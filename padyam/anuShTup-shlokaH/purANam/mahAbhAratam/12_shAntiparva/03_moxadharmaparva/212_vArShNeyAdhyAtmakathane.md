+++
title_full = "212 निषिद्ध आचरणके त्याग, सत्त्व, रज और तमके कार्य एवं परिणामका तथा सत्त्वगुणके सेवनका उपदेश"
title = "२१२ वार्ष्णेयाध्यात्मकथने"

+++


प्रवृत्तिलक्षणो धर्मो यथा समुपलभ्यते।  
तेषां विज्ञाननिष्ठानामन्यत्तत्त्वं न रोचते ॥ १ ॥

दुर्लभा वेदविद्वांसो वेदोक्तेषु व्यवस्थिताः।  
प्रयोजनं महत्त्वात्तु मार्गमिच्छन्ति संस्तुतम् ॥ २ ॥

सद्भिराचरितत्वात्तु वृत्तमेतदगर्हितम् ।  
इयं सा बुद्धिरभ्येत्य यया याति परां गतिम् ॥ ३ ॥

शरीरवानुपादत्ते मोहात् सर्वान् परिग्रहान्।  
क्रोधलोभादिभिर्भावैर्युक्तो राजसतामसैः ॥ ४ ॥

नाशुद्धमाचरेत् तस्मादभीप्सन् देहयापनम् ।  
कर्मणा विवरं कुर्वन्न लोकानाप्नुयाच्छुभान् ॥ ५ ॥

लोहयुक्तं यथा हेम विपक्वं न विराजते।  
तथापक्वकषायाख्यं विज्ञानं न प्रकाशते ॥ ६ ॥

यश्चाधर्मं चरेल्लोभात् कामक्रोधावनुप्लवन् ।  
धर्म्यं पन्थानमाक्रम्य सानुबन्धो विनश्यति ॥ ७ ॥

शब्दादीन् विषयांस्तस्मान्न संरागादयं व्रजेत्।  
क्रोधो हर्षो विषादश्च जायन्तेह परस्परात् ॥ ८ ॥

पञ्चभूतात्मके देहे सत्त्वे राजसतामसे।  
कमभिष्टुवते चायं कं वाऽऽक्रोशति किं वदन् ॥ ९ ॥

स्पर्शरूपरसाद्येषु सङ्गं गच्छन्ति बालिशाः।  
नावगच्छन्त्यविज्ञानादात्मानं पार्थिवं गुणम् ॥ १० ॥

मृन्मयं शरणं यद्वन्मृदैव परिलिप्यते।  
पार्थिवोऽयं तथा देहो मृद्‌विकारान्न नश्यति ॥ ११ ॥

मधु तैलं पयः सर्पिर्मांसानि लवणं गुडः।  
धान्यानि फलमूलानि मृद्‌विकाराः सहाम्भसा ॥ १२ ॥

यद्वत् कान्तारमातिष्ठन्नौत्सुक्यं समनुव्रजेत् ।  
ग्राम्यमाहारमादद्यादस्वाद्वपि हि यापनम् ॥ १३ ॥  
तद्वत् संसारकान्तारमातिष्ठन् श्रमतत्परः ।  
यात्रार्थमद्यादाहारं व्याधितो भेषजं यथा ॥ १४ ॥

सत्यशौचार्जवत्यागैर्वर्चसा विक्रमेण च ।  
क्षान्त्या धृत्या च बुद्ध्या च मनसा तपसैव च॥१५॥  
भावान् सर्वानुपावृत्तान्‌ समीक्ष्य विषयात्मकान्।  
शान्तिमिच्छन्नदीनात्मा संयच्छेदिन्द्रियाणि च ॥ १६ ॥

सत्त्वेन रजसा चैव तमसा चैव मोहिताः।  
चक्रवत् परिवर्तन्ते ह्यज्ञानाज्जन्तवो भृशम् ॥ १७ ॥

तस्मात् सम्यक् परीक्षेत दोषानज्ञानसम्भवान्।  
अज्ञानप्रभवं दुःखमहंकारं परित्यजेत् ॥ १८ ॥

महाभूतानीन्द्रियाणि गुणाः सत्त्वं रजस्तमः।  
त्रैलोक्यं सेश्वरं सर्वमहंकारे प्रतिष्ठितम् ॥ १९ ॥

यथेह नियतः कालो दर्शयत्यार्तवान् गुणान्।  
तद्वद्भूतेष्वहंकारं विद्यात् कर्मप्रवर्तकम् ॥ २० ॥

सम्मोहकं तमो विद्यात् कृष्णमज्ञानसम्भवम्।  
प्रीतिदुःखनिबद्धांश्च समस्तांस्त्रीनथो गुणान् ॥ २१ ॥

सत्त्वस्य रजसश्चैव तमसश्च निबोध तान्।  
प्रसादो हर्षजा प्रीतिरसंदेहो धृतिः स्मृतिः।  
एतान् सत्त्वगुणान्‌ विद्यादिमान् राजसतामसान् ॥ २२ ॥  
कामक्रोधौ प्रमादश्च लोभमोहौ भयं क्लमः।  
विषादशोकावरतिर्मानदर्पावनार्यता ॥ २३ ॥

दोषाणामेवमादीनां परीक्ष्य गुरुलाघवम् ।  
विमृशेदात्मसंस्थानमेकैकमनुसंततम् ॥ २४ ॥

के दोषा मनसा त्यक्ताः के बुद्ध्या शिथिलीकृताः।  
के पुनः पुनरायान्ति के मोहादफला इव ॥ २५ ॥

केषां बलाबलं बुद्ध्या हेतुभिर्विमृशेद् बुधः।  
एष मे संशयस्तात तन्मे ब्रूहि पितामह ॥ २६ ॥

दोषैर्मूलादवच्छिन्नैर्विशुद्धात्मा विमुच्यते ।  
विनाशयति सम्भूतमयस्मयमयो यथा ।  
तथा कृतात्मा सहजैर्दोषैर्नश्यति तामसैः ॥ २७ ॥

राजसं तामसं चैव शुद्धात्मकमकल्मषम्।  
तत् सर्वं देहिनां बीजं सत्त्वमात्मवतः समम् ॥ २८ ॥

तस्मादात्मवता वर्ज्यं रजश्च तम एव च।  
रजस्तमोभ्यां निर्मुक्तं सत्त्वं निर्मलतामियात् ॥ २९ ॥

अथवा मन्त्रवद्‌ब्रूयुरात्मादानाय दुष्कृतम् ।  
स वै हेतुरनादाने शुद्धधर्मानुपालने ॥ ३० ॥

रजसाधर्मयुक्तानि कार्याण्यपि समाप्नुते ।  
अर्थयुक्तानि चात्यर्थं कामान् सर्वांश्च सेवते ॥ ३१ ॥

तमसा लोभयुक्तानि क्रोधजानि च सेवते।  
हिंसाविहाराभिरतस्तन्द्रीनिद्रासमन्वितः ॥ ३२ ॥

सत्त्वस्थः सात्त्विकान् भावान् शुद्धान् पश्यति संश्रितः।  
स देही विमलः श्रीमान् श्रद्धाविद्यासमन्वितः ॥ ३३ ॥