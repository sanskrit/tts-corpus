+++
title_full = "296 पराशरगीता—वर्णविशेषकी उत्पत्तिका रहस्य, तपोबलसे उत्कृष्ट वर्णकी प्राप्ति, विभिन्न वर्णोंके विशेष और सामान्य धर्म, सत्कर्मकी श्रेष्ठता तथा हिंसारहित धर्मका वर्णन"
title = "२९६ पराशरगीतायाम्"

+++


वर्णो विशेषवर्णानां महर्षे केन जायते।  
एतदिच्छाम्यहं ज्ञातुं तद् ब्रूहि वदतां वर ॥ १ ॥

यदेतज्जायतेऽपत्यं स एवायमिति श्रुतिः।  
कथं ब्राह्मणतो जातो विशेषग्रहणं गतः ॥ २ ॥

एवमेतन्महाराज येन जातः स एव सः।  
तपसस्त्वपकर्षेण जातिग्रहणतां गतः ॥ ३ ॥

सुक्षेत्राच्च सुबीजाच्च पुण्यो भवति सम्भवः।  
अतोऽन्यतरतो हीनादवरो नाम जायते ॥ ४ ॥

वक्त्राद् भुजाभ्यामूरुभ्यां पद्भ्यां चैवाथ जज्ञिरे।  
सृजतः प्रजापतेर्लोकानिति धर्मविदो विदुः ॥ ५ ॥

मुखजा ब्राह्मणास्तात बाहुजाः क्षत्रियाः स्मृताः।  
ऊरुजा धनिनो राजन् पादजाः परिचारकाः ॥ ६ ॥

चतुर्णामेव वर्णानामागमः पुरुषर्षभ ।  
अतोऽन्ये त्वतिरिक्ता ये ते वै संकरजाः स्मृताः ॥ ७ ॥

क्षत्रियातिरथाम्बष्ठा उग्रा वैदेहकास्तथा ।  
श्वपाकाः पुल्कसाः स्तेना निषादाः सूतमागधाः ॥ ८ ॥  
अयोगाः करणा व्रात्याश्चाण्डालाश्च नराधिप।  
एते चतुर्भ्यो वर्णेभ्यो जायन्ते वै परस्परात् ॥ ९ ॥

ब्रह्मणैकेन जातानां नानात्वं गोत्रतः कथम्।  
बहूनीह हि लोके वै गोत्राणि मुनिसत्तम ॥ १० ॥

यत्र तत्र कथं जाताः स्वयोनिं मुनयो गताः।  
शुद्धयोनौ समुत्पन्ना वियोनौ च तथा परे ॥ ११ ॥

राजन्नेतद् भवेद् ग्राह्यमपकृष्टेन जन्मना।  
महात्मनां समुत्पत्तिस्तपसा भावितात्मनाम् ॥ १२ ॥

उत्पाद्य पुत्रान् मुनयो नृपते यत्र तत्र ह।  
स्वेनैव तपसा तेषामृषित्वं विदधुः पुनः ॥ १३ ॥

पितामहश्च मे पूर्वमृष्यशृङ्गश्च काश्यपः।  
वेदस्ताण्ड्यः कृपश्चैव कक्षीवान् कमठादयः ॥ १४ ॥  
यवक्रीतश्च नृपते द्रोणश्च वदतां वरः।  
आयुर्मतङ्गो दत्तश्च द्रुपदो मत्स्य एव च ॥ १५ ॥  
एते स्वां प्रकृतिं प्राप्ता वैदेह तपसोऽऽश्रयात्।  
प्रतिष्ठिता वेदविदो दमेन तपसैव हि ॥ १६ ॥

मूलगोत्राणि चत्वारि समुत्पन्नानि पार्थिव।  
अङ्गिराः कश्यपश्चैव वसिष्ठो भृगुरेव च ॥ १७ ॥  
कर्मतोऽन्यानि गोत्राणि समुत्पन्नानि पार्थिव।  
नामधेयानि तपसा तानि च ग्रहणं सताम् ॥ १८ ॥

विशेषधर्मान् वर्णानां प्रब्रूहि भगवन् मम।  
ततः सामान्यधर्मांश्च सर्वत्र कुशलो ह्यसि ॥ १९ ॥

प्रतिग्रहो याजनं च तथैवाध्यापनं नृप।  
विशेषधर्मा विप्राणां रक्षा क्षत्रस्य शोभना ॥ २० ॥

कृषिश्च पाशुपाल्यं च वाणिज्यं च विशामपि।  
द्विजानां परिचर्या च शूद्रकर्म नराधिप ॥ २१ ॥

विशेषधर्मा नृपते वर्णानां परिकीर्तिताः।  
धर्मान् साधारणांस्तात विस्तरेण शृणुष्व मे ॥ २२ ॥

आनृशंस्यमहिंसा चाप्रमादः संविभागिता ।  
श्राद्धकर्मातिथेयं च सत्यमक्रोध एव च ॥ २३ ॥  
स्वेषु दारेषु संतोषः शौचं नित्यानसूयता।  
आत्मज्ञानं तितिक्षा च धर्माः साधारणा नृप ॥ २४ ॥

ब्राह्मणाः क्षत्रिया वैश्यास्त्रयो वर्णा द्विजातयः।  
अत्र तेषामधीकारो धर्मेषु द्विपदां वर ॥ २५ ॥

विकर्मावस्थिता वर्णाः पतन्ते नृपते त्रयः।  
उन्नमन्ति यथासन्तमाश्रित्येह स्वकर्मसु ॥ २६ ॥

न चापि शूद्रः पततीति निश्चयो  
न चापि संस्कारमिहार्हतीति वा।  
श्रुतिप्रवृत्तं न च धर्ममाप्नुते  
न चास्य धर्मे प्रतिषेधनं कृतम् ॥ २७ ॥

वैदेह कं शूद्रमुदाहरन्ति  
द्विजा महाराज श्रुतोपपन्नाः ।  
अहं हि पश्यामि नरेन्द्र देवं  
विश्वस्य विष्णुं जगतः प्रधानम् ॥ २८ ॥

सतां वृत्तमधिष्ठाय निहीना उद्दिधीर्षवः।  
मन्त्रवर्जं न दुष्यन्ति कुर्वाणाः पौष्टिकीः क्रियाः ॥ २९ ॥

यथा यथा हि सद्‌वृत्तमालम्बन्तीतरे जनाः।  
तथा तथा सुखं प्राप्य प्रेत्य चेह च मोदते॥३०॥

किं कर्म दूषयत्येनमथो जातिर्महामुने।  
संदेहो मे समुत्पन्नस्तन्मे व्याख्यातुमर्हसि ॥ ३१ ॥

असंशयं महाराज उभयं दोषकारकम्।  
कर्म चैव हि जातिश्च विशेषं तु निशामय ॥ ३२ ॥

जात्या च कर्मणा चैव दुष्टं कर्म न सेवते।  
जात्या दुष्टश्च यः पापं न करोति स पूरुषः॥३३॥

जात्या प्रधानं पुरुषं कुर्वाणं कर्म धिक्‌कृतम्।  
कर्म तद् दूषयत्येनं तस्मात् कर्म न शोभनम् ॥ ३४ ॥

कानि कर्माणि धर्म्याणि लोकेऽस्मिन् द्विजसत्तम।  
न हिंसन्तीह भूतानि क्रियमाणानि सर्वदा ॥ ३५ ॥

शृणु मेऽत्र महाराज यन्मां त्वं परिपृच्छसि।  
यानि कर्माण्यहिंस्राणि नरं त्रायन्ति सर्वदा ॥ ३६ ॥

संन्यस्याग्नीनुदासीनाः पश्यन्ति विगतज्वराः ।  
नैःश्रेयसं कर्मपथं समारुह्य यथाक्रमम् ॥ ३७ ॥  
प्रश्रिता विनयोपेता दमनित्याः सुसंशिताः।  
प्रयान्ति स्थानमजरं सर्वकर्मविवर्जिताः ॥ ३८ ॥

सर्वे वर्णा धर्मकार्याणि सम्यक्  
कृत्वा राजन् सत्यवाक्यानि चोक्त्वा।  
त्यक्त्वाधर्मं दारुणं जीवलोके  
यान्ति स्वर्गं नात्र कार्यो विचारः ॥ ३९ ॥