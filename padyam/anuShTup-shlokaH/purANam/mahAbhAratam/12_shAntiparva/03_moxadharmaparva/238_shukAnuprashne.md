+++
title_full = "238 नाना प्रकारके भूतोंकी समीक्षापूर्वक कर्मतत्त्वका विवेचन, युगधर्मका वर्णन एवं कालका महत्त्व"
title = "२३८ शुकानुप्रश्ने"

+++


एषा पूर्वतरा वृत्तिर्ब्राह्मणस्य विधीयते।  
ज्ञानवानेव कर्माणि कुर्वन् सर्वत्र सिध्यति ॥ १ ॥

तत्र चेन्न भवेदेवं संशयः कर्मसिद्धये।  
किं तु कर्म स्वभावोऽयं ज्ञानं कर्मेति वा पुनः॥२॥

तत्र वेदविधिः स स्याज्ज्ञानं चेत् पुरुषं प्रति।  
उपपत्त्युपलब्धिभ्यां वर्णयिष्यामि तच्छृणु ॥ ३ ॥

पौरुषं कारणं केचिदाहुः कर्मसु मानवाः।  
दैवमेके प्रशंसन्ति स्वभावमपरे जनाः ॥ ४ ॥

पौरुषं कर्म दैवं च कालवृत्तिस्वभावतः।  
त्रयमेतत् पृथग्भूतमविवेकं तु केचन ॥ ५ ॥

एतदेवं च नैवं च न चोभे नानुभे तथा।  
कर्मस्था विषयं ब्रूयुः सत्त्वस्थाः समदर्शिनः ॥ ६ ॥

त्रेतायां द्वापरे चैव कलिजाश्च ससंशयाः।  
तपस्विनः प्रशान्ताश्च सत्त्वस्थाश्च कृते युगे ॥ ७ ॥

अपृथग्दर्शनाः सर्वे ऋक्सामसु यजुःषु च।  
कामद्वेषौ पृथक् कृत्वा तपः कृत उपासते ॥ ८ ॥

तपोधर्मेण संयुक्तस्तपोनित्यः सुसंशितः ।  
तेन सर्वानवाप्नोति कामान् यान् मनसेच्छति ॥ ९ ॥

तपसा तदवाप्नोति यद् भूत्वा सृजते जगत्।  
तद् भूतश्च ततः सर्वभूतानां भवति प्रभुः ॥ १० ॥

तदुक्तं वेदवादेषु गहनं वेददर्शिभिः।  
वेदान्तेषु पुनर्व्यक्तं कर्मयोगेन लक्ष्यते ॥ ११ ॥

आलम्भयज्ञाः क्षत्राश्च हविर्यज्ञा विशः स्मृताः।  
परिचारयज्ञाः शूद्राश्च जपयज्ञा द्विजातयः ॥ १२ ॥

परिनिष्ठितकार्यो हि स्वाध्यायेन द्विजो भवेत्।  
कुर्यादन्यन्न वा कुर्यान्मैत्रो ब्राह्मण उच्यते ॥ १३ ॥

त्रेतादौ केवला वेदा यज्ञा वर्णाश्रमास्तथा।  
संरोधादायुषस्त्वेते व्यस्यन्ते द्वापरे युगे ॥ १४ ॥

द्वापरे विप्लवं यान्ति वेदाः कलियुगे तथा।  
दृश्यन्ते नापि दृश्यन्ते कलेरन्ते पुनः किल ॥ १५ ॥

उत्सीदन्ति स्वधर्माश्च तत्राधर्मेण पीडिताः।  
गवां भूमेश्च ये चापामोषधीनां च ये रसाः ॥ १६ ॥

अधर्मान्तर्हिता वेदा वेदधर्मास्तथाऽऽश्रमाः ।  
विक्रियन्ते स्वधर्मस्थाः स्थावराणि चराणि च ॥ १७ ॥

यथा सर्वाणि भूतानि वृष्टिर्भौमानि वर्षति।  
सृजते सर्वतोऽङ्गानि तथा वेदा युगे युगे ॥ १८ ॥

निश्चितं कालनानात्वमनादिनिधनं च यत्।  
कीर्तितं यत् पुरस्तान्मे सूते यच्चात्ति च प्रजाः ॥ १९ ॥

यच्चेदं प्रभवः स्थानं भूतानां संयमो यमः।  
स्वभावेनैव वर्तन्ते द्वन्द्वसृष्टानि भूरिशः ॥ २० ॥

सर्गः कालो धृतिर्वेदाः कर्ता कार्यं क्रियाफलम्।  
एतत् ते कथितं तात यन्मां त्वं परिपृच्छसि ॥ २१ ॥