+++
title_full = "332 शुकदेवजीकी ऊर्ध्वगतिका वर्णन"
title = "३३२ शुकाभिपतने"

+++


गिरिशृङ्गं समारुह्य सुतो व्यासस्य भारत।  
समे देशे विविक्ते स निःशलाक उपाविशत् ॥ १ ॥  
धारयामास चात्मानं यथाशास्त्रं यथाविधि।  
पादप्रभृतिगात्रेषु क्रमेण क्रमयोगवित् ॥ २ ॥

ततः स प्राङ्‌मुखो विद्वानादित्ये नचिरोदिते।  
पाणिपादं समादाय विनीतवदुपाविशत् ॥ ३ ॥  
न तत्र पक्षिसंघातो न शब्दो नातिदर्शनम्।  
यत्र वैयासकिर्धीमान् योक्तुं समुपचक्रमे ॥ ४ ॥

स ददर्श तदाऽऽत्मानं सर्वसंगविनिःसृतम्।  
प्रजहास ततो हासं शुकः सम्प्रेक्ष्य तत्परम् ॥ ५ ॥

स पुनर्योगमास्थाय मोक्षमार्गोपलब्धये ।  
महायोगेश्वरो भूत्वा सोऽत्यक्रामद् विहायसम् ॥ ६ ॥

ततः प्रदक्षिणं कृत्वा देवर्षिं नारदं ततः।  
निवेदयामास च तं स्वं योगं परमर्षये ॥ ७ ॥

दृष्टो मार्गः प्रवृत्तोऽस्मि स्वस्ति तेऽस्तु तपोधन।  
त्वत्प्रसादाद् गमिष्यामि गतिमिष्टां महाद्युते ॥ ८ ॥

नारदेनाभ्यनुज्ञातः शुको द्वैपायनात्मजः ।  
अभिवाद्य पुनर्योगमास्थायाकाशमाविशत् ॥ ९ ॥  
कैलासपृष्ठादुत्पत्य स पपात दिवं तदा।  
अन्तरिक्षचरः श्रीमान् वायुभूतः सुनिश्चितः ॥ १० ॥

तमुद्यन्तं द्विजश्रेष्ठं वैनतेयसमद्युतिम् ।  
ददृशुः सर्वभूतानि मनोमारुतरंहसम् ॥ ११ ॥

व्यवसायेन लोकांस्त्रीन् सर्वान्‌ सोऽथ विचिन्तयन्।  
आस्थितो दीर्घमध्वानं पावकार्कसमप्रभः ॥ १२ ॥

तमेकमनसं यान्तमव्यग्रमकुतोभयम् ।  
ददृशुः सर्वभूतानि जङ्गमानि चराणि च ॥ १३ ॥  
यथाशक्ति यथान्यायं पूजां वै चक्रिरे तदा।  
पुष्पवषैश्च दिव्यैस्तमवचक्रुर्दिवौकसः ॥ १४ ॥

तं दृष्ट्वा विस्मिताः सर्वे गन्धर्वाप्सरसां गणाः।  
ऋषयश्चैव संसिद्धाः परं विस्मयमागताः ॥ १५ ॥

अन्तरिक्षगतः कोऽयं तपसा सिद्धिमागतः।  
अधःकायोर्ध्ववक्त्रश्च नेत्रैः समभिरज्यते ॥ १६ ॥

ततः परमधर्मात्मा त्रिषु लोकेषु विश्रुतः।  
भास्करं समुदीक्षन्‌ स प्राङ्‌मुखो वाग्यतोऽगमत् ॥ १७ ॥

शब्देनाकाशमखिलं पूरयन्निव सर्वशः ।  
तमापतन्तं सहसा दृष्ट्वा सर्वाप्सरोगणाः ॥ १८ ॥  
सम्भ्रान्तमनसो राजन्नासन् परमविस्मिताः ।

पञ्चचूडाप्रभृतयो भृशमुत्फुल्ललोचनाः ॥ १९ ॥  
दैवतं कतमं ह्येतदुत्तमां गतिमास्थितम्।  
सुनिश्चितमिहायाति विमुक्तमिव निःस्पृहम् ॥ २० ॥

ततः समभिचक्राम मलयं नाम पर्वतम्।  
उर्वशी पूर्वचित्तिश्च यं नित्यमुपसेवतः ॥ २१ ॥

तस्य ब्रह्मर्षिपुत्रस्य विस्मयं ययतुः परम्।  
अहो बुद्धिसमाधानं वेदाभ्यासरते द्विजे ॥ २२ ॥  
अचिरेणैव कालेन नभश्चरति चन्द्रवत्।  
पितृशुश्रूषया बुद्धिं सम्प्राप्तोऽयमनुत्तमाम् ॥ २३ ॥

पितृभक्तो दृढतपाः पितुः सुदयितः सुतः।  
अनन्यमनसा तेन कथं पित्रा विसर्जितः ॥ २४ ॥

उर्वश्या वचनं श्रुत्वा शुकः परमधर्मवित्।  
उदैक्षत दिशः सर्वा वचने गतमानसः ॥ २५ ॥

सोऽन्तरिक्षं महीं चैव सशैलवनकाननाम्।  
विलोकयामास तदा सरांसि सरितस्तथा ॥ २६ ॥

ततो द्वैपायनसुतं बहुमानात् समन्ततः।  
कृताञ्जलिपुटाः सर्वा निरीक्षन्ते स्म देवताः ॥ २७ ॥

अब्रवीत् तास्तदा वाक्यं शुकः परमधर्मवित्।  
पिता यद्यनुगच्छेन्मां क्रोशमानः शुकेति वै ॥ २८ ॥  
ततः प्रतिवचो देयं सर्वैरेव समाहितैः।  
एतन्मे स्नेहतः सर्वे वचनं कर्तुमर्हथ ॥ २९ ॥

शुकस्य वचनं श्रुत्वा दिशः सर्वाः सकाननाः।  
समुद्राः सरितः शैलाः प्रत्यूचुस्तं समन्ततः ॥ ३० ॥

यथाऽऽज्ञापयसे विप्र बाढमेवं भविष्यति।  
ऋषेर्व्याहरतो वाक्यं प्रतिवक्ष्यामहे वयम् ॥ ३१ ॥