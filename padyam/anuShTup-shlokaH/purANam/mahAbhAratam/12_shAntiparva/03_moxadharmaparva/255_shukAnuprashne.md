+++
title_full = "255 पंचभूतोंके तथा मन और बुद्धिके गुणोंका विस्तृत वर्णन"
title = "२५५ शुकानुप्रश्ने"

+++


भूतानां परिसंख्यानं भूयः पुत्र निशामय।  
द्वैपायनमुखाद् भ्रष्टं श्लाघया परयानघ ॥ १ ॥

दीप्तानलनिभः प्राह भगवान् धूमवर्चसे।  
ततोऽहमपि वक्ष्यामि भूयः पुत्र निदर्शनम् ॥ २ ॥

भूमेः स्थैर्यं गुरुत्वं च काठिन्यं प्रसवार्थता।  
गन्धो गुरुत्वं शक्तिश्च संघातः स्थापना धृतिः ॥ ३ ॥

अपां शैत्यं रसः क्लेदो द्रवत्वं स्नेहसौम्यता।  
जिह्वा विस्यन्दनं चापि भौमानां श्रपणं तथा ॥ ४ ॥

अग्नेर्दुर्धर्षता ज्योतिस्तापः पाकः प्रकाशनम्।  
शोको रागो लघुस्तैक्ष्णयं सततं चोर्ध्वभासिता ॥ ५ ॥

वायोरनियमस्पर्शो वादस्थानं स्वतन्त्रता ।  
बलं शैघ्र्यं च मोक्षं च कर्म चेष्टाऽऽत्मता भवः॥६॥

आकाशस्य गुणः शब्दो व्यापित्वं च्छिद्रतापि च।  
अनाश्रयमनालम्बमव्यक्तमविकारिता ॥ ७ ॥  
अप्रतीघातिता चैव भूतत्वं विकृतानि च।  
गुणाः पञ्चाशतं प्रोक्ताः पञ्चभूतात्मभाविताः ॥ ८ ॥

धैर्योपपत्तिर्व्यक्तिश्च विसर्गः कल्पना क्षमा।  
सदसच्चाशुता चैव मनसो नव वै गुणाः ॥ ९ ॥

इष्टानिष्टविपत्तिश्च व्यवसायः समाधिता ।  
संशयः प्रतिपत्तिश्च बुद्धेः पञ्चगुणान् विदुः ॥ १० ॥

कथं पञ्चगुणा बुद्धिः कथं पञ्चेन्द्रिया गुणाः।  
एतन्मे सर्वमाचक्ष्व सूक्ष्मज्ञानं पितामह ॥ ११ ॥

आहुः षष्टिं बुद्धिगुणान् वै  
भूतविशिष्टा नित्यविषक्ताः ।  
भूतविभूतीश्चाक्षरसृष्टाः  
पुत्र न नित्यं तदिह वदन्ति ॥ १२ ॥

तत् पुत्र चिन्ताकलिलं तदुक्त-  
मनागतं वै तव सम्प्रतीह।  
भूतार्थतत्त्वं तदवाप्य सर्वं  
भूतप्रभावाद् भव शान्तबुद्धिः ॥ १३ ॥