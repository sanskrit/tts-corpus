+++
title_full = "207 श्रीकृष्णसे सम्पूर्ण भूतोंकी उत्पत्तिका तथा उनकी महिमाका कथन"
title = "२०७ सर्वभूतोत्पत्तिकथने"

+++


पितामह महाप्राज्ञ पुण्डरीकाक्षमच्युतम् ।  
कर्तारमकृतं विष्णुं भूतानां प्रभवाप्ययम् ॥ १ ॥  
नारायणं हृषीकेशं गोविन्दमपराजितम् ।  
तत्त्वेन भरतश्रेष्ठ श्रोतुमिच्छामि केशवम् ॥ २ ॥

श्रुतोऽयमर्थो रामस्य जामदग्न्यस्य जल्पतः।  
नारदस्य च देवर्षेः कृष्णद्वैपायनस्य च ॥ ३ ॥

असितो देवलस्तात वाल्मीकिश्च महातपाः।  
मार्कण्डेयश्च गोविन्दे कथयन्त्यद्भुतं महत् ॥ ४ ॥

केशवो भरतश्रेष्ठ भगवानीश्वरः प्रभुः।  
पुरुषः सर्वमित्येव श्रूयते बहुधा विभुः ॥ ५ ॥

किं तु यानि विदुर्लोके ब्राह्मणाः शार्ङ्गधन्वनि।  
माहात्म्यानि महाबाहो शृणु तानि युधिष्ठिर ॥ ६ ॥

यानि चाहुर्मनुष्येन्द्र ये पुराणविदो जनाः।  
कर्माणि त्विह गोविन्दे कीर्तयिष्यामि तान्यहम् ॥ ७ ॥

महाभूतानि भूतात्मा महात्मा पुरुषोत्तमः।  
वायुर्ज्योतिस्तथा चापः खं च गां चान्वकल्पयत् ॥ ८ ॥

स सृष्ट्वा पृथिवीं चैव सर्वभूतेश्वरः प्रभुः।  
अप्स्वेव भवनं चक्रे महात्मा पुरुषोत्तमः ॥ ९ ॥

सर्वतेजोमयस्तस्मिन् शयानः पुरुषोत्तमः ।  
सोऽग्रजं सर्वभूतानां संकर्षणमकल्पयत् ॥ १० ॥  
आश्रयं सर्वभूतानां मनसेतीह शुश्रुम।

स धारयति भूतानि उभे भूतभविष्यती ॥ ११ ॥  
ततस्तस्मिन् महाबाहौ प्रादुर्भूते महात्मनि।  
भास्करप्रतिमं दिव्यं नाभ्यां पद्ममजायत ॥ १२ ॥

स तत्र भगवान् देवः पुष्करे भ्राजयन् दिशः।  
ब्रह्मा समभवत् तात सर्वभूतपितामहः ॥ १३ ॥

तस्मिन्नपि महाबाहौ प्रादुर्भूते महात्मनि।  
तमसा पूर्वजो जज्ञे मधुर्नाम महासुरः ॥ १४ ॥

तमुग्रमुग्रकर्माणमुग्रं कर्म समास्थितम् ।  
ब्रह्मणोपचितिं कुर्वन् जघान पुरुषोत्तमः ॥ १५ ॥

तस्य तात वधात् सर्वे देवदानवमानवाः।  
मधुसूदनमित्याहुर्ऋषभं सर्वसात्वताम् ॥ १६ ॥

ब्रह्मानुससृजे पुत्रान् मानसान् दक्षसप्तमान्।  
मरीचिमत्र्यङ्गिरसं पुलस्यं पुलहं क्रतुम् ॥ १७ ॥

मरीचिः कश्यपं तात पुत्रमग्रजमग्रजः।  
मानसं जनयामास तैजसं ब्रह्मवित्तमम् ॥ १८ ॥

अङ्गुष्ठात् ससृजे ब्रह्मा मरीचेरपि पूर्वजम्।  
सोऽभवद् भरतश्रेष्ठ दक्षो नाम प्रजापतिः ॥ १९ ॥

तस्य पूर्वमजायन्त दश तिस्रश्च भारत।  
प्रजापतेर्दुहितरस्तासां ज्येष्ठाभवद् दितिः ॥ २० ॥

सर्वधर्मविशेषज्ञः पुण्यकीर्तिर्महायशाः ।  
मारीचः कश्यपस्तात सर्वासामभवत् पतिः ॥ २१ ॥

उत्पाद्य तु महाभागस्तासामवरजा दश।  
ददौ धर्माय धर्मज्ञो दक्ष एव प्रजापतिः ॥ २२ ॥

धर्मस्य वसवः पुत्रा रुद्राश्चामिततेजसः।  
विश्वेदेवाश्च साध्याश्च मरुत्वन्तश्च भारत ॥ २३ ॥

अपराश्च यवीयस्यस्ताभ्योऽन्याः सप्तविंशतिः ।  
सोमस्तासां महाभागः सर्वासामभवत् पतिः ॥ २४ ॥  
इतरास्तु व्यजायन्त गन्धर्वांस्तुरगान् द्विजान्।  
गाश्च किंपुरुषान्मत्स्यानुद्भिज्जांश्च वनस्पतीन् ॥ २५ ॥

आदित्यानदितिर्जज्ञे देवश्रेष्ठान् महाबलान् ।  
तेषां विष्णुर्वामनोऽभूद् गोविन्दश्चाभवत् प्रभुः ॥ २६ ॥

तस्य विक्रमणाच्चापि देवानां श्रीर्व्यवर्धत।  
दानवाश्च पराभूता दैतेयी चासुरी प्रजा ॥ २७ ॥

विप्रचित्तिप्रधानांश्च दानवानसृजद् दनुः ।  
दितिस्तु सर्वानसुरान् महासत्त्वानजीजनत् ॥ २८ ॥

अहोरात्रं च कालं च यथर्तु मधुसूदनः।  
पूर्वाह्णं चापराह्णं च सर्वमेवानुकल्पयत् ॥ २९ ॥

प्रध्याय सोऽसृजन्मेघांस्तथा स्थावरजङ्गमान् ।  
पृथिवीं सोऽसृजद् विश्वां सहितां भूरितेजसा ॥ ३० ॥

ततः कृष्णो महाभागः पुनरेव युधिष्ठिर।  
ब्राह्मणानां शतं श्रेष्ठं मुखादेवासृजत् प्रभुः ॥ ३१ ॥

बाहुभ्यां क्षत्रियशतं वैश्यानामूरुतः शतम्।  
पद्भ्यां शूद्रशतं चैव केशवो भरतर्षभ ॥ ३२ ॥

स एवं चतुरो वर्णान् समुत्पाद्य महातपाः।  
अध्यक्षं सर्वभूतानां धातारमकरोत् स्वयम् ॥ ३३ ॥

वेदविद्याविधातारं ब्रह्माणममितद्युतिम् ।  
भूतमातृगणाध्यक्षं विरूपाक्षं च सोऽसृजत् ॥ ३४ ॥

शासितारं च पापानां पितॄणां समवर्तिनम्।  
असृजत् सर्वभूतात्मा निधिपं च धनेश्वरम् ॥ ३५ ॥

यादसामसृजन्नाथं वरुणं च जलेश्वरम्।  
वासवं सर्वदेवानामध्यक्षमकरोत् प्रभुः ॥ ३६ ॥

यावद्यावदभूच्छ्रद्धा देहं धारयितुं नृणाम्।  
तावत् तावदजीवंस्ते नासीद् यमकृतं भयम् ॥ ३७ ॥

न चैषां मैथुनो धर्मो बभूव भरतर्षभ।  
संकल्पादेव चैतेषामपत्यमुपपद्यते ॥ ३८ ॥

ततस्त्रेतायुगे काले संस्पर्शाज्जायते प्रजा।  
न ह्यभून्मैथुनो धर्मस्तेषामपि जनाधिप ॥ ३९ ॥

द्वापरे मैथुनो धर्मः प्रजानामभवन्नृप।  
तथा कलियुगे राजन् द्वन्द्वमापेदिरे जनाः ॥ ४० ॥

एष भूतपतिस्तात स्वध्यक्षश्च तथोच्यते।  
निरपेक्षांश्च कौन्तेय कीर्तयिष्यामि तच्छृणु ॥ ४१ ॥

दक्षिणापथजन्मानः सर्वे नरवरान्ध्रकाः ।  
गुहाः पुलिन्दाः शबराश्चूचुका मद्रकैः सह ॥ ४२ ॥

उत्तरापथजन्मानः कीर्तयिष्यामि तानपि ।  
यौनकाम्बोजगान्धाराः किराता बर्बरैः सह ॥ ४३ ॥  
एते पापकृतस्तात चरन्ति पृथिवीमिमाम्।

श्वपाकबलगृध्राणां सधर्माणो नराधिप ॥ ४४ ॥  
नैते कृतयुगे तात चरन्ति पृथिवीमिमाम्।

त्रेताप्रभृत्ति वर्धन्ते ते जना भरतर्षभ ॥ ४५ ॥  
ततस्तस्मिन् महाघोरे संध्याकाल उपस्थिते।  
राजानः समसज्जन्त समासाद्येतरेतरम् ॥ ४६ ॥

एवमेष कुरुश्रेष्ठ प्रादुर्भूतो महात्मना।

(तपः स्वरूपो महादेवः कृष्णो देवकिनन्दनः।  
तस्य प्रसादाद् दुःखस्य नाशं प्राप्स्यसि मानद॥  
एकः कर्ता स कृष्णश्च ज्ञानिनां परमा गतिः।

इदमाश्रित्य देवेन्द्रो देवा रुद्रास्तथाश्विनौ॥  
स्वे स्वे पदे विविशिरे भुक्तिमुक्तिविदो जनाः।

श्रूयतामस्य सद्भावः सम्यग्ज्ञानं यथा तव।  
भूतानामन्तरात्मासौ स नित्यपदसंवृतः ॥

पुरा देवऋषिः श्रीमान् नारदः परमार्थवान्।  
चचार पृथिवीं कृत्स्नां तीर्थान्यनुचरन् प्रभुः॥

हिमवत्पादमाश्रित्य विचार्य च पुनः पुनः।  
स ददर्श ह्रदं तत्र पद्मोत्पलसमाकुलम्॥

ततः स्नात्वा महातेजा वाग्यतो नियतेन्द्रियः।  
तुष्टाव पुरुषव्याघ्रो जिज्ञासुश्च तदद्भुतम्॥

ततो वर्षशते पूर्णे भगवाल्ँलोकभावनः।  
प्रादुश्चकार विश्वात्मा ऋषेः परमसौहृदात्॥

तमागतं जगन्नाथं सर्वकारणकारणम् ।  
अखिलामरमौल्यङ्गरुक्मारुणपदद्वयम् ॥  
वैनतेयपदस्पर्शकिणशोभितजानुकम् ।  
पीताम्बरलसत्काञ्चीदामबद्धकटीतटम् ॥  
श्रीवत्सवक्षसं चारुमणिकौस्तुभकन्धरम् ।  
मन्दस्मितमुखाम्भोजं चलदायतलोचनम् ॥  
नम्रचापानुकरणनम्रभ्रूयुगशोभितम् ।  
नानारत्नमणिवज्रस्फुरन्मकरकुण्डलम् ॥  
इन्द्रनीलनिभाभं तं केयूरमुकुटोज्ज्वलम् ।  
देवैरिन्द्रपुरोगैश्च ऋषिसङ्घैरभिष्टुतम् ॥  
नारदो जयशब्देन ववन्दे शिरसा हरिम्।

ततः स भगवान् श्रीमान् मेघगम्भीरया गिरः।  
प्राहेशः सर्वभूतानां नारदं पतितं क्षितौ॥

भद्रमस्तु ऋषे तुभ्यं वरं वरय सुव्रत।  
यत्ते मनसि सुव्यक्तमस्ति च प्रददामि तत्॥

स चेमं जयशब्देन प्रसीदेत्यातुरो मुनिः।  
प्रोवाच हृदि संरूढं शङ्खचक्रगदाधरम्॥  
विवक्षितं जगन्नाथ मया ज्ञातं त्वयाच्युत।  
तत् प्रसीद हृषीकेश श्रोतुमिच्छामि तद्धरे॥

ततः स्मयन् महाविष्णुरभ्यभाषत नारदम्।  
निर्द्वन्द्वा निरहङ्काराः शुचयः शुद्धलोचनाः॥  
ते मां पश्यन्ति सततं तान् पृच्छ यदिहेच्छसि।

ये योगिनो महाप्राज्ञा मदंशा ये व्यवस्थिताः।  
तेषां प्रसादं देवर्षे मत्प्रसादमवैहि तत्॥

इत्युक्त्वा स जगामाथ भगवान् भूतभावनः।  
तस्माद् व्रज हृषीकेशं कृष्णं देवकिनन्दनम्॥

एतमाराध्य गोविन्दं गता मुक्तिं महर्षयः।  
एष कर्ता विकर्ता च सर्वकारणकारणम्॥

मयाप्येतच्छ्रुतं राजन् नारदात्तु निबोध तत्।  
स्वयमेव समाचष्ट नारदो भगवान् मुनिः॥

समस्तसंसारविघातकारणं  
भजन्ति ये विष्णुमनन्यमानसाः ।  
ते यान्ति सायुज्यमतीव दुर्लभं  
इतीव नित्यं हृदि वर्णयन्ति॥)

देवं देवर्षिराचष्ट नारदः सर्वलोकदृक् ॥ ४७ ॥

नारदोऽप्यथ कृष्णस्य परं मेने नराधिप।  
शाश्वतत्वं महाबाहो यथावद् भरतर्षभ ॥ ४८ ॥

एवमेष महाबाहुः केशवः सत्यविक्रमः।  
अचिन्त्यः पुण्डरीकाक्षो नैष केवलमानुषः ॥ ४९ ॥