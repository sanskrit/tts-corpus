+++
title_full = "272 यज्ञमें हिंसाकी निन्दा और अहिंसाकी प्रशंसा"
title = "२७२ यज्ञनिन्दा"

+++


बहूनां यज्ञतपसामेकार्थानां पितामह ।  
धर्मार्थं न सुखार्थार्थं कथं यज्ञः समाहितः ॥ १ ॥

अत्र ते वर्तयिष्यामि नारदेनानुकीर्तितम्।  
उञ्छवृत्तेः पुरावृत्तं यज्ञार्थे ब्राह्मणस्य च ॥ २ ॥

राष्ट्रे धर्मोत्तरे श्रेष्ठे विदर्भेष्वभवद् द्विजः।  
उञ्छवृत्तिर्ऋषिः कश्चिद् यज्ञं यष्टुं समादधे ॥ ३ ॥

श्यामाकमशनं तत्र सूर्यपर्णी सुवर्चला।  
तिक्तं च विरसं शाकं तपसा स्वादुतां गतम् ॥ ४ ॥

उपगम्य वने सिद्धिं सर्वभूताविहिंसया।  
अपि मूलफलैरिष्टो यज्ञः स्वर्ग्यः परंतप ॥ ५ ॥

तस्य भार्या व्रतकृशा शुचिः पुष्करधारिणी।  
यज्ञपत्नी समानीता सत्येनानुविधीयते ॥ ६ ॥

सा तु शापपरित्रस्ता तत्स्वभावानुवर्तिनी।  
मायूरजीर्णपर्णानां वस्त्रं तस्याश्च वर्णितम् ॥ ७ ॥

अकामया कृतस्तत्र यज्ञो होत्रनुशासनात्।  
शुक्रस्य पुनराजातिः पर्णादो नाम धर्मवित् ॥ ८ ॥

तस्मिन् वने समीपस्थो मृगोऽभूत् सहवासिकः।  
वचोभिरब्रवीत् सत्यं त्वयेदं दुष्कृतं कृतम् ॥ ९ ॥

यदि मन्त्राङ्गहीनोऽयं यज्ञो भवति वै कृतः।  
मां भोः प्रक्षिप होत्रे त्वं गच्छ स्वर्गमनिन्दितः ॥ १० ॥

ततस्तु यज्ञे सावित्री साक्षात् तं संन्यमन्त्रयत्।  
निमन्त्रयन्ती प्रत्युक्ता न हन्यां सहवासिनम् ॥ ११ ॥

एवमुक्ता निवृत्ता सा प्रविष्टा यज्ञपावकम्।  
किं नु दुश्चरितं यज्ञे दिदृक्षुः सा रसातलम् ॥ १२ ॥

स तु बद्धाञ्जलिं सत्यमयाचद्धरिणः पुनः।  
सत्येन स परिष्वज्य संदिष्टो गम्यतामिति ॥ १३ ॥

ततः स हरिणो गत्वा पदान्यष्टौ न्यवर्तत।  
साधु हिंसय मां सत्य हतो यास्यामि सद्‌गतिम् ॥ १४ ॥

पश्य ह्यप्सरसो दिव्य मया दत्तेन चक्षुषा।  
विमानानि विचित्राणि गन्धर्वाणां महात्मनाम् ॥ १५ ॥

ततः स सुचिरं दृष्ट्वा स्पृहालग्नेन चक्षुषा।  
मृगमालोक्य हिंसायां स्वर्गवासं समर्थयत् ॥ १६ ॥

स तु धर्मो मृगो भूत्वा बहुवर्षोषितो वने।  
तस्य निष्कृतिमाधत्त न त्वसौ यज्ञसंविधिः ॥ १७ ॥

तस्य तेनानुभावेन मृगहिंसात्मनस्तदा ।  
तपो महत्समुच्छिन्नं तस्माद्धिंसा न यज्ञिया ॥ १८ ॥

ततस्तं भगवान् धर्मो यज्ञं याजयतः स्वयम्।  
समाधानं च भार्याया लेभे स तपसा परम् ॥ १९ ॥

अहिंसा सकलो धर्मो हिंसाधर्मस्तथाहितः।  
सत्यं तेऽहं प्रवक्ष्यामि यो धर्मः सत्यवादिनाम् ॥ २० ॥