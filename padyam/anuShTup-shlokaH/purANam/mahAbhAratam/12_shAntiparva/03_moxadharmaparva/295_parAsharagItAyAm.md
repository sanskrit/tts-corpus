+++
title_full = "295 पराशरगीता—विषयासक्त मनुष्यका पतन, तपोबलकी श्रेष्ठता तथा दृढ़तापूर्वक स्वधर्मपालनका आदेश"
title = "२९५ पराशरगीतायाम्"

+++


एष धर्मविधिस्तात गृहस्थस्य प्रकीर्तितः।  
तपोविधिं तु वक्ष्यामि तन्मे निगदतः शृणु ॥ १ ॥

प्रायेण च गृहस्थस्य ममत्वं नाम जायते।  
सङ्गागतं नरश्रेष्ठ भावै राजसतामसैः ॥ २ ॥

गृहाण्याश्रित्य गावश्च क्षेत्राणि च धनानि च।  
दाराः पुत्राश्च भृत्याश्च भवन्तीह नरस्य वै ॥ ३ ॥

एवं तस्य प्रवृत्तस्य नित्यमेवानुपश्यतः।  
रागद्वेषौ विवर्धेते ह्यनित्यत्वमपश्यतः ॥ ४ ॥

रागद्वेषाभिभूतं च नरं द्रव्यवशानुगम्।  
मोहजाता रतिर्नाम समुपैति नराधिप ॥ ५ ॥

कृतार्थं भोगिनं मत्वा सर्वो रतिपरायणः।  
लाभं ग्राम्यसुखादन्यं रतितो नानुपश्यति ॥ ६ ॥

ततो लोभाभिभूतात्मा संगाद् वर्धयते जनम्।  
पुष्ट्यर्थं चैव तस्येह जनस्यार्थं चिकीर्षति ॥ ७ ॥

स जानन्नपि चाकार्यमर्थार्थं सेवते नरः।  
बालस्नेहपरीतात्मा तत्क्षयाच्चानुतप्यते ॥ ८ ॥

ततो मानेन सम्पन्नो रक्षन्नात्मपराजयम्।  
करोति येन भोगी स्यामिति तस्माद् विनश्यति ॥ ९ ॥

तथा हि बुद्धियुक्तानां शाश्वतं ब्रह्मवादिनाम्।  
अन्विच्छतां शुभं कर्म नराणां त्यजतां सुखम् ॥ १० ॥

स्नेहायतननाशाच्च धननाशाच्च पार्थिव ।  
आधिव्याधिप्रतापाच्च निर्वेदमुपगच्छति ॥ ११ ॥

निर्वेदादात्मसम्बोधः सम्बोधाच्छास्त्रदर्शनम् ।  
शास्त्रार्थदर्शनाद् राजंस्तप एवानुपश्यति ॥ १२ ॥

दुर्लभो हि मनुष्येन्द्र नरः प्रत्यवमर्शवान्।  
यो वै प्रियसुखे क्षीणे तपः कर्तुं व्यवस्यति ॥ १३ ॥

तपः सर्वगतं तात हीनस्यापि विधीयते।  
जितेन्द्रियस्य दान्तस्य स्वर्गमार्गप्रवर्तकम् ॥ १४ ॥

प्रजापतिः प्रजाः पूर्वमसृजत् तपसा विभुः।  
क्वचित् क्वचिद् ब्रह्मपरो व्रतान्यास्थाय पार्थिव ॥ १५ ॥

आदित्या वसवो रुद्रास्तथैवाग्न्यश्विमारुताः ।  
विश्वेदेवास्तथा साध्याः पितरोऽथ मरुद्‌गणाः ॥ १६ ॥  
यक्षराक्षसगन्धर्वाः सिद्धाश्चान्ये दिवौकसः ।  
संसिद्धास्तपसा तात ये चान्ये स्वर्गवासिनः ॥ १७ ॥

ये चादौ ब्राह्मणाः सृष्टा ब्रह्मणा तपसा पुरा।  
ते भावयन्तः पृथिवीं विचरन्ति दिवं तथा ॥ १८ ॥

मर्त्यलोके च राजानो ये चान्ये गृहमेधिनः।  
महाकुलेषु दृश्यन्ते तत् सर्वं तपसः फलम् ॥ १९ ॥

कौशिकानि च वस्त्राणि शुभान्याभरणानि च।  
वाहनासनपानानि तत् सर्वं तपसः फलम् ॥ २० ॥

मनोऽनुकूलाः प्रमदा रूपवत्यः सहस्रशः।  
वासः प्रासादपृष्ठे च तत् सर्वं तपसः फलम् ॥ २१ ॥

शयनानि च मुख्यानि भोज्यानि विविधानि च।  
अभिप्रेतानि सर्वाणि भवन्ति शुभकर्मिणाम् ॥ २२ ॥

नाप्राप्यं तपसः किंचित् त्रैलोक्येऽपि परंतप।  
उपभोगपरित्यागः फलान्यकृतकर्मणाम् ॥ २३ ॥

सुखितो दुःखितो वापि नरो लोभं परित्यजेत्।  
अवेक्ष्य मनसा शास्त्रं बुद्ध्या च नृपसत्तम ॥ २४ ॥

असंतोषोऽसुखायेति लोभादिन्द्रियसम्भ्रमः ।  
ततोऽस्य नश्यति प्रज्ञा विद्येवाभ्यासवर्जिता ॥ २५ ॥

नष्टप्रज्ञो यदा तु स्यात् तदा न्यायं न पश्यति।  
तस्मात् सुखक्षये प्राप्ते पुमानुग्रं तपश्चरेत् ॥ २६ ॥

यदिष्टं तत् सुखं प्राहुर्द्वेष्यं दुःखमिहेष्यते।  
कृताकृतस्य तपसः फलं पश्यस्व यादृशम् ॥ २७ ॥

नित्यं भद्राणि पश्यन्ति विषयांश्चोपभुञ्जते।  
प्राकाश्यं चैव गच्छन्ति कृत्वा निष्कल्मषं तपः ॥ २८ ॥

अप्रियाण्यवमानांश्च दुःखं बहुविधात्मकम् ।  
फलार्थी तत्फलं त्यक्त्वा प्राप्नोति विषयात्मकम् ॥ २९ ॥

धर्मे तपसि दाने च विचिकित्सास्य जायते।  
स कुत्वा पापकान्येव निरयं प्रतिपद्यते ॥ ३० ॥

सुखे तु वर्तमानो वै दुःखे वापि नरोत्तम।  
सुवृत्ताद् यो न चलते शास्त्रचक्षुः स मानवः ॥ ३१ ॥

इषुप्रपातमात्रं हि स्पर्शयोगे रतिः स्मृता।  
रसने दर्शने घ्राणे श्रवणे च विशाम्पते ॥ ३२ ॥

ततोऽस्य जायते तीव्रा वेदना तत्क्षयात् पुनः।  
अबुधा न प्रशंसन्ति मोक्षं सुखमनुत्तमम् ॥ ३३ ॥

ततः फलार्थं सर्वस्य भवन्ति ज्यायसे गुणाः।  
धर्मवृत्त्या च सततं कामार्थाभ्यां न हीयते ॥ ३४ ॥

अप्रयत्नागताः सेव्या गृहस्थैर्विषयाः सदा।  
प्रयत्नेनोपगम्यश्च स्वधर्म इति मे मतिः ॥ ३५ ॥

मानिनां कुलजातानां नित्यं शास्त्रार्थचक्षुषाम्।  
क्रियाधर्मविमुक्तानामशक्त्या संवृतात्मनाम् ॥ ३६ ॥  
क्रियमाणं यदा कर्म नाशं गच्छति मानुषम्।  
तेषां नान्यदृते लोके तपसः कर्म विद्यते ॥ ३७ ॥

सर्वात्मनानुकुर्वीत गृहस्थः कर्मनिश्चयम् ।  
दाक्ष्येण हव्यकव्यार्थं स्वधर्मे विचरन् नृप ॥ ३८ ॥

यथा नदीनदाः सर्वे सागरे यान्ति संस्थितिम्।  
एवमाश्रमिणः सर्वे गृहस्थे यान्ति संस्थितिम् ॥ ३९ ॥