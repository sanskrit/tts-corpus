+++
title_full = "213 जीवोत्पत्तिका वर्णन करते हुए दोषों और बन्धनोंसे मुक्त होनेके लिये विषयासक्तिके त्यागका उपदेश"
title = "२१३ वार्ष्णेयाध्यात्मकथने"

+++


रजसा साध्यते मोहस्तमसा भरतर्षभ।  
क्रोधलोभौ भयं दर्प एतेषां सादनाच्छुचिः ॥ १ ॥

परमं परमात्मानं देवमक्षयमव्ययम् ।  
विष्णुमव्यक्तसंस्थानं विदुस्तं देवसत्तमम् ॥ २ ॥

तस्य मायापिनद्धाङ्गा नष्टज्ञाना विचेतसः।  
मानवा ज्ञानसम्मोहात् ततः क्रोधं प्रयान्ति वै ॥ ३ ॥

क्रोधात् काममवाप्याथ लोभमोहौ च मानवाः।  
मानदर्पावहङ्कारमहङ्कारात् ततः क्रियाः ॥ ४ ॥

क्रियाभिः स्नेहसम्बन्धात्स्नेहाच्छोकमनन्तरम् ।  
सुखदुःखक्रियारम्भाज्जन्माजन्मकृतक्षणाः ॥ ५ ॥

जन्मतो गर्भवासं तु शुक्रशोणितसम्भवम्।  
पुरीषमूत्रविक्लेदं शोणितप्रभवाविलम् ॥ ६ ॥

तृष्णाभिभूतस्तैर्बद्धस्तानेवाभिपरिप्लवन् ।  
संसारतन्त्रवाहिन्यस्तत्र बुद्ध्येत योषितः ॥ ७ ॥

प्रकृत्या क्षेत्रभूतास्ता नसः क्षेत्रज्ञलक्षणाः।  
तस्मादेवाविशेषेण नरोऽतीयाद् विशेषतः ॥ ८ ॥

कृत्या ह्येता घोररूपा मोहयन्त्यविचक्षणान्।  
रजस्यन्तर्हिता मूर्तिरिन्द्रियाणां सनातनी ॥ ९ ॥

तस्मात्‌ तदात्मकाद् रागाद् बीजाज्जायन्ति जन्तवः।  
स्वदेहजानस्वसंज्ञान् यद्वदङ्गात् कृमींस्त्यजेत् ।  
स्वसंज्ञानस्वकांस्तद्वत्‌ सुतसंज्ञान्‌ कृमींस्त्यजेत् ॥ १० ॥

शुक्रतो रसतश्चैव देहाज्जायन्ति जन्तवः।  
स्वभावात्‌ कर्मयोगाद् वा तानुपेक्षेत बुद्धिमान् ॥ ११ ॥

रजस्तमसि पर्यस्तं सत्त्वं च रजसि स्थितम्।  
ज्ञानाधिष्ठानमव्यक्तं बुद्ध्यहङ्कारलक्षणम् ॥ १२ ॥

तद् बीजं देहिनामाहुस्तद् बीजं जीवसंज्ञितम्।  
कर्मणा कालयुक्तेन संसारपरिवर्तनम् ॥ १३ ॥

रमत्ययं यथा स्वप्ने मनसा देहवानिव।  
कर्मगर्भैर्गुणैर्देही गर्भे तदुपलभ्यते ॥ १४ ॥

कर्मणा बीजभूतेन चोद्यते यद् यदिन्द्रियम्।  
जायते तदहङ्काराद् रागयुक्तेन चेतसा ॥ १५ ॥

शब्दरागाच्छ्रोत्रमस्य जायते भावितात्मनः ।  
रूपरागात् तथा चक्षुर्घ्राणं गन्धचिकीर्षया ॥ १६ ॥

स्पर्शने त्वक् तथा वायुः प्राणापानव्यपाश्रयः।  
व्यानोदानौ समानश्च पञ्चधा देहयापनम् ॥ १७ ॥

संजातैर्जायते गात्रैः कर्मजैर्वर्ष्मणा वृतः।  
दुःखाद्यन्तैर्दुःखमध्यैर्नरः शारीरमानसैः ॥ १८ ॥

दुःखं विद्यादुपादानादभिमानाच्च वर्धते ।  
त्यागात्‌ तेभ्यो निरोधः स्यान्निरोधज्ञो विमुच्यते ॥ १९ ॥

इन्द्रियाणां रजस्येव प्रलयप्रभवावुभौ ।  
परीक्ष्य संचरेद् विद्वान् यथावच्छास्त्रचक्षुषा ॥ २० ॥

ज्ञानेन्द्रियाणीन्द्रियार्थान्नोपसर्पन्त्यतर्षुलम् ।  
हीनैश्च करणैर्देही न देहं पुनरर्हति ॥ २१ ॥