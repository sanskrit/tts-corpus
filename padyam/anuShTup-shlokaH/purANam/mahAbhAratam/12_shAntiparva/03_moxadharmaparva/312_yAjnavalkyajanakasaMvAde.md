+++
title_full = "312 संहारक्रमका वर्णन"
title = "३१२ याज्ञवल्क्यजनकसंवादे"

+++


तत्त्वानां सर्वसंख्या च कालसंख्या तथैव च।  
मया प्रोक्ताऽऽनुपूर्व्येण संहारमपि मे शृणु ॥ १ ॥

यथा संहरते जन्तून् ससर्ज च पुनः पुनः।  
अनादिनिधनो ब्रह्मा नित्यश्चाक्षर एव च ॥ २ ॥

अहःक्षयमथो बुद्‌ध्वा निशि स्वप्नमनास्तथा।  
चोदयामास भगवानव्यक्तोऽहंकृतं नरम् ॥ ३ ॥

ततः शतसहस्रांशुरव्यक्तेनाभिचोदितः ।  
कृत्वा द्वादशधाऽऽत्मानमादित्यो ज्वलदग्निवत् ॥ ४ ॥

चतुर्विधं महीपाल निर्दहत्याशु तेजसा।  
जरायुजाण्डजस्वेदजोद्भिज्जं च नराधिप ॥ ५ ॥

एतदुन्मेषमात्रेण विनष्टं स्थाणु जङ्गमम्।  
कूर्मपृष्ठसमा भूमिर्भवत्यथ समन्ततः ॥ ६ ॥

जगद् दग्ध्वामितबलः केवलां जगतीं ततः।  
अम्भसा बलिना क्षिप्रमापूरयति सर्वशः ॥ ७ ॥

ततः कालाग्निमासाद्य तदम्भो याति संक्षयम्।  
विनष्टेऽम्भसि राजेन्द्र जाज्वलत्यनलो महान् ॥ ८ ॥

तमप्रमेयोऽतिबलं ज्वलमानं विभावसुम् ।  
ऊष्माणं सर्वभूतानां सप्तार्चिषमथाञ्जसा ॥ ९ ॥  
भक्षयामास भगवान् वायुरष्टात्मको बली।  
विचरन्नमितप्राणस्तिर्यगूर्ध्वमधस्तथा ॥ १० ॥

तमप्रतिबलं भीममाकाशं ग्रसतेऽऽत्मना ।  
आकाशमप्यभिनदन्मनो ग्रसति चाधिकम् ॥ ११ ॥

मनो ग्रसति भूतात्मा सोऽहंकारः प्रजापतिः।  
अहंकारं महानात्मा भूतभव्यभविष्यवित् ॥ १२ ॥

तमप्यनुपमात्मानं विश्वं शम्भुः प्रजापतिः।  
अणिमा लघिमा प्राप्तिरीशानो ज्योतिरव्ययः ॥ १३ ॥  
सर्वतः पाणिपादान्तः सर्वतोऽक्षिशिरोमुखः ।  
सर्वतः श्रुतिमाल्ँलोके सर्वमावृत्य तिष्ठति ॥ १४ ॥  
हृदयं सर्वभूतानां पर्वणाङ्‌गुष्ठमात्रकः ।  
अथ ग्रसत्यनन्तो हि महात्मा विश्वमीश्वरः ॥ १५ ॥

ततः समभवत् सर्वमक्षयाव्ययमव्रणम् ।  
भूतभव्यभविष्याणां स्रष्टारमनघं तथा ॥ १६ ॥

एषोऽप्ययस्ते राजेन्द्र यथावत् समुदाहृतः।  
अध्यात्ममधिभूतं च अधिदैवं च श्रूयताम् ॥ १७ ॥