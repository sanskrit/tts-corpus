+++
title_full = "301 सांख्ययोगके अनुसार साधन और उसके फलका वर्णन"
title = "३०१ सांख्यकथने"

+++


सम्यक् त्वयाऽयं नृपते वर्णितः शिष्टसम्मतः।  
योगमार्गो यथान्यायं शिष्यायेह हितैषिणा ॥ १ ॥

सांख्ये त्विदानीं कार्त्स्न्येन विधिं प्रब्रूहि पृच्छते।  
त्रिषु लोकेषु यज्ज्ञानं सर्वं तद् विदितं हि ते॥२॥

शृणु मे त्वमिदं सूक्ष्मं सांख्यानां विदितात्मनाम्।  
विहितं यतिभिः सर्वैः कपिलादिभिरीश्वरैः ॥ ३ ॥

यस्मिन् न विभ्रमाः केचिद् दृश्यन्ते मनुजर्षभ।  
गुणाश्च यस्मिन् बहवो दोषहानिश्च केवला ॥ ४ ॥

ज्ञानेन परिसंख्याय सदोषान् विषयान् नृप।  
मानुषान् दुर्जयान् कृत्स्नान् पैशाचान्‌ विषयांस्तथा ॥ ५ ॥  
राक्षसान् विषयान् ज्ञात्वा यक्षाणां विषयांस्तथा।  
विषयानौरगान् ज्ञात्वा गान्धर्वविषयांस्तथा ॥ ६ ॥  
पितॄणां विषयान् ज्ञात्वा तिर्यक्षु चरतां नृप।  
सुपर्णविषयान् ज्ञात्वा मरुतां विषयांस्तथा ॥ ७ ॥  
राजर्षिविषयान् ज्ञात्वा ब्रह्मर्षिविषयांस्तथा ।  
आसुरान् विषयान् ज्ञात्वा वैश्वदेवांस्तथैव च ॥ ८ ॥  
देवर्षिविषयान् ज्ञात्वा योगानामपि चेश्वरान्।  
प्रजापतीनां विषयान् ब्रह्मणो विषयांस्तथा ॥ ९ ॥  
आयुषश्च परं कालं लोके विज्ञाय तत्त्वतः।  
सुखस्य च परं तत्त्वं विज्ञाय वदतां वर ॥ १० ॥  
प्राप्ते काले च यद् दुःखं सततं विषयैषिणाम्।  
तिर्यक्षु पततां दुःखं पततां नरके च यत् ॥ ११ ॥  
स्वर्गस्य च गुणान् कृत्स्नान् दोषान् सर्वांश्च भारत।  
वेदवादेऽपि ये दोषा गुणा ये चापि वैदिकाः ॥ १२ ॥  
ज्ञानयोगे च ये दोषा गुणा योगे च ये नृप।  
सांख्यज्ञाने च ये दोषास्तथैव च गुणा नृप ॥ १३ ॥  
सत्त्वं दशगुणं ज्ञात्वा रजो नवगुणं तथा।  
तमश्चाष्टगुणं ज्ञात्वा बुद्धिं सप्तगुणां तथा ॥ १४ ॥  
षड्‌गुणं च मनो ज्ञात्वा नभः पञ्चगुणं तथा।  
बुद्धिं चतुर्गुणां ज्ञात्वा तमश्च त्रिगुणं तथा ॥ १५ ॥  
द्विगुणं च रजो ज्ञात्वा सत्त्वमेकगुणं पुनः।  
मार्गं विज्ञाय तत्त्वेन प्रलये प्रेक्षणे तथा ॥ १६ ॥  
ज्ञानविज्ञानसम्पन्नाः कारणैर्भाविताः शुभाः ।  
प्राप्नुवन्ति शुभं मोक्षं सूक्ष्मा इव नभः परम् ॥ १७ ॥

रूपेण दृष्टिं संयुक्तां घ्राणं गन्धगुणेन च।  
शब्दे सक्तं तथा श्रीत्रं जिह्वा रसगुणेषु च ॥ १८ ॥

तनुं स्पर्शे तथा सक्तां वायुं नभसि चाश्रितम्।  
मोहं तमसि संयुक्तं लोभमर्थेषु संश्रितम् ॥ १९ ॥

विष्णुं क्रान्ते बले शक्रं कोष्ठे सक्तं तथानलम्।  
अप्सु देवीं समासक्तामपस्तेजसि संश्रिताः ॥ २० ॥  
तेजो वायौ तु संसक्तं वायुं नभसि चाश्रितम्।  
नभो महति संयुक्तं महद् बुद्धौ च संश्रितम् ॥ २१ ॥

बुद्धिं तमसि संसक्तां तमो रजसि संश्रितम्।  
रजः सत्त्वे तथा सक्तं सत्त्वं सक्तं तथाऽऽत्मनि ॥ २२ ॥  
सक्तमात्मानमीशे च देवे नारायणो तथा।  
देवं मोक्षे च संसक्तं मोक्षं सक्तं तु न क्वचित्॥२३॥

ज्ञात्वा सत्त्वगुणं देहं वृतं षोडशभिर्गुणैः।  
स्वभावं चेतनां चैव ज्ञात्वा देहसमाश्रिते ॥ २४ ॥  
मध्यस्थमेकमात्मानं पापं यस्मिन् न विद्यते।  
द्वितीयं कर्म विज्ञाय नृपते विषयैषिणाम् ॥ २५ ॥

इन्द्रियाणीन्द्रियार्थांश्च सर्वानात्मनि संश्रितान् ।  
दुर्लभत्वं च मोक्षस्य विज्ञाय श्रुतिपूर्वकम् ॥ २६ ॥

प्राणापानौ समानं च व्यानोदानौ च तत्त्वतः।  
अधश्चैवानिलं ज्ञात्वा प्रवहं चानिलं पुनः ॥ २७ ॥  
सप्त वातांस्तथा ज्ञात्वा सप्तधा विहितान् पुनः।  
प्रजापतीनृषींश्चैव मार्गांश्चैव बहून् वरान् ॥ २८ ॥

सप्तर्षींश्च बहून् ज्ञात्वा राजर्षींश्च परंतप।  
सुरर्षीन् महतश्चान्यान् ब्रह्मर्षीन् सूर्यसंनिभान् ॥ २९ ॥

ऐश्वर्याच्च्यावितान् दृष्ट्वा कालेन महता नृप।  
महतां भूतसंघानां श्रुत्वा नाशं च पार्थिव ॥ ३० ॥  
गतिं चाप्यशुभां ज्ञात्वा नृपते पापकर्मिणाम्।  
वैतरण्यां च यद् दुःखं पतितानां यमक्षये ॥ ३१ ॥

योनीषु च विचित्रासु संसारानशुभांस्तथा।  
जठरे चाशुभे वासं शोणितोदकभाजने ॥ ३२ ॥  
श्लेष्ममूत्रपुरीषे च तीव्रगन्धसमन्विते ।  
शुक्रशोणितसंघाते मज्जास्नायुपरिग्रहे ॥ ३३ ॥  
शिराशतसमाकीर्णे नवद्वारे पुरेऽशुचौ ।  
विज्ञाय हितमात्मानं योगांश्च विविधान् नृप ॥ ३४ ॥

तामसानां च जन्तूनां रमणीयावृतात्मनाम्।  
सात्त्विकानां च जन्तूनां कुत्सितं भरतर्षभ ॥ ३५ ॥  
गर्हितं महतामर्थे सांख्यानां विदितात्मनाम्।

उपप्लवांस्तथा घोरान् शशिनस्तेजसस्तथा ॥ ३६ ॥  
ताराणां पतनं दृष्ट्वा नक्षत्राणां च पर्ययम्।  
द्वन्द्वानां विप्रयोगं च विज्ञाय कृपणं नृप ॥ ३७ ॥

अन्योन्यभक्षणं दृष्ट्वा भूतानामपि चाशुभम्।  
बाल्ये मोहं च विज्ञाय क्षयं देहस्य चाशुभम् ॥ ३८ ॥  
रागे मोहे च सम्प्राप्ते क्वचित् सत्त्वं समाश्रितम्।  
सहस्रेषु नरः कश्चिन्मोक्षबुद्धिं समाश्रितः ॥ ३९ ॥

दुर्लभत्वं च मोक्षस्य विज्ञाय श्रुतिपूर्वकम्।  
बहुमानमलब्धेषु लब्धे मध्यस्थतां पुनः ॥ ४० ॥

विषयाणां च दौरात्म्यं विज्ञाय नृपते पुनः।  
गतासूनां च कौन्तेय देहान् दृष्ट्‌वा तथाशुभान् ॥ ४१ ॥

वासं कुलेषु जन्तूनां दुःखं विज्ञाय भारत।  
ब्रह्मघ्नानां गतिं ज्ञात्वा पतितानां सुदारुणाम् ॥ ४२ ॥

सुरापाने च सक्तानां ब्राह्मणानां दुरात्मनाम्।  
गुरुदारप्रसक्तानां गतिं विज्ञाय चाशुभाम् ॥ ४३ ॥

जननीषु च वर्तन्ते ये न सम्यग् युधिष्ठिर।  
सदेवकेषु लोकेषु ये न वर्तन्ति मानवाः ॥ ४४ ॥  
तेन ज्ञानेन विज्ञाय गतिं चाशुभकर्मणाम्।  
तिर्यग्योनिगतानां च विज्ञाय गतयः पृथक् ॥ ४५ ॥

वेदवादांस्तथा चित्रानृतूनां पर्ययांस्तथा ।  
क्षयं संवत्सराणां च मासानां च क्षयं तथा ॥ ४६ ॥  
पक्षक्षयं तथा दृष्ट्‌वा दिवसानां च संक्षयम्।  
क्षयं वृद्धिं च चन्द्रस्य दृष्ट्वा प्रत्यक्षतस्तथा ॥ ४७ ॥  
वृद्धिं दृष्ट्‌वा समुद्राणां क्षयं तेषां तथा पुनः।  
क्षयं धनानां दृष्ट्‌वा च पुनर्वृद्धिं तथैव च ॥ ४८ ॥

संयोगानां क्षयं दृष्ट्वा युगानां च विशेषतः।  
क्षयं च दृष्ट्‌वा शैलानां क्षयं च सरितां तथा॥४९॥  
वर्णानां च क्षयं दृष्ट्वा क्षयान्तं च पुनः पुनः।  
जरामृत्युं तथा जन्म दृष्ट्‌वा दुःखानि चैव ह ॥ ५० ॥

देहदोषांस्तथा ज्ञात्वा तेषां दुःखं च तत्त्वतः।  
देहविक्लवतां चैव सम्यग् विज्ञाय तत्त्वतः ॥ ५१ ॥

आत्मदोषांश्च विज्ञाय सर्वानात्मनि संश्रितान्।  
स्वदेहादुत्थितान् गन्धांस्तथा विज्ञाय चाशुभान् ॥ ५२ ॥

कान् स्वगात्रोद्भवान् दोषान् पश्यस्यमितविक्रम।  
एतन्मे संशयं कृत्स्नं वक्तुमर्हसि तत्त्वतः ॥ ५३ ॥

पञ्च दोषान् प्रभो देहे प्रवदन्ति मनीषिणः।  
मार्गज्ञाः कापिलाः सांख्याः शृणु तानरिसूदन ॥ ५४ ॥

कामक्रोधौ भयं निद्रा पञ्चमः श्वास उच्यते।  
एते दोषाः शरीरेषु दृश्यन्ते सर्वदेहिनाम् ॥ ५५ ॥

छिन्दन्ति क्षमया क्रोधं कामं संकल्पवर्जनात्।  
सत्त्वसंसेवनान्निद्रामप्रमादाद् भयं तथा ॥ ५६ ॥  
छिन्दन्ति पञ्चमं श्वासमल्पाहारतया नृप ॥ ५७ ॥

गुणान् गुणशतैर्ज्ञात्वा दोषान् दोषशतैरपि।  
हेतून् हेतुशतैश्चित्रैछित्रान् विज्ञाय तत्त्वतः ॥ ५८ ॥  
अपां फेनोपमं लोकं विष्णोर्मायाशतैर्वृतम्।  
चित्रभित्तिप्रतीकाशं नलसारमनर्थकम् ॥ ५९ ॥  
तमः श्वभ्रनिभं दृष्ट्वा वर्षबुद्‌बुदसंनिभम्।  
नाशप्रायं सुखाद्धीनं नाशोत्तरमिहावशम् ॥ ६० ॥  
रजस्तमसि सम्मग्नं पङ्के द्विपमिवावशम्।  
सांख्या राजन् महाप्राज्ञास्त्यक्त्वा स्नेहं प्रजाकृतम् ॥ ६१ ॥  
ज्ञानयोगेन सांख्येन व्यापिना महता नृप।  
राजसानशुभान् गन्धांस्तामसांश्च तथाविधान् ॥ ६२ ॥  
पुण्यांश्च सात्त्विकान् गन्धान् स्पर्शजान् देहसंश्रितान्।  
छित्त्वाऽऽशु ज्ञानशस्त्रेण तपोदण्डेन भारत ॥ ६३ ॥

ततो दुःखोदकं घोरं चिन्ताशोकमहाह्रदम्।  
व्याधिमृत्युमहाग्राहं महाभयमहोरगम् ॥ ६४ ॥  
तमःकूर्मं रजोमीनं प्रज्ञया संतरन्त्युत।  
स्नेहपङ्कं जरादुर्गं ज्ञानद्वीपमरिंदम ॥ ६५ ॥  
कर्मागाधं सत्यतीरं स्थितव्रतमरिंदम ।  
हिंसाशीघ्रमहावेगं नानारससमाकरम् ॥ ६६ ॥  
नानाप्रीतिमहारत्नं दुःखज्वरसमीरणम् ।  
शोकतृष्णामहावर्तं तीक्ष्णव्याधिमहागजम् ॥ ६७ ॥  
अस्थिसंघातसंघट्टं श्लेष्मफेनमरिंदम ।  
दानमुक्ताकरं घोरं शोणितह्रदविद्रुमम् ॥ ६८ ॥  
हसितोत्क्रुष्टनिर्घोषं नानाज्ञानसुदुस्तरम् ।  
रोदनाश्रुमलक्षारं संगत्यागपरायणम् ॥ ६९ ॥  
पुत्रदारजलौकौघं मित्रबान्धवपत्तनम् ।  
अहिंसासत्यमर्यादं प्राणत्यागमहोर्मिणम् ॥ ७० ॥  
वेदान्तगमनद्वीपं सर्वभूतदयोदधिम् ।  
मोक्षदुर्लाभविषयं वडवामुखसागरम् ॥ ७१ ॥  
तरन्ति यतयः सिद्धा ज्ञानयानेन भारत।  
तीर्त्वातिदुस्तरं जन्म विशन्ति विमलं नभः ॥ ७२ ॥

तत्र तान् सुकृतीन् सांख्यान् सूर्यो बहति रश्मिभिः।  
पद्मतन्तुवदाविश्य प्रवहन् विषयान् नृप ॥ ७३ ॥

तत्र तान् प्रवहो वायुः प्रतिगृह्णाति भारत।  
वीतरागान् यतीन् सिद्धान् वीर्ययुक्तांस्तपोधनान् ॥ ७४ ॥

सूक्ष्मः शीतः सुगन्धी च सुखस्पर्शश्च भारत।  
सप्तानां मरुतां श्रेष्ठो लोकान् गच्छति यः शुभान्।  
स तान् वहति कौन्तेय नभसः परमां गतिम् ॥ ७५ ॥

नभो वहति लोकेश रजसः परमां गतिम्।  
रजो वहति राजेन्द्र सत्त्वस्य परमां गतिम् ॥ ७६ ॥  
सत्त्वं वहति शुद्धात्मन् परं नारायणं प्रभुम्।  
प्रभुर्वहति शुद्धात्मा परमात्मानमात्मना ॥ ७७ ॥  
परमात्मानमासाद्य तद्भूतायतनामलाः ।  
अमृतत्वाय कल्पन्ते न निवर्तन्ति वा विभो ॥ ७८ ॥

परमा सा गतिः पार्थ निर्द्वन्द्वानां महात्मनाम्।  
सत्यार्जवरतानां वै सर्वभूतदयावताम् ॥ ७९ ॥

स्थानमुत्तममासाद्य भगवन्तं स्थिरव्रताः ।  
आजन्ममरणं वा ते स्मरन्त्युत न वानघ ॥ ८० ॥  
यदत्र तथ्यं तन्मे त्वं यथावद् वक्तुमर्हसि।  
त्वदृते पुरुषं नान्यं प्रष्टुमर्हामि कौरव ॥ ८१ ॥

मोक्षे दोषो महानेष प्राप्य सिद्धिं गतानृषीन्।  
यदि तत्रैव विज्ञाने वर्तन्ते यतयः परे ॥ ८२ ॥  
प्रवृत्तिलक्षणं धर्मं पश्यामि परमं नृप।  
मग्नस्य हि परे ज्ञाने किं नु दुःखतरं भवेत्॥८३॥

यथान्यायं त्वया तात प्रश्नः पृष्टः सुसंकटः।  
बुधानामपि सम्मोहः प्रश्नेऽस्मिन् भरतर्षभ ॥ ८४ ॥

अत्रापि तत्त्वं परमं शृणु सम्यङ् मयेरितम्।  
बुद्धिश्व परमा यत्र कापिलानां महात्मनाम् ॥ ८५ ॥

इन्द्रियाण्येव बुध्यन्ते स्वदेहे देहिनां नृप।  
कारणान्यात्मनस्तानि सूक्ष्मः पश्यति तैस्तु सः ॥ ८६ ॥

आत्मना विप्रहीणानि काष्ठकुड्यसमानि तु।  
विनश्यन्ति न संदेहः फेना इव महार्णवे ॥ ८७ ॥

इन्द्रियैः सह सुप्तस्य देहिनः शत्रुतापन।  
सूक्ष्मश्चरति सर्वत्र नभसीव समीरणः ॥ ८८ ॥

स पश्यति यथान्यायं स्पर्शान् स्पृशति वा विभो।  
बुध्यमानो यथापूर्वमखिलेनेह भारत ॥ ८९ ॥

इन्द्रियाणीह सर्वाणि स्वे स्वे स्थाने यथाविधि।  
अनीशत्वात् प्रलीयन्ते सर्पा हतविषा इव ॥ ९० ॥

इन्द्रियाणां तु सर्वेषां स्वस्थानेष्वेव सर्वशः।  
आक्रम्य गतयः सूक्ष्माश्चरत्यात्मा न संशयः ॥ ९१ ॥

सत्त्वस्य च गुणान् कृत्स्नान् रजसश्च गुणान् पुनः।  
गुणांश्च तमसः सर्वान् गुणान् बुद्धेश्च भारत ॥ ९२ ॥  
गुणांश्च मनसश्चापि नभसश्च गुणांश्च सः।  
गुणान् वायोश्च धर्मात्मंस्तेजसश्च गुणान् पुनः ॥ ९३ ॥  
अपां गुणांस्तथा पार्थ पार्थिवांश्च गुणानपि।  
सर्वाण्येव गुणैर्व्याप्य क्षेत्रज्ञेषु युधिष्ठिर ॥ ९४ ॥  
मनोऽनु याति क्षेत्रज्ञं कर्मणी च शुभाशुभे।  
शिष्या इव महात्मानमिन्द्रियाणि च तं प्रभो ॥ ९५ ॥  
प्रकृतिं चाप्यतिक्रम्य गच्छत्यात्मानमव्ययम् ।  
परं नारायणात्मानं निर्द्वद्वं प्रकृतेः परम् ॥ ९६ ॥

विमुक्तः पुण्यपापेभ्यः प्रविष्टस्तमनामयम् ।  
परमात्मानमगुणं न निवर्तति भारत ॥ ९७ ॥

शिष्टं तत्र मनस्तात इन्द्रियाणि च भारत।  
आगच्छन्ति यथाकालं गुरोः संदेशकारिणः ॥ ९८ ॥

शक्यं चाल्पेन कालेन शान्तिं प्राप्तुं गुणार्थिना।  
एवमुक्तेन कौन्तेय युक्तज्ञानेन मोक्षिणा ॥ ९९ ॥

सांख्या राजन् महाप्राज्ञा गच्छन्ति परमां गतिम्।  
ज्ञानेनानेन कौन्तेय तुल्यं ज्ञानं न विद्यते ॥ १०० ॥

अत्र ते संशयो मा भूज्ज्ञानं सांख्यं परं मतम्।  
अक्षरं ध्रुवमेवोक्तं पूर्णं ब्रह्म सनातनम् ॥ १०१ ॥

अनादिमध्यनिधनं निर्द्वद्धं कर्तृ शाश्वतम्।  
कूटस्थं चैव नित्यं च यद् वदन्ति मनीषिणः ॥ १०२ ॥

यतः सर्वाः प्रवर्तन्ते सर्गप्रलयविक्रियाः।  
यच्च शंसन्ति शास्त्रेषु वदन्ति परमर्षयः ॥ १०३ ॥

सर्वे विप्राश्च देवाश्च तथा शमविदो जनाः।  
ब्रह्माणं परमं देवमनन्तं परमच्युतम् ॥ १०४ ॥  
प्रार्थयन्तश्च तं विप्रा वदन्ति गुणबुद्धयः।  
सम्यग्युक्तास्तथा योगाः सांख्याश्चामितदर्शनाः ॥ १०५ ॥

अमूर्तेस्तस्य कौन्तेय सांख्यं मूर्तिरिति श्रुतिः।  
अभिज्ञानानि तस्याहुर्मतं हि भरतर्षभ ॥ १०६ ॥

द्विविधानीह भूतानि पृथिव्यां पृथिवीपते।  
जङ्गमागमसंज्ञानि जङ्गमं तु विशिष्यते ॥ १०७ ॥

ज्ञानं महद् यद्धि महत्सु राजन्  
वेदेषु सांख्येषु तथैव योगे।  
यच्चापि दृष्टं विविधं पुराणे  
सांख्यागतं तन्निखिलं नरेन्द्र ॥ १०८ ॥

यच्चेतिहासेषु महत्सु दृष्टं  
यच्चार्थशास्त्रे नृप शिष्टजुष्टे ।  
ज्ञानं च लोके यदिहास्ति किंचित्  
सांख्यागतं तच्च महन्महात्मन् ॥ १०९ ॥

शमश्च दृष्टः परमं बलं च  
ज्ञानं च सूक्ष्मं च यथावदुक्तम्।  
तपांसि सूक्ष्माणि सुखानि चैव  
सांख्ये यथावद् विहितानि राजन् ॥ ११० ॥

विपर्यये तस्य हि पार्थ देवान्  
गच्छन्ति सांख्याः सततं सुखेन।  
तांश्चानुसंचार्य ततः कृतार्थाः  
पतन्ति विप्रेषु यतेषु भूखः ॥ १११ ॥

हित्वा च देहं प्रविशन्ति देवं  
दिवौकसो द्यामिव पार्थ सांख्याः।  
अतोऽधिकं तेऽभिरता महार्हे  
सांख्ये द्विजाः पार्थिव शिष्टजुष्टे ॥ ११२ ॥

तेषां न तिर्यग्गमनं हि दृष्टं  
नार्वाग्गतिः पापकृताधिवासः ।  
न वा प्रधाना अपि ते द्विजातयो  
ये ज्ञानमेतन्नृपतेऽनुरक्ताः ॥ ११३ ॥

सांख्यं विशालं परमं पुराणं  
महार्णवं विमलमुदारकान्तम् ।  
कृत्स्नं च सांख्यं नृपते महात्मा  
नारायणो धारयतेऽप्रमेयम् ॥ ११४ ॥

एतन्मयोक्तं नरदेव तत्त्वं  
नारायणो विश्वमिदं पुराणम् ।  
स सर्गकाले च करोति सर्गं  
संहारकाले च तदत्ति भूयः ॥ ११५ ॥  
संहृत्य सर्वं निजदेहसंस्थं  
कृत्वाप्सु शेते जगदन्तरात्मा ॥ ११६ ॥