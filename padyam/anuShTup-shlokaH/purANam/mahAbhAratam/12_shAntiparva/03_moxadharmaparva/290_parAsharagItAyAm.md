+++
title_full = "290 पराशरगीताका आरम्भ—पराशर मुनिका राजा जनकको कल्याणकी प्राप्तिके साधनका उपदेश"
title = "२९० पराशरगीतायाम्"

+++


अतः परं महाबाहो यच्छ्रेयस्तद् वदस्व मे।  
न तृप्याम्यमृतस्येव वचसस्ते पितामह ॥ १ ॥

किं कर्म पुरुषः कृत्वा शुभं पुरुषसत्तम।  
श्रेयः परमवाप्नोति प्रेत्य चेह च तद् वद ॥ २ ॥

अत्र ते वर्तयिष्यामि यथापूर्वं महायशाः।  
पराशरं महात्मानं पप्रच्छ जनको नृपः ॥ ३ ॥

किं श्रेयः सर्वभूतानामस्मिंल्लोके परत्र च।  
यद् भवेत् प्रतिपत्तव्यं तद् भवान् प्रब्रवीतु मे ॥ ४ ॥

ततः स तपसा युक्तः सर्वधर्मविधानवित्।  
नृपायानुग्रहमना मुनिर्वाक्यमथाब्रवीत् ॥ ५ ॥

धर्म एव कृतः श्रेयानिह लोके परत्र च।  
तस्माद्धि परमं नास्ति यथा प्राहुर्मनीषिणः ॥ ६ ॥

प्रतिपद्य नरो धर्मं स्वर्गलोके महीयते।  
धर्मात्मकः कर्मविधिर्देहिनां नृपसत्तम ॥ ७ ॥

तस्मिन्नाश्रमिणः सन्तः स्वकर्माणीह कुर्वते ॥ ८ ॥

चतुर्विधा हि लोकेऽस्मिन् यात्रा तात विधीयते।  
मर्त्या यत्रावतिष्ठन्ते सा च कामात् प्रवर्तते ॥ ९ ॥

सुकृतासुकृतं कर्म निषेव्य विविधैः क्रमैः।  
दशार्धप्रविभक्तानां भूतानां बहुधा गतिः ॥ १० ॥

सौवर्णं राजतं चापि यथा भाण्डं निषिच्यते।  
तथा निषिच्यते जन्तुः पूर्वकर्मवशानुगः ॥ ११ ॥

नाबीजाज्जायते किंचिन्नाकृत्वा सुखमेधते ।  
सुकृतैर्विन्दते सौख्यं प्राप्य देहक्षयं नरः ॥ १२ ॥

दैवं तात न पश्यामि नास्ति दैवस्य साधनम्।  
स्वभावतो हि संसिद्धा देवगन्धर्वदानवाः ॥ १३ ॥

प्रेत्य जातिकृतं कर्म न स्मरन्ति सदा जनाः।  
ते वै तस्य फलप्राप्तौ कर्म चापि चतुर्विधम् ॥ १४ ॥

लोकयात्राश्रयश्चैव शब्दो वेदाश्रयः कृतः।  
शान्त्यर्थं मनसस्तात नैतद् वृद्धानुशासनम् ॥ १५ ॥

चक्षुषा मनसा वाचा कर्मणा च चतुर्विधम्।  
कुरुते यादृशं कर्म तादृशं प्रतिपद्यते ॥ १६ ॥

निरन्तरं च मिश्रं च लभते कर्म पार्थिव।  
कल्याणं यदि वा पापं न तु नाशोऽस्य विद्यते॥१७॥

कदाचित् सुकृतं तात कूटस्थमिव तिष्ठति।  
मज्जमानस्य संसारे यावद् दुःखाद् विमुच्यते ॥ १८ ॥  
ततो दुःखक्षयं कृत्वा सुकृतं कर्म सेवते।  
सुकृतक्षयाच्च दुष्कृतं तद् विद्धि मनुजाधिप ॥ १९ ॥

दमः क्षमा धृतिस्तेजः संतोषः सत्यवादिता।  
ह्रीरहिंसाऽव्यसनिता दाक्ष्यं चेति सुखावहाः ॥ २० ॥

दुष्कृते सुकृते चापि न जन्तुर्नियतो भवेत्।  
नित्यं मनःसमाधाने प्रयतेत विचक्षणः ॥ २१ ॥

नायं परस्य सुकृतं दुष्कृतं चापि सेवते।  
करोति यादृशं कर्म तादृशं प्रतिपद्यते ॥ २२ ॥

सुखदुःखे समाधाय पुमानन्येन गच्छति।  
अन्येनैव जनः सर्वः संगतो यश्च पार्थिवः ॥ २३ ॥

परेषां यदसूयेत न तत् कुर्यात् स्वयं नरः।  
यो ह्यसूयुस्तथायुक्तः सोऽवहासं नियच्छति ॥ २४ ॥

भीरू राजन्यो ब्राह्मणः सर्वभक्ष्यो  
वैश्योऽनीहावान् हीनवर्णोऽलसश्च ।  
विद्वांश्चाशीलो वृत्तहीनः कुलीनः  
सत्याद् विभ्रष्टो धार्मिकः स्त्री च दुष्टा ॥ २५ ॥  
रागी युक्तः पचमानोऽऽत्महेतो-  
र्मूर्खो वक्ता नृपहीनं च राष्ट्रम्।  
एते सर्वे शोच्यतां यान्ति राजन्  
यश्चायुक्तः स्नेहहीनः प्रजासु ॥ २६ ॥