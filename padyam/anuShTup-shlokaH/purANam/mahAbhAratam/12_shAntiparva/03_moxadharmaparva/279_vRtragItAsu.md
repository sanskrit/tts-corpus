+++
title_full = "279 ब्रह्मकी प्राप्तिका उपाय तथा उस विषयमें वृत्र-शुक्र-संवादका आरम्भ"
title = "२७९ वृत्रगीतासु"

+++


धन्या धन्या इति जनाः सर्वेऽस्मान् प्रवदन्त्युत।  
न दुःखिततरः कश्चित् पुमानस्माभिरस्ति ह ॥ १ ॥

लोकसम्भावितैर्दुःखं यत् प्राप्तं कुरुसत्तम।  
प्राप्य जातिं मनुष्येषु देवैरपि पितामह ॥ २ ॥

कदा वयं करिष्यामः संन्यासं दुःखसंज्ञकम्।  
दुःखमेतच्छरीराणां धारणं कुरुसत्तम ॥ ३ ॥

विमुक्ताः सप्तदशभिर्हेतुभूतैश्च पञ्चभिः ।  
इन्द्रियार्थैर्गुणैश्चैव अष्टाभिश्च पितामह ॥ ४ ॥  
न गच्छन्ति पुनर्भावं मुनयः संशितव्रताः।  
कदा वयं गमिष्यामो राज्यं हित्वा परंतप ॥ ५ ॥

नास्त्यनन्तं महाराज सर्वं संख्यानगोचरः।  
पुनर्भावोऽपि विख्यातो नास्ति किंचिदिहाचलम् ॥ ६ ॥

न चापि मन्यसे राजन्नेष दोषः प्रसङ्गतः।  
उद्योगादेव धर्मज्ञाः कालेनैव गमिष्यथ ॥ ७ ॥

नेशेऽयं सततं देही नृपते पुण्यपापयोः।  
तत एव समुत्थेन तमसा रुध्यतेऽपि च ॥ ८ ॥

यथाञ्जनमयो वायुः पुनर्मानःशिलं रजः।  
अनुप्रविश्य तद्वर्णो दृश्यते रञ्जयन् दिशः ॥ ९ ॥  
तथा कर्मफलैर्देही रञ्जितस्तमसाऽऽवृतः ।  
विवर्णो वर्णमाश्रित्य देहेषु परिवर्तते ॥ १० ॥

ज्ञानेन हि यदा जन्तुरज्ञानप्रभवं तमः।  
व्यपोहति तदा ब्रह्म प्रकाशति सनातनम् ॥ ११ ॥

अयत्नसाध्यं मुनयो वदन्ति  
ये चापि मुक्तास्त उपासितव्याः।  
त्वया च लोकेन च सामरेण  
तस्मान्नमस्यामि महर्षिसङ्घान् ॥ १२ ॥

अस्मिन्नर्थे पुरा गीतं शृणुष्वैकमना नृप।  
यथा दैत्येन वृत्रेण भ्रष्टैश्वर्येण चेष्टितम् ॥ १३ ॥  
निर्जितेनासहायेन हृतराज्येन भारत ।  
अशोचता शत्रुमध्ये बुद्धिमास्थाय केवलाम् ॥ १४ ॥

भ्रष्टैश्वर्यं पुरा वृत्रमुशना वाक्यमब्रवीत्।  
काचित् पराजितस्याद्य न व्यथा तेऽस्ति दानव ॥ १५ ॥

सत्येन तपसा चैव विदित्वासंशयं ह्यहम्।  
न शोचामि न हृष्यामि भूतानामागतिं गतिम् ॥ १६ ॥

कालसंचोदिता जीवा मज्जन्ति नरकेऽवशाः।  
परितुष्टानि सर्वाणि दिव्यान्याहुर्मनीषिणः ॥ १७ ॥

क्षपयित्वा तु तं कालं गणितं कालचोदिताः।  
सावशेषेण कालेन सम्भवन्ति पुनः पुनः ॥ १८ ॥

तिर्यग्योनिसहस्राणि गत्वा नरकमेव च।  
निर्गच्छन्त्यवशा जीवाः कामबन्धनबन्धनाः ॥ १९ ॥

एवं संसरमाणानि जीवान्यहमदृष्टवान् ।  
यथा कर्म तथा लाभ इति शास्त्रनिदर्शनम् ॥ २० ॥

तिर्यग् गच्छन्ति नरकं मानुष्यं दैवमेव च।  
सुखदुःखे प्रिये द्वेष्ये चरित्वा पूर्वमेव ह ॥ २१ ॥

कृतान्तविधिसंयुक्तः सर्वो लोकः प्रपद्यते।  
गतं गच्छन्ति चाध्वानं सर्वभूतानि सर्वदा ॥ २२ ॥

कालसंख्यानसंख्यातं सृष्टिस्थितिपरायणम् ।  
तं भाषमाणं भगवानुशना प्रत्यभाषत।  
धीमान् दुष्टप्रलापांस्त्वं तात कस्मात् प्रभाषसे ॥ २३ ॥

प्रत्यक्षमेतद् भवतस्तथान्येषां मनीषिणाम् ।  
मया यज्जयलुब्धेन पुरा तप्तं महत् तपः ॥ २४ ॥

गन्धानादाय भूतानां रसांश्च विविधानपि।  
अवर्धं त्रीन् समाक्रम्य लोकान्‌ वै स्वेन तेजसा ॥ २५ ॥

ज्वालामालापरिक्षिप्तो वैहायसचरस्तथा ।  
अजेयः सर्वभूतानामासं नित्यमपेतभीः ॥ २६ ॥

ऐश्वर्यं तपसा प्राप्तं भ्रष्टं तच्च स्वकर्मभिः।  
धृतिमास्थाय भगवन् न शोचामि ततस्त्वहम् ॥ २७ ॥

युयुत्सुना महेन्द्रेण पुंसा सार्धं महात्मना।  
ततो मे भगवान् दृष्टो हरिर्नारायणः प्रभुः ॥ २८ ॥

वैकुण्ठः पुरुषोऽनन्तः शुक्लो विष्णुः सनातनः।  
मुञ्जकेशो हरिश्मश्रुः सर्वभूतपितामहः ॥ २९ ॥

नूनं तु तस्य तपसः सावशेषमिहास्ति वै।  
यदहं प्रष्टुमिच्छामि भगवन् कर्मणः फलम् ॥ ३० ॥

ऐश्वर्यं वै महद् ब्रह्म वर्णे कस्मिन् प्रतिष्ठितम्।  
निवर्तते चापि पुनः कथमैश्वर्यमुत्तमम् ॥ ३१ ॥

कस्माद् भूतानि जीवन्ति प्रवर्तन्ते तथा पुनः।  
किं वा फलं परं प्राप्य जीवस्तिष्ठति शाश्वतः ॥ ३२ ॥

केन वा कर्मणा शक्यमथ ज्ञानेन केन वा।  
तदवाप्तुं फलं विप्र तन्मे व्याख्यातुमर्हसि ॥ ३३ ॥

इतीदमुक्तः स मुनिस्तदानीं  
प्रत्याह यत् तच्छृणु राजसिंह।  
मयोच्यमानं पुरुषर्षभ त्व-  
मनन्यचित्तः सह सोदरीयैः ॥ ३४ ॥