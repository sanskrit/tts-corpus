+++
title_full = "324 शुकदेवजीकी उत्पत्ति और उनके यज्ञोपवीत, वेदाध्ययन एवं समावर्तन-संस्कारका वृत्तान्त"
title = "३२४ शुकोत्पत्तौ"

+++


स लब्ध्वा परमं देवाद् वरं सत्यवतीसुतः।  
अरणी सहिते गृह्य ममन्थाग्निचिकीर्षया ॥ १ ॥

अथ रूपं परं राजन् बिभ्रतीं स्वेन तेजसा।  
घृताचीं नामाप्सरसमपश्यद् भगवानृषिः ॥ २ ॥

ऋषिरप्सरसं दृष्ट्वा सहसा काममोहितः।  
अभवद् भगवान् व्यासो वने तस्मिन् युधिष्ठिर ॥ ३ ॥  
सा च दष्ट्वा तदा व्यासं कामसंविग्नमानसम्।  
शुकी भूत्वा महाराज घृताची समुपागमत् ॥ ४ ॥

स तामप्सरसं दृष्ट्वा रूपेणान्येन संवृताम्।  
शरीरजेनानुगदः सर्वगात्रातिगेन ह ॥ ५ ॥

स तु धैर्येण महता निगृह्णन् हृच्छयं मुनिः।  
न शशाक नियन्तुं तद् व्यासः प्रविसृतं मनः ॥ ६ ॥

भावित्वाच्चैव भावस्य घृताच्या वपुषा हृतः।  
यत्नान्नियच्छतस्तस्य मुनेरग्निचिकीर्षया ॥ ७ ॥  
अरण्यामेव सहसा तस्य शुक्रमवापतत्।

सोऽविशंकेन मनसा तथैव द्विजसत्तमः ॥ ८ ॥  
अरणी ममन्थ ब्रह्मर्षिस्तस्यां जज्ञे शुको नृप।

शुक्रे निर्मथ्यामाने स शुको जज्ञे महातपाः ॥ ९ ॥  
परमर्षिर्महायोगी अरणीगर्भसम्भवः ।

यथाध्वरे समिद्धोऽग्निर्भाति हव्यमुदावहम् ॥ १० ॥  
तथारूपः शुको जज्ञे प्रज्वलन्निव तेजसा।

बिभ्रत् पितुश्च कौरव्य रूपवर्णमनुत्तमम् ॥ ११ ॥  
बभौ तदा भावितात्मा विधूम इव पावकः।

तं गङ्गा सरितां श्रेष्ठा मेरुपृष्ठे जनेश्वर ॥ १२ ॥  
स्वरूपिणी तदाभ्येत्य तर्पयामास वारिणा।

अन्तरिक्षाच्च कौरव्य दण्डः कृष्णाजिनं च ह ॥ १३ ॥  
पपात भूमिं राजेन्द्र शुकस्यार्थे महात्मनः।

जेगीयन्ते स्म गन्धर्वा ननृतुश्चाप्सरोगणाः ॥ १४ ॥  
देवदुन्दुभयश्चैव प्रावाद्यन्त महास्वनाः ।  
विश्वावसुश्च गन्धर्वस्तथा तुम्बुरुनारदौ ॥ १५ ॥  
हाहा हूहूश्च गन्धर्वौ तुष्टुवुः शुकसम्भवम्।

तत्र शक्रपुरोगाश्च लोकपालाः समागताः ॥ १६ ॥  
देवा देवर्षयश्चैव तथा ब्रह्मर्षयोऽपि च।

दिव्यानि सर्वपुष्पाणि प्रववर्ष च मारुतः ॥ १७ ॥  
जङ्गमाजङ्गमं चैव प्रहृष्टमभवज्जगत् ।

तं महात्मा स्वयं प्रीत्या देव्या सह महाद्युतिः ॥ १८ ॥  
जातमात्रं मुनेः पुत्रं विधिनोपानयत् तदा।

तस्य देवेश्वरः शक्रो दिव्यमद्भुतदर्शनम् ॥ १९ ॥  
ददौ कमण्डलुं प्रीत्या देववासांसि वा विभो।

हंसाश्च शतपत्राश्च सारसाश्च सहस्रशः ॥ २० ॥  
प्रदक्षिणमवर्तन्त शुकाश्चाषाश्च भारत ।

आरणेयस्ततो दिव्यं प्राप्य जन्म महाद्युतिः ॥ २१ ॥  
तत्रैवोवास मेधावी व्रतचारी समाहितः।

उत्पन्नमात्रं तं वेदाः सरहस्याः ससंग्रहाः ॥ २२ ॥  
उपतस्थुर्महाराज यथास्य पितरं तथा।

बृहस्पतिं च वव्रे स वेदवेदाङ्गभाष्यवित् ॥ २३ ॥  
उपाध्यायं महाराज धर्ममेवानुचिन्तयन् ।

सोऽधीत्य निखिलान् वेदान् सरहस्यान् ससंग्रहान् ॥ २४ ॥  
इतिहासं च कार्त्स्न्येन राजशास्त्राणि वा विभो।  
गुरवे दक्षिणां दत्त्वा समावृत्तो महामुनिः ॥ २५ ॥

उग्रं तपः समारेभे ब्रह्मचारी समाहितः।  
देवतानामृषीणां च बाल्येऽपि स महातपाः।  
सम्मन्त्रणीयो मान्यश्च ज्ञानेन तपसा तथा ॥ २६ ॥

न त्वस्य रमते बुद्धिराश्रमेषु नराधिप।  
त्रिषु गार्हस्थ्यमूलेषु मोक्षधर्मानुदर्शिनः ॥ २७ ॥