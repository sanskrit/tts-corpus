+++
title_full = "304 प्रकृतिके संसर्गदोषसे जीवका पतन"
title = "३०४ वसिष्ठकरालजनकसंवादे"

+++


एवमप्रतिबुद्धत्वादबुद्धजनसेवनात् ।  
सर्गकोटि सहस्राणि पतनान्तानि गच्छति ॥ १ ॥

धाम्ना धामसहस्राणि मरणान्तानि गच्छति।  
तिर्यग्योनिमनुष्यत्वे देवलोके तथैव च ॥ २ ॥

चन्द्रमा इव भुतानां पुनस्तत्र सहस्रशः।  
लीयतेऽप्रतिबुद्धत्वादेवमेष ह्यबुद्धिमान् ॥ ३ ॥

कला पञ्चदशी योनिस्तद्धाम प्रतिबुध्यते।  
नित्यमेतद् विजानीहि सोमं वै षोडशीं कलाम् ॥ ४ ॥

कलायां जायतेऽजस्रं पुनः पुनरबुद्धिमान्।  
धाम तस्योपयुञ्जन्ति भूय एवोपजायते ॥ ५ ॥

षोडशी तु कला सूक्ष्मा स सोम उपधार्यताम्।  
न तूपयुज्यते देवैर्देवानुपयुनक्ति सा ॥ ६ ॥

एतामक्षपयित्वा हि जायते नृपसत्तम।  
सा ह्यस्य प्रकृतिर्दृष्टा तत्क्षयान्मोक्ष उच्यते ॥ ७ ॥

तदेव षोडशकलं देहमव्यक्तसंज्ञकम् ।  
ममायमिति मन्वानस्तत्रैव परिवर्तते ॥ ८ ॥

पञ्चविंशो महानात्मा तस्यैवाप्रतिबोधनात् ।  
विमलस्य विशुद्धस्य शुद्धाशुद्धनिषेवणात् ॥ ९ ॥  
अशुद्ध एव शुद्धात्मा तादृग् भवति पार्थिव।  
अबुद्धसेवनाच्चापि बुद्धोऽप्यबुद्धतां व्रजेत् ॥ १० ॥

तथैवाप्रतिबुद्धोऽपि विज्ञेयो नृपसत्तम ।  
प्रकृतेस्त्रिगुणायास्तु सेवनात् त्रिगुणो भवेत् ॥ ११ ॥