+++
title_full = "320 राजा जनककी परीक्षा करनेके लिये आयी हुई सुलभाका उनके शरीरमें प्रवेश करना, राजा जनकका उसपर दोषारोपण करना एवं सुलभाका युक्तियोंद्वारा निराकरण करते हुए राजा जनकको अज्ञानी बताना"
title = "३२० सुलभाजनकसंवादे"

+++


अपरित्यज्य गार्हस्थ्यं कुरुराजर्षिसत्तम ।  
कः प्राप्तो विनयं बुद्ध्या मोक्षतत्त्वं वदस्व मे ॥ १ ॥

संन्यस्यते यथाऽऽत्मायं व्यक्तस्यात्मा यथा च यत्।  
परं मोक्षस्य यच्चापि तन्मे ब्रूहि पितामह ॥ २ ॥

अत्राप्युदाहरन्तीममितिहासं पुरातनम् ।  
जनकस्य च संवादं सुलभायाश्च भारत ॥ ३ ॥

संन्यासफलिकः कश्चिद् बभूव नृपतिः पुरा।  
मैथिलो जनको नाम धर्मध्वज इति श्रुतः ॥ ४ ॥

स वेदे मोक्षशास्त्रे च स्वे च शास्त्रे कृतश्रमः।  
इन्द्रियाणि समाधाय शशास वसुधामिमाम् ॥ ५ ॥

तस्य वेदविदः प्राज्ञाः श्रुत्वा तां साधुवृत्तताम्।  
लोकेषु स्पृहयन्त्यन्ये पुरुषाः पुरुषेश्वर ॥ ६ ॥

अथ धर्मयुगे तस्मिन् योगधर्ममनुष्ठिता।  
महीमनुचचारैका सुलभा नाम भिक्षुकी ॥ ७ ॥

तया जगदिदं कृत्स्नमटन्त्या मिथिलेश्वरः।  
तत्र तत्र श्रुतो मोक्षे कथ्यमानस्त्रिदण्डिभिः ॥ ८ ॥

सातिसूक्ष्मां कथां श्रुत्वा तथ्यं नेति ससंशया।  
दर्शने जातसंकल्पा जनकस्य बभूव ह ॥ ९ ॥

तत्र सा विप्रहायाथ पूर्वरूपं हि योगतः।  
अबिभ्रदनवद्याङ्गी रूपमन्यदनुत्तमम् ॥ १० ॥  
चक्षुर्निमेषमात्रेण लघ्वस्त्रगतिगामिनी ।  
विदेहानां पुरीं सुभ्रूर्जगाम कमलेक्षणा ॥ ११ ॥

सा प्राप्य मिथिलां रम्यां प्रभूतजनसंकुलाम्।  
भैक्ष्यचर्यापदेशेन ददर्श मिथिलेश्वरम् ॥ १२ ॥

राजा तस्याः परं दृष्ट्वा सौकुमार्यं वपुस्तदा।  
केयं कस्य कुतो वेति बभूवागतविस्मयः ॥ १३ ॥

ततोऽस्याः स्वागतं कृत्वा व्यादिश्य च वरासनम्।  
पूजितां पादशौचेन वरान्नेनाप्यतर्पयत् ॥ १४ ॥

अथ भुक्तवती प्रीता राजानं मन्त्रिभिर्वृतम्।  
सर्वभाष्यविदां मध्ये चोदयामास भिक्षुकी ॥ १५ ॥

सुलभा त्वस्य धर्मेषु मुक्तो नेति ससंशया।  
सत्त्वं सत्त्वेन योगज्ञा प्रविवेश महीपतेः ॥ १६ ॥

नेत्राभ्यां नेत्रयोरस्य रश्मीन् संयम्य रश्मिभिः।  
सा स्म तं चोदयिष्यन्ती योगबन्धैर्बबन्ध ह ॥ १७ ॥

जनकोऽप्युत्स्मयन् राजा भावमस्या विशेषयन्।  
प्रतिजग्राह भावेन भावमस्या नृपोत्तम ॥ १८ ॥

तदेकस्मिन्नधिष्ठाने संवादः श्रूयतामयम् ।  
छत्रादिषु विमुक्तस्य मुक्तायाश्च त्रिदण्डके ॥ १९ ॥

भगवत्याः क्व चर्येयं कृता क्व च गमिष्यसि।  
कस्य च त्वं कुतो वेति पप्रच्छैनां महीपतिः ॥ २० ॥

श्रुते वयसि जातौ च सद्भावो नाधिगम्यते।  
एष्वर्थेषूत्तरं तस्मात् प्रवेद्यं मत्समागमे ॥ २१ ॥

छत्रादिषु विशेषेषु मुक्तं मां विद्धि तत्त्वतः।  
स त्वां सम्मन्तुमिच्छामि मानार्हा हि मतासि मे ॥ २२ ॥

यस्माच्चैतन्मया प्राप्तं ज्ञानं वैशेषिकं पुरा।  
यस्य नान्यः प्रवक्तास्ति मोक्षं तमपि मे शृणु ॥ २३ ॥

पराशरसगोत्रस्य वृद्धस्य सुमहात्मनः ।  
भिक्षोः पञ्चशिखस्याहं शिष्यः परमसम्मतः ॥ २४ ॥

सांख्यज्ञाने च योगे च महीपालविधौ तथा।  
त्रिविधे मोक्षधर्मेऽस्मिन् गताध्वा छिन्नसंशयः ॥ २५ ॥

स यथाशास्त्रदृष्टेन मार्गेणेह परिभ्रमन्।  
वार्षिकांश्चतुरो मासान् पुरा मयि सुखोषितः ॥ २६ ॥

तेनाहं सांख्यमुख्येन सुदृष्टार्थेन तत्त्वतः।  
श्रावितस्त्रिविधं मोक्षं न च राज्याद्धि चालितः ॥ २७ ॥

सोऽहं तामखिलां वृत्तिं त्रिविधां मोक्षसंहिताम्।  
मुक्तरागश्चराम्येकः पदे परमके स्थितः ॥ २८ ॥

वैराग्यं पुनरेतस्य मोक्षस्य परमो विधिः।  
ज्ञानादेव च वैराग्यं जायते येन मुच्यते ॥ २९ ॥

ज्ञानेन कुरुते यत्नं यत्नेन प्राप्यते महत्।  
महद् द्वन्द्वप्रमोक्षाय सा सिद्धिर्या वयोऽतिगा ॥ ३० ॥

सेयं परमिका बुद्धेः प्राप्ता निर्द्वन्द्वता मया।  
इहैव गतमोहेन चरता मुक्तसङ्गिना ॥ ३१ ॥

यथा क्षेत्रं मृदूभूतमद्‌भिराप्लावितं तथा।  
जनयत्यङ्कुरं कर्म नृणां तद्वत् पुनर्भवम् ॥ ३२ ॥

यथा चोत्तापितं बीजं कपाले यत्र तत्र वा।  
प्राप्याप्यङ्कुरहेतुत्वमबीजत्वान्न जायते ॥ ३३ ॥  
तद्वद् भगवतानेन शिखा प्रोक्तेन भिक्षुणा।  
ज्ञानं कृतमबीजं मे विषयेषु न जायते ॥ ३४ ॥

नाभिरज्यति कस्मिंश्चिन्नानर्थे न परिग्रहे।  
नाभिरज्यति चैतेषु व्यर्थत्वाद् रागरोषयोः ॥ ३५ ॥

यश्च मे दक्षिणं बाहुं चन्दनेन समुक्षयेत्।  
सव्यं वास्यापि यस्तक्षेत् समावेतावुभौ मम ॥ ३६ ॥

सुखी सोऽहमवाप्तार्थः समलोष्टाश्मकाञ्चनः ।  
मुक्तसङ्गः स्थितो राज्ये विशिष्टोऽन्यैस्त्रिदण्डिभिः ॥ ३७ ॥

मोक्षे हि त्रिविधा निष्ठा दृष्टान्यैर्मोक्षवित्तमैः।  
ज्ञानं लोकोत्तरं यच्च सर्वत्यागश्च कर्मणाम् ॥ ३८ ॥

ज्ञाननिष्ठां वदन्त्येके मोक्षशास्त्रविदो जनाः।  
कर्मनिष्ठां तथैवान्ये यतयः सूक्ष्मदर्शिनः ॥ ३९ ॥

प्रहायोभयमप्येव ज्ञानं कर्म च केवलम्।  
तृतीयेयं समाख्याता निष्ठा तेन महात्मना ॥ ४० ॥

यमे च नियमे चैव कामे द्वेषे परिग्रहे।  
माने दम्भे तथा स्नेहे सदृशास्ते कुटुम्बिभिः ॥ ४१ ॥

त्रिदण्डादिषु यद्यस्ति मोक्षो ज्ञानेन कस्यचित्।  
छत्रादिषु कथं न स्यात् तुल्यहेतौ परिग्रहे ॥ ४२ ॥

येन येन हि यस्यार्थः कारणेनेह कर्मणि।  
तत्तदालम्बते सर्वः स्वे स्वे स्वार्थपरिग्रहे ॥ ४३ ॥

दोषदर्शी तु गार्हस्थ्ये यो व्रजत्याश्रमान्तरे।  
उत्सृजन् परिगृह्णंश्च सोऽपि सङ्गान्न मुच्यते ॥ ४४ ॥

आधिपत्ये तथा तुल्ये निग्रहानुग्रहात्मके।  
राजभिर्भिक्षुकास्तुल्या मुच्यन्ते केन हेतुना ॥ ४५ ॥

अथ सत्याधिपत्येऽपि ज्ञानेनैवेह केवलम्।  
मुच्यन्ते सर्वपापेभ्यो देहे परमके स्थिताः ॥ ४६ ॥

काषायधारणं मौण्ड्यं त्रिविष्टब्धं कमण्डलुम्।  
लिङ्गान्युत्पथभूतानि न मोक्षायेति मे मतिः ॥ ४७ ॥

यदि सत्यपि लिङ्गेऽस्मिन् ज्ञानमेवात्र कारणम्।  
निर्मोक्षायेह दुःखस्य लिङ्गमात्रं निरर्थकम् ॥ ४८ ॥

अथवा दुःखशैथिल्यं वीक्ष्य लिङ्गे कृता मतिः।  
किं तदेवार्थसामान्यं छत्रादिषु न लक्ष्यते ॥ ४९ ॥

आकिंचन्ये न मोक्षोऽस्ति किंचन्ये नास्ति बन्धनम्।  
किंचन्ये चेतरे चैव जन्तुर्ज्ञानेन मुच्यते ॥ ५० ॥

तस्माद् धर्मार्थकामेषु तथा राज्यपरिग्रहे।  
बन्धनायतनेष्वेषु विद्ध्यबन्धे पदे स्थितम् ॥ ५१ ॥

राज्यैश्वर्यमयः पाशः स्नेहायतनबन्धनः ।  
मोक्षाश्मनिशितेनेह च्छिन्नस्त्यागासिना मया ॥ ५२ ॥

सोऽहमेवंगतो मुक्तो जातास्थस्त्वयि भिक्षुकि।  
अयथार्थं हि ते वर्णं वक्ष्यामि शृणु तन्मम ॥ ५३ ॥

सौकुमार्यं तथा रूपं वपुरग्य्रं तथा वयः।  
तवैतानि समस्तानि नियमश्चेति संशयः ॥ ५४ ॥

यच्चाप्यननुरूपं ते लिङ्गस्यास्य विचेष्टितम्।  
मुक्तोऽयं स्यान्न वेति स्याद् धर्षितो मत्परिग्रहः ॥ ५५ ॥

न च कामसमायुक्ते युक्तेऽप्यस्ति त्रिदण्डके।  
न रक्ष्यते त्वया चेदं न मुक्तस्यास्ति गोपना ॥ ५६ ॥

मत्यक्षसंश्रयाच्चायं शृणु यस्ते व्यतिक्रमः।  
आश्रयन्त्याः स्वभावेन मम पूर्वपरिग्रहम् ॥ ५७ ॥

प्रवेशस्ते कृतः केन मम राष्ट्रे पुरेऽपि वा।  
कस्य वा संनिकर्षात् त्वं प्रविष्टा हृदयं मम ॥ ५८ ॥

वर्णप्रवरमुख्यासि ब्राह्मणी क्षत्रियस्त्वहम् ।  
नावयोरेकयोगोऽस्ति मा कृथा वर्णसंकरम् ॥ ५९ ॥

वर्तसे मोक्षधर्मेण त्वं गार्हस्थ्येऽहमाश्रमे।  
अयं चापि सुकष्टस्ते द्वितीयोऽऽश्रमसंकरः ॥ ६० ॥

सगोत्रां वासगोत्रां वा न वेद त्वां न वेत्थ माम्।  
सगोत्रमाविशन्त्यास्ते तृतीयो गोत्रसंकरः ॥ ६१ ॥

अथ जीवति ते भर्ता प्रोषितोऽप्यथवा क्वचित्।  
अगम्या परभार्येति चतुर्थो धर्मसंकरः ॥ ६२ ॥

सा त्वमेतान्यकार्याणि कार्यापेक्षा व्यवस्यसि।  
अविज्ञानेन वा युक्ता मिथ्याज्ञानेन वा पुनः ॥ ६३ ॥

अथवापि स्वतन्त्रासि स्वदोषेणेह कर्हिचित्।  
यदि किंचिच्छ्रुतं तेऽस्ति सर्वं कृतमनर्थकम् ॥ ६४ ॥

इदमन्यच्चतुर्थं ते भावस्पर्शविघातकम् ।  
दुष्टाया लक्ष्यते लिङ्गं विवृण्वत्याप्रकाशितम् ॥ ६५ ॥

न मय्येवाभिसंधिस्ते जयैषिण्या जये कृतः।  
येयं मत्परिषत् कृत्स्ना जेतुमिच्छसि तामपि ॥ ६६ ॥

तथार्हतस्ततश्च त्वं दृष्टिं स्वां प्रतिमुञ्चसि।  
मत्यक्षप्रतिघाताय स्वपक्षोद्‌भावनाय च ॥ ६७ ॥

सा स्वेनामर्षजेन त्वमृद्धिमोहेन मोहिता।  
भूयः सृजसि योगांस्त्वं विषामृतमिवैकताम् ॥ ६८ ॥

इच्छतोरत्र यो लाभः स्त्रीपुंसोरमृतोपमः।  
अलाभश्चापि रक्तस्य सोऽपि दोषो विषोपमः ॥ ६९ ॥

मा स्प्राक्षीः साधु जानीष्व स्वशास्त्रमनुपालय।  
कृतेयं हि विजिज्ञासा मुक्तो नेति त्वया मम।  
एतत् सर्वं प्रतिच्छन्नं मयि नार्हसि गूहितुम् ॥ ७० ॥

सा यदि त्वं स्वकार्येण यद्यन्यस्य महीपतेः।  
तत् त्वं सत्रप्रतिच्छन्ना मयि नार्हसि गूहितुम् ॥ ७१ ॥

न राजानं मृषा गच्छेन्न द्विजातिं कथंचन।  
न स्त्रियं स्त्रीगुणोपेतां हन्युर्ह्येते मृषा गताः ॥ ७२ ॥

राज्ञां हि बलमैश्वर्यं ब्रह्म ब्रह्मविदां बलम्।  
रूपयौवनसौभाग्यं स्त्रीणां बलमनुत्तमम् ॥ ७३ ॥

अत एतैर्बलैरेव बलिनः स्वार्थमिच्छता।  
आर्जवेनाभिगन्तव्या विनाशाय ह्यनार्जवम् ॥ ७४ ॥

सा त्वं जातिं श्रुतं वृत्तं भावं प्रकृतिमात्मनः।  
कृत्यमागमने चैव वक्तुमर्हसि तत्त्वतः ॥ ७५ ॥

इत्येतैरसुखैर्वाक्यैरयुक्तैरसमञ्जसैः ।  
प्रत्यादिष्टा नरेन्द्रेण सुलभा न व्यकम्पत ॥ ७६ ॥

उक्तवाक्ये तु नृपतौ सुलभा चारुदर्शना।  
ततश्चारुतरं वाक्यं प्रचक्रामाथ भाषितुम् ॥ ७७ ॥

नवभिर्नवभिश्चैव दोषैर्वाग्बुद्धिदूषणैः ।  
अपेतमुपपन्नार्थमष्टादशगुणान्वितम् ॥ ७८ ॥  
सौक्ष्म्यं सांख्यक्रमौ चोभौ निर्णयः सप्रयोजनः।  
पञ्चैतान्यर्थजातानि वाक्यमित्युच्यते नृप ॥ ७९ ॥

एषामेकैकशोऽर्थानां सौक्ष्म्यादीनां स्वलक्षणम् ।  
शृणु संसार्यमाणानां पदार्थपदवाक्यतः ॥ ८० ॥

ज्ञानं ज्ञेयेषु भिन्नेषु यदा भेदेन वर्तते।  
तत्रातिशायिनी बुद्धिस्तत् सौक्ष्म्यमिति वर्तते ॥ ८१ ॥

दोषाणां च गुणानां च प्रमाणं प्रविभागतः।  
कंचिदर्थमभिप्रेत्य सा संख्येत्युपधार्यताम् ॥ ८२ ॥

इदं पूर्वमिदं पश्चाद् वक्तव्यं यद् विवक्षितम्।  
क्रमयोगं तमप्याहुर्वाक्यं वाक्यविदो जनाः ॥ ८३ ॥

धर्मकामार्थमोक्षेषु प्रतिज्ञाय विशेषतः ।  
इदं तदिति वाक्यान्ते प्रोच्यते स विनिर्णयः ॥ ८४ ॥

इच्छाद्वेषभवैर्दुःखैः प्रकर्षो यत्र जायते।  
तत्र या नृपते वृत्तिस्तत् प्रयोजनमिष्यते ॥ ८५ ॥

तान्येतानि यथोक्तानि सौक्ष्म्यादीनि जनाधिप।  
एकार्थसमवेतानि वाक्यं मम निशामय ॥ ८६ ॥

उपेतार्थमभिन्नार्थं न्यायवृत्तं न चाधिकम्।  
नाश्लक्ष्णं न च संदिग्धं वक्ष्यामि परमं ततः ॥ ८७ ॥

न गुर्वक्षरसंयुक्तं पराङ्‌मुखसुखं न च।  
नानृतं न त्रिवर्गेण विरुद्धं नाप्यसंस्कृतम् ॥ ८८ ॥

न न्यूनं कष्टशब्दं वा विक्रमाभिहितं न च।  
न शेषमनु कल्पेन निष्कारणमहेतुकम् ॥ ८९ ॥

कामात् क्रोधाद् भयाल्लोभाद् दैन्याच्चानार्यकात् तथा।  
ह्रीतोऽनुक्रोशतो मानान्न वक्ष्यामि कथंचन ॥ ९० ॥

वक्ता श्रोता च वाक्यं च यदा त्वविकलं नृप।  
सममेति विवक्षायां तदा सोऽर्थः प्रकाशते ॥ ९१ ॥

वक्तव्ये तु यदा वक्ता श्रोतारमवमन्य वै।  
स्वार्थमाह परार्थं तत् तदा वाक्यं न रोहति ॥ ९२ ॥

अथ यः स्वार्थमुत्सृज्य परार्थं प्राह मानवः।  
विशङ्का जायते तस्मिन् वाक्यं तदपि दोषवत् ॥ ९३ ॥

यस्तु वक्ता द्वयोरर्थमविरुद्धं प्रभाषते।  
श्रोतुश्चैवात्मनश्चैव स वक्ता नेतरो नृप ॥ ९४ ॥

तदर्थवदिदं वाक्यमुपेतं वाक्यसम्पदा ।  
अविक्षिप्तमना राजन्नेकाग्रः श्रोतुमर्हसि ॥ ९५ ॥

कासि कस्य कुतश्चेति त्वयाहमभिचोदिता।  
तत्रोत्तरमिदं वाक्यं राजन्नेकमनाः शृणु ॥ ९६ ॥

यथा जतु च काष्ठं च पांसवश्चोदबिन्दवः।  
संश्लिष्टानि तथा राजन् प्राणिनामिह सम्भवः ॥ ९७ ॥

शब्दः स्पर्शो रसो रूपं गन्धः पञ्चेन्द्रियाणि च।  
पृथगात्मान आत्मानं संश्लिष्टा जतुकाष्ठवत् ॥ ९८ ॥  
न चैषां चोदना काचिदस्तीत्येष विनिश्चयः।

एकैकस्येह विज्ञानं नास्त्यात्मनि तथा परे ॥ ९९ ॥  
न वेद चक्षुश्चक्षुष्ट्वं श्रोत्रं नात्मनि वर्तते।

तथैव व्यभिचारेण न वर्तन्ते परस्परम् ॥ १०० ॥  
प्रश्लिष्टं च न जानन्ति यथाऽऽप इव पांसवः।

बाह्यानन्यानपेक्षन्ते गुणांस्तानपि मे शृणु ॥ १०१ ॥  
रूपं चक्षुः प्रकाशश्च दर्शने हेतवस्त्रयः।

यथैवात्र तथान्येषु ज्ञानज्ञेयेषु हेतवः ॥ १०२ ॥  
ज्ञानज्ञेयान्तरे तस्मिन् मनो नामापरो गुणः।  
विचारयति येनायं निश्चये साध्वसाधुनी ॥ १०३ ॥

द्वादशस्त्वपरस्तत्र बुद्धिर्नाम गुणः स्मृतः।  
येन संशयपूर्वेषु बोद्धव्येषु व्यवस्यति ॥ १०४ ॥

अथ द्वादशके तस्मिन् सत्त्वं नामापरो गुणः।  
महासत्त्वोऽल्पसत्त्वो वा जन्तुर्येनानुमीयते ॥ १०५ ॥

अहं कर्तेति चाप्यन्यो गुणस्तत्र चतुर्दशः।  
ममायमिति येनायं मन्यते न ममेति च ॥ १०६ ॥

अथ पञ्चदशो राजन् गुणस्तत्रापरः स्मृतः।  
पृथक्कलासमूहस्य सामग्र्‌यं तदिहोच्यते ॥ १०७ ॥  
गुणस्त्वेवापरस्तत्र संघात इव षोडशः।

प्रकृतिर्व्यक्तिरित्येतौ गुणौ यस्मिन् समाश्रितौ ॥ १०८ ॥

सुखासुखे जरामृत्यू लाभालाभौ प्रियाप्रिये।  
इति चैकोनविंशोऽयं द्वन्द्वयोग इति स्मृतः ॥ १०९ ॥

ऊर्ध्वं चैकोनविंशत्या कालो नामापरो गुणः।  
इतीमं विद्धि विंशत्या भूतानां प्रभवाप्ययम् ॥ ११० ॥

विंशकश्चैष संघातो महाभूतानि पञ्च च।  
सदसद्भावयोगौ तु गुणावन्यौ प्रकाशकौ ॥ १११ ॥

इत्येवं विंशकश्चैव गुणाः सप्त च ये स्मृताः।  
विधिः शुक्रं बलं चेति त्रय एते गुणाः परे॥११२॥

विंशतिर्दश चैवं हि गुणाः संख्यानतः स्मृताः।  
समग्रा यत्र वर्तते तच्छरीरमिति स्मृतम् ॥ ११३ ॥

अव्यक्तं प्रकृतिं त्वासां कलानां कश्चिदिच्छति।  
व्यक्तं चासां तथा चान्यः स्थूलदर्शी प्रपश्यति ॥ ११४ ॥

अव्यक्तं यदि वा व्यक्तं द्वयीमथ चतुष्टयीम्।  
प्रकृतिं सर्वभूतानां पश्यन्त्यध्यात्मचिन्तकाः ॥ ११५ ॥

येयं प्रकृतिरव्यक्ता कलाभिर्व्यक्ततां गता।  
अहं च त्वं च राजेन्द्र ये चाप्यन्ये शरीरिणः॥११६॥

बिन्दुन्यासादयोऽवस्थाः शुक्रशोणितसम्भवाः ।  
यासामेव निपातेन कललं नाम जायते ॥ ११७ ॥

कललाद्‌ बुद्‌बुदोत्पत्तिः पेशी च बुद्‌बुदात् स्मृता।  
पेश्यास्त्वङ्गाभिनिर्वृत्तिर्नखरोमाणि चाङ्गतः ॥ ११८ ॥

सम्पूर्णे नवमे मासि जन्तोर्जातस्य मैथिल।  
जायते नामरूपत्वं स्त्री पुमान् वेति लिङ्गतः ॥ ११९ ॥

जातमात्रं तु तद्रूपं दृष्ट्वा ताम्रनखाङ्‌गुलि।  
कौमारं रूपमापन्नं रूपतो नोपलभ्यते ॥ १२० ॥

कौमाराद् यौवनं चापि स्थावीर्यं चापि यौवनात्।  
अनेन क्रमयोगेन पूर्वं पूर्वं न लभ्यते ॥ १२१ ॥

कलानां पृथगर्थानां प्रतिभेदः क्षणे क्षणे।  
वर्तते सर्वभूतेषु सौक्ष्म्यात् तु न विभाव्यते ॥ १२२ ॥

न चैषामत्ययो राजन् लक्ष्यते प्रभवो न च।  
अवस्थायामवस्थायां दीपस्येवार्चिषो गतिः ॥ १२३ ॥

तस्याप्येवंप्रभावस्य सदश्वस्येव धावतः ।  
अजस्रं सर्वलोकस्य कः कुतो वा न वा कुतः॥१२४॥  
कस्येदं कस्य वा नेदं कुतो वेदं न वा कुतः।  
सम्बन्धः कोऽस्ति भूतानां स्वैरप्यवयवैरिह ॥ १२५ ॥

यथाऽऽदित्यान्मणेश्चापि वीरुद्भ‌्यश्चैव पावकः ।  
जायन्त्येवं समुदयात् कलानामिव जन्तवः ॥ १२६ ॥

आत्मन्येवात्मनाऽऽत्मानं यथा त्वमनुपश्यसि ।  
एवमेवात्मनाऽऽत्मानमन्यस्मिन्‌ किं न पश्यसि ॥ १२७ ॥

यद्यात्मनि परस्मिंश्च समतामध्यवस्यसि ।  
अथ मां कासि कस्येति किमर्थमनुपृच्छसि ॥ १२८ ॥

इदं मे स्यादिदं नेति द्वन्द्वैर्मुक्तस्य मैथिल।  
कासि कस्य कुतो वेति वचनैः किं प्रयोजनम् ॥ १२९ ॥

रिपौ मित्रेऽथ मध्यस्थे विजये संधिविग्रहे।  
कृतवान्‌ यो महीपालः किं तस्मिन्‌ मुक्तलक्षणम् ॥ १३० ॥

त्रिवर्गं सप्तधा व्यक्तं यो न वेदेह कर्मसु।  
सङ्गवान्‌ यस्त्रिवर्गेण किं तस्मिन्‌ मुक्तलक्षणम् ॥ १३१ ॥

प्रिये वाप्यप्रिये वापि दुर्बले बलवत्यपि।  
यस्य नास्ति समं चक्षुः किं तस्मिन्‌ मुक्तलक्षणम् ॥ १३२ ॥

तदयुक्तस्य ते मोक्षे योऽभिमानो भवेन्नृप।  
सुहृद्भिः संनिवार्यस्तेऽविरक्तस्येव भेषजम् ॥ १३३ ॥

तानि तानि तु संचिन्त्य सङ्गस्थानान्यरिंदम।  
आत्मनाऽऽत्मनि सम्पश्येत् किमन्यन्मुक्तलक्षणम् ॥ १३४ ॥

इमान्यन्यानि सूक्ष्माणि मोक्षमाश्रित्य कानिचित्।  
चतुरङ्गप्रवृत्तानि सङ्गस्थानानि मे शृणु ॥ १३५ ॥

य इमां पृथिवीं कृत्स्नामेकच्छत्रां प्रशास्ति ह।  
एक एव स वै राजा पुरमध्यावसत्युत ॥ १३६ ॥

तत्पुरे चैकमेवास्य गृहं यदधितिष्ठति।  
गृहे शयनमप्येकं निशायां यत्र लीयते ॥ १३७ ॥

शय्यार्धं तस्य चाप्यत्र स्त्रीपूर्वमधितिष्ठति।  
तदनेन प्रसङ्गेन फलेनैवेह युज्यते ॥ १३८ ॥

एवमेवोपभोगेषु भोजनाच्छादनेषु च ।  
गुणेषु परिमेयेषु निग्रहानुग्रहं प्रति ॥ १३९ ॥  
परतन्त्रः सदा राजा स्वल्पेष्वपि प्रसज्जते।  
संधिविग्रहयोगे च कुतो राज्ञः स्वतन्त्रता ॥ १४० ॥

स्त्रीषु क्रीडाविहारेषु नित्यमस्यास्वतन्त्रता ।  
मन्त्रे चामात्यसमितौ कुतस्तस्य स्वतन्त्रता ॥ १४१ ॥

यदा ह्याज्ञापयत्यन्यांस्तत्रास्योक्ता स्वतन्त्रता ।  
अवशः कार्य ते तत्र तस्मिंस्तस्मिन् क्षणे स्थितः ॥ १४२ ॥

स्वप्नकामो न लभते स्वप्तुं कार्यार्थिभिर्जनैः।  
शयने चाप्यनुज्ञातः सुप्त उत्थाप्यतेऽवशः ॥ १४३ ॥

स्नाह्यालभ पिब प्राश जुहुध्यग्नीन् यजेत्यपि।  
ब्रवीहि शृणु चापीति विवशः कार्यते परैः ॥ १४४ ॥

अभिगम्याभिगम्यैवं याचन्ते सततं नराः।  
न चाप्युत्सहते दातुं वित्तरक्षी महाजनान् ॥ १४५ ॥

दाने कोषक्षयोऽप्यस्य वैरं चास्याप्रयच्छतः।  
क्षणेनास्योपवर्तन्ते दोषा वैराग्यकारकाः ॥ १४६ ॥

प्राज्ञान् शूरांस्तथैवाढ्यानेकस्थानपि शङ्कते ।  
भयमप्यभये राज्ञो यैश्च नित्यमुपास्यते ॥ १४७ ॥

तथा चैते प्रदुष्यन्ति राजन् ये कीर्तिता मया।  
तथैवास्य भयं तेभ्यो जायते पश्य यादृशम् ॥ १४८ ॥

सर्वः स्वे स्वे गृहे राजा सर्वः स्वे स्वे गृहे गृही।  
निग्रहानुग्रहान् कुर्वंस्तुल्यो जनक राजभिः ॥ १४९ ॥

पुत्रा दारास्तथैवात्मा कोशो मित्राणि संचयाः।  
परैः साधारणा ह्येते तैस्तैरेवास्य हेतुभिः ॥ १५० ॥

हतो देशः पुरं दग्धं प्रधानः कुञ्जरो मृतः।  
लोकसाधारणेष्वेषु मिथ्याज्ञानेन तप्यते ॥ १५१ ॥

अमुक्तो मानसैर्दुःखैरिच्छाद्वेषभयोद्भवैः ।  
शिरोरोगादिभी रोगैस्तथैवाभिनियन्तृभिः ॥ १५२ ॥

द्वन्द्वैस्तैस्तैस्त्वपहतः सर्वतः परिशङ्कितः ।  
बहुप्रत्यर्थिकं राज्यमुपास्ते गणयन्निशाः ॥ १५३ ॥

तदल्पसुखमत्यर्थं बहुदुःखमसारवत् ।  
तृणाग्निज्वलनप्रख्यं फेनबुद्‌बुदसंनिभम् ॥ १५४ ॥  
को राज्यमभिपद्येत प्राप्य चोपशमं लभेत्।

ममेदमिति यच्चेदं पुरं राष्ट्रं च मन्यसे ॥ १५५ ॥  
बलं कोशममात्यांश्च कस्यैतानि न वा नृप।

मित्रामात्यपुरं राष्ट्रं दण्डः कोशो महीपतिः ॥ १५६ ॥  
सप्ताङ्गस्यास्य राज्यस्य त्रिदण्ड्यस्येव तिष्ठतः।  
अन्योन्यगुणयुक्तस्य कः केन गुणतोऽधिकः ॥ १५७ ॥

तेषु तेषु हि कालेषु तत्तदङ्गं विशिष्यते।  
येन यत् सिध्यते कार्यं तत् प्राधान्याय कल्पते ॥ १५८ ॥

सप्ताङ्गश्चैव संघातस्त्रयश्चान्ये नृपोत्तम ।  
सम्भूय दशवर्गोऽयं भुङ्क्ते राज्यं हि राजवत् ॥ १५९ ॥

यश्च राजा महोत्साहः क्षत्रधर्मे रतो भवेत्।  
स तुष्येद् दशभागेन ततस्त्वन्यो दशावरैः ॥ १६० ॥

नास्त्यसाधारणो राजा नास्ति राज्यमराजकम्।  
राज्येऽसति कुतो धर्मो धर्मेऽसति कुतः परम् ॥ १६१ ॥

योऽप्यत्र परमो धर्मः पवित्रं राजराज्ययोः।  
पृथिवी दक्षिणा यस्य सोऽश्वमेधेन युज्यते ॥ १६२ ॥

साहमेतानि कर्माणि राजदुःखानि मैथिल।  
समर्था शतशो वक्तुमथवापि सहस्रशः ॥ १६३ ॥

स्वदेहेनाभिषङ्गो मे कुतः परपरिग्रहे।  
न मामेवंविधां युक्तामीदृशं वक्तुमर्हसि ॥ १६४ ॥

ननु नाम त्वया मोक्षः कृत्स्नः पञ्चशिखाच्छ्रुतः।  
सोपायः सोपनिषदः सोपासङ्गः सनिश्चयः ॥ १६५ ॥  
तस्य ते मुक्तसङ्गस्य पाशानाक्रम्य तिष्ठतः।  
छत्रादिषु विशेषेषु पुनः सङ्गः कथं नृप ॥ १६६ ॥

श्रुतं ते न श्रुतं मन्ये मृषा वापि श्रुतं श्रुतम्।  
अथवा श्रुतसंकाशं श्रुतमन्यच्छ्रुतं त्वया ॥ १६७ ॥

अथापीमासु संज्ञासु लौकिकीषु प्रतिष्ठसे।  
अभिषङ्गावरोधाभ्यां बद्धस्त्वं प्राकृतो यथा ॥ १६८ ॥

सत्त्वेनानुप्रवेशो हि योऽयं त्वयि कृतो मया।  
किं तवापकृतं तत्र यदि मुक्तोऽसि सर्वशः ॥ १६९ ॥

नियमो ह्येषु वर्णेषु यतीनां शून्यवासिता।  
शून्यमावेशयन्त्या च मया किं कस्य दूषितम् ॥ १७० ॥

न पाणिभ्यां न बाहुभ्यां पादोरुभ्यां न चानघ।  
न गात्रावयवैरन्यैः स्पृशामि त्वां नराधिप ॥ १७१ ॥

कुले महति जातेन ह्रीमता दीर्घदर्शिना।  
नैतत्सदसि वक्तव्यं सद्वाऽसद्वा मिथः कृतम् ॥ १७२ ॥

ब्राह्मणा गुरवश्चेमे तथा मान्या गुरूत्तमाः।  
त्वं चाथ गुरुरप्येषामेवमन्योन्यगौरवम् ॥ १७३ ॥

तदेवमनुसंदृश्य वाच्यावाच्यं परीक्षता ।  
स्त्रीपुंसोः समवायोऽयं त्वया वाच्यो न संसदि ॥ १७४ ॥

यथा पुष्करपर्णस्थं जलं तत्पर्णमस्पृशत्।  
तिष्ठत्यस्पृशती तद्वत् त्वयि वत्स्यामि मैथिल ॥ १७५ ॥

यदि वाप्यस्पृशन्त्या मे स्पर्शं जानासि कञ्चन।  
ज्ञानं कृतमबीजं ते कथं तेनेह भिक्षुणा ॥ १७६ ॥

स गार्हस्थ्याच्च्युतश्च त्वं मोक्षं चानाप्य दुर्विदम्।  
उभयोरन्तराले वै वर्तसे मोक्षवार्तिकः ॥ १७७ ॥

न हि मुक्तस्य मुक्तेन ज्ञस्यैकत्वपृथक्त्वयोः।  
भावाभावसमायोगे जायते वर्णसंकरः ॥ १७८ ॥

वर्णाश्रमाः पृथक्त्वेन दृष्टार्थस्यापृथक्त्विनः ।  
नान्यदन्यदिति ज्ञात्वा नान्यदन्यत्र वर्तते ॥ १७९ ॥

पाणौ कुण्डं तथा कुण्डे पयः पयसि मक्षिका।  
आश्रिताश्रययोगेन पृथक्त्वेनाश्रिताः पुनः ॥ १८० ॥

न तु कुण्डे पयोभावः पयश्चापि न मक्षिका।  
स्वयमेवाप्नुवन्त्येते भावा ननु पराश्रयम् ॥ १८१ ॥

पृथक्त्वादाश्रमाणां च वर्णान्यत्वे तथैव च।  
परस्परपृथक्त्वाच्च कथं ते वर्णसंकरः ॥ १८२ ॥

नास्मि वर्णोत्तमा जात्या न वैश्या नावरा तथा।  
तव राजन् सवर्णास्मि शुद्धयोनिरविप्लुता ॥ १८३ ॥

प्रधानो नाम राजर्षिर्व्यक्तं ते श्रोत्रमागतः।  
कुले तस्य समुत्पन्नां सुलभां नाम विद्धि माम् ॥ १८४ ॥

द्रोणश्च शतशृङ्गश्च चक्रद्वारश्च पर्वतः।  
मम सत्रेषु पूर्वेषां चिता मघवता सह ॥ १८५ ॥

साहं तस्मिन् कुले जाता भर्तर्यसति मद्‌विधे।  
विनीता मोक्षधर्मेषु चराम्येका मुनिव्रतम् ॥ १८६ ॥

नास्मि सत्रप्रतिच्छन्ना न परस्वापहारिणी।  
न धर्मसंकरकरी स्वधर्मेऽस्मि धृतव्रता ॥ १८७ ॥

नास्थिरा स्वप्रतिज्ञायां नासमीक्ष्य प्रवादिनी।  
नासमीक्ष्यागता चेह त्वत्सकाशं जनाधिप ॥ १८८ ॥

मोक्षे ते भावितां बुद्धिं श्रुत्वाहं कुशलैषिणी।  
तव मोक्षस्य चाप्यस्य जिज्ञासार्थमिहागता ॥ १८९ ॥

न वर्गस्था ब्रवीम्येतत् स्वपक्षपरपक्षयोः।  
मुक्तो व्यायच्छते यश्च शान्तौ यश्च न शाम्याति ॥ १९० ॥

यथा शून्ये पुरागारे भिक्षुरेकां निशां वसेत्।  
तथाहं त्वच्छरीरेऽस्मिन्निमां वत्स्यामि शर्वरीम् ॥ १९१ ॥

साहं मानप्रदानेन वागातिथ्येन चार्चिता।  
सुप्ता सुशरणं प्रीता श्वो गमिष्यामि मैथिल ॥ १९२ ॥

इत्येतानि स वाक्यानि हेतुमन्त्यर्थवन्ति च।  
श्रुत्वा नाधिजगौ राजा किञ्चिदन्यदतः परम् ॥ १९३ ॥