+++
title_full = "187 जीवकी सत्ता तथा नित्यताको मुक्तियोंसे सिद्ध करना"
title = "१८७ जीवस्वरूपनिरूपणे"

+++


न प्रणाशोऽस्ति जीवस्य दत्तस्य च कृतस्य च।  
याति देहान्तरं प्राणी शरीरं तु विशीर्यते ॥ १ ॥

न शरीराश्रितो जीवस्तस्मिन् नष्टे प्रणश्यति।  
समिधामिव दग्धानां यथाग्निर्दृश्यते तथा ॥ २ ॥

अग्नेर्यथा तथा तस्य यदि नाशो न विद्यते।  
इन्धनस्योपयोगान्ते स चाग्निर्नोपलभ्यते ॥ ३ ॥

नश्यतीत्येव जानामि शान्तमग्निमनिन्धनम् ।  
गतिर्यस्य प्रमाणं वा संस्थानं वा न विद्यते ॥ ४ ॥

समिधामुपयोगान्ते यथाग्निर्नोपलभ्यते ।  
आकाशानुगतत्वाद्धि दुर्ग्राह्यो हि निराश्रयः ॥ ५ ॥

तथा शरीरसंत्यागे जीवो ह्याकाशवत् स्थितः।  
न गृह्यते तु सूक्ष्मत्वाद् यथा ज्योतिर्न संशयः ॥ ६ ॥

प्राणान् धारयते ह्यग्निः स जीव उपधार्यताम्।  
वायुसंधारणो ह्यग्निर्नश्यत्युच्छ्‌वासनिग्रहात् ॥ ७ ॥

तस्मिन् नष्टे शरीराग्नौ ततो देहमचेतनम्।  
पतितं याति भूमित्वमयनं तस्य हि क्षितिः ॥ ८ ॥  
जङ्गमानां हि सर्वेषां स्थावराणां तथैव च।  
आकाशं पवनोऽन्वेति ज्योतिस्तमनुगच्छति ।  
तेषां त्रयाणामेकत्वाद् द्वयं भूमौ प्रतिष्ठितम् ॥ ९ ॥

यत्र खं तत्र पवनस्तत्राग्निर्यत्र मारुतः।  
अमूर्तयस्ते विज्ञेया मूर्तिमन्तः शरीरिणाम् ॥ १० ॥

यद्यग्निमारुतौ भूमिः खमापश्च शरीरिषु।  
जीवः किंलक्षणस्तत्रेत्येतदाचक्ष्व मेऽनघ ॥ ११ ॥

पञ्चात्मके पञ्चरतौ पञ्चविज्ञानचेतने ।  
शरीरे प्राणिनां जीवं वेत्तुमिच्छामि यादृशम् ॥ १२ ॥

मांसशोणितसंघाते मेदःस्नाय्वस्थिसंचये ।  
भिद्यमाने शरीरे तु जीवो नैवोपलभ्यते ॥ १३ ॥

यद्यजीवं शरीरं तु पञ्चभूतसमन्वितम्।  
शारीरे मानसे दुःखे कस्तां वेदयते रुजम् ॥ १४ ॥

शृणोति कथितं जीवः कर्णाभ्यां न शृणोति तत्।  
महर्षे मनसि व्यग्रे तस्माज्जीवो निरर्थकः ॥ १५ ॥

सर्वं पश्यति यद् दृश्यं मनोयुक्तेन चक्षुषा।  
मनसि व्याकुले चक्षुः पश्यन्नपि न पश्यति ॥ १६ ॥

न पश्यति न चाघ्राति न शृणोति न भाषते।  
न च स्पर्शरसौ वेत्ति निद्रावशगतः पुनः ॥ १७ ॥

हृष्यति क्रुद्ध्यते कोऽत्र शोचत्युद्विजते च कः।  
इच्छति ध्यायति द्वेष्टि वाचमीरयते च कः ॥ १८ ॥

न पञ्चसाधारणमत्र किंचि-  
च्छरीरमेको वहतेऽन्तरात्मा ।  
स वेत्ति गन्धांश्च रसान् श्रुतीश्च  
स्पर्शं च रूपं च गुणांश्च येऽन्ये ॥ १९ ॥

पञ्चात्मके पञ्चगुणप्रदर्शी  
स सर्वगात्रानुगतोऽन्तरात्मा ।  
स वेत्ति दुःखानि सुखानि चात्र  
तद्विप्रयोगात् तु न वेत्ति देहः ॥ २० ॥

यदा न रूपं न स्पर्शो नोष्मभावश्च पञ्चके।  
तदा शान्ते शरीराग्नौ देहत्यागे न नश्यति ॥ २१ ॥

आपोमयमिदं सर्वमापो मूर्तिः शरीरिणाम्।  
तत्रात्मा मानसो ब्रह्मा सर्वभूतेषु लोककृत् ॥ २२ ॥

आत्मा क्षेत्रज्ञ इत्युक्तः संयुक्तः प्राकृतैर्गुणैः।  
तैरेव तु विनिर्मुक्तः परमात्मेत्युदाहृतः ॥ २३ ॥

आत्मानं तं विजानीहि सर्वलोकहितात्मकम्।  
तस्मिन् यः संश्रितो देहे ह्यब्बिन्दुरिव पुष्करे ॥ २४ ॥

क्षेत्रज्ञं तं विजानीहि नित्यं लोकहितात्मकम्।  
तमो रजश्च सत्त्वं च विद्धि जीवगुणानिमान् ॥ २५ ॥

सचेतनं जीवगुणं वदन्ति  
स चेष्टते चेष्टयते च सर्वम्।  
अतः परं क्षेत्रविदो वदन्ति  
प्रावर्तयद् यो भुवनानि सप्त ॥ २६ ॥

न जीवनाशोऽस्ति हि देहभेदे  
मिथ्यैतदाहुर्मृत इत्यबुद्धाः ।  
जीवस्तु देहान्तरितः प्रयाति  
दशार्धतैवास्य शरीरभेदः ॥ २७ ॥

एवं सर्वेषु भूतेषु गूढश्चरति संवृतः।  
दृश्यते त्वग्र्यया बुद्ध्या सूक्ष्मया तत्त्वदर्शिभिः ॥ २८ ॥

तं पूर्वापररात्रेषु युञ्जानः सततं बुधः।  
लघ्वाहारो विशुद्धात्मा पश्यत्यात्मानमात्मनि ॥ २९ ॥

चित्तस्य हि प्रसादेन हित्वा कर्म शुभाशुभम्।  
प्रसन्नात्माऽऽत्मनि स्थित्वा सुखमानन्त्यमश्नुते ॥ ३० ॥

मानसोऽग्निः शरीरेषु जीव इत्यभिधीयते।  
सृष्टिः प्रजापतेरेषा भूताध्यात्मविनिश्चये ॥ ३१ ॥