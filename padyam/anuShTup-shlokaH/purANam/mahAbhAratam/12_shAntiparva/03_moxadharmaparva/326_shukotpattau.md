+++
title_full = "326 राजा जनकके द्वारा शुकदेवजीका पूजन तथा उनके प्रश्नका समाधान करते हुए ब्रह्मचर्याश्रममें परमात्माकी प्राप्ति होनेके बाद अन्य तीनों आश्रमोंकी अनावश्यकताका प्रतिपादन करना तथा मुक्त पुरुषके लक्षणोंका वर्णन"
title = "३२६ शुकोत्पत्तौ"

+++


ततः स राजा जनको मन्त्रिभिः सह भारत।  
पुरः पुरोहितं कृत्वा सर्वाण्यन्तःपुराणि च ॥ १ ॥  
आसनं च पुरस्कृत्य रत्नानि विविधानि च।  
शिरसा चार्घ्यमादाय गुरुपुत्रं समभ्यगात् ॥ २ ॥

स तदाऽऽसनमादाय बहुरत्नविभूषितम् ।  
स्पर्द्ध्यास्तरणसंस्तीर्णं सर्वतोभद्रमृद्धिमत् ॥ ३ ॥  
पुरोधसा संगृहीतं हस्तेनालभ्य पार्थिवः।  
प्रददौ गुरुपुत्राय शुकाय परमार्चितम् ॥ ४ ॥

तत्रोपविष्टं तं कार्ष्णिं शास्त्रतः प्रत्यपूजयत्।  
पाद्यं निवेद्य प्रथममर्घ्यं गां च न्यवेदयत् ॥ ५ ॥

स च तां मन्त्रवत्पूजां प्रत्यगृह्णाद् यथाविधि।  
प्रतिगृह्य तु तां पूजां जनकाद् द्विजसत्तमः ॥ ६ ॥  
गां चैव समनुज्ञाय राजानमनुमान्य च।  
पर्यपृच्छन्महातेजा राज्ञः कुशलमव्ययम् ॥ ७ ॥

अनामयं च राजेन्द्र शुकः सानुचरस्य ह।  
अनुशिष्टस्तु तेनासौ निषसाद सहानुगः ॥ ८ ॥  
उदारसत्त्वाभिजनो भूमौ राजा कृताञ्जलिः।  
कुशलं चाव्ययं चैव पृष्ट्वा वैयासकिं नृपः।  
किमागमनमित्येवं पर्यपृच्छत पार्थिवः ॥ ९ ॥

पित्राहमुक्तो भद्रं ते मोक्षधर्मार्थकोविदः।  
विदेहराजो याज्यो मे जनको नाम विश्रुतः ॥ १० ॥  
तत्र गच्छस्व वै तूर्णं यदि ते हृदि संशयः।  
प्रवृत्तौ वा निवृत्तौ वा स ते च्छेत्स्यति संशयम्॥११॥

सोऽहं पितुर्नियोगात् त्वामुपप्रष्टुमिहागतः ।  
तन्मे धर्मभृतां श्रेष्ठ यथावद् वक्तुमर्हसि ॥ १२ ॥

किं कार्यं ब्राह्मणेनेह मोक्षार्थश्च किमात्मकः।  
कथं च मोक्षः प्राप्तव्यो ज्ञानेन तपसाथवा ॥ १३ ॥

यत् कार्यं ब्राह्मणेनेह जन्मप्रभृति तच्छृणु।  
कृतोपनयनस्तात भवेद् वेदपरायणः ॥ १४ ॥

तपसा गुरुवृत्त्या च ब्रह्मचर्येण वा विभो।  
देवतानां पितॄणां चाप्यनृणो ह्यनसूयकः ॥ १५ ॥  
वेदानधीत्य नियतो दक्षिणामपवर्ज्य च।  
अभ्यनुज्ञामथ प्राप्य समावर्तेत वै द्विजः ॥ १६ ॥

समावृत्तश्च गार्हस्थ्ये स्वदारनिरतो वसेत्।  
अनसूयुर्यथान्यायमाहिताग्निस्तथैव च ॥ १७ ॥

उत्पाद्य पुत्रपौत्रं तु वन्याश्रमपदे वसेत्।  
तानेवाग्नीन् यथाशास्त्रमर्चयन्नतिथिप्रियः ॥ १८ ॥

स वनेऽग्नीन् यथान्यायमात्मन्यारोप्य धर्मवित्।  
निर्द्वन्द्वो वीतरागात्मा ब्रह्माश्रमपदे वसेत् ॥ १९ ॥

उत्पन्ने ज्ञानविज्ञाने निर्द्वन्द्वे हृदि शाश्वते।  
किमवश्यं निवस्तव्यमाश्रमेषु भवेत् त्रिषु ॥ २० ॥

एतद् भवन्तं पृच्छामि तद् भवान् वक्तुमर्हति।  
यथा वेदार्थतत्त्वेन ब्रूहि मे त्वं जनाधिप ॥ २१ ॥

न विना ज्ञानविज्ञाने मोक्षस्याधिगमो भवेत्।  
न विना गुरुसम्बन्धं ज्ञानस्याधिगमः स्मृतः ॥ २२ ॥

गुरुः प्लावयिता तस्य ज्ञानं प्लव इहोच्यते।  
विज्ञाय कृतकृत्यस्तु तीर्णस्तदुभयं त्यजेत् ॥ २३ ॥

अनुच्छेदाय लोकानामनुच्छेदाय कर्मणाम् ।  
पूर्वैराचरितो धर्मश्चातुराश्रम्यसंकटः ॥ २४ ॥

अनेन क्रमयोगेन बहुजातिषु कर्मणाम्।  
हित्वा शुभाशुभं कर्म मोक्षो नामेह लभ्यते ॥ २५ ॥

भावितैः करणैश्चायं बहुसंसारयोनिषु ।  
आसादयति शुद्धात्मा मोक्षं वै प्रथमाश्रमे ॥ २६ ॥

तमासाद्य तु मुक्तस्य दृष्टार्थस्य विपश्चितः।  
त्रिष्वाश्रमेषु को न्वर्थो भवेत् परमभीप्सतः ॥ २७ ॥

राजसांस्तामसांश्चैव नित्यं दोषान् विवर्जयेत्।  
सात्त्विकं मार्गमास्थाय पश्येदात्मानमात्मना ॥ २८ ॥

सर्वभूतेषु चात्मानं सर्वभूतानि चात्मनि।  
सम्पश्यन्नोपलिप्येत जले वारिचरो यथा ॥ २९ ॥

पक्षिवत् प्रवणादूर्ध्वममुत्रानन्त्यमश्नुते ।  
विहाय देहान्निर्मुक्तो निर्द्वन्द्वः प्रशमं गतः ॥ ३० ॥

अत्र गाथाः पुरा गीताः शृणु राज्ञा ययातिना।  
धार्यन्ते या द्विजैस्तात मोक्षशास्त्रविशारदैः ॥ ३१ ॥

ज्योतिरात्मनि नान्यत्र सर्वजन्तुषु तत् समम्।  
स्वयं च शक्यते द्रष्टुं सुसमाहितचेतसा ॥ ३२ ॥

न बिभेति परो यस्मान्न बिभेति पराच्च यः।  
यश्च नेच्छति न द्वेष्टि ब्रह्म सम्पद्यते तदा ॥ ३३ ॥

यदा भावं न कुरुते सर्वभूतेषु पापकम्।  
कर्मणा मनसा वाचा ब्रह्म सम्पद्यते तदा ॥ ३४ ॥

संयोज्य मनसाऽऽत्मानमीर्ष्यामुत्सृज्य मोहनीम् ।  
त्यक्त्वा कामं च मोहं च तदा ब्रह्मत्वमश्नुते ॥ ३५ ॥

यदा श्राव्ये च दृश्ये च सर्वभूतेषु चाप्ययम्।  
समो भवति निर्द्वन्द्वो ब्रह्म सम्पद्यते तदा ॥ ३६ ॥

यदा स्तुतिं च निन्दां च समत्वेनैव पश्यति।  
काञ्चनं चायसं चैव सुखं दुःखं तथैव च ॥ ३७ ॥  
शीतमुष्णं तथैवार्थमनर्थं प्रियमप्रियम् ।  
जीवितं मरणं चैव ब्रह्म सम्पद्यते तदा ॥ ३८ ॥

प्रसार्येह यथाङ्गानि कूर्मः संहरते पुनः।  
तथेन्द्रियाणि मनसा संयन्तव्यानि भिक्षुणा ॥ ३९ ॥

तमः परिगतं वेश्म यथा दीपेन दृश्यते।  
तथा बुद्धिप्रदीपेन शक्य आत्मा निरीक्षितुम् ॥ ४० ॥

एतत् सर्वं च पश्यामि त्वयि बुद्धिमतां वर।  
यच्चान्यदपि वेत्तव्यं तत्त्वतो वेद तद् भवान् ॥ ४१ ॥

ब्रह्मर्षे विदितश्चासि विषयान्तमुपागतः ।  
गुरोस्तव प्रसादेन तव चैवोपशिक्षया ॥ ४२ ॥

तस्यैव च प्रसादेन प्रादुर्भूतं महामुने।  
ज्ञानं दिव्यं ममापीदं तेनासि विदितो मम ॥ ४३ ॥

अधिकं तव विज्ञानमधिका च गतिस्तव।  
अधिकं तव चैश्वर्यं तच्च त्वं नावबुध्यसे ॥ ४४ ॥

बाल्याद् वा संशयाद् वापि भयाद् वाप्यविमोक्षजात्।  
उत्पन्ने चापि विज्ञाने नाधिगच्छति तां गतिम् ॥ ४५ ॥

व्यवसायेन शुद्धेन मद्विधैश्छिन्नसंशयः ।  
विमुच्य हृदयग्रन्थीनासादयति तां गतिम् ॥ ४६ ॥

भवांश्चोत्पन्नविज्ञानः स्थिरबुद्धिरलोलुपः ।  
व्यवसायादृते ब्रह्मन्नासादयति तत्परम् ॥ ४७ ॥

नास्ति ते सुखदुःखेषु विशेषो नासि लोलुपः।  
नौत्सुक्यं नृत्यगीतेषु न राग उपजायते ॥ ४८ ॥

न बन्धुष्वनुबन्धस्ते न भयेष्वस्ति ते भयम्।  
पश्यामि त्वां महाभाग तुल्यलोष्टाश्मकाञ्चनम् ॥ ४९ ॥

अहं त्वामनुपश्यामि ये चाप्यन्ये मनीषिणः।  
आस्थितं परमं मार्गमक्षयं तमनामयम् ॥ ५० ॥

यत् फलं ब्राह्मणस्येह मोक्षार्थश्च यदात्मकः।  
तस्मिन्‌ वै वर्तसे ब्रह्मन् किमन्यत्‌ परिपृच्छसि ॥ ५१ ॥