+++
title_full = "209 भगवान् विष्णुका वराहरूपमें प्रकट होकर देवताओंकी रक्षा और दानवोंका विनाश कर देना तथा नारदको अनुस्मृतिस्तोत्रका उपदेश और नारदद्वारा भगवान्\u200cकी स्तुति"
title = "२०९ अन्तर्भूमिविक्रीडनम्"

+++


पितामह महाप्राज्ञ युधि सत्यपराक्रम।  
श्रोतुमिच्छामि कार्त्स्न्येन कृष्णमव्ययमीश्वरम् ॥ १ ॥

यच्चास्य तेजः सुमहद् यच्च कर्म पुरा कृतम्।  
तन्मे सर्वं यथातत्त्वं ब्रूहि त्वं पुरुषर्षभ ॥ २ ॥

तिर्यग्योनिगतं रूपं कथं धारितवान् प्रभुः।  
केन कार्यनिसर्गेण तमाख्याहि महाबल ॥ ३ ॥

पुराहं मृगयां यातो मार्कण्डेयाश्रमे स्थितः।  
तत्रापश्यं मुनिगणान् समासीनान् सहस्रशः ॥ ४ ॥

ततस्ते मधुपर्केण पूजां चक्रुरथो मयि।  
प्रतिगृह्य च तां पूजां प्रत्यनन्दमृषीनहम् ॥ ५ ॥

कथैषा कथिता तत्र कश्यपेन महर्षिणा।  
मनःप्रह्लादिनीं दिव्यां तामिहैकमनाः शृणु ॥ ६ ॥

पुरा दानवमुख्या हि क्रोधलोभसमन्विताः।  
बलेन मत्ताः शतशो नरकाद्या महासुराः ॥ ७ ॥

तथैव चान्ये बहवो दानवा युद्धदुर्मदाः।  
न सहन्ते स्म देवानां समृद्धिं तामनुत्तमाम् ॥ ८ ॥

दानवैरर्द्यमानास्तु देवा देवर्षयस्तथा ।  
न शर्म लेभिरे राजन् विशमानास्ततस्ततः ॥ ९ ॥

पृथिवीमार्तरूपां ते समपश्यन् दिवौकसः।  
दानवैरभिसंस्तीर्णां घोररूपैर्महाबलैः ॥ १० ॥

भारार्तामप्रहृष्टां च दुःखितां संनिमज्जतीम्।  
अथादितेयाः संत्रस्ता ब्रह्माणमिदमब्रुवन् ॥ ११ ॥

कथं शक्ष्यामहे ब्रह्मन् दानवैरभिमर्दनम्।  
स्वयम्भूस्तानुवाचेदं निसृष्टोऽत्र विधिर्मया ॥ १२ ॥

ते वरेणाभिसम्पन्ना बलेन च मदेन च।  
नावबुध्यन्ति सम्मूढा विष्णुमव्यक्तदर्शनम् ॥ १३ ॥  
वराहरूपिणं देवमधृष्यममरैरपि ।

एष वेगेन गत्वा हि यत्र ते दानवाधमाः ॥ १४ ॥  
अन्तर्भूमिगता घोरा निवसन्ति सहस्रशः।  
शमयिष्यति तच्छ्रुत्वा जहृषुः सुरसत्तमाः ॥ १५ ॥

ततो विष्णुर्महातेजा वाराहं रूपमास्थितः।  
अन्तर्भूमिं सम्प्रविश्य जगाम दितिजान् प्रति ॥ १६ ॥

दृष्ट्‌वा च सहिताः सर्वे दैत्याः सत्त्वममानुषम्।  
प्रसह्य तरसा सर्वे संतस्थुः कालमोहिताः ॥ १७ ॥

ततस्ते समभिद्रुत्य वराहं जगृहुः समम्।  
संक्रुद्धाश्च वराहं तं व्यकर्षन्त समन्ततः ॥ १८ ॥

दानवेन्द्रा महाकाया महावीर्यबलोच्छ्रिताः ।  
नाशक्नुवंश्च किंचित्‌ ते तस्य कर्तुं तदा विभो ॥ १९ ॥

ततोऽगच्छत् विस्मयं ते दानवेन्द्रा भयं तथा।  
संशयं गतमात्मानं मेनिरे च सहस्रशः ॥ २० ॥

ततो देवाधिदेवः स योगात्मा योगसारथिः।  
योगमास्थाय भगवांस्तदा भरतसत्तम ॥ २१ ॥  
विननाद महानादं क्षोभयन् दैत्यदानवान्।  
संनादिता येन लोकाः सर्वाश्चैव दिशो दश ॥ २२ ॥

तेन संनादशब्देन लोकानां क्षोभ आगमत्।  
संत्रस्ताश्च भृशं लोके देवाः शक्रपुरोगमाः ॥ २३ ॥

निर्विचेष्टं जगच्चापि बभूवातिभृशं तदा।  
स्थावरं जङ्गमं चैव तेन नादेन मोहितम् ॥ २४ ॥

ततस्ते दानवाः सर्वे तेन नादेन भीषिताः।  
पेतुर्गतासवश्चैव विष्णुतेजःप्रमोहिताः ॥ २५ ॥

रसातलगतश्चापि वराहस्त्रिदशद्विषाम् ।  
खुरैर्विदारयामास मांसमेदोऽस्थिसंचयान् ॥ २६ ॥

नादेन तेन महता सनातन इति स्मृतः।  
पद्मनाभो महायोगी भूताचार्यः स भूतराट् ॥ २७ ॥

ततो देवगणाः सर्वे पितामहमुपाद्रवन्।  
तत्र गत्वा महात्मानमूचुश्चैव जगत्पतिम् ॥ २८ ॥  
नादोऽयं कीदृशो देव नैतं विद्म वयं प्रभो।  
कोऽसौ हि कस्य वा नादो येन विह्वलितं जगत्॥२९॥  
देवाश्च दानवाश्चैव मोहितास्तस्य तेजसा।

एतस्मिन्नन्तरे विष्णुर्वाराहं रूपमास्थितः ।  
उदतिष्ठन्महाबाहो स्तूयमानो महर्षिभिः ॥ ३० ॥

निहत्य दानवपतीन् महावर्ष्मा महाबलः।  
एष देवो महायोगी भूतात्मा भूतभावनः ॥ ३१ ॥

सर्वभूतेश्वरो योगी मुनिरात्मा तथाऽऽत्मनः।  
स्थिरीभवत कृष्णोऽयं सर्वविघ्नविनाशनः ॥ ३२ ॥

कृत्वा कर्मातिसाध्वेतदशक्यममितप्रभः ।  
समायातः स्वमात्मानं महाभागो महाद्युतिः ॥ ३३ ॥

पद्मनाभो महायोगी महात्मा भूतभावनः।  
न संतापो न भीः कार्या शोको वा सुरसत्तमाः॥३४॥

विधिरेष प्रभावश्च कालः संक्षयकारकः।  
लोकान् धारयता तेन नादो मुक्तो महात्मना ॥ ३५ ॥

स एष हि महाबाहुः सर्वलोकनमस्कृतः।  
अच्युतः पुण्डरीकाक्षः सर्वभूतादिरीश्वरः ॥ ३६ ॥

पितामह महाप्राज्ञ सर्वशास्त्रविशारद ।  
प्रयाणकाले किं जप्यं मोक्षिभिस्तत्त्वचिन्तकैः॥

किमनुस्मरन् कुरुश्रेष्ठ मरणे पर्युपस्थिते।  
प्राप्नुयात् परमां सिद्धिं श्रोतुमिच्छामि तत्त्वतः॥

सद्युक्तिसहितः सूक्ष्म उक्तः प्रश्नस्त्वयानघ।  
शृणुष्वावहितो राजन् नारदेन पुरा श्रुतम्॥

श्रीवत्साङ्कं जगद्‌बीजमनन्तं लोकसाक्षिणम् ।  
पुरा नारायणं देवं नारदः परिपृष्टवान्॥

त्वामक्षरं परं ब्रह्म निर्गुणं तमसः परम्।  
आहुर्वेद्यं परं धाम ब्रह्मादिकमलोद्भवम्॥  
भगवन् भूतभव्येश श्रद्दधानैर्जितेन्द्रियैः ।  
कथं भक्तैर्विचिन्त्योऽसि योगिभिर्मोक्षकांक्षिभिः ॥

किं च जप्यं जपेन्नित्यं कल्यमुत्थाय मानवः।  
कथं युञ्जन् सदा ध्यायेद् ब्रूहि तत्त्वं सनातनम्॥

श्रुत्वा तस्य तु देवर्षेर्वाक्यं वाचस्पतिः स्वयम्।  
प्रोवाच भगवान् विष्णुर्नारदं वरदः प्रभुः॥

हन्त ते कथयिष्यामि इमां दिव्यामनुस्मृतिम्।  
यामधीत्य प्रयाणे तु मद्भावायोपपद्यते॥

ओङ्कारमग्रतः कृत्वा मां नमस्कृत्य नारद।  
एकाग्रः प्रयतो भूत्वा इमं मन्त्रमुदीरयेत्॥  
ओं नमो भगवते वासुदेवायेति।

इत्युक्तो नारदः प्राह प्राञ्जलिः प्रणतः स्थितः॥  
सर्वदेवेश्वरं विष्णुं सर्वात्मानं हरिं प्रभुम्।

अव्यक्तं शाश्वतं देवं प्रभवं पुरुषोत्तमम्॥  
प्रपद्ये प्राञ्जलिर्विष्णुमक्षरं परमं पदम्।

पुराणं प्रभवं नित्यमक्षयं लोकसाक्षिणम्॥  
प्रपद्ये पुण्डरीकाक्षमीशं भक्तानुकम्पिनम् ।

लोकनाथं सहस्राक्षमद्भुतं परमं पदम्॥  
भगवन्तं प्रपन्नोऽस्मि भूतभव्यभवत्प्रभुम् ।

स्रष्टारं सर्वलोकानामनन्तं विश्वतोमुखम् ॥  
पद्मनाथं हृषीकेशं प्रपद्ये सत्यमच्युतम्।

हिरण्यगर्भममृतं भूगर्भं परतः परम्॥  
प्रभोः प्रभुमनाद्यन्तं प्रपद्ये तं रविप्रभम्।

सहस्रशीर्षं पुरुषं महर्षिं तत्त्वभावनम्॥  
प्रपद्ये सूक्ष्ममचलं वरेण्यमभयप्रदम् ।

नारायणं पुराणर्षिं योगात्मानं सनातनम्॥  
संस्थानं सर्वतत्त्वानां प्रपद्ये ध्रुवमीश्वरम्।

यः प्रभुः सर्वभूतानां येन सर्वमिदं ततम्॥  
चराचरगुरुर्विष्णुः स मे देवः प्रसीदतु।

यस्मादुत्पद्यते ब्रह्मा पद्मयोनिः पितामहः॥  
ब्रह्मयोनिर्हि विश्वात्मा स मे विष्णुः प्रसीदतु।

यः पुरा प्रलये प्राप्ते नष्टे स्थावरजङ्गमे।  
ब्रह्मादिषु प्रलीनेषु नष्टे लोके परावरे॥  
आभूतसम्प्लवे चैव प्रलीने प्रकृतौ महान्।  
एकस्तिष्ठति विश्वात्मा स मे विष्णुः प्रसीदतु॥

चतुर्भिश्च चतुर्भिश्च द्वाभ्यां पञ्चभिरेव च।  
हूयते च पुनर्द्वाभ्यां स मे विष्णुः प्रसीदतु॥

पर्जन्यः पृथिवी सस्यं कालो धर्मः क्रियाक्रिये।  
गुणाकरः स मे बभ्रुर्वासुदेवः प्रसीदतु॥

अग्नीषोमार्कताराणां ब्रह्मरुद्रेन्द्रयोगिनाम् ।  
यस्तेजयति तेजांसि स मे विष्णुः प्रसीदतु॥

योगावास नमस्तुभ्यं सर्वावास वरप्रद।  
यज्ञगर्भ हिरण्याङ्ग पञ्चयज्ञ नमोऽस्तु ते॥

चतुर्मूर्ते परं धाम लक्ष्म्यावास परार्चित।  
सर्वावास नमस्तेऽस्तु वासुदेव प्रधानकृत्॥

अजस्त्वमगमः पन्था ह्यमूर्तिर्विश्वमूर्तिधृक् ।  
विकर्तः पञ्चकालज्ञ नमस्ते ज्ञानसागर॥

अव्यक्ताद् व्यक्तमुत्पन्नं व्यक्ताद्‌ यस्तु परोऽक्षरः।  
यस्मात् परतरं नास्ति तमस्मि शरणं गतः॥

न प्रधानो न च महान् पुरुषश्चेतनो ह्यजः।  
अनयोर्यः परतरः तमस्मि शरणं गतः॥

चिन्तयन्तो हि यं नित्यं ब्रह्मेशानादयः प्रभुम्।  
निश्चयं नाधिगच्छन्ति तमस्मि शरणं गतः॥

जितेन्द्रिया महात्मानो ज्ञानध्यानपरायणाः ।  
यं प्राप्य न निवर्तन्ते तमस्मि शरणं गतः॥

एकांशेन जगत् सर्वमवष्टभ्य विभुः स्थितः।  
अग्राह्यो निर्गुणो नित्यस्तमस्मि शरणं गतः॥

सोमार्काग्निमयं तेजो या च तारामयी द्युतिः।  
दिवि संजायते योऽयं स महात्मा प्रसीदतु॥

गुणादिर्निर्गुणश्चाद्यो लक्ष्मीवांश्चेतनो ह्यजः ।  
सूक्ष्मः सर्वगतो योगी स महात्मा प्रसीदतु॥

सांख्ययोगाश्च ये चान्ये सिद्धाश्च परमर्षयः।  
यं विदित्वा विमुच्यन्ते स महात्मा प्रसीदतु॥

अव्यक्तः समधिष्ठाता ह्यचिन्त्यः सदसत्परः।  
आस्थितिः प्रकृतिश्रेष्ठः स महात्मा प्रसीदतु॥

क्षेत्रज्ञः पञ्चधा भुङ्‌क्ते प्रकृतिं पञ्चभिर्मुखैः।  
महान् गुणांश्च यो भुङ्‌क्ते स महात्मा प्रसीदतु॥

सूर्यमध्ये स्थितः सोमस्तस्य मध्ये च या स्थिता।  
भूतबाह्या च या दीप्तिः स महात्मा प्रसीदतु॥

नमस्ते सर्वतः सर्व सर्वतोऽक्षिशिरोमुख।  
निर्विकार नमस्तेऽस्तु साक्षी क्षेत्रे व्यवस्थितः॥

अतीन्द्रिय नमस्तुभ्यं लिङ्गैर्व्यक्तैर्न मीयसे।  
ये च त्वां नाभिजानन्ति संसारे संसरन्ति ते॥

कामक्रोधविनिर्मुक्ता रागद्वेषविवर्जिताः ।  
नान्यभक्ता विजानन्ति न पुनर्नारका द्विजाः॥

एकान्तिनो हि निर्द्वन्द्वा निराशीःकर्मकारिणः।  
ज्ञानाग्निदग्धकर्माणस्त्वां विशन्ति विनिश्चिताः ॥

अशरीरं शरीरस्थं समं सर्वेषु देहिषु।  
पुण्यपापविनिर्मुक्ता भक्तास्त्वां प्रविशन्त्युत ॥

अव्यक्तं बुद्ध्यहङ्कारमनोभूतेन्द्रियाणि च ।  
त्वयि तानि च तेषु त्वं न तेषु त्वं न ते त्वयि॥

एकत्वान्यत्वनानात्वं ये विदुर्यान्ति ते परम्।  
समोऽसि सर्वभूतेषु न ते द्वेष्योऽस्ति न प्रियः॥  
समत्वमभिकांक्षेऽहं भक्त्या वै नान्यचेतसा।

चराचरमिदं सर्वं भूतग्रामं चतुर्विधम्॥  
त्वया त्वय्येव तत् प्रोतं सूत्रे मणिगणा इव।

स्रष्टा भोक्तासि कूटस्थो ह्यतत्त्वस्तत्त्वसंज्ञितः॥  
अकर्महेतुरचलः पृथगात्मन्यवस्थितः ।

न ते भूतेषु संयोगो भूततत्त्वगुणातिगः॥  
अहङ्कारेण बुद्ध्या वा न ते योगस्त्रिभिर्गुणैः।

न ते धर्मोऽस्त्यधर्मो वा नारम्भो जन्म वा पुनः॥  
जरामरणमोक्षार्थं त्वां प्रपन्नोऽस्मि सर्वशः।

ईश्वरोऽसि जगन्नाथ ततः परम उच्यसे॥  
भक्तानां यद्धितं देव तद् ध्याहि त्रिदशेश्वर।

विषयैरिन्द्रियैर्वापि न मे भूयः समागमः॥  
पृथिवीं यातु मे घ्राणं यातु मे रसना जलम्।  
रूपं हुताशनं यातु स्पर्शो यातु च मारुतम्॥  
श्रोत्रमाकाशमप्येतु मनो वैकारिकं पुनः।

इन्द्रियाण्यपि संयान्तु स्वासु स्वासु च योनिषु॥  
पृथिवी यातु सलिलमापोऽग्निमनलोऽनिलम् ।  
वायुराकाशमप्येतु मनश्चाकाश एव च॥  
अहङ्कारं मनो यातु मोहनं सर्वदेहिनाम्।  
अहङ्कारस्ततो बुद्धिं बुद्धिरव्यक्तमच्युत ॥

प्रधाने प्रकृतिं याते गुणसाम्ये व्यवस्थिते।  
वियोगः सर्वकरणैर्गुणभूतैश्च मे भवेत्॥

निष्कैवल्यपदं तात काङ्क्षेऽहं परमं तव।  
एकीभावस्त्वया मेऽस्तु न मे जन्म भवेत् पुनः॥

त्वद्‌बुद्धिस्त्वद्‌गतप्राणस्त्वद्भक्तस्त्वत्परायणः ।  
त्वामेवाहं स्मरिष्यामि मरणे पर्युपस्थिते॥

पूर्वदेहकृता ये मे व्याधयः प्रविशन्तु माम्।  
अर्दयन्तु च दुःखानि ऋणं मे प्रतिमुञ्चतु॥

अनुध्यातोऽसि देवेश न मे जन्म भवेत् पुनः।  
तस्माद् ब्रवीमि कर्माणि ऋणं मे न भवेदिति॥

उपतिष्ठन्तु मां सर्वे व्याधयः पूर्वसंचिताः।  
अनृणो गन्तुमिच्छामि तद् विष्णोः परमं पदम्॥

अहं भगवतस्तस्य मम चासौ सनातनः।  
तस्याहं न प्रणश्यामि स च मे न प्रणश्यति॥

कर्मेन्द्रियाणि संयम्य पञ्च बुद्धीन्द्रियाणि च।  
दशेन्द्रियाणि मनसि अहङ्कारे तथा मनः॥  
अहङ्कारं तथा बुद्धौ बुद्धिमात्मनि योजयेत्।

यतबुद्धीन्द्रियः पश्यन् बुद्ध्या बुद्ध्येत् परात्परम्।  
ममायमिति यस्याहं येन सर्वमिदं ततम्।

आत्मनाऽऽत्मनि संयोज्य परमात्मन्यनुस्मरेत् ॥  
ततो बुद्धेः परं बुद्ध्वा लभते न पुनर्भवम्।  
मरणे समनुप्राप्ते यश्चैवं मामनुस्मरेत्॥  
अपि पापसमाचारः स याति परमां गतिम्।

ओं नमो भगवते तस्मै देहिनां परमात्मने॥  
नारायणाय भक्तानामेकनिष्ठाय शाश्वते ।

इमामनुस्मृतिं दिव्यां वैष्णवीं सुसमाहितः॥  
स्वपन् विबुध्यंश्च पठन् यत्र तत्र समभ्यसेत्।

पौर्णमास्याममायां च द्वादश्यां च विशेषतः॥  
श्रावयेच्छ्रद्दधानांश्च मद्भक्तांश्च विशेषतः ।

यद्यहङ्कारमाश्रित्य यज्ञदानतपःक्रियाः ॥  
कुर्वंस्तत्फलमाप्नोति पुनरावर्तनं तु तत्।

अभ्यर्चयन् पितॄन् देवान् पठन् जुह्वन् बलिं ददत्॥  
ज्वलन्नग्निं स्मरेद् यो मां स याति परमां गतिम्।

यज्ञो दानं तपश्चैव पावनानि मनीषिणाम्॥  
यज्ञं दानं तपस्तस्मात् कुर्यादाशीर्विवर्जितः।

नम इत्येव यो ब्रूयान्मद्भक्तः श्रद्धयान्वितः॥  
तस्याक्षयो भवेल्लोकः श्वपाकस्यापि नारद।

किं पुनर्ये यजन्ते मां साधका विधिपूर्वकम्॥  
श्रद्धावन्तो यतात्मानस्ते मां यान्ति मदाश्रिताः।

कर्माण्याद्यन्तवन्तीह मद्भक्तो नान्तमश्नुते ॥  
मामेव तस्माद् देवर्षे ध्याहि नित्यमतन्द्रितः।  
अवाप्स्यसि ततः सिद्धिं द्रक्ष्यस्येव पदं मम॥

अज्ञानाय च यो ज्ञानं दद्याद् धर्मोपदेशतः।  
कृत्स्नां वा पृथिवीं दद्यात्‌ तेन तुल्यं च तत्फलम्॥

तस्मात् प्रदेयं साधुभ्यो जन्मबन्धभयापहम्।  
एवं दत्त्वा नरश्रेष्ठ श्रेयो वीर्यं च विन्दति॥

अश्वमेधसहस्राणां सहस्रं यः समाचरेत्।  
नासौ पदमवाप्नोति मद्भक्तैर्यदवाप्यते ॥

एवं पृष्टः पुरा तेन नारदेन सुरर्षिणा।  
यदुवाच तदा शम्भुस्तदुक्तं तव सुव्रत॥

त्वमप्येकमना भूत्वा ध्याहि ध्येयं गुणातिगम्।  
भजस्व सर्वभावेन परमात्मानमव्ययम् ॥

श्रुत्वैतन्नारदो वाक्यं दिव्यं नारायणेरितम्।  
अत्यन्तभक्तिमान् देव एकान्तत्वमुपेयिवान् ॥

नारायणमृषिं देवं दशवर्षाण्यनन्यभाक् ।  
इदं जपन् वै प्राप्नोति तद् विष्णोः परमं पदम्॥

किं तस्य बहुभिर्मन्त्रैर्भक्तिर्यस्य जनार्दने।  
नमो नारायणायेति मन्त्रः सर्वार्थसाधकः॥

इमां रहस्यां परमामनुस्मृति-  
मधीत्य बुद्धिं लभते च नैष्ठिकीम्।  
विहाय दुःखान्यवमुच्य सङ्कटात्  
स वीतरागो विचरेन्महीमिमाम् ॥)