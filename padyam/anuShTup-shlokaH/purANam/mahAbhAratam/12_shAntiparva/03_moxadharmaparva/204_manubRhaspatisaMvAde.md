+++
title_full = "204 आत्मा एवं परमात्माके साक्षात्कारका उपाय तथा महत्त्व"
title = "२०४ मनुबृहस्पतिसंवादे"

+++


यथा व्यक्तमिदं शेते स्वप्ने चरति चेतनम्।  
ज्ञानमिन्द्रियसंयुक्तं तद्वत् प्रेत्य भवाभवौ ॥ १ ॥

यथाम्भसि प्रसन्ने तु रूपं पश्यति चक्षुषा।  
तद्वत्प्रसन्नेन्द्रियत्वाज्ज्ञेयं ज्ञानेन पश्यति ॥ २ ॥

स एव लुलिते तस्मिन् यथा रूपं न पश्यति।  
तथेन्द्रियाकुलीभावे ज्ञेयं ज्ञाने न पश्यति ॥ ३ ॥

अबुद्धिरज्ञानकृता अबुद्ध्या कृष्यते मनः।  
दुष्टस्य मनसः पञ्च सम्प्रदुष्यन्ति मानसाः ॥ ४ ॥

अज्ञानतृप्तो विषयेष्ववगाढो न तृप्यते।  
अदृष्टवच्च भूतात्मा विषयेभ्यो निवर्तते ॥ ५ ॥

तर्षच्छेदो न भवति पुरुषस्येह कल्मषात्।  
निवर्तते तदा तर्षः पापमन्तगतं यदा ॥ ६ ॥

विषयेषु तु संसर्गाच्छाश्वतस्य तु संश्रयात्।  
मनसा चान्यथा कांक्षन् परं न प्रतिपद्यते ॥ ७ ॥

ज्ञानमुत्पद्यते पुंसां क्षयात् पापस्य कर्मणः।  
यथाऽऽदर्शतले प्रख्ये पश्यत्यात्मानमात्मनि ॥ ८ ॥

प्रसृतैरिन्द्रियैर्दुःखी तैरेव नियतैः सुखी।  
तस्मादिन्द्रियरूपेभ्यो यच्छेदात्मानमात्मना ॥ ९ ॥

इन्द्रियेभ्यो मनः पूर्वं बुद्धिः परतरा ततः।  
बुद्धेः परतरं ज्ञानं ज्ञानात् परतरं महत् ॥ १० ॥

अव्यक्तात् प्रसृतं ज्ञानं ततो बुद्धिस्ततो मनः।  
मनः श्रोत्रादिभिर्युक्तं शब्दादीन् साधु पश्यति ॥ ११ ॥

यस्तांस्त्यजति शब्दादीन् सर्वाश्च व्यक्तयस्तथा।  
विमुञ्चेत् प्राकृतान्ग्रामांस्तान् मुक्त्वामृतमश्नुते ॥ १२ ॥

उद्यन् हि सविता यद्वत्सृजते रश्मिमण्डलम्।  
स एवास्तमपागच्छंस्तदेवात्मनि यच्छति ॥ १३ ॥  
अन्तरात्मा तथा देहमाविश्येन्द्रियरश्मिभिः ।  
प्राप्येन्द्रियगुणान् पञ्च सोऽस्तमावृत्य गच्छति ॥ १४ ॥

प्रणीतं कर्मणा मार्गं नीयमानः पुनः पुनः।  
प्राप्नोत्ययं कर्मफलं प्रवृत्तं धर्ममाप्तवान् ॥ १५ ॥

विषया विनिवर्तन्ते निराहारस्य देहिनः।  
रसवर्जं रसोऽप्यस्य परं दृष्ट्वा निवर्तते ॥ १६ ॥

बुद्धिः कर्मगुणैर्हीना यदा मनसि वर्तते।  
तदा सम्पद्यते ब्रह्म तत्रैव प्रलयं गतम् ॥ १७ ॥

अस्पर्शनमशृण्वानमनास्वादमदर्शनम् ।  
अघ्राणमवितर्कं च सत्त्वं प्रविशते परम् ॥ १८ ॥

मनस्याकृतयो मग्ना मनस्त्वभिगतं मतिम्।  
मतिस्त्वभिगता ज्ञानं ज्ञानं चाभिगतं परम् ॥ १९ ॥

नेन्द्रियैर्मनसः सिद्धिर्न बुद्धिं बुद्ध्यते मनः।  
न बुद्धिर्बुद्ध्यतेऽव्यक्तं सूक्ष्मं त्वेतानि पश्यति ॥ २० ॥