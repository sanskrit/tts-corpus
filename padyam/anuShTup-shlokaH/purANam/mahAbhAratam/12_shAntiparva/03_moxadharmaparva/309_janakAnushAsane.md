+++
title_full = "309 जनकवंशी वसुमान्\u200cको एक मुनिका धर्म-विषयक उपदेश"
title = "३०९ जनकानुशासने"

+++


मृगयां विचरन् कश्चिद् विजने जनकात्मजः।  
वने ददर्श विप्रेन्द्रमृषिं वंशधरं भृगोः ॥ १ ॥

उपासीनमुपासीनः प्रणम्य शिरसा मुनिम्।  
पश्चादनुमतस्तेन पप्रच्छ वसुमानिदम् ॥ २ ॥

भगवन् किमिदं श्रेयः प्रेत्य चापीह वा भवेत्।  
पुरुषस्याध्रुवे देहे कामस्य वशवर्तिनः ॥ ३ ॥

सत्कृत्य परिपृष्टः सन् सुमहात्मा महातपाः।  
निजगाद ततस्तस्मै श्रेयस्करमिदं वचः ॥ ४ ॥

मनसोऽप्रतिकूलानि प्रेत्य चेह च वाञ्छसि।  
भूतानां प्रतिकूलेभ्यो निवर्तस्व यतेन्द्रियः ॥ ५ ॥

धर्मः सतां हितः पुंसां धर्मश्चैवाश्रयः सताम्।  
धर्माल्लोकास्त्रयस्तात प्रवृत्ताः सचराचराः ॥ ६ ॥

स्वादुकामुक कामानां वैतृष्ण्यं किं न गच्छसि।  
मधु पश्यसि दुर्बुद्धे प्रपातं नानुपश्यसि ॥ ७ ॥

यथा ज्ञाने परिचयः कर्तव्यस्तत्फलार्थिना।  
तथा धर्मे परिचयः कर्तव्यस्तत्फलार्थिना ॥ ८ ॥

असता धर्मकामेन विशुद्धं कर्म दुष्करम्।  
सता तु धर्मकामेन सुकरं कर्म दुष्करम् ॥ ९ ॥

वने ग्राम्यसुखाचारो यथा ग्राम्यस्तथैव सः।  
ग्रामे वनसुखाचारो यथा वनचरस्तथा ॥ १० ॥

मनोवाक्कायिके धर्मे कुरु श्रद्धां समाहितः।  
निवृत्तौ वा प्रवृत्तौ वा सम्प्रधार्य गुणागुणान् ॥ ११ ॥

नित्यं च बहु दातव्यं साधुभ्यश्चानसूयता।  
प्रार्थितं व्रतशौचाभ्यां सत्कृतं देशकालयोः ॥ १२ ॥

शुभेन विधिना लब्धमर्हाय प्रतिपादयेत्।  
क्रोधमुत्सृज्य दद्याच्च नानुतप्येन्न कीर्तयेत् ॥ १३ ॥

अनृशंसः शुचिर्दान्तः सत्यवागार्जवे स्थितः।  
योनिकर्मविशुद्धश्च पात्रं स्याद् वेदविद् द्विजः ॥ १४ ॥

सत्कृता चैकपत्नी च जात्या योनिरिहेष्यते।  
ऋग्यजुःसामगो विद्वान् षट्‌कर्मा पात्रमुच्यते ॥ १५ ॥

स एव धर्मः सोऽधर्मस्तं तं प्रति नरं भवेत्।  
पात्रकर्मविशेषेण देशकालाववेक्ष्य च ॥ १६ ॥

लीलयाल्पं यथा गात्रात् प्रमृज्यात्‌ तु रजः पुमान्।  
बहुयत्नेन च महत् पापनिर्हरणं तथा ॥ १७ ॥

विरिक्तस्य यथा सम्यग् घृतं भवति भेषजम्।  
तथा निर्हृतदोषस्य प्रेत्य धर्मः सुखावहः ॥ १८ ॥

मानसं सर्वभूतेषु वर्तते वै शुभाशुभम्।  
अशुभेभ्यः सदाऽऽक्षिप्य शुभेष्वेवावतारयेत् ॥ १९ ॥

सर्वं सर्वेण सर्वत्र क्रियमाणं च पूजय।  
स्वधर्मे यत्र रागस्ते कामं धर्मो विधीयताम् ॥ २० ॥

अधृतात्मन् धृतौ तिष्ठ दुर्बुद्धे बुद्धिमान् भव।  
अप्रशान्तः प्रशाम्य त्वमप्राज्ञः प्राज्ञवच्चर ॥ २१ ॥

तेजसा शक्यते प्राप्तुमुपायः सहचारिणा।  
इह च प्रेत्य च श्रेयस्तस्य मूलं धृतिः परा॥२२॥

राजर्षिरधृतिः स्वर्गात् पतितो हि महाभिषः।  
ययातिः क्षीणपुण्योऽपि धृत्या लोकानवाप्तवान् ॥ २३ ॥

तपस्विनां धर्मवतां विदुषां चोपसेवनात्।  
प्राप्स्यसे विपुलां बुद्धिं तथा श्रेयोऽभिपत्स्यसे ॥ २४ ॥

स तु स्वभावसम्पन्नस्तच्छ्रुत्वा मुनिभाषितम्।  
विनिवर्त्य मनः कामाद् धर्मे बुद्धिं चकार ह ॥ २५ ॥