+++
title_full = "289 भृगुपुत्र उशनाका चरित्र और उन्हें शुक्र नामकी प्राप्ति"
title = "२८९ भवभार्गवसमागमे"

+++


तिष्ठते मे सदा तात कौतूहलमिदं हृदि।  
तदहं श्रोतुमिच्छामि त्वत्तः कुरुपितामह ॥ १ ॥

कथं देवर्षिरुशना सदा काव्यो महामतिः।  
असुराणां प्रियकरः सुराणामप्रिये रतः ॥ २ ॥

वर्धयामास तेजश्च किमर्थममितौजसाम् ।  
नित्यं वैरनिबद्धाश्च दानवाः सुरसत्तमैः ॥ ३ ॥

कथं चाप्युशना प्राप शुक्रत्वममरद्युतिः।  
ऋद्धिं च स कथं प्राप्तः सर्वमेतद् वदस्व मे॥४॥

न याति च स तेजस्वी मध्येन नभसः कथम्।  
एतदिच्छामि विज्ञातुं निखिलेन पितामह ॥ ५ ॥

शृणु राजन्नवहितः सर्वमेतद् यथातथम्।  
यथामति यथा चैतच्छ्रुतपूर्वं मयानघ ॥ ६ ॥

एष भार्गवदायादो मुनिर्मान्यो दृढव्रतः।  
सुराणां विप्रियकरो निमित्ते कारणात्मके ॥ ७ ॥

इन्द्रोऽथ धनदो राजा यक्षरक्षोऽधिपः सदा।  
प्रभविष्णुश्च कोशस्य जगतश्च तथा प्रभुः ॥ ८ ॥

तस्यात्मानमथाविश्य योगसिद्धो महामुनिः ।  
रुद्ध्वा धनपतिं देवं योगेन हृतवान् वसु ॥ ९ ॥

हृते धने ततः शर्म न लेभे धनदस्तथा।  
आपन्नमन्युः संविग्नः सोऽभ्यगात् सुरसत्तमम् ॥ १० ॥

निवेदयामास तदा शिवायामिततेजसे ।  
देवश्रेष्ठाय रुद्राय सौम्याय बहुरूपिणे ॥ ११ ॥

योगात्मकेनोशनसा रुद्ध्वा मम हृतं वसु।  
योगेनात्मगतं कृत्वा निःसृतश्च महातपाः ॥ १२ ॥

एतच्छ्रुत्वा ततः क्रुद्धो महायोगी महेश्वरः।  
संरक्तनयनो राजन् शूलमादाय तस्थिवान् ॥ १३ ॥

क्वासौ क्वासाविति प्राह गृहीत्वा परमायुधम्।  
उशना दूरतस्तस्य बभौ ज्ञात्वा चिकीर्षितम् ॥ १४ ॥

स महायोगिनो बुद्‌ध्वा तं रोषं वै महात्मनः।  
गतिमागमनं वेत्ति स्थानं चैव ततः प्रभुः ॥ १५ ॥

संचिन्त्योग्रेण तपसा महात्मानं महेश्वरम्।  
उशना योगसिद्धात्मा शूलाग्रे प्रत्यदृश्यत ॥ १६ ॥

विज्ञातरूपः स तदा तपःसिद्धोऽथ धन्विना।  
ज्ञात्वा शूलं च देवेशः पाणिना समनामयत् ॥ १७ ॥

आनतेनाथ शूलेन पाणिनामिततेजसा ।  
पिनाकमिति चोवाच शूलमुग्रायुधः प्रभुः ॥ १८ ॥

पाणिमध्यगतं दृष्ट्‌वा भार्गवं तमुमापतिः।  
आस्यं विवृत्य ककुदी पाणिना प्राक्षिपच्छनैः ॥ १९ ॥

स तु प्रविष्ट उशना कोष्ठं माहेश्वरं प्रभुः।  
व्यचरच्चापि तत्रासौ महात्मा भृगुनन्दनः ॥ २० ॥

किमर्थं व्यचरद् राजन्नुशना तस्य धीमतः।  
जठरे देवदेवस्य किं चाकार्षीन्महाद्युतिः ॥ २१ ॥

पुरा सोऽन्तर्जलगतः स्थाणुभूतो महाव्रतः।  
वर्षाणामभवद् राजन् प्रयुतान्यर्बुदानि च ॥ २२ ॥

उदतिष्ठत् तपस्तप्त्वा दुश्चरं च महाह्रदात्।  
ततो देवातिदेवस्तं ब्रह्मा वै समसर्पत ॥ २३ ॥

तपोवृद्धिमपृच्छच्च कुशलं चैवमव्ययः ।  
तपः सुचीर्णमिति च प्रोवाच वृषभध्वजः ॥ २४ ॥

तत्संयोगेन बुद्धिं चाप्यपश्यत् स तु शंकरः।  
महामतिरचिन्त्यात्मा सत्यधर्मरतः सदा ॥ २५ ॥

स तेनाढ्यो महायोगी तपसा च धनेन च।  
व्यराजत महाराज त्रिषु लोकेषु वीर्यवान् ॥ २६ ॥

ततः पिनाकी योगात्मा ध्यानयोगं समाविशत्।  
उशना तु समुद्विग्नो निलिल्ये जठरे ततः ॥ २७ ॥

तुष्टाव च महायोगी देवं तत्रस्थ एव च।  
निःसारं काङ्‌क्षमाणः स तेन स्म प्रतिहन्यते ॥ २८ ॥

उशना तु तथोवाच जठरस्थो महामुनिः।  
प्रसादं मे कुरुष्वेति पुनः पुनररिंदम ॥ २९ ॥

तमुवाच महादेवो गच्छ शिश्नेन मोक्षणम्।  
इति सर्वाणि स्रोतांसि रुद्‌ध्वा त्रिदशपुङ्गवः ॥ ३० ॥

अपश्यमानस्तद् द्वारं सर्वतः पिहितो मुनिः।  
पर्यक्रामद् दह्यमान इतश्चेतश्च तेजसा ॥ ३१ ॥

स वै निष्क्रम्य शिश्नेन शुक्रत्वमभिपेदिवान्।  
कार्येण तेन नभसो नाध्यगच्छत मध्यतः ॥ ३२ ॥

विनिष्क्रान्तं तु तं दृष्ट्‌वा ज्वलन्तमिव तेजसा।  
भवो रोषसमाविष्टः शूलोद्यतकरः स्थितः ॥ ३३ ॥

अवारयत तं देवी क्रुद्धं पशुपतिं पतिम्।  
पुत्रत्वमगमद् देव्या वारिते शंकरे च सः ॥ ३४ ॥

हिंसनीयस्त्वया नैव मम पुत्रत्वमागतः।  
न हि देवोदरात् कश्चिन्निःसृतो नाशमृच्छति ॥ ३५ ॥

ततः प्रीतो भवो देव्याः प्रहसंश्चेदमब्रवीत्।  
गच्छत्वेष यथाकाममिति राजन् पुनः पुनः ॥ ३६ ॥

ततः प्रणम्य वरदं देवं देवीमुमां तथा।  
उशना प्राप तद्धीमान् गतिमिष्टां महामुनिः ॥ ३७ ॥

एतत् ते कथितं तात भार्गवस्य महात्मनः।  
चरितं भरतश्रेष्ठ यन्मां त्वं परिपृच्छसि ॥ ३८ ॥