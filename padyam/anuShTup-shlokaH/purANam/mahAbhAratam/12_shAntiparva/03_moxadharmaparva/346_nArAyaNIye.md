+++
title_full = "346 नारायणकी महिमासम्बन्धी उपाख्यानका उपसंहार"
title = "३४६ नारायणीये"

+++


श्रुत्वैतन्नारदो वाक्यं नरनारायणेरितम् ।  
अत्यन्तं भक्तिमान् देवे एकान्तित्वमुपेयिवान् ॥ १ ॥

प्रोष्य वर्षसहस्रं तु नरनारायणाश्रमे।  
श्रुत्वा भगवदाख्यानं दृष्ट्वा च हरिमव्ययम् ॥ २ ॥  
हिमवन्तं जगामाशु यत्रास्य स्वक आश्रमः।

तावपि ख्याततपसौ नरनारायणावृषी ॥ ३ ॥  
तस्मिन्नेवाश्रमे रम्ये तेपतुस्तप उत्तमम्।

त्वमप्यमितविक्रान्तः पाण्डवानां कुलोद्वहः ॥ ४ ॥  
पावितात्माद्य संवृत्तः श्रुत्वेमामादितः कथाम्।

नैव तस्यापरो लोको नायं पार्थिवसत्तम ॥ ५ ॥  
कर्मणा मनसा वाचा यो द्विष्याद् विष्णुमव्ययम्।

मज्जन्ति पितरस्तस्य नरके शाश्वतीः समाः ॥ ६ ॥  
यो द्विष्याद् विबुधश्रेष्ठं देवं नारायणं हरिम्।

कथं नाम भवेद् द्वेष्य आत्मा लोकस्य कस्यचित् ॥ ७ ॥  
आत्मा हि पुरुषव्याघ्र ज्ञेयो विष्णुरिति स्थितिः।

य एष गुरुरस्माकमृषिर्गन्धवतीसुतः ॥ ८ ॥  
तेनैतत् कथितं तात माहात्म्यं परमव्ययम्।  
तस्माच्छ्रुतं मया चेदं कथितं च तवानघ ॥ ९ ॥

नारदेन तु सम्प्राप्तः सरहस्यः ससंग्रहः।  
एष धर्मो जगन्नाथात् साक्षान्नारायणान्नृप ॥ १० ॥

एवमेष महान् धर्मः स ते पूर्वं नृपोत्तम।  
कथितो हरिगीतासु समासविधिकल्पितः ॥ ११ ॥

कृष्णद्वैपायनं व्यासं विद्धि नारायणं भुवि।  
को ह्यन्यः पुरुषव्याघ्र महाभारतकृद् भवेत् ॥ १२ ॥

धर्मान्‌ नानाविधांश्चैव को ब्रूयात्‌ तमृते प्रभुम् ॥ १३ ॥  
वर्ततां ते महायज्ञो यथा संकल्पितस्त्वया।  
संकल्पिताश्वमेधस्त्वं श्रुतधर्मश्च तत्त्वतः ॥ १४ ॥

एतत् तु महदाख्यानं श्रुत्वा पार्थिवसत्तमः।  
ततो यज्ञसमाप्यर्थं क्रियाः सर्वाः समारभत् ॥ १५ ॥

नारायणीयमाख्यानमेतत् ते कथितं मया।  
पृष्टेन शौनकाद्येह नैमिषारण्यवासिषु ॥ १६ ॥

नारदेन पुरा राजन् गुरवे मे निवेदितम्।  
ऋषीणां पाण्डवानां च शृण्वतोः कृष्णभीष्मयोः ॥ १७ ॥

स हि परमगुरुर्जनभुवनपतिः  
पृथुधरणिधरः श्रुतिविनयनिधिः ।  
शमनियमनिधिर्द्विजपरमहित-  
स्तव भवतु गतिर्हरिरमरहितः ॥ १८ ॥

असुरवधकरस्तपसां निधिः  
सुमहतां यशसां च भाजनम्।  
मधुकैटभहा कृतधर्मविदां गतिदो-  
ऽभयदो मखभागहरोऽस्तु शरणं स ते ॥ १९ ॥

त्रिगुणो विगुणश्चतुरात्मधरः  
पूर्तेष्टयोश्च फलभागहरः ।  
विदधातु नित्यमजितोऽतिचलो  
गतिमात्मगां सुकृतिनामृषीणाम् ॥ २० ॥

तं लोकसाक्षिणमजं पुरुषं पुराणं  
रविवर्णमीश्वरं गतिं बहुशः ।  
प्रणमध्वमेकमनसो यतः  
सलिलोद्भवोऽपि तमृषिं प्रणतः ॥ २१ ॥

स हि लोकयोनिरमृतस्य पदं  
सूक्ष्मं परायणमचलं हि पदम्।  
तत्सांख्ययोगिभिरुदारवृतं  
बुद्ध्या यतात्मभिरिदं सनातनम् ॥ २२ ॥