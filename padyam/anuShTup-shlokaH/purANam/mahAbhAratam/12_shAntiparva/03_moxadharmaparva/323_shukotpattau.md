+++
title_full = "323 व्यासजीकी पुत्रप्राप्तिके लिये तपस्या और भगवान् शंकरसे वरप्राप्ति"
title = "३२३ शुकोत्पत्तौ"

+++


कथं व्यासस्य धर्मात्मा शुको जज्ञे महातपाः।  
सिद्धिं च परमां प्राप्तस्तन्मे ब्रूहि पितामह ॥ १ ॥

कस्यां चोत्पादयामास शुकं व्यासस्तपोधनः।  
न ह्यस्य जननीं विद्म जन्म चाग्र्‌यं महात्मनः ॥ २ ॥

कथं च बालस्य सतः सूक्ष्मज्ञाने गता मतिः।  
यथा नान्यस्य लोकेऽस्मिन् द्वितीयस्येह कस्यचित् ॥ ३ ॥

एतदिच्छाम्यहं श्रोतुं विस्तरेण महामते।  
न हि मे तृप्तिरस्तीह शृण्वतोऽमृतमुत्तमम् ॥ ४ ॥

माहात्म्यमात्मयोगं च विज्ञानं च शुकस्य ह।  
यथावदानुपूर्व्येण तन्मे ब्रूहि पितामह ॥ ५ ॥

न हायनैर्न पलितैर्न वित्तैर्न च बन्धुभिः।  
ऋषयश्चक्रिरे धर्मं योऽनूचानः स नो महान् ॥ ६ ॥

तपोमूलमिदं सर्वं यन्मां पृच्छसि पाण्डव।  
तदिन्द्रियाणि संयम्य तपो भवति नान्यथा ॥ ७ ॥

इन्द्रियाणां प्रसङ्गेन दोषमृच्छत्यसंशयम् ।  
संनियम्य तु तान्येव सिद्धिमाप्नोति मानवः ॥ ८ ॥

अश्वमेधसहस्रस्य वाजपेयशतस्य च ।  
योगस्य कलया तात न तुल्यं विद्यते फलम् ॥ ९ ॥

अत्र ते वर्तयिष्यामि जन्मयोगफलं तथा।  
शुकस्याग्र्‌यां गतिं चैव दुर्विदामकृतात्मभिः ॥ १० ॥

मेरुशृङ्गे किल पुरा कर्णिकारवनायुते।  
विजहार महादेवो भीमैर्भूतगणैर्वृतः ॥ ११ ॥

शैलराजसुता चैव देवी तत्राभवत् पुरा।  
तत्र दिव्यं तपस्तेपे कृष्णद्वैपायनस्तदा ॥ १२ ॥

योगेनात्मानमाविश्य योगधर्मपरायणः ।  
धारयन् स तपस्तेपे पुत्रार्थं कुरुसत्तम ॥ १३ ॥

अग्नेर्भूमेरपां वायोरन्तरिक्षस्य वा विभो।  
धैर्येण सम्मितः पुत्रो मम भूयादिति स्म ह ॥ १४ ॥

संकल्पेनाथ योगेन दुष्प्रापमकृतात्मभिः ।  
वरयामास देवेशमास्थितस्तप उत्तमम् ॥ १५ ॥

अतिष्ठन्मारुताहारः शतं किल समाः प्रभुः।  
आराधयन्महादेवं बहुरूपमुमापतिम् ॥ १६ ॥

तत्र ब्रह्मर्षयश्चैव सर्वे राजर्षयस्तथा।  
लोकपालाश्च लोकेशं साध्याश्च बहुभिः सह ॥ १७ ॥  
आदित्याश्चैव रुद्राश्च दिवाकरनिशाकरौ ।  
वसवो मरुतश्चैव सागराः सरितस्तथा ॥ १८ ॥  
अश्विनौ देवगन्धर्वास्तथा नारदपर्वतौ ।  
विश्वावसुश्च गन्धर्वः सिद्धाश्चाप्सरसस्तथा ॥ १९ ॥

तत्र रुद्रो महादेवः कर्णिकारमयीं शुभाम्।  
धारयाणः स्रजं भाति ज्योत्स्नामिव निशाकरः ॥ २० ॥  
तस्मिन् दिव्ये वने रम्ये देवदेवर्षिसंकुले।  
आस्थितः परमं योगमृषिः पुत्रार्थमच्युतः ॥ २१ ॥

न चास्य हीयते प्राणो न ग्लानिरुपजायते।  
त्रयाणामपि लोकानां तदद्भुतमिवाभवत् ॥ २२ ॥

जटाश्च तेजसा तस्य वैश्वानरशिखोपमाः।  
प्रज्वलन्त्यः स्म दृश्यन्ते युक्तस्यामिततेजसः ॥ २३ ॥

मार्कण्डेयो हि भगवानेतदाख्यातवान् मम।  
स देवचरितानीह कथयामास मे सदा ॥ २४ ॥

एता अद्यापि कृष्णस्य तपसा तेन दीपिताः।  
अग्निवर्णा जटास्तात प्रकाशन्ते महात्मनः ॥ २५ ॥

एवंविधेन तपसा तस्य भक्त्या च भारत।  
महेश्वरः प्रसन्नात्मा चकार मनसा मतिम् ॥ २६ ॥

उवाच चैवं भगवांस्त्र्यम्बकः प्रहसन्निव।  
एवंविधस्ते तनयो द्वैपायन भविष्यति ॥ २७ ॥

यथा ह्यग्निर्यथा वायुर्यथा भूमिर्यथा जलम्।  
यथा च खं तथा शुद्धो भविता ते सुतो महान्॥२८॥

तद्भावभावी तद्‌बुद्धिस्तदात्मा तदपाश्रयः ।  
तेजसाऽऽवृत्य लोकांस्त्रीन् यशः प्राप्स्यति ते सुतः ॥ २९ ॥