+++
title_full = "250 परमात्माकी प्राप्तिका साधन, संसार-नदीका वर्णन और ज्ञानसे ब्रह्मकी प्राप्ति"
title = "२५० शुकानुप्रश्ने"

+++


यस्माद् धर्मात् परो धर्मो विद्यते नेह कश्चन।  
यो विशिष्टश्च धर्मेभ्यस्तं भवान् प्रव्रवीतु मे ॥ १ ॥

धर्मं ते सम्प्रवक्ष्यामि पुराणमृषिभिः कृतम्।  
विशिष्टं सर्वधर्मेभ्यस्तमिहैकमनाः शृणु ॥ २ ॥

इन्द्रियाणि प्रमाथीनि बुद्ध्या संयम्य यत्नतः।  
सर्वतो निष्पतिष्णूनि पिता बालानिवात्मजान् ॥ ३ ॥

मनसश्चेन्द्रियाणां चाप्यैकाग्र्यं परमं तपः।  
तज्ज्यायः सर्वधर्मेभ्यः स धर्मः पर उच्यते ॥ ४ ॥

तानि सर्वाणि संधाय मनःषष्ठानि मेधया।  
आत्मतृप्त इवासीत बहुचिन्त्यमचिन्तयन् ॥ ५ ॥

गोचरेभ्यो निवृत्तानि यदा स्थास्यन्ति वेश्मनि।  
तदा त्वमात्मनाऽऽत्मानं परं द्रक्ष्यसि शाश्वतम् ॥ ६ ॥

सर्वात्मानं महात्मानं विधूममिव पावकम्।  
तं पश्यन्ति महात्मानो ब्राह्मणा ये मनीषिणः ॥ ७ ॥

यथा पुष्पफलोपेतो बहुशाखो महाद्रुमः।  
आत्मनो नाभिजानीते क्व मे पुष्पं क्व मे फलम्॥८॥  
एवमात्मा न जानीते क्व गमिष्ये कुतस्त्वहम्।  
अन्यो ह्यत्रान्तरात्मास्ति यः सर्वमनुपश्यति ॥ ९ ॥

ज्ञानदीपेन दीप्तेन पश्यत्यात्मानमात्मनि ।  
दृष्ट्वा त्वमात्मनाऽऽत्मानं निरात्मा भव सर्ववित् ॥ १० ॥

विमुक्तः सर्वपापेभ्यो मुक्तत्वच इवोरगः।  
परां बुद्धिमवाप्येह विपाप्मा विगतज्वरः ॥ ११ ॥

सर्वतःस्रोतसं घोरां नदीं लोकप्रवाहिनीम्।  
पञ्चेन्द्रियग्राहवतीं मनःसंकल्परोधसम् ॥ १२ ॥  
लोभमोहतृणच्छन्नां कामक्रोधसरीसृपाम् ।  
सत्यतीर्थानृतक्षोभां क्रोधपङ्कां सरिद्वराम् ॥ १३ ॥  
अव्यक्तप्रभवां शीघ्रां दुस्तरामकृतात्मभिः ।  
प्रतरस्व नदीं बुद्ध्या कामग्राहसमाकुलाम् ॥ १४ ॥  
संसारसागरगमां योनिपातालदुस्तराम् ।  
आत्मकर्मोद्भवां तात जिह्वावर्तां दुरासदाम् ॥ १५ ॥

यां तरन्ति कृतप्रज्ञा धृतिमन्तो मनीषिणः।  
तां तीर्णः सर्वतो मुक्तो विधृतात्माऽऽत्मविच्छुचिः ॥ १६ ॥  
उत्तमां बुद्धिमास्थाय ब्रह्मभूयान् भविष्यसि।  
संतीर्णः सर्वसंसारात् प्रसन्नात्मा विकल्मषः ॥ १७ ॥

भूमिष्ठानीव भूतानि पर्वतस्थो निशामय।  
अक्रुध्यन्नप्रहृष्यंश्च न नृशंसमतिस्तथा ॥ १८ ॥

ततो द्रक्ष्यसि सर्वेषां भूतानां प्रभवाप्ययौ।  
एनं वै सर्वभूतेभ्यो विशिष्टं मेनिरे बुधाः।  
धर्मं धर्मभृतां श्रेष्ठा मुनयस्तत्त्वदर्शिनः ॥ १९ ॥

आत्मनो व्यापिनो ज्ञानमिदं पुत्रानुशासनम्।  
प्रयताय प्रवक्तव्यं हितायानुगताय च ॥ २० ॥

आत्मज्ञानमिदं गुह्यं सर्वगुह्यतमं महत्।  
अब्रुवं यदहं तात आत्मसाक्षिकमञ्जसा ॥ २१ ॥

नैव स्त्री न पुमानेतन्नैव चेदं नपुंसकम्।  
अदुःखमसुखं ब्रह्म भूतभव्यभवात्मकम् ॥ २२ ॥

नैतज्ज्ञात्वा पुमान् स्त्री वा पुनर्भवमवाप्नुते।  
अभवप्रतिपत्त्यर्थमेतद् धर्मं विधीयते ॥ २३ ॥

यथा मतानि सर्वाणि तथैतानि यथा तथा।  
कथितानि मया पुत्र भवन्ति न भवन्ति च ॥ २४ ॥

तत् प्रीतियुक्तेन गुणान्वितेन  
पुत्रेण सत्पुत्र दमान्वितेन ।  
पृष्टो हि सम्प्रीतमना यथार्थं  
ब्रूयात् सुतस्येह यदुक्तमेतत् ॥ २५ ॥