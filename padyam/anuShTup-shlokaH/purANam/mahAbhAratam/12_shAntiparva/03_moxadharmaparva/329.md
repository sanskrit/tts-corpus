+++
title_full = "329 शुकदेवजीको नारदजीका वैराग्य और ज्ञानका उपदेश"
title = "३२९"

+++


एतस्मिन्नन्तरे शून्ये नारदः समुपागमत्।  
शुकं स्वाध्यायनिरतं वेदार्थान् वक्तुमीप्सितान् ॥ १ ॥

देवर्षिं तु शुको दृष्ट्वा नारदं समुपस्थितम्।  
अर्घ्यपूर्वेण विधिना वेदोक्तेनाभ्यपूजयत् ॥ २ ॥

नारदोथाब्रवीत् प्रीतो ब्रूहि धर्मभृतां वर।  
केन त्वां श्रेयसा वत्स योजयामीति हृष्टवत् ॥ ३ ॥

नारदस्य वचः श्रुत्वा शुकः प्रोवाच भारत।  
अस्मिल्ँलोके हितं यत् स्यात् तेन मां योक्तुमर्हसि ॥ ४ ॥

तत्त्वं जिज्ञासतां पूर्वमृषीणां भावितात्मनाम्।  
सनत्कुमारो भगवानिदं वचनमब्रवीत् ॥ ५ ॥

नास्ति विद्यासमं चक्षुर्नास्ति सत्यसमं तपः।  
नास्ति रागसमं दुःखं नास्ति त्यागसमं सुखम् ॥ ६ ॥

निवृत्तिः कर्मणः पापात् सततं पुण्यशीलता।  
सद्‌वृत्तिः समुदाचारः श्रेय एतदनुत्तमम् ॥ ७ ॥

मानुष्यमसुखं प्राप्य यः सज्जति स मुह्यति।  
नालं स दुःखमोक्षाय संयोगो दुःखलक्षणम् ॥ ८ ॥

सक्तस्य बुद्धिश्चलति मोहजालविवर्धनी ।  
मोहजालावृतो दुःखमिह चामुत्र सोऽश्नुते ॥ ९ ॥

सर्वोपायात् तु कामस्य क्रोधस्य च विनिग्रहः।  
कार्यः श्रेयोऽर्थिना तौ हि श्रेयोघातार्थमुद्यतौ ॥ १० ॥

नित्यं क्रोधात्‌ तपो रक्षेच्छ्रियं रक्षेच्च मत्सरात्।  
विद्यां मानावमानाभ्यामात्मानं तु प्रमादतः ॥ ११ ॥

आनृशंस्यं परो धर्मः क्षमा च परमं बलम्।  
आत्मज्ञानं परं ज्ञानं न सत्याद् विद्यते परम् ॥ १२ ॥

सत्यस्य वचनं श्रेयः सत्यादपि हितं वदेत्।  
यद् भूतहितमत्यन्तमेतत् सत्यं मतं मम ॥ १३ ॥

सर्वारम्भपरित्यागी निराशीर्निष्परिग्रहः ।  
येन सर्वं परित्यक्तं स विद्वान् स च पण्डितः॥१४॥

इन्द्रियैरिन्द्रियार्थान् यश्चरत्यात्मवशैरिह ।  
असज्जमानः शान्तात्मा निर्विकारः समाहितः ॥ १५ ॥  
आत्मभूतैरतद्‌भूतः सह चैव विनैव च।  
स विमुक्तः परं श्रेयो नचिरेणाधितिष्ठति ॥ १६ ॥

अदर्शनमसंस्पर्शस्तथासम्भाषणं सदा ।  
यस्य भूतैः सह मुने स श्रेयो विन्दते परम्॥१७॥

न हिंस्यात् सर्वभूतानि मैत्रायणगतश्चरेत्।  
नेदं जन्म समासाद्य वैरं कुर्वीत केनचित् ॥ १८ ॥

आकिञ्चन्यं सुसंतोषो निराशीस्त्वमचापलम् ।  
एतदाहुः परं श्रेय आत्मज्ञस्य जितात्मनः ॥ १९ ॥

परिग्रहं परित्यज्य भव तात जितेन्द्रियः।  
अशोकं स्थानमातिष्ठ इह चामुत्र चाभयम् ॥ २० ॥

निरामिषा न शोचन्ति त्यजेदामिषमात्मनः।  
परित्यज्यामिषं सौम्य दुःखतापाद् विमोक्ष्यसे ॥ २१ ॥

तपोनित्येन दान्तेन मुनिना संयतात्मना।  
अजितं जेतुकामेन भाव्यं सङ्गेष्वसङ्गिना ॥ २२ ॥

गुणसङ्गेष्वनासक्त एकचर्यारतः सदा ।  
ब्राह्मणो नचिरादेव सुखमायात्यनुत्तमम् ॥ २३ ॥

द्वन्द्वारामेषु भूतेषु य एको रमते मुनिः।  
विद्धि प्रज्ञानतृप्तं तं ज्ञानतृप्तो न शोचति ॥ २४ ॥

शुभैर्लभति देवत्वं व्यामिश्रैर्जन्म मानुषम्।  
अशुभैश्चाप्यधो जन्म कर्मभिर्लभतेऽवशः ॥ २५ ॥

तत्र मृत्युजरादुःखै सततं समभिद्रुतः।  
संसारे पच्यते जन्तुस्तत्कथं नावबुद्ध्यसे ॥ २६ ॥

अहिते हितसंज्ञस्त्वमध्रुवे ध्रुवसंज्ञकः ।  
अनर्थे चार्थसंज्ञस्त्वं किमर्थं नावबुद्ध्यसे ॥ २७ ॥

संवेष्ट्यमानं बहुभिर्मोहात् तन्तुभिरात्मजैः ।  
कोषकार इवात्मानं वेष्टयन् नावबुध्यसे ॥ २८ ॥

अलें परिग्रहेणेह दोषवान् हि परिग्रहः।  
कृमिर्हि कोषकारस्तु बध्यते स परिग्रहात् ॥ २९ ॥

पुत्रदारकुटुम्बेषु सक्ताः सीदन्ति जन्तवः।  
सरःपङ्कार्णवे मग्ना जीर्णा वनगजा इव ॥ ३० ॥

महाजालसमाकृष्टान् स्थले मत्स्यानिवोद्‌धृतान् ।  
स्नेहजालसमाकृष्टान् पश्य जन्तून् सुदुःखितान् ॥ ३१ ॥

कुटुम्बं पुत्रदारांश्च शरीरं संचयाश्च ये।  
पारक्यमध्रुवं सर्वं किं स्वं सुकृतदुष्कृतम् ॥ ३२ ॥

यदा सर्वं परित्यज्य गन्तव्यमवशेन ते।  
अनर्थे किं प्रसक्तस्त्वं स्वमर्थं नानुतिष्ठसि ॥ ३३ ॥

अविश्रान्तमनालम्बमपाथेयमदैशिकम् ।  
तमःकान्तारमध्वानं कथमेको गमिष्यसि ॥ ३४ ॥

न हि त्वां प्रस्थितं कश्चित्‌ पृष्ठतोऽनुगमिष्यति।  
सुकृतं दुष्कृतं च त्वां यास्यन्तमनुयास्यति ॥ ३५ ॥

विद्या कर्म च शौचं च ज्ञानं च बहुविस्तरम्।  
अर्थार्थमनुसार्यन्ते सिद्धार्थश्च विमुच्यते ॥ ३६ ॥

निबन्धनी रज्जुरेषा या ग्रामे वसतो रतिः।  
छित्त्वैतां सुकृतो यान्ति नैनां छिन्दन्ति दुष्कृतः ॥ ३७ ॥

रूपकूलां मनःस्रोतां स्पर्शद्वीपां रसावहाम्।  
गन्धपङ्कां शब्दजलां स्वर्गमार्गदुरावहाम् ॥ ३८ ॥  
क्षमारित्रां सत्यमयीं धर्मस्थैर्यवटारकाम् ।  
त्यागवाताध्वगां शीघ्रां नौतार्यां तां नदीं तरेत् ॥ ३९ ॥

त्यज धर्ममधर्मं च तथा सत्यानृते त्यज।  
उभे सत्यानृते त्यक्त्वा येन त्यजसि तं त्यज ॥ ४० ॥

त्यज धर्ममसंकल्पादधर्मं चाप्यलिप्सया ।  
उभे सत्यानृते बुद्ध्या बुद्धिं परमनिश्चयात् ॥ ४१ ॥

अस्थिस्थूणं स्नायुयुतं मांसशोणितलेपनम् ।  
चर्मावनद्धं दुर्गन्धिं पूर्णं मूत्रपुरीषयोः ॥ ४२ ॥  
जराशोकसमाविष्टं रोगायतनमातुरम् ।  
रजस्वलमनित्यं च भूतावासमिमं त्यज ॥ ४३ ॥

इदं विश्वं जगत् सर्वमजगच्चापि यद् भवेत्।  
महाभूतात्मकं सर्वं महद् यत् परमाश्रयात् ॥ ४४ ॥  
इन्द्रियाणि च पञ्चैव तमः सत्त्वं रजस्तथा।  
इत्येष सप्तदशको राशिरव्यक्तसंज्ञकः ॥ ४५ ॥

सर्वैरिहेन्द्रियार्थैश्च व्यक्ताव्यक्तैर्हि संहितः ।  
चतुर्विंशक इत्येष व्यक्ताव्यक्तमयो गणः ॥ ४६ ॥

एतैः सर्वैः समायुक्तः पुमानित्यभिधीयते।  
त्रिवर्गं तु सुखं दुःखं जीवितं मरणं तथा ॥ ४७ ॥  
य इदं वेद तत्त्वेन स वेद प्रभवाप्ययौ।

पारम्पर्येण बोद्धव्यं ज्ञानानां यच्च किञ्चन ॥ ४८ ॥  
इन्द्रियैर्गृह्यते यद् यत्‌ तत्‌ तद् व्यक्तमिति स्थितिः।  
अव्यक्तमिति विज्ञेयं लिङ्गग्राह्यमतीन्द्रियम् ॥ ४९ ॥

इन्द्रियैर्नियतैर्देही धाराभिरिव तर्प्यते ।  
लोके विततमात्मानं लोकांश्चात्मनि पश्यति ॥ ५० ॥

परावरदृशः शक्तिर्ज्ञानमूला न नश्यति।  
पश्यतः सर्वभूतानि सर्वावस्थासु सर्वदा ॥ ५१ ॥  
सर्वभूतस्य संयोगो नाशुभेनोपपद्यते ।

ज्ञानेन विविधान् क्लेशानतिवृत्तस्य मोहजान् ॥ ५२ ॥  
लोके बुद्धिप्रकाशेन लोकमार्गो न रिष्यते।

अनादिनिधनं जन्तुमात्मनि स्थितमव्ययम् ॥ ५३ ॥  
अकर्तारममूर्तं च भगवानाह तीर्थवित्।

यो जन्तुः स्वकृतैस्तैस्तैः कर्मभिर्नित्यदुःखितः ॥ ५४ ॥  
स दुःखप्रतिघातार्थं हन्ति जन्तूननेकधा।

ततः कर्म समादत्ते पुनरन्यन्नवं बहु ॥ ५५ ॥  
तप्यतेऽथ पुनस्तेन भुक्त्वापथ्यमिवातुरः ।

अजस्रमेव मोहान्धो दुःखेषु सुखसंज्ञितः ॥ ५६ ॥  
बध्यते मथ्यते चैव कर्मभिर्मन्थवत् सदा।

ततो निबद्धः स्वां योनिं कर्मणामुदयादिह ॥ ५७ ॥  
परिभ्रमति संसारं चक्रवद् बहुवेदनः।

स त्वं निवृत्तबन्धस्तु निवृत्तश्चापि कर्मतः ॥ ५८ ॥  
सर्ववित् सर्वजित् सिद्धो भव भावविवर्जितः।

संयमेन नवं बन्धं निवर्त्य तपसो बलात्।  
सम्प्राप्ता बहवः सिद्धिमप्यबाधां सुखोदयाम् ॥ ५९ ॥