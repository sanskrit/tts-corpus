+++
title_full = "206 परमात्मतत्त्वका निरूपण—मनु-बृहस्पतिसंवादकी समाप्ति"
title = "२०६ मनुबृहस्पतिसंवादे"

+++


यदा तैः पञ्चभिः पञ्च युक्तानि मनसा सह।  
अथ तद् रक्ष्यते ब्रह्म मणौ सूत्रमिवापितम् ॥ १ ॥

तदेव च यथा सूत्रं सुवर्णे वर्तते पुनः।  
मुक्तास्वथ प्रवालेषु मृन्मये राजते तथा ॥ २ ॥  
तद्वद् गोऽश्वमनुष्येषु तद्वद्धस्तिमृगादिषु ।  
तद्वत् कीटपतङ्गेषु प्रसक्तात्मा स्वकर्मभिः ॥ ३ ॥

येन येन शरीरेण यद्यत्कर्म करोत्ययम्।  
तेन तेन शरीरेण तत् तत् फलमुपाश्नुते ॥ ४ ॥

यथा ह्येकरसा भूमिरोषध्यर्थानुसारिणी ।  
तथा कर्मानुगा बुद्धिरन्तरात्मानुदर्शिनी ॥ ५ ॥

ज्ञानपूर्वा भवेल्लिप्सा लिप्सापूर्वाभिसंधिता ।  
अभिसंधिपूर्वकं कर्म कर्ममूलं ततः फलम् ॥ ६ ॥

फलं कर्मात्मकं विद्यात् कर्म ज्ञेयात्मकं तथा।  
ज्ञेयं ज्ञानात्मकं विद्याज्ज्ञानं सदसदात्मकम् ॥ ७ ॥

ज्ञानानां च फलानां च ज्ञेयानां कर्मणां तथा।  
क्षयान्ते यत् फलं विद्याज्ज्ञानं ज्ञेयप्रतिष्ठितम् ॥ ८ ॥

महद्धि परमं भूतं यत् प्रपश्यन्ति योगिनः।  
अबुधास्तं न पश्यन्ति ह्यात्मस्थं गुणबुद्धयः ॥ ९ ॥

पृथिवीरूपतो रूपमपामिह महत्तरम् ।  
अद्ध्यो महत्तरं तेजस्तेजसः पवनो महान् ॥ १० ॥  
पवनाच्च महद् व्योम तस्मात् परतरं मनः।  
मनसो महती बुद्धिर्बुद्धेः कालो महान् स्मृतः ॥ ११ ॥  
कालात्‌ स भगवान्‌ विष्णुर्यस्य सर्वमिदं जगत्।  
नादिर्न मध्यं नैवान्तस्तस्य देवस्य विद्यते ॥ १२ ॥

अनादित्वादमध्यत्वादनन्तत्वाच्च सोऽव्ययः ।  
अत्येति सर्वदुःखानि दुःखं ह्यन्तवदुच्यते ॥ १३ ॥

तद् ब्रह्म परमं प्रोक्तं तद्धाम परमं पदम्।  
तद्‌ गत्वा कालविषयाद्‌ विमुक्ता मोक्षमाश्रिताः ॥ १४ ॥

गुणेष्वेते प्रकाशन्ते निर्गुणत्वात् ततः परम्।  
निवृत्तिलक्षणो धर्मस्तथाऽऽनन्त्याय कल्पते ॥ १५ ॥

ऋचो यजूंषि सामानि शरीराणि व्यपाश्रिताः।  
जिह्वाग्रेषु प्रवर्तन्ते यत्नसाध्या विनाशिनः ॥ १६ ॥

न चैवमिष्यते ब्रह्म शरीराश्रयसम्भवम्।  
न यत्नसाध्यं तद् ब्रह्म नादिमध्यं न चान्तवत् ॥ १७ ॥

ऋचामादिस्तथा साम्नां यजुषामादिरुच्यते ।  
अन्तश्चादिमतां दृष्टो न त्वादिर्ब्रह्मणः स्मृतः ॥ १८ ॥

अनादित्वादनन्तत्वात्‌तदनन्तमथाव्ययम् ।  
अव्ययत्वाच्च निर्दुःखं द्वन्द्वाभावस्ततः परम् ॥ १९ ॥

अदृष्टतोऽनुपायाच्च प्रतिसंधेश्च कर्मणः ।  
न तेन मर्त्याः पश्यन्ति येन गच्छन्ति तत् पदम्॥२०॥

विषयेषु च संसर्गाच्छाश्वतस्य च दर्शनात्।  
मनसा चान्यदाकांक्षन् परं न प्रतिपद्यते ॥ २१ ॥

गुणान् यदिह पश्यन्ति तदिच्छन्त्यपरे जनाः।  
परं नैवाभिकांक्षन्ति निर्गुणत्वाद् गुणार्थिनः ॥ २२ ॥

गुणैर्यस्त्ववरैर्युक्तः कथं विद्यात्‌ परान्‌ गुणान्।  
अनुमानाद्धि गन्तव्यं गुणैरवयवैः परम् ॥ २३ ॥

सूक्ष्मेण मनसा विद्मो वाचा वक्तुं न शक्नुमः।  
मनो हि मनसा ग्राह्यं दर्शनेन च दर्शनम् ॥ २४ ॥

ज्ञानेन निर्मलीकृत्य बुद्धिं बुद्ध्या मनस्तथा।  
मनसा चेन्द्रियग्राममक्षरं प्रतिपद्यते ॥ २५ ॥

बुद्धिप्रवीणो मनसा समृद्धो  
निराशिषं निर्गुणमभ्युपैति ।  
परं त्यजन्तीह विलोड्यमाना  
हुताशनं वायुरिवेन्धनस्थम् ॥ २६ ॥

गुणादाने विप्रयोगे च तेषां  
मनः सदा बुद्धिपरावराभ्याम् ।  
अनेनैव विधिना सम्प्रवृत्तो  
गुणापाये ब्रह्म शरीरमेति ॥ २७ ॥

अव्यक्तात्मा पुरुषो व्यक्तकर्मा  
सोऽव्यक्तत्वं गच्छति ह्यन्तकाले ।  
तैरेवायं चेन्द्रियैर्वर्धमानै-  
र्ग्लायद्भिर्वाऽऽवर्ततेऽकामरूपः ॥ २८ ॥

सर्वैरयं चेन्द्रियैः सम्प्रयुक्तो  
देहं प्राप्तः पञ्चभूताश्रयः स्यात्।  
नासामर्थ्याद् गच्छति कर्मणेह  
हीनस्तेन परमेणाव्ययेन ॥ २९ ॥

पृथ्व्यां नरः पश्यति नान्तमस्या  
ह्यन्तश्चास्या भविता चेति विद्धि।  
परं नयन्तीह विलोड्यमानं  
यथा प्लवं वायुरिवार्णवस्थम् ॥ ३० ॥

दिवाकरो गुणमुपलभ्य निर्गुणो  
यथा भवेदपगतरश्मिमण्डलः ।  
तथा ह्यसौ मुनिरिह निर्विशेषवान्  
स निर्गुणं प्रविशति ब्रह्म चाव्ययम् ॥ ३१ ॥

अनागतं सुकृतवतां परां गतिं  
स्वयम्भुवं प्रभवनिधानमव्ययम् ।  
सनातनं यदमृतमव्ययं ध्रुवं  
निचाय्य तत् परममृतत्वमश्नुते ॥ ३२ ॥