+++
title_full = "229 जैगीषव्यका असित-देवलको समत्वबुद्धिका उपदेश"
title = "२२९ जैगीषव्यासितसंवादे"

+++


किंशीलः किंसमाचारः किंविद्यः किंपराक्रमः।  
प्राप्नोति ब्रह्मणः स्थानं यत्परं प्रकृतेर्ध्रुवम् ॥ १ ॥

मोक्षधर्मेषु नियतो लघ्वाहारो जितेन्द्रियः।  
प्राप्नोति ब्रह्मणः स्थानं तत्परं प्रकृतेर्ध्रुवम् ॥ २ ॥

अत्राप्युदाहरन्तीममितिहासं पुरातनम् ।  
जैगीषव्यस्य संवादमसितस्य च भारत ॥ ३ ॥

जैगीषव्यं महाप्रज्ञं धर्माणामागतागमम् ।  
अक्रुध्यन्तमहृष्यन्तमसितो देवलोऽब्रवीत् ॥ ४ ॥

न प्रीयसे वन्द्यमानो निन्द्यमानो न कुप्यसे।  
का ते प्रज्ञा कुतश्चैषा किं ते तस्याः परायणम्॥५॥

इति तेनानुयुक्तः स तमुवाच महातपाः।  
महद्वाक्यमसंदिग्धं पुष्कलार्थपदं शुचि ॥ ६ ॥

या गतिर्या परा काष्ठा या शान्तिः पुण्यकर्मणाम्।  
तां तेऽहं सम्प्रवक्ष्यामि महतीमृषिसत्तम ॥ ७ ॥

निन्दत्सु च समा नित्यं प्रशंसत्सु च देवल।  
निह्नवन्ति च ये तेषां समयं सुकृतं च यत्॥८॥

उक्ताश्च न वदिष्यन्ति वक्तारमहिते हितम्।  
प्रतिहन्तुं न चेच्छन्ति हन्तारं वै मनीषिणः ॥ ९ ॥

नाप्राप्तमनुशोचन्ति प्राप्तकालानि कुर्वते ।  
न चातीतानि शोचन्ति न चैव प्रतिजानते ॥ १० ॥

सम्प्राप्तानां च पूज्यानां कामादर्थेषु देवल।  
यथोपपत्तिं कुर्वन्ति शक्तिमन्तः कृतव्रताः ॥ ११ ॥

पक्वविद्या महाप्राज्ञा जितक्रोधा जितेन्द्रियाः।  
मनसा कर्मणा वाचा नापराध्यन्ति कर्हिचित् ॥ १२ ॥

अनीर्षवो न चान्योन्यं विहिंसन्ति कदाचन।  
न च जातूपतप्यन्ते धीराः परसमृद्धिभिः ॥ १३ ॥

निन्दाप्रशंसे चात्यर्थं न वदन्ति परस्य ये।  
न च निन्दाप्रशंसाभ्यां विक्रियन्ते कदाचन ॥ १४ ॥

सर्वतश्च प्रशान्ता ये सर्वभूतहिते रताः।  
न क्रुद्ध्यन्ति न हृष्यन्ति नापराध्यन्ति कर्हिचित् ॥ १५ ॥

विमुच्य हृदयग्रन्थिं चङ्‌क्रमन्ति यथासुखम्।  
न येषां बान्धवाः सन्ति ये चान्येषां न बान्धवाः॥१६॥

अमित्राश्च न सन्त्येषां ये चामित्रा न कस्यचित्।  
य एवं कुर्वते मर्त्याः सुखं जीवन्ति सर्वदा ॥ १७ ॥

ये धर्मं चानुरुद्ध्यन्ते धर्मज्ञा द्विजसत्तम।  
ये ह्यतो विच्युता मार्गात्‌ ते हृष्यन्त्युद्विजन्ति च ॥ १८ ॥

आस्थितस्तमहं मार्गमसूयिष्यामि कं कथम्।  
निन्द्यमानः प्रशस्तो वा हृष्येऽहं केन हेतुना ॥ १९ ॥

यद् यदिच्छन्ति तत्‌ तस्मादपि गच्छन्तु मानवाः।  
न मे निन्दाप्रशंसाभ्यां ह्रासवृद्धी भविष्यतः ॥ २० ॥

अमृतस्येव संतृप्येदवमानस्य तत्त्ववित् ।  
विषस्येवोद्विजेन्नित्यं सम्मानस्य विचक्षणः ॥ २१ ॥

अवज्ञातः सुखं शेते इह चामुत्र चाभयम्।  
विमुक्तः सर्वदोषेभ्यो योऽवमन्ता स बध्यते ॥ २२ ॥

परां गतिं च ये केचित् प्रार्थयन्ति मनीषिणः।  
एतद् व्रतं समाश्रित्य सुखमेधन्ति ते जनाः ॥ २३ ॥

सर्वतश्च समाहृत्य क्रतून् सर्वान् जितेन्द्रियः।  
प्राप्नोति ब्रह्मणः स्थानं यत्परं प्रकृतेर्ध्रुवम् ॥ २४ ॥

नास्य देवा न गन्धर्वा न पिशाचा न राक्षसाः।  
पदमन्ववरोहन्ति प्राप्तस्य परमां गतिम् ॥ २५ ॥