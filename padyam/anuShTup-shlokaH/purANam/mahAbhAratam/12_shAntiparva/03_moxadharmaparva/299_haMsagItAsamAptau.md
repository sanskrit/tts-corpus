+++
title_full = "299 हंसगीता—हंसरूपधारी ब्रह्माका साध्यगणोंको उपदेश"
title = "२९९ हंसगीतासमाप्तौ"

+++


सत्यं दमं क्षमां प्रज्ञां प्रशंसन्ति पितामह।  
विद्वांसो मनुजा लोके कथमेतन्मतं तव ॥ १ ॥

अत्र ते वर्तयिष्येऽहमितिहासं पुरातनम्।  
साध्यानामिह संवादं हंसस्य च युधिष्ठिर ॥ २ ॥

हंसो भूत्वाथ सौवर्णस्त्वजो नित्यः प्रजापतिः।  
स वै पर्येति लोकांस्त्रीनथ साध्यानुपागमत् ॥ ३ ॥

शकुने वयं स्म देवा वै साध्यास्त्वामनुयुङ्क्ष्महे।  
पृच्छामस्त्वां मोक्षधर्मं भवांश्च किल मोक्षवित् ॥ ४ ॥

श्रुतोऽसि नः पण्डितो धीरवादी  
साधुशब्दश्चरते ते पतत्रिन् ।  
किं मन्यसे श्रेष्ठतमं द्विज त्वं  
कस्मिन् मनस्ते रमते महात्मन् ॥ ५ ॥

तन्नः कार्यं पक्षिवर प्रशाधि  
यत् कार्याणां मन्यसे श्रेष्ठमेकम्।  
यत् कृत्वा वै पुरुषः सर्वबन्धै-  
र्विमुच्यते विहगेन्द्रेह शीघ्रम् ॥ ६ ॥

इदं कार्यममृताशाः शृणोमि  
तपो दमः सत्यमात्माभिगुप्तिः ।  
ग्रन्थीन् विमुच्य हृदयस्य सर्वान्  
प्रियाप्रिये स्वं वशमानयीत ॥ ७ ॥

नारुन्तुदः स्यान्न नृशंसवादी  
न हीनतः परमभ्याददीत ।  
ययास्य वाचा पर उद्विजेत  
न तां वदेद्‌रुषतीं पापलोक्याम् ॥ ८ ॥

वाक्सायका वदनान्निष्पतन्ति  
यैराहतः शोचति रात्र्यहानि ।  
परस्य नामर्मसु ते पतन्ति  
तान् पण्डितो नावसृजेत् परेषु ॥ ९ ॥

परश्चेदेनमतिवादबाणै-  
र्भृशं विध्येच्छम एवेह कार्यः।  
संरोष्यमाणः प्रतिहृष्यते यः  
स आदत्ते सुकृतं वै परस्य ॥ १० ॥

क्षेपायमाणमभिषङ्गव्यलीकं  
निगृह्णाति ज्वलितं यश्च मन्युम्।  
अदुष्टचेता मुदितोऽनसूयुः  
स आदत्ते सुकृतं वै परेषाम् ॥ ११ ॥

आक्रुश्यमानो न वदामि किंचित्  
क्षमाम्यहं ताड्यमानश्च नित्यम् ।  
श्रेष्ठं ह्येतद् यत्क्षमामाहुरार्याः  
सत्यं तथैवार्जवमानृशंस्यम् ॥ १२ ॥

वेदस्योपनिषत् सत्यं सत्यस्योपनिषद् दमः।  
दमस्योपनिषन्मोक्ष एतत् सर्वानुशासनम् ॥ १३ ॥

वाचो वेगं मनसः क्रोधवेगं  
विधित्सावेगमुदरोपस्थवेगम् ।  
एतान् वेगान् यो विषहेदुदीर्णां-  
स्तं मन्येऽहं ब्राह्मणं वै मुनिं च ॥ १४ ॥

अक्रोधनः क्रुध्यतां वै विशिष्ट-  
स्तथा तितिक्षुरतितिक्षोर्विशिष्टः ।  
अमानुषान्मानुषो वै विशिष्ट-  
स्तथाज्ञानाज्ज्ञानविद् वै विशिष्टः ॥ १५ ॥

आक्रुश्यमानो नाक्रुश्येन्मन्युरेनं तितिक्षतः ।  
आक्रोष्टारं निर्दहति सुकृतं चास्य विन्दति ॥ १६ ॥

यो नात्युक्तः प्राह रूक्षं प्रियं वा  
यो वा हतो न प्रतिहन्ति धैर्यात्।  
पापं च यो नेच्छति तस्य हन्तु-  
स्तस्येह देवाः स्पृहयन्ति नित्यम् ॥ १७ ॥

पापीयसः क्षमेतैव श्रेयसः सदृशस्य च।  
विमानितो हतोत्क्रुष्ट एवं सिद्धिं गमिष्यति ॥ १८ ॥

सदाहमार्यान्निभृतोऽप्युपासे  
न मे विधित्सोत्सहते न रोषः।  
न वाप्यहं लिप्समानः परैमि  
न चैव किंचिद् विषयेण यामि ॥ १९ ॥

नाहं शप्तः प्रतिशपामि कंचिद्  
दमं द्वारं ह्यमृतस्येह वेद्मि।  
गुह्यं ब्रह्म तदिदं ब्रवीमि  
न मानुषाच्छ्रेष्ठतरं हि किंचित् ॥ २० ॥

निर्मुच्यमानः पापेभ्यो घनेभ्य इव चन्द्रमाः।  
विरजाः कालमाकाङ्‌क्षन् धीरो धैर्येण सिद्ध्यति ॥ २१ ॥

यः सर्वेषां भवति ह्यर्चनीय  
उत्सेधनस्तम्भ इवाभिजातः ।  
यस्मै वाचं सुप्रसन्नां वदन्ति  
स वै देवान् गच्छति संयतात्मा ॥ २२ ॥

न तथा वक्तुमिच्छन्ति कल्याणान् पुरुषे गुणान्।  
यथैषां वक्तुमिच्छन्ति नैर्गुण्यमनुयुञ्जकाः ॥ २३ ॥

यस्य वाङ्‌मनसी गुप्ते सम्यक् प्रणिहिते सदा।  
वेदास्तपश्च त्यागश्च स इदं सर्वमाप्नुयात् ॥ २४ ॥

आक्रोशनविमानाभ्यां नाबुधान् बोधयेद् बुधः।  
तस्मान्न वर्धयेदन्यं न चात्मानं विहिंसयेत् ॥ २५ ॥

अमृतस्येव संतृप्येदवमानस्य पण्डितः ।  
सुखं ह्यवमतः शेते योऽवमन्ता स नश्यति ॥ २६ ॥

यत् क्रोधनो यजति यद् ददाति  
यद् वा तपस्तप्यति यज्जुहोति।  
वैवस्वतस्तद्धरतेऽस्य सर्वं  
मोघः श्रमो भवति हि क्रोधनस्य ॥ २७ ॥

चत्वारि यस्य द्वाराणि सुगुप्तान्यमरोत्तमाः।  
उपस्थमुदरं हस्तौ वाक् चतुर्थी स धर्मवित् ॥ २८ ॥

सत्यं दमं ह्यार्जवमानृशंस्यं  
धृतिं तितिक्षामतिसेवमानः ।  
स्वाध्यायनित्योऽस्पृहयन् परेषा-  
मेकान्तशील्यूर्ध्वगतिर्भवेत् सः ॥ २९ ॥

सर्वांश्चैनाननुचरन् वत्सवच्चतुरः स्तनान् ।  
न पावनतमं किंचित् सत्यादध्यगमं क्वचित् ॥ ३० ॥

आचक्षेऽहं मनुष्येभ्यो देवेभ्यः प्रतिसंचरन्।  
सत्यं स्वर्गस्य सोपानं पारावारस्य नौरिव ॥ ३१ ॥

यादृशैः संनिवसति यादृशांश्चोपसेवते ।  
यादृगिच्छेच्च भवितुं तादृग् भवति पूरुषः ॥ ३२ ॥

यदि सन्तं सेवति यद्यसन्तं  
तपस्विनं यदि वा स्तेनमेव।  
वासो यथा रंगवशं प्रयाति  
तथा स तेषां वशमभ्युपैति ॥ ३३ ॥

सदा देवाः साधुभिः संवदन्ते  
न मानुषं विषयं यान्ति द्रष्टुम्।  
नेन्दुः समः स्यादसमो हि वायु-  
रुच्चावचं विषयं यः स वेद ॥ ३४ ॥

अदुष्टं वर्तमाने तु हृदयान्तरपूरुषे।  
तेनैव देवाः प्रीयन्ते सतां मार्गस्थितेन वै ॥ ३५ ॥

शिश्नोदरे ये निरताः सदैव  
स्तेना नरा वाक्परुषाश्च नित्यम्।  
अपेतदोषानपि तान् विदित्वा  
दूराद् देवाः सम्परिवर्जयन्ति ॥ ३६ ॥

न वै देवा हीनसत्त्वेन तोष्याः  
सर्वाशिना दुष्कृतकर्मणा वा ।  
सत्यव्रता ये तु नराः कृतज्ञा  
धर्मे रतास्तैः सह सम्भजन्ते ॥ ३७ ॥

अव्याहृतं व्याहृताच्छ्रेय आहुः  
सत्यं वदेद् व्याहृतं तद् द्वितीयम्।  
धर्मं वदेद् व्याहृतं तत् तृतीयं  
प्रियं वदेद् व्याहृतं तच्चतुर्थम् ॥ ३८ ॥

केनायमावृतो लोकः केन वा न प्रकाशते।  
केन त्यजति मित्राणि केन स्वर्गं न गच्छति ॥ ३९ ॥

अज्ञानेनावृतो लोको मात्सर्यान्न प्रकाशते।  
लोभात् त्यजति मित्राणि संगात् स्वर्गं न गच्छति ॥ ४० ॥

कः स्विदेको रमते ब्राह्मणानां  
कः स्विदेको बहुभिर्जोषमास्ते ।  
कः स्विदेको बलवान् दुर्बलोऽपि  
कः स्विदेषां कलहं नान्ववैति ॥ ४१ ॥

प्राज्ञ एको रमते ब्राह्मणानां  
प्राज्ञश्चैको बहुभिर्जोषमास्ते ।  
प्राज्ञ एको बलवान् दुर्बलोऽपि  
प्राज्ञ एषां कलहं नान्ववैति ॥ ४२ ॥

किं ब्राह्मणानां देवत्वं किं च साधुत्वमुच्यते।  
असाधुत्वं च किं तेषां किमेषां मानुषं मतम् ॥ ४३ ॥

स्वाध्याय एषां देवत्वं व्रतं साधुत्वमुच्यते।  
असाधुत्वं परीवादो मृत्युर्मानुष्यमुच्यते ॥ ४४ ॥

(इत्युक्त्वा परमो देवो भगवान् नित्य अव्ययः।  
साध्यैर्दैवगणैः सार्धं दिवमेवारुरोह सः॥

एतद् यशस्यमायुष्यं पुण्यं स्वर्गाय च ध्रुवम्।  
दर्शितं देवदेवेन परमेणाव्ययेन च॥)

संवाद इत्ययं श्रेष्ठः साध्यानां परिकीर्तितः।  
क्षेत्रं वै कर्मणां योनिः सद्भावः सत्यमुच्यते ॥ ४५ ॥

(दाक्षिणात्य अधिक पाठके २ श्लोक मिलाकर कुल ४७ श्लोक हैं)