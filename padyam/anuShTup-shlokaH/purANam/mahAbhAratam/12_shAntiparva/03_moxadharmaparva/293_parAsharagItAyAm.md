+++
title_full = "293 पराशरगीता—शूद्रके लिये सेवावृत्तिकी प्रधानता, सत्संगकी महिमा और चारों वर्णोंके धर्मपालनका महत्त्व"
title = "२९३ पराशरगीतायाम्"

+++


वृत्तिः सकाशाद् वर्णेभ्यस्त्रिभ्यो हीनस्य शोभना।  
प्रीत्योपनीता निर्दिष्टा धर्मिष्ठान् कुरुते सदा ॥ १ ॥

वृत्तिश्चेन्नास्ति शूद्रस्य पितृपैतामही ध्रुवा।  
न वृत्तिं परतो मार्गेच्छुश्रूषां तु प्रयोजयेत् ॥ २ ॥

सद्भिस्तु सह संसर्गः शोभते धर्मदर्शिभिः।  
नित्यं सर्वास्ववस्थासु नासद्भिरिति मे मतिः ॥ ३ ॥

यथोदयगिरौ द्रव्यं संनिकर्षेण दीप्यते।  
तथा सत्संनिकर्षेण हीनवर्णोऽपि दीप्यते ॥ ४ ॥

यादृशेन हि वर्णेन भाव्यते शुक्लमम्बरम्।  
तादृशं कुरुते रूपमेतदेवमवेहि मे ॥ ५ ॥

तस्माद् गुणेषु रज्येथा मा दोषेषु कदाचन।  
अनित्यमिह मर्त्यानां जीवितं हि चलाचलम् ॥ ६ ॥

सुखे वा यदि वा दुःखे वर्तमानो विचक्षणः।  
यश्चिनोति शुभान्येव स तन्त्राणीह पश्यति ॥ ७ ॥

धर्मादपेतं यत् कर्म यद्यपि स्यान्महाफलम्।  
न तत् सेवेत मेधावी न तद्धितमिहोच्यते ॥ ८ ॥

(धर्मेण सहितं यत् तु भवेदल्पफलोदयम्।  
तत् कार्यमविशङ्केन कर्मात्यन्तं सुखावहम्॥)  
यो हृत्वा गोसहस्राणि नृपो दद्यादरक्षिता।  
स शब्दमात्रफलभाग् राजा भवति तस्करः ॥ ९ ॥

स्वयम्भूरसृजच्चाग्रे धातारं लोकसत्कृतम् ।  
धातासृजत् पुत्रमेकं लोकानां धारणे रतम् ॥ १० ॥

तमर्चयित्वा वैश्यस्तु कुर्यादत्यर्थमृद्धिमत् ।  
रक्षितव्यं तु राजन्यैरुपयोज्यं द्विजातिभिः ॥ ११ ॥  
अजिह्मैरशठक्रोधैर्हव्यकव्यप्रयोक्तृभिः ।  
शूद्रैर्निर्मार्जनं कार्यमेवं धर्मो न नश्यति ॥ १२ ॥

अप्रणष्टे ततो धर्मे भवन्ति सुखिताः प्रजाः।  
सुखेन तासां राजेन्द्र मोदन्ते दिवि देवताः ॥ १३ ॥

तस्माद् यो रक्षति नृपः स धर्मेणेति पूज्यते।  
अधीते चापि यो विप्रो वैश्यो यश्चार्जने रतः ॥ १४ ॥  
यश्च शुश्रूषते शूद्रः सततं नियतेन्द्रियः।  
अतोऽन्यथा मनुष्येन्द्र स्वधर्मात् परिहीयते ॥ १५ ॥

प्राणसंतापनिर्दिष्टाः काकिण्योऽपि महाफलाः ।  
न्यायेनोपार्जिता दत्ताः किमुतान्याः सहस्रशः ॥ १६ ॥

सत्कृत्य हि द्विजातिभ्यो यो ददाति नराधिपः।  
यादृशं तादृशं नित्यमश्नाति फलमूर्जितम् ॥ १७ ॥

अभिगम्य च तत् तुष्ट्या दत्तमाहुरभिष्टुतम्।  
याचितेन तु यद् दत्तं तदाहुर्मध्यमं बुधाः ॥ १८ ॥

अवज्ञया दीयते यत् तथैवाश्रद्धयापि वा।  
तमाहुरधमं दानं मुनयः सत्यवादिनः ॥ १९ ॥  
अतिक्रामेन्मज्जमानो विविधेन नरः सदा।  
तथा प्रयत्नं कुर्वीत यथा मुच्येत संश्रयात् ॥ २० ॥

दमेन शोभते विप्रः क्षत्रियो विजयेन तु।  
धनेन वैश्यः शूद्रस्तु नित्यं दाक्ष्येण शोभते ॥ २१ ॥