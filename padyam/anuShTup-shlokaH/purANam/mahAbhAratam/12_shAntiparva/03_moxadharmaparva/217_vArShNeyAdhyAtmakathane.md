+++
title_full = "217 सच्चिदानन्दघन परमात्मा, दृश्यवर्ग, प्रकृति और पुरुष (जीवात्मा) उन चारोंके ज्ञानसे मुक्तिका कथन तथा परमात्मप्राप्तिके अन्य साधनोंका भी वर्णन"
title = "२१७ वार्ष्णेयाध्यात्मकथने"

+++


न स वेद परं ब्रह्म यो न वेद चतुष्टयम्।  
व्यक्ताव्यक्तं च यत् तत्त्वं सम्प्रोक्तं परमर्षिणा ॥ १ ॥  
व्यक्तं मृत्युमुखं विद्यादव्यक्तममृतं पदम्।  
प्रवृत्तिलक्षणं धर्ममृषिर्नारायणोऽब्रवीत् ॥ २ ॥  
तत्रैवावस्थितं सर्वं त्रैलोक्यं सचराचरम्।  
निवृत्तिलक्षणं धर्ममव्यक्तं ब्रह्म शाश्वतम् ॥ ३ ॥

प्रवृत्तिलक्षणं धर्मं प्रजापतिरथाब्रवीत् ।  
प्रवृत्तिः पुनरावृत्तिर्निवृत्तिः परमा गतिः ॥ ४ ॥

तां गतिं परमामेति निवृत्तिपरमो मुनिः।  
ज्ञानतत्त्वपरो नित्यं शुभाशुभनिदर्शकः ॥ ५ ॥

तदेवमेतौ विज्ञेयावव्यक्तपुरुषावुभौ ।  
अव्यक्तपुरुषाभ्यां तु यत् स्यादन्यन्महत्तरम् ॥ ६ ॥  
तं विशेषमवेक्षेत विशेषेण विचक्षणः।

अनाद्यन्तावुभावेतावलिङ्गौ चाप्युभावपि ॥ ७ ॥  
उभौ नित्यावविचलौ महद्भ्यश्च महत्तरौ।  
सामान्यमेतदुभयोरेवं ह्यन्यद्विशेषणम् ॥ ८ ॥

प्रकृत्या सर्गधर्मिण्या तथा त्रिगुणधर्मया।  
विपरीतमतो विद्यात् क्षेत्रज्ञस्य स्वलक्षणम् ॥ ९ ॥

प्रकृतेश्च विकाराणां द्रष्टारमगुणान्वितम् ।  
अग्राह्यौ पुरुषावेतावलिङ्गत्वादसंहतौ ॥ १० ॥

संयोगलक्षणोत्पत्तिः कर्मणा गृह्यते यथा।  
करणैः कर्मनिर्वृत्तिः कर्ता यद् यद् विचेष्टते।  
कीर्त्यते शब्दसंज्ञाभिः कोऽहमेषोऽप्यसाविति ॥ ११ ॥

उष्णीषवान् यथा वस्त्रैस्त्रिभिर्भवति संवृतः।  
संवृतोऽयं तथा देही सत्त्वराजसतामसैः ॥ १२ ॥

तस्माच्चतुष्टयं वेद्यमेतैर्हेतुभिरावृतम् ।  
यथासंज्ञो ह्ययं सम्यगन्तकाले न मुह्यति ॥ १३ ॥

श्रियं दिव्यामभिप्रेप्सुर्वर्ष्मवान् मनसा शुचिः।  
शारीरैर्नियमैरुग्रैश्चरेन्निष्कल्मषं तपः ॥ १४ ॥

त्रैलोक्यं तपसा व्याप्तमन्तर्भूतेन भास्वता।  
सूर्यश्व चन्द्रमाश्चैव भासतस्तपसा दिवि ॥ १५ ॥

प्रकाशस्तपसो ज्ञानं लोके संशब्दितं तपः।  
रजस्तमोघ्नं यत् कर्म तपसस्तत् स्वलक्षणम् ॥ १६ ॥

ब्रह्मचर्यमहिंसा च शारीरं तप उच्यते।  
वाङ्‌मनोनियमः सम्यङ्‌मानसं तप उच्यते ॥ १७ ॥

विधिज्ञेभ्यो द्विजातिभ्यो ग्राह्यमन्नं विशिष्यते।  
आहारनियमेनास्य पाप्मा शाम्यति राजसः ॥ १८ ॥

वैमनस्यं च विषये यान्त्यस्य करणानि च।  
तस्मात् तन्मात्रमादद्याद् यावदत्र प्रयोजनम् ॥ १९ ॥

अन्तकाले बलोत्कर्षाच्छनैः कुर्यादनातुरः ।  
एवं युक्तेन मनसा ज्ञानं यदुपपद्यते ॥ २० ॥

रजोवर्ज्योऽप्ययं देही देहवाञ्छब्दवच्चरेत् ।  
कार्यैरव्याहतमतिर्वैराग्यात् प्रकृतौ स्थितः ॥ २१ ॥

आ देहादप्रमादाच्च देहान्ताद् विप्रमुच्यते।  
हेतुयुक्तः सदा सर्गो भूतानां प्रलयस्तथा ॥ २२ ॥

परप्रत्ययसर्गे तु नियतिर्नानुवर्तते ।  
भावान्तप्रभवप्रज्ञा आसते ये विपर्ययम् ॥ २३ ॥

धृत्या देहान् धारयन्तो बुद्धिसंक्षिप्तचेतसः।  
स्थानेभ्यो ध्वंसमानाश्च सूक्ष्मत्वात् तदुपासते ॥ २४ ॥

यथागमं च गत्वा वै बुद्ध्या तत्रैव बुद्ध्यते।  
देहान्तं कश्चिदन्वास्ते भावितात्मा निराश्रयम् ॥ २५ ॥

युक्तं धारणया सम्यक् सतः केचिदुपासते।  
अभ्यस्यन्ति परं देवं विद्युत्संशब्दिताक्षरम् ॥ २६ ॥

अन्तकाले ह्युपासन्ते तपसा दग्धकिल्विषाः।  
सर्व एते महात्मानो गच्छन्ति परमां गतिम् ॥ २७ ॥

सूक्ष्मं विशेषणं तेषामवेक्षेच्छास्त्रचक्षुषा ।  
देहान्तं परमं विद्याद् विमुक्तमपरिग्रहम्।  
अन्तरिक्षादन्यतरं धारणासक्तमानसम् ॥ २८ ॥

मर्त्यलोकाद् विमुच्यन्ते विद्यासंसक्तचेतसः ।  
ब्रह्मभूता विरजसस्ततो यान्ति परां गतिम् ॥ २९ ॥

एवमेकायनं धर्ममाहुर्वेदविदो जनाः ।  
यथाज्ञानमुपासन्तः सर्वे यान्ति परां गतिम् ॥ ३० ॥

कषायवर्जितं ज्ञानं येषामुत्पद्यते चलम्।  
यान्ति तेऽपि पराल्ँलोकान्‌ विमुच्यन्ते यथाबलम् ॥ ३१ ॥

भगवन्तमजं दिव्यं विष्णुमव्यक्तसंज्ञितम् ।  
भावेन यान्ति शुद्धा ये ज्ञानतृप्ता निराशिषः ॥ ३२ ॥

ज्ञात्वाऽऽत्मस्थं हरिं चैव न निवर्तन्ति तेऽव्ययाः।  
प्राप्य तत् परमं स्थानं मोदन्तेऽक्षरमव्ययम् ॥ ३३ ॥

एतावदेतद् विज्ञानमेतदस्ति च नास्ति च।  
तृष्णाबद्धं जगत् सर्वं चक्रवत् परिवर्तते ॥ ३४ ॥

बिसतन्तुर्यथैवायमन्तःस्थः सर्वतो बिसे ।  
तृष्णातन्तुरनाद्यन्तस्तथा देहगतः सदा ॥ ३५ ॥

सूच्या सूत्रं यथा वस्त्रे संसारयति वायकः।  
तद्वत् संसारसूत्रं हि तृष्णासूच्या निबद्ध्यते ॥ ३६ ॥

विकारं प्रकृतिं चैव पुरुषं च सनातनम्।  
यो यथावद् विजानाति स वितृष्णो विमुच्यते ॥ ३७ ॥

प्रकाशं भगवानेतदृषिर्नातयणोऽमृतम् ।  
भूतानामनुकम्पार्थं जगाद जगतो गतिः ॥ ३८ ॥

* ‘पुराणान्तरमें बताया गया है कि इन्द्रियोंका आत्मभावसे चिन्तन करनेवाले योगी दस मन्वन्तरोंतक ब्रह्मलोकमें निवास करते हैं। यथा—'''‘दशमन्वन्तराणीह तिष्ठन्तीन्द्रियचिन्तकाः।’'''