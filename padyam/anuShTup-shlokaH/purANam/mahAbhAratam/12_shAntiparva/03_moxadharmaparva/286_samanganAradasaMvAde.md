+++
title_full = "286 समंगके द्वारा नारदजीसे अपनी शोकहीन स्थितिका वर्णन"
title = "२८६ समङ्गनारदसंवादे"

+++


शोकाद् दुःखाच्च मृत्योश्च त्रसन्ते प्राणिनः सदा।  
उभयं नो यथा न स्यात् तन्मे ब्रूहि पितामह॥१॥

अत्राप्युदाहरन्तीममितिहासं पुरातनम् ।  
नारदस्य च संवादं समङ्गस्य च भारत ॥ २ ॥

उरसेव प्रणमसे बाहुभ्यां तरसीव च।  
सम्प्रहृष्टमना नित्यं विशोक इव लक्ष्यसे ॥ ३ ॥

उद्वेगं न हि ते किंचित् सुसूक्ष्ममपि लक्षये।  
नित्यतृप्त इव स्वस्थो बालवच्च विचेष्टसे ॥ ४ ॥

भूतं भव्यं भविष्यं च सर्वमेतत् तु मानद।  
तेषां तत्त्वानि जानामि ततो न विमना ह्यहम् ॥ ५ ॥

उपक्रमानहं वेद पुनरेव फलोदयान्।  
लोके फलानि चित्राणि ततो न विमना ह्यहम् ॥ ६ ॥

अगाधाश्चाप्रतिष्ठाश्च गतिमन्तश्च नारद ।  
अन्धा जडाश्च जीवन्ति पश्यास्मानपि जीवतः ॥ ७ ॥

विहितेनैव जीवन्ति अरोगाङ्गा दिवौकसः।  
बलवन्तोऽबलाश्चैव तस्मादस्मान् सभाजय ॥ ८ ॥

सहस्रिणोऽपि जीवन्ति जीवन्ति शतिनस्तथा।  
शाकेन चान्ये जीवन्ति पश्यास्मानपि जीवतः ॥ ९ ॥

यदा न शोचेमहि किं नु नः स्याद्  
धर्मेण वा नारद कर्मणा वा।  
कृतान्तवश्यानि यदा सुखानि  
दुःखानि वा यन्न विधर्षयन्ति ॥ १० ॥

यस्मै प्राज्ञाः कथयन्ते मनुष्याः  
प्रज्ञामूलं हीन्द्रियाणां प्रसादः ।  
मुह्यन्ति शोचन्ति तथेन्द्रियाणि  
प्रज्ञालाभो नास्ति मूढेन्द्रियस्य ॥ ११ ॥

मूढस्य दर्पः स पुनर्मोह एव  
मूढस्य नायं न परोऽस्ति लोकः।  
न ह्येव दुःखानि सदा भवन्ति  
सुखस्य वा नित्यशो लाभ एव ॥ १२ ॥

भवात्मकं सम्परिवर्तमानं  
न मादृशःसंज्वरं जातु कुर्यात्।  
इष्टान् भोगान् नानुरुध्येत् सुखं वा  
न चिन्तयेद् दुःखमभ्यागतं वा ॥ १३ ॥

समाहितो न स्पृहयेत् परेषां  
नानागतं चाभिनन्देच्च लाभम् ।  
न चापि हृष्येद् विपुलेऽर्थलाभे  
तथार्थनाशे च न वै विषीदेत् ॥ १४ ॥

न बान्धवा न च वित्तं न कौल्यं  
न च श्रुतं न च मन्त्रा न वीर्यम्।  
दुःखात् त्रातुं सर्व एवोत्सहन्ते  
परत्र शीलेन तु यान्ति शान्तिम् ॥ १५ ॥

नास्ति बुद्धिरयुक्तस्य नायोगाद् विन्दते सुखम्।  
धृतिश्च दुःखत्यागश्चेत्युभयं तु सुखं नृप ॥ १६ ॥

प्रियं हि हर्षजननं हर्ष उत्सेकवर्धनः।  
उत्सेको नरकायैव तस्मात् तान् संत्यजाम्यहम् ॥ १७ ॥

एतान् शोकभयोत्सेकान् मोहनान्‌ सुखदुःखयोः।  
पश्यामि साक्षिवल्लोके देहस्यास्य विचेष्टनात् ॥ १८ ॥

अर्थकामौ परित्यज्य विशोको विगतज्वरः।  
तृष्णामोहौ तु संत्यज्य चरामि पृथिवीमिमाम् ॥ १९ ॥

न च मृत्योर्न चाधर्मान्न लोभान्न कुतश्चन।  
पीतामृतस्येवात्यन्तमिह वामुत्र वा भयम् ॥ २० ॥

एतद् ब्रह्मन्‌ विजानामि महत्‌ कृत्वा तपोऽव्ययम्।  
तेन नारद सम्प्राप्तो न मां शोकः प्रबाधते ॥ २१ ॥