+++
title_full = "280 वृत्रासुरको सनत्कुमारका अध्यात्मविषयक उपदेश देना और उसकी परमगति तथा भीष्मद्वारा युधिष्ठिरकी शंकाका निवारण"
title = "२८० वृत्रगीतासु"

+++


नमस्तस्मै भगवते देवाय प्रभविष्णवे।  
यस्य पृथ्वीतलं तात साकाशं बाहुगोचरः ॥ १ ॥

मूर्धा यस्य त्वनन्तं च स्थानं दानवसत्तम।  
तस्याहं ते प्रवक्ष्यामि विष्णोर्माहात्म्यमुत्तमम् ॥ २ ॥

तयोः संवदतोरेवमाजगाम महामुनिः ।  
सनत्कुमारो धर्मात्मा संशयच्छेदनाय वै ॥ ३ ॥

स पूजितोऽसुरेन्द्रेण मुनिनोशनसा तथा।  
निषसादासने राजन् महार्हे मुनिपुङ्गवः ॥ ४ ॥

तमासीनं महाप्रज्ञमुशना वाक्यमब्रवीत् ।  
ब्रूह्यस्मै दानवेन्द्राय विष्णोर्माहात्म्यमुत्तमम् ॥ ५ ॥

सनत्कुमारस्तु ततः श्रुत्वा प्राह वचोऽर्थवत्।  
विष्णोर्माहात्म्यसंयुक्तं दानवेन्द्राय धीमते ॥ ६ ॥

शृणु सर्वमिदं दैत्य विष्णोर्माहात्म्यमुत्तमम्।  
विष्णौ जगत् स्थितं सर्वमिति विद्धि परंतप ॥ ७ ॥

सृजत्येष महाबाहो भूतग्रामं चराचरम्।  
एष चाक्षिपते काले काले विसृजते पुनः ॥ ८ ॥

अस्मिन् गच्छन्ति विलयमस्माच्च प्रभवन्त्युत।  
नैष ज्ञानवता शक्यस्तपसा नैव चेज्यया।  
सम्प्राप्तुमिन्द्रियाणां तु संयमेनैव शक्यते ॥ ९ ॥

बाह्ये चाभ्यन्तरे चैव कर्मणोर्मनसि स्थितः।  
निर्मलीकुरुते बुद्ध्या सोऽमुत्रानन्त्यमश्नुते ॥ १० ॥

यथा हिरण्यकर्ता वै रूप्यमग्नौ विशोधयेत्।  
बहुशोऽतिप्रयत्नेन महताऽऽत्मकृतेन ह ॥ ११ ॥  
तद्वज्जातिशतैर्जीवः शुद्ध्यतेऽनेन कर्मणा ।  
यत्नेन महता चैवाप्येकजातौ विशुद्ध्यते ॥ १२ ॥

लीलयाल्पं यथा गात्रात् प्रमृज्यादात्मनो रजः।  
बहुयत्नेन महता दोषनिर्हरणं तथा ॥ १३ ॥

यथा चाल्पेन माल्येन वासितं तिलसर्षपम्।  
न मुञ्चति स्वकं गन्धं तद्वत् सूक्ष्मस्य दर्शनम् ॥ १४ ॥

तदेव बहुभिर्माल्यैर्वास्यमानं पुनः पुनः।  
विमुञ्चति स्वकं गन्धं माल्यगन्धे च तिष्ठति ॥ १५ ॥  
एवं जातिशतैर्युक्तो गुणैरेव प्रसङ्गिषु।  
बुद्ध्या निवर्तते दोषो यत्नेनाभ्यासजेन ह ॥ १६ ॥

कर्मणा स्वनुरक्तानि विरक्तानि च दानव।  
यथा कर्मविशेषांश्च प्राप्नुवन्ति तथा शृणु ॥ १७ ॥

यथावत् सम्प्रवर्तन्ते यस्मिंस्तिष्ठन्ति वा विभो।  
तत् तेऽनुपूर्व्या व्याख्यास्ये तदिहैकमनाः शृणु ॥ १८ ॥

अनादिनिधनः श्रीमान् हरिर्नारायणः प्रभुः।  
देवः सृजति भूतानि स्थावराणि चराणि च ॥ १९ ॥

स वै सर्वेषु भूतेषु क्षरश्चाक्षर एव च।  
एकादशविकारात्मा जगत् पिबति रश्मिभिः ॥ २० ॥

पादौ तस्य महीं विद्धि मूर्धानं दिवमित्युत।  
बाहवस्तु दिशो दैत्य श्रोत्रमाकाशमेव च ॥ २१ ॥  
तस्य तेजोमयः सूर्यो मनश्चन्द्रमसि स्थितम्।  
बुद्धिर्ज्ञानगता नित्यं रसस्त्वप्सु प्रतिष्ठितः ॥ २२ ॥

भ्रुवोरनन्तरास्तस्य ग्रहा दानवसत्तम ।  
नक्षत्रचक्रं नेत्राभ्यां पादयोर्भूश्च दानव ॥ २३ ॥

(तं विद्धि भूतं विश्वादिं परमं विद्धि चेश्वरम्।)  
रजस्तमश्च सत्त्वं च विद्धि नारायणात्मकम्।  
सोऽऽश्रमाणां फलं तात कर्मणस्तत् फलं विदुः ॥ २४ ॥

अकमर्णः फलं चैव स एव परमव्ययः।  
छन्दांसि यस्य रोमाणि ह्यक्षरं च सरस्वती ॥ २५ ॥

बह्वाश्रयो बहुमुखो धर्मो हृदि समाश्रितः।  
स ब्रह्म परमो धर्मस्तपश्च सदसच्च सः ॥ २६ ॥

श्रुतिशास्त्रग्रहोपेतः षोडशर्त्विक् क्रतुश्च सः।  
पितामहश्च विष्णुश्च सोऽश्विनौ स पुरंदरः।  
मित्रोऽथ वरुणश्चैव यमोऽथ धनदस्तथा ॥ २७ ॥

ते पृथग्दर्शनास्तस्य संविदन्ति तथैकताम्।  
एकस्य विद्धि देवस्य सर्वं जगदिदं वशे ॥ २८ ॥

नानाभूतस्य दैत्येन्द्र तस्यैकत्वं वदत्ययम्।  
जन्तुः पश्यति विज्ञानात् ततो ब्रह्म प्रकाशते ॥ २९ ॥

संहारविक्षेपसहस्रकोटी-  
स्तिष्ठन्ति जीवाः प्रचरन्ति चान्ये।  
प्रजाविसर्गस्य च पारिमाण्यं  
वापीसहस्राणि बहूनि दैत्य ॥ ३० ॥

वाप्यः पुनर्योजनविस्तृतास्ताः  
क्रोशं च गम्भीरतयावगाढाः ।  
आयामतः पञ्चशताश्च सर्वाः  
प्रत्येकशो योजनतः प्रवृद्धाः ॥ ३१ ॥  
वाप्या जलं क्षिप्यति वालकोट्या  
त्वह्ना सकृच्चाप्यथ न द्वितीयम्।  
तासां क्षये विद्धि परं विसर्गं  
संहारमेकं च तथा प्रजानाम् ॥ ३२ ॥

षड् जीववर्णाः परमं प्रमाणं  
कृष्णो धूम्रो नीलमथास्य मध्यम्।  
रक्तं पुनः सह्यतरं सुखं तु  
हारिद्रवर्णं सुसुखं च शुक्लम् ॥ ३३ ॥

परं तु शुक्लं विमलं विशोकं  
गतक्लमं सिद्ध्यति दानवेन्द्र ।  
गत्वा तु योनिप्रभवाणि दैत्य  
सहस्रशः सिद्धिमुपैति जीवः ॥ ३४ ॥

गतिं च यां दर्शनमाह देवो  
गत्वा शुभं दर्शनमेव चापि।  
गतिः पुनर्वर्णकृता प्रजानां  
वर्णस्तथा कालकृतोऽसुरेन्द्र ॥ ३५ ॥

शतं सहस्राणि चतुर्दशेह  
परागतिर्जीवगणस्य दैत्य ।  
आरोहणं तत्कृतमेव विद्धि  
स्थानं तथा निःसरणं च तेषाम् ॥ ३६ ॥

कृष्णस्य वर्णस्य गतिर्निकृष्टा  
स सज्जते नरके पच्यमानः।  
स्थानं तथा दुर्गतिभिस्तु तस्य  
प्रजाविसर्गान् सुबहून् वदन्ति ॥ ३७ ॥

शतं सहस्राणि ततश्चरित्वा  
प्राप्नोति वर्णं हरितं तु पश्चात्।  
स चैव तस्मिन् निवसत्यनीशो  
युगक्षये तपसा संवृतात्मा ॥ ३८ ॥

स वै यदा सत्त्वगुणेन युक्त-  
स्तमो व्यपोहन् घटते स्वबुद्ध्या।  
स लोहितं वर्णमुपैति नीलान्  
मनुष्यलोके परिवर्तते च ॥ ३९ ॥

स तत्र संहारविसर्गमेकं  
स्वधर्मजैर्बन्धनैः क्लिश्यमानः ।  
ततः स हारिद्रमुपैति वर्णं  
संहारविक्षेपशते व्यतीते ॥ ४० ॥

हारिद्रवर्णस्तु प्रजाविसर्गात्  
सहस्रशस्तिष्ठति संचरन् वै ।  
अविप्रमुक्तो निरये च दैत्य  
ततः सहस्राणि दशापराणि ॥ ४१ ॥  
गतीः सहस्राणि च पञ्च तस्य  
चत्वारि संवर्तकृतानि चैव ।  
विमुक्तमेनं निरयाच्च विद्धि  
सर्वेषु चान्येषु च सम्भवेषु ॥ ४२ ॥

स देवलोके विहरत्यभीक्ष्णं  
ततश्च्युतो मानुषतामुपैति ।  
संहारविक्षेपशतानि चाष्टौ  
मर्त्येषु तिष्ठत्यमृतत्वमेति ॥ ४३ ॥

सोऽस्मादथ भ्रश्यति कालयोगात्  
कृष्णे तले तिष्ठति सर्वकृष्टे।  
यथा त्वयं सिद्ध्यति जीवलोक-  
स्तत् तेऽभिधास्याम्यसुरप्रवीर ॥ ४४ ॥

दैवानि स व्यूहशतानि सप्त  
रक्तो हरिद्रोऽथ तथैव शुक्लः।  
संश्रित्य संधावति शुक्लमेत-  
मष्टावरानर्च्यतमान् स लोकान् ॥ ४५ ॥

अष्टौ च षष्टिं च शतानि चैव  
मनोनिरुद्धानि महाद्युतीनाम् ।  
शुक्लस्य वर्णस्य परा गतिर्या  
त्रीण्येव रुद्धानि महानुभाव ॥ ४६ ॥

संहारविक्षेपमनिष्टमेकं  
चत्वारि चान्यानि वसत्यनीशः ।  
षष्ठस्य वर्णस्य परा गतिर्या  
सिद्धावसिद्धस्य गतक्लमस्य ॥ ४७ ॥

सप्तोत्तरं तत्र वसत्यनीशः  
संहारविक्षेपशतं सशेषम् ।  
तस्मादुपावृत्य मनुष्यलोके  
ततो महान् मानुषतामुपैति ॥ ४८ ॥

तस्मादुपावृत्य ततः क्रमेण  
सोऽग्रेण संतिष्ठति भूतसर्गम् ।  
स सप्तकृत्वश्च परैति लोकान्  
संहारविक्षेपकृतप्रभावः ॥ ४९ ॥

सप्तैव संहारमुपप्लवानि  
सम्भाव्य संतिष्ठति जीवलोके ।  
ततोऽव्ययं स्थानमनन्तमेति  
देवस्य विष्णोरथ ब्रह्मणश्च ।  
शेषस्य चैवाथ नरस्य चैव  
देवस्य विष्णोः परमस्य चैव ॥ ५० ॥

संहारकाले परिदग्धकाया  
ब्रह्माणमायान्ति सदा प्रजा हि।  
चेष्टात्मनो देवगणाश्च सर्वे  
ये ब्रह्मलोकादपराः स्म तेऽपि ॥ ५१ ॥

प्रजाविसर्गं तु सशेषकाले  
स्थानानि स्वान्येव सरन्ति जीवाः।  
निःशेषतस्तत्पदं यान्ति चान्ते  
सर्वे देवा ये सदृशा मनुष्याः ॥ ५२ ॥

ये तु च्युताः सिद्धलोकात् क्रमेण  
तेषां गतिं यान्ति तथाऽऽनुपूर्व्या।  
जीवाः परे तद्बलतुल्यरूपाः  
स्वं स्वं विधिं यान्ति विपर्ययेण ॥ ५३ ॥

स यावदेवास्ति सशेषभुक् ते  
प्रजाश्च देव्यौ च तथैव शुक्ले।  
तावत् तदङ्गेषु विशुद्धभावः  
संयम्य पञ्चेन्द्रियरूपमेतत् ॥ ५४ ॥

शुद्धां गतिं तां परमां परैति  
शुद्धेन नित्यं मनसा विचिन्वन्।  
ततोऽव्ययं स्थानमुपैति ब्रह्म  
दुष्प्रापमभ्येति स शाश्वतं वै ॥ ५५ ॥

इत्येतदाख्यातमहीनसत्त्व  
नारायणस्येह बलं मया ते ॥ ५६ ॥

एवं गते मे न विषादोऽस्ति कश्चित्  
सम्यक् च पश्यामि वचस्तथैतत्।  
श्रुत्वा तु ते वाचमदीनसत्त्व  
विकल्मषोऽस्म्यद्य तथा विपाप्मा ॥ ५७ ॥

प्रवृत्तमेतद् भगवन् महर्षे  
महाद्युतेश्चक्रमनन्तवीर्यम् ।  
विष्णोरनन्तस्य सनातनं तत्  
स्थानं सर्गा यत्र सर्वे प्रवृत्ताः।  
स वै महात्मा पुरुषोत्तमो वै  
तस्मिन् जगत्‌ सर्वमिदं प्रतिष्ठितम् ॥ ५८ ॥

एवमुक्त्वा स कौन्तेय वृत्रः प्राणानवासृजत्।  
योजयित्वा तथाऽऽत्मानं परं स्थानमवाप्तवान् ॥ ५९ ॥

अयं स भगवान् देवः पितामह जनार्दनः।  
सनत्कुमारो वृत्राय यत्तदाख्यातवान् पुरा ॥ ६० ॥

मूलस्थायी महादेवो भगवान् स्वेन तेजसा।  
तत्स्थःसृजति तान् भावान्‌ नानारूपान्‌ महामनाः ॥ ६१ ॥

तुरीयांशेन तस्येमं विद्धि केशवमच्युतम्।  
तुरीयार्धेन लोकांस्त्रीन् भावयत्येव बुद्धिमान् ॥ ६२ ॥

अवाक् स्थितस्तु यः स्थायी कल्पान्ते परिवर्तते।  
स शेते भगवानप्सु योऽसावतिबलः प्रभुः।  
तान् विधाता प्रसन्नात्मा लोकांश्चरति शाश्वतान् ॥ ६३ ॥

सर्वाण्यशून्यानि करोत्यनन्तः  
सनातनः संचरते च लोकान्।  
स चानिरुद्धः सृजते महात्मा  
तत्स्थं जगत् सर्वमिदं विचित्रम् ॥ ६४ ॥

वृत्रेण परमार्थज्ञ दृष्टा मन्येऽऽत्मनो गतिः।  
शुभा तस्मात् स सुखितो न शोचति पितामह ॥ ६५ ॥

शुक्लः शुक्लाभिजातीयः साध्यो नावर्ततेऽनघ।  
तिर्यग्गतेश्च निर्मुक्तो निरयाच्च पितामह ॥ ६६ ॥

हारिद्रवर्णे रक्ते वा वर्तमानस्तु पार्थिव।  
तिर्यगेवानुपश्येत कर्मभिस्तामसैर्वृतः ॥ ६७ ॥

वयं तु भृशमापन्ना रक्ता दुःखसुखेऽसुखे।  
कां गतिं प्रतिपत्स्यामो नीलां कृष्णाधमामथ ॥ ६८ ॥

शुद्धाभिजनसम्पन्नाः पाण्डवाः संशितव्रताः ।  
विहृत्य देवलोकेषु पुनर्मानुषमेष्यथ ॥ ६९ ॥

प्रजाविसर्गं च सुखेन काले  
प्रत्येत्य देवेषु सुखानि भुक्त्वा।  
सुखेन संयास्यथ सिद्धसंख्यां  
मा वो भयं भूद् विमलाः स्थ सर्वे ॥ ७० ॥