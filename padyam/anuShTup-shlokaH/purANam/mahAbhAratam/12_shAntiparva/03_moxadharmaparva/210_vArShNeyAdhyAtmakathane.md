+++
title_full = "210 गुरु-शिष्यके संवादका उल्लेख करते हुए श्रीकृष्ण-सम्बन्धी अध्यात्मतत्त्वका वर्णन"
title = "२१० वार्ष्णेयाध्यात्मकथने"

+++


योगं मे परमं तात मोक्षस्य वद भारत।  
तमहं तत्त्वतो ज्ञातुमिच्छामि वदतां वर ॥ १ ॥

अत्राप्युदाहरन्तीममितिहासं पुरातनम् ।  
संवादं मोक्षसंयुक्तं शिष्यस्य गुरुणा सह ॥ २ ॥

कश्चिद् ब्राह्मणमासीनमाचार्यमृषिसत्तमम् ।  
तेजोराशिं महात्मानं सत्यसंधं जितेन्द्रियम् ॥ ३ ॥  
शिष्यः परममेधावी श्रेयोऽर्थी सुसमाहितः।  
चरणावुपसंगृह्य स्थितः प्राञ्जलिरब्रवीत् ॥ ४ ॥

उपासनात् प्रसन्नोऽसि यदि वै भगवन् मम।  
संशयो मे महान् कश्चित् तन्मे व्याख्यातुमर्हसि।  
कुतश्चाहं कुतश्च त्वं तत् सम्यग्ब्रूहि यत्परम् ॥ ५ ॥

कथं च सर्वभूतेषु समेषु द्विजसत्तम।  
सम्यग्वृत्ता निवर्तन्ते विपरीताः क्षयोदयाः ॥ ६ ॥

वेदेषु चापि यद् वाक्यं लौकिकं व्यापकं च यत्।  
एतद् विद्वन् यथातत्त्वं सर्वं व्याख्यातुमर्हसि ॥ ७ ॥

शृणु शिष्य महाप्राज्ञ ब्रह्मगुह्यमिदं परम्।  
अध्यात्मं सर्वविद्यानामागमानां च यद्वसु ॥ ८ ॥

वासुदेवः परमिदं विश्वस्य ब्रह्मणो मुखम्।  
सत्यं ज्ञानमथो यज्ञस्तितिक्षा दम आर्जवम् ॥ ९ ॥

पुरुषं सनातनं विष्णुं यं तं वेदविदो विदुः।  
स्वर्गप्रलयकर्तारमव्यक्तं ब्रह्म शाश्वतम् ॥ १० ॥

तदिदं ब्रह्म वार्ष्णेयमितिहासं शृणुष्व मे।  
ब्राह्मणो ब्राह्मणैः श्राव्यो राजन्यः क्षत्रियैस्तथा ॥ ११ ॥  
वैश्यो वैश्यैस्तथा श्राव्यः शूद्रः शूद्रैर्महामनाः।  
माहात्म्यं देवदेवस्य विष्णोरमिततेजसः ॥ १२ ॥

अर्हस्त्वमसि कल्याणं वार्ष्णेयं शृणु यत्परम्।  
कालचक्रमनाद्यन्तं भावाभावस्वलक्षणम् ॥ १३ ॥  
त्रैलोक्यं सर्वभूतेशे चक्रवत्परिवर्तते ।

यत्तदक्षरमव्यक्तममृतं ब्रह्म शाश्वतम् ।  
वदन्ति पुरुषव्याघ्र केशवं पुरुषर्षभम् ॥ १४ ॥

पितॄन देवानृषींश्चैव तथा वै यक्षराक्षसान्।  
नागासुरमनुष्यांश्च सृजते परमोऽव्ययः ॥ १५ ॥

तथैव वेदशास्त्राणि लोकधर्मांश्च शाश्वतान्।  
प्रलयं प्रकृतिं प्राप्य युगादौ सृजते पुनः ॥ १६ ॥

यथर्तावृतुलिङ्गानि नानारूपाणि पर्यये ।  
दृश्यन्ते तानि तान्येव तथा भावा युगादिषु ॥ १७ ॥

अथ यद्यद् यदा भाति कालयोगाद् युगादिषु।  
तत् तदुत्पद्यते ज्ञानं लोकयात्राविधानजम् ॥ ८ ॥

युगान्तेऽन्तर्हितान् वेदान् सेतिहासान् महर्षयः।  
लेभिरे तपसा पूर्वमनुज्ञाताः स्वयम्भुवा ॥ १९ ॥

वेदविद् वेद भगवान् वेदाङ्गानि बृहस्पतिः।  
भार्गवो नीतिशास्त्रं तु जगाद जगतो हितम् ॥ २० ॥

गान्धर्वं नारदो वेद भरद्वाजो धनुर्ग्रहम्।  
देवर्षिचरितं गार्ग्यः कृष्णात्रेयश्चिकित्सितम् ॥ २१ ॥

न्यायतन्त्राण्यनेकानि तैस्तैरुक्तानि वादिभिः ।  
हेत्वागमसदाचारैर्यदुक्तं तदुपास्यताम् ॥ २२ ॥

अनाद्यं तत्परं ब्रह्म न देवा नर्षयो विदुः।  
एकस्तद् वेद भगवान् धाता नारायणः प्रभुः ॥ २३ ॥

नारायणादृषिगणास्तथा मुख्याः सुरासुराः ।  
राजर्षयः पुराणाश्च परमं दुःखभेषजम् ॥ २४ ॥

पुरुषाधिष्ठितान् भावान् प्रकृतिः सूयते यदा।  
हेतुयुक्तमतः पूर्वं जगत् सम्परिवर्तते ॥ २५ ॥

दीपादन्ये यथा दीपाः प्रवर्तन्ते सहस्रशः।  
प्रकृतिः सूयते तद्वदानन्त्यान् नापचीयते ॥ २६ ॥

अव्यक्तकर्मजा बुद्धिरहंकारं प्रसूयते ।  
आकाशं चाप्यहंकाराद् वायुराकाशसम्भवः ॥ २७ ॥

वायोस्तेजस्ततश्चाप अद्‌भ्योऽथ वसुधोद्‌गता ।  
मूलप्रकृतयो ह्यष्टौ जगदेतास्ववस्थितम् ॥ २८ ॥

ज्ञानेन्द्रियाण्यतः पञ्च पञ्च कर्मेन्द्रियाण्यपि।  
विषयाः पञ्च चैकं च विकारे षोडशं मनः ॥ २९ ॥

श्रोत्रं त्वक्‌चक्षुषी जिह्वा घ्राणं ज्ञानेन्द्रियाण्यथ।  
पादौ पायुरुपस्थश्च हस्तौ वाक्कर्मणी अपि ॥ ३० ॥

शब्दः स्पर्शश्च रूपं च रसो गन्धस्तथैव च।  
विज्ञेयं व्यापकं चित्तं तेषु सर्वगतं मनः ॥ ३१ ॥

रसज्ञाने तु जिह्वेयं व्याहृते वाक् तथोच्यते।  
इन्द्रियैर्विविधैर्युक्तं सर्वं व्यक्तं मनस्तथा ॥ ३२ ॥

विद्यात् तु षोडशैतानि दैवतानि विभागशः।  
देहेषु ज्ञानकर्तारमुपासीनमुपासते ॥ ३३ ॥

तद्वत् सोमगुणा जिह्वा गन्धस्तु पृथिवीगुणः।  
श्रोत्रं नभोगुणं चैव चक्षुरग्नेर्गुणस्तथा।  
स्पर्शं वायुगुणं विद्यात् सर्वभूतेषु सर्वदा ॥ ३४ ॥

मनः सत्त्वगुणं प्राहुः सत्त्वमव्यक्तजं तथा।  
सर्वभूतात्मभूतस्थं तस्माद् बुद्ध्येत बुद्धिमान् ॥ ३५ ॥

एते भावा जगत् सर्वं वहन्ति सचराचरम्।  
श्रिता विरजसं देवं यमाहुः प्रकृतेः परम् ॥ ३६ ॥

नवद्वारं पुरं पुण्यमेतैर्भावैः समन्वितम्।  
व्याप्य शेते महानात्मा तस्मात् पुरुष उच्यते ॥ ३७ ॥

अजरः सोऽमरश्चैव व्यक्ताव्यक्तोपदेशवान् ।  
व्यापकः सगुणः सूक्ष्मः सर्वभूतगुणाश्रयः ॥ ३८ ॥

यथा दीपः प्रकाशात्मा ह्रस्वो वा यदि वा महान्।  
ज्ञानात्मानं तथा विद्यात् पुरुषं सर्वजन्तुषु ॥ ३९ ॥

श्रोत्रं वेदयते वेद्यं स शृणोति स पश्यति।  
कारणं तस्य देहोऽयं स कर्ता सर्वकर्मणाम् ॥ ४० ॥

अग्निर्दारुगतो यद्वद् भिन्ने दारौ न दृश्यते।  
तथैवात्मा शरीरस्थो योगेनैवानुदृश्यते ॥ ४१ ॥  
अग्निर्यथा ह्युपायेन मथित्वा दारु दृश्यते।  
तथैवात्मा शरीरस्थो योगेनैवात्र दृश्यते ॥ ४२ ॥

नदीष्वापो यथा युक्ता यथा सूर्ये मरीचयः।  
संततत्वाद् यथा यान्ति तथा देहाः शरीरिणाम् ॥ ४३ ॥

स्वप्नयोगे यथैवात्मा पञ्चेन्द्रियसमायुतः ।  
देहमुत्सृज्य वै याति तथैवात्मोपलभ्यते ॥ ४४ ॥

कर्मणा बाध्यते रूपं कर्मणा चोपलभ्यते।  
कर्मणा नीयतेऽन्यत्र स्वकृतेन बलीयसा ॥ ४५ ॥

स तु देहाद् यथा देहं त्यक्त्वान्यं प्रतिपद्यते।  
तथान्यं सम्प्रवक्ष्यामि भूतग्रामं स्वकर्मजम् ॥ ४६ ॥