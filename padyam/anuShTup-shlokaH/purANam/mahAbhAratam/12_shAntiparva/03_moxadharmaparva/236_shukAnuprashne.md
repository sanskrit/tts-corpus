+++
title_full = "236 ध्यानके सहायक योग, उनके फल और सात प्रकारकी धारणाओंका वर्णन तथा सांख्य एवं योगके अनुसार ज्ञानद्वारा मोक्षकी प्राप्ति"
title = "२३६ शुकानुप्रश्ने"

+++


अथ चेद् रोचयेदेतदुह्येत स्रोतसा यथा।  
उन्मज्जंश्च निमज्जंश्च ज्ञानवान् प्लववान् भवेत् ॥ १ ॥

प्रज्ञया निश्चिता धीरास्तारयन्त्यबुधान् प्लवैः।  
नाबुधास्तारयन्त्यन्यानात्मानं वा कथंचन ॥ २ ॥

छिन्नदोषो मुनिर्योगान् युक्तो युञ्जीत द्वादश।  
देशकर्मानुरागार्थानुपायापायनिश्चयैः ॥ ३ ॥  
चक्षुराहारसंहारैर्मनसा दर्शनेन च ।

यच्छेद् वाङ्‌मनसी बुद्ध्या य इच्छेज्ज्ञानमुत्तमम् ॥ ४ ॥  
ज्ञानेन यच्छेदात्मानं य इच्छेच्छान्तिमात्मनः।

एतेषां चेदनुद्रष्टा पुरुषोऽपि सुदारुणः ॥ ५ ॥  
यदि वा सर्ववेदज्ञो यदि वाप्यनृचो द्विजः।  
यदि वा धार्मिको यज्वा यदि वा पापकृत्तमः ॥ ६ ॥  
यदि वा पुरुषव्याघ्रो यदि वा क्लेशधारितः।  
तरत्येवं महादुर्गं जरामरणसागरम् ॥ ७ ॥

एवं ह्येतेन योगेन युञ्जानो ह्येवमन्ततः।  
अपि जिज्ञासमानोऽपि शब्दब्रह्मातिवर्तते ॥ ८ ॥

धर्मोपस्थो ह्रीवरूथ उपायापायकूबरः ।  
अपानाक्षः प्राणयुगः प्रज्ञायुर्जीवबन्धनः ॥ ९ ॥  
चेतनाबन्धुरश्चारुश्चाचारग्रहनेमिमान् ।  
दर्शनस्पर्शनवहो घ्राणश्रवणवाहनः ॥ १० ॥  
प्रज्ञानाभिः सर्वतन्त्रप्रतोदो ज्ञानसारथिः ।  
क्षेत्रज्ञाधिष्ठितो धीरः श्रद्धादमपुरःसरः ॥ ११ ॥  
त्यागसूक्ष्मानुगः क्षेम्यः शौचगो ध्यानगोचरः।  
जीवयुक्तो रथो दिव्यो ब्रह्मलोके विराजते ॥ १२ ॥

अथ संत्वरमाणस्य रथमेवं युयुक्षतः।  
अक्षरं गन्तुमनसो विधिं वक्ष्यामि शीघ्रगम् ॥ १३ ॥

सप्त या धारणाः कृत्स्ना वाग्यतः प्रतिपद्यते।  
पृष्ठतः पार्श्वतश्चान्यास्तावत्यस्ताः प्रधारणाः ॥ १४ ॥

क्रमशः पार्थिवं यच्च वायव्यं खं तथा पयः।  
ज्योतिषो यत् तदैश्वर्यमहङ्‌कारस्य बुद्धितः।  
अव्यक्तस्य तथैश्वर्यं क्रमशः प्रतिपद्यते ॥ १५ ॥

विक्रमाश्चापि यस्यैते तथा युक्तेषु योगतः।  
तथा योगस्य युक्तस्य सिद्धिमात्मनि पश्यतः ॥ १६ ॥

निर्मुच्यमानः सूक्ष्मत्वाद् रूपाणीमानि पश्यतः।  
शैशिरस्तु यथा धूमः सूक्ष्मः संश्रयते नभः ॥ १७ ॥

तथा देहाद् विमुक्तस्य पूर्वं रूपं भवत्युत।  
अथ धूमस्य विरमे द्वितीयं रूपदर्शनम् ॥ १८ ॥

जलरूपमिवाकाशे तथैवात्मनि पश्यति ।  
अपां व्यतिक्रमे चास्य वह्निरूपं प्रकाशते ॥ १९ ॥

तस्मिन्नुपरतेऽजोऽस्य पीतशस्त्रः प्रकाशते ।  
ऊर्णारूपसवर्णस्य तस्य रूपं प्रकाशते ॥ २० ॥

अथ श्वेतां गतिं गत्वा वायव्यं सूक्ष्ममप्युत।  
अशुक्लं चेतसः सौक्ष्म्यमप्युक्तं ब्राह्मणस्य वै ॥ २१ ॥

एतेष्वपि हि जातेषु फलजातानि मे शृणु।  
जातस्य पार्थिवैश्वर्यैः सृष्टिरत्र विधीयते ॥ २२ ॥

प्रजापतिरिवाक्षोभ्यः शरीरात् सृजते प्रजाः।  
अङ्‌गुल्यङ्‌गुष्ठमात्रेण हस्तपादेन वा तथा ॥ २३ ॥  
पृथिवीं कम्पयत्येको गुणो वायोरिति श्रुतिः।

आकाशभूतश्चाकाशे सवर्णत्वात् प्रकाशते ॥ २४ ॥  
वर्णतो गुह्यते चापि कामात् पिबति चाशयान्।

न चास्य तेजसा रूपं दृश्यते शाम्यते तथा।  
अहङ्कारेऽस्य विजिते पञ्चैते स्युर्वशानुगाः ॥ २५ ॥

षण्णामात्मनि बुद्धौ च जितायां प्रभवत्यथ।  
निर्दोषप्रतिभा ह्येनं कृत्स्ना समभिवर्तते ॥ २६ ॥

तथैव व्यक्तमात्मानमव्यक्तं प्रतिपद्यते ।  
यतो निःसरते लोको भवति व्यक्तसंज्ञकः ॥ २७ ॥

तत्राव्यक्तमयीं विद्यां शृणु त्वं विस्तरेण मे।  
तथा व्यक्तमयं चैव सांख्ये पूर्वं निबोध मे ॥ २८ ॥

पञ्चविंशति तत्त्वानि तुल्यान्युभयतः समम्।  
योगे सांख्येऽपि च तथा विशेषं तत्र मे शृणु॥२९॥

प्रोक्तं तद् व्यक्तमित्येव जायते वर्धते च यत्।  
जीर्यते म्रियते चैव चतुर्भिर्लक्षणैर्युतम् ॥ ३० ॥

विपरीतमतो यत् तु तदव्यक्तमुदाहृतम्।  
द्वावात्मानौ च वेदेषु सिद्धान्तेष्वप्युदाहृतौ ॥ ३१ ॥

चतुर्लक्षणजं त्वाद्यं चतुर्वर्गं प्रचक्षते।  
व्यक्तमव्यक्तजं चैव तथा बुद्धमथेतरत्।  
सत्त्वं क्षेत्रज्ञ इत्येतद् द्वयमप्यनुदर्शितम् ॥ ३२ ॥  
द्वावात्मानौ च वेदेषु विषयेष्वनुरज्यतः।  
विषयात् प्रतिसंहारः सांख्यानां सिद्धि लक्षणम् ॥ ३३ ॥

निर्ममश्चानहङ्कारो निर्द्वन्द्वश्छिन्नसंशयः ।  
नैव क्रुद्ध्यति न द्वेष्टि नानृता भाषते गिरः ॥ ३४ ॥  
आक्रुष्टस्ताडितश्चैव मैत्रेण ध्याति नाशुभम्।  
वाग्दण्डकर्ममनसां त्रयाणां च निवर्तकः ॥ ३५ ॥  
समः सर्वेषु भूतेषु ब्रह्माणमभिवर्तते।

नैवेच्छति न चानिच्छो यात्रामात्रव्यवस्थितः ॥ ३६ ॥  
अलोलुपोऽव्यथो दान्तो न कृती न निराकृतिः।  
नास्येन्द्रियमनेकाग्रं न विक्षिप्तमनोरथः ॥ ३७ ॥  
सर्वभूतसदृङ्‌मैत्रः समलोष्टाश्मकाञ्चनः ।  
तुल्यप्रियाप्रियो धीरस्तुल्यनिन्दात्मसंस्तुतिः ॥ ३८ ॥  
अस्पृहः सर्वकामेभ्यो ब्रह्मचर्यदृढव्रतः ।  
अहिंस्रः सर्वभूतानामीदृक् सांख्यो विमुच्यते ॥ ३९ ॥

यथा योगाद् विमुच्यन्ते कारणैर्यैर्निबोध तत्।  
योगैश्वर्यमतिक्रान्तो यो निष्क्रामति मुच्यते ॥ ४० ॥

इत्येषा भावजा बुद्धिः कथिता ते न संशयः।  
एवं भवति निर्द्वन्द्वो ब्रह्माणं चाधिगच्छति ॥ ४१ ॥

[^*]: सांख्य-कारिकामें बतलाया है—'''मूलप्रकृतिरविकृतिर्महदाद्याः प्रकृतिविकृतयः सप्त। षोडशकस्तु विकारो न प्रकृतिर्न विकृतिः पुरुषः॥ (सां० का० ३)''''''मूल प्रकृति—अव्याकृत माया, महत्तत्त्व आदि प्रकृतिके सात विकार—महत्तत्त्व, अहंकार और पञ्चतन्मात्राएँ (शब्द, स्पर्श, रूप, रस और गन्ध), सोलह विकार—पाँच ज्ञानेन्द्रियाँ (श्रोत्र, त्वचा, नेत्र, रसना और घ्राण), पाँच कर्मेन्द्रियाँ (वाक्, हाथ, पैर, गुदा और शिश्न) तथा मन और पञ्चमहाभूत (आकाश, वायु, तेज, जल और पृथ्वी) एवं पुरुष, जो न प्रकृति है और न प्रकृतिका विकार ही—इस प्रकार सांख्यके अनुसार ये पचीस तत्त्व हैं।''''''पातञ्जलयोगदर्शनमें इनका इस प्रकार उल्लेख मिलता है—''''''विशेषाविशेषलिंगमात्रालिंगानि गुणपर्वाणि। (योग० साधनपाद १९)''''''‘विशेष—पञ्चमहाभूत, पाँच ज्ञानेन्द्रिय, पाँच कर्मेन्द्रिय और मन, अविशेष—पञ्चतन्मात्रा और अहंकार, लिंगमात्र—महत्तत्त्व, अलिंग—मूलप्रकृति; इस प्रकार ये चौबीस तत्त्व एवं पचीसवाँ द्रष्टा (पुरुष) है।'''