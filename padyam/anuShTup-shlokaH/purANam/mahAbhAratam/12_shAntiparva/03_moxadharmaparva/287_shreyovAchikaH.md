+++
title_full = "287 नारदजीका गालव मुनिको श्रेयका उपदेश"
title = "२८७ श्रेयोवाचिकः"

+++


अतत्त्वज्ञस्य शास्त्राणां सततं संशयात्मनः।  
अकृतव्यवसायस्य श्रेयो ब्रूहि पितामह ॥ १ ॥

गुरुपूजा च सततं वृद्धानां पर्युपासनम्।  
श्रवणं चैव शास्त्राणां कूटस्थं श्रेय उच्यते ॥ २ ॥

अत्राप्युदाहरन्तीममितिहासं पुरातनम् ।  
गालवस्य च संवादं देवर्षेर्नारदस्य च ॥ ३ ॥

स्वाश्रमं समनुप्राप्तं नारदं देववर्चसम्।  
वीतमोहक्लमं विप्रं ज्ञानतृप्तं जितेन्द्रियः।  
श्रेयस्कामो यतात्मानं नारदं गालवोऽब्रवीत् ॥ ४ ॥

यैः कश्चित् सम्मतो लोके गुणैश्च पुरुषो मुने।  
भवत्यनपगान् सर्वांस्तान् गुणान् लक्षयामहे ॥ ५ ॥

भवानेवंविधोऽस्माकं संशयं छेत्तुमर्हति ।  
अमूढश्चिरमूढानां लोकतत्त्वमजानताम् ॥ ६ ॥

ज्ञाने ह्येवं प्रवृत्तिः स्यात् कार्याणामविशेषतः।  
यत् कार्यं न व्यवस्यामस्तद् भवान् वक्तुमर्हति ॥ ७ ॥

भगवन्नाश्रमाः सर्वे पृथगाचारदर्शिनः ।  
इदं श्रेय इदं श्रेय इति सर्वे प्रबोधिताः ॥ ८ ॥

तांस्तु विप्रस्थितान्‌ दृष्ट्वा शास्त्रैः शास्त्राभिनन्दिनः।  
स्वशास्त्रैः परितुष्टाश्च श्रेयो नोपलभामहे ॥ ९ ॥

शास्त्रं यदि भवेदेकं श्रेयो व्यक्तं भवेत् तदा।  
शास्त्रैश्च बहुभिर्भूयः श्रेयो गुह्यं प्रवेशितम् ॥ १० ॥

एतस्मात् कारणाच्छ्रेयः कलिलं प्रतिभाति मे।  
ब्रवीतु भगवांस्तन्मे उपसन्नोऽस्म्यधीहि भोः ॥ ११ ॥

आश्रमास्तात चत्वारो यथासंकल्पिताः पृथक्।  
तान् सर्वाननुपश्य त्वं समाश्रित्येति गालव ॥ १२ ॥

तेषां तेषां यथा हि त्वमाश्रमाणां ततस्ततः।  
नानारूपगुणोद्देशं पश्य विप्र स्थितं पृथक् ॥ १३ ॥

न यान्ति चैव ते सम्यगभिप्रेतमसंशयम्।  
अन्येऽपश्यंस्तथा सम्यगाश्रमाणां परां गतिम् ॥ १४ ॥

यत् तु निश्रेयसं सम्यक् तच्चैवासंशयात्मकम् ॥ १५ ॥  
अनुग्रहं च मित्राणाममित्राणां च निग्रहम्।  
संग्रहं च त्रिवर्गस्य श्रेय आहुर्मनीषिणः ॥ १६ ॥

निवृत्तिः कर्मणः पापात् सततं पुण्यशीलता।  
सद्भिश्च समुदाचारः श्रेय एतदसंशयम् ॥ १७ ॥

मार्दवं सर्वभूतेषु व्यवहारेषु चार्जवम्।  
वाक् चैव मधुरा प्रोक्ता श्रेय एतदसंशयम् ॥ १८ ॥

दैवतेभ्यः पितृभ्यश्च संविभागोऽतिथिष्वपि ।  
असंत्यागश्च भृत्यानां श्रेय एतदसंशयम् ॥ १९ ॥

सत्यस्य वचनं श्रेयः सत्यज्ञानं तु दुष्करम्।  
यद् भूतहितमत्यन्तमेतत् सत्यं ब्रवीम्यहम् ॥ २० ॥

अहंकारस्य च त्यागः प्रमादस्य च निग्रहः।  
संतोषश्चैकचर्या च कूटस्थं श्रेय उच्यते ॥ २१ ॥

धर्मेण वेदाध्ययनं वेदान्तानां तथैव च।  
ज्ञानार्थानां च जिज्ञासा श्रेय एतदसंशयम् ॥ २२ ॥

शब्दरूपरसस्पर्शान् सह गन्धेन केवलान्।  
नात्यर्थमुपसेवेत श्रेयसोऽर्थी कथंचन ॥ २३ ॥

नक्तंचर्यां दिवास्वप्नमालस्यं पैशुनं मदम्।  
अतियोगमयोगं च श्रेयसोऽर्थी परित्यजेत् ॥ २४ ॥

आत्मोत्कर्षं न मार्गेत परेषां परिनिन्दया।  
स्वगुणैरेव मार्गेत विप्रकर्षं पृथग्जनात् ॥ २५ ॥  
निर्गुणास्त्वेव भूयिष्ठमात्मसम्भाविता नराः ।  
दोषैरन्यान् गुणवतः क्षिपन्त्यात्मगुणक्षयात् ॥ २६ ॥

अनूच्यमानास्तु पुनस्ते मन्यन्तु महाजनात्।  
गुणवत्तरमात्मानं स्वेन मानेन दर्पिताः ॥ २७ ॥

अब्रुवन् कस्यचिन्निन्दामात्मपूजामवर्णयन् ।  
विपश्चिद् गुणसम्पन्नः प्राप्नोत्येव महद् यशः ॥ २८ ॥

अब्रुवन् वाति सुरभिर्गन्धः सुमनसां शुचिः।  
तथैवाव्याहरन् भाति विमलो भानुरम्बरे ॥ २९ ॥

एवमादीनि चान्यानि परित्यक्तानि मेधया।  
ज्वलन्ति यशसा लोके यानि न व्याहरन्ति च ॥ ३० ॥

न लोके दीप्यते मूर्खः केवलात्मप्रशंसया।  
अपि चापिहितः श्वभ्रे कृतविद्यः प्रकाशते ॥ ३१ ॥

असदुच्चैरपि प्रोक्तः शब्दः समुपशाम्यति।  
दीप्यते त्वेव लोकेषु शनैरपि सुभाषितम् ॥ ३२ ॥

मूढानामवलिप्तानामसारं भाषितं बहु ।  
दर्शयत्यन्तरात्मानमग्निरूपमिवांशुमान् ॥ ३३ ॥

एतस्मात्‌ कारणात् प्रज्ञां मृगयन्ते पृथग्विधाम्।  
प्रज्ञालाभो हि भूतानामुत्तमः प्रतिभाति मे ॥ ३४ ॥

नापृष्टः कस्यचिद् ब्रूयान्नाप्यन्यायेन पृच्छतः।  
ज्ञानवानपि मेधावी जडवत् समुपाविशेत् ॥ ३५ ॥

ततो वासं परीक्षेत धर्मनित्येषु साधुषु।  
मनुष्येषु वदान्येषु स्वधर्मनिरतेषु च ॥ ३६ ॥

चतुर्णां यत्र वर्णानां धर्मव्यतिकरो भवेत्।  
न तत्र वासं कुर्वीत श्रेयोऽर्थी वै कथंचन ॥ ३७ ॥

निरारम्भोऽप्ययमिह यथालब्धोपजीवनः ।  
पुण्यं पुण्येषु विमलं पापं पापेषु चाप्नुयात् ॥ ३८ ॥

अपामग्नेस्तथेन्दोश्च स्पर्शं वेदयते यथा।  
तथा पश्यामहे स्पर्शमुभयोः पुण्यपापयोः ॥ ३९ ॥

अपश्यन्तोऽनुविषयं भुञ्जते विघसाशिनः ।  
भुञ्जानाश्चात्मविषयान्‌ विषयान्‌ विद्धि कर्मणाम् ॥ ४० ॥

यत्रागमयमानानामसत्कारेण पृच्छताम् ।  
प्रब्रूयाद् ब्रह्मणो धर्मं त्यजेत् तं देशमात्मवान् ॥ ४१ ॥

शिष्योपाध्यायिकावृत्तिर्यत्र स्यात् सुसमाहिता ।  
यथावच्छास्त्रसम्पन्ना कस्तं देशं परित्यजेत् ॥ ४२ ॥

आकाशस्था ध्रुवं यत्र दोषं ब्रूयुर्विपश्चिताम्।  
आत्मपूजाभिकामो वै को वसेत् तत्र पण्डितः ॥ ४३ ॥

यत्र संलोडिता लुब्धैः प्रायशो धर्मसेतवः।  
प्रदीप्तमिव चैलान्तं कस्तं देशं न संत्यजेत् ॥ ४४ ॥

यत्र धर्ममनाशङ्काश्चरेयुर्वीतमत्सराः ।  
भवेत् तत्र वसेच्चैव पुण्यशीलेषु साधुषु ॥ ४५ ॥

धर्ममर्थनिमित्तं च चरेयुर्यत्र मानवाः।  
न ताननुवसेज्जातु ते हि पापकृतो जनाः ॥ ४६ ॥

कर्मणा यत्र पापेन वर्तन्ते जीवितेप्सवः।  
व्यवधावेत् ततस्तूर्णं ससर्पाच्छरणादिव ॥ ४७ ॥

येन खट्‌वां समारूढः कर्मणानुशयी भवेत्।  
आदितस्तन्न कर्तव्यमिच्छता भवमात्मनः ॥ ४८ ॥

यत्र राजा च राज्ञश्च पुरुषाः प्रत्यनन्तराः।  
कुटुम्बिनामग्रभुजस्त्यजेत् तद् राष्ट्रमात्मवान् ॥ ४९ ॥

श्रोत्रियास्त्वग्रभोक्तारो धर्मनित्याः सनातनाः ।  
याजनाध्यापने युक्ता यत्र तद् राष्ट्रमावसेत् ॥ ५० ॥

स्वाहास्वधावषट्‌कारा यत्र सम्यगनुष्ठिताः ।  
अजस्रं चैव वर्तन्ते वसेत् तत्राविचारयन् ॥ ५१ ॥

अशुचीन्‌ यत्र पश्येत ब्राह्मणान् वृत्तिकर्शितान्।  
त्यजेत् तद् राष्ट्रमासन्नमुपसृष्टमिवामिषम् ॥ ५२ ॥

प्रीयमाणा नरा यत्र प्रयच्छेयुरयाचिताः।  
स्वस्थचित्तो वसेत् तत्र कृतकृत्य इवात्मवान् ॥ ५३ ॥

दण्डो यत्राविनीतेषु सत्कारश्च कृतात्मसु।  
चरेत् तत्र वसेच्चैव पुण्यशीलेषु साधुषु ॥ ५४ ॥

उपसृष्टेषु दान्तेषु दुराचारेषु साधुषु।  
अविनीतेषु लुब्धेषु सुमहद् दण्डधारणम् ॥ ५५ ॥

यत्र राजा धर्मनित्यो राज्यं धर्मेण पालयेत्।  
अपास्य कामान् कामेशो वसेत्‌ तत्राविचारयन् ॥ ५६ ॥

यथाशीला हि राजानः सर्वान् विषयवासिनः।  
श्रेयसा योजयत्याशु श्रेयसि प्रत्युपस्थिते ॥ ५७ ॥

पृच्छतस्ते मया तात श्रेय एतदुदाहृतम्।  
न हि शक्यं प्रधानेन श्रेयः संख्यातुमात्मनः ॥ ५८ ॥

एवं प्रवर्तमानस्य वृत्तिं प्राणिहितात्मनः।  
तपसैवेह बहुलं श्रेयो व्यक्तं भविष्यति ॥ ५९ ॥