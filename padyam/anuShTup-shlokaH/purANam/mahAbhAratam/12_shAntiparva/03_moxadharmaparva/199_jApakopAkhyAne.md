+++
title_full = "199 जापकको सावित्रीका वरदान, उसके पास धर्म, यम और काल आदिका आगमन, राजा इक्ष्वाकु और जापक ब्राह्मणका संवाद, सत्यकी महिमा तथा जापककी परमगतिका वर्णन"
title = "१९९ जापकोपाख्याने"

+++


कालमृत्युयमानां ते इक्ष्वाकोर्ब्राह्मणस्य च।  
विवादो व्याहृतः पूर्वं तद् भवान् वक्तुमर्हति ॥ १ ॥

अत्राप्युदाहरन्तीममितिहासं पुरातनम् ।  
इक्ष्वाकोः सूर्यपुत्रस्य यद् वृत्तं ब्राह्मणस्य च ॥ २ ॥  
कालस्य मृत्योश्च तथा यद् वृत्तं तन्निबोध मे।  
यथा स तेषां संवादो यस्मिन् स्थानेऽपि चाभवत् ॥ ३ ॥

ब्राह्मणो जापकः कश्चिद् धर्मवृत्तो महायशाः।  
षडङ्गविन्महाप्राज्ञः पैप्पलादिः स कौशिकः ॥ ४ ॥  
तस्यापरोक्षं विज्ञानं षडङ्गेषु बभूव ह।  
वेदेषु चैव निष्णातो हिमवत्पादसंश्रयः ॥ ५ ॥

सोद्यं ब्राह्मं तपस्तेपे संहितां संयतो जपन्।  
तस्य वर्षसहस्रं तु नियमेन तथा गतम् ॥ ६ ॥

स देव्या दर्शितः साक्षात् प्रीतास्मीति तदा किल।  
जप्यमावर्तयंस्तूष्णीं न स तां किञ्चिदब्रवीत् ॥ ७ ॥

तस्यानुकम्पया देवी प्रीता समभवत् तदा।  
वेदमाता ततस्तस्य तज्जप्यं समपूजयत् ॥ ८ ॥

समाप्तजप्यस्तूत्थाय शिरसा पादयोस्तदा ।  
पपात देव्या धर्मात्मा वचनं चेदमब्रवीत् ॥ ९ ॥

दिष्ट्या देवि प्रसन्ना त्वं दर्शनं चागता मम।  
यदि चापि प्रसन्नासि जप्ये मे रमतां मनः ॥ १० ॥

किं प्रार्थयसि विप्रर्षे किं चेष्टं करवाणि ते।  
प्रब्रूहि जपतां श्रेष्ठ सर्वं तत् ते भविष्यति ॥ ११ ॥

इत्युक्तः स तदा देव्या विप्रः प्रोवाच धर्मवित्।  
जप्यं प्रति ममेच्छेयं वर्धत्विति पुनः पुनः ॥ १२ ॥  
मनसश्च समाधिर्मे वर्धेताहरहः शुभे।

तत् तथेति ततो देवी मधुरं प्रत्यभाषत ॥ १३ ॥  
इदं चैवापरं प्राह देवी तत्पियकाम्यया।  
निरयं नैव याता त्वं यत्र याता द्विजर्षभाः ॥ १४ ॥  
यास्यसि ब्रह्मणः स्थानमनिमित्तमनिन्दितम् ।  
साधये भविता चैतद् यत्त्वयाहमिहार्थिता ॥ १५ ॥  
नियतो जप चैकाग्रो धर्मस्त्वां समुपैष्यति।  
कालो मृत्युर्यमश्चैव समायास्यन्ति तेऽन्तिकम् ॥ १६ ॥  
भविता च विवादोऽत्र तव तेषां च धर्मतः।

एवमुक्त्वा भगवती जगाम भवनं स्वकम् ॥ १७ ॥  
ब्राह्मणोऽपि जपन्नास्ते दिव्यं वर्षशतं तथा।

सदा दान्तो जितक्रोधः सत्यसंधोऽनसूयकः ॥ १८ ॥  
समाप्ते नियमे तस्मिन्नथ विप्रस्य धीमतः।  
साक्षात् प्रीतस्तदा धर्मो दर्शयामास तं द्विजम् ॥ १९ ॥

द्विजाते पश्य मां धर्ममहं त्वां द्रष्टुमागतः।  
जप्यस्यास्य फलं यत्तत् सम्प्राप्तं तच्च मे शृणु ॥ २० ॥

जिता लोकास्त्वया सर्वे ये दिव्या ये च मानुषाः।  
देवानां निलयान् साधो सर्वानुत्क्रम्य यास्यसि ॥ २१ ॥

प्राणत्यागं कुरु मुने गच्छ लोकान् यथेप्सितान्।  
त्यक्त्वाऽऽत्मनः शरीरं च ततो लोकानवाप्स्यसि ॥ २२ ॥

किं नु लोकैर्हि मे धर्म गच्छ त्वं च यथासुखम्।  
बहुदुःखसुखं देहं नोत्सृजेयमहं विभो ॥ २३ ॥

अवश्यं भोः शरीरं ते त्यक्तव्यं मुनिपुङ्गव।  
स्वर्गमारोह भो विप्र किं वा वै रोचतेऽनघ ॥ २४ ॥

न रोचये स्वर्गवासं विना देहमहं विभो।  
गच्छ धर्म न मे श्रद्धा स्वर्गं गन्तुं विनाऽऽत्मना॥२५॥

अलं देहे मनः कृत्वा त्यक्त्वा देहं सुखी भव।  
गच्छ लोकानरजसो यत्र गत्वा न शोचसि ॥ २६ ॥

रमे जपन् महाभाग किं नु लोकैः सनातनैः।  
सशरीरेण गन्तव्यं मया स्वर्गं न वा विभो ॥ २७ ॥

यदि त्वं नेच्छसे त्यक्तुं शरीरं पश्य वै द्विज।  
एष कालस्तथा मृत्युर्यमश्च त्वामुपागताः ॥ २८ ॥

अथ वैवस्वतः कालो मृत्युश्च त्रितयं विभो।  
ब्राह्मणं तं महाभागमुपगम्येदमब्रुवन् ॥ २९ ॥

तपसोऽस्य सुतप्तस्य तथा सुचरितस्य च।  
फलप्राप्तिस्तव श्रेष्ठा यमोऽहं त्वामुपब्रुवे ॥ ३० ॥

यथावदस्य जप्यस्य फलं प्राप्तमनुत्तमम्।  
कालस्ते स्वर्गमारोढुं कालोऽहं त्वामुपागतः ॥ ३१ ॥

मृत्युं मां विद्धि धर्मज्ञ रूपिणं स्वयमागतम्।  
कालेन चोदितो विप्र त्वामितो नेतुमद्य वै ॥ ३२ ॥

स्वागतं सूर्यपुत्राय कालाय च महात्मने।  
मृत्यवे चाथ धर्माय किं कार्यं करवाणि वः ॥ ३३ ॥

अर्घ्यं पाद्यं च दत्त्वा स तेभ्यस्तत्र समागमे।  
अब्रवीत् परमप्रीतः स्वशक्त्या किं करोमि वः ॥ ३४ ॥

तस्मिन्नेवाथ काले तु तीर्थयात्रामुपागतः।  
इक्ष्वाकुरगमत् तत्र समेता यत्र ते विभो ॥ ३५ ॥

सर्वानेव तु राजर्षिः सम्पूज्याथ प्रणम्य च।  
कुशलप्रश्नमकरोत् सर्वेषां राजसत्तमः ॥ ३६ ॥

तस्मै सोऽथासनं दत्त्वा पाद्यमर्घ्यं तथैव च।  
अबवीद् ब्राह्मणो वाक्यं कृत्वा कुशलसंविदम् ॥ ३७ ॥

स्वागतं ते महाराज ब्रूहि यद् यदिहेच्छसि।  
स्वशक्त्या किं करोमीह तद् भवान् प्रब्रवीतु माम् ॥ ३८ ॥

राजाहं ब्राह्मणश्च त्वं यदा षट्‌कर्मसंस्थितः।  
ददानि वसु किंचित्ते प्रथितं तद् वदस्व मे ॥ ३९ ॥

द्विविधा ब्राह्मणा राजन् धर्मश्च द्विविधः स्मृतः।  
प्रवृत्ताश्च निवृत्ताश्च निवृत्तोऽहं प्रतिग्रहात् ॥ ४० ॥

तेभ्यः प्रयच्छ दानानि ये प्रवृत्ता नराधिप।  
अहं न प्रतिगृह्णामि किमिष्टं किं ददामि ते।  
ब्रूहि त्वं नृपतिश्रेष्ठ तपसा साधयामि किम् ॥ ४१ ॥

क्षत्रियोऽहं न जानामि देहीति वचनं क्वचित्।  
प्रयच्छ युद्धमित्येवंवादिनः स्मो द्विजोत्तम ॥ ४२ ॥

तुष्यसि त्वं स्वधर्मेण तथा तुष्टा वयं नृप।  
अन्योन्यस्यान्तरं नास्ति यदिष्टं तत् समाचर ॥ ४३ ॥

स्वशक्त्याहं ददानीति त्वया पूर्वमुदाहृतम्।  
याचे त्वां दीयतां मह्यं जप्यस्यास्य फलं द्विज ॥ ४४ ॥

युद्धं मम सदा वाणी याचतीति विकत्थसे।  
न च युद्धं मया सार्धं किमर्थं याचसे पुनः॥४५॥

वाग्वज्रा ब्राह्मणाः प्रोक्ताः क्षत्रिया बाहुजीविनः।  
वाग्युद्धं तदिदं तीव्रं मम विप्र त्वया सह ॥ ४६ ॥

सैवाद्यापि प्रतिज्ञा मे स्वशक्त्या किं प्रदीयताम्।  
ब्रूहि दास्यामि राजेन्द्र विभवे सति मा चिरम् ॥ ४७ ॥

यत्तद् वर्षशतं पूर्णं जप्यं वै जपता त्वया।  
फलं प्राप्तं तत् प्रयच्छ मम दित्सुर्भवान् यदि ॥ ४८ ॥

परमं गृह्यतां तस्य फलं यज्जपितं मया।  
अर्धं त्वमविचारेण फलं तस्य ह्यवाप्नुहि ॥ ४९ ॥  
अथवा सर्वमेवेह मामकं जापकं फलम्।  
राजन् प्राप्नुहि कामं त्वं यदि सर्वमिहेच्छसि ॥ ५० ॥

कृतं सर्वेण भद्रं ते जप्यं यद् याचितं मया।  
स्वस्ति तेऽस्तु गमिष्यामि किञ्च तस्य फलं वद ॥ ५१ ॥

फलप्राप्तिं न जानामि दत्तं यज्जपितं मया।  
अयं धर्मश्च कालश्च यमो मृत्युश्च साक्षिणः ॥ ५२ ॥

अज्ञातमस्य धर्मस्य फलं किं मे करिष्यति।  
फलं ब्रवीषि धर्मस्य न चेज्जप्यकृतस्य माम्।  
प्राप्नोतु तत् फलं विप्रो नाहमिच्छे ससंशयम् ॥ ५३ ॥

नाददेऽपरवक्तव्यं दत्तं चास्य फलं मया।  
वाक्यं प्रमाणं राजर्षे ममाद्य तव चैव हि ॥ ५४ ॥

नाभिसंधिर्मया जप्ये कृतपूर्वः कदाचन।  
जप्यस्य राजशार्दूल कथं वेत्स्याम्यहं फलम् ॥ ५५ ॥

ददस्वेति त्वया चोक्तं ददानीति मया तथा।  
न वाचं दूषयिष्यामि सत्यं रक्ष स्थिरो भव ॥ ५६ ॥

अथैवं वदतो मेऽद्य वचनं न करिष्यसि।  
महानधर्मो भविता तव राजन् मृषा कृतः ॥ ५७ ॥

न युक्तं तु मृषा वाणी त्वया वक्तुमरिंदम।  
तथा मयाप्यभिहितं मिथ्या कर्तुं न शक्यते ॥ ५८ ॥

संश्रुतं च मया पूर्वं ददानीत्यविचारितम्।  
तद्‌ गृह्णीष्वाविचारेण यदि सत्ये स्थितो भवान् ॥ ५९ ॥

इहागम्य हि मां राजन् जाप्यं फलमयाचथाः।  
तन्मे निसृष्टं गृह्णीष्व भव सत्ये स्थिरोऽपि च ॥ ६० ॥

नायं लोकोऽस्ति न परो न च पूर्वान् स तारयेत्।  
कुत एव जनिष्यांस्तु मृषावादपरायणः ॥ ६१ ॥

न यज्ञाध्ययने दानं नियमास्तारयन्ति हि।  
यथा सत्यं परे लोके तथेह पुरुषर्षभ ॥ ६२ ॥

तपांसि यानि चीर्णानि चरिष्यन्ति च यत् तपः।  
शतैः शतसहस्रैश्च तैः सत्यान्न विशिष्यते ॥ ६३ ॥

सत्यमेकाक्षरं ब्रह्म सत्यमेकाक्षरं तपः।  
सत्यमेकाक्षरो यज्ञः सत्यमेकाक्षरं श्रुतम् ॥ ६४ ॥

सत्यं वेदेषु जागार्ति फलं सत्ये परं स्मृतम्।  
सत्याद् धर्मो दमश्चैव सर्वं सत्ये प्रतिष्ठितम् ॥ ६५ ॥

सत्यं वेदास्तथाङ्गानि सत्यं विद्यास्तथा विधिः।  
व्रतचर्या तथा सत्यमोङ्कारः सत्यमेव च ॥ ६६ ॥

प्राणिनां जननं सत्यं सत्यं संततिरेव च।  
सत्येन वायुरभ्येति सत्येन तपते रविः ॥ ६७ ॥

सत्येन चाग्निर्दहति स्वर्गः सत्ये प्रतिष्ठितः।  
सत्यं यज्ञस्तपो वेदाः स्तोभा मन्त्राः सरस्वती ॥ ६८ ॥

तुलामारोपितो धर्मः सत्यं चैवेति नः श्रुतम्।  
समकक्षां तुलयतो यतः सत्यं ततोऽधिकम् ॥ ६९ ॥

यतो धर्मस्ततः सत्यं सर्वं सत्येन वर्धते।  
किमर्थमनृतं कर्म कर्तुं राजंस्त्वमिच्छसि ॥ ७० ॥

सत्ये कुरु स्थिरं भावं मा राजन्ननृतं कृथाः।  
कस्मात्त्वमनृतं वाक्यं देहीति कुरुषेऽशुभम् ॥ ७१ ॥

यदि जप्यफलं दत्तं मया नैषिष्यसे नृप।  
धर्मेभ्यः सम्परिभ्रष्टो लोकाननुचरिष्यसि ॥ ७२ ॥

संश्रुत्य यो न दित्सेत याचित्वा यश्च नेच्छति।  
उभावानृतिकावेतौ न मृषा कर्तुमर्हसि ॥ ७३ ॥

योद्धव्यं रक्षितव्यं च क्षत्रधर्मः किल द्विज।  
दातारः क्षत्रियाः प्रोक्ता गृह्णीयां भवतः कथम् ॥ ७४ ॥

न च्छन्दयामि ते राजन्नापि ते गृहमाव्रजम्।  
इहागम्य तु याचित्वा न गृह्णीषे पुनः कथम् ॥ ७५ ॥

अविवादोऽस्तु युवयोर्वित्त मां धर्ममागतम्।  
द्विजो दानफलैर्युक्तो राजा सत्यफलेन च ॥ ७६ ॥

स्वर्गं मां विद्धि राजेन्द्र रूपिणं स्वयमागतम्।  
अविवादोऽस्तु युवयोरुभौ तुल्यफलौ युवाम् ॥ ७७ ॥

कृतं स्वर्गेण मे कार्यं गच्छ स्वर्ग यथागतम्।  
विप्रो यदीच्छते गन्तुं चीर्णं गृह्णातु मे फलम् ॥ ७८ ॥

बाल्ये यदि स्यादज्ञानान्मया हस्तः प्रसारितः।  
निवृत्तलक्षणं धर्ममुपासे संहितां जपन् ॥ ७९ ॥

निवृत्तं मां चिराद्राजन् विप्रलोभयसे कथम्।  
स्वेन कार्यं करिष्यामि त्वत्तो नेच्छे फलं नृप।  
तपःस्वाध्यायशीलोऽहं निवृत्तश्च प्रतिग्रहात् ॥ ८० ॥

यदि विप्र विसृष्टं ते जप्यस्य फलमुत्तमम्।  
आवयोर्यत् फलं किञ्चित् सहितं नौ तदस्त्विह ॥ ८१ ॥

द्विजाः प्रतिग्रहे युक्ता दातारो राजवंशजाः।  
यदि धर्मः श्रुतो विप्र सहैव फलमस्तु नौ ॥ ८२ ॥

मा वा भूत् सहभोज्यं नौ मदीयं फलमाप्नुहि।  
प्रतीच्छ मत्कृतं धर्मं यदि ते मय्यनुग्रहः ॥ ८३ ॥

ततो विकृतवेषौ द्वौ पुरुषौ समुपस्थितौ।  
गृहीत्वान्योन्यमावेष्ट्य कुचैलावूचतुर्वचः ॥ ८४ ॥

न मे धारयसीत्येको धारयामीति चापरः।  
इहास्ति नौ विवादोऽयमयं राजानुशासकः ॥ ८५ ॥

सत्यं ब्रवीम्यहमिदं न मे धारयते भवान्।  
अनृतं वदसीह त्वमृणं ते धारयाम्यहम् ॥ ८६ ॥

तावुभौ सुभृशं तप्तौ राजानमिदमूचतुः।  
परीक्ष्य त्वं यथा स्यावो नावामिह विगर्हितौ ॥ ८७ ॥

धारयामि नरव्याघ्र विकृतस्येह गोः फलम्।  
ददतश्च न गृह्णाति विकृतो मे महीपते ॥ ८८ ॥

न मे धारयते किञ्चिद् विरूपोऽयं नराधिप।  
मिथ्या ब्रवीत्ययं हि त्वां सत्याभासं नराधिप ॥ ८९ ॥

विरूप किं धारयते भवानस्य ब्रवीतु मे।  
श्रुत्वा तथा करिष्येऽहमिति मे धीयते मनः ॥ ९० ॥

शृणुष्वावहितो राजन् यथैतद् धारयाम्यहम्।  
विकृतस्यास्य राजर्षे निखिलेन नराधिप ॥ ९१ ॥

अनेन धर्मप्राप्त्यर्थं शुभा दत्ता पुरानघ।  
धेनुर्विप्राय राजर्षे तपःस्वाध्यायशीलिने ॥ ९२ ॥

तस्याश्चायं मया राजन् फलमभ्येत्य याचितः।  
विकृतेन च मे दत्तं विशुद्धेनान्तरात्मना ॥ ९३ ॥

ततो मे सुकृतं कर्म कृतमात्मविशुद्धये।  
गावौ च कपिले क्रीत्वा वत्सले बहुदोहने ॥ ९४ ॥  
ते चोञ्छवृत्तये राजन् मया समपवर्जिते।  
यथाविधि यथाश्रद्धं तदस्याहं पुनः प्रभो ॥ ९५ ॥

इहाद्यैव गृहीत्वा तु प्रयच्छे द्विगुणं फलम्।  
एवं स्यात्‌ पुरुषव्याघ्र कः शुद्धः कोऽत्र दोषवान् ॥ ९६ ॥

एवं विवदमानौ स्वस्त्वामिहाभ्यागतौ नृप।  
कुरु धर्ममधर्मं वा विनये नौ समादध ॥ ९७ ॥

यदि नेच्छति मे दानं यथा दत्तमनेन वै।  
भवानत्र स्थिरो भूत्वा मार्गे स्थापयिताद्य नौ ॥ ९८ ॥

दीयमानं न गृह्णासि ऋणं कस्मात् त्वमद्य वै।  
यथैव तेऽभ्यनुज्ञातं तथा गृह्णीष्व मा चिरम् ॥ ९९ ॥

धारयामीत्यनेनोक्तं ददानीति तथा मया।  
नायं मे धारयत्यद्य गच्छतां यत्र वाञ्छति ॥ १०० ॥

ददतोऽस्य न गृह्णासि विषमं प्रतिभाति मे।  
दण्ड्यो हि त्वं मम मतो नास्त्यत्र खलु संशयः॥१०१॥

मयास्य दत्तं राजर्षे गृह्णीयां तत् कथं पुनः।  
काममत्रापराधो मे दण्डमाज्ञापय प्रभो ॥ १०२ ॥

दीयमानं यदि मया नेषिष्यसि कथञ्चन।  
नियंस्यति त्वां नृपतिरयं धर्मानुशासकः ॥ १०३ ॥

स्वं मया याचितेनेह दत्तं कथमिहाद्य तत्।  
गृह्णीयां गच्छतु भवानभ्यनुज्ञां ददानि ते ॥ १०४ ॥

श्रुतमेतत्त्वया राजन्ननयोः कथितं द्वयोः।  
प्रतिज्ञातं मया यत्ते तद् गृहाणाविचारितम् ॥ १०५ ॥

प्रस्तुतं सुमहत् कार्यमनयोर्गह्वरं यथा।  
जापकस्य दृढीकारः कथमेतद् भविष्यति ॥ १०६ ॥

यदि तावन्न गृह्णामि ब्राह्मणेनापवर्जितम्।  
कथं न लिप्येयमहं पापेन महताद्य वै ॥ १०७ ॥

तौ चोवाच स राजर्षिः कृतकार्यौ गमिष्यथः।  
नेदानीं मामिहासाद्य राजधर्मो भवेन्मृषा ॥ १०८ ॥

स्वधर्मः परिपाल्यस्तु राज्ञामिति विनिश्चयः।  
विप्रधर्मश्च गहनो मामनात्मानमाविशत् ॥ १०९ ॥

गृहाण धारयेऽहं च याचितं संश्रुतं मया।  
न चेद् ग्रहीष्यसे राजन् शपिष्ये त्वां न संशयः॥११०॥

धिग्राजधर्मं यस्यायं कार्यस्येह विनिश्चयः।  
इत्यर्थं मे ग्रहीतव्यं कथं तुल्यं भवेदिति ॥ १११ ॥

एष पाणिरपूर्वं मे निक्षेपार्थं प्रसारितः।  
यन्मे धारयसे विप्र तदिदानीं प्रदीयताम् ॥ ११२ ॥

संहितां जपता यावान् गुणः कश्चित् कृतो मया।  
तत् सर्वं प्रतिगृह्णीष्व यदि किञ्चिदिहास्ति मे ॥ ११३ ॥

जलमेतन्निपतितं मम पाणौ द्विजोत्तम।  
सममस्तु सहैवास्तु प्रतिगृह्णातु वै भवान् ॥ ११४ ॥

कामक्रोधौ विद्धि नौ त्वमावाभ्यां कारितो भवान्।  
सहेति च यदुक्तं ते समा लोकास्तवास्य च ॥ ११५ ॥

नायं धारयते किञ्चिज्जिज्ञासा त्वत्कृते कृता।  
कालो धर्मस्तथा मृत्युः कामक्रोधौ तथा युवाम् ॥ ११६ ॥  
सर्वमन्योन्यनिष्कर्षे निघृष्टं पश्यतस्तव ।  
गच्छ लोकान् जितान् स्वेन कर्मणा यत्र वाञ्छसि ॥ ११७ ॥

जापकानां फलावाप्तिर्मया ते सम्प्रदर्शिता।  
गतिः स्थानं च लोकाश्च जापकेन यथा जिताः ॥ ११८ ॥

प्रयाति संहिताध्यायी ब्रह्माणं परमेष्ठिनम्।  
अथवाग्निं समायाति सूर्यमाविशतेऽपि वा ॥ ११९ ॥

स तैजसेन भावेन यदि तत्र रमत्युत।  
गुणांस्तेषां समाधत्ते रागेण प्रतिमोहितः ॥ १२० ॥

एवं सोमे तथा वायौ भूम्याकाशशरीरगः।  
सरागस्तत्र वसति गुणांस्तेषां समाचरन् ॥ १२१ ॥

अथ तत्र विरागी स गच्छति त्वथ संशयम्।  
परमव्ययमिच्छन् स तमेवाविशते पुनः ॥ १२२ ॥

अमृताच्चामृतं प्राप्तः शान्तीभूतो निरात्मवान्।  
ब्रह्मभूतः स निर्द्वन्द्वः सुखी शान्तो निरामयः ॥ १२३ ॥

ब्रह्मस्थानमनावर्तमेकमक्षरसंज्ञकम् ।  
अदुःखमजरं शान्तं स्थानं तत् प्रतिपद्यते ॥ १२४ ॥

चतुर्भिर्लक्षणैर्हीनं तथा षड्भिः सषोडशैः।  
पुरुषं तमतिक्रम्य आकाशं प्रतिपद्यते ॥ १२५ ॥

अथ नेच्छति रागात्मा सर्वं तदधितिष्ठति।  
यच्च प्रार्थयते तच्च मनसा प्रतिपद्यते ॥ १२६ ॥

अथवा चेक्षते लोकान् सर्वान् निरयसंज्ञितान्।  
निस्पृहः सर्वतो मुक्तस्तत्र वै रमते सुखम् ॥ १२७ ॥

एवमेषा महाराज जापकस्य गतिर्यथा।  
एतत्‌ ते सर्वमाख्यातं किं भूयः श्रोतुमिच्छसि ॥ १२८ ॥