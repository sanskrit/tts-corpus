+++
title_full = "314 सात्त्विक, राजस और तामस प्रकृतिके मनुष्योंकी गतिका वर्णन तथा राजा जनकके प्रश्न"
title = "३१४ याज्ञवल्क्यजनकसंवादे"

+++


एते प्रधानस्य गुणास्त्रयः पुरुषसत्तम।  
कृत्स्नस्य चैव जगतस्तिष्ठन्त्यनपगाः सदा ॥ १ ॥

अव्यक्तरूपो भगवान् शतधा च सहस्रधा।  
शतधा सहस्रधा चैव तथा शतसहस्रधा ॥ २ ॥  
कोटिशश्च करोत्येष प्रत्यगात्मानमात्मना ।

सात्त्विकस्योत्तमं स्थानं राजसस्येह मध्यमम् ॥ ३ ॥  
तामसस्याधमं स्थानं प्राहुरध्यात्मचिन्तकाः ।

केवलेनेह पुण्येन गतिमूर्ध्वामवाप्नुयात् ॥ ४ ॥  
पुण्यपापेन मानुष्यमधर्मेणाप्यधोगतिम् ।

द्वन्द्वमेषां त्रयाणां तु संनिपातं च तत्त्वतः ॥ ५ ॥  
सत्त्वस्य रजसश्चैव तमसश्च शृणुष्व मे।

सत्त्वस्य तु रजो दृष्टं रजसश्च तमस्तथा ॥ ६ ॥  
तमसश्च तथा सत्त्वं सत्त्वस्याव्यक्तमेव च।  
अव्यक्तः सत्त्वसंयुक्तो देवलोकमवाप्नुयात् ॥ ७ ॥

रजःसत्त्वसमायुक्तो मानुषेषु प्रपद्यते ।  
रजस्तमोभ्यां संयुक्तस्तिर्यग्योनिषु जायते ॥ ८ ॥

राजसैस्तामसैः सत्त्वैर्युक्तो मानुषमाप्नुयात् ।  
पुण्यपापवियुक्तानां स्थानमाहुर्महात्मनाम् ।  
शाश्वतं चाव्ययं चैवमक्षयं चामृतं च तत् ॥ ९ ॥

ज्ञानिनां सम्भवं श्रेष्ठं स्थानमव्रणमच्युतम्।  
अतीन्द्रियमबीजं च जन्ममृत्युतमोनुदम् ॥ १० ॥

अव्यक्तस्थं परं यत् तत् पृष्टस्तेऽहं नराधिप।  
स एष प्रकृतिस्थो हि तत्स्थ इत्यभिधीयते ॥ ११ ॥

अचेतना चैव मता प्रकृतिश्चापि पार्थिव।  
एतेनाधिष्ठिता चैव सृजते संहरत्यपि ॥ १२ ॥

अनादिनिधनावेतावुभावेव महामते ।  
अमूर्तिमन्तावचलावप्रकम्प्यगुणागुणौ ॥ १३ ॥

अग्राह्यावृषिशार्दूल कथमेको ह्यचेतनः ।  
चेतनावांस्तथा चैकः क्षेत्रज्ञ इति भाषितः ॥ १४ ॥

त्वं हि विप्रेन्द्र कार्त्स्न्येन मोक्षधर्ममुपाससे।  
साकल्यं मोक्षधर्मस्य श्रोतुमिच्छामि तत्त्वतः ॥ १५ ॥

अस्तित्वं केवलत्वं च विनाभावं तथैव च।  
दैवतानि च मे ब्रूहि देहं यान्याश्रितानि वै ॥ १६ ॥

तथैवोत्क्रामिणः स्थानं देहिनो वै विपद्यतः।  
कालेन यद्धि प्राप्नोति स्थानं तत् प्रब्रवीहि मे ॥ १७ ॥

सांख्यज्ञानं च तत्त्वेन पृथग्योगं तथैव च।  
अरिष्टानि च तत्त्वानि वक्तुमर्हसि सत्तम।  
विदितं सर्वमेतत् ते पाणावामलकं यथा ॥ १८ ॥