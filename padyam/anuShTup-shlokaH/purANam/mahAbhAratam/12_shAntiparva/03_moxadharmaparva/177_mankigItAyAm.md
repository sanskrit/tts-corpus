+++
title_full = "177 मंकिगीता—धनकी तृष्णासे दुःख और उसकी कामनाके त्यागसे परम सुखकी प्राप्ति"
title = "१७७ मङ्किगीतायाम्"

+++


ईहमानः समारम्भान् यदि नासादयेद् धनम्।  
धनतृष्णाभिभूतश्च किं कुर्वन् सुखमाप्नुयात् ॥ १ ॥

सर्वसाम्यमनायासं सत्यवाक्यं च भारत।  
निर्वेदश्चाविधित्सा च यस्य स्यात् स सुखी नरः ॥ २ ॥

एतान्येव पदान्याहुः पञ्च वृद्धाः प्रशान्तये।  
एष स्वर्गश्च धर्मश्च सुखं चानुत्तमं मतम् ॥ ३ ॥

अत्राप्युदाहरन्तीममितिहासं पुरातनम् ।  
निर्वेदान्मङ्किना गीतं तन्निबोध युधिष्ठिर ॥ ४ ॥

ईहमानो धनं मङ्किर्भग्नेहश्च पुनः पुनः।  
केनचिद् धनशेषेण क्रीतवान् दम्यगोयुगम् ॥ ५ ॥

सुसम्बद्धौ तु तौ दम्यौ दमनायाभिनिःसृतौ।  
आसीनमुष्ट्रं मध्येन सहसैवाभ्यधावताम् ॥ ६ ॥

तयोः सम्प्राप्तयोरुष्ट्रः स्कन्धदेशममर्षणः ।  
उत्थायोत्क्षिप्य तौ दम्यौ प्रससार महाजवः ॥ ७ ॥

ह्रियमाणौ तु तौ दम्यौ तेनोष्ट्रेण प्रमाथिना।  
म्रियमाणौ च सम्प्रेक्ष्य मङ्किस्तत्राब्रवीदिदम् ॥ ८ ॥

न चैवाविहितं शक्यं दक्षेणापीहितुं धनम्।  
युक्तेन श्रद्धया सम्यगीहां समनुतिष्ठता ॥ ९ ॥

कृतस्य पूर्वं चानर्थैर्युक्तस्याप्यनुतिष्ठतः ।  
इमं पश्यत संगत्या मम दैवमुपप्लवम् ॥ १० ॥

उद्यम्योद्यम्य मे दम्यौ विषमेणैव गच्छतः।  
उत्क्षिप्य काकतालीयमुत्पथेनैव धावतः ॥ ११ ॥  
मणी वोष्ट्रस्य लम्बेते प्रियौ वत्सतरौ मम।  
शुद्धं हि दैवमेवेदं हठेनैवास्ति पौरुषम् ॥ १२ ॥

यदि वाप्युपपद्येत पौरुषं नाम कर्हिचित्।  
अन्विष्यमाणं तदपि दैवमेवावतिष्ठते ॥ १३ ॥

तस्मान्निर्वेद एवेह गन्तव्यः सुखमिच्छता।  
सुखं स्वपिति निर्विण्णो निराशश्चार्थसाधने ॥ १४ ॥

अहो सम्यक् शुकेनोक्तं सर्वतः परिमुच्यता।  
प्रतिष्ठता महारण्यं जनकस्य निवेशनात् ॥ १५ ॥

यः कामानाप्नुयात्‌ सर्वान्‌ यश्चैतान् केवलांस्त्यजेत्।  
प्रापणात् सर्वकामानां परित्यागो विशिष्यते ॥ १६ ॥

नान्तं सर्वविधित्सानां गतपूर्वोऽस्ति कश्चन।  
शरीरे जीविते चैव तृष्णा मन्दस्य वर्धते ॥ १७ ॥

निवर्तस्व विधित्साभ्यः शाम्य निर्विद्य कामुक।  
असकृच्चासि निकृतो न च निर्विद्यसे ततः ॥ १८ ॥

यदि नाहं विनाश्यस्ते यद्येवं रमसे मया।  
मा मां योजय लोभेन वृथा त्वं वित्तकामुक ॥ १९ ॥

संचितं संचितं द्रव्यं नष्टं तव पुनः पुनः।  
कदाचिन्मोक्ष्यसे मूढ धनेहां धनकामुक ॥ २० ॥

अहो नु मम बालिश्यं योऽहं क्रीडनकस्तव।  
किं नैवं जातु पुरुषः परेषां प्रेष्यतामियात् ॥ २१ ॥

न पूर्वे नापरे जातु कामानामन्तमाप्नुवन्।  
त्यक्त्वा सर्वसमारम्भान् प्रतिबुद्धोऽस्मि जागृमि ॥ २२ ॥

नूनं ते हृदयं काम वज्रसारमयं दृढम्।  
यदनर्थशताविष्टं शतधा न विदीर्यते ॥ २३ ॥

जानामि काम त्वां चैव यच्च किंचित् प्रियं तव।  
तवाहं प्रियमन्विच्छन्नात्मन्युपलभे सुखम् ॥ २४ ॥

काम जानामि ते मूलं संकल्पात् किल जायसे।  
न त्वां संकल्पयिष्यामि समूलो न भविष्यसि ॥ २५ ॥

ईहा धनस्य न सुखा लब्ध्वा चिन्ता च भूयसी।  
लब्धनाशे यथा मृत्युर्लब्धं भवति वा न वा ॥ २६ ॥

परित्यागे न लभते ततो दुःखतरं नु किम्।  
न च तुष्यति लब्धेन भूय एव च मार्गति॥२७॥

अनुतर्षुल एकार्थः स्वादु गाङ्गमिवोदकम्।  
मद्विलापनमेतत्तु प्रतिबुद्धोऽस्मि संत्यज ॥ २८ ॥

य इमं मामकं देहं भूतग्रामः समाश्रितः।  
स यात्वितो यथाकामं वसतां वा यथासुखम् ॥ २९ ॥

न युष्मास्विह मे प्रीतिः कामलोभानुसारिषु।  
तस्मादुत्सृज्य कामान् वै सत्त्वमेवाश्रयाम्यहम् ॥ ३० ॥

सर्वभूतान्यहं देहे पश्यन् मनसि चात्मनः।  
योगे बुद्धिं श्रुते सत्त्वं मनो ब्रह्मणि धारयन् ॥ ३१ ॥  
विहरिष्याम्यनासक्तः सुखी लोकान् निरामयः।  
यया मां त्वं पुनर्नैवं दुःखेषु प्रणिधास्यसि ॥ ३२ ॥

त्वया हि मे प्रणुन्नस्य गतिरन्या न विद्यते।  
तृष्णाशोकश्रमाणां हि त्वं काम प्रभवः सदा ॥ ३३ ॥

धननाशेऽधिकं दुःखं मन्ये सर्वमहत्तरम्।  
ज्ञातयो ह्यवमन्यन्ते मित्राणि च धनाच्च्युतम् ॥ ३४ ॥

अवज्ञानसहस्रैस्तु दोषाः कष्टतराऽधने ।  
धने सुखकला या तु सापि दुःखैर्विधीयते ॥ ३५ ॥

धनमस्येति पुरुषं पुरो निघ्नन्ति दस्यवः।  
क्लिश्यन्ति विविधैर्दण्डैर्नित्यमुद्वेजयन्ति च ॥ ३६ ॥

अर्थलोलुपता दुःखमिति बुद्धं चिरान्मया।  
यद् यदालम्बसे काम तत्तदेवानुरुध्यसे ॥ ३७ ॥

अतत्त्वज्ञोऽसि बालश्च दुस्तोषोऽपूरणोऽनलः ।  
नैव त्वं वेत्थ सुलभं नैव त्वं वेत्थ दुर्लभम्॥३८॥

पाताल इव दुष्पूरो मां दुःखैर्योक्तुमिच्छसि।  
नाहमद्य समावेष्टुं शक्यः काम पुनस्त्वया ॥ ३९ ॥

निर्वेदमहमासाद्य द्रव्यनाशाद् यदृच्छया ।  
निर्वृत्तिं परमां प्राप्य नाद्य कामान् विचिन्तये ॥ ४० ॥

अतिक्लेशान् सहामीह नाहं बुद्ध्याम्यबुद्धिमान्।  
निकृतो धननाशेन शये सर्वाङ्गविज्वरः ॥ ४१ ॥

परित्यजामि काम त्वां हित्वा सर्वमनोगतीः।  
न त्वं मया पुनः काम वत्स्यसे न च रंस्यसे॥४२॥

क्षमिष्ये क्षिपमाणानां न हिंसिष्ये विहिंसितः।  
द्वेष्ययुक्तः प्रियं वक्ष्याम्यनादृत्य तदप्रियम् ॥ ४३ ॥

तृप्तः स्वस्थेन्द्रियो नित्यं यथालब्धेन वर्तयन्।  
न सकामं करिष्यामि त्वामहं शत्रुमात्मनः ॥ ४४ ॥

निर्वेदं निर्वृतिं तृप्तिं शान्तिं सत्यं दमं क्षमाम्।  
सर्वभूतदयां चैव विद्धि मां समुपागतम् ॥ ४५ ॥

तस्मात् कामश्च लोभश्च तृष्णा कार्पण्यमेव च।  
त्यजन्तु मां प्रतिष्ठन्तं सत्त्वस्थो ह्यस्मि साम्प्रतम् ॥ ४६ ॥

प्रहाय कामं लोभं च सुखं प्राप्तोऽस्मि साम्प्रतम्।  
नाद्य लोभवशं प्राप्तो दुःखं प्राप्स्याम्यनात्मवान् ॥ ४७ ॥

यद् यत् त्यजति कामानां तत् सुखस्याभिपूर्यते।  
कामस्य वशगो नित्यं दुःखमेव प्रपद्यते ॥ ४८ ॥

कामानुबन्धं नुदते यत् किंचित् पुरुषो रजः।  
कामक्रोधोद्भवं दुःखमह्रीररतिरेव च ॥ ४९ ॥

एष ब्रह्मप्रतिष्ठोऽहं ग्रीष्मे शीतमिव ह्रदम्।  
शाम्यामि परिनिर्वामि सुखं मामेति केवलम् ॥ ५० ॥

यच्च कामसुखं लोके यच्च दिव्यं महत्सुखम्।  
तृष्णाक्षयसुखस्यैते नार्हतः षोडशीं कलाम् ॥ ५१ ॥

आत्मना सप्तमं कामं हत्वा शत्रुमिवोत्तमम्।  
प्राप्यावध्यं ब्रह्मपुरं राजेव स्यामहं सुखी ॥ ५२ ॥

एतां बुद्धिं समास्थाय मङ्किर्निर्वेदमागतः।  
सर्वान् कामान् परित्यज्य प्राप्य ब्रह्म महत्सुखम् ॥ ५३ ॥

दम्यनाशकृते मङ्किरमृतत्वं किलागमत् ।  
अच्छिनत् काममूलं स तेन प्राप महत्सुखम् ॥ ५४ ॥