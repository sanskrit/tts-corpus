+++
title_full = "193 शिष्टाचारका फलसहित वर्णन, पापको छिपानेसे हानि और धर्मकी प्रशंसा"
title = "१९३ आचारविधौ"

+++


आचारस्य विधिं तात प्रोच्यमानं त्वयानघ।  
श्रोतुमिच्छामि धर्मज्ञ सर्वज्ञो ह्यसि मे मतः ॥ १ ॥

दुराचारा दुर्विचेष्टा दुष्प्रज्ञाः प्रियसाहसाः।  
असंतस्त्विति विख्याताः संतश्चाचारलक्षणाः ॥ २ ॥

पुरीषं यदि वा मूत्रं ये न कुर्वन्ति मानवाः।  
राजमार्गे गवां मध्ये धान्यमध्ये च ते शुभाः ॥ ३ ॥

शौचमावश्यकं कृत्वा देवतानां च तर्पणम्।  
धर्ममाहुर्मनुष्याणामुपस्मृश्य नदीं तरेत् ॥ ४ ॥

सूर्यं सदोपतिष्ठेत न च सूर्योदये स्वपेत्।  
सायं प्रातर्जपेत् संध्यां तिष्ठन् पूर्वां तथेतराम् ॥ ५ ॥

पञ्चार्द्रो भोजनं भुञ्ज्यात् प्राङ्‌मुखो मौनमास्थितः।  
न निन्द्यादन्नभक्ष्यांश्च स्वाद्वस्वादु च भक्षयेत् ॥ ६ ॥

आर्द्रपाणिः समुत्तिष्ठेन्नार्द्रपादः स्वपेन्निशि ।  
देवर्षिर्नारदः प्राह एतदाचारलक्षणम् ॥ ७ ॥

शुचिं देशमनड्वाहं देवगोष्ठं चतुष्पथम्।  
ब्राह्मणं धार्मिकं चैत्यं नित्यं कुर्यात् प्रदक्षिणम् ॥ ८ ॥  
अतिथीनां च सर्वेषां प्रेष्याणां स्वजनस्य च।  
सामान्यं भोजनं भृत्यैः पुरुषस्य प्रशस्यते ॥ ९ ॥

सायं प्रातर्मनुष्याणामशनं वेदनिर्मितम् ।  
नान्तरा भोजनं दृष्टमुपवासी तथा भवेत् ॥ १० ॥

होमकाले तथा जुह्वन्नृतुकाले तथा व्रजन्।  
अनन्यस्त्रीजनः प्राज्ञो ब्रह्मचारी तथा भवेत् ॥ ११ ॥

अमृतं ब्राह्मणोच्छिष्टं जनन्या हृदयं कृतम्।  
तज्जनाः पर्युपासन्ते सत्यं सन्तः समासते ॥ १२ ॥

लोष्टमर्दा तृणच्छेदो नखखादी तु यो नरः।  
नित्योच्छिष्टः शंकुशुको नेहायुर्विन्दते महत् ॥ १३ ॥

यजुषा संस्कृतं मांसं निवृत्तो मांसभक्षणात्।  
न भक्षयेद् वृथामांसं पृष्ठमांसं च वर्जयेत् ॥ १४ ॥

स्वदेशे परदेशे वा अतिथिं नोपवासयेत्।  
काम्यकर्मफलं लब्ध्वा गुरूणामुपपादयेत् ॥ १५ ॥

गुरुभ्य आसनं देयं कर्तव्यं चाभिवादनम्।  
गुरूनभ्यर्च्य युज्यन्ते आयुषा यशसा श्रिया ॥ १६ ॥

नेक्षेतादित्यमुद्यन्तं न च नग्नां परस्त्रियम्।  
मैथुनं सततं धर्म्यं गुह्मे चैव समाचरेत् ॥ १७ ॥

तीर्थानां हृदयं तीर्थं शुचीनां हृदयं शुचिः।  
सर्वमार्यकृतं चौक्ष्यं वालसंस्पर्शनानि च ॥ १८ ॥

दर्शने दर्शने नित्यं सुखप्रश्नमुदाहरेत्।  
सायं प्रातश्च विप्राणां प्रदिष्टमभिवादनम् ॥ १९ ॥

देवागारे गवां मध्ये ब्राह्मणानां क्रियापथे।  
स्वाध्याये भोजने चैव दक्षिणं पाणिमुद्धरेत् ॥ २० ॥

सायं प्रातश्च विप्राणां पूजनं च यथाविधि।  
पण्यानां शोभते पण्यं कृषीणां बाद्यते कृषिः ॥ २१ ॥  
बहुकारं च सस्यानां वाह्ये वाहो गवां तथा।

सम्पन्नं भोजने नित्यं पानीये तर्पणं तथा ॥ २२ ॥  
सुशृतं पायसे ब्रूयाद् यवाग्वां कृसरे तथा।

श्मश्रुकर्मणि सम्प्राप्ते क्षुते स्नानेऽथ भोजने।  
व्याधितानां च सर्वेषामायुष्यमभिनन्दनम् ॥ २३ ॥

प्रत्यादित्यं न मेहेत न पश्येदात्मनः शकृत्।  
सह स्त्रियाथ शयनं सह भोज्यं च वर्जयेत् ॥ २४ ॥

त्वंकारं नामधेयं च ज्येष्ठानां परिवर्जयेत्।  
अवराणां समानानामुभयेषां न दुष्यति ॥ २५ ॥

हृदयं पापवृत्तानां पापमाख्याति वैकृतम्।  
ज्ञानपूर्वं विनश्यन्ति गूहमाना महाजने ॥ २६ ॥

ज्ञानपूर्वकृतं पापं छादयत्यबहुश्रुतः ।  
नैनं मनुष्याः पश्यन्ति पश्यन्त्येव दिवौकसः ॥ २७ ॥

पापेनापिहितं पापं पापमेवानुवर्तते ।  
धर्मेणापिहितो धर्मो धर्ममेवानुवर्तते ।  
धार्मिकेण कृतो धर्मो धर्ममेवानुवर्तते ॥ २८ ॥

पापं कृतं न स्मरतीह मूढो  
विवर्तमानस्य तदेति कर्तुः ।  
राहुर्यथा चन्द्रमुपैति चापि  
तथाबुधं पापमुपैति कर्म ॥ २९ ॥

आशया संचितं द्रव्यं दुःखेनैवोपभुज्यते।  
तद् बुधा न प्रशंसन्ति मरणं न प्रतीक्षते ॥ ३० ॥

मानसं सर्वभूतानां धर्ममाहुर्मनीषिणः ।  
तस्मात् सर्वेषु भूतेषु मनसा शिवमाचरेत् ॥ ३१ ॥

एक एव चरेद् धर्मं नास्ति धर्मे सहायता।  
केवलं विधिमासाद्य सहायः किं करिष्यति ॥ ३२ ॥

धर्मो योनिर्मनुष्याणां देवानाममृतं दिवि।  
प्रेत्यभावे सुखं धर्माच्छश्वत्तैरुपभुज्यते ॥ ३३ ॥