+++
title_full = "359 नागराजका घर लौटना, पत्नीके साथ उनकी धर्मविषयक बातचीत तथा पत्नीका उनसे ब्राह्मणको दर्शन देनेके लिये अनुरोध"
title = "३५९ उञ्छवृत्त्युपाख्याने"

+++


अथ काले बहुतिथे पूर्णे प्राप्तो भुजङ्गमः।  
दत्ताभ्यनुज्ञः स्वं वेश्म कृतकर्मा विवस्वता ॥ १ ॥

तं भार्याप्युपचक्राम पादशौचादिभिर्गुणैः ।  
उपपन्नां च तां साध्वीं पन्नगः पर्यपृच्छत ॥ २ ॥

अथ त्वमसि कल्याणि देवतातिथिपूजने।  
पूर्वमुक्तेन विधिना युक्ता युक्तेन मत्समम् ॥ ३ ॥

न खल्वस्यकृतार्थेन स्त्रीबुद्ध्या मार्दवीकृता।  
मद्वियोगेन सुश्रोणि विमुक्ता धर्मसेतुना ॥ ४ ॥

शिष्याणां गुरुशुश्रूषा विप्राणां वेदधारणम्।  
भृत्यानां स्वामिवचनं राज्ञो लोकानुपालनम् ॥ ५ ॥

सर्वभूतपरित्राणं क्षत्रधर्म इहोच्यते ।  
वैश्यानां यज्ञसंवृत्तिरातिथेयसमन्विता ॥ ६ ॥

विप्रक्षत्रियवैश्यानां शुश्रूषा शूद्रकर्म तत्।  
गृहस्थधर्मो नागेन्द्र सर्वभूतहितैषिता ॥ ७ ॥

नियताहारता नित्यं व्रतचर्या यथाक्रमम्।  
धर्मो हि धर्मसम्बन्धादिन्द्रियाणां विशेषतः ॥ ८ ॥

अहं कस्य कुतो वापि कः को मे ह भवेदिति।  
प्रयोजनमतिर्नित्यमेवं मोक्षाश्रमे वसेत् ॥ ९ ॥

पतिव्रतात्वं भार्यायाः परमो धर्म उच्यते।  
तवोपदेशान्नागेन्द्र तच्च तत्त्वेन वेद्मि वै ॥ १० ॥

साहं धर्मं विजानन्ती धर्मनित्ये त्वयि स्थिते।  
सत्पथं कथमुत्सृज्य यास्यामि विपथं पथः ॥ ११ ॥

देवतानां महाभाग धर्मचर्या न हीयते।  
अतिथीनां च सत्कारे नित्ययुक्तास्म्यतन्द्रिता ॥ १२ ॥

सप्ताष्टदिवसास्त्वद्य विप्रस्येहागतस्य वै ।  
तच्च कार्यं न मे ख्याति दर्शनं तव काङ्क्षति॥१३॥

गोमत्यास्त्वेष पुलिने त्वद्‌दर्शनसमुत्सुकः ।  
आसीनो वर्तयन् ब्रह्म ब्राह्मणः संशितव्रतः ॥ १४ ॥

अहं त्वनेन नागेन्द्र सत्यपूर्वं समाहिता।  
प्रस्थाप्यो मत्सकाशं स सम्प्राप्तो भुजगोत्तमः ॥ १५ ॥

एतच्छ्रुत्वा महाप्राज्ञ तत्र गन्तुं त्वमर्हसि।  
दातुमर्हसि वा तस्य दर्शनं दर्शनश्रवः ॥ १६ ॥