+++
title_full = "211 संसारचक्र और जीवात्माकी स्थितिका वर्णन"
title = "२११ वार्ष्णेयाध्यात्मकथने"

+++


चतुर्विधानि भूतानि स्थावराणि चराणि च।  
अव्यक्तप्रभवान्याहुरव्यक्तनिधनानि च ।  
अव्यक्तलक्षणं विद्यादव्यक्तात्मात्मकं मनः ॥ १ ॥

यथाश्वत्थकणीकायामन्तर्भूतो महाद्रुमः ।  
निष्पन्नो दृश्यते व्यक्तमव्यक्तात् सम्भवस्तथा ॥ २ ॥

अभिद्रवत्ययस्कान्तमयो निश्चेतनं यथा ।  
स्वभावहेतुजा भावा यद्वदन्यदपीदृशम् ॥ ३ ॥

तद्वदव्यक्तजा भावाः कर्तुः कारणलक्षणाः।  
अचेतनाश्चेतयितुः कारणादभिसंहताः ॥ ४ ॥

न भूर्न खं द्यौर्भूतानि नर्षयो न सुरासुराः।  
नान्यदासीदृते जीवमासेदुर्न तु संहतम् ॥ ५ ॥

पूर्वं नित्यं सर्वगतं मनोहेतुमलक्षणम्।  
अज्ञानकर्म निर्दिष्टमेतत् कारणलक्षणम् ॥ ६ ॥

तत्कारणैर्हि संयुक्तं कार्यसंग्रहकारकम् ।  
येनैतद् वर्तते चक्रमनादिनिधनं महत् ॥ ७ ॥

अव्यक्तनाभं व्यक्तारं विकारपरिमण्डलम् ।  
क्षेत्रज्ञाधिष्ठितं चक्रं स्निग्धाक्षं वर्तते ध्रुवम् ॥ ८ ॥

स्निग्धत्वात्‌ तिलवत्‌ सर्वं चक्रेऽस्मिन् पीड्यते जगत्।  
तिलपीडैरिवाक्रम्य भोगैरज्ञानसम्भवैः ॥ ९ ॥

कर्म तत् कुरुते तर्षादहंकारपरिग्रहात्।  
कार्यकारणसंयोगे स हेतुरुपपादितः ॥ १० ॥

नाभ्येति कारणं कार्यं न कार्यं कारणं तथा।  
कार्याणां तूपकरणे कालो भवति हेतुमान् ॥ ११ ॥

हेतुयुक्ताः प्रकृतयो विकाराश्चः परस्परम्।  
अन्योन्यमभिवर्तन्ते पुरुषाधिष्ठिताः सदा ॥ १२ ॥

राजसैस्तामसैर्भावैर्युतो हेतुबलान्वितः ।  
क्षेत्रज्ञमेवानुयाति पांसुर्वातेरितो यथा ॥ १३ ॥

न च तैः स्पृश्यते भावैर्न ते तेन महात्मना।  
सरजस्कोऽरजस्कश्च नैव वायुर्भवेद् यथा ॥ १४ ॥

तथैतदन्तरं विद्यात् सत्त्वक्षेत्रज्ञयोर्बुधः ।  
अभ्यासात्‌ स तथा युक्तो न गच्छेत् प्रकृतिं पुनः॥१५॥

संदेहमेतमुत्पन्नमच्छिनद् भगवानृषिः ।  
तथा वार्तां समीक्षेत कृतलक्षणसम्मिताम् ॥ १६ ॥

बीजान्यग्न्युपदग्धानि न रोहन्ति यथा पुनः।  
ज्ञानदग्धैस्तथा क्लेशैर्नात्मा सम्पद्यते पुनः ॥ १७ ॥