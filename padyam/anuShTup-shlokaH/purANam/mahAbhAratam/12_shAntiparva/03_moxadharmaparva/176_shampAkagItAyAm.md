+++
title_full = "176 त्यागकी महिमाके विषयमें शम्पाक ब्राह्मणका उपदेश"
title = "१७६ शम्पाकगीतायाम्"

+++


धनिनश्चाधना ये च वर्तयन्ते स्वतन्त्रिणः।  
सुखदुःखागमस्तेषां कः कथं वा पितामह ॥ १ ॥

अत्राप्युदाहरन्तीममितिहासं पुरातनम् ।  
शम्पाकेनेह मुक्तेन गीतं शान्तिगतेन च ॥ २ ॥

अब्रवीन्मां पुरा कश्चिद् ब्राह्मणस्त्यागमाश्रितः।  
क्लिश्यमानः कुदारेण कुचैलेन बुभुक्षया ॥ ३ ॥

उत्पन्नमिह लोके वै जन्मप्रभृति मानवम्।  
विविधान्युपवर्तन्ते दुःखानि च सुखानि च ॥ ४ ॥

तयोरेकतरे मार्गे यदेनमभिसन्नयेत् ।  
न सुखं प्राप्य संहृष्येन्नासुखं प्राप्य संज्वरेत् ॥ ५ ॥

न वै चरसि यच्छ्रेय आत्मनो वा यदीशिषे।  
अकामात्मापि हि सदा धुरमुद्यम्य चैव ह ॥ ६ ॥

अकिंचनः परिपतन् सुखमास्वादयिष्यसि ।  
अकिंचनः सुखं शेते समुत्तिष्ठति चैव ह ॥ ७ ॥

आकिंचन्यं सुखं लोके पथ्यं शिवमनामयम्।  
अनमित्रपथो ह्येष दुर्लभः सुलभो मतः ॥ ८ ॥

अकिंचनस्य शुद्धस्य उपपन्नस्य सर्वतः।  
अवेक्षमाणस्त्रील्लोँकान् न तुल्यमिह लक्षये ॥ ९ ॥

आकिंचन्यं च राज्यं च तुलया समतोलयम्।  
अत्यरिच्यत दारिद्र्यं राज्यादपि गुणाधिकम् ॥ १० ॥

आकिंचन्ये च राज्ये च विशेषः सुमहानयम्।  
नित्योद्विग्नो हि धनवान् मृत्योरास्यगतो यथा ॥ ११ ॥

नैवास्याग्निर्न चारिष्टो न मृत्युर्न च दस्यवः।  
प्रभवन्ति धनत्यागाद् विमुक्तस्य निराशिषः ॥ १२ ॥

तं वै सदा कामचरमनुपस्तीर्णशायिनम्।  
बाहूपधानं शाम्यन्तं प्रशंसन्ति दिवौकसः ॥ १३ ॥

धनवान् क्रोधलोभाभ्यामाविष्टो नष्टचेतनः ।  
तिर्यगीक्षः शुष्कमुखः पापको भ्रुकुटीमुखः ॥ १४ ॥

निर्दशन्नधरोष्ठं च क्रुद्धो दारुणभाषिता।  
कस्तमिच्छेत् परिद्रष्टुं दातुमिच्छति चेन्महीम् ॥ १५ ॥

श्रिया ह्यभीक्ष्णं संवासो मोहयत्यविचक्षणम्।  
सा तस्य चित्तं हरति शारदाभ्रमिवानिलः ॥ १६ ॥

अथैनं रूपमानश्च धनमानश्च विन्दति।  
अभिजातोऽस्मि सिद्धोऽस्मि नास्मि केवलमानुषः ॥ १७ ॥

इत्येभिः कारणैस्तस्य त्रिभिश्चित्तं प्रमाद्यति।  
सम्प्रसक्तमना भोगान् विसृज्य पितृसंचितान्।  
परिक्षीणः परस्वानामादानं साधु मन्यते ॥ १८ ॥

तमतिक्रान्तमर्यादमाददानं ततस्ततः ।  
प्रतिषेधन्ति राजानो लुब्धा मृगमिवेषुभिः ॥ १९ ॥

एवमेतानि दुःखानि तानि तानीह मानवम्।  
विविधान्युपपद्यन्ते गात्रसंस्पर्शजान्यपि ॥ २० ॥

तेषां परमदुःखानां बुद्ध्या भैषज्यमाचरेत्।  
लोकधर्ममवज्ञाय ध्रुवाणामध्रुवैः सह ॥ २१ ॥

नात्यक्त्वा सुखमाप्नोति नात्यक्त्वा विन्दते परम्।  
नात्यक्त्वा चाभयः शेते त्यक्त्वा सर्वं सुखी भव ॥ २२ ॥

इत्येतद्धास्तिनपुरे ब्राह्मणेनोपवर्णितम् ।  
शम्पाकेन पुरा मह्यं तस्मात् त्यागः परो मतः ॥ २३ ॥