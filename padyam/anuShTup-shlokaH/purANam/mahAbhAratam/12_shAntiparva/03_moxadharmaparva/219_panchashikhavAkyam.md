+++
title_full = "219 पंचशिखके द्वारा मोक्ष-तत्त्वका विवेचन एवं भगवान् विष्णुद्वारा मिथिलानरेश जनकवंशी जनदेवकी परीक्षा और उनके लिये वरप्रदान"
title = "२१९ पञ्चशिखवाक्यम्"

+++


जनको जनदेवस्तु ज्ञापितः परमर्षिणा।  
पुनरेवानुपप्रच्छ साम्पराये भवाभवौ ॥ १ ॥

भगवन् यदि न प्रेत्य संज्ञा भवति कस्यचित्।  
एवं सति किमज्ञानं ज्ञानं वा किं करिष्यति ॥ २ ॥

सर्वमुच्छेदनिष्ठं स्यात् पश्य चैतद् द्विजोत्तम।  
अप्रमत्तः प्रमत्तो वा किं विशेषं करिष्यति ॥ ३ ॥

असंसर्गो हि भूतेषु संसर्गो वा विनाशिषु।  
कस्मै क्रियेत कल्प्येत निश्चयः कोऽत्र तत्त्वतः ॥ ४ ॥

तमसा हि प्रतिच्छन्नं विभ्रान्तमिव चातुरम्।  
पुनः प्रशमयन् वाक्यैः कविः पञ्चशिखोऽब्रवीत् ॥ ५ ॥

उच्छेदनिष्ठा नेहास्ति भावनिष्ठा न विद्यते।  
अयं ह्यपि समाहारः शरीरेन्द्रियचेतसाम्।  
वर्तते पृथगन्योन्यमप्यपाश्रित्य कर्मसु ॥ ६ ॥

धातवः पञ्च भूतेषु खं वायुर्ज्योतिषो धरा।  
ते स्वभावेन तिष्ठन्ति वियुज्यन्ते स्वभावतः ॥ ७ ॥

आकाशोवायुरूष्मा च स्नेहो यश्चापि पार्थिवः।  
एष पञ्चसमाहारः शरीरमपि नैकधा ॥ ८ ॥

ज्ञानमूष्मा च वायुश्च त्रिविधः कार्यसंग्रहः।  
इन्द्रियाणीन्द्रियार्थाश्च स्वभावश्चेतना मनः ।  
प्राणापानौ विकारश्च धातवश्चात्र निःसृताः ॥ ९ ॥

श्रवणं स्पर्शनं जिह्वा दृष्टिर्नासा तथैव च।  
इन्द्रियाणीति पञ्चैते चित्तपूर्वं गता गुणाः ॥ १० ॥

तत्र विज्ञानसंयुक्ता त्रिविधा चेतना ध्रुवा।  
सुखदुःखेति यामाहुरदुःखामसुखेति च ॥ ११ ॥

शब्दः स्पर्शं च रूपं च रसो गन्धश्च मूर्तयः।  
एते ह्यामरणात् पञ्च षड्‌गुणा ज्ञानसिद्धये ॥ १२ ॥

तेषु कर्मविसर्गश्च सर्वतत्त्वार्थनिश्चयः ।  
तमाहुः परमं शुक्रं बुद्धिरित्यव्ययं महत् ॥ १३ ॥

इमं गुणसमाहारमात्मभावेन पश्यतः ।  
असम्यग्दर्शनैर्दुःखमनन्तं नोपशाम्यति ॥ १४ ॥

अनात्मेति च यद् दृष्टं तेनाहं न ममेत्यपि।  
वर्तते किमधिष्ठानात् प्रसक्ता दुःखसंसृतिः ॥ १५ ॥

अत्र सम्यग्वधो नाम त्यागशास्त्रमनुत्तमम्।  
शृणु यत् तव मोक्षाय भाष्यमाणं भविष्यति ॥ १६ ॥

त्याग एव हि सर्वेषां युक्तानामपि कर्मणाम्।  
नित्यं मिथ्याविनीतानां क्लेशो दुःखवहो मतः ॥ १७ ॥

द्रव्यत्यागे तु कर्माणि भोगत्यागे व्रतान्यपि।  
सुखत्यागे तपो योगं सर्वत्यागे समापना ॥ १८ ॥

तस्य मार्गोऽयमद्वैधः सर्वत्यागस्य दर्शितः।  
विप्रहाणाय दुःखस्य दुर्गतिस्त्वन्यथा भवेत् ॥ १९ ॥

पञ्चज्ञानेन्द्रियाण्युक्त्वा मनःषष्ठानि चेतसि ।  
बलषष्ठानि वक्ष्यामि पञ्चकर्मेन्द्रियाणि तु ॥ २० ॥

हस्तौ कर्मेन्द्रियं ज्ञेयमथ पादौ गतीन्द्रियम्।  
प्रजनानन्दयोः शेफो निसर्ग पायुरिन्द्रियम् ॥ २१ ॥

वाक् च शब्दविशेषार्थमिति पञ्चान्वितं विदुः।  
एवमेकादशैतानि बुद्ध्याऽऽशु विसृजेन्मनः ॥ २२ ॥

कर्णौ शब्दश्च चित्तं च त्रयः श्रवणसंग्रहे।  
तथा स्पर्शे तथा रूपे तथैव रसगन्धयोः ॥ २३ ॥

एवं पञ्चत्रिका ह्येते गुणास्तदुपलब्धये।  
येनायं त्रिविधो भावः पर्यायात् समुपस्थितः ॥ २४ ॥

सात्त्विको राजसश्चापि तामसश्चापि ते त्रयः।  
त्रिविधा वेदना येषु प्रसूताः सर्वसाधनाः ॥ २५ ॥

प्रहर्षः प्रीतिरानन्दः सुखं संशान्तचित्तता।  
अकुतश्चित् कुतश्चिद् वा चिन्तितः सात्त्विको गुणः ॥ २६ ॥

अतुष्टिः परितापश्च शोको लोभस्तथाऽक्षमा।  
लिङ्गानि रजसस्तानि दृश्यन्ते हेत्वहेतुतः ॥ २७ ॥

अविवेकस्तथा मोहः प्रमादः स्वप्नतन्द्रिता।  
कथंचिदपि वर्तन्ते विविधास्तामसा गुणाः ॥ २८ ॥

अत्र यत् प्रीतिसंयुक्तं काये मनसि वा भवेत्।  
वर्तते सात्त्विको भाव इत्यपेक्षेत तत् तथा ॥ २९ ॥

यत् त्वसंतोषसंयुक्तमप्रीतिकरमात्मनः ।  
प्रवृत्तं रज इत्येवं ततस्तदपि चिन्तयेत् ॥ ३० ॥

अथ यन्मोहसंयुक्तं काये मनसि वा भवेत्।  
अप्रतर्क्यमविज्ञेयं तमस्तदुपधारयेत् ॥ ३१ ॥

श्रीत्रं व्योमाश्रितं भूतं शब्दः श्रोत्रं समाश्रितः।  
नोभयं शब्दविज्ञाने विज्ञानस्येतरस्य वा ॥ ३२ ॥

एवं त्वक्चक्षुषी जिह्वा नासिका चेति पञ्चमी।  
स्पर्शे रूपे रसे गन्धे तानि चेतो मनश्च तत्॥३३॥

स्वकर्मयुगपद्भावो दशस्वेतेषु तिष्ठति ।  
चित्तमेकादशं विद्धि बुद्धिर्द्वादशमी भवेत् ॥ ३४ ॥

तेषामयुगपद्भाव उच्छेदो नास्ति तामसे।  
आस्थितो युगपद्भावो व्यवहारः स लौकिकः ॥ ३५ ॥

इन्द्रियाण्यपि सूक्ष्माणि दृष्ट्वा पूर्वश्रुतागमात्।  
चिन्तयन्नानुपर्येति त्रिभिरेवान्वितो गुणैः ॥ ३६ ॥

यत् तमोपहतं चित्तमाशु संहारमध्रुवम्।  
करोत्युपरमं काये तदाहुस्तामसं बुधाः ॥ ३७ ॥

यद् यदागमसंयुक्तं न कृच्छ्रमनुपश्यति।  
अथ तत्राप्युपादत्ते तमोऽव्यक्तमिवानृतम् ॥ ३८ ॥

एवमेष प्रसंख्यातः स्वकर्मप्रत्ययो गुणः।  
कथञ्चिद् वर्तते सम्यक् केषांचिद् वा निवर्तते ॥ ३९ ॥

एतदाहुः समाहारं क्षेत्रमध्यात्मचिन्तकाः ।  
स्थितो मनसि यो भावः स वै क्षेत्रज्ञ उच्यते॥४०॥

एवं सति क उच्छेदः शाश्वतो वा कथं भवेत्।  
स्वभावाद् वर्तमानेषु सर्वभूतेषु हेतुतः ॥ ४१ ॥

यथार्णवगता नद्यो व्यक्तीर्जहति नाम च।  
नदाश्च ता नियच्छन्ति तादृशः सत्त्वसंक्षयः ॥ ४२ ॥

एवं सति कुतः संज्ञा प्रेत्यभावे पुनर्भवेत्।  
प्रतिसम्मिश्रिते जीवेऽगृह्यमाणे च सर्वतः ॥ ४३ ॥

इमां च यो वेद विमोक्षबुद्धि-  
मात्मानमन्विच्छति चाप्रमत्तः ।  
न लिप्यते कर्मफलैरनिष्टैः  
पत्रं बिसस्येव जलेन सिक्तम् ॥ ४४ ॥

दृढैर्हि पाशैर्बहुभिर्विमुक्तः  
प्रजानिमित्तैरपि दैवतैश्च ।  
यदा ह्यसौ सुखदुःखे जहाति  
मुक्तस्तदाग्र्यां गतिमेत्यलिङ्गः ॥ ४५ ॥

श्रुतिप्रमाणागममङ्गलैश्च  
शेते जरामृत्युभयादभीतः ।  
क्षीणे च पुण्ये विगते च पापे  
ततो निमित्ते च फले विनष्टे।  
अलेपमाकाशमलिङ्गमेव-  
मास्थाय पश्यन्ति महत्यसक्ताः ॥ ४६ ॥

यथोर्णनाभिः परिवर्तमान-  
स्तन्तुक्षये तिष्ठति पात्यमानः ।  
तथा विमुक्तः प्रजहाति दुःखं  
विध्वंसते लोष्ट इवाद्रिमृच्छन् ॥ ४७ ॥

यथा रुरुः शृङ्गमथो पुराणं  
हित्वा त्वचं वाप्युरगो यथा च।  
विहाय गच्छत्यनवेक्षमाण-  
स्तथा विमुक्तो विजहाति दुःखम् ॥ ४८ ॥

द्रुमं यथा वाप्युदके पतन्त-  
मुत्सृज्य पक्षी निपतत्यसक्तः ।  
तथा ह्यसौ सुखदुःखे विहाय  
मुक्तः परार्घ्यां गतिमेत्यलिङ्गः ॥ ४९ ॥

अपि च भवति मैथिलेन गीतं  
नगरमुपाहितमग्निनाभिवीक्ष्य ।  
न खलु मम हि दह्यतेऽत्र किंचित्  
स्वयमिदमाह किल स्म भूमिपालः ॥ ५० ॥  
इदममृतपदं निशम्य राजा  
स्वयमिह पञ्चशिखेन भाष्यमाणम् ।  
निखिलमभिसमीक्ष्य निश्चितार्थः  
परमसुखी विजहार वीतशोकः ॥ ५१ ॥

इमं हि यः पठति विमोक्षनिश्चयं  
महीपते सततमवेक्षते तथा ।  
उपद्रवान् नानुभवत्यदुःखितः  
प्रमुच्यते कपिलमिवैत्य मैथिलः ॥ ५२ ॥

(श्रूयतां नृपशार्दूल यदर्थं दीपिता पुरा।  
वह्निना दीपिता सा तु तन्मे शृणु महामते॥

जनको जनदेवस्तु कर्माण्याधाय चात्मनि।  
सर्वभावमनुप्राप्य भावेन विचचार सः॥

यजन् ददंस्तथा जुह्वन् पालयन् पृथिवीमिमाम्।  
अध्यात्मविन्महाप्राज्ञस्तन्मयत्वेन निष्ठितः ॥

स तस्य हृदि संकल्पं ज्ञातुमैच्छत् स्वयं प्रभुः।  
सर्वलोकाधिपस्तत्र द्विजरूपेण संयुतः ॥  
मिथिलायां महाबुद्धिर्व्यलीकं किंचिदाचरन् ।  
स गृहीत्वा द्विजश्रेष्ठैर्नृपाय प्रतिवेदितः॥  
अपराधं समुद्दिश्य तं राजा प्रत्यभाषत॥

न त्वां ब्राह्मण दण्डेन नियोक्ष्यामि कथंचन।  
मम राज्याद् विनिर्गच्छ यावत् सीमा भुवो मम॥

इत्युक्तः स तथा तेन मैथिलेन द्विजोत्तमः।  
अब्रवीत् तं महात्मानं राजानं मन्त्रिभिर्वृतम्॥

त्वमेवं पद्मनाभस्य नित्यं पक्षपदाहितः।  
अहो सिद्धार्थरूपोऽसि गमिष्ये स्वस्ति तेऽस्तु वै॥

इत्युक्त्वा प्रययौ विप्रस्तज्जिज्ञासुर्द्विजोत्तमः ।  
अदहच्चाग्निना तस्य मिथिलां भगवान् स्वयम्॥

प्रदीप्यमानां मिथिलां दृष्ट्‌वा राजा न कम्पितः।  
जनैः स परिपृष्टस्तु वाक्यमेतदुवाच ह॥

अनन्तं बत मे वित्तं भाव्यं मे नास्ति किंचन।  
मिथिलायां प्रदीप्तायां न मे किंचन दह्यते॥

तदस्य भाषमाणस्य श्रुत्वा श्रुत्वा हृदि स्थितम्।  
पुनः संजीवयामास मिथिलां तां द्विजोत्तमः॥

आत्मानं दर्शयामास वरं चास्मै ददौ पुनः।  
धर्मे तिष्ठतु सद्‌भावो बुद्धिस्तेऽर्थे नराधिप॥  
सत्ये तिष्ठस्व निर्विण्णः स्वस्ति तेऽस्तु व्रजाम्यहम्।

इत्युक्त्वा भगवांश्चैनं तत्रैवान्तरधीयत ।  
एतत्‌ ते कथितं राजन्‌ किं भूयः श्रोतुमिच्छसि॥)