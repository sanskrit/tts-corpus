+++
title_full = "190 सत्यकी महिमा, असत्यके दोष तथा लोक और परलोकके सुख-दुःखका विवेचन"
title = "१९० भृगुभरद्वाजसंवादे"

+++


सत्यं ब्रह्म तपः सत्यं सत्यं विसृजते प्रजाः।  
सत्येन धार्यते लोकः स्वर्गं सत्येन गच्छति ॥ १ ॥

अनृतं तमसो रूपं तमसा नीयते ह्यथः।  
तमोग्रस्ता न पश्यन्ति प्रकाशं तमसाऽऽवृताः ॥ २ ॥

स्वर्गः प्रकाश इत्याहुर्नरकं तम एव च।  
सत्यानृतं तदुभयं प्राप्यते जगतीचरैः ॥ ३ ॥

तत्राप्येवंविधा लोके वृत्तिः सत्यानृते भवेत्।  
धर्माधरर्मौ प्रकाशश्च तमो दुःखं सुखं तथा ॥ ४ ॥

तत्र यत् सत्यं स धर्मो यो धर्मः स प्रकाशो यः प्रकाशस्तत् सुखमिति। तत्र यदनृतं सोऽधर्मो योऽधर्मस्तत् तमो यत् तमस्तद् दुःखमिति॥५॥

अत्रोच्यते—  
शारीरैर्मानसैर्दुःखैः सुखैश्चाप्यसुखोदयैः ।  
लोकसृष्टिं प्रपश्यन्तो न मुह्यन्ति विचक्षणाः ॥ ६ ॥

तत्र दुःखविमोक्षार्थं प्रयतेत विचक्षणः।  
सुखं ह्यनित्यं भूतानामिहलोके परत्र च ॥ ७ ॥

राहुग्रस्तस्य सोमस्य यथा ज्योत्स्ना न भासते।  
तथा तमोऽभिभूतानां भूतानां नश्यते सुखम् ॥ ८ ॥

तत् खलु द्विविधं सुखमुच्यते शारीरं मानसं च। इह खल्वमुष्मिंश्च लोके वस्तुप्रवृत्तयः सुखार्थ-मभिधीयन्ते। न ह्यतः परं त्रिवर्गफलं विशिष्टतरमस्ति स एव काम्यो गुणविशेषो धर्मार्थगुणारम्भस्तद्धेतुर-स्योत्पत्तिः सुखप्रयोजनार्थ आरम्भः॥९॥

अत्रोच्यते-अनृतात् खलु तमः प्रादुर्भूतं ततस्तमो-ग्रस्ता अधर्ममेवानुवर्तन्ते न धर्मं क्रोधलोभहिंसानृता-दिभिरवच्छन्ना न खल्वस्मिल्ँलोके नामुत्र सुखमाप्नु-वन्ति। विविधव्याधिरुजोपतापैरवकीर्यन्ते। वधबन्धन-परिक्लेशादिभिश्च क्षुत्पिपासाश्रमकृतैरुपतापैरुप-तप्यन्ते। वर्षवातात्युष्णातिशीतकृतैश्च प्रतिभयैः शारीरैर्दुःखैरुपतप्यन्ते। बन्धुधनविनाशविप्रयोगकृतैश्च मानसैः शोकैरभिभूयन्ते जरामृत्युकृतैश्चान्यैरिति॥११॥

यस्त्वेतैः शारीरमानसैर्दुःखैर्न संस्पृश्यते स सुखं वेद। न चैते दोषाः स्वर्गे प्रादुर्भवन्ति। तत्र खलु भवन्ति॥१२॥

सुमुखः पवनः स्वर्गे गन्धश्च सुरभिस्तथा।  
क्षुत्पिपासा श्रमो नास्ति न जरा न च पापकम्॥१३॥

नित्यमेव सुखं स्वर्गे सुखं दुःखमिहोभयम्।  
नरके दुःखमेवाहुः सुखं तत्परमं पदम् ॥ १४ ॥

पृथिवी सर्वभूतानां जनित्री तद्विधाः स्त्रियः।  
पुमान् प्रजापतिस्तत्र शुक्रं तेजोमयं विदुः ॥ १५ ॥

इत्येतल्लोकनिर्माणं ब्रह्मणा विहितं पुरा।  
प्रजाः समनुवर्तन्ते स्वैः स्वैः कर्मभिरावृताः ॥ १६ ॥