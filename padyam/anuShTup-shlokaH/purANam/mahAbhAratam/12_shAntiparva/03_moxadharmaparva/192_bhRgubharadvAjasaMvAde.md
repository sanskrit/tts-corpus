+++
title_full = "192 वानप्रस्थ और संन्यास धर्मोंका वर्णन तथा हिमालयके उत्तर पार्श्वमें स्थित उत्कृष्ट लोककी विलक्षणता एवं महत्ताका प्रतिपादन, भृगु-भरद्वाज-संवादका उपसंहार"
title = "१९२ भृगुभरद्वाजसंवादे"

+++


वानप्रस्थाः खल्वपि धर्ममनुसरन्तः पुण्यानि तीर्थानि नदीप्रस्रवणानि सुविविक्तेष्वरण्येषु मृगमहिषवराहशार्दूवनगजाकीर्णेषु तपस्यन्तोऽनुसंचरन्ति त्यक्तग्राम्यवस्त्राभ्यवहारोपभोगा वन्यौषधि-फलमूलपर्णपरिमितविचित्रनियताहाराः स्थानास-निनो भूमिपाषाणसिकताशर्करावालुकाभस्म-शायिनः काशकुशचर्मवल्कलसंवृताङ्गाः केश-श्मश्रुनखरोमधारिणो नियतकालोपस्पर्शना अस्क-न्दितकालबलिहोमानुष्ठायिनः समित्कुशकुसुमापहा-रसम्मार्जनलब्धविश्रामाः शीतोष्णवर्षपवनविष्टम्भवि-भिन्नसर्वत्वचो विविधनियमोपयोगचर्यानुष्ठानविहि-तपरिशुष्कमांसशोणितत्वगस्थिभूता धृतिपराः सत्त्व-योगाच्छरीराण्युद्वहन्ते॥१॥

यस्त्वेतां नियतश्चर्यां ब्रह्मर्षिविहितां चरेत् स दहेदग्निवद्दोषान् जयेल्लोकांश्च दुर्जयान्॥२॥

परिव्राजकानां पुनराचारः—तद्यथा विमुच्याग्नि-धनकलत्रपरिबर्हणं संगेष्वात्मनः स्नेहपाशानवधूय परिव्रजन्ति। समलोष्टाश्मकाञ्चनास्त्रिवर्गप्रवृत्तेष्व-सक्तबुद्धयोऽरिमित्रोदासीनानां तुल्यदर्शनाः स्थावर-जरायुजाण्डजस्वेदजोद्भिज्जानां भूतानां बाङ्‌मनः-कर्मभिरनभिद्रोहिणोऽनिकेताः पर्वतपुलिनवृक्षमूल देवतायतनान्यनुचरन्तो वासार्थमुपेयुर्नगरं ग्रामं वा नगरे पञ्चरात्रिकाः ग्रामे चैकरात्रिकाः प्रविश्य च प्राणधारणार्थं द्विजातीनां भवनान्यसंकीर्णकर्मणामुपतिष्ठेयुः पात्रपतितायाचितभैक्ष्याः कामक्रोधदर्प-लोभमोहकार्पण्यदम्भपरिवादाभिमानहिंसानिवृत्ता इति॥३॥

भवन्ति चात्र श्लोकाः—  
अभयं सर्वभूतेभ्यो दत्त्वा यश्चरते मुनिः।  
न तस्य सर्वभूतेभ्यो भयमुत्पद्यते क्वचित् ॥ ४ ॥

कृत्वाग्निहोत्रं स्वशरीरसंस्थं  
शारीरमग्निं स्वमुखे जुहोति ।  
विप्रस्तु भैक्ष्यौपगतैर्हविर्भि-  
श्चिताग्निनां स व्रजते हि लोकम् ॥ ५ ॥

मोक्षाश्रमं यश्चरते यथोक्तं  
शुचिः सुसंकल्पितमुक्तबुद्धिः ।  
अनिन्धनं ज्योतिरिव प्रशान्तं  
स ब्रह्मलोकं श्रयते मनुष्यः ॥ ६ ॥

अस्माल्लोकात् परो लोकः श्रूयते नोपलभ्यते।  
तमहं ज्ञातुमिच्छामि तद् भवान् वक्तुमर्हति ॥ ७ ॥

उत्तरे हिमवत्पार्श्वे पुण्ये सर्वगुणान्विते।  
पुण्यः क्षेम्यश्च काम्यश्च स परो लोक उच्यते ॥ ८ ॥

तत्र ह्यपापकर्माणः शुचयोऽत्यन्तनिर्मलाः ।  
लोभमोहपरित्यक्ता मानवा निरुपद्रवाः ॥ ९ ॥

स स्वर्गसदृशो देशस्तत्र ह्युक्ताः शुभा गुणाः।  
काले मृत्युः प्रभवति स्पृशन्ति व्याधयो न च ॥ १० ॥

न लोभः परदारेषु स्वदारनिरतो जनः।  
नान्योन्यं बध्यते तत्र द्रव्येषु च न विस्मयः।  
परो ह्यधर्मो नैवास्ति संदेहो नापि जायते ॥ ११ ॥

कृतस्य तु फलं तत्र प्रत्यक्षमुपलभ्यते।  
पानासनाशनोपेताः प्रासादभवनाश्रयाः ॥ १२ ॥  
सर्वकामैर्वृताः केचिद्धेमाभरणभूषिताः ।  
प्राणधारणमात्रं तु केषांचिदुपपद्यते ।  
श्रमेण महता केचित् कुर्वन्ति प्राणधारणम् ॥ १३ ॥

इह धर्मपराः केचित् केचिन्नैकृतिका नराः।  
सुखिता दुःखिताः केचिन्निर्धना धनिनोऽपरे ॥ १४ ॥

इह श्रमो भयं मोहः क्षुधा तीव्रा च जायते।  
लोभश्चार्थकृतो नॄणां येन मुह्यन्त्यपण्डिताः ॥ १५ ॥

इह वार्ता बहुविधा धर्माधर्मस्य कारिणः।  
यस्तद्वेदोभयं प्राज्ञः पाप्मना न स लिप्यते ॥ १६ ॥

सोपधं निकृतिः स्तेयं परीवादो ह्यसूयिता।  
परोपघातो हिंसा च पैशुन्यमनृतं तथा ॥ १७ ॥  
एतानासेवते यस्तु तपस्तस्य प्रहीयते।  
यस्त्वेतान् नाचरेद् विद्वांस्तपस्तस्य प्रवर्धते ॥ १८ ॥

इह चिन्ता बहुविधा धर्माधर्मस्य कर्मणः।  
कर्मभूमिरियं लोके इह कृत्वा शुभाशुभम्।  
शुभैः शुभमवाप्नोति तथाशुभमथान्यथा ॥ १९ ॥

इह प्रजापतिः पूर्वं देवाः सर्षिगणास्तथा।  
इष्ट्‌वेष्टतपसः पूता ब्रह्मलोकमुपाश्रिताः ॥ २० ॥

उत्तरः पृथिवीभागः सर्वपुण्यतमः शुभः।  
इहस्थास्तत्र जायन्ते ये वै पुण्यकृतो जनाः ॥ २१ ॥

असत्कर्माणि कुर्वन्तस्तिर्यग्योनिषु चापरे ।  
क्षीणायुषस्तथा चान्ये नश्यन्ति पृथिवीतले ॥ २२ ॥

अन्योन्यभक्षणासक्ता लोभमोहसमन्विताः ।  
इहैव परिवर्तन्ते न ते यान्त्युत्तरां दिशम् ॥ २३ ॥

ये गुरून् पर्युपासन्ते नियता ब्रह्मचारिणः।  
पन्थानं सर्वलोकानां विजानन्ति मनीषिणः ॥ २४ ॥

इत्युक्तोऽयं मया धर्मः संक्षिप्तो ब्रह्मनिर्मितः।  
धर्माधर्मौ हि लोकस्य यो वै वेत्ति स बुद्धिमान्॥२५॥

इत्युक्तो भृगुणा राजन् भरद्वाजः प्रतापवान्।  
भृगुं परमधर्मात्मा विस्मितः प्रत्यपूजयत् ॥ २६ ॥

एष ते प्रसवो राजन् जगतः सम्प्रकीर्तितः।  
निखिलेन महाप्राज्ञ किं भूयः श्रोतुमिच्छसि ॥ २७ ॥