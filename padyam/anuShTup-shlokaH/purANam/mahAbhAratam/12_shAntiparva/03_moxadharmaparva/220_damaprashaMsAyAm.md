+++
title_full = "220 श्वेतकेतु और सुवर्चलाका विवाह, दोनों पति-पत्नीका अध्यात्मविषयक संवाद तथा गार्हस्थ्य-धर्मका पालन करते हुए ही उनका परमात्माको प्राप्त होना एवं दमकी महिमाका वर्णन"
title = "२२० दमप्रशंसायाम्"

+++


अस्ति कश्चिद् यदि विभो सदारो नियतो गृहे।  
अतीतसर्वसंसारः सर्वद्वन्द्वविवर्जितः ॥  
तं मे ब्रूहि महाप्राज्ञ दुर्लभः पुरुषो महान्।

शृणु राजन् यथावृत्तं यन्मां त्वं पृष्टवानसि।  
इतिहासमिमं शुद्धं संसारभयभेषजम् ॥

देवलो नाम विप्रर्षिः सर्वशास्त्रार्थकोविदः।  
क्रियावान् धार्मिको नित्यं देवब्राह्मणपूजकः॥

सुता सुवर्चला नाम तस्य कल्याणलक्षणा।  
नातिह्रस्वा नातिकृशा नातिदीर्घा यशस्विनी॥

प्रदानसमयं प्राप्ता पिता तस्य ह्यचिन्तयत्॥  
अस्याः पतिः कुतो वेति ब्राह्मणः श्रोत्रियः परः।  
विद्वान् विप्रो ह्यकुटुम्बः प्रियवादी महातपाः॥

इत्येवं चिन्तयानं तं रहस्याह सुवर्चला।  
अन्धाय मां महाप्राज्ञ देह्यनन्धाय वै पितः।  
एवं स्मर सदा विद्वन् ममेदं प्रार्थितं मुने॥

न शक्यं प्रार्थितं वत्से त्वयाद्य प्रतिभाति मे।  
अन्धतानन्धता चेति विकारो मम जायते॥  
उन्मत्तेवाशुभं वाक्यं भाषसे शुभलोचने।

नाहमुन्मत्तभूताद्य बुद्धिपूर्वं ब्रवीमि ते।  
विद्यते चेत् पतिस्तादृक् स मां भरति वेदवित्॥

येभ्यस्त्वं मन्यसे दातुं मामिहानय तान् द्विजान्।  
तादृशं तं पतिं तेषु वरयिष्ये यथातथम्॥

तथेति चोक्त्वा तां कन्यामृषिः शिष्यानुवाच ह।  
ब्राह्मणान् वेदसम्पन्नान् योनिगोत्रविशोधितान् ।  
मातृतः पितृतः शुद्धान् शुद्धानाचारतः शुभान्।  
अरोगान् बुद्धिसम्पन्नान् शीलसत्त्वगुणान्वितान् ॥  
असंकीर्णांश्च गोत्रेषु वेदव्रतसमन्वितान् ।  
ब्राह्मणान् स्नातकान् शीघ्रं मातापितृसमन्वितान्॥  
निवेष्टुकामान् कन्यां मे दृष्ट्‌वाऽऽनयत शिष्यकाः।

तच्छ्रुत्वा त्वरिताः शिष्या ह्याश्रमेषु ततस्ततः।  
ग्रामेषु च ततो गत्वा ब्राह्मणेभ्यो न्यवेदयन्॥

ऋषेः प्रभावं मत्वा ते कन्यायाश्च द्विजोत्तमाः।  
अनेकमुनयो राजन् सम्प्राप्ता देवलाश्रमम्॥

अनुमान्य यथान्यायं मुनीन् मुनिकुमारकान्।  
अभ्यर्च्य विधिवत् तत्र कन्यामाह पिता महान्॥

एतेऽपि मुनयो वत्से स्वपुत्रैकमता इह।  
वेदवेदाङ्गसम्पन्नाः कुलीनाः शीलसम्मताः ॥  
येऽमी तेषु वरं भद्रे त्वमिच्छसि महाव्रतम्।  
तं कुमारं वृणीष्वाद्य तस्मै दास्याम्यहं शुभे॥

तथेति चोक्त्वा कल्याणी तप्तहेमनिभा तदा।  
सर्वलक्षणसम्पन्ना वाक्यमाह यशस्विनी ॥  
विप्राणां समितीर्दृष्ट्‌त्वा प्रणिपत्य तपोधनान्।

यद्यस्ति समितौ विप्रो ह्यन्धोऽनन्धः स मे वरः॥

तच्छ्रुत्वा मुनयस्तत्र वीक्षमाणाः परस्परम्।  
नोचुर्विप्रा महाभागाः कन्यां मत्वा ह्यवेदिकाम्॥

कुत्सयित्वा मुनिं तत्र मनसा मुनिसत्तमाः॥  
यथागतं ययुः क्रुद्धा नानादेशनिवासिनः।  
कन्या च संस्थिता तत्र पितृवेश्मनि भामिनी॥

ततः कदाचिद् ब्रह्मण्यो विद्वान् न्यायविशारदः।  
ऊहापोहविधानज्ञो ब्रह्मचर्यसमन्वितः ॥  
वेदविद् वेदतत्त्वज्ञः क्रियाकल्पविशारदः ।  
आत्मतत्त्वविभागज्ञः पितृमान् गुणसागरः ॥  
श्वेतकेतुरिति ख्यातः श्रुत्वा वृत्तान्तमादरात्।  
कन्यार्थं देवलं चापि शीघ्रं तत्रागतोऽभवत्॥

उद्‌दालकसुतं दृष्ट्‌वा श्वेतकेतुं महाव्रतम्।  
यथान्यायं च सम्पूज्य देवलः प्रत्यभाषत॥

कन्ये एष महाभागे प्राप्तो ऋषिकुमारकः।  
वरयैनं महाप्राज्ञं वेदवेदाङ्गपारगम् ॥

तच्छ्रुत्वा कुपिता कन्या ऋषिपुत्रमुदैक्षत।  
तां कन्यामाह विप्रर्षिः सोऽहं भद्रे समागतः॥

अन्धोऽहमत्र तत्त्वं हि तथा मन्ये च सर्वदा।  
विशालनयनं विद्धि तथा मां हीनसंशयम्॥  
वृणीष्व मां वरारोहे भजे च त्वामनिन्दिते।

येनेदं वीक्षते नित्यं वृणोति स्पृशतेऽथ वा॥  
घ्रायते वक्ति सततं येनेदं रसते पुनः।  
येनेदं मन्यते तत्त्वं येन बुध्यति वा पुनः॥  
न चक्षुर्विद्यते ह्येतत् स वै भूतान्ध उच्यते।

यस्मिन् प्रवर्तते चेदं पश्यन् शृण्वन् स्पृशन्नपि॥  
जिघ्रंश्च रसयंस्तद्वद् वर्तते येन चक्षुषा।  
तन्मे नास्ति ततो ह्यन्धो वृणु भद्रेऽद्य मामतः॥

लोकदृष्ट्या करोमीह नित्यनैमित्तिकादिकम् ।  
आत्मदृष्ट्या च तत् सर्वं विलिप्यामि च नित्यशः॥

स्थितोऽहं निर्भरः शान्तः कार्यकारणभावनः।  
अविद्यया तरन् मृत्युं विद्यया तं तथामृतम्॥  
यथाप्राप्तं तु संदृश्य वसामीह विमत्सरः।

क्रीते व्यवसितं भद्रे भर्ताहं ते वृणीष्व माम्॥  
ततः सुवर्चला दृष्ट्‌वा प्राह तं द्विजसत्तमम्।

मनसासि वृतो विद्वन् शेषकर्ता पिता मम।  
वृणीष्व पितरं मह्यमेष वेदविधिक्रमः॥

तद् विज्ञाय पिता तस्या देवलो मुनिसत्तमः।  
श्वेतकेतुं च सम्पूज्य तथैवोद्‌दालकेन तम्॥  
मुनीनामग्रतः कन्यां प्रददौ जलपूर्वकम्।

उदाहरन्ति वै तत्र श्वेतकेतुं निरीक्ष्य तम्॥  
हृत्पुण्डरीकनिलयः सर्वभूतात्मको हरिः ।  
श्वेतकेतुस्वरूपेण स्थितोऽसौ मधुसूदनः ॥

प्रीयतां माधवो देवः पत्नी चेयं सुता मम।  
प्रतिपादयामि ते कन्यां सहधर्मचरीं शुभाम्॥

इत्युक्त्वा प्रददौ तस्मै देवलो मुनिपुङ्गवः।  
प्रतिगृह्य च तां कन्यां श्वेतकेतुर्महायशाः॥  
उपयम्य यथान्यायमत्र कृत्वा यथाविधि।  
समाप्य तन्त्रं मुनिभिर्वैवाहिकमनुत्तमम् ॥  
स गार्हस्थ्ये वसन् धीमान् भार्यां तामिदमब्रवीत्॥

यानि चोक्तानि वेदेषु तत् सर्वं कुरु शोभने।  
मया सह यथान्यायं सहधर्मचरी मम॥

अहमित्येव भावेन स्थितोऽहं त्वं तथैव च।  
तस्मात्‌ कर्माणि कुर्वीथाः कुर्यां ते च ततः परम्॥

न ममेति च भावेन ज्ञानाग्निनिलयेन च।  
अनन्तरं तथा कुर्यास्तानि कर्माणि भस्मसात्॥  
एवं त्वया च कर्तव्यं सर्वदादुर्भगा मया।  
यद् यदाचरति श्रेष्ठः तत् तदेवेतरो जनः॥  
तस्माल्लोकस्य सिद्ध‌्यर्थं कर्तव्यं चात्मसिद्धये॥

उक्त्वैवं स महाप्राज्ञः सर्वज्ञानैकभाजनः।  
पुत्रानुत्पाद्य तस्यां च यज्ञैः संतर्प्य देवताः॥  
आत्मयोगपरो नित्यं निर्द्वन्द्वो निष्परिग्रहः।

भार्यां तां सदृशीं प्राप्य बुद्धिं क्षेत्रज्ञयोरिव।  
लोकमन्यमनुप्राप्तौ भार्या भर्ता तथैव च॥  
साक्षिभूतौ जगत्यस्मिंश्चरमाणौ मुदान्वितौ ।

ततः कदाचिद् भर्तारं श्वेतकेतुं सुवर्चला।  
पप्रच्छ को भवानत्र ब्रूहि मे तद् द्विजोत्तम।  
तामाह भगवान् वाग्मी त्वया ज्ञातो न संशयः॥  
द्विजोत्तमेति मामुक्त्वा पुनः कमनुपृच्छसि।

सा तमाह महात्मानं पृच्छामि हृदि शायिनम्॥

तच्छ्रुत्वा प्रत्युवाचैनां स न वक्ष्यति भामिनि।  
नामगोत्रसमायुक्तमात्मानं मन्यसे यदि ।  
तन्मिथ्या गोत्रसद्भावे वर्तते देहबन्धनम्॥

अहमित्येष भावोऽत्र त्वयि चापि समाहितः।  
त्वमप्यहमहं सर्वमहमित्येव वर्तते ॥  
नात्र तत् परमार्थं वै किमर्थमनुपृच्छसि॥

ततः प्रहस्य सा हृष्टा भर्तारं धर्मचारिणी।  
उवाच वचनं काले स्मयमाना तदा नृप॥

किमनेकप्रकारेण विरोधेन प्रयोजनम् ।  
क्रियाकलापैर्ब्रह्मर्षे ज्ञाननष्टोऽसि सर्वदा ॥  
तन्मे ब्रूहि महाप्राज्ञ यथाहं त्वामनुव्रता॥

यद् यदाचरति श्रेष्ठः तत् तदेवेतरो जनः।  
वर्तते तेन लोकोऽयं संकीर्णश्च भविष्यति॥

संकीर्णे च तथा धर्मे वर्णसंकरमेति च।  
संकरे च प्रवृत्ते तु मात्स्यो न्यायः प्रवर्तते॥

तदनिष्टं हरेर्भद्रे धातुरस्य महात्मनः।  
परमेश्वरसंक्रीडा लोकसृष्टिरियं शुभे ॥

यावत् पांसव उद्दिष्टास्तावत्योऽस्य विभूतयः।  
तावत्यश्चैव मायास्तु तावत्योऽस्याश्च शक्तयः॥

एवं सुगह्वरे मुक्तो यत्र मे तद्भवाभवम्।  
छित्त्वा ज्ञानासिना गच्छेत्‌ स विद्वान् स च मे प्रियः॥  
सोऽहमेव न संदेहः प्रतिज्ञा इति तस्य वै॥

ये मूढास्ते दुरात्मानो धर्मसंकरकारकाः।  
मर्यादाभेदका नीचा नरके यान्ति जन्तवः।  
आसुरीं योनिमापन्ना इति देवानुशासनम्॥

भगवत्या तथा लोके रक्षितव्यं न संशयः।  
मर्यादालोकरक्षार्थमेवमस्मि तथा स्थितः ॥

शब्दः कोऽत्र इति ख्यातस्तथार्थश्च महामुने।  
आकृत्यापि तयोर्ब्रूहि लक्षणेन पृथक् पृथक्॥

व्यत्ययेन च वर्णानां परिवादकृतो हि यः।  
स शब्द इति विज्ञेयस्तन्निपातोऽर्थ उच्यते॥

शब्दार्थयोर्हि सम्बन्धस्त्वनयोरस्ति वा न वा।  
तन्मे ब्रूहि यथातत्त्वं शब्दस्थानेऽर्थ एव चेत्॥

शब्दार्थयोर्न चैवास्ति सम्बन्धोऽत्यन्त एव हि।  
पुष्करे च यथा तोयं तथास्तीति च वेत्थ तत्॥

अर्थे स्थितिर्हि शब्दस्य नान्यथा च स्थितिर्भवेत्।  
विद्यते चेन्महाप्राज्ञ विनार्थं ब्रूहि सत्तम॥

स संसर्गोऽतिमात्रस्तु वाचकत्वेन वर्तते।  
अस्ति चेद् वर्तते नित्यं विकारोच्चारणेन वै॥

शब्दस्थानोऽत्र इत्युक्तस्तथार्थ इति मे कृतम्।  
अर्थास्थितो न तिष्ठेच्च विरूढमिह भाषितम्॥

न विकूलोऽत्र कथितो नाकाशं हि विना जगत्।  
सम्बन्धस्तत्र नास्त्येव तद्वदित्येष मन्यताम्॥

सदाहङ्कारशब्दोऽयं व्यक्तमात्मनि संश्रितः ।  
न वाचस्तत्र वर्तन्ते इति मिथ्या भविष्यति॥

अहंशब्दो ह्यहंभावो नात्मभावे शुभव्रते।  
न वर्तते परेऽचिन्त्ये वाचः सगुणलक्षणाः॥

मृण्मये हि घटे भावस्तादृग्भाव इहेष्यते।  
अयं भावः परेऽचिन्त्ये ह्यात्मभावो यथा च तत्॥

अहं त्वमेतदित्येव परे संकल्पना मया।  
तस्माद् वाचो न वर्तन्त इति नैव विरुध्यते॥

तस्माद् वामेन वर्तन्ते मनसा भीरु सर्वशः।  
यथाकाशगतं विश्वं संसक्तमिव लक्ष्यते॥

संसर्गे सति सम्बन्धात् तद् विकारं भविष्यति।  
अनाकाशगतं सर्वं विकारे च सदा गतम्॥

तद् ब्रह्म परमं शुद्धमनौपम्यं न शक्यते।  
न दृश्यते तथा तच्च दृश्यते च मतिर्मम॥

निर्विकारं ह्यमूर्तिं च निरयं सर्वगं तथा।  
दृश्यते च वियन्नित्यं दृगात्मा तेन दृश्यते॥

त्वचा स्पृशति वै वायुमाकाशस्थं पुनः पुनः।  
तत्स्थं गन्धं तथाऽऽघ्राति ज्योतिः पश्यति चक्षुषा॥

तमोरश्मिगणश्चैव मेघजालं तथैव च।  
वर्षं तारागणं चैव नाकाशं दृश्यते पुनः॥

आकाशस्याप्यथाकाशं सद्रूपमिति निश्चितम् ।  
तदर्थे कल्पिता ह्येते तत् सत्यो विष्णुरेव च॥

यानि नामानि गौणानि ह्युपचारात् परात्मनि।  
न चक्षुषा न मनसा न चान्येन परो विभुः॥  
चिन्त्यते सूक्ष्मया बुद्ध्या वाचा वक्तुं न शक्यते।

एतत् प्रपञ्चमखिलं तस्मिन् सर्वं प्रतिष्ठितम्।  
महाघटोऽल्पकश्चैव यथा मह्यां प्रतिष्ठितौ॥

न च स्त्री न पुमांश्चैव तथैव न नपुंसकः।  
केवलज्ञानमात्रं तत् तस्मिन् सर्वं प्रतिष्ठितम्॥

भूमिसंस्थानयोगेन वस्तुसंस्थानयोगतः ।  
रसभेदा यथा तोये प्रकृत्यामात्मनस्तथा॥

तद्वाक्यस्मरणान्नित्यं तृप्तिं वारि पिबन्निव।  
प्राप्नोति ज्ञानमखिलं तेन तत् सुखमेधते॥

अनेन साध्यं किं स्याद् वै शब्देनेति मतिर्मम।  
वेदगम्यः परोऽचिन्त्य इति पौराणिका विदुः॥  
निरर्थको यथा लोके तद्वत् स्यादिति मे मतिः।  
निरीक्ष्यैवं यथान्यायं वक्तुमर्हसि मेऽनघ॥

वेदगम्यं परं शुद्धमिति सत्या परा श्रुतिः।  
व्याहत्या नैतदित्याह व्युपलिङ्गे च वर्तते॥

निरर्थको न चैवास्ति शब्दो लौकिक उत्तमे।  
अनन्वयास्तथा शब्दा निरर्था इति लौकिकैः॥

गृह्यन्ते तद्वदित्येव न वर्तन्ते परात्मनि।  
अगोचरत्वं वचसां युक्तमेवं तथा शुभे॥

साधनस्योपदेशाच्च ह्युपायस्य च सूचनात्।  
उपलक्षणयोगेन व्यावृत्या च प्रदर्शनात्॥  
वेदगम्यः परः शुद्ध इति मे धीयते मतिः।

अध्यात्मध्यानसम्भूतं भूतं दीपवत् स्फुटम्॥  
ज्ञाने विद्धि शुभाचारे तेन यान्ति परां गतिम्।

यदि मे व्याहृतं गुह्यं श्रुतं न तु त्वया शुभे॥  
तथ्यमित्येव वा शुद्धे ज्ञानं ज्ञानविलोचने।

नानारूपवदस्यैवमैश्वर्यं दृश्यते शुभे ।  
न वायुस्तन्न सूर्यस्तन्नाग्निस्तत् तु परं पदम्॥  
अनेन पूर्णमेतद्धि हृदि भूतमिहेष्यते।

एतावदात्मविज्ञानमेतावद् यदहं स्मृतम् ॥  
आवयोर्न च सत्त्वे वै तस्मादज्ञानबन्धनम्।

एवं सुवर्चला हृष्टा प्रोक्ता भर्त्रा यथार्थवत्।  
परिचर्यमाणा ह्यनिशं तत्त्वबुद्धिसमन्विता ॥

भर्ता च तामनुप्रेक्ष्य नित्यनैमित्तिकान्वितः।  
परमात्मनि गोविन्दे वासुदेवे महात्मनि॥  
समाधाय च कर्माणि तन्मयत्वेन भावितः।  
कालेन महता राजन् प्राप्नोति परमां गतिम्॥

एतत् ते कथितं राजन् यस्मात् त्वं परिपृच्छसि।  
गार्हस्थ्यं च समाधाय गतौ जायापती परम्॥)

किं कुर्वन् सुखमाप्नोति किं कुर्वन्‌ दुःखमाप्नुयात्।  
किं कुर्वन्निर्भयो लोके सिद्धश्चरति भारत ॥ १ ॥

दममेव प्रशंसन्ति वृद्धाः श्रुतिसमाधयः।  
सर्वेषामेव वर्णानां ब्राह्मणस्य विशेषतः ॥ २ ॥

नादान्तस्य क्रियासिद्धिर्यथावदुपपद्यते ।  
क्रिया तपश्च सत्यं च दमे सर्वं प्रतिष्ठितम् ॥ ३ ॥

दमस्तेजो वर्धयति पवित्रं दम उच्यते।  
विपाप्मा निर्भयो दान्तः पुरुषो विन्दते महत् ॥ ४ ॥

सुखं दान्तः प्रस्वपिति सुखं च प्रतिबुद्ध्यते।  
सुखं लोके विपर्येति मनश्चास्य प्रसीदति ॥ ५ ॥

तेजो दमेन ध्रियते तन्न तीक्ष्णोऽधिगच्छति।  
अमित्रांश्च बहुन् नित्यं पृथगात्मनि पश्यति ॥ ६ ॥

क्रव्याद्भ्य इव भूतानामदान्तेभ्यः सदा भयम्।  
तेषां विप्रतिषेधार्थं राजा सृष्टः स्वयम्भुवा ॥ ७ ॥

आश्रमेषु च सर्वेषु दम एव विशिष्यते।  
यच्च तेषु फलं धर्मे भूयो दान्ते तदुच्यते ॥ ८ ॥

तेषां लिङ्गानि वक्ष्यामि येषां समुदयो दमः।  
अकार्पण्यमसंरम्भः संतोषः श्रद्दधानता ॥ ९ ॥  
अक्रोध आर्जवं नित्यं नातिवादोऽभिमानिता।  
गुरुपूजानसूया च दया भूतेष्वपैशुनम् ॥ १० ॥  
जनवादमृषावादस्तुतिनिन्दाविवर्जनम् ।  
साधुकामश्च स्पृहयेन्नायतिं प्रत्ययेषु च ॥ ११ ॥

अवैरकृत् सूपचारः समो निन्दाप्रशंसयोः।  
सुवृत्तः शीलसम्पन्नः प्रसन्नात्माऽऽत्मवान् प्रभुः ॥ १२ ॥  
प्राप्य लोके च सत्कारं स्वर्गं वै प्रेत्य गच्छति।

दुर्गमं सर्वभूतानां प्रापयन् मोदते सुखी ॥ १३ ॥  
सर्वभूतहिते युक्तो न स्म यो द्विषते जनम्।  
महाह्रद इवाक्षोभ्यः प्रज्ञातृप्तः प्रसीदति ॥ १४ ॥

अभयं यस्य भूतेभ्यः सर्वेषामभयं यतः।  
नमस्यः सर्वभूतानां दान्तो भवति बुद्धिमान् ॥ १५ ॥

न हृष्यति महत्यर्थे व्यसने च न शोचति।  
स वै परिमितप्रज्ञः स दान्तो द्विज उच्यते ॥ १६ ॥

कर्मभिः श्रुतिसम्पन्नः सद्भिराचरितैः शुचिः।  
सदैव दमसंयुक्तस्तस्य भुङ्‌क्ते महाफलम् ॥ १७ ॥

अनसूया क्षमा शान्तिः संतोषः प्रियवादिता।  
सत्यं दानमनायासो नैष मार्गो दुरात्मनाम् ॥ १८ ॥

कामक्रोधौ च लोभश्च परस्येर्ष्याविकत्थना।  
कामक्रोधौ वशे कृत्वा ब्रह्मचारी जितेन्द्रियः ॥ १९ ॥  
विक्रम्य घोरे तपसि ब्राह्मणः संशितव्रतः।  
कालाकाङ्‌क्षी चरेल्लोकान् निरपाय इवात्मवान् ॥ २० ॥