+++
title_full = "303 प्रकृति संसर्गके कारण जीवका अपनेको नाना प्रकारके कर्मोंका कर्ता और भोक्ता मानना एवं नाना योनियोंमें बारंबार जन्म ग्रहण करना"
title = "३०३ वसिष्ठकरालजनकसंवादे"

+++


एवमप्रतिबुद्धत्वादबुद्धमनुवर्तते ।  
देहाद् देहसहस्राणि तथा समभिपद्यते ॥ १ ॥

तिर्यग्योनिसहस्रेषु कदाचिद् देवतास्वपि ।  
उपपद्यति संयोगाद् गुणैः सह गुणक्षयात् ॥ २ ॥

मानुषत्वाद् दिवं याति दिवो मानुष्यमेव च।  
मानुष्यान्निर यस्थानमानन्त्यं प्रतिपद्यते ॥ ३ ॥

कोशकारो यथाऽऽत्मानं कीटः समवरुन्धति।  
सूत्रतन्तुगुणैर्नित्यं तथायमगुणो गुणौः ॥ ४ ॥

द्वन्द्वमेति च निर्द्वन्द्वस्तासु तास्विह योनिषु।  
शीर्षरोगेऽक्षिरोगे च दन्तशूले गलग्रहे ॥ ५ ॥

जलोदरे तृषारोगे ज्वरगण्डे विषूचके।  
श्वित्रकुष्ठेऽग्निदग्धे च सिध्मापस्मारयोरपि ॥ ६ ॥

यानि चान्यानि द्वन्द्वानि प्राकृतानि शरीरिषु।  
उत्पद्यन्ते विचित्राणि तान्येषोऽप्यभिमन्यते ॥ ७ ॥

तिर्यग्योनिसहस्रेषु कदाचिद् देवतास्वपि ।  
अभिमन्यत्यभीमानात् तथैव सुकृतान्यपि ॥ ८ ॥

शुक्लवासाश्च दुर्वासाः शायी नित्यमधस्तथा।  
मण्डूकशायी च तथा वीरासनगतस्तथा ॥ ९ ॥  
चीरधारणमाकाशे शयनं स्थानमेव च।  
इष्टकाप्रस्तरे चैव कण्टकप्रस्तरे तथा ॥ १० ॥  
भस्मप्रस्तरशायी च भूमिशय्या तलेषु च।  
वीरस्थानाम्बुपङ्के च शयनं फलकेषु च ॥ ११ ॥  
विविधासु च शय्यासु फलगृद्ध्यान्वितस्तथा।  
मुञ्जमेखलनग्नत्वं क्षौमकृष्णाजिनानि च ॥ १२ ॥

शाणीवालपरीधानो व्याघ्रचर्मपरिच्छदः ।  
सिंहचर्मपरीधानः पट्टवासास्तथैव च ॥ १३ ॥

फलकं परिधानश्च तथा कण्टकवस्त्रधृक्।  
कीटकावसनश्चैव चीरवासास्तथैव च ॥ १४ ॥

वस्त्राणि चान्यानि बहून्यभिमन्यत्यबुद्धिमान् ।  
भोजनानि विचित्राणि रत्नानि विविधानि च ॥ १५ ॥

एकरात्रान्तराशित्वमेककालिकभोजनम् ।  
चतुर्थाष्टमकालश्च षष्ठकालिक एव च ॥ १६ ॥

षड्‌रात्रभोजनश्चैव तथैवाष्टहभोजनः ।  
सप्तरात्रदशाहारो द्वादशाहिकभोजनः ॥ १७ ॥

मासोपवासी मूलाशी फलाहारस्तथैव च।  
वायुभक्षोऽम्बुपिण्याकदधिगोमयभोजनः ॥ १८ ॥

गोमूत्रभोजनश्चैव शाकपुष्पाद एव च।  
शैवालभोजनश्चैव तथाऽऽचामेन वर्तयन् ॥ १९ ॥

वर्तयन् शीर्णपर्णैश्च प्रकीर्णफलभोजनः ।  
विविधानि च कृच्छ्राणि सेवते सिद्धिकाङ्क्षया ॥ २० ॥

चान्द्रायणानि विधिवल्लिङ्गानि विविधानि च।  
चातुराश्रम्यपन्थानमाश्रयत्यपथानपि ॥ २१ ॥

उपाश्रमानप्यपरान् पाषण्डान् विविधानपि ।  
विविक्ताश्च शिलाच्छायास्तथा प्रस्रवणानि च ॥ २२ ॥

पुलिनानि विविक्तानि विविक्तानि वनानि च।  
देवस्थानानि पुण्यानि विविक्तानि सरांसि च ॥ २३ ॥

विविक्ताश्चापि शैलानां गुहा गृहनिभोपमाः।  
विविक्तानि च जप्यानि व्रतानि विविधानि च ॥ २४ ॥  
नियमान् विविधांश्चापि विविधानि तपांसि च।  
यज्ञांश्च विविधाकारान् विधींश्च विविधांस्तथा ॥ २५ ॥

वणिक्यथं द्विजं क्षत्रं वैश्यशूद्रांस्तथैव च।  
दानं च विविधाकारं दीनान्धकृपणादिषु ॥ २६ ॥

अभिमन्यत्यसम्बोधात् तथैव त्रिविधान् गुणान्।  
सत्त्वं रजस्तमश्चैव धर्मार्थौ काम एव च ॥ २७ ॥

प्रकृत्याऽऽत्मानमेवात्मा एवं प्रविभजत्युत ।  
स्वधाकारवषट्‌कारौ स्वाहाकारनमस्क्रियाः ॥ २८ ॥

याजनाध्यापनं दानं तथैवाहुः प्रतिग्रहम्।  
यजनाध्ययने चैव यच्चान्यदपि किंचन ॥ २९ ॥

जन्ममृत्युविवादे च तथा विशसनेऽपि च।  
शुभाशुभमयं सर्वमेतदाहुः क्रियापथम् ॥ ३० ॥

प्रकृतिः कुरुते देवी भवं प्रलयमेव च।  
दिवसान्ते गुणानेतानभ्येत्यैकोऽवतिष्ठते ॥ ३१ ॥  
रश्मिजालमिवादित्यस्तत् तत्काले नियच्छति ।

एवमेषोऽसकृत्पूर्वं क्रीडार्थमभिमन्यते ॥ ३२ ॥  
आत्मरूपगुणानेतान् विविधान् हृदयप्रियान् ।

एवमेतां विकुर्वाणः सर्गप्रलयधर्मिणीम् ॥ ३३ ॥  
क्रियां कियापथे रक्तस्त्रिगुणां त्रिगुणाधिपः।  
क्रियां क्रियापथोपेतस्तथा तदिति मन्यते ॥ ३४ ॥

प्रकृत्या सर्वमेवेदं जगदन्धीकृतं विभो।  
रजसा तमसा चैव व्याप्तं सर्वमनेकधा ॥ ३५ ॥

एवं द्वन्द्वान्यथैतानि समावर्तन्ति नित्यशः।  
ममैवैतानि जायन्ते धावन्ते तानि मामिति ॥ ३६ ॥  
निस्तर्तव्यान्यथैतानि सर्वाणीति नराधिप ।  
मन्यतेऽयं ह्यबुद्धत्वात् तथैव सुकृतान्यपि ॥ ३७ ॥  
भोक्तव्यानि मयैतानि देवलोकगतेन वै।  
इहैव चैनं भोक्ष्यामि शुभाशुभफलोदयम् ॥ ३८ ॥

सुखमेव तु कर्तव्यं सकृत् कृत्वा सुखं मम।  
यावदन्तं च मे सौख्यं जात्यां जात्यां भविष्यति ॥ ३९ ॥

भविष्यति च मे दुःखं कृतेनेहाप्यनन्तकम्।  
महद् दुःखं हि मानुष्यं निरये चापि मज्जनम् ॥ ४० ॥

निरयाच्चापि मानुष्यं कालेनैष्याम्यहं पुनः।  
मनुष्यत्वाच्च देवत्वं देवत्वात् पौरुषं पुनः ॥ ४१ ॥

मनुष्यत्वाच्च निरयं पर्यायेणोपगच्छति ।  
य एवं वेत्ति नित्यं वै निरात्माऽऽत्मगुणैर्वृतः ॥ ४२ ॥  
तेन देवमनुष्येषु निरये चोपपद्यते।

ममत्वेनावृतो नित्यं तत्रैव परिवर्तते ॥ ४३ ॥  
सर्गकोटिसहस्राणि मरणान्तासु मूर्तिषु ।

य एवं कुरुते कर्म शुभाशुभफलात्मकम् ॥ ४४ ॥  
स एवं फलमाप्नोति त्रिषु लोकेषु मुर्तिमान्।

प्रकृतिः कुरुते कर्म शुभाशुभफलात्मकम्।  
प्रकृतिश्च तदश्नाति त्रिषु लोकेषु कामगा ॥ ४५ ॥

तिर्यग्योनिमनुष्यत्वं देवलोके तथैव च।  
त्रीणि स्थानानि चैतानि जानीयात् प्रकृतानि ह ॥ ४६ ॥

अलिङ्गां प्रकृतिं त्वाहुर्लिङ्गैरनुमिमीमहे ।  
तथैव पौरुषं लिङ्गमनुमानाद्धि मन्यते ॥ ४७ ॥

स लिङ्गान्तरमासाद्य प्राकृतं लिङ्गमव्रणः।  
व्रणद्वाराण्यधिष्ठाय कर्मण्यात्मनि मन्यते ॥ ४८ ॥

श्रोत्रादीनि तु सर्वाणि पञ्चकर्मेन्द्रियाण्यथ।  
वागादीनि प्रवर्तन्ते गुणेष्विह गुणौः सह ॥ ४९ ॥

अहमेतानि वै सर्वं मय्येतानीन्द्रियाणि ह।  
निरिन्द्रियो हि मन्येत व्रणवानस्मि निर्व्रणः ॥ ५० ॥

अलिङ्गो लिङ्गमात्मानमकालः कालमात्मनः ।  
असत्त्वं सत्त्वमात्मानमतत्त्वं तत्त्वमात्मनः ॥ ५१ ॥

अमृत्युर्मृत्युमात्मानमचरश्चरमात्मनः ।  
अक्षेत्रः क्षेत्रमात्मानमसर्गः सर्गमात्मनः ॥ ५२ ॥

अतपास्तप आत्मानमगतिर्गतिमात्मनः ।  
अभवो भवमात्मानमभयो भयमात्मनः ॥ ५३ ॥  
अक्षरः क्षरमात्मानमबुद्धिस्त्वभिमन्यते ॥ ५४ ॥