+++
title_full = "308 क्षर-अक्षर और परमात्मतत्त्वका वर्णन, जीवके नानात्व और एकत्वका दृष्टान्त, उपदेशके अधिकारी और अनधिकारी तथा इस ज्ञानकी परम्पराको बताते हुए वसिष्ठ-करालजनक-संवादका उपसंहार"
title = "३०८ वसिष्ठकरालजनकसंवादसमाप्तौ"

+++


अथ बुद्धमथाबुद्धमिमं गुणविधिं शृणु।  
आत्मानं बहुधा कृत्वा तान्येव प्रविचक्षते ॥ १ ॥

एतदेवं विकुर्वाणो बुध्यमानो न बुध्यते।  
गुणान् धारयते ह्येष सृजत्याक्षिपते तदा ॥ २ ॥

अजस्रं त्विह क्रीडार्थं विकरोति जनाधिप।  
अव्यक्तबोधनाच्चैव बुध्यमानं वदन्त्यपि ॥ ३ ॥

न त्वेव बुध्यतेऽव्यक्तं सगुणं तात निर्गुणम्।  
कदाचित् त्वेव खल्वेतदाहुरप्रतिबुद्धकम् ॥ ४ ॥

बुध्यते यदि वाव्यक्तमेतद् वै पञ्चविंशकम्।  
बुध्यमानो भवत्येव सङ्गात्मक इति श्रुतिः।  
अनेनाप्रतिबुद्धेति वदन्त्यव्यक्तमच्युतम् ॥ ५ ॥

अव्यक्तबोधनाच्चापि बुध्यमानं वदन्त्युत ।  
पञ्चविंशं महात्मानं न चासावपि बुध्यते ॥ ६ ॥  
षड्‌विंशं विमलं बुद्धमप्रमेयं सनातनम्।  
स तु तं पञ्चविंशं च चतुर्विंशं च बुध्यते॥७॥

दृश्यादृश्ये ह्यनुगतं स्वभावेन महाद्युते।  
अव्यक्तमत्र तद् ब्रह्म बुध्यते तात केवलम् ॥ ८ ॥

केवलं पञ्चविंशं च चतुर्विंशं न पश्यति।  
बुध्यमानो यदाऽऽत्मानमन्योऽहमिति मन्यते ॥ ९ ॥  
तदा प्रकृतिमानेष भवत्यव्यक्तलोचनः ।

बुध्यते च परां बुद्धिं विशुद्धाममलां यदा ॥ १० ॥  
षड्‌विंशो राजशार्दूल तथा बुद्धत्वमाव्रजेत्।  
ततस्त्यजति सोऽव्यक्तं सर्गप्रलयधर्मि वै ॥ ११ ॥

निर्गुणः प्रकृतिं वेद गुणयुक्तामचेतनाम्।  
ततः केवलधर्मासौ भवत्यव्यक्तदर्शनात् ॥ १२ ॥

केवलेन समागम्य विमुक्तोऽऽत्मानमाप्नुयात् ।  
एतत् तु तत्त्वमित्याहुर्निस्तत्त्वमजरामरम् ॥ १३ ॥

तत्त्वसंश्रयणादेतत् तत्त्ववन्न च मानद।  
पञ्चविंशति तत्त्वानि प्रवदन्ति मनीषिणः ॥ १४ ॥

न चैष तत्त्ववांस्तात निस्तत्त्वस्त्वेष बुद्धिमान्।  
एष मुञ्चति तत्त्वं हि क्षिप्रं बुद्धस्य लक्षणम् ॥ १५ ॥

षड्विंशोऽहमिति प्राज्ञो गृह्यमाणोऽजरामरः ।  
केवलेन बलेनैव समतां यात्यसंशयम् ॥ १६ ॥

षड्‌विंशेन प्रबुद्धेन बुध्यमानोऽप्यबुद्धिमान् ।  
एतन्नानात्वमित्युक्तं सांख्यश्रुतिनिदर्शनात् ॥ १७ ॥

चेतनेन समेतस्य पञ्चविंशतिकस्य ह।  
एकत्वं वै भवत्यस्य यदा बुद्ध्या न बुध्यते ॥ १८ ॥

बुध्यमानोऽप्रबुद्धेन समतां याति मैथिल।  
सङ्गधर्मा भवत्येष निःसङ्गात्मा नराधिप ॥ १९ ॥

निःसङ्गात्मानमासाद्य षड्विंशकमजं विभुम् ।  
विभुस्त्यजति चाव्यक्तं यदा त्वेतद् विबुद्ध्यते ॥ २० ॥  
चतुर्विंशमसारं च षड्‌विंशस्य प्रबोधनात्।

एष ह्यप्रतिबुद्धश्च बुध्यमानश्च तेऽनघ ॥ २१ ॥  
प्रोक्तो बुद्धश्च तत्त्वेन यथाश्रुतिनिदर्शनात्।  
नानात्वैकत्वमेतावद् द्रष्टव्यं शास्त्रदर्शनात् ॥ २२ ॥

मशकोदुम्बरे यद्वदन्यत्वं तद्वदेतयोः ।  
मत्स्योदके यथा तद्वदन्यत्वमुपलभ्यते ॥ २३ ॥

एवमेवावगन्तव्यं नानात्वैकत्वमेतयोः ।  
एतद्धि मोक्ष इत्युक्तमव्यक्तज्ञानसंहितम् ॥ २४ ॥

पञ्चविंशतिकस्यास्य योऽयं देहेषु वर्तते।  
एष मोक्षयितव्येति प्राहुरव्यक्तगोचरात् ॥ २५ ॥

सोऽयमेवं विमुच्येत नान्यथेति विनिश्चयः।  
परेण परधर्मा च भवत्येष समेत्य वै ॥ २६ ॥

विशुद्धधर्मा शुद्धेन बुद्धेन च स बुद्धिमान्।  
विमुक्तधर्मा मुक्तेन समेत्य पुरुषर्षभ ॥ २७ ॥

वियोगधर्मिणा चैव विमुक्तात्मा भवत्यथ।  
विमोक्षिणा विमोक्षश्च समेत्येह तथा भवेत् ॥ २८ ॥

शुचिकर्मा शुचिश्चैव भवत्यमितदीप्तिमान् ।  
विमलात्मा च भवति समेत्य विमलात्मना ॥ २९ ॥

केवलात्मा तथा चैव केवलेन समेत्य वै।  
स्वतन्त्रश्च स्वतन्त्रेण स्वतन्त्रत्वमवाप्नुते ॥ ३० ॥

एतावदेतत् कथितं मया ते  
तथ्यं महाराज यथार्थतत्त्वम् ।  
अमत्सरत्वं परिगृह्य चार्थं  
सनातनं ब्रह्म विशुद्धमाद्यम् ॥ ३१ ॥

नावेदनिष्ठस्य जनस्य राजन्  
प्रदेयमेतत् परमं त्वया भवेत्।  
विधित्समानाय विबोधकारण  
प्रबोधहेतोः प्रणतस्य शासनम् ॥ ३२ ॥

न देयमेतच्च तथानृतात्मने  
शठाय क्लीबाय न जिह्मबुद्धये।  
न पण्डितज्ञानपरोपतापिने  
देयं तु देयं च निबोध यादृशे ॥ ३३ ॥

श्रद्धान्वितायाथ गुणान्विताय  
परापवादाद् विरताय नित्यम् ।  
विशुद्धयोगाय बुधाय नित्यं  
क्रियावते च क्षमिणे हिताय ॥ ३४ ॥  
विविक्तशीलाय विधिप्रियाय  
विवादहीनाय बहुश्रुताय ।  
विजानते चैव न चाहितक्षमे  
दमे च शक्ताय शमे च देयम् ॥ ३५ ॥

एतैर्गुणैर्हीनतमे न देय-  
मेतत् परं ब्रह्म विशुद्धमाहुः।  
न श्रेयसा योक्ष्यति तादृशे कृतं  
धर्मप्रवक्तारमपात्रदानात् ॥ ३६ ॥

पृथ्वीमिमां यद्यपि रत्नपूर्णां  
दद्यान्न देयं त्विदमव्रताय ।  
जितेन्द्रियायैतदसंशयं ते  
भवेत् प्रदेयं परमं नरेन्द्र ॥ ३७ ॥

कराल मा ते भयमस्तु किञ्चि-  
देतच्छ्रुतं ब्रह्म परं त्वयाद्य।  
यथावदुक्तं परमं पवित्रं  
विशोकमत्यन्तमनादिमध्यम् ॥ ३८ ॥  
अगाधजन्मामरणं च राजन्  
निरामयं वीतभयं शिवं च।  
समीक्ष्य मोहं त्यज वाद्य सर्व-  
ज्ञानस्य तत्त्वार्थमिदं विदित्वा ॥ ३९ ॥

अवाप्तमेतद्धि मया सनातना-  
द्धिरण्यगर्भाद् गदतो नराधिप ।  
प्रसाद्य यत्नेन तमुग्रचेतसं  
सनातनं ब्रह्म यथाद्य वै त्वया ॥ ४० ॥

पृष्टस्त्वया चास्मि यथा नरेन्द्र  
यथा मयेदं त्वयि चोक्तमद्य।  
तथावाप्तं ब्रह्मणो मे नरेन्द्र  
महाज्ञानं मोक्षविदां परायणम् ॥ ४१ ॥

एतदुक्तं परं ब्रह्म यस्मान्नावर्तते पुनः।  
पञ्चविंशो महाराज परमर्षिनिदर्शनात् ॥ ४२ ॥

पुनरावृत्तिमाप्नोति परं ज्ञानमवाप्य च।  
नावबुध्यति तत्त्वेन बुध्यमानोऽजरामरम् ॥ ४३ ॥

एतन्निःश्रेयसकरं ज्ञानं ते परमं मया।  
कथितं तत्त्वतस्तात श्रुत्वा देवर्षितो नृप ॥ ४४ ॥

हिरण्यगर्भादृषिणा वसिष्ठेन महात्मना ।  
वसिष्ठादृषिशार्दूलान्नारदोऽवाप्तवानिदम् ॥ ४५ ॥  
नारदाद् विदितं मह्यमेतद् ब्रह्म सनातनम्।  
मा शुचः कौरवेन्द्र त्वं श्रुत्वैतत् परमं पदम् ॥ ४६ ॥

येन क्षराक्षरे वित्ते भयं तस्य न विद्यते।  
विद्यते तु भयं तस्य यो नैतद् वेत्ति पार्थिव॥४७॥

अविज्ञानाच्च मूढात्मा पुनः पुनरुपाद्रवत्।  
प्रेत्य जातिसहस्राणि मरणान्तान्युपाश्नुते ॥ ४८ ॥

देवलोकं तथा तिर्यङ्‌मनुष्यमपि चाश्नुते।  
यदि शुध्यति कालेन तस्मादज्ञानसागरात् ॥ ४९ ॥  
(उत्तीर्णोऽस्मादगाधात् स परमाप्नोति शोभनम्।)

अज्ञानसागरो घोरो ह्यव्यक्तोऽगाध उच्यते।  
अहन्यहनि मज्जन्ति यत्र भूतानि भारत ॥ ५० ॥

यस्मादगाधादव्यक्तादुत्तीर्णस्त्वं सनातनात् ।  
तस्मात् त्वं विरजाश्चैव वितमस्कश्च पार्थिव ॥ ५१ ॥