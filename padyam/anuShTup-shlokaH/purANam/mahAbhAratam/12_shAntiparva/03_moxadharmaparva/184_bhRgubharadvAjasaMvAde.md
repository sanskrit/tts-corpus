+++
title_full = "184 पंचमहाभूतोंके गुणोंका विस्तारपूर्वक वर्णन"
title = "१८४ भृगुभरद्वाजसंवादे"

+++


त एते धातवः पञ्च ब्रह्मा यानसृजत् पुरा।  
आवृता यैरिमे लोका महाभूताभिसंज्ञिताः ॥ १ ॥

यदासृजत् सहस्राणि भूतानां स महामतिः।  
पञ्चानामेव भूतत्वं कथं समुपपद्यते ॥ २ ॥

अमितानां महाशब्दो यान्ति भूतानि सम्भवम्।  
ततस्तेषां महाभूतशब्दोऽयमुपपद्यते ॥ ३ ॥

चेष्टा वायुः खमाकाशमूष्माग्निः सलिलं द्रवः।  
पृथिवी चात्र संघातः शरीरं पाञ्चभौतिकम् ॥ ४ ॥

इत्येतैः पञ्चभिर्भूतैर्युक्तं स्थावरजङ्गमम् ।  
श्रोत्रं घ्राणं रसः स्पर्शो दृष्टिश्चेन्द्रियसंज्ञिताः ॥ ५ ॥

पञ्चभिर्यदि भूतैस्तु युक्ताः स्थावरजङ्गमाः।  
स्थावराणां न दृश्यन्ते शरीरे पञ्च धातवः ॥ ६ ॥

अनूष्मणामचेष्टानां घनानां चैव तत्त्वतः।  
वृक्षाणां नोपलभ्यन्ते शरीरे पञ्च धातवः ॥ ७ ॥

न शृण्वन्ति न पश्यन्ति न गन्धरसवेदिनः।  
न च स्पर्शं विजानन्ति ते कथं पाञ्चभौतिकाः ॥ ८ ॥

अद्रवत्वादनग्नित्वादभूमित्वादवायुतः ।  
आकाशस्याप्रमेयत्वाद् वृक्षाणां नास्ति भौतिकम् ॥ ९ ॥

घनानामपि वृक्षाणामाकाशोऽस्ति न संशयः।  
तेषां पुष्पफलव्यक्तिर्नित्यं समुपपद्यते ॥ १० ॥

ऊष्मतो म्लायते पर्णं त्वक् फलं पुष्पमेव च।  
म्लायते शीर्यते चापि स्पर्शस्तेनात्र विद्यते ॥ ११ ॥

वाय्वग्न्यशनिनिर्घोषैः फलं पुष्पं विशीर्यते।  
श्रोत्रेण गृह्यते शब्दस्तस्माच्छृण्वन्ति पादपाः ॥ १२ ॥

वल्ली वेष्टयते वृक्षं सर्वतश्चैव गच्छति।  
न ह्यदृष्टेश्च मार्गोऽस्ति तस्मात् पश्यन्ति पादपाः ॥ १३ ॥

पुण्यापुण्यैस्तथा गन्धैर्धूपैश्च विविधैरपि ।  
अरोगाः पुष्पिताः सन्ति तस्माज्जिघ्रन्ति पादपाः ॥ १४ ॥

पादैः सलिलपानाच्च व्याधीनां चापि दर्शनात्।  
व्याधिप्रतिक्रियत्वाच्च विद्यते रसनं द्रुमे ॥ १५ ॥

वक्त्रेणोत्पलनालेन यथोर्ध्वं जलमाददेत् ।  
तथा पवनसंयुक्तः पादैः पिबति पादपः ॥ १६ ॥

सुखदुःखयोश्च ग्रहणाच्छिन्नस्य च विरोहणात्।  
जीवं पश्यामि वृक्षाणामचैतन्यं न विद्यते ॥ १७ ॥

तेन तज्जलमादत्तं जरयत्यग्निमारुतौ ।  
आहारपरिणामाच्च स्नेहो वृद्धिश्च जायते ॥ १८ ॥

जङ्गमानां च सर्वेषां शरीरे पञ्च धातवः।  
प्रत्येकशः प्रभिद्यन्ते यैः शरीरं विचेष्टते ॥ १९ ॥

त्वक् च मांसं तथास्थीनि मज्जा स्नायुश्च पञ्चमम्।  
इत्येतदिह संघातं शरीरे पृथिवीमयम् ॥ २० ॥

तेजो ह्यग्निस्तथा क्रोधश्चक्षुरूष्मा तथैव च।  
अग्निर्जरयते यश्च पञ्चाग्नेयाः शरीरिणः ॥ २१ ॥

श्रोत्रं घ्राणं तथाऽऽस्यं च हृदयं कोष्ठमेव च।  
आकाशात् प्राणिनामेते शरीरे पञ्च धातवः ॥ २२ ॥

श्लेष्मा पित्तमथ स्वेदो वसा शोणितमेव च।  
इत्यापः पञ्चधा देहे भवन्ति प्राणिनां सदा ॥ २३ ॥

प्राणात् प्रणीयते प्राणी व्यानाद् व्यायच्छते तथा।  
गच्छत्यपानोऽधश्चैव समानो हृद्यवस्थितः ॥ २४ ॥  
उदानादुच्छ्‌वसिति च प्रतिभेदाच्च भाषते।  
इत्येते वायवः पञ्च चेष्टयन्तीह देहिनम् ॥ २५ ॥

भूमेर्गन्धगुणान् वेत्ति रसं चाद्भ्यः शरीरवान्।  
ज्योतिषा चक्षुषा रूपं स्पर्शं वेत्ति च वाहिना ॥ २६ ॥

गन्धः स्पर्शो रसो रूपं शब्दश्चात्र गुणाः स्मृताः।  
तस्य गन्धस्य वक्ष्यामि विस्तराभिहितान् गुणात् ॥ २७ ॥

इष्टश्चानिष्टगन्धश्च मधुरः कटुरेव च।  
निर्हारी संहतः स्निग्धो रूक्षो विशद एव च ॥ २८ ॥  
एवं नवविधो ज्ञेयः पार्थिवो गन्धविस्तरः।

ज्योतिः पश्यति चक्षुर्भ्यां स्पर्शं वेत्ति च वायुना ॥ २९ ॥  
शब्दः स्पर्शश्च रूपं च रसश्चापि गुणाः स्मृताः।  
रसज्ञानं तु वक्ष्यामि तन्मे निगदतः शृणु ॥ ३० ॥

रसो बहुविधः प्रोक्त ऋषिभिः प्रथितात्मभिः।  
मधुरो लवणस्तिक्तः कषायोऽम्लः कटुस्तथा ॥ ३१ ॥

एष षड्‌विधविस्तारो रसो वारिमयः स्मृतः।  
शब्दः स्पर्शश्च रूपं च त्रिगुणं ज्योतिरुच्यते ॥ ३२ ॥  
ज्योतिः पश्यति रूपाणि रूपं च बहुधा स्मृतम्।

ह्रस्वो दीर्घस्तथा स्थूलश्चतुरस्रोऽणुवृत्तवान् ॥ ३३ ॥  
शुक्लः कृष्णस्तथा रक्तः पीतो नीलारुणस्तथा।  
कठिनश्चिक्कणः श्लक्ष्णः पिच्छिलो मृदुदारुणः ॥ ३४ ॥  
एवं षोडशविस्तारो ज्योतीरूपगुणः स्मृतः।

शब्दस्पर्शौ च विज्ञेयौ द्विगुणो वायुरित्युत ॥ ३५ ॥  
वायव्यस्तु गुणः स्पर्शः स्पर्शश्च बहुधा स्मृतः।

उष्णः शीतः सुखो दुःखः स्निग्धो विशद एव च॥३६॥  
तथा खरो मृदू रूक्षो लघुर्गुरुतरोऽपि च।  
एवं द्वादशधा स्पर्शो वायव्यो गुण उच्यते ॥ ३७ ॥

तत्रैकगुणमाकाशं शब्द इत्येव तत्स्मृतम्।  
तस्य शब्दस्य वक्ष्यामि विस्तरं विविधात्मकम् ॥ ३८ ॥  
षड्‌ज ऋषभगान्धारौ मध्यमो धैवतस्तथा।  
पञ्चमश्चापि विज्ञेयस्तथा चापि निषादवान् ॥ ३९ ॥  
एष सप्तविधः प्रोक्तो गुण आकाशसम्भवः।

ऐश्वर्येण तु सर्वत्र स्थितोऽपि पटहादिषु ॥ ४० ॥  
मृदङ्गभेरीशङ्खानां स्तनयित्नो रथस्य च।  
यः कश्चिच्छ्रूयते शब्दः प्राणिनोऽप्राणिनोऽपि वा।  
एतेषामेव सर्वेषां विषये सम्प्रकीर्तितः ॥ ४१ ॥

एवं बहुविधाकारः शब्द आकाशसम्भवः।  
आकाशजं शब्दमाहुरेभिर्वायुगुणैः सह ॥ ४२ ॥

अव्याहतैश्चेतयते न वेत्ति विषमस्थितैः।  
आप्याय्यन्ते च ते नित्यं धातवस्तैस्तु धातुभिः ॥ ४३ ॥

आपोऽग्निर्मारुतश्चैव नित्यं जाग्रति देहिषु।  
मूलमेते शरीरस्य व्याप्य प्राणानिह स्थिताः ॥ ४४ ॥