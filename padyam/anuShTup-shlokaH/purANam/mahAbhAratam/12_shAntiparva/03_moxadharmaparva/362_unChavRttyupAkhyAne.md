+++
title_full = "362 नागराजका ब्राह्मणके पूछनेपर सूर्यमण्डलकी आश्चर्यजनक घटनाओंको सुनाना"
title = "३६२ उञ्छवृत्त्युपाख्याने"

+++


विवस्वतो गच्छति पर्ययेण  
वोढुं भवांस्तं रथमेकचक्रम् ।  
आश्चर्यभूतं यदि तत्र किंचिद्  
दृष्टं त्वया शंसितुमर्हसि त्वम् ॥ १ ॥

आश्चर्याणामनेकानां प्रतिष्ठा भगवान् रविः।  
यतो भूताः प्रवर्तन्ते सर्वे त्रैलोक्यसम्मताः ॥ २ ॥

यस्य रश्मिसहस्रेषु शाखास्विव विहंगमाः।  
वसन्त्याश्रित्य मुनयः संसिद्धा दैवतैः सह ॥ ३ ॥

यतो वायुर्विनिःसृत्य सूर्यरश्म्याश्रितो महान्।  
विजृम्भत्यम्बरे तत्र किमाश्चर्यमतः परम् ॥ ४ ॥

विभज्य तं तु विप्रर्षे प्रजानां हितकाम्यया।  
तोयं सृजति वर्षासु किमाश्चर्यमतः परम् ॥ ५ ॥

यस्य मण्डलमध्यस्थो महात्मा परमत्विषा।  
दीप्तः समीक्षते लोकान् किमाश्चर्यमतः परम् ॥ ६ ॥

शुक्रो नामासितः पादो यश्च वारिधरोऽम्बरे।  
तोयं सृजति वर्षासु किमाश्चर्यमतः परम् ॥ ७ ॥

योऽष्टमासांस्तु शुचिना किरणेनोक्षितं पयः।  
प्रत्यादत्ते पुनः काले किमाश्चर्यमतः परम् ॥ ८ ॥

यस्य तेजोविशेषेषु स्वयमात्मा प्रतिष्ठितः।  
यतो बीजं मही चेयं धार्यते सचराचरा ॥ ९ ॥  
यत्र देवो महाबाहुः शाश्वतः पुरुषोत्तमः।  
अनादिनिधनो विप्र किमाश्चर्यमतः परम् ॥ १० ॥

आश्चर्याणामिवाश्चर्यमिदमेकं तु मे शृणु।  
विमले यन्मया दृष्टमम्बरे सूर्यसंश्रयात् ॥ ११ ॥

पुरा मध्याह्नसमये लोकांस्तपति भास्करे।  
प्रत्यादित्यप्रतीकाशः सर्वतः समदृश्यत ॥ १२ ॥

स लोकांस्तेजसा सर्वान् स्वभासा निर्विभासयन्।  
आदित्याभिमुखोऽभ्येति गगनं पाटयन्निव ॥ १३ ॥

हुताहुतिरिव ज्योतिर्व्याप्य तेजोमरीचिभिः ।  
अनिर्देश्येन रूपेण द्वितीय इव भास्करः ॥ १४ ॥

तस्याभिगमनप्राप्तौ हस्तौ दत्तौ विवस्वता।  
तेनापि दक्षिणो हस्तो दत्तः प्रत्यर्चितार्थिना ॥ १५ ॥

ततो भित्त्वैव गगनं प्रविष्टो रश्मिमण्डलम्।  
एकीभूतं च तत् तेजः क्षणेनादित्यतां गतम् ॥ १६ ॥

तत्र नः संशयो जातस्तयोस्तेजःसमागमे।  
अनयोः को भवेत् सूर्यो रथस्थो योऽयमागतः ॥ १७ ॥

ते वयं जातसंदेहाः पर्यपृच्छामहे रविम्।  
क एष दिवमाक्रम्य गतः सूर्य इवापरः ॥ १८ ॥