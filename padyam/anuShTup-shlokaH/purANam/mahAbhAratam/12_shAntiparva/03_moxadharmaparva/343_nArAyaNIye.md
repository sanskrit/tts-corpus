+++
title_full = "343 जनमेजयका प्रश्न, देवर्षि नारदका श्वेतद्वीपसे लौटकर नर-नारायणके पास जाना और उनके पूछनेपर उनसे वहाँके महत्त्वपूर्ण दृश्यका वर्णन करना"
title = "३४३ नारायणीये"

+++


सौते सुमहदाख्यानं भवता परिकीर्तितम्।  
यच्छ्रुत्वा मुनयः सर्वे विस्मयं परमं गताः ॥ १ ॥

सर्वाश्रमाभिगमनं सर्वतीर्थावगाहनम् ।  
न तथा फलदं सौते नारायणकथा यथा ॥ २ ॥

पाविताङ्गाः स्म संवृत्ताः श्रुत्वेमामादितः कथाम्।  
नारायणाश्रयां पुण्यां सर्वपापप्रमोचनीम् ॥ ३ ॥

दुर्दर्शो भगवान् देवः सर्वलोकनमस्कृतः।  
सब्रह्मकैः सुरैः कृत्स्नैरन्यैश्चैव महर्षिभिः ॥ ४ ॥

दृष्टवान् नारदो यत्तु देवं नारायणं हरिम्।  
नूनमेतद्ध्यनुमतं तस्य देवस्य सूतज ॥ ५ ॥

यद् दृष्टवान् जगन्नाथमनिरुद्धतनौ स्थितम्।  
यत् प्राद्रवत् पुनर्भूयो नारदो देवसत्तमौ ॥ ६ ॥  
नरनारायणौ द्रष्टुं कारणं तद् ब्रवीहि मे।

तस्मिन् यज्ञे वर्तमाने राज्ञः पारिक्षितस्य वै ॥ ७ ॥  
कर्मान्तरेषु विधिवद् वर्तमानेषु शौनक।  
कृष्णद्वैपायनं व्यासमृषिं वेदनिधिं प्रभुम् ॥ ८ ॥  
परिपप्रच्छ राजेन्द्रः पितामहपितामहम् ।

श्वेतद्वीपान्निवृत्तेन नारदेन सुरर्षिणा ॥ ९ ॥  
ध्यायता भगवद्वाक्यं चेष्टितं किमतः परम्।

बदर्याश्रममागम्य समागम्य च तावृषी ॥ १० ॥  
कियन्तं कालमवसत् कां कथां पृष्टवांश्च सः।

इदं शतसहस्राद्धि भारताख्यानविस्तरात् ॥ ११ ॥  
आमन्थ्य मतिमन्थेन ज्ञानोदधिमनुत्तमम् ।

नवनीतं यथा दध्नो मलयाच्चन्दनं यथा ॥ १२ ॥  
आरण्यकं च वेदेभ्य ओषधिभ्योऽमृतं यथा।  
समुद्‌धृतमिदं ब्रह्मन् कथामृतमिदं तथा ॥ १३ ॥

तपोनिधे त्वयोक्तं हि नारायणकथाश्रयम्।  
स ईशो भगवान् देवः सर्वभूतात्मभावनः ॥ १४ ॥

अहो नारायणं तेजो दुर्दर्शं द्विजसत्तम।  
यत्राविशन्ति कल्पान्ते सर्वे ब्रह्मादयः सुराः ॥ १५ ॥  
ऋषयश्च सगन्धर्वा यच्च किंचिच्चराचरम्।  
न ततोऽस्ति परं मन्ये पावनं दिवि चेह च॥१६॥

सर्वाश्रमाभिगमनं सर्वतीर्थावगाहनम् ।  
न तथा फलदं चापि नारायणकथा यथा ॥ १७ ॥

सर्वथा पाविताः स्मेह श्रुत्वेमामादितः कथाम्।  
हरेर्विश्वेश्वरस्येह सर्वपापप्रणाशनीम् ॥ १८ ॥

न चित्रं कृतवांस्तत्र यदार्यो मे धनंजयः।  
वासुदेवसहायो यः प्राप्तवाञ्जयमुत्तमम् ॥ १९ ॥

न चास्य किंचिदप्राप्यं मन्ये लोकेष्वपि त्रिषु।  
त्रैलोक्यनाथो विष्णुः स यथाऽऽसीत्‌ साह्यकृत् स वै ॥ २० ॥

धन्याश्च सर्व एवासन् ब्रह्मंस्ते मम पूर्वजाः।  
हिताय श्रेयसे चैव येषामासीज्जनार्दनः ॥ २१ ॥

तपसाथ सुदृश्यो हि भगवान् लोकपूजितः।  
यं दृष्टवन्तस्ते साक्षाच्छ्रीवत्साङ्कविभूषणम् ॥ २२ ॥

तेभ्यो धन्यतरश्चैव नारदः परमेष्ठिजः।  
न चाल्पतेजसमृषिं वेद्मि नारदमव्ययम् ॥ २३ ॥  
श्वेतद्वीपं समासाद्य येन दृष्टः स्वयं हरिः।  
देवप्रसादानुगतं व्यक्तं तत् तस्य दर्शनम् ॥ २४ ॥

तद् दृष्टवांस्तदा देवमनिरुद्धतनौ स्थितम्।  
बदरीमाश्रमं यत् तु नारदः प्राद्रवत् पुनः ॥ २५ ॥  
नरनारायणौ द्रष्टुं किं तु तत् कारणं मुने।

श्वेतद्वीपान्निवृत्तश्च नारदः परमेष्ठिजः ॥ २६ ॥  
बदरीमाश्रमं प्राप्य समागम्य च तावृषी।  
कियन्तं कालमवसत् प्रश्नान्‌ कान् पृष्टवांश्च ह ॥ २७ ॥

श्वेतद्वीपादुपावृत्ते तस्मिन् वा सुमहात्मनि।  
किमब्रूतां महात्मानौ नरनारायणावृषी ॥ २८ ॥  
तदेतन्मे यथातत्त्वं सर्वमाख्यातुमर्हसि ।

नमो भगवते तस्मै व्यासायामिततेजसे ॥ २९ ॥  
यस्य प्रसादाद् वक्ष्यामि नारायणकथामिमाम्।

प्राप्य श्वेतं महाद्वीपं दृष्ट्वा च हरिमव्ययम् ॥ ३० ॥  
निवृत्तो नारदो राजंस्तरसा मेरुमागमत्।  
हृदयेनोद्वहन् भारं यदुक्तं परमात्मना ॥ ३१ ॥

पश्चादस्याभवद् राजन्नात्मनः साध्वसं महत्।  
यद् गत्वा दूरमध्वानं क्षेमी पुनरिहागतः ॥ ३२ ॥

मेरोः प्रचक्राम ततः पर्वतं गन्धमादनम्।  
निपपात च खात् तूर्णं विशालां बदरीमनु ॥ ३३ ॥

ततः स ददृशे देवौ पुराणावृषिसत्तमौ।  
तपश्चरन्तौ सुमहदात्मनिष्ठौ महाव्रतौ ॥ ३४ ॥

तेजसाभ्यधिकौ सूर्यात् सर्वलोकविरोचनात् ।  
श्रीवत्सलक्षणौ पूज्यौ जटामण्डलधारिणौ ॥ ३५ ॥

जालपादभुजौ तौ तु पादयोश्चक्रलक्षणौ।  
व्यूढोरस्कौ दीर्घभुजौ तथा मुष्कचतुष्किणौ ॥ ३६ ॥  
षष्टिदन्तावष्टदंष्ट्रौ मेघौघसदृशस्वनौ ।  
स्वास्यौ पृथुललाटौ च सुभ्रू सुहनुनासिकौ ॥ ३७ ॥

आतपत्रेण सदृशे शिरसी देवयोस्तयोः।  
एवं लक्षणसम्पन्नौ महापुरुषसंज्ञितौ ॥ ३८ ॥  
तौ दृष्ट्वा नारदो हृष्टस्ताभ्यां च प्रतिपूजितः।  
स्वागतेनाभिभाष्याथ पृष्टश्चानामयं तथा ॥ ३९ ॥

बभूवान्तर्गतमतिर्निरीक्ष्य पुरुषोत्तमौ ।  
सदोगतास्तत्र ये वै सर्वभूतनमस्कृताः ॥ ४० ॥  
श्वेतद्वीपे मया दृष्टास्तादृशावृषिसत्तमौ ।

इति संचिन्त्य मनसा कृत्वा चाभिप्रदक्षिणम् ॥ ४१ ॥  
स चोपविविशे तत्र पीठे कुशमये शुभे।

ततस्तौ तपसां वासौ यशसां तेजसामपि ॥ ४२ ॥  
ऋषी शमदमोपेतौ कृत्वा पौर्वाह्णिकं विधिम्।  
पश्चान्नारदमव्यग्रौ पाद्यार्घ्याभ्यामथार्चतः ॥ ४३ ॥

पीठयोश्चोपविष्टौ तौ कृतातिथ्याह्निकौ नृप।  
तेषु तत्रोपविष्टेषु स देशोऽभिव्यराजत ॥ ४४ ॥  
आज्याहुतिमहाज्वालैर्यज्ञवाटो यथाग्निभिः ।

अथ नारायणस्तत्र नारदं वाक्यमब्रवीत् ॥ ४५ ॥  
सुखोपविष्टं विश्रान्तं कृतातिथ्यं सुखस्थितम्।

अपीदानीं स भगवान् परमात्मा सनातनः ॥ ४६ ॥  
श्वेतद्वीपे त्वया दृष्ट आवयोः प्रकृतिः परा।

दृष्टो मे पुरुषः श्रीमान् विश्वरूपधरोऽव्ययः ॥ ४७ ॥  
सर्वे लोका हि तत्रस्थास्तथा देवाः सहर्षिभिः।

अद्यापि चैनं पश्यामि युवां पश्चन् सनातनौ ॥ ४८ ॥  
यैर्लक्षणैरुपेतः स हरिरव्यक्तरूपधृक् ।  
तैर्लक्षणैरुपेतौ हि व्यक्तरूपधरौ युवाम् ॥ ४९ ॥

दृष्टौ युवां मया तत्र तस्य देवस्य पार्श्वतः।  
इहैव चागतोऽस्म्यद्य विसृष्टः परमात्मना ॥ ५० ॥

को हि नाम भवेत् तस्य तेजसा यशसा श्रिया।  
सदृशस्त्रिषु लोकेषु ऋते धर्मात्मजौ युवाम् ॥ ५१ ॥

तेन मे कथितः कृत्स्नो धर्मः क्षेत्रज्ञसंज्ञितः।  
प्रादुर्भावाश्च कथिता भविष्या इह ये यथा ॥ ५२ ॥

तत्र ये पुरुषाः श्वेताः पञ्चेन्द्रियविवर्जिताः।  
प्रतिबुद्धाश्च ते सर्वे भक्ताश्च पुरुषोत्तमम् ॥ ५३ ॥

तेऽर्चयन्ति सदा देवं तैः सार्धं रमते च सः।  
प्रियभक्तो हि भगवान् परमात्मा द्विजप्रियः ॥ ५४ ॥

रमते सोऽर्च्यमानो हि सदा भागवतप्रियः।  
विश्वभुक् सर्वगो देवो माधवो भक्तवत्सलः ॥ ५५ ॥

स कर्ता कारणं चैव कार्यं चातिबलद्युतिः।  
हेतुश्चाज्ञा विधानं च तत्त्वं चैव महायशाः ॥ ५६ ॥

तपसा योज्य सोऽऽत्मानं श्वेतद्वीपात् परं हि यत्।  
तेज इत्यभिविख्यातं स्वयंभासाऽवभासितम् ॥ ५७ ॥

शान्तिः सा त्रिषु लोकेषु विहिता भावितात्मना।  
एतया शुभया बुद्ध्या नैष्ठिकं व्रतमास्थितः ॥ ५८ ॥

न तत्र सूर्यस्तपति न सोमोऽभिविराजते।  
न वायुर्वाति देवेशे तपश्चरति दुश्चरम् ॥ ५९ ॥

वेदीमष्टनलोत्सेधां भूमावास्थाय विश्वकृत् ।  
एकपादस्थितो देव ऊर्ध्वबाहुरुदङ्‌मुखः ॥ ६० ॥

साङ्गानावर्तयन् वेदांस्तपस्तेपे सुदुश्चरम् ।  
यद् ब्रह्मा ऋषयश्चैव स्वयं पशुपतिश्च यत् ॥ ६१ ॥  
शेषाश्च विबुधश्रेष्ठा दैत्यदानवराक्षसाः ।  
नागाः सुपर्णा गन्धर्वाः सिद्धा राजर्षयश्च ये ॥ ६२ ॥  
हव्यं कव्यं च सततं विधियुक्तं प्रयुञ्जते।  
कृत्स्नं तु तस्य देवस्य चरणावुपतिष्ठति ॥ ६३ ॥

याः क्रियाः सम्प्रयुक्ताश्च एकान्तगतबुद्धिभिः।  
ताः सर्वाः शिरसा देवः प्रतिगृह्णाति वै स्वयम् ॥ ६४ ॥

न तस्यान्यः प्रियतरः प्रतिबुद्धैर्महात्मभिः।  
विद्यते त्रिषु लोकेषु ततोऽस्यैकान्तिकं गतः ॥ ६५ ॥

इह चैवागतस्तेन विसृष्टः परमात्मना।  
एवं मे भगवान् देवः स्वयमाख्यातवान् हरिः।  
आसिष्ये तत्परो भूत्वा युवाभ्यां सह नित्यशः ॥ ६६ ॥