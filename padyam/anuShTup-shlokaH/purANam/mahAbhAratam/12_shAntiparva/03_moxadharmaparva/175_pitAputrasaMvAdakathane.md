+++
title_full = "175 अपने कल्याणकी इच्छा रखनेवाले पुरुषका क्या कर्तव्य है, इस विषयमें पिताके प्रति पुत्रद्वारा ज्ञानका उपदेश"
title = "१७५ पितापुत्रसंवादकथने"

+++


अतिक्रामति कालेऽस्मिन् सर्वभूतक्षयावहे ।  
किं श्रेयः प्रतिपद्येत तन्मे ब्रूहि पितामह ॥ १ ॥

अत्राप्युदाहरन्तीममितिहासं पुरातनम् ।  
पितुः पुत्रेण संवादं तं निबोध युधिष्ठिर ॥ २ ॥

द्विजातेः कस्यचित् पार्थ स्वाध्यायनिरतस्य वै।  
बभूव पुत्रो मेधावी मेधावी नाम नामतः ॥ ३ ॥

सोऽब्रवीत् पितरं पुत्रः स्वाध्यायकरणे रतम्।  
मोक्षधर्मार्थकुशलो लोकतत्त्वविचक्षणः ॥ ४ ॥

धीरः किंस्वित् तात कुर्यात् प्रजानन्  
क्षिप्रं ह्यायुर्भ्रश्यते मानवानाम् ।  
पितस्तदाचक्ष्व यथार्थयोगं  
ममानुपूर्व्या येन धर्मं चरेयम् ॥ ५ ॥

वेदानधीत्य ब्रह्मचर्येण पुत्र  
पुत्रानिच्छेत् पावनार्थं पितॄणाम् ।  
अग्नीनाधाय विधिवच्चेष्टयज्ञो  
वनं प्रविश्याथ मुनिर्बुभूषेत् ॥ ६ ॥

एवमभ्याहते लोके समन्तात् परिवारिते।  
अमोघासु पतन्तीषु किं धीर इव भाषसे ॥ ७ ॥

कथमभ्याहतो लोकः केन वा परिवारितः।  
अमोघाः काः पतन्तीह किं नु भीषयसीव माम् ॥ ८ ॥

मृत्युनाभ्याहतो लोको जरया परिवारितः।  
अहोरात्राः पतन्त्येते ननु कस्मान्न बुध्यसे ॥ ९ ॥

अमोघा रात्रयश्चापि नित्यमायान्ति यान्ति च।  
यदाहमेतज्जानामि न मृत्युस्तिष्ठतीति ह।  
सोऽहं कथं प्रतीक्षिष्ये जालेनापिहितश्चरन् ॥ १० ॥

रात्र्यां रात्र्यां व्यतीतायामायुरल्पतरं यदा।  
गाधोदके मत्स्य इव सुखं विन्देत कस्तदा ॥ ११ ॥

(यस्यां रात्र्यां व्यतीतायां न किंचिच्छुभमाचरेत्।)  
तदैव वन्ध्यं दिवसमिति विद्याद् विचक्षणः।  
अनवाप्तेषु कामेषु मृत्युरभ्येति मानवम् ॥ १२ ॥

शष्पाणीव विचिन्वन्तमन्यत्रगतमानसम् ।  
वृकीवोरणमासाद्य मृत्युरादाय गच्छति ॥ १३ ॥

अद्यैव कुरु यच्छ्रेयो मा त्वां कालोऽत्यगादयम्।  
अकृतेष्वेव कार्येषु मृत्युर्वै सम्प्रकर्षति ॥ १४ ॥

श्वः कार्यमद्य कुर्वीत पूर्वाह्णे चापराह्णिकम्।  
न हि प्रतीक्षते मृत्युः कृतमस्य न वा कृतम्॥१५॥

को हि जानाति कस्याद्य मृत्युकालो भविष्यति।  
(न मृत्युरामन्त्रयते हर्तुकामो जगत्प्रभुः।  
अबुद्ध एवाक्रमते मीनान् मीनग्रहो यथा॥)

युवैव धर्मशीलः स्यादनित्यं खलु जीवितम्।  
कृते धर्मे भवेत् कीर्तिरिह प्रेत्य च वै सुखम्॥१६॥

मोहेन हि समाविष्टः पुत्रदारार्थमुद्यतः।  
कृत्वा कार्यमकार्यं वा पुष्टिमेषां प्रयच्छति ॥ १७ ॥

तं पुत्रपशुसम्पन्नं व्यासक्तमनसं नरम्।  
सुप्तं व्याघ्रो मृगमिव मृत्युरादाय गच्छति ॥ १८ ॥

संचिन्वानकमेवैनं कामानामवितृप्तकम् ।  
व्याघ्रः पशुमिवादाय मृत्युरादाय गच्छति ॥ १९ ॥

इदं कृतमिदं कार्यमिदमन्यत् कृताकृतम्।  
एवमीहासुखासक्तं कृतान्तः कुरुते वशे ॥ २० ॥

कृतानां फलमप्राप्तं कर्मणां कर्मसंज्ञितम्।  
क्षेत्रापणगृहासक्तं मृत्युरादाय गच्छति ॥ २१ ॥

दुर्बलं बलवन्तं च शूरं भीरुं जडं कविम्।  
अप्राप्तं सर्वकामार्थान् मृत्युरादाय गच्छति ॥ २२ ॥

मृत्युर्जरा च व्याधिश्च दुःखं चानेककारणम्।  
अनुषक्तं यदा देहे किं स्वस्थ इव तिष्ठसि ॥ २३ ॥

जातमेवान्तकोऽन्ताय जरा चान्वेति देहिनम्।  
अनुषक्ता द्वयेनैते भावाः स्थावरजङ्गमाः ॥ २४ ॥

मृत्योर्वा मुखमेतद् वै या ग्रामे वसतो रतिः।  
देवानामेष वै गोष्ठो यदरण्यमिति श्रुतिः ॥ २५ ॥

निबन्धनी रज्जुरेषा या ग्रामे वसतो रतिः।  
छित्त्वैतां सुकृतो यान्ति नैनां छिन्दन्ति दुष्कृतः ॥ २६ ॥

न हिंसयति यो जन्तून् मनोवाक्कायहेतुभिः।  
जीवितार्थापनयनैः प्राणिभिर्न स हिंस्यते ॥ २७ ॥

न मृत्युसेनामायान्तीं जातु कश्चित् प्रबाधते।  
ऋते सत्यमसत् त्याज्यं सत्ये ह्यमृतमाश्रितम् ॥ २८ ॥

तस्मात् सत्यव्रताचारः सत्ययोगपरायणः ।  
सत्यागमः सदा दान्तः सत्येनैवान्तकं जयेत् ॥ २९ ॥

अमृतं चैव मृत्युश्च द्वयं देहे प्रतिष्ठितम्।  
मृत्युमापद्यते मोहात् सत्येनापद्यतेऽमृतम् ॥ ३० ॥

सोऽहं ह्यहिंस्रः सत्यार्थी कामक्रोधबहिष्कृतः।  
समदुःखसुखः क्षेमी मृत्युं हास्याम्यमर्त्यवत् ॥ ३१ ॥

शान्तियज्ञरतो दान्तो ब्रह्मयज्ञे स्थितो मुनिः।  
वाङ्‌मनःकर्मयज्ञश्च भविष्याम्युदगायने ॥ ३२ ॥

पशुयज्ञैः कथं हिंस्रैर्मादृशो यष्टुमर्हति।  
अन्तवद्भिरिव प्राज्ञः क्षेत्रयज्ञैः पिशाचवत् ॥ ३३ ॥

यस्य वाङ्‌मनसी स्यातां सम्यक् प्रणिहिते सदा।  
तपस्त्यागश्च सत्यं च स वै सर्वमवाप्नुयात् ॥ ४ ॥

नास्ति विद्यासमं चक्षुर्नास्ति सत्यसमं तपः।  
नास्ति रागसमं दुःखं नास्ति त्यागसमं सुखम् ॥ ३५ ॥

आत्मन्येवात्मना जात आत्मनिष्ठोऽप्रजोऽपि वा।  
आत्मन्येव भविष्यामि न मां तारयति प्रजा ॥ ३६ ॥

नैतादृशं ब्राह्मणस्यास्ति वित्तं  
यथैकता समता सत्यता च।  
शीलं स्थितिर्दण्डनिधानमार्जवं  
ततस्ततश्चोपरमः क्रियाभ्यः ॥ ३७ ॥

किं ते धनैर्बान्धवैर्वापि किं ते  
किं ते दारैर्ब्राह्मण यो मरिष्यसि।  
आत्मानमन्विच्छ गुहां प्रविष्टं  
पितामहास्ते क्व गताः पिता च ॥ ३८ ॥

पुत्रस्यैतद् वचः श्रुत्वा यथाकार्षीत् पिता नृप।  
तथा त्वमपि वर्तस्व सत्यधर्मपरायणः ॥ ३९ ॥