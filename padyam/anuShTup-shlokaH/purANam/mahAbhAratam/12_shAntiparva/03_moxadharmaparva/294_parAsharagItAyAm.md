+++
title_full = "294 पराशरगीता—ब्राह्मण और शूद्रकी जीविका, निन्दनीय कर्मोंके त्यागकी आज्ञा, मनुष्योंमें आसुरभावकी उत्पत्ति और भगवान् शिवके द्वारा उसका निवारण तथा स्वधर्मके अनुसार कर्तव्य-पालनका आदेश"
title = "२९४ पराशरगीतायाम्"

+++


प्रतिग्रहागता विप्रे क्षत्रिये युधि निर्जिताः।  
वैश्ये न्यायार्जिताश्चैव शूद्रे शुश्रूषयार्जिताः ॥ १ ॥  
स्वल्पाप्यर्थाः प्रशस्यन्ते धर्मस्यार्थे महाफलाः।

नित्यं त्रयाणां वर्णानां शुश्रूषुः शूद्र उच्यते ॥ २ ॥  
क्षत्रधर्मा वैश्यधर्मा नावृत्तिः पतते द्विजः।  
शूद्रधर्मा यदा तु स्यात् तदा पतति वै द्विजः॥३॥

वाणिज्यं पाशुपाल्यं च तथा शिल्पोपजीवनम्।  
शूद्रस्यापि विधीयन्ते यदा वृत्तिर्न जायते ॥ ४ ॥

रङ्गावतरणं चैव तथा रूपोपजीवनम्।  
मद्यमांसोपजीव्यं च विक्रयं लोहचर्मणोः ॥ ५ ॥  
अपूर्विणा न कर्तव्यं कर्म लोके विगर्हितम्।  
कृतपूर्वं तु त्यजतो महान् धर्म इति श्रुतिः ॥ ६ ॥

संसिद्धः पुरुषो लोके यदाचरति पापकम्।  
मदेनाभिप्लुतमनास्तच्च न ग्राह्यमुच्यते ॥ ७ ॥

श्रूयन्ते हि पुराणेषु प्रजा धिग्दण्डशासनाः।  
दान्ता धर्मप्रधानाश्च न्यायधर्मानुवृत्तिकाः ॥ ८ ॥

धर्म एव सदा नॄणामिह राजन् प्रशस्यते।  
धर्मवृद्धा गुणानेव सेवन्ते हि नरा भुवि ॥ ९ ॥

तं धर्ममसुरास्तात नामृष्यन्त जनाधिप।  
विवर्धमानाः क्रमशस्तत्र तेऽन्वाविशन् प्रजाः ॥ १० ॥

तासां दर्पः समभवत् प्रजानां धर्मनाशनः।  
दर्पात्मनां ततः पश्चात् क्रोधस्तासामजायत ॥ ११ ॥

ततः क्रोधाभिभूतानां वृत्तं लज्जासमन्वितम्।  
ह्रीश्चैवाप्यनशद् राजंस्ततो मोहो व्यजायत ॥ १२ ॥

ततो मोहपरीतास्ता नापश्यन्त यथा पुरा।  
परस्परावमर्देन वर्धयन्त्यो यथासुखम् ॥ १३ ॥

ताः प्राप्य तु स धिग्दण्डो न कारणमतोऽभवत्।  
ततोऽभ्यगच्छन् देवांश्च ब्राह्मणांश्चावमन्य ह ॥ १४ ॥

एतस्मिन्नेव काले तु देवा देववरं शिवम्।  
अगच्छन् शरणं धीरं बहुरूपं गुणाधिकम् ॥ १५ ॥

तेन स्म ते गगनगाः सपुराः पातिताः क्षितौ।  
त्रिधाप्येकेन बाणेन देवाप्यायिततेजसा ॥ १६ ॥

तेषामधिपतिस्त्वासीद् भीमो भीमपराक्रमः ।  
देवतानां भयकरः स हतः शूलपाणिना ॥ १७ ॥

तस्मिन् हतेऽथ स्वं भावं प्रत्यपद्यन्त मानवाः।  
प्रापद्यन्त च वेदान् वै शास्त्राणि च यथा पुरा॥१८॥

ततोऽभिषिच्य राज्येन देवानां दिवि वासवम्।  
सप्तर्षयश्चान्वयुञ्जन् नराणां दण्डधारणे ॥ १९ ॥

सप्तर्षीणामथोर्ध्वं च विपृथुर्नाम पार्थिवः।  
राजानः क्षत्रियाश्चैव मण्डलेषु पृथक् पृथक् ॥ २० ॥

महाकुलेषु ये जाता वृद्धाः पूर्वतराश्च ये।  
तेषामप्यासुरो भावो हृदयान्नापसर्पति ॥ २१ ॥

तस्मात् तेनैव भावेन सानुषङ्गेण पार्थिवाः।  
आसुराण्येव कर्माणि न्यसेवन् भीमविक्रमाः ॥ २२ ॥

प्रत्यतिष्ठंश्च तेष्वेव तान्येव स्थापयन्त्यपि।  
भजन्ते तानि चाद्यापि ये बालिशतरा नराः ॥ २३ ॥

तस्मादहं ब्रवीमि त्वां राजन् संचिन्त्य शास्त्रतः।  
संसिद्धाधिगमं कुर्यात् कर्म हिंसात्मकं त्यजेत् ॥ २४ ॥

न संकरेण द्रविणं प्रचिन्वीयाद् विचक्षणः।  
धर्मार्थं न्यायमुत्सृज्य न तत् कल्याणमुच्यते ॥ २५ ॥

स त्वमेवंविधो दान्तः क्षत्रियः प्रियबान्धवः।  
प्रजा भृत्यांश्च पुत्रांश्च स्वधर्मेणानुपालय ॥ २६ ॥

इष्टानिष्टसमायोगो वैरं सौहार्दमेव च।  
अथ जातिसहस्राणि बहूनि परिवर्तते ॥ २७ ॥

तस्माद् गुणेषु रज्येथा मा दोषेषु कथंचन।  
निर्गुणोऽपि हि दुर्बुद्धिरात्मनः सोऽतिरज्यते ॥ २८ ॥

मानुषेषु महाराज धर्माधर्मौ प्रवर्ततः।  
न तथान्येषु भूतेषु मनुष्यरहितेष्विह ॥ २९ ॥

धर्मशीलो नरो विद्वानीहकोऽनीहकोऽपि वा।  
आत्मभूतः सदा लोके चरेद् भूतान्यहिंसया ॥ ३० ॥

यदा व्यपेतहृल्लेखं मनो भवति तस्य वै।  
नानृतं चैव भवति तदा कल्याणमृच्छति ॥ ३१ ॥