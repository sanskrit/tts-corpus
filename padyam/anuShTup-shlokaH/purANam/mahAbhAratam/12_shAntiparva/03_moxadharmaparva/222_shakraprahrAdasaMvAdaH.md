+++
title_full = "222 सनत्कुमारजीका ऋषियोंको भगवत्स्वरूपका उपदेश देना"
title = "२२२ शक्रप्रह्रादसंवादः"

+++


केचिदाहुर्द्विजा लोके त्रिधा राजन्ननेकधा।  
न प्रत्ययो न चान्यच्च दृश्यते ब्रह्म नैव तत्॥  
नानाविधानि शास्त्राणि युक्ताश्चैव पृथग्विधाः।  
किमधिष्ठाय तिष्ठामि तन्मे ब्रूहि पितामह॥

स्वे स्वे युक्ता महात्मानः शास्त्रेषु प्रभविष्णवः।  
वर्तन्ते पण्डिता लोके को विद्वान् कश्च पण्डितः॥

सर्वेषां तत्त्वमज्ञाय यथारुचि तथा भवेत्।  
अस्मिन्नर्थे पुराभूतमितिहासं पुरातनम् ॥  
महाविवादसंयुक्तमृषीणां भावितात्मनाम् ।

हिमवत्पार्श्व आसीना ऋषयः संशितव्रताः॥  
षण्णां तानि सहस्राणि ऋषीणां गणमाहितम्।

तत्र केचिद् ध्रुवं विश्वं सेश्वरं तु निरीश्वरम्।  
प्राकृतं कारणं नास्ति सर्वं नैवमिदं जगत्॥

अनेन चापरे विप्राः स्वभावं कर्म चापरे।  
पौरुषं कर्म दैवं च यत् स्वभावादिरेव तम्॥

नानाहेतुशतैर्युक्ता नानाशास्त्रप्रवर्तकाः ।  
स्वभावाद् ब्राह्मणा राजञ्जिगीषन्तः परस्परम्॥

ततस्तु मूलमुद्भूतं वादिप्रत्यर्थिसंयुतम् ।  
पात्रदण्डविघातं च वल्कलाजिनवाससाम् ॥  
एके मन्युसमापन्नास्ततः शान्ता द्विजोत्तमाः।  
वशिष्ठमब्रुवन् सर्वे त्वं नो ब्रूहि सनातनम्॥  
नाहं जानामि विप्रेन्द्राः प्रत्युवाच स तान् प्रभुः।

ते सर्वे सहिता विप्रा नारदमृषिमब्रुवन्॥  
त्वं नो ब्रूहि महाभाग तत्त्वविच्च भवानसि।

नाहं द्विजा विजानामि क्व हि गच्छाम संगताः॥  
इति तानाह भगवांस्ततः प्राह च स द्विजान्।  
को विद्वानिह लोकेऽस्मिन्नमोहोऽमृतमद्भुतम् ॥

तच्च ते शुश्रुवुर्वाक्यं ब्राह्मणा ह्यशरीरिणः।  
सनद्धाम द्विजा गत्वा पृच्छध्वं स च वक्ष्यति॥

तमाह कश्चिद् द्विजवर्यसत्तमो  
विभाण्डको मण्डितवेदराशिः ।  
कस्त्वं भवानर्थविभेदमध्ये  
न दृश्यसे वाक्यमुदीरयंश्च ॥

अथाहेदं तं भगवान् सनन्तं  
महामुने विद्धि मां पण्डितोऽसि।  
ऋषिं पुराणं सततैकरूपं  
यमक्षयं वेदविदो वदन्ति ।

पुनस्तमाहेदमसौ महात्मा  
स्वरूपसंस्थं वद आह पार्थ।  
त्वमेकोऽस्मदृषिपुङ्गवाद्य  
न सत्स्वरूपमथवा पुनः किम्॥

अथाह गम्भीरतरानुपादं  
वाक्यं महात्मा ह्यशरीर आदिः।  
न ते मुने श्रोत्रमुखेऽपि चास्यं  
न पादहस्तौ प्रपदात्मकेन ॥

ब्रुवन् मुनीन् सत्यमथो निरीक्ष्य  
स्वमाह विद्वान् मनसा निगम्य।  
ऋषे कथं वाक्यमिदं ब्रवीषि  
न चास्य मन्ता न च विद्यते चेत्॥  
न शुश्रुवुस्ततस्तत् तु प्रतिवाक्यं द्विजोत्तमाः।  
निरीक्ष्यमाणा आकाशं प्रहसन्तस्ततस्ततः ॥

आश्चर्यमिति मत्वा ते ययुर्हैमं महागिरिम्।  
सनत्कुमारसंकाशं सगणा मुनिसत्तमाः ॥

तं पर्वतं समारुह्य ददृशुर्ध्यानमाश्रिताः।  
कुमारं देवमर्हन्तं वेदपाराविवर्जितम् ॥

ततः संवत्सरे पूर्णे प्रकृतिस्थं महामुनिम्।  
सनत्कुमारं राजेन्द्र प्रणिपत्य द्विजाः स्थिताः॥  
आगतान् भगवानाह ज्ञाननिर्धूतकल्मषः ।  
ज्ञातं मया मुनिगणा वाक्यं तदशरीरिणः॥  
कार्यमद्य यथाकामं पृच्छध्वं मुनिपुङ्गवाः।

तमब्रुवन् प्राञ्जलयो महामुनिं  
द्विजोत्तमं ज्ञाननिधिं सुनिर्मलम् ।  
कथं वयं ज्ञाननिधिं वरेण्यं  
यक्ष्यामहे विश्वरूपं कुमार ॥

प्रसीद नो भगवन् ज्ञानलेशं  
मधु प्रयाताय सुखाय सन्तः।  
यत् तत्पदं विश्वरूपं महामुने  
तत्र ब्रूहि किं कुत्र महानुभाव॥

स तैर्वियुक्तो भगवान् महात्मा  
यः संगवान् सत्यवित् तच्छृणुष्व।

अनेकसाहस्रकलेषु चैव  
प्रसन्नधातुं च शुभाज्ञया सत्॥

यथाह पूर्वं युष्मासु ह्यशरीरी द्विजोत्तमाः।  
तथैव वाक्यं तत् सत्यमजानन्तश्च कीर्तितम्॥

शृणुध्वं परमं कारणमस्ति। स एव सर्वं विद्वान्‌ बिभेति न गच्छति। कुत्राहं कस्य नाहं केन केनेत्यवर्तमानो विजानाति।

स युगतो व्यापी । स पृथक् स्थितः । तदपरमार्थम् ।

यथा वायुरेकः सन् बहुधेरितः। यथावद् द्विजे मृगे व्याघ्रे च। मनुजे वेणुसंश्रयो भिद्यते वायुरर्थैकः। आत्मा तथासौ परमात्मासावन्य इव भाति।

एवमात्मा स एव गच्छति। सर्वमात्मा पश्यन् शृणोति जिघ्रति भाषते।

चक्रेऽस्य तं महात्मानं परितो दश रश्मयः।  
विनिष्क्रम्य यथासूर्यमनुगच्छति तं प्रभुम्॥

दिने दिनेऽस्तमभ्येति पुनरुद्‌गच्छते दिशः।  
तावुभौ न रवौ चास्तां तथा वित्त शरीरिणम्॥

पतिते वित्त विप्रेन्द्रा भक्षणे चरणे परः।  
ऊर्ध्वमेकस्तथाधस्तादेकस्तिष्ठति चापरः ॥

हिरण्यसदनं ज्ञेयं समेत्य परमं पदम्।  
आत्मना ह्यात्मदीपं तमात्मनि ह्यात्मपूरुषम्॥

संचितं संचितं पूर्वं भ्रमरो वर्तते भ्रमन्।  
योऽभिमानीव जानाति न मुह्यति न हीयते॥

न चक्षुषा पश्यति कश्चनैनं  
हृदा मनीषा पश्यति रूपमस्य।  
इज्यते यस्तु मन्त्रेण यजमानो द्विजोत्तमः॥

नैव धर्मी न चाधर्मी द्वन्द्वातीतो विमत्सरः।  
ज्ञानतृप्तः सुखं शेते ह्यमृतात्मा न संशयः॥

एवमेष जगत्सृष्टिं कुरुते मायया प्रभुः।  
न जानाति विमूढात्मा कारणं चात्मनो ह्यसौ॥

ध्याता द्रष्टा तथा मन्ता बोद्धा दृष्टान् स एव सः।  
को विद्वान् परमात्मानमनन्तं लोकभावनम्॥  
यत्तु शक्यं मया प्रोक्तं गच्छध्वं मुनिपुङ्गवाः।

एवं प्रणम्य विप्रेन्द्रा ज्ञानसागरसम्भवम्।  
सनत्कुमारं संदृश्य जग्मुस्ते रुचिरं पुनः॥

तस्मात् त्वमपि कौन्तेय ज्ञानयोगपरो भव।  
ज्ञानमेव महाराज सर्वदुःखविनाशनम् ॥

इदं महादुःखसमाकराणां  
नृणां परित्राणविनिर्मितं पुरा ।  
पुराणपुंसा ऋषिणा महात्मना  
महामुनीनां प्रवरेण तद् ध्रुवम्॥)

यदिदं कर्म लोकेऽस्मिन् शुभं वा यदि वाशुभम्।  
पुरुषं योजयत्येव फलयोगेन भारत ॥ ९ ॥  
कर्तास्ति तस्य पुरुष उताहो नेति संशयः।  
एतदिच्छामि तत्त्वेन त्वत्तः श्रोतुं पितामह ॥ २ ॥

अत्राप्युदाहरन्तीममितिहासं पुरातनम् ।  
प्रह्रादस्य च संवादमिन्द्रस्य च युधिष्ठिर ॥ ३ ॥

असक्तं धूतपाप्मानं कुले जातं बहुश्रुतम्।  
अस्तब्धमनहङ्कारं सत्त्वस्थं समये रतम् ॥ ४ ॥  
तुल्यनिन्दास्तुतिं दान्तं शून्यागारनिवासिनम् ।  
चराचराणां भूतानां विदितप्रभवाप्ययम् ॥ ५ ॥  
अक्रुध्यन्तमहृष्यन्तमप्रियेषु प्रियेषु च ।  
काञ्चने वाथ लोष्टे वा उभयोः समदर्शनम् ॥ ६ ॥  
आत्मनि श्रेयसि ज्ञाने धीरं निश्चितनिश्चयम्।  
परावरज्ञं भूतानां सर्वज्ञं समदर्शनम् ॥ ७ ॥  
(भक्तं भागवतं नित्यं नारायणपरायणम्।  
ध्यायन्तं परमात्मानं हिरण्यकशिपोः सुतम्॥)  
शक्रः प्रह्रादमासीनमेकान्ते संयतेन्द्रियम् ।  
बुभुत्समानस्तत्प्रज्ञामभिगम्येदमब्रवीत् ॥ ८ ॥

यैः कश्चित् सम्मतो लोके गुणैः स्यात्‌ पुरुषो नृषु।  
भवत्यनपगान् सर्वांस्तान् गुणाल्लँक्षयामहे ॥ ९ ॥

अथ ते लक्ष्यते बुद्धिः समा बालजनैरिह।  
आत्मानं मन्यमानः सन् श्रेयः किमिह मन्यसे ॥ १० ॥

बद्धः पाशैश्च्युतः स्थानाद् द्विषतां वशमागतः।  
श्रिया विहीनः प्रह्राद शोचितव्ये न शोचसि ॥ ११ ॥

प्रज्ञालाभात् तु दैतेय उताहो धृतिमत्तया।  
प्रह्राद सुस्थरूपोऽसि पश्यन् व्यसनमात्मनः ॥ १२ ॥

इति संचोदितस्तेन धीरो निश्चितनिश्चयः।  
उवाच श्लक्ष्णया वाचा स्वां प्रज्ञामनुवर्णयन् ॥ १३ ॥

प्रवृत्तिं च निवृत्तिं च भूतानां यो न बुद्ध्यते।  
तस्य स्तम्भो भवेद् बाल्यान्नास्ति स्तम्भोऽनुपश्यतः ॥ १४ ॥

स्वभावात् सम्प्रवर्तन्ते निवर्तन्ते तथैव च।  
सर्वे भावास्तथाभावाः पुरुषार्थो न विद्यते ॥ १५ ॥

पुरुषार्थस्य चाभावे नास्ति कश्चिच्च कारकः।  
स्वयं न कुर्वतस्तस्य जातु मानो भवेदिह ॥ १६ ॥

यस्तु कर्तारमात्मानं मन्यते साध्वसाधु वा।  
तस्य दोषवती प्रज्ञा अतत्त्वज्ञेति मे मतिः ॥ १७ ॥

यदि स्यात् पुरुषः कर्ता शक्रात्मश्रेयसे ध्रुवम्।  
आरम्भास्तस्य सिद्ध्येयुर्न तु जातु परा भवेत् ॥ १८ ॥

अनिष्टस्य हि निर्वृत्तिरनिर्वृत्तिः प्रियस्य च।  
लक्ष्यते यतमानानां पुरुषार्थस्ततः कुतः ॥ १९ ॥

अनिष्टस्याभिनिर्वृत्तिमिष्टसंवृत्तिमेव च ।  
अप्रयत्नेन पश्यामः केषाञ्चित् तत्स्वभावतः ॥ २० ॥

प्रतिरूपतराः केचिद् दृश्यन्ते बुद्धिमत्तराः।  
विरूपेभ्योऽल्पबुद्धिभ्यो लिप्समाना धनागमम् ॥ २१ ॥

स्वभावप्रेरिताः सर्वे निविशन्ते गुणा यदा।  
शुभाशुभास्तदा तत्र कस्य किं मानकारणम् ॥ २२ ॥

स्वभावादेव तत्सर्वमिति मे निश्चिता मतिः।  
आत्मप्रतिष्ठा प्रज्ञा वा मम नास्ति ततोऽन्यथा ॥ २३ ॥

कर्मजं त्विह मन्यन्ते फलयोगं शुभाशुभम्।  
कर्मणां विषयं कृत्स्नमहं वक्ष्यामि तच्छृणु ॥ २४ ॥

यथा वेदयते कश्चिदोदनं वायसो ह्यदन्।  
एवं सर्वाणि कर्माणि स्वभावस्यैव लक्षणम् ॥ २५ ॥

विकारानेव यो वेद न वेद प्रकृतिं पराम्।  
तस्य स्तम्भो भवेद् बाल्यान्नास्ति स्तम्भोऽनुपश्यतः ॥ २६ ॥

स्वभावभाविनो भावान् सर्वानेवेह निश्चयात्।  
बुद्ध्यमानस्य दर्पो वा मानो वा किं करिष्यति ॥ २७ ॥

वेद धर्मविधिं कृत्स्नं भूतानां चाप्यनित्यताम्।  
तस्माच्छक्र न शोचामि सर्वं ह्येवेदमन्तवत् ॥ २८ ॥

निर्ममो निरहंकारो निराशीर्मुक्तबन्धनः ।  
स्वस्थो व्यपेतः पश्यामि भूतानां प्रभवाप्ययौ ॥ २९ ॥

कृतप्रज्ञस्य दान्तस्य वितृष्णस्य निराशिषः।  
नायासो विद्यते शक्र पश्यतो लोकमव्ययम् ॥ ३० ॥

प्रकृतौ च विकारे च न मे प्रीतिर्न च द्विषे।  
द्वेष्टारं च न पश्यामि यो मामद्य ममायते ॥ ३१ ॥

नोर्ध्वं नावाङ्न तिर्यक् च न क्वचिच्छक्र कामये।  
न हि ज्ञेये न विज्ञाने न ज्ञाने कर्म विद्यते॥३२॥

येनैषा लभ्यते प्रज्ञा येन शान्तिरवाप्यते।  
प्रब्रूहि तमुपायं मे सम्यक् प्रह्राद पृच्छतः ॥ ३३ ॥

आर्जवेनाप्रमादेन प्रसादेनात्मवत्तया ।  
वृद्धशुश्रूषया शक्र पुरुषो लभते महत् ॥ ३४ ॥

स्वभावाल्लभते प्रज्ञां शान्तिमेति स्वभावतः।  
स्वभावादेव तत्सर्वं यत्किंचिदनुपश्यसि ॥ ३५ ॥

इत्युक्तो दैत्यपतिना शक्रो विस्मयमागमत्।  
प्रीतिमांश्च तदा राजंस्तद्वाक्यं प्रत्यपूजयत् ॥ ३६ ॥

स तदाभ्यर्च्य दैत्येन्द्रं त्रैलोक्यपतिरीश्वरः।  
असुरेन्द्रमुपामन्त्र्य जगाम स्वं निवेशनम् ॥ ३७ ॥