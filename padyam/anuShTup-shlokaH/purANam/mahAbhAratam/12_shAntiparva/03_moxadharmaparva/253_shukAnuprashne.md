+++
title_full = "253 स्थूल, सूक्ष्म और कारण-शरीरसे भिन्न जीवात्माका और परमात्माका योगके द्वारा साक्षात्कार करनेका प्रकार"
title = "२५३ शुकानुप्रश्ने"

+++


शरीराद् विप्रमुक्तं हि सूक्ष्मभूतं शरीरिणम्।  
कर्मभिः परिपश्यन्ति शास्त्रोक्तैः शास्त्रवेदिनः ॥ १ ॥

यथा मरीच्यः सहिताश्चरन्ति  
सर्वत्र तिष्ठन्ति च दृश्यमानाः।  
देहैर्विमुक्तानि चरन्ति लोकां-  
स्तथैव सत्त्वान्यतिमानुषाणि ॥ २ ॥

प्रतिरूपं यथैवाप्सु तापः सूर्यस्य लक्ष्यते।  
सत्त्ववत्सु तथा सत्त्वं प्रतिरूपं स पश्यति ॥ ३ ॥

तानि सूक्ष्माणि सत्त्वानि विमुक्तानि शरीरतः।  
स्वेन सत्त्वेन सत्त्वज्ञाः पश्यन्ति नियतेन्द्रियाः ॥ ४ ॥

स्वपतां जाग्रतां चैष सर्वेषामात्मचिन्तितम्।  
प्रधानाद्वैधमुक्तानां जहतां कर्मजं रजः ॥ ५ ॥  
यथाहनि तथा रात्रौ यथा रात्रौ तथाहनि।  
वशे तिष्ठति सत्त्वात्मा सततं योगयोगिनाम् ॥ ६ ॥

तेषां नित्यं सदा नित्यो भूतात्मा सततं गुणैः।  
सप्तभिस्त्वन्वितः सूक्ष्मैश्चरिष्णुरजरामरः ॥ ७ ॥

मनोबुद्धिपराभूतः स्वदेहपरदेहवित् ।  
स्वप्नेष्वपि भवत्येष विज्ञाता सुखदुःखयोः ॥ ८ ॥

तत्रापि लभते दुःखं तत्रापि लभते सुखम्।  
क्रोधलोभौ तु तत्रापि कृत्वा व्यसनमृच्छति ॥ ९ ॥

प्रीणितश्चापि भवति महतोऽर्थानवाप्य हि।  
करोति पुण्यं तत्रापि जीवन्निव च पश्यति ॥ १० ॥

महोष्मान्तर्गतश्चापि गर्भत्वं समुपेयिवान् ।  
दश मासान् वसन् कुक्षौ नैषोऽन्नमिव जीर्यते ॥ ११ ॥

तमेतमतितेजोंऽशं भूतात्मानं हृदि स्थितम्।  
तमोरजोभ्यामाविष्टा नानुपश्यन्ति मूर्तिषु ॥ १२ ॥

योगशास्त्रपरा भूत्वा तमात्मानं परीप्सवः।  
अनुच्छ्‌वासान्यमूर्तानि यानि वज्रोपमान्यपि ॥ १३ ॥

पृथग्भूतेषु सृष्टेषु चतुर्थाश्रमकर्मसु ।  
समाधौ योगमेवैतच्छाण्डिल्यः शममब्रवीत् ॥ १४ ॥

विदित्वा सप्त सूक्ष्माणि षडङ्गं च महेश्वरम्।  
प्रधानविनियोगज्ञः परं ब्रह्मानुपश्यति ॥ १५ ॥