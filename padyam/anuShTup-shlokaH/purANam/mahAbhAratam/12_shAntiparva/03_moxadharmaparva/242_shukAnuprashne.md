+++
title_full = "242 आश्रमधर्मकी प्रस्तावना करते हुए ब्रह्मचर्य-आश्रमका वर्णन"
title = "२४२ शुकानुप्रश्ने"

+++


क्षरात्प्रभृति यः सर्गः सगुणानीन्द्रियाणि च।  
बुद्‌ध्यैश्वर्यातिसर्गोऽयं प्रधानश्चात्मनः श्रुतम् ॥ १ ॥

भूय एव तु लोकेऽस्मिन्‌ सद्‌वृत्तिं कालहैतुकीम्।  
यया सन्तः प्रवर्तन्ते तदिच्छाम्यनुवर्तितुम् ॥ २ ॥

वेदे वचनमुक्तं तु कुरु कर्म त्यजेति च।  
कथमेतद् विजानीयां तच्च व्याख्यातुमर्हसि ॥ ३ ॥

लोकवृत्तान्ततत्त्वज्ञः पूतोऽहं गुरुशासनात् ।  
कृत्वा बुद्धिं विमुक्तात्मा द्रक्ष्याम्यात्मानमव्ययम् ॥ ४ ॥

यथा वै विहिता वृत्तिः पुरस्ताद् ब्रह्मणा स्वयम्।  
एषा पूर्वतरैः सद्भिराचीर्णा परमर्षिभिः ॥ ५ ॥

ब्रह्मचर्येण वै लोकान् जयन्ति परमर्षयः।  
आत्मनश्च ततः श्रेयांस्यन्विच्छन् मनसाऽऽत्मनि ॥ ६ ॥

वने मूलफलाशी च तप्यन् सुविपुलं तपः।  
पुण्यायतनचारी च भूतानामविहिंसकः ॥ ७ ॥

विधूमे सन्नमुसले वानप्रस्थप्रतिश्रये ।  
काले प्राप्ते चरन् भैक्ष्यं कल्पते ब्रह्मभूयसे ॥ ८ ॥

निःस्तुतिर्निर्नमस्कारः परित्यज्य शुभाशुभे ।  
अरण्ये विचरैकाकी येन केनचिदाशितः ॥ ९ ॥

यदिदं वेदवचनं लोकवादे विरुध्यते।  
प्रमाणे वाप्रमाणे च विरुद्धे शास्त्रता कुतः ॥ १० ॥  
इत्येतच्छ्रोतुमिच्छामि प्रमाणं तूभयं कथम्।  
कर्मणामविरोधेन कथं मोक्षः प्रवर्तते ॥ ११ ॥

इत्युक्तः प्रत्युवाचेदं गन्धवत्याः सुतः सुतम्।  
ऋषिस्तत्पूजयन् वाक्यं पुत्रस्यामिततेजसः ॥ १२ ॥

ब्रह्मचारी गृहस्थश्च वानप्रस्थोऽथ भिक्षुकः।  
यथोक्तचारिणः सर्वे गच्छन्ति परमां गतिम् ॥ १३ ॥

एको वाप्याश्रमानेतान् योऽनुतिष्ठेद् यथाविधि।  
अकामद्वेषसंयुक्तः स परत्र विधीयते ॥ १४ ॥

चतुष्पदी हि निःश्रेणी ब्रह्मण्येषा प्रतिष्ठिता।  
एतामारुह्य निःश्रेणीं ब्रह्मलोके महीयते ॥ १५ ॥

आयुषस्तु चतुर्भागं ब्रह्मचार्यनसूयकः ।  
गुरौ वा गुरुपुत्रे वा वसेद् धर्मार्थकोविदः ॥ १६ ॥

जघन्यशायी पूर्वं स्यादुत्थाय गुरुवेश्मनि।  
यच्च शिष्येण कर्तव्यं कार्यं दासेन वा पुनः ॥ १७ ॥

कृतमित्येव तत्सर्वं कृत्वा तिष्ठेत पार्श्वतः।  
किंकरः सर्वकारी स्यात् सर्वकर्मसु कोविदः ॥ १८ ॥

कर्मातिशेषेण गुरावध्येतव्यं बुभूषता ।  
दक्षिणोऽनपवादी स्यादाहूतो गुरुमाश्रयेत् ॥ १९ ॥

शुचिर्दक्षो गुणोपेतो ब्रूयादिष्टमिवान्तरा ।  
चक्षुषा गुरुमव्यग्रो निरीक्षेत जितेन्द्रियः ॥ २० ॥

नाभुक्तवति चाश्नीयादपीतवति नो पिबेत्।  
नातिष्ठति तथाऽऽसीत नासुप्ते प्रस्वपेत च ॥ २१ ॥

उत्तानाभ्यां च पाणिभ्यां पादावस्य मृदु स्पृशेत्।  
दक्षिणं दक्षिणेनैव सव्यं सव्येन पीडयेत् ॥ २२ ॥

अभिवाद्य गुरुं ब्रूयादधीष्व भगवन्निति।  
इदं करिष्ये भगवन्निदं चापि कृतं मया ॥ २३ ॥

ब्रह्मंस्तदपि कर्तास्मि यद् भवान् वक्ष्यते पुनः।  
इति सर्वमनुज्ञाप्य निवेद्य च यथाविधि ॥ २४ ॥  
कुर्यात् कृत्वा च तत्सर्वमाख्येयं गुरवे पुनः।

यांस्तु गन्धान् रसान् वापि ब्रह्मचारी न सेवते ॥ २५ ॥  
सेवेत तान् समावृत्य इति धर्मेषु निश्चयः।

ये केचिद् विस्तरेणोक्ता नियमा ब्रह्मचारिणः ॥ २६ ॥  
तान् सर्वानाचरेन्नित्यं भवेच्चानपगो गुरोः।

स एवं गुरवे प्रीतिमुपहृत्य यथाबलम् ॥ २७ ॥  
आश्रमादाश्रमेष्वेव शिष्यो वर्तेत कर्मणा।

वेदव्रतोपवासेन चतुर्थे चायुषो गते ॥ २८ ॥  
गुरवे दक्षिणां दत्वा समावर्त्तेद् यथाविधि ॥ २९ ॥

धर्मलब्धैर्युतो दारैरग्नीनुत्पाद्य यत्नतः ।  
द्वितीयमायुषो भागं गृहमेधी भवेद् व्रती ॥ ३० ॥