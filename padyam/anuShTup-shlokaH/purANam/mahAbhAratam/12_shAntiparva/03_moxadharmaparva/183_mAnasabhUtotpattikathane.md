+++
title_full = "183 आकाशसे अन्य चार स्थूल भूतोंकी उत्पत्तिका वर्णन"
title = "१८३ मानसभूतोत्पत्तिकथने"

+++


प्रजाविसर्गं विविधं कथं स सृजते प्रभुः।  
मेरुमध्ये स्थितो ब्रह्मा तद् ब्रूहि द्विजसत्तम ॥ १ ॥

प्रजाविसर्गं विविधं मानसो मनसासृजत्।  
संरक्षणार्थं भूतानां सृष्टं प्रथमतो जलम् ॥ २ ॥

यत् प्राणः सर्वभूतानां वर्धन्ते येन च प्रजाः।  
परित्यक्ताश्च नश्यन्ति तेनेदं सर्वमावृतम् ॥ ३ ॥

पृथिवी पर्वता मेघा मूर्तिमन्तश्च ये परे।  
सर्वं तद् वारुणं ज्ञेयमापस्तस्तम्भिरे यतः ॥ ४ ॥

कथं सलिलमुत्पन्नं कथं चैवाग्निमारुतौ।  
कथं वा मेदिनी सृष्टेत्यत्र मे संशयो महान् ॥ ५ ॥

ब्रह्मकल्पे पुरा ब्रह्मन् ब्रह्मर्षीणां समागमे।  
लोकसम्भवसंदेहः समुत्पन्नो महात्मनाम् ॥ ६ ॥

तेऽतिष्ठन् ध्यानमालम्ब्य मौनमास्थाय निश्चलाः।  
त्यक्ताहाराः पवनपा दिव्यं वर्षशतं द्विजाः ॥ ७ ॥

तेषां ब्रह्ममयी वाणी सर्वेषां श्रोत्रमागमत्।  
दिव्या सरस्वती तत्र सम्बभूव नभस्तलात् ॥ ८ ॥

पुरा स्तिमितमाकाशमनन्तमचलोपमम् ।  
नष्टचन्द्रार्कपवनं प्रसुप्तमिव सम्बभौ ॥ ९ ॥

ततः सलिलमुत्पन्नं तमसीवापरं तमः।  
तस्माच्च सलिलोत्पीडादुदतिष्ठत मारुतः ॥ १० ॥

यथा भाजनमच्छिद्रं निःशब्दमिव लक्ष्यते।  
तच्चाम्भसा पूर्यमाणं सशब्दं कुरुतेऽनिलः ॥ ११ ॥

तथा सलिलसंरुद्धे नभसोऽन्ते निरन्तरे।  
भित्त्वार्णवतलं वायुः समुत्पतति घोषवान् ॥ १२ ॥

स एष चरते वायुरर्णवोत्पीडसम्भवः।  
आकाशस्थानमासाद्य प्रशान्तिं नाधिगच्छति ॥ १३ ॥

तस्मिन् वाय्वम्बुसंघर्षे दीप्ततेजा महाबलः।  
प्रादुरभूदूर्ध्वशिखः कृत्वा निस्तिमिरं नभः ॥ १४ ॥

अग्निः पवनसंयुक्तः खं समाक्षिपते जलम्।  
सोऽग्निमारुतसंयोगाद् घनत्वमुपपद्यते ॥ १५ ॥

तस्याकाशे निपतितः स्नेहस्तिष्ठति योऽपरः।  
स संघातत्वमापन्नो भूमित्वमनुगच्छति ॥ १६ ॥

रसानां सर्वगन्धानां स्नेहानां प्राणिनां तथा।  
भूमिर्योनिरिह ज्ञेया यस्यां सर्वं प्रसूयते ॥ १७ ॥