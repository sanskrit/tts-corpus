+++
title_full = "349 व्यासजीका सृष्टिके प्रारम्भमें भगवान् नारायणके अंशसे सरस्वतीपुत्र अपान्तरतमाके रूपमें जन्म होनेकी और उनके प्रभावकी कथा"
title = "३४९ द्वैपायनोत्पत्तौ"

+++


सांख्यं योगः पाञ्चरात्रं वेदारण्यकमेव च।  
ज्ञानान्येतानि ब्रह्मर्षे लोकेषु प्रचरन्ति ह ॥ १ ॥

किमेतान्येकनिष्ठानि पृथङ्निष्ठानि वा मुने।  
प्रब्रूहि वै मया पृष्टः प्रवृत्तिं च यथाक्रमम् ॥ २ ॥

जज्ञे बहुज्ञं परमत्युदारं  
यं द्वीपमध्ये सुतमात्मयोगात् ।  
पराशरात् सत्यवती महर्षिं  
तस्मै नमोऽज्ञानतमोनुदाय ॥ ३ ॥

पितामहाद् यं प्रवदन्ति षष्ठं  
महर्षिमार्षेयविभूतियुक्तम् ।  
नारायणस्यांशजमेकपुत्रं  
द्वैपायनं वेद महानिधानम् ॥ ४ ॥

तमादिकालेषु महाविभूति-  
र्नारायणो ब्रह्ममहानिधानम् ।  
ससर्ज पुत्रार्थमुदारतेजा  
व्यासं महात्मानमजं पुराणम् ॥ ५ ॥

त्वयैव कथितं पूर्वं सम्भवे द्विजसत्तम।  
वसिष्ठस्य सुतः शक्तिः शक्तिपुत्रः पराशरः ॥ ६ ॥  
पराशरस्य दायादः कृष्णद्वैपायनो मुनिः।  
भूयो नारायणसुतं त्वमेवैनं प्रभाषसे ॥ ७ ॥

किमतः पूर्वजं जन्म व्यासस्यामिततेजसः।  
कथयस्वोत्तममते जन्म नारायणोद्भवम् ॥ ८ ॥

वेदार्थान् वेत्तुकामस्य धर्मिष्ठस्य तपोनिधेः।  
गुरोर्मे ज्ञाननिष्ठस्य हिमवत्पाद आसतः ॥ ९ ॥  
कृत्वा भारतमाख्यानं तपःश्रान्तस्य धीमतः।  
शुश्रूषां तत्परा राजन् कृतवन्तो वयं तदा ॥ १० ॥  
सुमन्तुर्जैमिनिश्चैव पैलश्च सुदृढव्रतः ।  
अहं चतुर्थः शिष्यो वै शुकोव्यासात्मजस्तथा ॥ ११ ॥

एभिः परिवृतो व्यासः शिष्यैः पञ्चभिरुत्तमैः।  
शुशुभे हिमवत्पादे भूतैर्भूतपतिर्यथा ॥ १२ ॥

वेदानावर्तयन् साङ्गान् भारतार्थांश्च सर्वशः।  
तमेकमनसं दान्तं युक्ता वयमुपास्महे ॥ १३ ॥

कथान्तरेऽथ कस्मिंश्चित् पृष्टोऽस्माभिर्द्विजोत्तमः ।  
वेदार्थान् भारतार्थांश्च जन्म नारायणात् तथा ॥ १४ ॥

स पूर्वमुक्त्वा वेदार्थान् भारतार्थांश्च तत्त्ववित्।  
नारायणादिदं जन्म व्याहर्तुमुपचक्रमे ॥ १५ ॥

शृणुध्वमाख्यानवरमिदमार्षेयमुत्तमम् ।  
आदिकालोद्भवं विप्रास्तपसाधिगतं मया ॥ १६ ॥

प्राप्ते प्रजाविसर्गे वै सप्तमे पद्मसम्भवे।  
नारायणो महायोगी शुभाशुभविवर्जितः ॥ १७ ॥  
ससृजे नाभितः पूर्वं ब्रह्माणममितप्रभः।  
ततः स प्रादुरभवदथैनं वाक्यमब्रवीत् ॥ १८ ॥

मम त्वं नाभितो जातः प्रजासर्गकरः प्रभुः।  
सृज प्रजास्त्वं विविधा ब्रह्मन् सजडपण्डिताः ॥ १९ ॥

स एवमुक्तो विमुखश्चिन्ताव्याकुलमानसः ।  
प्रणम्य वरदं देवमुवाच हरिमीश्वरम् ॥ २० ॥

का शक्तिर्मम देवेश प्रजाः स्रष्टुं नमोऽस्तु ते।  
अप्रज्ञावानहं देव विधत्स्व यदनन्तरम् ॥ २१ ॥

स एवमुक्तो भगवान् भूत्वाथान्तर्हितस्ततः।  
चिन्तयामास देवेशो बुद्धिं बुद्धिमतां वरः ॥ २२ ॥

स्वरूपिणी ततो बुद्धिरुपतस्थे हरिं प्रभुम्।  
योगेन चैनां निर्योगः स्वयं नियुयुजे तदा ॥ २३ ॥

स तामैश्वर्ययोगस्थां बुद्धिं गतिमतीं सतीम्।  
उवाच वचनं देवो बुद्धिं वै प्रभुरव्ययः ॥ २४ ॥

ब्रह्माणं प्रविशस्वेति लोकसृष्ट्यर्थसिद्धये ।  
ततस्तमीश्वरादिष्टा बुद्धिः क्षिप्रं विवेश सा ॥ २५ ॥

अथैनं बुद्धिसंयुक्तं पुनः स ददृशे हरिः।  
भूयश्चैव वचः प्राह सृजेमा विविधाः प्रजाः ॥ २६ ॥

बाढमित्येव कृत्वासौ यथाऽऽज्ञां शिरसा हरेः।  
एवमुक्त्वा स भगवांस्तत्रैवान्तरधीयत ॥ २७ ॥

प्राप चैनं मुहूर्तेन संस्थानं देवसंज्ञितम्।  
तां चैव प्रकृतिं प्राप्य एकीभावगतोऽभवत् ॥ २८ ॥

अथास्य बुद्धिरभवत् पुनरन्या तदा किल।  
सृष्टाः प्रजा इमाः सर्वा ब्रह्मणा परमेष्ठिना ॥ २९ ॥

दैत्यदानवगन्धर्वरक्षोगणसमाकुला ।  
जाता हीयं वसुमती भाराक्रान्ता तपस्विनी ॥ ३० ॥

बहवो बलिनः पृथ्व्यां दैत्यदानवराक्षसाः।  
भविष्यन्ति तपोयुक्ता वरान् प्राप्स्यन्ति चोत्तमान् ॥ ३१ ॥

अवश्यमेव तैः सर्वैर्वरदानेन दर्पितैः।  
बाधितव्याः सुरगणा ऋषयश्च तपोधनाः ॥ ३२ ॥

तत्र न्याय्यमिदं कर्तुं भारावतरणं मया।  
अथ नानासमुद्भूतैर्वसुधायां यथाक्रमम् ॥ ३३ ॥

निग्रहेण च पापानां साधूनां प्रग्रहेण च।  
इयं तपस्विनी सत्या धारयिष्यति मेदिनी ॥ ३४ ॥

मया ह्येषा हि ध्रियते पातालस्थेन भोगिना।  
मया धृता धारयति जगद् विश्वं चराचरम् ॥ ३५ ॥

तस्मात् पृथ्व्याः परित्राणं करिष्ये सम्भवं गतः।  
एवं स चिन्तयित्वा तु भगवान् मधुसूदनः ॥ ३६ ॥  
रूपाण्यनेकान्यसृजत् प्रादुर्भावे भवाय सः।  
वाराहं नारसिंहं च वामनं मानुषं तथा ॥ ३७ ॥  
एभिर्मया निहन्तव्या दुर्विनीताः सुरारयः।

अथ भूयो जगत्स्रष्टा भोःशब्देनानुनादयन् ॥ ३८ ॥  
सरस्वतीमुच्चचार तत्र सारस्वतोऽभवत् ।  
अपान्तरतमा नाम सुतो वाक्सम्भवः प्रभुः ॥ ३९ ॥

भूतभव्यभविष्यज्ञः सत्यवादी दृढव्रतः ।  
तमुवाच नतं मूर्ध्ना देवानामादिरव्ययः ॥ ४० ॥

वेदाख्याने श्रुतिः कार्या त्वया मतिमतां वर।  
तस्मात् कुरु यथाऽऽज्ञप्तं ममैतद् वचनं मुने ॥ ४१ ॥

तेन भिन्नास्तदा वेदा मनोः स्वायम्भुवेऽन्तरे।  
ततस्तुतोष भगवान् हरिस्तेनास्य कर्मणा ॥ ४२ ॥  
तपसा च सुतप्तेन यमेन नियमेन च।  
मन्वन्तरेषु पुत्रत्वमेवमेव प्रवर्तकः ॥ ४३ ॥

भविष्यस्यचलो ब्रह्मन्नप्रधृष्यश्च नित्यशः ।  
पुनस्तिष्ये च सम्प्राप्ते कुरवो नाम भारताः ॥ ४४ ॥  
भविष्यन्ति महात्मानो राजानः प्रथिता भुवि।

तेषां त्वत्तः प्रसूतानां कुलभेदो भविष्यति ॥ ४५ ॥  
परस्परविनाशार्थं त्वामृते द्विजसत्तम ।

तत्राप्यनेकधा वेदान् भेत्स्यसे तपसान्वितः ॥ ४६ ॥  
कृष्णे युगे च सम्प्राप्ते कृष्णवर्णो भविष्यसि।

धर्माणां विविधानां च कर्ता ज्ञानकरस्तथा।  
भविष्यसि तपोयुक्तो न च रागाद् विमोक्ष्यसे ॥ ४७ ॥

वीतरागश्च पुत्रस्ते परमात्मा भविष्यति।  
महेश्वरप्रसादेन नैतद् वचनमन्यथा ॥ ४८ ॥

यं मानसं वै प्रवदन्ति विप्राः  
पितामहस्योत्तमबुद्धियुक्तम् ।  
वसिष्ठमग्य्रं च तपोनिधानं  
यस्यातिसूर्यं व्यतिरिच्यते भाः ॥ ४९ ॥  
तस्यान्वये चापि ततो महर्षिः  
पराशरो नाम महाप्रभावः ।  
पिता स ते वेदनिधिर्वरिष्ठो  
महातपा वै तपसो निवासः ॥ ५० ॥

कानीनगर्भः पितृकन्यकायां  
तस्मादृषेस्त्वं भविता च पुत्रः ॥ ५१ ॥

भूतभव्यभविष्याणां छिन्नसर्वार्थसंशयः ।  
ये ह्यतिक्रान्तकाः पूर्वं सहस्रयुगपर्ययाः ॥ ५२ ॥  
तांश्च सर्वान् मयोद्दिष्टान् द्रक्ष्यसे तपसान्वितः।  
पुनर्द्रक्ष्यसि चानेकसहस्रयुगपर्ययान् ॥ ५३ ॥

अनादिनिधनं लोके चक्रहस्तं च मां मुने।  
अनुध्यानान्मम मुने नैतद् वचनमन्यथा ॥ ५४ ॥

भविष्यति महासत्त्व ख्यातिश्चाप्यतुला तव।  
शनैश्चरः सूर्यपुत्रो भविष्यति मनुर्महान् ॥ ५५ ॥  
तस्मिन्मन्वन्तरे चैव मन्वादिगणपूर्वकः ।  
त्वमेव भविता वत्स मत्प्रसादान्न संशयः ॥ ५६ ॥

यत्किंचिद् विद्यते लोके सर्वं तन्मद्विचेष्टितम्।  
अन्यो ह्यन्यं चिन्तयति स्वच्छन्दं विदधाम्यहम् ॥ ५७ ॥

एवं सारस्वतमृषिमपान्तरतमं तथा ।  
उक्त्वा वचनमीशानः साधयस्वेत्यथाब्रवीत् ॥ ५८ ॥

सोऽहं तस्य प्रसादेन देवस्य हरिमेधसः।  
अपान्तरतमा नाम ततो जातोऽऽज्ञया हरेः।  
पुनश्च जातो विख्यातो वसिष्ठकुलनन्दनः ॥ ५९ ॥

तदेतत् कथितं जन्म मया पूर्वकमात्मनः।  
नारायणप्रसादेन तथा नारायणांशजम् ॥ ६० ॥

मया हि सुमहत् तप्तं तपः परमदारुणम्।  
पुरा मतिमतां श्रेष्ठाः परमेण समाधिना ॥ ६१ ॥

एतद् वः कथितं सर्वं यन्मां पृच्छत पुत्रकाः।  
पूर्वजन्म भविष्यं च भक्तानां स्नेहतो मया ॥ ६२ ॥

एष ते कथितः पूर्वं सम्भवोऽस्मद्‌गुरोर्नृप।  
व्यासस्याक्लिष्टमनसो यथा पृष्टः पुनः शृणु ॥ ६३ ॥

सांख्यं योगः पाञ्चरात्रं वेदाः पाशुपतं तथा।  
ज्ञानान्येतानि राजर्षे विद्धि नानामतानि वै ॥ ६४ ॥

सांख्यस्य वक्ता कपिलः परमर्षिः स उच्यते।  
हिरण्यगर्भो योगस्य वेत्ता नान्यः पुरातनः ॥ ६५ ॥

अपान्तरतमाश्चैव वेदाचार्यः स उच्यते।  
प्राचीनगर्भं तमृषिं प्रवदन्तीह केचन ॥ ६६ ॥

उमापतिर्भूतपतिः श्रीकण्ठो ब्रह्मणः सुतः।  
उक्तवानिदमव्यग्रो ज्ञानं पाशुपतं शिवः ॥ ६७ ॥

पाञ्चरात्रस्य कृत्स्नस्य वेत्ता तु भगवान् स्वयम्।  
सर्वेषु च नृपश्रेष्ठ ज्ञानेष्वेतेषु दृश्यते ॥ ६८ ॥  
यथागमं यथाज्ञानं निष्ठा नारायणः प्रभुः।  
न चैनमेवं जानन्ति तमोभूता विशाम्पते ॥ ६९ ॥

तमेव शास्त्रकर्तारः प्रवदन्ति मनीषिणः।  
निष्ठां नारायणमृषिं नान्योऽस्तीति वचो मम ॥ ७० ॥

निःसंशयेषु सर्वेषु नित्यं वसति वै हरिः।  
ससंशयान् हेतुबलान् नाध्यावसति माधवः ॥ ७१ ॥

पाञ्चरात्रविदो ये तु यथाक्रमपरा नृप।  
एकान्तभावोपगतास्ते हरिं प्रविशन्ति वै ॥ ७२ ॥

सांख्यं च योगं च सनातने द्वे  
वेदाश्च सर्वे निखिलेन राजन्।  
सर्वैः समस्तैर्ऋषिभिर्निरुक्तो  
नारायणो विश्वमिदं पुराणम् ॥ ७३ ॥

शुभाशुभं कर्म समीरितं यत्  
प्रवर्तते सर्वलोकेषु किञ्चित् ।  
तस्मादृषेस्तद्भवतीति विद्याद्  
दिव्यन्तरिक्षे भुवि चाप्सु चेति ॥ ७४ ॥