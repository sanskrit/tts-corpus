+++
title_full = "263 जाजलिको तुलाधारका आत्मयज्ञविषयक धर्मका उपदेश"
title = "२६३ तुलाधारजाजलिसंवादे"

+++


अयं प्रवर्तितो धर्मस्तुलां धारयता त्वया।  
स्वर्गद्वारं च वृत्तिं च भूतानामवरोत्स्यते ॥ १ ॥

कृष्या ह्यन्नं प्रभवति ततस्त्वमपि जीवसि।  
पशुभिश्चौषधीभिश्च मर्त्या जीवन्ति वाणिज ॥ २ ॥

ततो यज्ञः प्रभवति नास्तिक्यमपि जल्पसि।  
न हि वर्तेदयं लोको वार्तामुत्सृज्य केवलाम् ॥ ३ ॥

वक्ष्यामि जाजले वृत्तिं नास्मि ब्राह्मण नास्तिकः।  
न यज्ञं च विनिन्दामि यज्ञवित् तु सुदुर्लभः ॥ ४ ॥

नमो ब्राह्मणयज्ञाय ये च यज्ञविदो जनाः।  
स्वयज्ञं ब्राह्मणा हित्वा क्षत्रयज्ञमिहास्थिताः ॥ ५ ॥

लुब्धैर्वित्तपरैर्ब्रह्मन् नास्तिकैः सम्प्रवर्तितम् ।  
वेदवादानविज्ञाय सत्याभासमिवानृतम् ॥ ६ ॥

इदं देयमिदं देयमिति चायं प्रशस्यते।  
अतः स्तैन्यं प्रभवति विकर्माणि च जाजले ॥ ७ ॥

यदेव सुकृतं हव्यं तेन तुष्यन्ति देवताः।  
नमस्कारेण हविषा स्वाध्यायैरौषधैस्तथा ॥ ८ ॥  
पूजा स्याद् देवतानां हि यथा शास्त्रनिदर्शनम्।

इष्टापूर्तादसाधूनां विगुणा जायते प्रजा ॥ ९ ॥

लुब्धेभ्यो जायते लुब्धः समेभ्यो जायते समः।  
यजमाना यथाऽऽत्मानमृत्विजश्च तथा प्रजाः ॥ १० ॥

यज्ञात् प्रजा प्रभवति नभसोऽम्भ इवामलम्।  
अग्नौ प्रास्ताहुतिर्ब्रह्मन्नादित्यमुपगच्छति ॥ ११ ॥  
आदित्याज्जायते वृष्टिर्वृष्टेरन्नं ततः प्रजाः।

तस्मात्‌ सुनिष्ठिताः पूर्वे सर्वान्‌ कामांश्च लेभिरे ॥ १२ ॥  
अकृष्टपच्या पृथिवी आशीर्भिर्वीरुधोऽभवन् ।

न ते यज्ञेष्वात्मसु वा फलं पश्यन्ति किंचन ॥ १३ ॥  
शङ्कमानाः फलं यज्ञे ये यजेरन् कथंचन।  
जायन्तेऽसाधवो धूर्ता लुब्धा वित्तप्रयोजनाः ॥ १४ ॥

स स्म पापकृतां लोकान् गच्छेदशुभकर्मणा।  
प्रमाणमप्रमाणेन यः कुर्यादशुभं नरः ॥ १५ ॥  
पापात्मा सोऽकृतप्रज्ञः सदैवेह द्विजोत्तम।

कर्तव्यमिति कर्तव्यं वेत्ति वै ब्राह्मणो भयम् ॥ १६ ॥  
ब्रह्मैव वर्तते लोके नैव कर्तव्यतां पुनः।

विगुणं च पुनः कर्म ज्याय इत्यनुशुश्रुम ॥ १७ ॥  
सर्वभूतोपघातश्च फलभावे च संयमः।

सत्ययज्ञा दमयज्ञा अर्थलुब्धार्थतृप्तयः ॥ १८ ॥  
उत्पन्नत्यागिनः सर्वे जना आसन्नमत्सराः।

क्षेत्रक्षेत्रज्ञतत्त्वज्ञाः स्वयज्ञपरिनिष्ठिताः ॥ १९ ॥  
ब्राह्मं वेदमधीयन्तस्तोषयन्त्यपरानपि ।

अखिलं दैवतं सर्वं ब्रह्म ब्रह्मणि संश्रितम् ॥ २० ॥  
तुष्यन्ति तृप्यतो देवास्तृप्तास्तृप्तस्य जाजले।

यथा सर्वरसैस्तृप्तो नाभिनन्दति किंचन ॥ २१ ॥  
तथा प्रज्ञानतृप्तस्य नित्यतृप्तिः सुखोदया।

धर्माधारा धर्मसुखाः कृत्स्नव्यवसितास्तथा ॥ २२ ॥  
अस्ति नस्तत्त्वतो भूय इति प्राज्ञस्त्ववेक्षते।

ज्ञानविज्ञानिनः केचित् परं पारं तितीर्षवः ॥ २३ ॥  
अतीव पुण्यदं पुण्यं पुण्याभिजनसंहितम्।  
यत्र गत्वा न शोचन्ति न च्यवन्ति व्यथन्ति च॥२४॥

ते तु तद् ब्रह्मणः स्थानं प्राप्नुवन्तीह सात्त्विकाः।  
नैव ते स्वर्गमिच्छन्ति न यजन्ति यशोधनैः ॥ २५ ॥  
सतां वर्त्मानुवर्तन्ते यजन्ते चाविहिंसया।  
वनस्पतीनोषधीश्च फलं मूलं च ते विदुः ॥ २६ ॥  
न चैतानृत्विजो लुब्धा याजयन्ति फलार्थिनः।

स्वमेव चार्थं कुर्वाणा यज्ञं चक्रुः पुनर्द्विजाः ॥ २७ ॥  
परिनिष्ठितकर्माणः प्रजानुग्रहकाम्यया ।

तस्मात्‌ तानृत्विजो लुब्धा याजयन्त्यशुभान्‌ नरान् ॥ २८ ॥  
प्रापयेयुः प्रजाः स्वर्गे स्वधर्माचरणेन वै।  
इति मे वर्तते बुद्धिः समा सर्वत्र जाजले ॥ २९ ॥

यानि यज्ञेष्विहेज्यन्ति सदा प्राज्ञा द्विजर्षभाः।  
तेन ते देवयानेन पथा यान्ति महामुने ॥ ३० ॥

आवृत्तिस्तस्य चैकस्य नास्त्यावृत्तिर्मनीषिणः ।  
उभौ तौ देवयानेन गच्छतो जाजले यथा ॥ ३१ ॥

स्वयं चैषामनडुहो युज्यन्ति च वहन्ति च।  
स्वयमुस्राश्च दुह्यन्ते मनःसंकल्पसिद्धिभिः ॥ ३२ ॥

स्वयं यूपानुपादाय यजन्ते स्वाप्तदक्षिणैः।  
यस्तथा भावितात्मा स्यात् स गामालब्धुमर्हति ॥ ३३ ॥

ओषधीभिस्तथा ब्रह्मन् यजेरंस्ते न तादृशाः।  
इति त्यागं पुरस्कृत्य तादृशं प्रब्रवीमि ते ॥ ३४ ॥

निराशिषमनारम्भं निर्नमस्कारमस्तुतिम् ।  
अक्षीणं क्षीणकर्माणं तं देवा ब्राह्मणं विदुः ॥ ३५ ॥

न श्रावयन् न च यजन् न ददद् ब्राह्मणेषु च।  
काम्यां वृत्तिं लिप्समानः कां गतिं याति जाजले।  
इदं तु दैवतं कृत्वा यथा यज्ञमवाप्नुयात् ॥ ३६ ॥

न वै मुनीनां शृणुमः स्म तत्त्वं  
पृच्छामि ते वाणिज कष्टमेतत्।  
पूर्वे पूर्वे चास्य नावेक्षमाणा  
नातः परं तमृषयः स्थापयन्ति ॥ ३७ ॥

यस्मिन्नेवात्मतीर्थे न पशवः प्राप्नुयुर्मखम्।  
अथ स्म कर्मणा केन वाणिज प्राप्नुयात् सुखम् ॥ ३८ ॥  
शंस मे तन्महाप्राज्ञ भृशं वै श्रद्दधामि ते।

उत यज्ञा उतायज्ञा मखं नार्हन्ति ते क्वचित् ॥ ३९ ॥  
आज्येन पयसा दध्ना पूर्णाहुत्या विशेषतः।  
वालैः शृङ्गेण पादेन सम्भरत्येव गौर्मखम् ॥ ४० ॥

पत्नीं चानेन विधिना प्रकरोति नियोजयन्।  
इष्टं तु दैवतं कृत्वा यथा यज्ञमवाप्नुयात् ॥ ४१ ॥

पुरोडाशो हि सर्वेषां पशूनां मेध्य उच्यते।  
सर्वा नद्यः सरस्वत्यः सर्वे पुण्याः शिलोच्चयाः ॥ ४२ ॥

जाजले तीर्थमात्मैव मा स्म देशातिथिर्भव।  
एतानीदृशकान् धर्मानाचरन्निह जाजले ॥ ४३ ॥  
कारणैर्धर्ममन्विच्छन् स लोकानाप्नुते शुभान्।

एतानीदृशकान् धर्मांस्तुलाधारः प्रशंसति ॥ ४४ ॥  
उपपत्त्याभिसम्पन्नान् नित्यं सद्भिर्निषेवितान् ॥ ४५ ॥