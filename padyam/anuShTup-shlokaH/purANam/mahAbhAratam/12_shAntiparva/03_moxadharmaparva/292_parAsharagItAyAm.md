+++
title_full = "292 पराशरगीता-धर्मोपार्जित धनकी श्रेष्ठता, अतिथि-सत्कारका महत्त्व, पाँच प्रकारके ऋणोंसे छूटनेकी विधि, भगवत्स्तवनकी महिमा एवं सदाचार तथा गुरुजनोंकी सेवासे महान् लाभ"
title = "२९२ पराशरगीतायाम्"

+++


कः कस्य चोपकुरुते कश्च कस्मै प्रयच्छति।  
प्राणी करोत्ययं कर्म सर्वमात्मार्थमात्मना ॥ १ ॥

गौरवेण परित्यक्तं निःस्नेहं परिवर्जयेत्।  
सोदर्यं भ्रातरमपि किमुतान्यं पृथग्जनम् ॥ २ ॥

विशिष्टस्य विशिष्टाच्च तुल्यौ दानप्रतिग्रहौ।  
तयोः पुण्यतरं दानं तद् द्विजस्य प्रयच्छतः ॥ ३ ॥

न्यायागतं धनं चैव न्यायेनैव विवर्धितम्।  
संरक्ष्यं यत्नमास्थाय धर्मार्थमिति निश्चयः ॥ ४ ॥

न धर्मार्थी नृशंसेन कर्मणा धनमर्जयेत्।  
शक्तितः सर्वकार्याणि कुर्यान्नर्द्धिमनुस्मरेत् ॥ ५ ॥

अपो हि प्रयतः शीतास्तापिता ज्वलनेन वा।  
शक्तितोऽतिथये दत्त्वा क्षुधार्तायाश्नुते फलम् ॥ ६ ॥

रन्तिदेवेन लोकेष्टा सिद्धिः प्राप्ता महात्मना।  
फलपत्रैरथो मूलैर्मुनीनर्चितवांश्च सः ॥ ७ ॥

तैरेव फलपत्रैश्च स माठरमतोषयत्।  
तस्माल्लेभे परं स्थानं शैब्योऽपि पृथिवीपतिः ॥ ८ ॥

देवतातिथिभृत्येभ्यः पितृभ्यश्चात्मनस्तथा ।  
ऋणवान् जायते मर्त्यस्तस्मादनृणतां व्रजेत् ॥ ९ ॥

स्वाध्यायेन महर्षिभ्यो देवेभ्यो यज्ञकर्मणा।  
पितृभ्यः श्राद्धदानेन नृणामभ्यर्चनेन च ॥ १० ॥

वाचा शेषावहार्येण पालनेनात्मनोऽपि च।  
यथावद् भृत्यवर्गस्य चिकीर्षेत् कर्म आदितः ॥ ११ ॥

प्रयत्नेन च संसिद्धा धनैरपि विवर्जिताः।  
सम्यग् हुत्वा हुतवहं मुनयः सिद्धिमागताः ॥ १२ ॥

विश्वामित्रस्य पुत्रत्वमृचीकतनयोऽगमत् ।  
ऋग्भिः स्तुत्वा महाबाहो देवान् वै यज्ञभागिनः ॥ १३ ॥

गतः शुक्रत्वमुशना देवदेवप्रसादनात् ।  
देवीं स्तुत्वा तु गगने मोदते यशसा वृतः ॥ १४ ॥

असितो देवलश्चैव तथा नारदपर्वतौ।  
कक्षीवान् जामदग्न्यश्च रामस्ताण्ड्यस्तथाऽऽत्मवान् ॥ १५ ॥  
वसिष्ठो जमदग्निश्च विश्वामित्रोऽत्रिरेव च।  
भरद्वाजो हरिश्मश्रुः कुण्डधारः श्रुतश्रवाः ॥ १६ ॥  
एते महर्षयः स्तुत्वा विष्णुमृग्भिः समाहिताः।  
लेभिरे तपसा सिद्धिं प्रसादात् तस्य धीमतः ॥ १७ ॥

अनर्हाश्चार्हतां प्राप्ताः सन्तः स्तुत्वा तमेव ह।  
न तु वृद्धिमिहान्विच्छेत्‌ कर्म कृत्वा जुगुप्सितम् ॥ १८ ॥

येऽर्था धर्मेण ते सत्या येऽधर्मेण धिगस्तु तान्।  
धर्मं वै शाश्वतं लोके न जह्याद् धनकाङ्‌क्षया ॥ १९ ॥

आहिताग्निर्हि धर्मात्मा यः स पुण्यकृदुत्तमः।  
वेदा हि सर्वे राजेन्द्र स्थितास्त्रिष्वग्निषु प्रभो ॥ २० ॥

स चाप्यग्न्याहितो विप्रः क्रिया यस्य न हीयते।  
श्रेयो ह्यनाहिताग्नित्वमग्निहोत्रं न निष्क्रियम् ॥ २१ ॥

अग्निरात्मा च माता च पिता जनयिता तथा।  
गुरुश्च नरशार्दूल परिचर्या यथातथम् ॥ २२ ॥

मानं त्यक्त्वा यो नरो वृद्धसेवी  
विद्वान् क्लीबः पश्यति प्रीतियोगात्।  
दाक्ष्येण हीनो धर्मयुक्तो नदान्तो  
लोकेऽस्मिन् वै पूज्यते सद्भिरार्यः ॥ २३ ॥