+++
title_full = "244 वानप्रस्थ और संन्यास-आश्रमके धर्म और महिमाका वर्णन"
title = "२४४ शुकानुप्रश्ने"

+++


प्रोक्ता गृहस्थवृत्तिस्ते विहिता या मनीषिभिः।  
तदनन्तरमुक्तं यत् तन्निबोध युधिष्ठिर ॥ १ ॥  
(व्यासेन कथितं पूर्वं सुताय सुमहात्मने।)

क्रमशस्त्ववधूयैनां तृतीयां वृत्तिमुत्तमाम् ।  
संयोगव्रतखिन्नानां वानप्रस्थाश्रमौकसाम् ॥ २ ॥  
श्रूयतां पुत्र भद्रं ते सर्वलोकाश्रमात्मनाम्।  
प्रेक्षापूर्वं प्रवृत्तानां पुण्यदेशनिवासिनाम् ॥ ३ ॥

गृहस्थस्तु यदा पश्येद् वलीपलितमात्मनः।  
अपत्यस्यैव चापत्यं वनमेव तदा श्रयेत् ॥ ४ ॥  
तृतीयमायुषो भागं वानप्रस्थाश्रमे वसेत्।  
तानेवाग्नीन् परिचरेद् यजमानो दिवौकसः ॥ ५ ॥

नियतो नियताहारः षष्ठभुक्तोऽप्रमत्तवान् ।  
तदग्निहोत्रं ता गावो यज्ञाङ्गानि च सर्वशः ॥ ६ ॥

अफालकृष्टं व्रीहियवं नीवारं विघसानि च।  
हवींषि सम्प्रयच्छेत मखेष्वत्रापि पञ्चसु ॥ ७ ॥

वानप्रस्थाश्रमेऽप्येताश्चतस्रो वृत्तयः स्मृताः ।  
सद्यःप्रक्षालकाः केचित् केचिन्मासिकसंचयाः ॥ ८ ॥

वार्षिकं संचयं केचित् केचिद् द्वादशवार्षिकम्।  
कुर्वन्त्यतिथिपूजार्थं यज्ञतन्त्रार्थमेव वा ॥ ९ ॥

अभ्रावकाशा वर्षासु हेमन्ते जलसंश्रयाः।  
ग्रीष्मे च पञ्च तपसः शश्वच्च मितभोजनाः ॥ १० ॥

भूमौ विपरिवर्तन्ते तिष्ठन्ति प्रपदैरपि।  
स्थानासनैर्वर्तयन्ति सवनेष्वभिषिञ्चते ॥ ११ ॥

दन्तोलूखलिकाः केचिदश्मकुट्टास्तथा परे ।  
शुक्लपक्षे पिबन्त्येके यवागूं क्वथितां सकृत् ॥ १२ ॥  
कृष्णपक्षे पिबन्त्यन्ये भुञ्जते वा यथागतम्।

मूलैरेके फलैरेके पुष्पैरेके दृढव्रताः ॥ १३ ॥  
वर्तयन्ति यथान्यायं वैखानसगतिं श्रिताः।

एताश्चान्याश्च विविधा दीक्षास्तेषां मनीषिणाम् ॥ १४ ॥  
चतुर्थश्चौपनिषदो धर्मः साधारणः स्मृतः।  
वानप्रस्थाद् गृहस्थाच्च ततोऽन्यः सम्प्रवर्तते ॥ १५ ॥

अस्मिन्नेव युगे तात विप्रैः सर्वार्थदर्शिभिः।  
अगस्त्यः सप्त ऋषयो मधुच्छन्दोऽघमर्षणः ॥ १६ ॥  
सांकृतिः सुदिवा तण्डिर्यथावासोऽकृतश्रमः ।  
अहोवीर्यस्तथा काव्यस्ताण्ड्यो मेधातिथिर्बुधः ॥ १७ ॥  
बलवान् कर्णनिर्वाकः शून्यपालः कृतश्रमः।  
एनं धर्मं कृतवन्तस्ततः स्वर्गमुपागमन् ॥ १८ ॥

तात प्रत्यक्षधर्माणस्तथा यायावरा गणाः।  
ऋषीणामुग्रतपसां धर्मनैपुणदर्शिनाम् ॥ १९ ॥  
अन्ये चापरिमेयाश्च ब्राह्मणा वनमाश्रिताः।  
वैखानसा वालखिल्याः सैकताश्च तथा परे ॥ २० ॥

कर्मभिस्ते निरानन्दा धर्मनित्या जितेन्द्रियाः।  
गताः प्रत्यक्षधर्माणस्ते सर्वे वनमाश्रिताः ॥ २१ ॥  
अनक्षत्रास्त्वनाधृष्या दृश्यन्ते ज्योतिषां गणाः।

जरया च परिद्यूनो व्याधिना च प्रपीडितः ॥ २२ ॥  
चतुर्थे चायुषः शेषे वानप्रस्थाश्रमं त्यजेत्।  
सद्यस्कारां निरूप्येष्टिं सर्ववेदसदक्षिणाम् ॥ २३ ॥

आत्मयाजी सोऽऽत्मरतिरात्मक्रीडात्मसंश्रयः ।  
आत्मन्यग्नीन् समारोप्य त्यक्त्वा सर्वपरिग्रहान् ॥ २४ ॥  
साद्यस्कांश्च यजेद् यज्ञानिष्टीश्चैवेह सर्वदा।  
यदैव याजिनां यज्ञादात्मनीज्या प्रवर्तते ॥ २५ ॥

त्रींश्चैवाग्नीन् यजेत् सम्यगात्मन्येवात्ममोक्षणात् ।  
प्राणेभ्यो यजुषः पञ्च षट् प्राश्नीयादकुत्सयम् ॥ २६ ॥

केशलोमनखान् वाप्य वानप्रस्थो मुनिस्ततः।  
आश्रमादाश्रमं पुण्यं पूतो गच्छति कर्मभिः ॥ २७ ॥

अभयं सर्वभूतेभ्यो दत्त्वा यः प्रव्रजेद् द्विजः।  
लोकास्तेजोमयास्तस्य प्रेत्य चानन्त्यमश्नुते ॥ २८ ॥

सुशीलवृत्तो व्यपनीतकल्मषो  
न चेह नामुत्र च कर्तुमीहते।  
अरोषमोहो गतसंधिविग्रहो  
भवेदुदासीनवदात्मविन्नरः ॥ २९ ॥

यमेषु चैवानुगतेषु न व्यथे  
स्वशास्त्रसूत्राहुतिमन्त्रविक्रमः ।  
भवेद् यथेष्टागतिरात्मवेदिनि  
न संशयो धर्मपरे जितेन्द्रिये ॥ ३० ॥

ततः परं श्रेष्ठमतीव सद्‌गुणै-  
रधिष्ठितं त्रीनधिवृत्तिमुत्तमम् ।  
चतुर्थमुक्तं परमाश्रमं शृणु  
प्रकीर्त्यमानं परमं परायणम् ॥ ३१ ॥