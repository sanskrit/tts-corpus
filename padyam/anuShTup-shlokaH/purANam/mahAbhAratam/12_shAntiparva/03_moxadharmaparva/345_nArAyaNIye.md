+++
title_full = "345 भगवान् वराहके द्वारा पितरोंके पूजनकी मर्यादाका स्थापित होना"
title = "३४५ नारायणीये"

+++


कस्यचित् त्वथ कालस्य नारदः परमेष्ठिजः।  
दैवं कृत्वा यथान्यायं पित्र्यं चक्रे ततः परम् ॥ १ ॥

ततस्तं वचनं प्राह ज्येष्ठो धर्मात्मजः प्रभुः।  
क इज्यते द्विजश्रेष्ठ दैवे पित्र्ये च कल्पिते ॥ २ ॥  
त्वया मतिमतां श्रेष्ठ तन्मे शंस यथागमम्।  
किमेतत् क्रियते कर्म फलं वास्य किमिष्यते ॥ ३ ॥

त्वयैतत् कथितं पूर्वे दैवं कर्तव्यमित्यपि।  
दैवतं च परो यज्ञः परमात्मा सनातनः ॥ ४ ॥

ततस्तद्भावितो नित्यं यजे वैकुण्ठमव्ययम्।  
तस्माच्च प्रसृतः पूर्वं ब्रह्मा लोकपितामहः ॥ ५ ॥

मम वै पितरं प्रीतः परमेष्ठ्यप्यजीजनत्।  
अहं संकल्पजस्तस्य पुत्रः प्रथमकल्पितः ॥ ६ ॥

यजामि वै पितॄन् साधो नारायणविधौ कृते।  
एवं स एव भगवान् पिता माता पितामहः ॥ ७ ॥

इज्यते पितृयज्ञेषु तथा नित्यं जगत्पतिः।  
श्रुतिश्चाप्यपरा देवी पुत्रान् हि पितरोऽयजन् ॥ ८ ॥

वेदश्रुतिः प्रणष्टा च पुनरध्यापिता सुतैः।  
ततस्ते मन्त्रदाः पुत्राः पितृत्वमुपपेदिरे ॥ ९ ॥

नूनं पुरैतद् विदितं युवयोर्भावितात्मनोः।  
पुत्राश्च पितरश्चैव परस्परमपूजयन् ॥ १० ॥

त्रीन्‌ पिण्डान् न्यस्य वै पृथ्व्यां पूर्वं दत्त्वा कुशानिति।  
कथं तु पिण्डसंज्ञां ते पितरो लेभिरे पुरा ॥ ११ ॥

इमां हि धरणीं पूर्वं नष्टां सागरमेखलाम्।  
गोविन्द उज्जहाराशु वाराहं रूपमास्थितः ॥ १२ ॥

स्थापयित्वा तु धरणीं स्वे स्थाने पुरुषोत्तमः।  
जलकर्दमलिप्ताङ्गो लोककार्यार्थमुद्यतः ॥ १३ ॥

प्राप्ते चाह्निककाले तु मध्यदेशगते रवौ।  
दंष्ट्राविलग्नांस्त्रीन्‌ पिण्डान् विधाय सहसा प्रभुः ॥ १४ ॥  
स्थापयामास वै पृथ्व्यां कुशानास्तीर्य नारद।  
स तेष्वात्मानमुद्दिश्य पित्र्यं चक्रे यथाविधि ॥ १५ ॥

संकल्पयित्वा त्रीन् पिण्डान् स्वेनैव विधिना प्रभुः।  
आत्मगात्रोष्मसम्भूतैः स्नेहगर्भैस्तिलैरपि ॥ १६ ॥  
प्रोक्ष्यापसव्यं देवेशः प्राङ्‌मुखः कृतवान् स्वयम्।  
मर्यादास्थापनार्थं च ततो वचनमुक्तवान् ॥ १७ ॥

अहं हि पितरः स्रष्टुमुद्यतो लोककृत् स्वयम्।  
यस्य चिन्तयतः सद्यः पितृकार्यविधीन् परान् ॥ १८ ॥  
दंष्ट्राभ्यां प्रविनिर्धूता ममैते दक्षिणां दिशम्।  
आश्रिता धरणीं पिण्डास्तस्मात् पितर एव ते ॥ १९ ॥

त्रयो मूर्तिविहीना वै पिण्डमूर्तिधरास्त्विमे।  
भवन्तु पितरो लोके मया सृष्टाः सनातनाः ॥ २० ॥

पिता पितामहश्चैव तथैव प्रपितामहः।  
अहमेवात्र विज्ञेयस्त्रिषु पिण्डेषु संस्थितः ॥ २१ ॥

नास्ति मत्तोऽधिकः कश्चित् को वान्योऽर्च्यो मया स्वयम्।  
को वा मम पिता लोके अहमेव पितामहः ॥ २२ ॥

पितामहपिता चैव अहमेवात्र कारणम्।  
इत्येतदुक्त्वा वचनं देवदेवो वृषाकपिः ॥ २३ ॥  
वराहपर्वते विप्र दत्त्वा पिण्डान् सविस्तरान्।  
आत्मानं पूजयित्वैव तत्रैवादर्शनं गतः ॥ २४ ॥

एषा तस्य स्थितिर्विप्र पितरः पिण्डसंज्ञिताः।  
लभन्ते सततं पूजां वृषाकपिवचो यथा ॥ २५ ॥

ये यजन्ति पितॄन् देवान् गुरूंश्चैवातिथींस्तथा।  
गाश्चैव द्विजमुख्यांश्च पृथिवीं मातरं यथा ॥ २६ ॥  
कर्मणा मनसा वाचा विष्णुमेव यजन्ति ते।  
अन्तर्गतः स भगवान् सर्वसत्त्वशरीरगः ॥ २७ ॥

समः सर्वेषु भूतेषु ईश्वरः सुखदुःखयोः।  
महान् महात्मा सर्वात्मा नारायण इति श्रुतिः ॥ २८ ॥