+++
title_full = "230 श्रीकृष्ण और उग्रसेनका संवाद—नारदजीकी लोकप्रियताके हेतुभूत गुणोंका वर्णन"
title = "२३० वासुदेवोग्रसेनसंवादे"

+++


प्रियः सर्वस्य लोकस्य सर्वसत्त्वाभिनन्दिता।  
गुणैः सर्वैरुपेतश्च को न्वस्ति भुवि मानवः ॥ १ ॥

अत्र ते वर्तयिष्यामि पृच्छतो भरतर्षभ।  
उग्रसेनस्य संवादं नारदे केशवस्य च ॥ २ ॥

यस्य संकल्पते लोको नारदस्य प्रकीर्तने।  
मन्ये स गुणसम्पन्नो ब्रूहि तन्मम पृच्छतः ॥ ३ ॥

कुकुराधिप यान् मन्ये शृणु तान् मे विवक्षतः।  
नारदस्य गुणान् साधून् संक्षेपेण नराधिप ॥ ४ ॥

न चारित्रनिमित्तोऽस्याहंकारो देहतापनः ।  
अभिन्नश्रुतचारित्रस्तस्मात् सर्वत्र पूजितः ॥ ५ ॥

अरतिः क्रोधचापल्ये भयं नैतानि नारदे।  
अदीर्घसूत्रः शूरश्च तस्मात् सर्वत्र पूजितः ॥ ६ ॥

उपास्यो नारदो बाढं वाचि नास्य व्यतिक्रमः।  
कामतो यदि वा लोभात् तस्मात् सर्वत्र पूजितः ॥ ७ ॥

अध्यात्मविधितत्त्वज्ञः क्षान्तः शक्तो जितेन्द्रियः।  
ऋजुश्च सत्यवादी च तस्मात् सर्वत्र पूजितः ॥ ८ ॥

तेजसा यशसा बुद्ध्या ज्ञानेन विनयेन च।  
जन्मना तपसा वृद्धस्तस्मात् सर्वत्र पूजितः ॥ ९ ॥

सुशीलः सुखसंवेशः सुभोजः स्वादरः शुचिः।  
सुवाक्यश्चाप्यनीर्ष्यश्च तस्मात् सर्वत्र पूजितः ॥ १० ॥

कल्याणं कुरुते बाढं पापमस्मिन्न विद्यते।  
न प्रीयते परानर्थैस्तस्मात् सर्वत्र पूजितः ॥ ११ ॥

वेदश्रुतिभिराख्यानैरर्थानभिजिगीषति ।  
तितिक्षुरनवज्ञाता तस्मात् सर्वत्र पूजितः ॥ १२ ॥

समत्वाच्च प्रियो नास्ति नाप्रियश्च कथंचन।  
मनोऽनुकूलवादी च तस्मात् सर्वत्र पूजितः ॥ १३ ॥

बहुश्रुतश्चित्रकथः पण्डितोऽलालसोऽशठः ।  
अदीनोऽक्रोधनोऽलुब्धस्तस्मात् सर्वत्र पूजितः ॥ १४ ॥

नार्थे धने वा कामे वा भूतपूर्वोऽस्य विग्रहः।  
दोषाश्चास्य समुच्छिन्नास्तस्मात् सर्वत्र पूजितः ॥ १५ ॥

दृढभक्तिरनिन्द्यात्मा श्रुतवाननृशंसवान् ।  
वीतसम्मोहदोषश्च तस्मात् सर्वत्र पूजितः ॥ १६ ॥

असक्तः सर्वभूतेषु सक्तात्मेव च लक्ष्यते।  
अदीर्घसंशयो वाग्मी तस्मात् सर्वत्र पूजितः ॥ १७ ॥

समाधिर्नास्य कामार्थे नात्मानं स्तौति कर्हिचित्।  
अनीर्षुर्मृदुसंवादस्तस्मात् सर्वत्र पूजितः ॥ १८ ॥

लोकस्य विविधं चित्तं प्रेक्षते चाप्यकुत्सयन्।  
संसर्गविद्याकुशलस्तस्मात् सर्वत्र पूजितः ॥ १९ ॥

नासूयत्यागमं कंचित् स्वनयेनोपजीवति ।  
अवन्ध्यकालो वश्यात्मा तस्मात् सर्वत्र पूजितः ॥ २० ॥

कृतश्रमः कृतप्रज्ञो न च तृप्तः समाधितः।  
नित्ययुक्तोऽप्रमत्तश्च तस्मात् सर्वत्र पूजितः ॥ २१ ॥

नापत्रपश्च युक्तश्च नियुक्तः श्रेयसे परैः।  
अभेत्ता परगुह्यानां तस्मात् सर्वत्र पूजितः ॥ २२ ॥

न हृष्यत्यर्थलाभेषु नालाभे तु व्यथत्यपि।  
स्थिरबुद्धिरसक्तात्मा तस्मात् सर्वत्र पूजितः ॥ २३ ॥

तं सर्वगुणसम्पन्नं दक्षं शुचिमनामयम्।  
कालज्ञं च प्रियज्ञं च कः प्रियं न करिष्यति॥२४॥