+++
title_full = "194 अध्यात्मज्ञानका निरूपण"
title = "१९४ अध्यात्मकथने"

+++


अध्यात्मं नाम यदिदं पुरुषस्येह चिन्त्यते।  
यदध्यात्मं यथा चैतत् तन्मे ब्रूहि पितामह ॥ १ ॥

कुतः सृष्टमिदं विश्वं ब्रह्मन् स्थावरजङ्गमम्।  
प्रलये कथमभ्येति तन्मे वक्तुमिहार्हसि ॥ २ ॥

अध्यात्ममिति मां पार्थ यदेतदनुपृच्छसि।  
तद् व्याख्यास्यामि ते तात श्रेयस्करतमं सुखम् ॥ ३ ॥

सृष्टिप्रलयसंयुक्तमाचार्यैः परिदर्शितम् ।  
यज्ज्ञात्वा पुरुषो लोके प्रीतिं सौख्यं च विन्दति।  
फललाभश्च तस्य स्यात् सर्वभूतहितं च तत् ॥ ४ ॥

पृथिवी वायुराकाशमापो ज्योतिश्च पञ्चमम्।  
महाभूतानि भूतानां सर्वेषां प्रभवाप्ययौ ॥ ५ ॥

यतः सृष्टानि तत्रैव तानि यान्ति पुनः पुनः।  
महाभूतानि भूतेभ्यः सागरस्योर्मयो यथा ॥ ६ ॥

प्रसार्य च यथाङ्गानि कूर्मः संहरते पुनः।  
तहद् भूतानि भूतात्मा सृष्टानि हरते पुनः ॥ ७ ॥

महाभूतानि पञ्चैव सर्वभूतेषु भूतकृत्।  
अकरोत् तेषु वैषम्यं तत्तु जीवो न पश्यति ॥ ८ ॥

शब्दः श्रोत्रं तथा खानि त्रयमाकाशयोनिजम्।  
वायोः स्पर्शस्तथा चेष्टा त्वक् चैव त्रितयं स्मृतम् ॥ ९ ॥

रूपं चक्षुस्तथा पाकस्त्रिविधं तेज उच्यते।  
रसः क्लेदश्च जिह्वा च त्रयो जलगुणाः स्मृताः ॥ १० ॥

घ्रेयं घ्राणं शरीरं च एते भूमिगुणास्त्रयः।  
महाभूतानि पञ्चैव षष्ठं च मन उच्यते ॥ ११ ॥

इन्द्रियाणि मनश्चैव विज्ञानान्यस्य भारत।  
सप्तमी बुद्धिरित्याहुः क्षेत्रज्ञः पुनरष्टमः ॥ १२ ॥

चक्षुरालोचनायैव संशयं कुरुते मनः।  
बुद्धिरध्यवसानाय क्षेत्रज्ञः साक्षिवत् स्थितः ॥ १३ ॥

ऊर्ध्वं पादतलाभ्यां यदर्वाक्चोर्ध्वं च पश्यति।  
एतेन सर्वमेवेदं विद्ध्यभिव्याप्तमन्तरम् ॥ १४ ॥

पुरुषैरिन्द्रियाणीह वेदितव्यानि कृत्स्नशः ।  
तमो रजश्च सत्त्वं च तेऽपि भावास्तदाश्रिताः ॥ १५ ॥

एतां बुद्‌ध्वा नरो बुद्‌ध्या भूतानामागतिं गतिम्।  
समवेक्ष्य शनैश्चैव लभते शममुत्तमम् ॥ १६ ॥

गुणैर्नेनीयते बुद्धिर्बुद्धेरेवेन्द्रियाण्यपि ।  
मनःषष्ठानि सर्वाणि तदभावे कुतो गुणाः ॥ १७ ॥

इति तन्मयमेवैतत् सर्वं स्थावरजङ्गमम्।  
प्रलीयते चोद्भवति तस्मान्निर्दिश्यते तथा ॥ १८ ॥

येन पश्यति तच्चक्षुः शृणोति श्रोत्रमुच्यते।  
जिघ्रति घ्राणमित्याहू रसं जानाति जिह्वया ॥ १९ ॥

त्वचा स्पर्शयते स्पर्शं बुद्धिर्विक्रियतेऽसकृत्।  
येन प्रार्थयते किञ्चित् तदा भवति तन्मनः ॥ २० ॥

अधिष्ठानानि बुद्धेर्हि पृथगर्थानि पञ्चधा।  
इन्द्रियाणीति यान्याहुस्तान्यदृश्योऽधितिष्ठति ॥ २१ ॥

पुरुषे तिष्ठती बुद्धिस्त्रिषु भावेषु वर्तते।  
कदाचिल्लभते प्रीतिं कदाचिदनुशोचति ॥ २२ ॥  
न सुखेन न दुःखेन कदाचिदपि वर्तते।

एवं नराणां मनसि त्रिषु भावेष्ववस्थिता ॥ २३ ॥  
सेयं भावात्मिका भावांस्त्रीनेतानतिवर्तते ।  
सरितां सागरो भर्ता महावेलामिवोर्मिमान् ॥ २४ ॥

अतिभावगता बुद्धिर्भावे मनसि वर्तते।  
प्रवर्तमानं तु रजस्तद्भावमनुवर्तते ॥ २५ ॥

इन्द्रियाणि हि सर्वाणि प्रवर्तयति सा तदा।  
ततः सत्त्वं तमोभावः प्रीतियोगात् प्रवर्तते ॥ २६ ॥

प्रीतिः सत्त्वं रजः शोकस्तमो मोहस्तु ते त्रयः।  
ये ये च भावा लोकेऽस्मिन् सर्वेष्वेतेषु वै त्रिषु॥२७॥

इति बुद्धिगतिः सर्वा व्याख्याता तव भारत।  
इन्द्रियाणि च सर्वाणि विजेतव्यानि धीमता ॥ २८ ॥

सत्त्वं रजस्तमश्चैव प्राणिनां संश्रिताः सदा।  
त्रिविधा वेदना चैव सर्वसत्त्वेषु दृश्यते ॥ २९ ॥  
सात्त्विकी राजसी चैव तामसी चेति भारत।

सुखस्पर्शः सत्त्वगुणो दुःखस्पर्शो रजोगुणः।  
तमोगुणेन संयुक्तौ भवतोऽव्यावहारिकौ ॥ ३० ॥

तत्र यत् प्रीतिसंयुक्तं काये मनसि वा भवेत्।  
वर्तते सात्त्विको भाव इत्याचक्षीत तत् तथा ॥ ३१ ॥

अथ यद् दुःखसंयुक्तमप्रीतिकरमात्मनः ।  
प्रवृत्तं रज इत्येव तन्न संरभ्य चिन्तयेत् ॥ ३२ ॥

अथ यन्मोहसंयुक्तमव्यक्तविषयं भवेत् ।  
अप्रतर्क्यमविज्ञेयं तमस्तदुपधारयेत् ॥ ३३ ॥

प्रहर्षः प्रीतिरानन्दः सुखं संशान्तचित्तता।  
कथंचिदभिवर्तन्त इत्येते सात्त्विका गुणाः ॥ ३४ ॥

अतुष्टिः परितापश्च शोको लोभस्तथाक्षमा।  
लिङ्गानि रजसस्तानि दृश्यन्ते हेत्वहेतुभिः ॥ ३५ ॥

अवमानस्तथा मोहः प्रमादः स्वप्नतन्द्रिता।  
कथंचिदभिवर्तन्ते विविधास्तामसा गुणाः ॥ ३६ ॥

दूरगं बहुधागामि प्रार्थनासंशयात्मकम् ।  
मनः सुनियतं यस्य स सुखी प्रेत्य चेह च॥३७॥

सत्त्वक्षेत्रज्ञयोरेतदन्तरं पश्य सूक्ष्मयोः ।  
सृजते तु गुणानेक एको न सृजते गुणान् ॥ ३८ ॥

मशकोदुम्बरौ वापि सम्प्रयुक्तौ यथा सदा।  
अन्योन्यमेतौ ख्यातां च सम्प्रयोगस्तथा तयोः ॥ ३९ ॥

पृथग्भूतौ प्रकृत्या तौ सम्प्रयुक्तौ च सर्वदा।  
यथा मत्स्यो जलं चैव सम्प्रयुक्तौ तथैव तौ ॥ ४० ॥

न गुणा विदुरात्मानं स गुणान् वेत्ति सर्वशः।  
परिद्रष्टा गुणानां तु संसृष्टान्मन्यते तथा ॥ ४१ ॥

इन्द्रियैस्तु प्रदीपार्थं कुरुते बुद्धिसप्तमैः।  
निर्विचेष्टैरजानद्भिः परमात्मा प्रदीपवत् ॥ ४२ ॥

सृजते हि गुणान् सत्त्वं क्षेत्रज्ञः परिपश्यति।  
सम्प्रयोगस्तयोरेष सत्त्वक्षेत्रज्ञयोर्ध्रुवः ॥ ४३ ॥

आश्रयो नास्ति सत्त्वस्य क्षेत्रज्ञस्य च कश्चन।  
सत्त्वं मनः संसृजते न गुणान् वै कदाचन ॥ ४४ ॥

रश्मींस्तेषां स मनसा यदा सम्यङ्‌नियच्छति।  
तदा प्रकाशतेऽस्यात्मा घटे दीपो ज्वलन्निव ॥ ४५ ॥

त्यक्त्वा यः प्राकृतं कर्म नित्यमात्मरतिर्मुनिः।  
सर्वभूतात्मभूस्तस्मात् स गच्छेदुत्तमां गतिम् ॥ ४६ ॥

यथा वारिचरः पक्षी सलिलेन न लिप्यते।  
एवमेव कृतप्रज्ञो भूतेषु परिवर्तते ॥ ४७ ॥

एवं स्वभावमेवैतत् स्वबुद्ध्या विहरेन्नरः।  
अशोचन्नप्रहृष्यंश्च समो विगतमत्सरः ॥ ४८ ॥

स्वभावयुक्त्या युक्तस्तु स नित्यं सृजते गुणान्।  
ऊर्णनाभिर्यथा सूत्रं विज्ञेयास्तन्तुवद् गुणाः ॥ ४९ ॥

प्रध्वस्ता न निवर्तन्ते निवृत्तिर्नोपलभ्यते।  
प्रत्यक्षेण परोक्षं तदनुमानेन सिध्यति ॥ ५० ॥  
एवमेकेऽध्यवस्यन्ति निवृत्तिरिति चापरे ।  
उभयं सम्प्रधार्यैतद् व्यवस्येत यथामति ॥ ५१ ॥

इतीमं हृदयग्रन्थिं बुद्धिभेदमयं दृढम्।  
विमुच्य सुखमासीत न शोचेच्छिन्नसंशयः ॥ ५२ ॥

मलिनाः प्राप्नुयुः शुद्धिं यथा पूर्णां नदीं नराः।  
अवगाह्य सुविद्वांसो विद्धि ज्ञानमिदं तथा ॥ ५३ ॥

महानद्या हि पारज्ञस्तप्यते न तदन्यथा।  
न तु तप्यति तत्त्वज्ञः फले ज्ञाते तरत्युत ॥ ५४ ॥

एवं ये विदुराध्यात्मं केवलं ज्ञानमुत्तमम् ॥ ५५ ॥  
एतां बुद्ध्वा नरः सर्वां भूतानामागतिं गतिम्।  
अवेक्ष्य च शनैर्बुद्ध्या लभते शमनं ततः ॥ ५६ ॥

त्रिवर्गो यस्य विदितः प्रेक्ष्य यश्च विमुञ्चति।  
अन्विष्य मनसा युक्तस्तत्त्वदर्शी निरुत्सुकः ॥ ५७ ॥

न चात्मा शक्यते द्रष्टुमिन्द्रियैश्च विभागशः।  
तत्र तत्र विसृष्टैश्च दुर्वार्यैश्चाकृतात्मभिः ॥ ५८ ॥

एतद् बुद्‌ध्वा भवेद् बुद्धः किमन्यद्‌ बुद्धलक्षणम्।  
विज्ञाय तद्धि मन्यन्ते कृतकृत्या मनीषिणः ॥ ५९ ॥

न भवति विदुषां ततो भयं  
यदविदुषां सुमहद् भयं भवेत्।  
न हि गतिरधिकास्ति कस्यचित्  
सति हि गुणे प्रवदन्त्यतुल्यताम् ॥ ६० ॥

यः करोत्यनभिसंधिपूर्वकं  
तच्च निर्णुदति यत्पुराकृतम् ।  
नाप्रियं तदुभयं कुतः प्रियं  
तस्य तज्जनयतीह सर्वतः ॥ ६१ ॥

लोकमातुरमसूयते जन-  
स्तस्य तज्जनयतीह सर्वतः ॥ ६२ ॥

लोक आतुरजनान् विराविण-  
स्तत्तदेव बहु पश्य शोचतः।  
तत्र पश्य कुशलानशोचतो  
ये विदुस्तदुभयं पदं सताम् ॥ ६३ ॥