+++
title_full = "208 ब्रह्माके पुत्र मरीचि आदि प्रजापतियोंके वंशका तथा प्रत्येक दिशामें निवास करनेवाले महर्षियोंका वर्णन"
title = "२०८ दिशास्वस्तिकम्"

+++


के पूर्वमासन् पतयः प्रजानां भरतर्षभ।  
के चर्षयो महाभागा दिक्षु प्रत्येकशः स्मृताः ॥ १ ॥

श्रूयतां भरतश्रेष्ठ यन्मां त्वं परिपृच्छसि।  
प्रजानां पतयो येऽस्मिन् दिक्षु ये चर्षयः स्मृताः ॥ २ ॥

एकः स्वयम्भूर्भगवानाद्यो ब्रह्मा सनातनः।  
ब्रह्मणः सप्त वै पुत्रा महात्मानः स्वयम्भुवः ॥ ३ ॥

मरीचिरत्र्यङ्गिरसौ पुलस्त्यः पुलहः क्रतुः।  
वसिष्ठश्च महाभागः सदृशो वै स्वयम्भुवा ॥ ४ ॥

सप्तब्रह्माण इत्येते पुराणे निश्चयं गताः।  
अत ऊर्ध्वं प्रवक्ष्यामि सर्वानेव प्रजापतीन् ॥ ५ ॥

अत्रिवंशसमुत्पन्नो ब्रह्मयोनिः सनातनः ।  
प्राचीनबर्हिर्भगवांस्तस्मात् प्राचेतसो दश ॥ ६ ॥

दशानां तनयस्त्वेको दक्षो नाम प्रजापतिः।  
तस्य द्वे नामनी लोके दक्षः क इति चोच्यते॥७॥

मरीचेः कश्यपः पुत्रस्तस्य द्वे नामनी स्मृते।  
अरिष्टनेमिरित्येके कश्यपेत्यपरे विदुः ॥ ८ ॥

अत्रेश्चैवौरसः श्रीमान् राजा सोमश्च वीर्यवान्।  
सहस्रं यश्च दिव्यानां युगानां पर्युपासिता ॥ ९ ॥

अर्यमा चैव भगवान् ये चास्य तनया विभो।  
एते प्रदेशाः कथिता भुवनानां प्रभावनाः ॥ १० ॥

शशबिन्दोश्च भार्याणां सहस्राणि दशाच्युत।  
एकैकस्यां सहस्रं तु तनयानामभूत् तदा ॥ ११ ॥  
एवं शतसहस्राणां शतं तस्य महात्मनः।  
पुत्राणां च न ते कंचिदिच्छन्त्यन्यं प्रजापतिम् ॥ १२ ॥

प्रजामाचक्षते विप्राः पुराणाः शाशबिन्दवीम्।  
स वृष्णिवंशप्रभवो महावंशः प्रजापतेः ॥ १३ ॥

एते प्रजानां पतयः समुद्‌दिष्टा यशस्विनः।  
अतः परं प्रवक्ष्यामि देवांस्त्रिभुवनेश्वरान् ॥ १४ ॥

भगोंऽशश्चार्यमा चैव मित्रोऽथ वरुणस्तथा।  
सविता चैव धाता च विवस्वांश्च महाबलः ॥ १५ ॥  
त्वष्टा पूषा तथैवेन्द्रो द्वादशो विष्णुरुच्यते।  
इत्येते द्वादशादित्याः कश्यपस्यात्मसम्भवाः ॥ १६ ॥

नासत्यश्चैव दस्रश्च स्मृतौ द्वावश्विनावपि।  
मार्तण्डस्यात्मजावेतावष्टमस्य महात्मनः ॥ १७ ॥

ते च पूर्वं सुराश्चेति द्विविधाः पितरः स्मृताः।  
त्वष्टुश्चैवात्मजः श्रीमान् विश्वरूपो महायशाः ॥ १८ ॥

अजैकपादहिर्बुध्न्यो विरूपाक्षोऽथ रैवतः ।  
हरश्च बहुरूपश्च त्र्यम्बकश्च सुरेश्वरः ॥ १९ ॥  
सावित्रश्च जयन्तश्च पिनाकी चापराजितः।  
पूर्वमेव महाभागा वसवोऽष्टौ प्रकीर्तिताः ॥ २० ॥

एत एवंविधा देवा मनोरेव प्रजापतेः।  
ते च पूर्वं सुराश्चेति द्विविधाः पितरः स्मृताः ॥ २१ ॥

शीलयौवनतस्त्वन्यस्तथान्यः सिद्धसाध्ययोः ।  
ऋभवो मरुतश्चैव देवानां चोदितो गणः ॥ २२ ॥

एवमेते समाम्नाता विश्वेदेवास्तथाश्विनौ ।  
आदित्याः क्षत्रियास्तेषां विशश्च मरुतस्तथा ॥ २३ ॥

अश्विनौ तु स्मृतौ शूद्रौ तपस्युग्रे समास्थितौ।  
स्मृतास्त्वङ्गिरसो देवा ब्राह्मणा इति निश्चयः ॥ २४ ॥

इत्येतत् सर्वदेवानां चातुर्वर्ण्यं प्रकीर्तितम्।  
एतान् वै प्रातरुत्थाय देवान् यस्तु प्रकीर्तयेत् ॥ २५ ॥  
स्वजादन्यकृताच्चैव सर्वपापात् प्रमुच्यते ।

यवक्रीतोऽथ रैभ्यश्च अर्वावसुपरावसू ॥ २६ ॥  
औशिजश्चैव कक्षीवान् बलश्चाङ्गिरसः सुताः।

ऋषिर्मेधातिथेः पुत्रः कण्वो बर्हिषदस्तथा ॥ २७ ॥  
त्रैलोक्यभावनास्तात प्राच्यां सप्तर्षयस्तथा ।

उन्मुचो विमुचश्चैव स्वस्त्यात्रेयश्च वीर्यवान् ॥ २८ ॥  
प्रमुचश्चेध्मवाहश्च भगवांश्च दृढव्रतः ।  
मित्रावरुणयोः पुत्रस्तथागस्त्यः प्रतापवान् ॥ २९ ॥  
एते ब्रह्मर्षयो नित्यमास्थिता दक्षिणां दिशम्।

उषङ्गुः कवषो धौम्यः परिव्याधश्च वीर्यवान् ॥ ३० ॥  
एकतश्च द्वितश्चैव त्रितश्चैव महर्षयः।  
अत्रेः पुत्रश्च भगवांस्तथा सारस्वतः प्रभुः ॥ ३१ ॥  
एते चैव महात्मानः पश्चिमामाश्रिता दिशम्।

आत्रेयश्च वसिष्ठश्च कश्यपश्च महानृषिः ॥ ३२ ॥  
गौतमोऽथ भरद्वाजो विश्वामित्रोऽथ कौशिकः।  
तथैव पुत्रो भगवानृचीकस्य महात्मनः ॥ ३३ ॥  
जमदग्निश्च सप्तैते उदीचीमाश्रिता दिशम्।

एते प्रतिदिशं सर्वे कीर्तितास्तिग्मतेजसः ॥ ३४ ॥  
साक्षिभूता महात्मानो भुवनानां प्रभावनाः।  
एवमेते महात्मानः स्थिताः प्रत्येकशो दिशम् ॥ ३५ ॥

एतेषां कीर्तनं कृत्वा सर्वपापात् प्रमुच्यते।  
यस्यां यस्यां दिशि ह्येते तां दिशं शरणं गतः।  
मुच्यते सर्वपापेभ्यः स्वस्तिमांश्च गृहान् व्रजेत् ॥ ३६ ॥