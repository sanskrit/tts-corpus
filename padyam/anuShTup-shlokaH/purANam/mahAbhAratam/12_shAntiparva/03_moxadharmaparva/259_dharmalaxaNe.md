+++
title_full = "259 धर्माधर्मके स्वरूपका निर्णय"
title = "२५९ धर्मलक्षणे"

+++


इमे वै मानवाः सर्वे धर्मं प्रति विशङ्किताः।  
कोऽयं धर्मः कुतो धर्मस्तन्मे ब्रूहि पितामह ॥ १ ॥

धर्मस्त्वयमिहार्थः किममुत्रार्थोऽपि वा भवेत्।  
उभयार्थो हि वा धर्मस्तन्मे ब्रूहि पितामह ॥ २ ॥

सदाचारः स्मृतिर्वेदास्त्रिविधं धर्मलक्षणम् ।  
चतुर्थमर्थमित्याहुः कवयो धर्मलक्षणम् ॥ ३ ॥

अपि ह्युक्तानि धर्म्याणि व्यवस्यन्त्युत्तरावरे।  
लोकयात्रार्थमेवेह धर्मस्य नियमः कृतः ॥ ४ ॥

उभयत्र सुखोदर्क इह चैव परत्र च।  
अलब्ध्वा निपुणं धर्मं पापः पापेन युज्यते ॥ ५ ॥

न च पापकृतः पापान्मुच्यन्ते केचिदापदि।  
अपापवादी भवति यथा भवति धर्मकृत्।  
धर्मस्य निष्ठा त्वाचारस्तमेवाश्रित्य भोत्स्यसे ॥ ६ ॥

यथा धर्मसमाविष्टो धनं गृह्णाति तस्करः।  
रमते निर्हरन् स्तेनः परवित्तमराजके ॥ ७ ॥

यदास्य तद्धरन्त्यन्ये तदा राजानमिच्छति।  
तदा तेषां स्पृहयते ये वै तुष्टाः स्वकैर्धनैः ॥ ८ ॥

अभीतः शुचिरभ्येति राजद्वारमशङ्कितः ।  
न हि दुश्चरितं किंचिदन्तरात्मनि पश्यति ॥ ९ ॥

सत्यस्य वचनं साधु न सत्याद् विद्यते परम्।  
सत्येन विधृतं सर्वं सर्वं सत्ये प्रतिष्ठितम् ॥ १० ॥

अपि पापकृतो रौद्राः सत्यं कृत्वा पृथक् पृथक्।  
अद्रोहमविसंवादं प्रवर्तन्ते तदाश्रयाः ॥ ११ ॥

ते चेन्मिथोऽधृतिं कुर्युर्विनश्येयुरसंशयम् ।  
न हर्तव्यं परधनमिति धर्मः सनातनः ॥ १२ ॥

मन्यन्ते बलवन्तस्तं दुर्बलैः सम्प्रवर्तितम्।  
यदा नियतिदौर्बल्यमथैषामेव रोचते ॥ १३ ॥

न ह्यत्यन्तं बलवन्तो भवन्ति सुखिनोऽपि वा।  
तस्मादनार्जवे बुद्धिर्न कार्या ते कदाचन ॥ १४ ॥

असाधुभ्योऽस्य न भयं न चौरेभ्यो न राजतः।  
अकिंचित्‌ कस्यचित्‌ कुर्वन् निर्भयः शुचिरावसेत् ॥ १५ ॥

सर्वतः शङ्कते स्तेनो मृगो ग्राममिवेयिवान्।  
बहुधाऽऽचरितं पापमन्यत्रैवानुपश्यति ॥ १६ ॥

मुदितः शुचिरभ्येति सर्वतो निर्भयः सदा।  
न हि दुश्चरितं किंचिदात्मनोऽन्येषु पश्यति ॥ १७ ॥

दातव्यमित्ययं धर्म उक्तो भूतहिते रतैः।  
तं मन्यन्ते धनयुताः कृपणैः सम्प्रवर्तितम् ॥ १८ ॥

यदा नियतिकार्पण्यमथैषामेव रोचते ।  
न ह्यत्यन्तं धनवन्तो भवन्ति सुखिनोऽपि वा ॥ १९ ॥

यदन्यैर्विहितं नेच्छेदात्मनः कर्म पूरुषः।  
न तत् परेषु कुर्वीत जानन्नप्रियमात्मनः ॥ २० ॥

योऽन्यस्य स्यादुपपतिः स कं किं वक्तुमर्हति।  
यदन्यस्य ततः कुर्यान्न मृष्येदिति मे मतिः ॥ २१ ॥

जीवितुं यः स्वयं चेच्छेत्‌ कथं सोऽन्यं प्रघातयेत्।  
यद् यदात्मनि चेच्छेत तत्‌ परस्यापि चिन्तयेत् ॥ २२ ॥

अतिरिक्तैः संविभजेद् भोगैरन्यानकिंचनान् ।  
एतस्मात्‌ कारणाद् धात्रा कुसीदं सम्प्रवर्तितम् ॥ २३ ॥

यस्मिंस्तु देवाः समये संतिष्ठेरंस्तथा भवेत्।  
अथवा लाभसमये स्थितिर्धर्मेऽपि शोभना ॥ २४ ॥

सर्वं प्रियाभ्युपगतं धर्ममाहुर्मनीषिणः ।  
पश्यैतं लक्षणोद्‌देशं धर्माधर्मे युधिष्ठिर ॥ २५ ॥

लोकसंग्रहसंयुक्तं विधात्रा विहितं पुरा।  
सूक्ष्मधर्मार्थनियतं सतां चरितमुत्तमम् ॥ २६ ॥

धर्मलक्षणमाख्यातमेतत् ते कुरुसत्तम ।  
तस्मादनार्जवे बुद्धिर्न ते कार्या कथंचन ॥ २७ ॥