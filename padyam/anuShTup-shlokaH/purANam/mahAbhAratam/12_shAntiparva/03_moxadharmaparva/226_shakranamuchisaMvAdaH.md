+++
title_full = "226 इन्द्र और नमुचिका संवाद"
title = "२२६ शक्रनमुचिसंवादः"

+++


अत्रैवोदाहरन्तीममितिहासं पुरातनम् ।  
शतक्रतोश्च संवादं नमुचेश्च युधिष्ठिर ॥ १ ॥

श्रिया विहीनमासीनमक्षोभ्यामिव सागरम् ।  
भवाभवज्ञं भूतानामित्युवाच पुरंदरः ॥ २ ॥

बद्धः पाशैशच्युतः स्थानाद् द्विषतां वशमागतः।  
श्रिया विहीनो नमुचे शोचस्याहो न शोचसि ॥ ३ ॥

अनिवार्येण शोकेन शरीरं चोपतप्यते।  
अमित्राश्च प्रहृष्यन्ति शोके नास्ति सहायता ॥ ४ ॥

तस्माच्छक्र न शोचामि सर्वं ह्येवेदमन्तवत्।  
संतापाद् भ्रश्यते रूपं संतापाद् भ्रश्यते श्रियः ॥ ५ ॥  
संतापाद् भ्रश्यते चायुर्धर्मश्चैव सुरेश्वर।

विनीय खलु तद् दुःखमागतं वैमनस्यजम् ॥ ६ ॥  
ध्यातव्यं मनसा हृद्यं कल्याणं संविजानता।

यदा यदा हि पुरुषः कल्याणे कुरुते मनः।  
तदा तस्य प्रसिध्यन्ति सर्वार्था नात्र संशयः ॥ ७ ॥

एकः शास्ता न द्वितीयोऽस्ति शास्ता  
गर्भे शयानं पुरुषं शास्ति शास्ता।  
तेनानुयुक्तः प्रवणादिवोदकं  
यथा नियुक्तोऽस्मि तथा वहामि ॥ ८ ॥

भवाभवौ त्वभिजानन् गरीयो  
ज्ञानाच्छ्रेयो न तु तद् वै करोमि।  
आशासु धर्म्यासु परासु कुर्वन्  
यथा नियुक्तोऽस्मि तथा वहामि ॥ ९ ॥

यथा यथास्य प्राप्तव्यं प्राप्नोत्येव तथा तथा।  
भवितव्यं यथा यच्च भवत्येव तथा तथा ॥ १० ॥

यत्र यत्रैव संयुक्तो धात्रा गर्भे पुनः पुनः।  
तत्र तत्रैव वसति न यत्र स्वयमिच्छति ॥ ११ ॥

भावो योऽयमनुप्राप्तो भवितव्यमिदं मम।  
इति यस्य सदा भावो न स मुह्येत् कदाचन॥१२॥

पर्यायैर्हन्यमानानामभियोक्ता न विद्यते ।  
दुःखमेतत् तु यद् द्वेष्टा कर्ताहमिति मन्यते ॥ १३ ॥

ऋषींश्च देवांश्च महासुरांश्च  
त्रैविद्यवृद्धांश्च वने मुनींश्च ।  
कान्नापदो नोपनमन्ति लोके  
परावरज्ञास्तु न सम्भ्रमन्ति ॥ १४ ॥

न पण्डितः क्रुद्ध्यति नाभिपद्यते  
न चापि संसीदति न प्रहृष्यति।  
न चार्थकृच्छ्रव्यसनेषु शोचते  
स्थितः प्रकृत्या हिमवानिवाचलः ॥ १५ ॥

यमर्थसिद्धिः परमा न मोहयेत्  
तथैव काले व्यसनं न मोहयेत्।  
सुखं च दुःखं च तथैव मध्यमं  
निषेवते यः स धुरंधरो नरः ॥ १६ ॥

यां यामवस्थां पुरुषोऽधिगच्छेत्  
तस्यां रमेतापरितप्यमानः ।  
एवं प्रवृद्धं प्रणुदन्मनोजं  
संतापनीयं सकलं शरीरात् ॥ १७ ॥

न तत्सदःसत्परिषत् सभा च सा  
प्राप्य यां न कुरुते सदा भयम्।  
धर्मतत्त्वमवगाह्य बुद्धिमान्  
योऽभ्युपैति स धुरंधरः पुमान् ॥ १८ ॥

प्राज्ञस्य कर्माणि दुरन्वयानि  
न वै प्राज्ञो मुह्यति मोहकाले।  
स्थानाच्च्युतश्चेन्न मुमोह गौतम-  
स्तावत् कृच्छ्रामापदं प्राप्य वृद्धः ॥ १९ ॥

न मन्त्रबलवीर्येण प्रज्ञया पौरुषेण च।  
न शीलेन न वृत्तेन तथा नैवार्थसम्पदा।  
अलभ्यं लभते मर्त्यस्तत्र का परिदेवना ॥ २० ॥

यदेवमनुजातस्य धातारो विदधुः पुरा।  
तदेवानुचरिष्यामि किं मे मृत्युः करिष्यति ॥ २१ ॥

लब्धव्यान्येव लभते गन्तव्यान्येव गच्छति।  
प्राप्तव्यान्येव चाप्नोति दुःखानि च सुखानि च ॥ २२ ॥

एतद् विदित्वा कार्त्स्न्येन यो न मुह्यति मानवः।  
कुशली सर्वदुःखेषु स वै सर्वधनो नरः ॥ २३ ॥