+++
title_full = "227 इन्द्र और बलिका संवाद—काल और प्रारब्धकी महिमाका वर्णन"
title = "२२७ बलिवासवसंवादे"

+++


मग्नस्य व्यसने कृच्छ्रे किं श्रेयः पुरुषस्य हि।  
बन्धुनाशे महीपाल राज्यनाशेऽथवा पुनः ॥ १ ॥  
त्वं हि नः परमो वक्ता लोकेऽस्मिन् भरतर्षभ।  
एतद् भवन्तं पृच्छामि तन्मे त्वं वक्तुमर्हसि ॥ २ ॥

पुत्रदारैः सुखैश्चैव वियुक्तस्य धनेन वा।  
मग्नस्य व्यसने कृच्छ्रे धृतिः श्रेयस्करी नृप ॥ ३ ॥  
धैर्येण युक्तस्य सतः शरीरं न विशीर्यते।

विशोकता सुखं धत्ते धत्ते चारोग्यमुत्तमम् ॥ ४ ॥  
आरोग्याच्च शरीरस्य स पुनर्विन्दते श्रियम्।

यच्च प्राज्ञो नरस्तात सात्त्विकीं वृत्तिमास्थितः ॥ ५ ॥  
तस्यैश्वर्यं च धैर्यं च व्यवसायश्च कर्मसु।

अत्रैवोदाहरन्तीममितिहासं पुरातनम् ॥ ६ ॥  
बलिवासवसंवादं पुनरेव युधिष्ठिर ।

वृत्ते देवासुरे युद्धे दैत्यदानवसंक्षये ॥ ७ ॥  
विष्णुक्रान्तेषु लोकेषु देवराजे शतक्रतौ।  
इज्यमानेषु देवेषु चातुर्वर्ण्ये व्यवस्थिते ॥ ८ ॥  
समृद्धमात्रे त्रैलोक्ये प्रीतियुक्ते स्वयम्भुवि।

रुद्रैर्वसुभिरादित्यैरश्विभ्यामपि चर्षिभिः ॥ ९ ॥  
गन्धर्वैर्भुजगेन्द्रैश्च सिद्धैश्चान्यैर्वृतः प्रभुः ।  
चतुर्दन्तं सुदान्तं च वारणेन्द्रं श्रिया वृतम्।  
आरुह्यैरावतं शक्रस्त्रैलोक्यमनुसंययौ ॥ १० ॥

स कदाचित् समुद्रान्ते कस्मिंश्चिद् गिरिगह्वरे।  
बलिं वैरोचनिं वज्री ददर्शोपससर्प च ॥ ११ ॥

तमैरावतमूर्धस्थं प्रेक्ष्य देवगणैर्वृतम् ।  
सुरेन्द्रमिन्द्रं दैत्येन्द्रो न शुशोच न विव्येथे ॥ १२ ॥

दूष्ट्‌वा तमविकारस्थं तिष्ठन्तं निर्भयं बलिम्।  
अधिरूढो द्विपश्रेष्ठमित्युवाच शतक्रतुः ॥ १३ ॥

दैत्य न व्यथसे शौर्यादथवा वृद्धसेवया।  
तपसा भावितत्वाद् वा सर्वथैतत् सुदुष्करम् ॥ १४ ॥

शत्रुभिर्वशमानीतो हीनः स्थानादनुत्तमात् ।  
वैरोचने किमाश्रित्य शोचितव्ये न शोचसि ॥ १५ ॥

श्रैष्ठ्यं प्राप्य स्वजातीनां महाभोगाननुत्तमान्।  
हृतस्वरत्नराज्यस्त्वं ब्रूहि कस्मान्न शोचसि ॥ १६ ॥

ईश्वरो हि पुरा भूत्वा पितृपैतामहे पदे।  
तत्त्वमद्य हृतं दृष्ट्‌वा सपत्नैः किं न शोचसि ॥ १७ ॥

बद्धश्व वारुणैः पाशैर्वज्रेण च समाहतः।  
हृतदारो हृतधनो ब्रूहि कस्मान्न शोचसि ॥ १८ ॥

नष्टश्रीर्विभवभ्रष्टो यन्न शोचसि दुष्करम्।  
त्रैलोक्यराज्यनाशे हि कोऽन्यो जीवितुमुत्सहेत् ॥ १९ ॥

एतच्चान्यच्च परुषं ब्रुवन्तं परिभूय तम्।  
श्रुत्वा सुखमसम्भ्रान्तो बलिर्वैरोचनोऽब्रवीत् ॥ २० ॥

निगृहीते मयि भृशं शक्र किं कत्थितेन ते।  
वज्रमुद्यम्य तिष्ठन्तं पश्यामि त्वां पुरंदर ॥ २१ ॥

अशक्तः पूर्वमासीस्त्वं कथञ्चिच्छक्ततां गतः।  
कस्त्वदन्य इमां वाचं सुक्रूरां वक्तुमर्हति ॥ २२ ॥

यस्तु शत्रोर्वशस्थस्य शक्तोऽपि कुरुते दयाम्।  
हस्तप्राप्तस्य वीरस्य तं चैव पुरुषं विदुः ॥ २३ ॥

अनिश्चयो हि युद्धेषु द्वयोर्विवदमानयोः।  
एकः प्राप्नोति विजयमेकश्चैव पराजयम् ॥ २४ ॥

मा च तेऽभूत् स्वभावोऽयमिति ते देवपुङ्गव।  
ईश्वरः सर्वभूतानां विक्रमेण जितो बलात् ॥ २५ ॥

नैतदस्मत्कृतं शक्र नैतच्छक्र कृतं त्वया।  
यत् त्वमेवंगतो वज्रिन् यद्वाप्येवंगता वयम् ॥ २६ ॥

अहमासं यथाद्य त्वं भविता त्वं यथा वयम्।  
मावमंस्था मया कर्म दुष्कृतं कृतमित्युत ॥ २७ ॥

सुखदुःखे हि पुरुषः पर्यायेणाधिगच्छति।  
पर्यायेणासि शक्रत्वं प्राप्तः शक्र न कर्मणा ॥ २८ ॥

कालःकाले नयति मां त्वां च कालो नयत्ययम्।  
तेनाहं त्वं यथा नाद्य त्वं चापि न यथा वयम्॥२९॥

न मातृपितृशुश्रूषा न च दैवतपूजनम्।  
नान्यो गुणसमाचारः पुरुषस्य सुखावहः ॥ ३० ॥

न विद्या न तपो दानं न मित्राणि न बान्धवाः।  
शक्नुवन्ति परित्रातुं नरं कालेन पीडितम् ॥ ३१ ॥

नागामिनमनर्थं हि प्रतिघातशतैरपि ।  
शक्नुवन्ति प्रतिव्योढुमृते बुद्धिबलान्नराः ॥ ३२ ॥

पर्यायैर्हन्यमानानां परित्राता न विद्यते।  
इदं तु दुःखं यच्छक्र कर्ताहमिति मन्यसे ॥ ३३ ॥

यदि कर्ता भवेत् कर्ता न क्रियेत कदाचन।  
यस्मात्तु क्रियते कर्ता तस्मात् कर्ताप्यनीश्वरः ॥ ३४ ॥

कालेनाहं त्वामजयं कालेनाहं जितस्त्वया।  
गन्ता गतिमतां कालः कालः कलयति प्रजाः ॥ ३५ ॥

इन्द्र प्राकृतया बुद्ध्या प्रलयं नावबुद्ध्यसे।  
केचित् त्वां बहु मन्यन्ते श्रैष्ठ्यं प्राप्तं स्वकर्मणा ॥ ३६ ॥

कथमस्मद्विधो नाम जानन् लोकप्रवृत्तयः।  
कालेनाभ्याहतः शोचेन्मुह्येद् वाप्यथ विभ्रमेत् ॥ ३७ ॥

नित्यं कालपरीतस्य मम वा मद्विधस्य वा।  
बुद्धिर्व्यसनमासाद्य भिन्ना नौरिव सीदति ॥ ३८ ॥

अहं च त्वं च ये चान्ये भविष्यन्ति सुराधिपाः।  
ते सर्वे शक्र यास्यन्ति मार्गमिन्द्रशतैर्गतम् ॥ ३९ ॥

त्वामप्येवं सुदुर्धर्षं ज्वलन्तं परया श्रिया।  
काले परिणते कालः कालयिष्यति मामिव ॥ ४० ॥

बहूनीन्द्रसहस्राणि दैवतानां युगे युगे।  
अभ्यतीतानि कालेन कालो हि दुरतिक्रमः ॥ ४१ ॥

इदं तु लब्ध्वा संस्थानमात्मानं बहु मन्यसे।  
सर्वभूतभवं देवं ब्रह्माणमिव शाश्वतम् ॥ ४२ ॥  
न चेदमचलं स्थानमनन्तं वापि कस्यचित्।  
त्वं तु बालिशया बुद्ध्या ममेदमिति मन्यसे ॥ ४३ ॥

अविश्वस्ते विश्वसिषि मन्यसे वाध्रुवे ध्रुवम्।  
नित्यं कालपरीतात्मा भवत्येवं सुरेश्वर ॥ ४४ ॥

ममेयमिति मोहात् त्वं राजश्रियमभीप्ससि।  
नेयं तव न चास्माकं न चान्येषां स्थिरा सदा॥४५॥

अतिक्रम्य बहूनन्यांस्त्वयि तावदियं गता।  
कंचित् कालमियं स्थित्वा त्वयि वासव चञ्चला ॥ ४६ ॥  
गौर्निपानमिवोत्सृज्य पुनरन्यं गमिष्यति ।

राजलोका ह्यतिक्रान्ता यान्न संख्यातुमुत्सहे ॥ ४७ ॥  
त्वत्तो बहुतराश्चान्ये भविष्यन्ति पुरंदर।

सवृक्षौषधिरत्नेयं सहसत्त्ववनाकरा ॥ ४८ ॥  
तानिदानीं न पश्यामि यैर्भुक्तेयं पुरा मही।

पृथुरैलो मयो भीमो नरकः शम्बरस्तथा ॥ ४९ ॥  
अश्वग्रीवः पुलोमा च स्वर्भानुरमितध्वजः।  
प्रह्रादो नमुचिर्दक्षो विप्रचित्तिर्विरोचनः ॥ ५० ॥  
ह्रीनिषेवः सुहोत्रश्च भूरिहा पुष्पवान् वृषः।  
सत्येषुर्ऋषभो बाहुः कपिलाश्वो विरूपकः ॥ ५१ ॥  
बाणः कार्तस्वरो वह्निर्विश्वदंष्ट्रोऽथ नैर्ऋतिः।  
संकोचोऽथ वरीताक्षो वराहाश्वो रुचिप्रभः ॥ ५२ ॥  
विश्वजित् प्रतिरूपश्च वृषाण्डो विष्करो मधुः।  
हिरण्यकशिपुश्चैव कैटभश्चैव दानवः ॥ ५३ ॥  
दैतेया दानवाश्चैव सर्वे ते नैर्ऋतैः सह।  
एते चान्ये च बहवः पूर्वे पूर्वतराश्च ये ॥ ५४ ॥  
दैत्येन्द्रा दानवेन्द्राश्च यांश्चान्याननुशुश्रुम ।  
बहवः पूर्वदैत्येन्द्राः संत्यज्य पृथिवीं गताः ॥ ५५ ॥  
कालेनाभ्याहताः सर्वे कालो हि बलवत्तरः।

सर्वैः क्रतुशतैरिष्टं न त्वमेकः शतक्रतुः ॥ ५६ ॥  
सर्वे धर्मपराश्चासन् सर्वे सततसत्रिणः।  
अन्तरिक्षचराः सर्वे सर्वेऽभिमुखयोधिनः ॥ ५७ ॥

सर्वे संहननोपेताः सर्वे परिघबाहवः।  
सर्वे मायाशतधराः सर्वे ते कामरूपिणः ॥ ५८ ॥

सर्वे समरमासाद्य न श्रूयन्ते पराजिताः।  
सर्वे सत्यव्रतपराः सर्वे कामविहारिणः ॥ ५९ ॥

सर्वे वेदव्रतपराः सर्वे चैव बहुश्रुताः।  
सर्वे सम्मतमैश्वर्यमीश्वराः प्रतिपेदिरे ॥ ६० ॥

न चैश्वर्यमदस्तेषां भूतपूर्वो महात्मनाम्।  
सर्वे यथार्हदातारः सर्वे विगतमत्सराः ॥ ६१ ॥

सर्वे सर्वेषु भूतेषु यथावत् प्रतिपेदिरे।  
सर्वे दाक्षायणीपुत्राः प्राजापत्या महाबलाः ॥ ६२ ॥

ज्वलन्तः प्रतपन्तश्च कालेन प्रतिसंहृताः।  
त्वं चैवेमां यदा भुक्त्वा पृथिवीं त्यक्षसे पुनः ॥ ६३ ॥  
न शक्ष्यसि तदा शक्र नियन्तुं शोकमात्मनः।

मुञ्चेच्छां कामभोगेषु मुञ्चेमं श्रीभवं मदम् ॥ ६४ ॥  
एवं स्वराज्यनाशे त्वं शोकं सम्प्रसहिष्यसि।

शोककाले शुचो मा त्वं हर्षकाले च मा हृषः॥६५॥  
अतीतानागतं हित्वा प्रत्युत्पन्नेन वर्तय।

मां चेदभ्यागतः कालः सदा युक्तमतन्द्रितः ॥ ६६ ॥  
क्षमस्व नचिरादिन्द्र त्वामप्युपगमिष्यति ।

त्रासयन्निव देवेन्द्र वाग्भिस्तक्षसि मामिह ॥ ६७ ॥  
संयते मयि नूनं त्वमात्मानं बहु मन्यसे।

कालः प्रथममायान्मां पश्चात् त्वामनुधावति ॥ ६८ ॥  
तेन गर्जसि देवेन्द्र पूर्वं कालहते मयि।

को हि स्थातुमलं लोके मम क्रुद्धस्य संयुगे ॥ ६९ ॥  
कालस्तु बलवान् प्राप्तस्तेन तिष्ठसि वासव।

यत् तद् वर्षसहस्रान्तं पूर्णं भवितुमर्हति ॥ ७० ॥  
यथा मे सर्वगात्राणि न सुस्थानि महौजसः।  
अहमैन्द्राच्च्युतः स्थानात् त्वमिन्द्रः प्रकृतो दिवि ॥ ७१ ॥

सुचित्रे जीवलोकेऽस्मिन्नुपास्यः कालपर्ययात् ।  
किं हि कृत्वा त्वमिन्द्रोऽद्य किं वा कृत्वा वयं च्युताः॥७२॥

कालः कर्ता विकर्ता च सर्वमन्यदकारणम्।  
नाशं विनाशमैश्वर्यं सुखं दुःखं भवाभवौ ॥ ७३ ॥  
विद्वान् प्राप्यैवमत्यर्थं न प्रहृष्येन्न च व्यथेत्।

त्वमेव हीन्द्र वेत्थास्मान् वेदाहं त्वां च वासव ॥ ७४ ॥  
किं कत्थसे मां किं च त्वं कालेन निरपत्रपः।

त्वमेव हि पुरा वेत्थ यत् तदा पौरुषं मम॥७५॥  
समरेषु च विक्रान्तं पर्याप्तं तन्निदर्शनम्।

आदित्याश्चैव रुद्राश्च साध्याश्च वसुभिः सह ॥ ७६ ॥  
मया विनिर्जिताः पूर्वं मरुतश्च शचीपते।  
त्वमेव शक्र जानासि देवासुरसमागमे ॥ ७७ ॥

समेता विबुधा भग्नास्तरसा समरे मया।  
पर्वताश्चासकृत् क्षिप्ताः सवनाः सवनौकसः ॥ ७८ ॥  
सटङ्कशिखरा भग्नाः समरे मुर्ध्नि ते मया।  
किं नु शक्यं मया कर्तुं कालो हि दुरतिक्रमः॥७९॥

न हि त्वां नोत्सहे हन्तुं सवज्रमपि मुष्टिना।  
न तु विक्रमकालोऽयं क्षमाकालोऽयमागतः ॥ ८० ॥

तेन त्वां मर्षये शक्र दुर्मर्षणतरस्त्वया।  
तं मां परिणते काले परीतं कालवह्निना ॥ ८१ ॥  
नियतं कालपाशेन बद्धं शक्र विकत्थसे।

अयं स पुरुषः श्यामो लोकस्य दुरतिक्रमः ॥ ८२ ॥  
बद्ध्वा तिष्ठति मां रौद्रः पशुं रशनया यथा।

लाभालाभौ सुखं दुःखं कामक्रोधौ भवाभवौ ॥ ८३ ॥  
वधबन्धप्रमोक्षं च सर्वं कालेन लभ्यते।

नाहं कर्ता न कर्ता त्वं कर्ता यस्तु सदा प्रभुः॥८४॥  
सोऽयं पचति कालो मां वृक्षे फलमिवागतम्।

यान्येव पुरुषः कुर्वन् सुखैः कालेन युज्यते ॥ ८५ ॥  
पुनस्तान्येव कुर्वाणो दुःखैः कालेन युज्यते।

न च कालेन कालज्ञः स्पृष्टः शोचितुमर्हति ॥ ८६ ॥  
तेन शक्र न शोचामि नास्ति शोके सहायता।

यदा हि शोचतः शोको व्यसनं नापकर्षति ॥ ८७ ॥  
सामर्थ्यं शोचतो नास्तीत्यतोऽहं नाद्य शोचिमि।

एवमुक्तः सहस्राक्षो भगवान् पाकशासनः ॥ ८८ ॥  
प्रतिसंहृत्य संरम्भमित्युवाच शतक्रतुः ।

सवज्रमुद्यतं बाहुं दृष्ट्वा पाशांश्च वारुणान् ॥ ८९ ॥  
कस्येह न व्यथेद् बुद्धिर्मृत्योरपि जिघांसतः।  
सा ते न व्यथते बुद्धिरचला तत्त्वदर्शिनी ॥ ९० ॥

ध्रुवं न व्यथसेऽद्य त्वं धैर्यात् सत्यपराक्रम।  
को हि विश्वासमर्थेषु शरीरे वा शरीरभृत् ॥ ९१ ॥  
कर्तुमुत्सहते लोके दृष्ट्‌वा सम्प्रस्थितं जगत्।

अहमप्येवमेवैनं लोकं जानाम्यशाश्वतम् ॥ ९२ ॥  
कालाग्नावाहितं घोरे गुह्ये सततगेऽक्षरे।

न चात्र परिहारोऽस्ति कालस्पृष्टस्य कस्यचित् ॥ ९३ ॥  
सूक्ष्माणां महतां चैव भूतानां परिपच्यताम्।

अनीशस्याप्रमत्तस्य भूतानि पचतः सदा ॥ ९४ ॥  
अनिवृत्तस्य कालस्य क्षयं प्राप्तो न मुच्यते।

अप्रमत्तः प्रमत्तेषु कालो जागर्ति देहिषु ॥ ९५ ॥  
प्रयत्नेनाप्यपक्रान्तो दृष्टपूर्वो न केनचित्।

पुराणः शाश्वतो धर्मः सर्वप्राणभृतां समः ॥ ९६ ॥  
कालो न परिहार्यश्च न चास्यास्ति व्यतिक्रमः।

अहोरात्रांश्च मासांश्च क्षणान् काष्ठा लवान् कलाः ॥ ९७ ॥  
सम्पीडयति यः कालो वृद्धि वार्धुषिको यथा।

इदमद्य करिष्यामि श्वः कर्तास्मीति वादिनम् ॥ ९८ ॥  
कालो हरति सम्प्राप्तो नदीवेग इव द्रुमम्।

इदानीं तावदेवासौ मया दृष्टः कथं मृतः ॥ ९९ ॥  
इति कालेन ह्रियतां प्रलापः श्रूयते नृणाम्।

नश्यन्त्यर्थास्तथा भोगाः स्थानमैश्वर्यमेव च ॥ १०० ॥  
जीवितं जीवलोकस्य कालेनागम्य नीयते।

उच्छ्राया विनिपातान्ता भावोऽभावः स एव च ॥ १०१ ॥  
अनित्यमध्रुवं सर्वं व्यवसायो हि दुष्करः।

सा ते न व्यथते बुद्धिरचला तत्त्वदर्शिनी ॥ १०२ ॥  
अहमासं पुरा चेति मनसापि न बुद्ध्यते।

कालेनाक्रम्य लोकेऽस्मिन् पच्यमाने बलीयसा ॥ १०३ ॥  
अज्येष्ठमकनिष्ठं च क्षिप्यमाणो न बुद्ध्यते।

ईर्ष्याभिमानलोभेषु कामक्रोधभयेषु च ॥ १०४ ॥  
स्पृहामोहाभिमानेषु लोकः सक्तो विमुह्यति।

भवांस्तु भावतत्त्वज्ञो विद्वान् ज्ञानतपोऽन्वितः ॥ १०५ ॥  
कालं पश्यति सुव्यक्तं पाणावामलकं यथा।  
कालचारित्रतत्त्वज्ञः सर्वशास्त्रविशारदः ॥ १०६ ॥  
विवेचने कृतात्मासि स्पृहणीयो विजानताम्।  
सर्वलोको ह्ययं मन्ये बुद्ध्या परिगतस्त्वया ॥ १०७ ॥

विहरन् सर्वतो मुक्तो न क्वचित् परिषज्जते।  
रजश्च हि तमश्च त्वां स्पृशते न जितेन्द्रियम् ॥ १०८ ॥

निष्प्रीतिं नष्टसंतापमात्मानं त्वमुपाससे ।  
सुहृदं सर्वभूतानां निर्वैरं शान्तमानसम् ॥ १०९ ॥

दृष्ट्‌वा त्वां मम संजाता त्वय्यनुक्रोशिनी मतिः।  
नाहमेतादृशं बुद्धं हन्तुमिच्छामि बन्धने ॥ ११० ॥

आनृशंस्यं परो धर्मो ह्यनुक्रोशश्च मे त्वयि।  
मोक्ष्यन्ते वारुणाः पाशास्तवेमे कालपर्ययात् ॥ १११ ॥

प्रजानामपचारेण स्वस्ति तेऽस्तु महासुर।  
यदा श्वश्रूं स्नुषा वृद्धां परिचारेण योक्ष्यते ॥ ११२ ॥  
पुत्रश्च पितरं मोहात् प्रेषयिष्यति कर्मसु।  
ब्राह्मणैः कारयिष्यन्ति वृषलाः पादधावनम् ॥ ११३ ॥  
शूद्राश्च ब्राह्मणीं भार्यामुपयास्यन्ति निर्भयाः।  
वियोनिषु विमोक्ष्यन्ति बीजानि पुरुषा यदा ॥ ११४ ॥  
संकरं कांस्यभाण्डैश्च बलिं चैव कुपात्रकेः।  
चातुर्वर्ण्यं यदा कृत्स्नममर्यादं भविष्यति ॥ ११५ ॥  
एकैकस्ते तदा पाशः क्रमशः परिमोक्ष्यते।

अस्मत्तस्ते भयं नास्ति समयं प्रतिपालय।  
सुखी भव निराबाधः स्वस्थचेता निरामयः ॥ ११६ ॥

तमेवमुक्त्वा भगवाञ्छतक्रतुः  
प्रतिप्रयातो गजराजवाहनः ।  
विजित्य सर्वानसुरान् सुराधिपो  
ननन्द हर्षेण बभूव चैकराट् ॥ ११७ ॥

महर्षयस्तुष्टुवुरञ्जसा च तं  
वृषाकपिं सर्वचराचरेश्वरम् ।  
हिमापहो हव्यमुवाह चाध्वरे  
तथामृतं चार्पितमीश्वरोऽपि हि ॥ ११८ ॥

द्विजोत्तमैः सर्वगतैरभिष्टुतो  
विदीप्ततेजा गतमन्युरीश्वरः ।  
प्रशान्तचेता मुदितः स्वमालयं  
त्रिविष्टपं प्राप्य मुमोद वासवः ॥ ११९ ॥