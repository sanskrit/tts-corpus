+++
title_full = "361 नागराज और ब्राह्मणका परस्पर मिलन तथा बातचीत"
title = "३६१ उञ्छवृत्त्युपाख्याने"

+++


स पन्नगपतिस्तत्र प्रययौ ब्राह्मणं प्रति।  
तमेव मनसा ध्यायन् कार्यवत्तां विचारयन् ॥ १ ॥

तमतिक्रम्य नागेन्द्रो मतिमान् स नरेश्वर।  
प्रोवाच मधुरं वाक्यं प्रकृत्या धर्मवत्सलः ॥ २ ॥

भो भोः क्षाम्याभिभाषे त्वां न रोषं कर्तुमर्हसि।  
इह त्वमभिसम्प्राप्तः कस्यार्थे किं प्रयोजनम् ॥ ३ ॥

आभिमुख्यादभिक्रम्य स्नेहात् पृच्छामि ते द्विज।  
विविक्ते गोमतीतीरे कं वा त्वं पर्युपाससे ॥ ४ ॥

धर्मारण्यं हि मां विद्धि नागं द्रष्टुमिहागतम्।  
पद्मनाभं द्विजश्रेष्ठ तत्र मे कार्यमाहितम् ॥ ५ ॥

तस्य चाहमसांनिध्ये श्रुतवानस्मि तं गतम्।  
स्वजनात् तं प्रतीक्षामि पर्जन्यमिव कर्षकः ॥ ६ ॥

तस्य चाक्लेशकरणं स्वस्तिकारसमाहितम् ।  
आवर्तयामि तद् ब्रह्म योगयुक्तो निरामयः ॥ ७ ॥

अहो कल्याणवृत्तस्त्वं साधुः सज्जनवत्सलः।  
अवाच्यस्त्वं महाभाग परं स्नेहेन पश्यसि ॥ ८ ॥

अहं स नागो विप्रर्षे यथा मां विन्दते भवान्।  
आज्ञापय यथा स्वैरं किं करोमि प्रियं तव ॥ ९ ॥

भवन्तं स्वजनादस्मि सम्प्राप्तं श्रुतवानहम्।  
अतस्त्वां स्वयमेवाहं द्रष्टुमभ्यागतो द्विज ॥ १० ॥

सम्प्राप्तश्च भवानद्य कृतार्थः प्रतियास्यति।  
विस्रब्धो मां द्विजश्रेष्ठ विषये योक्तुमर्हसि ॥ ११ ॥

वयं हि भवता सर्वे गुणक्रीता विशेषतः।  
यस्त्वमात्महितं त्यक्त्वा मामेवेहानुरुध्यसे ॥ १२ ॥

आगतोऽहं महाभाग तव दर्शनलालसः।  
कंचिदर्थमनर्थज्ञः प्रष्टुकामो भुजङ्गम ॥ १३ ॥

अहमात्मानमात्मस्थो मार्गमाणोऽऽत्मनो गतिम् ।  
वासार्थिनं महाप्रज्ञं चलच्चित्तमुपास्मि ह ॥ १४ ॥

प्रकाशितस्त्वं स्वगुणैर्यशोगर्भगभस्तिभिः ।  
शशाङ्ककरसंस्पर्शैर्हृद्यैरात्मप्रकाशितैः ॥ १५ ॥

तस्य मे प्रश्नमुत्पन्नं छिन्धि त्वमनिलाशन।  
पश्चात्‌ कार्यं वदिष्यामि श्रोतुमर्हति तद् भवान् ॥ १६ ॥