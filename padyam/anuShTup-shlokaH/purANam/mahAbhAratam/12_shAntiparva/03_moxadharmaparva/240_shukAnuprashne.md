+++
title_full = "240 योगसे परमात्माकी प्राप्तिका वर्णन"
title = "२४० शुकानुप्रश्ने"

+++


पृच्छतस्तव सत्पुत्र यथावदिह तत्त्वतः।  
सांख्यज्ञानेन संयुक्तं यदेतत् कीर्तितं मया ॥ १ ॥

योगकृत्यं तु ते कृत्स्नं वर्तयिष्यामि तच्छृणु।  
एकत्वं बुद्धिमनसोरिन्द्रियाणां च सर्वशः ॥ २ ॥  
आत्मनो व्यापिनस्तात ज्ञानमेतदनुत्तमम् ।

तदेतदुपशान्तेन दान्तेनाध्यात्मशीलिना ॥ ३ ॥  
आत्मारामेण बुद्धेन बोद्धव्यं शुचिकर्मणा।

योगदोषान् समुच्छिद्य पञ्च यान् कवयो विदुः ॥ ४ ॥  
कामं क्रोधं च लोभं च भयं स्वप्नं च पञ्चमम्।  
क्रोधं शमेन जयति कामं संकल्पवर्जनात् ॥ ५ ॥  
सत्त्वसंसेवनाद् धीरो निद्रामुच्छेत्तुमर्हति ।

धृत्या शिश्नोदरं रक्षेत् पाणिपादं च चक्षुषा ॥ ६ ॥  
चक्षुःश्रोत्रे च मनसा मनोवाचं च कर्मणा।  
अप्रमादाद् भयं जह्याद् दम्भं प्राज्ञोपसेवनात् ॥ ७ ॥

एवमेतान् योगदोषान् जयेन्नित्यमतन्द्रितः ।  
अग्नींश्च ब्राह्मणांश्चार्चेद् देवताः प्रणमेत च ॥ ८ ॥

वर्जयेदुशतीं वाचं हिंसायुक्तां मनोनुदाम्।  
ब्रह्म तेजोमयं शुक्रं यस्य सर्वमिदं रसः ॥ ९ ॥  
एतस्य भूतं भव्यस्य दृष्टं स्थावरजङ्गमम्।

ध्यानमध्ययनं दानं सत्यं ह्रीरार्जवं क्षमा ॥ १० ॥  
शौचमाचार संशुद्धिरिन्द्रियाणां च निग्रहः।  
एतैर्विवर्धते तेजः पाप्मानं चापकर्षति ॥ ११ ॥

सिध्यन्ति चास्य सर्वार्था विज्ञानं च प्रवर्तते।  
समः सर्वेषु भूतेषु लब्धालब्धेन वर्तयन् ॥ १२ ॥  
धूतपाप्मा तु तेजस्वी लघ्वाहारो जितेन्द्रियः।  
कामक्रोधौ वशे कृत्वा निनीषेद् ब्रह्मणः पदम् ॥ १३ ॥

मनसश्चेन्द्रियाणां च कृत्वैकाग्र्यं समाहितः।  
पूर्वरात्रापरार्धं च धारयेन्मन आत्मनि ॥ १४ ॥

जन्तोः पञ्चेन्द्रियस्यास्य यदेकं छिद्रमिन्द्रियम्।  
ततोऽस्य स्रवते प्रज्ञा दृतेः पादादिवोदकम् ॥ १५ ॥

मनस्तु पूर्वमादद्यात् कुमीनमिव मत्स्यहा।  
ततः श्रोत्रं ततश्चक्षुर्जिह्वां घ्राणं च योगवित् ॥ १६ ॥

तत एतानि संयम्य मनसि स्थापयेद् यतिः।  
तथैवापोह्य संकल्पान्मनो ह्यात्मनि धारयेत् ॥ १७ ॥

पञ्चेन्द्रियाणि संधाय मनसि स्थापयेद् यतिः।  
यदैतान्यवतिष्ठन्ति मनःषष्ठान्यथात्मनि ॥ १८ ॥  
प्रसीदन्ति च संस्थाय तदा ब्रह्म प्रकाशते।

विधूम इव दीप्तार्चिरादित्य इव दीप्तिमान् ॥ १९ ॥  
वैद्युतोऽग्निरिवाकाशे दृश्यतेऽऽत्मा तथाऽऽत्मनि ।

सर्वस्तत्र स सर्वत्र व्यापकत्वाच्च दृश्यते ॥ २० ॥  
तं पश्यन्ति महात्मानो ब्राह्मणा ये मनीषिणः।  
धृतिमन्तो महाप्राज्ञाः सर्वभूतहिते रताः ॥ २१ ॥

एवं परिमितं कालमाचरन् संशितव्रतः।  
आसीनो हि रहस्येको गच्छेदक्षरसात्मताम् ॥ २२ ॥

प्रमोहो भ्रम आवर्तो घ्राणं श्रवणदर्शने।  
अद्भुतानि रसस्पर्शे शीतोष्णे मारुताकृतिः ॥ २३ ॥

प्रतिभामुपसर्गांश्चाप्युपसंगृह्य योगतः ।  
तांस्तत्त्वविदनादृत्य आत्मन्येव निवर्तयेत् ॥ २४ ॥

कुर्यात् परिचयं योगे त्रैकाल्ये नियतो मुनिः।  
गिरिशृङ्गे तथा चैत्ये वृक्षाग्रेषु च योजयेत् ॥ २५ ॥

संनियम्येन्द्रियग्रामं कोष्ठे भाण्डमना इव।  
एकाग्रं चिन्तयेन्नित्यं योगान्नोद्वेजयेन्मनः ॥ २६ ॥

येनोपायेन शक्येत संनियन्तुं चलं मनः।  
तं च युक्तो निषेवेत न चैव विचलेत् ततः॥२७॥

शून्या गिरिगुहाश्चैव देवतायतनानि च।  
शून्यागाराणि चैकाग्रो निवासार्थमुपक्रमेत् ॥ २८ ॥

नाभिष्वजेत् परं वाचा कर्मणा मनसापि वा।  
उपेक्षको यताहारो लब्धालब्धे समो भवेत् ॥ २९ ॥

यश्चेनमभिनन्देत यश्चैनमपवादयेत् ।  
समस्तयोश्चाप्युभयोर्नाभिध्यायेच्छुभाशुभम् ॥ ३० ॥

न प्रहृष्येत लाभेषु नालाभेषु च चिन्तयेत्।  
समः सर्वेषु भूतेषु सधर्मा मातरिश्वनः ॥ ३१ ॥

एवं स्वस्थात्मनः साधोः सर्वत्र समदर्शिनः।  
षण्मासान्नित्ययुक्तस्य शब्दब्रह्मातिवर्तते ॥ ३२ ॥

वेदनार्ताः प्रजा दृष्ट्वा समलोष्टाश्मकाञ्चनः।  
एतस्मिन् विरतो मार्गे विरमेन्न च मोहितः ॥ ३३ ॥

अपि वर्णावकृष्टस्तु नारी वा धर्मकाङ्‌क्षिणी।  
तावप्येतेन मार्गेण गच्छेतां परमां गतिम् ॥ ३४ ॥

अजं पुराणमजरं सनातनं  
यदिन्द्रियैरुपलभेत निश्चलैः ।  
अणोरणीयो महतो महत्तरं  
तदात्मना पश्यति मुक्तमात्मवान् ॥ ३५ ॥

इदं महर्षेर्वचनं महात्मनो  
यथावदुक्तं मनसानुदृश्य च ।  
अवेक्ष्य चेमां परमेष्ठिसाम्यतां  
प्रयान्ति चाभूतगतिं मनीषिणः ॥ ३६ ॥