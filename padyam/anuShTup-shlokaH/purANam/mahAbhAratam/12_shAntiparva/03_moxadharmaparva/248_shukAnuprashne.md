+++
title_full = "248 बुद्धिकी श्रेष्ठता और प्रकृति-पुरुष-विवेक"
title = "२४८ शुकानुप्रश्ने"

+++


मनो विसृजते भावं बुद्धिरध्यवसायिनी।  
हृदयं प्रियाप्रिये वेद त्रिविधा कर्मचोदना ॥ १ ॥

इन्द्रियेभ्यः परा ह्यर्था अर्थेभ्यः परमं मनः।  
मनसस्तु परा बुद्धिर्बुद्धेरात्मा परो मतः ॥ २ ॥

बुद्धिरात्मा मनुष्यस्य बुद्धिरेवात्मनाऽऽत्मनि ।  
यदा विकुरुते भावं तदा भवति सा मनः ॥ ३ ॥

इन्द्रियाणां पृथग्भावाद् बुद्धिर्विक्रियते ह्यतः।  
शृण्वती भवति श्रोत्रं स्मृशती स्पर्श उच्यते ॥ ४ ॥

पश्यती भवते दृष्टी रसती रसनं भवेत्।  
जिघ्रती भवति घ्राणं बुद्धिर्विक्रियते पृथक् ॥ ५ ॥

इन्द्रियाणि तु तान्याहुस्तेष्वदृश्योऽधितिष्ठति ।  
तिष्ठती पुरुषे बुद्धिस्त्रिषु भावेषु वर्तते ॥ ६ ॥

कदाचिल्लभते प्रीतिं कदाचिदपि शोचति।  
न सुखेन न दुःखेन कदाचिदिह युज्यते ॥ ७ ॥

सेयं भावात्मिका भावांस्त्रीनेतानतिवर्तते ।  
सरितां सागरो भर्ता महावेलामिवोर्मिमान् ॥ ८ ॥

यदा प्रार्थयते किंचित् तदा भवति सा मनः।  
अधिष्ठानानि वै बुद्ध्यां पृथगेतानि संस्मरेत्।  
इन्द्रियाण्येव मेध्यानि विजेतव्यानि कृत्स्नशः ॥ ९ ॥

सर्वाण्येवानुपूर्व्येण यद् यदानुविधीयते ।  
अविभागगता बुद्धिर्भावे मनसि वर्तते ॥ १० ॥

ये चैव भावा वर्तन्ते सर्व एष्वेव ते त्रिषु।  
अन्वर्थाः सम्प्रवर्तन्ते रथनेमिमरा इव ॥ ११ ॥

प्रदीपार्थं मनः कुर्यादिन्द्रियैर्बुद्धिसत्तमैः ।  
निश्चरद्भिर्यथायोगमुदासीनैर्यदृच्छया ॥ १२ ॥

एवं स्वभावमेवेदमिति विद्वान् न मुह्यति।  
अशोचन्नप्रहृष्यन् हि नित्यं विगतमत्सरः ॥ १३ ॥

न चात्मा शक्यते द्रष्टुमिन्द्रियैः कामगोचरैः।  
प्रवर्तमानैरनये दुष्करैरकृतात्मभिः ॥ १४ ॥

तेषां तु मनसा रश्मीन् यदा सम्यङ्नियच्छति।  
तदा प्रकाशतेऽस्यात्मा दीपदीप्ता यथाऽऽकृतिः ॥ १५ ॥

सर्वेषामेव भूतानां तमस्यपगते यथा।  
प्रकाशं भवते सर्वं तथेदमुपधार्यताम् ॥ १६ ॥

यथा वारिचरः पक्षी न लिप्यति जले चरन्।  
विमुक्तात्मा तथा योगी गुणदोषैर्न लिप्यते ॥ १७ ॥

एवमेव कृतप्रज्ञो न दोषैर्विषयांश्चरन्।  
असज्जमानः सर्वेषु कथंचन न लिप्यते ॥ १८ ॥

त्यक्त्वा पूर्वकृतं कर्म रतिर्यस्य सदाऽऽत्मनि।  
सर्वभूतात्मभूतस्य गुणवर्गेष्वसज्जतः ॥ १९ ॥

सत्त्वमात्मा प्रसरति गुणान् वापि कदाचन।  
न गुणा विदुरात्मानं गुणान् वेद स सर्वदा ॥ २० ॥  
परिद्रष्टा गुणानां च परिस्रष्टा यथातथम्।  
सत्त्वक्षेत्रज्ञयोरेतदन्तरं विद्धि सूक्ष्मयोः ॥ २१ ॥

सृजतेऽत्र गुणानेक एको न सृजते गुणान्।  
पृथग्भूतौ प्रकृत्या तौ सम्प्रयुक्तौ च सर्वदा ॥ २२ ॥

यथा मत्स्योऽद्भिरन्यः स्यात् सम्प्रयुक्तौ तथैव तौ।  
मशकोदुम्बरौ वापि सम्प्रयुक्तौ यथा सह ॥ २३ ॥

इषीका वा यथा मुञ्जे पृथक् च सह चैव च।  
तथैव सहितावेतावन्योन्यस्मिन् प्रतिष्ठितौ ॥ २४ ॥