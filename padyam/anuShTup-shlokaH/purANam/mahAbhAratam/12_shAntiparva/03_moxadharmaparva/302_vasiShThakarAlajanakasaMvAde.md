+++
title_full = "302 वसिष्ठ और करालजनकका संवाद—क्षर और अक्षरतत्त्वका निरूपण और इनके ज्ञानसे मुक्ति"
title = "३०२ वसिष्ठकरालजनकसंवादे"

+++


किं तदक्षरमित्युक्तं यस्मान्नावर्तते पुनः।  
किं च तत्क्षरमित्युक्तं यस्मादावर्तते पुनः ॥ १ ॥

अक्षरक्षरयोर्व्यक्तिं पृच्छाम्यरिनिषूदन ।  
उपलब्धं महाबाहो तत्त्वेन कुरुनन्दन ॥ २ ॥

त्वं हि ज्ञाननिधिर्विप्रैरुच्यसे वेदपारगैः।  
ऋषिभिश्च महाभागैर्यतिभिश्च महात्मभिः ॥ ३ ॥

शेषमल्पं दिनानां ते दक्षिणायनभास्करे।  
आवृते भगवत्यर्के गन्तासि परमां गतिम् ॥ ४ ॥

त्वयि प्रतिगते श्रेयः कुतः श्रोष्यामहे वयम्।  
कुरुवंशप्रदीपस्त्वं ज्ञानदीपेन दीप्यसे ॥ ५ ॥

तदेतच्छ्रोतुमिच्छामि त्वत्तः कुरुकुलोद्वह ।  
न तृप्यामीह राजेन्द्र शृण्वन्नमृतमीदृशम् ॥ ६ ॥

अत्र ते वर्तयिष्यामि इतिहासं पुरातनम्।  
वसिष्ठस्य च संवादं करालजनकस्य च ॥ ७ ॥

वसिष्ठं श्रेष्ठमासीनमृषीणां भास्करद्युतिम् ।  
पप्रच्छ जनको राजा ज्ञानं नैःश्रेयसं परम् ॥ ८ ॥

परमध्यात्मकुशलमध्यात्मगतिनिश्चयम् ।  
मैत्रावरुणिमासीनमभिवाद्य कृताञ्जलिः ॥ ९ ॥  
स्वक्षरं प्रश्रितं वाक्यं मधुरं चाप्यनुल्बणम्।  
पप्रच्छर्षिवरं राजा करालजनकः पुरा ॥ १० ॥

भगवन् श्रोतुमिच्छामि परं ब्रह्म सनातनम्।  
यस्मान्न पुनरावृत्तिमाप्नुवन्ति मनीषिणः ॥ ११ ॥

यच्च तत् क्षरमित्युक्तं यत्रेदं क्षरते जगत्।  
यच्चाक्षरमिति प्रोक्तं शिवं क्षेम्यमनामयम् ॥ १२ ॥

श्रूयतां पृथिवीपाल क्षरतीदं यथा जगत्।  
यन्न क्षरति पूर्वेण यावत्कालेन वाप्यथ ॥ १३ ॥

युगं द्वादशसाहस्रं कल्पं विद्धि चतुर्युगम्।  
दशकल्पशतावृत्तमहस्तद् ब्राह्ममुच्यते ॥ १४ ॥

रात्रिश्चैतावती राजन् यस्यान्ते प्रतिबुद्ध्यते।  
सृजत्यनन्तकर्माणं महान्तं भूतमग्रजम् ॥ १५ ॥  
मूर्तिमन्तममूर्तात्मा विश्वं शम्भुः स्वयम्भुवः।  
अणिमा लघिमा प्राप्तिरीशानं ज्योतिरव्ययम् ॥ १६ ॥  
सर्वतः पाणिपादं तत् सर्वतोऽक्षिशिरोमुखम्।  
सर्वतःश्रुतिमल्लोके सर्वमावृत्य तिष्ठति ॥ १७ ॥

हिरण्यगर्भो भगवानेष बुद्धिरिति स्मृतः।  
महानिति च योगेषु विरिञ्चिरिति चाप्यजः ॥ १८ ॥

सांख्ये च पठ्यते शास्त्रे नामभिर्बहुधात्मकः।  
विचित्ररूपो विश्वात्मा एकाक्षर इति स्मृतः ॥ १९ ॥  
वृतं नैकात्मकं येन कृतं त्रैलोक्यमात्मना।  
तथैव बहुरूपत्वाद् विश्वरूप इति स्मृतः ॥ २० ॥

एष वै विक्रियापन्नः सृजत्यात्मानमात्मना।  
अहङ्कारं महातेजाः प्रजापतिमहंकृतम् ॥ २१ ॥

अव्यक्ताद् व्यक्तमापन्नं विद्यासर्गं वदन्ति तम्।  
महान्तं चाप्यहङ्कारमविद्यासर्गमेव च ॥ २२ ॥

अविधिश्च विधिश्चैव समुत्पन्नौ तथैकतः।  
विद्याविद्येति विख्याते श्रूतिशास्त्रार्थचिन्तकैः ॥ २३ ॥

भूतसर्गमहङ्कारात् तृतीयं विद्धि पार्थिव।  
अहङ्कारेषु सर्वेषु चतुर्थं विद्धि वैकृतम् ॥ २४ ॥

वायुर्ज्योतिरथाकाशमापोऽथ पृथिवी तथा ।  
शब्दः स्पर्शश्च रूपं च रसो गन्धस्तथैव च ॥ २५ ॥

एवं युगपदुत्पन्नं दशवर्गमसंशयम् ।  
पञ्चमं विद्धि राजेन्द्र भौतिकं सर्गमर्थवत् ॥ २६ ॥

श्रोत्रं त्वक् चक्षुषी जिह्वा घ्राणमेव च पञ्चमम्।  
वाक् च हस्तौ च पादौ च पायुर्मेढ्रंतथैव च॥२७॥  
बुद्धीन्द्रियाणि चैतानि तथा कर्मेन्द्रियाणि च।  
सम्भूतानीह युगपन्मनसा सह पार्थिव ॥ २८ ॥

एषा तत्त्वचतुर्विंशा सर्वाकृतिषु वर्तते।  
यां ज्ञात्वा नाभिशोचन्ति ब्राह्मणास्तत्त्वदर्शिनः ॥ २९ ॥

एतद् देहं समाख्यातं त्रैलोक्ये सर्वदेहिषु।  
वेदितव्यं नरश्रेष्ठ सदेवनरदानवे ॥ ३० ॥  
सयक्षभूतगन्धर्वे सकिन्नरमहोरगे ।  
सचारणपिशाचे वै सदेवर्षिनिशाचरे ॥ ३१ ॥  
सदंशकीटमशके सपूतिकृमिमूषिके ।  
शुनि श्वपाके चैणेये सचाण्डाले सपुल्कसे ॥ ३२ ॥  
हस्त्यश्वखरशार्दूले सवृक्षे गवि चैव ह।  
यच्च मूर्तिमयं किंचित् सर्वत्रैतन्निदर्शनम् ॥ ३३ ॥

जले भुवि तथाऽऽकाशे नान्यत्रेति विनिश्चयः।  
स्थानं देहवतामासीदित्येवमनुशुश्रुम ॥ ३४ ॥

कृत्स्नमेतावतस्तात क्षरते व्यक्तसंज्ञितम् ।  
अहन्यहनि भूतात्मा ततः क्षर इति स्मृतः ॥ ३५ ॥

एतदक्षरमित्युक्तं क्षरतीदं यथा जगत्।  
जगन्मोहात्मकं प्राहुरव्यक्ताद् व्यक्तसंज्ञकम् ॥ ३६ ॥

महांश्चैवाग्रजो नित्यमेतत् क्षरनिदर्शनम् ।  
कथितं ते महाराज यन्मां त्वं परिपृच्छसि ॥ ३७ ॥

पञ्चविंशतिमो विष्णुर्निस्तत्त्वस्तत्त्वसंज्ञितः ।  
तत्त्वसंश्रयणादेतत् तत्त्वमाहुर्मनीषिणः ॥ ३८ ॥

यन्मर्त्यमसृजद् व्यक्तं तत्तन्मूर्त्यधितिष्ठति ।  
चतुर्विंशतिमोऽव्यक्तो ह्यमूर्तः पञ्चविंशकः ॥ ३९ ॥

स एव हृदि सर्वासु मूर्तिष्वातिष्ठतेऽऽत्मवान्।  
केवलश्चेतनो नित्यः सर्वमूर्तिरमूर्तिमान् ॥ ४० ॥

सर्गप्रलयधर्मिण्या असर्गप्रलयात्मकः ।  
गोचरे वर्तते नित्यं निर्गुणं गुणसंज्ञितम् ॥ ४१ ॥

एवमेष महानात्मा सर्गप्रलयकोविदः ।  
विकुर्वाणः प्रकृतिमानभिमन्यत्यबुद्धिमान् ॥ ४२ ॥

तमःसत्त्वरजोयुक्तस्तासु तास्विह योनिषु ।  
नियते प्रतिबुद्धित्वादबुद्धजनसेवनात् ॥ ४३ ॥

सहवास विनाशित्वान्नान्योऽहमिति मन्यते ।  
योऽहं सोऽहमिति ह्युक्त्वा गुणानेवानुवर्तते ॥ ४४ ॥

तमसा तामसान् भावान् विविधान् प्रतिपद्यते।  
रजसा राजसांश्चैव सात्त्विकान् सत्त्वसंश्रयात् ॥ ४५ ॥

शुक्ललोहितकृष्णानि रूपाण्येतानि त्रीणि तु।  
सर्वाण्येतानि रूपाणि यानीह प्राकृतानि वै ॥ ४६ ॥

तामसा निरयं यान्ति राजसा मानुषानथ।  
सात्त्विका देवलोकाय गच्छन्ति सुखभागिनः ॥ ४७ ॥

निष्कैवल्येन पापेन तिर्यग्योनिमवाप्नुयात् ।  
पुण्यपापेन मानुष्यं पुण्येनैकेन देवताः ॥ ४८ ॥

एवमव्यक्तविषयं क्षरमाहुर्मनीषिणः ।  
पञ्चविंशतिमो योऽयं ज्ञानादेव प्रवर्तते ॥ ४९ ॥