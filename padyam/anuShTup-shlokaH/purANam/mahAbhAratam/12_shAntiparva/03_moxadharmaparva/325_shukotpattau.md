+++
title_full = "325 पिताकी आज्ञासे शुकदेवजीका मिथिलामें जाना और वहाँ उनका द्वारपाल, मन्त्री और युवती स्त्रियोंके द्वारा सत्कृत होनेके उपरान्त ध्यानमें स्थित हो जाना"
title = "३२५ शुकोत्पत्तौ"

+++


स मोक्षमनुचिन्त्यैव शुकः पितरमभ्यगात्।  
प्राहाभिवाद्य च गुरुं श्रेयोऽर्थी विनयान्वितः ॥ १ ॥

मोक्षधर्मेषु कुशलो भगवान् प्रब्रवीतु मे।  
यथा मे मनसः शान्तिः परमा सम्भवेत् प्रभो ॥ २ ॥

श्रुत्वा पुत्रस्य तु वचः परमर्षिरुवाच तम्।  
अधीष्व पुत्र मोक्षं वै धर्मांश्च विविधानपि ॥ ३ ॥

पितुर्नियोगाज्जग्राह शुको धर्मभृतां वरः।  
योगशास्त्रं च निखिलं कापिलं चैव भारत ॥ ४ ॥

स तं ब्राह्म्या श्रिया युक्तं ब्रह्मतुल्यपराक्रमम्।  
मेने पुत्रं यदा व्यासो मोक्षधर्मविशारदम् ॥ ५ ॥  
उवाच गच्छेति तदा जनकं मिथिलेश्वरम्।  
स ते वक्ष्यति मोक्षार्थं निखिलं मिथिलेश्वरः ॥ ६ ॥

पितुर्नियोगमादाय जगाम मिथिलां नृप।  
प्रष्टुं धर्मस्य निष्ठां वै मोक्षस्य च परायणम् ॥ ७ ॥

उक्तश्च मानुषेण त्वं पथा गच्छेत्यविस्मितः।  
न प्रभावेण गन्तव्यमन्तरिक्षचरेण वै ॥ ८ ॥

आर्जवेणैव गन्तव्यं न सुखान्वेषिणा तथा।  
नान्वेष्टव्या विशेषास्तु विशेषा हि प्रसङ्गिनः ॥ ९ ॥

अहंकारो न कर्तव्यो याज्ये तस्मिन् नराधिपे।  
स्थातव्यं च वशे तस्य स ते छेत्स्यति संशयम्॥१०॥

स धर्मकुशलो राजा मोक्षशास्त्रविशारदः।  
याज्यो मम स यद् ब्रूयात्‌ तत्‌ कार्यमविशङ्कया ॥ ११ ॥

एवमुक्तः स धर्मात्मा जगाम मिथिलां मुनिः।  
पद्भ्यां शक्तोऽन्तरिक्षेण क्रान्तुं पृथ्वीं ससागराम् ॥ १२ ॥

स गिरींश्चाप्यतिक्रम्य नदीतीर्थसरांसि च।  
बहुव्यालमृगाकीर्णा ह्यटवीश्च वनानि च ॥ १३ ॥  
मेरोर्हरेश्च द्वे वर्षे वर्षं हैमवतं ततः।  
क्रमेणैवं व्यतिक्रम्य भारतं वर्षमासदत् ॥ १४ ॥

स देशान्‌ विविधान् पश्यंश्चीनहूणनिषेवितान्।  
आर्यावर्तमिमं देशमाजगाम महामुनिः ॥ १५ ॥

पितुर्वचनमाज्ञाय तमेवार्थं विचिन्तयन् ।  
अध्यानं सोऽतिचक्राम खेचरः खे चरन्निव ॥ १६ ॥

पत्तनानि च रम्याणि स्फीतानि नगराणि च।  
रत्नानि च विचित्राणि पश्यन्नपि न पश्यति ॥ १७ ॥

उद्यानानि च रम्याणि तथैवायतनानि च।  
पुण्यानि चैव रत्नानि सोऽत्यक्रामदथाध्वगः ॥ १८ ॥

सोऽचिरेणैव कालेन विदेहानाससाद ह।  
रक्षितान् धर्मराजेन जनकेन महात्मना ॥ १९ ॥

तत्र ग्रामान् बहून् पश्चन् बह्वन्नरसभोजनान्।  
पल्लीघोषान् समृद्धांश्च बहुगोकुलसंकुलान् ॥ २० ॥

स्फीतांश्च शालियवसैर्हंससारससेवितान् ।  
पद्मिनीभिश्च शतशः श्रीमतीभिरलङ्कृतान् ॥ २१ ॥

स विदेहानतिक्रम्य समृद्धजनसेवितान् ।  
मिथिलोपवनं रम्यमाससाद समृद्धिमत् ॥ २२ ॥

हस्त्यश्वरथसंकीर्णं नरनारीसमाकुलम् ।  
पश्यन्नपश्यन्निव तत् समतिक्रामदच्युतः ॥ २३ ॥

मनसा तं वहन् भारं तमेवार्थं विचिन्तयन्।  
आत्मारामः प्रसन्नात्मा मिथिलामाससाद ह ॥ २४ ॥

तस्या द्वारं समासाद्य निःशङ्कः प्रविवेश ह।  
तत्रापि द्वारपालास्तमुग्रवाचा न्यषेधयन् ॥ २५ ॥

तथैव च शुकस्तत्र निर्मन्युः समतिष्ठत।  
न चातपाध्वसंतप्तः क्षुत्पिपासाश्रमान्वितः ॥ २६ ॥

प्रताम्यति ग्लायति वा नापैति च तथाऽऽतपात्।  
तेषां तु द्वारपालानामेकः शोकसमन्वितः ॥ २७ ॥

मध्यं गतमिवादित्यं दृष्ट्वा शुकमवस्थितम्।  
पूजयित्वा यथान्यायमभिवाद्य कृताञ्जलिः ॥ २८ ॥  
प्रावेशयत् ततः कक्ष्यां द्वितीयां राजवेश्मनः।

तत्रासीनः शुकस्तात मोक्षमेवान्वचिन्तयत् ॥ २९ ॥  
छायायामातपे चैव समदर्शी महाद्युतिः।

तं मुहूर्तादिवागम्य राज्ञो मन्त्री कृताञ्जलिः ॥ ३० ॥  
प्रावेशयत् ततः कक्ष्यां तृतीयां राजवेश्मनः।

तत्रान्तःपुरसम्बद्धं महच्चैत्ररथोपमम् ॥ ३१ ॥  
सुविभक्तजलाक्रीडं रम्यं पुष्पितपादपम् ।  
शुकं प्रावेशयन्मन्त्री प्रमदावनमुत्तमम् ॥ ३२ ॥

स तस्यासनमादिश्य निश्चक्राम ततः पुनः।  
तं चारुवेषाः सुश्रोण्यस्तरुण्यः प्रियदर्शनाः ॥ ३३ ॥  
सूक्ष्मरक्ताम्बरधरास्तप्तकाञ्चनभूषणाः ।  
संलापोल्लापकुशला नृत्यगीतविशारदाः ॥ ३४ ॥  
स्मितपूर्वाभिभाषिण्यो रूपेणाप्सरसां समाः ।  
कामोपचारकुशला भावज्ञाः सर्वकोविदाः ॥ ३५ ॥  
परं पञ्चाशतं नार्यो वारमुख्याः समाद्रवन्।

पाद्यादीनि प्रतिग्राह्य पूजया परयार्चयन् ॥ ३६ ॥  
कालोपपन्नेन तदा स्वाद्वन्नेनाभ्यतर्पयन् ।

तस्य भुक्तवतस्तात तदन्तःपुरकाननम् ॥ ३७ ॥  
सुरम्यं दर्शयामासुरेकैकश्येन भारत ।

क्रीडन्त्यश्च हसन्त्यश्च गायन्त्यश्चापिताः शुभम् ॥ ३८ ॥  
उदारसत्त्वं सत्त्वज्ञाः स्त्रियः पर्यचरंस्तथा।

आरणेयस्तु शुद्धात्मा निःसंदेहः स्वकर्मकृत् ॥ ३९ ॥  
वश्येन्द्रियो जितक्रोधो न हृष्यति न कुप्यति।

तस्मै शय्यासनं दिव्यं देवर्हं रत्नभूषितम् ॥ ४० ॥  
स्पर्ध्यास्तरणसंकीर्णं ददुस्ताः परमस्त्रियः ।

पादशौचं तु कृत्वैव शुकः संध्यामुपास्य च ॥ ४१ ॥  
निषसादासने पुण्ये तमेवार्थं विचिन्तयन्।  
पूर्वरात्रे तु तत्रासौ भूत्वा ध्यानपरायणः ॥ ४२ ॥  
मध्यरात्रे यथान्यायं निद्रामाहारयत् प्रभुः।

ततो मुहूर्तादुत्थाय कृत्वा शौचमनन्तरम् ॥ ४३ ॥  
स्त्रीभिः परिवृतो धीमान् ध्यानमेवान्वपद्यत ॥ ४४ ॥

अनेन विधिना कार्ष्णिस्तदहः शेषमच्युतः।  
तां च रात्रिं नृपकुले वर्तयामास भारत ॥ ४५ ॥