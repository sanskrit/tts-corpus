+++
title_full = "245 संन्यासीके आचरण और ज्ञानवान् संन्यासीकी प्रशंसा"
title = "२४५ शुकानुप्रश्ने"

+++


वर्तमानस्तथैवात्र वानप्रस्थाश्रमे यथा ।  
योक्तव्योऽऽत्मा कथं शक्त्या वेद्यं वै काङ्‌क्षता परम् ॥ १ ॥

प्राप्य संस्कारमेताभ्यामाश्रमाभ्यां ततः परम्।  
यत्कार्यं परमार्थं तु तदिहैकमनाः शृणु ॥ २ ॥

कषायं पाचयित्वाऽऽशु श्रेणिस्थानेषु च त्रिषु।  
प्रव्रजेच्च परं स्थानं पारिव्राज्यमनुत्तमम् ॥ ३ ॥

तत् भवानेवमभ्यस्थ वर्ततां श्रूयतां तथा।  
एक एव चरेद् धर्मं सिद्ध्यर्थमसहायवान् ॥ ४ ॥

एकश्चरति यः पश्यन् न जहाति न हीयते।  
अनग्निरनिकेतश्च ग्राममन्नार्थमाश्रयेत् ॥ ५ ॥

अश्वस्तनविधाता स्यान्मुनिर्भावसमाहितः ।  
लघ्वाशी नियताहारः सकृदन्ननिषेविता ॥ ६ ॥

कपालं वृक्षमूलानि कुचैलमसहायता ।  
उपेक्षा सर्वभूतानामेतावद् भिक्षुलक्षणम् ॥ ७ ॥

यस्मिन् वाचः प्राविशन्ति कूपे त्रस्ता द्विपा इव।  
न वक्तारं पुनर्यान्ति स कैवल्याश्रमे वसेत् ॥ ८ ॥

नैव पश्येन्न शृणुयादवाच्यं जातु कस्यचित्।  
ब्राह्मणानां विशेषेण नैव ब्रूयात् कथंचन ॥ ९ ॥

यद् ब्राह्मणस्य कुशलं तदेव सततं वदेत्।  
तूष्णीमासीत निन्दायां कुर्वन् भैषज्यमात्मनः ॥ १० ॥

येन पूर्णमिवाकाशं भवत्येकेन सर्वदा।  
शून्यं येन जनाकीर्णं तं देवा ब्राह्मणं विदुः ॥ ११ ॥

येन केनचिदाच्छन्नो येन केनचिदाशितः।  
यत्र क्वचन शायी च तं देवा ब्राह्मणं विदुः॥१२॥

अहेरिव गणाद् भीतः सौहित्यान्नरकादिव।  
कुणपादिव च स्त्रीभ्यस्तं देवा ब्राह्मणं विदुः ॥ १३ ॥

न क्रुद्ध्येन्न प्रहृष्येच्च मानितोऽमानितश्च यः।  
सर्वभूतेष्वभयदस्तं देवा ब्राह्मणं विदुः ॥ १४ ॥

नाभिनन्देत मरणं नाभिनन्देत जीवितम्।  
कालमेव प्रतीक्षेत निदेशं भृतको यथा ॥ १५ ॥

अनभ्याहतचित्तः स्यादनभ्याहतवाग् भवेत् ।  
निर्मुक्तः सर्वपापेभ्यो निरमित्रस्य किं भयम् ॥ १६ ॥

अभयं सर्वभूतेभ्यो भूतानामभयं ततः।  
तस्य मोहाद् विमुक्तस्य भयं नास्ति कुतश्चन ॥ १७ ॥

यथा नागपदेऽन्यानि पदानि पदगामिनाम्।  
सर्वाण्येवापिधीयन्ते पदजातानि कौञ्जरे ॥ १८ ॥  
एवं सर्वमहिंसायां धर्मार्थमपिधीयते ।  
अमृतः स नित्यं वसति यो हिंसां न प्रपद्यते॥१९॥

अहिंसकः समः सत्यो धृतिमान् नियतेन्द्रियः।  
शरण्यः सर्वभूतानां गतिमाप्नोत्यनुत्तमाम् ॥ २० ॥

एवं प्रज्ञानतृप्तस्य निर्भयस्य निराशिषः।  
न मृत्युरतिगो भावः स मृत्युमधिगच्छति ॥ २१ ॥

विमुक्तं सर्वसङ्गेभ्यो मुनिमाकाशवत् स्थितम्।  
अस्वमेकचरं शान्तं तं देवा ब्राह्मणं विदुः ॥ २२ ॥

जीवितं यस्य धर्मार्थं धर्मो हर्यर्थमेव च।  
अहोरात्राश्च पुण्यार्थं तं देवा ब्राह्मणं विदुः ॥ २३ ॥

निराशिषमनारम्भं निर्नमस्कारमस्तुतिम् ।  
निर्मुक्तं बन्धनैः सर्वैस्तं देवा ब्राह्मणं विदुः ॥ २४ ॥

सर्वाणि भूतानि सुखे रमन्ते  
सर्वाणि दुःखस्य भृशं त्रसन्ते।  
तेषां भयोत्पादनजातखेदः  
कुर्यान्न कर्माणि हि श्रद्दधानः ॥ २५ ॥

दानं हि भूताभयदक्षिणायाः  
सर्वाणि दानान्यधितिष्ठतीह ।  
तीक्ष्णां तनुं यः प्रथमं जहाति  
सोऽऽनन्त्यमाप्नोत्यभयं प्रजाभ्यः ॥ २६ ॥

उत्तान आस्ये न हविर्जुहोति  
लोकस्य नाभिर्जगतः प्रतिष्ठा ।  
तस्याङ्गमङ्गानि कृताकृतं च  
वैश्वानरः सर्वमिदं प्रपेदे ॥ २७ ॥

प्रादेशमात्रे हृदि निःसृतं यत्  
तस्मिन् प्राणानात्मयाजी जुहोति ।  
तस्याग्निहोत्रं हुतमात्मसंस्थं  
सर्वेषु लोकेषु सदेवकेषु ॥ २८ ॥

देवं त्रिधातुं त्रिवृतं सुपर्णं  
ये विद्युरग्र्यां परमात्मतां च।  
ते सर्वलोकेषु महीयमाना  
देवाः समर्त्याः सुकृतं वदन्ति ॥ २९ ॥

वेदांश्च वेद्यं तु विधिं च कृत्स्न-  
मथो निरुक्तं परमार्थतां च।  
सर्वं शरीरात्मनि यः प्रवेद  
तस्यैव देवाः स्पृहयन्ति नित्यम् ॥ ३० ॥

भूमावसक्तं दिवि चाप्रमेयं  
हिरण्मयं योऽण्डजमण्डमध्ये ।  
पतत्त्रिणं पक्षिणमन्तरिक्षे  
यो वेद भोग्यात्मनि रश्मिदीप्तः ॥ ३१ ॥

आवर्तमानमजरं विवर्तनं  
षण्णाभिकं द्वादशारं सुपर्व ।  
यस्येदमास्ये परियाति विश्वं  
तत् कालचक्रं निहितं गुहायाम् ॥ ३२ ॥

यः सम्प्रसादो जगतः शरीरं  
सर्वान् स लोकानधिगच्छतीह ।  
तस्मिन् हितं तर्पयतीह देवां-  
स्ते वै तृप्तास्तर्पयन्त्यास्यमस्य ॥ ३३ ॥

तेजोमयो नित्यमयः पुराणो  
लोकाननन्तानभयानुपैति ।  
भूतानि यस्मान्न त्रसन्ते कदाचित्  
स भूतानां न त्रसते कदाचित् ॥ ३४ ॥

अगर्हणीयो न च गर्हतेऽन्यान्  
स वै विप्रः परमात्मानमीक्षेत्।  
विनीतमोहो व्यपनीतकल्मषो  
न चेह नामुत्र च सोऽन्नमृच्छति ॥ ३५ ॥

अरोषमोहः समलोष्टकाञ्चनः  
प्रहीणकोशो गतसंधिविग्रहः ।  
अपेतनिन्दास्तुतिरप्रियाप्रिय-  
श्चरन्नुदासीनवदेष भिक्षुकः ॥ ३६ ॥