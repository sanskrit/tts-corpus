+++
title_full = "178 जनककी उक्ति तथा राजा नहुषके प्रश्नोंके उत्तरमें बोध्यगीता"
title = "१७८ बोध्यगीतायाम्"

+++


अत्राप्युदाहरन्तीममितिहासं पुरातनम् ।  
गीतं विदेहराजेन जनकेन प्रशाम्यता ॥ १ ॥

अनन्तमिव मे वित्तं यस्य मे नास्ति किञ्चन।  
मिथिलायां प्रदीप्तायां न मे दह्यति किञ्चन ॥ २ ॥

अत्रैवोदाहरन्तीमं बोध्यस्य पदसंचयम् ।  
निर्वेदं प्रति विन्यस्तं तं निबोध युधिष्ठिर ॥ ३ ॥

बोध्यं शान्तमृषिं राजा नाहुषः पर्यपृच्छत।  
निर्वेदाच्छान्तिमापन्नं शास्त्रप्रज्ञानतर्पितम् ॥ ४ ॥

उपदेशं महाप्राज्ञ शमस्योपदिशस्व मे।  
कां बुद्धिं समनुध्याय शान्तश्चरसि निर्वृतः ॥ ५ ॥

उपदेशेन वर्तामि नानुशास्मीह कंचन।  
लक्षणं तस्य बक्ष्येऽहं तत् स्वयं परिमृश्यताम् ॥ ६ ॥

पिङ्गला कुररः सर्पः सारङ्गान्वेषणं वने।  
इषुकारः कुमारी च षडेते गुरवो मम ॥ ७ ॥

आशा बलवती राजन् नैराश्यं परमं सुखम्।  
आशां निराशां कृत्वा तु सुखं स्वपिति पिङ्गला ॥ ८ ॥

सामिषं कुररं दृष्ट्वा वध्यमानं निरामिषैः।  
आमिषस्य परित्यागात् कुररः सुखमेधते ॥ ९ ॥

गृहारम्भो हि दुःखाय न सुखाय कदाचन।  
सर्पः परकृतं वेश्म प्रविश्य सुखमेधते ॥ १० ॥

सुखं जीवन्ति मुनयो भैक्ष्यवृत्तिं समाश्रिताः।  
अद्रोहेणैव भूतानां सारङ्गा इव पक्षिणः ॥ ११ ॥

इषुकारो नरः कश्चिदिषावासक्तमानसः ।  
समीपेनापि गच्छन्तं राजानं नावबुद्धवान् ॥ १२ ॥

बहूनां कलहो नित्य द्वयोः संकथनं ध्रुवम्।  
एकाकी विचरिष्यामि कुमारीशंखको यथा ॥ १३ ॥