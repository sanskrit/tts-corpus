+++
title_full = "300 सांख्य और योगका अन्तर बतलाते हुए योगमार्गके स्वरूप, साधन, फल और प्रभावका वर्णन"
title = "३०० योगविधौ"

+++


सांख्ये योगे च मे तात विशेषं वक्तुमर्हसि।  
तव धर्मज्ञ सर्वं हि विदितं कुरुसत्तम ॥ १ ॥

सांख्याः सांख्यं प्रशंसन्ति योगा योगं द्विजातयः।  
वदन्ति कारणं श्रेष्ठं स्वपक्षोद्भावनाय वै ॥ २ ॥

अनीश्वरः कथं मुच्येदित्येवं शत्रुकर्शन।  
वदन्ति कारणैः श्रैष्ठ्यं योगाः सम्यङ्‌मनीषिणः ॥ ३ ॥

वदन्ति कारणं चेदं सांख्याः सम्यग् द्विजातयः।  
विज्ञायेह गतीः सर्वा विरक्तो विषयेषु यः ॥ ४ ॥  
ऊर्ध्वं स देहात् सूव्यक्तं विमुच्येदिति नान्यथा।  
एतदाहुर्महाप्राज्ञाः सांख्ये वै मोक्षदर्शनम् ॥ ५ ॥

स्वपक्षे कारणं ग्राह्यं समये वचनं हितम्।  
शिष्टानां हि मतं ग्राह्यं त्वद्विधैः शिष्टसम्मतैः ॥ ६ ॥

प्रत्यक्षहेतवो योगाः सांख्याः शास्त्रविनिश्चयाः।  
उभे चैते मते तत्त्वे मम तात युधिष्ठिर ॥ ७ ॥

उभे चैते मते ज्ञाते नृपते शिष्टसम्मते।  
अनुष्ठिते यथाशास्त्रं नयेतां परमां गतिम् ॥ ८ ॥

तुल्यं शौचं तपोयुक्तं दया भूतेषु चानघ।  
व्रतानां धारणं तुल्यं दर्शनं न समं तयोः ॥ ९ ॥

यदि तुल्यं व्रतं शौचं दया चात्र फलं तथा।  
न तुल्यं दर्शनं कस्मात् तन्मे ब्रूहि पितामह ॥ १० ॥

रागं मोहं तथा स्नेहं कामं क्रोधं च केवलम्।  
योगाच्छित्त्वा ततो दोषान् पञ्चैतान् प्राप्नुवन्ति तत् ॥ ११ ॥

यथा चानिमिषाः स्थूला जालं छित्त्वा पुनर्जलम्।  
प्राप्नुवन्ति तथा योगास्तत् पदं वीतकल्मषाः ॥ १२ ॥

तथैव वागुरां छित्त्वा बलवन्तो यथा मृगाः।  
प्राप्नुयुर्विमलं मार्गं विमुक्ताः सर्वबन्धनैः ॥ १३ ॥  
लोभजानि तथा राजन् बन्धनानि बलान्विताः।  
छित्त्वा योगाः परं मार्गं गच्छन्ति विमलं शिवम् ॥ १४ ॥

अबलाश्च मृगा राजन् वागुरासु तथा परे।  
विनश्यन्ति न संदेहस्तद्वद् योगबलादृते ॥ १५ ॥

बलहीनाश्च कौन्तेय यथा जालं गता झषाः।  
वधं गच्छन्ति राजेन्द्र योगास्तद्वत् सुदुर्बलाः ॥ १६ ॥

यथा च शकुनाः सूक्ष्मं प्राप्य जालमरिंदम।  
तत्र सक्ता विपद्यन्ते मुच्यन्ते च बलान्विताः ॥ १७ ॥  
कर्मजैर्बन्धनैर्बद्धास्तद्वद् योगाः परंतप ।  
अबला वै विनश्यन्ति मुच्यन्ते च बलान्विताः ॥ १८ ॥

अल्पकश्च यथा राजन् वह्निः शाम्यति दुर्बलः।  
आक्रान्त इन्धनैः स्थूलैस्तद्वद् योगोऽबलः प्रभो ॥ १९ ॥

स एव च यदा राजन् वह्निर्जातबलः पुनः।  
समीरणगतः क्षिप्रं दहेत् कृत्स्नां महीमपि ॥ २० ॥

तद्वज्जातबलो योगी दीप्ततेजा महाबलः।  
अन्तकाल इवादित्यः कृत्स्नं संशोषयेज्जगत् ॥ २१ ॥

दुर्बलश्च यथा राजन् स्रोतसा ह्रियते नरः।  
बलहीनस्तथा योगो विषयैर्ह्रियतेऽवशः ॥ २२ ॥

तदेव च महास्रोतो विष्टम्भयति वारणः।  
तद्वद् योगबलं लब्ध्वा व्यूहते विषयान् बहून् ॥ २३ ॥

विशन्ति चावशाः पार्थ योगाद् योगबलान्विताः।  
प्रजापतीनृषीन् देवान् महाभूतानि चेश्वराः ॥ २४ ॥

न यमो नान्तकः क्रुद्धो न मृत्युर्भीमविक्रमः।  
ईशते नृपते सर्वे योगस्यामिततेजसः ॥ २५ ॥

आत्मनां च सहस्राणि बहूनि भरतर्षभ।  
योगः कुर्याद् बलं प्राप्य तैश्च सर्वैर्महीं चरेत् ॥ २६ ॥

प्राप्नुयाद् विषयांश्चैव पुनश्चोग्रं तपश्चरेत्।  
संक्षिपेच्च पुनस्तात सूर्यस्तेजोगुणानिव ॥ २७ ॥

बलस्थस्य हि योगस्य बन्धनेशस्य पार्थिव।  
विमोक्षप्रभविष्णुत्वमुपपन्नमसंशयम् ॥ २८ ॥

बलानि योगप्राप्तानि मयैतानि विशाम्पते।  
निदर्शनार्थं सूक्ष्माणि वक्ष्यामि च पुनस्तव ॥ २९ ॥

आत्मनश्च समाधाने धारणां प्रति वा विभो।  
निदर्शनानि सूक्ष्माणि शृणु मे भरतर्षभ ॥ ३० ॥

अप्रमत्तो तथा धन्वी लक्ष्यं हन्ति समाहितः।  
युक्तः सम्यक् तथा योगी मोक्षं प्राप्नोत्यसंशयम् ॥ ३१ ॥

स्नेहपूर्णे यथा पात्रे मन आधाय निश्चलम्।  
पुरुषो युक्त आरोहेत् सोपानं युक्तमानसः ॥ ३२ ॥  
युक्तस्तथायमात्मानं योगः पार्थिव निश्चलम्।  
करोत्यमलमात्मानं भास्करोपमदर्शनम् ॥ ३३ ॥

यथा च नावं कौन्तेय कर्णधारः समाहितः।  
महार्णवगतां शीघ्रं नयेत् पार्थिवसत्तम ॥ ३४ ॥  
तद्वदात्मसमाधानं युक्त्वा योगेन तत्त्ववित्।  
दुर्गमें स्थानमाप्नोति हित्वा देहमिमं नृप ॥ ३५ ॥

सारथिश्च यथा युक्त्वा सदश्वान् सुसमाहितः।  
देशमिष्टं नयत्याशु धन्विनं पुरुषर्षभ ॥ ३६ ॥  
तथैव नृपते योगी धारणासु समाहितः।  
प्राप्नोत्याशु परं स्थानं लक्षं मुक्त इवाशुगः ॥ ३७ ॥

प्रवेश्यात्मनि चात्मानं योगी तिष्ठति योऽचलः।  
पापं हन्ति पुनीतानां पदमाप्नोति सोऽजरम् ॥ ३८ ॥

नाभ्यां कण्ठे च शीर्ष च हृदि वक्षसि पार्श्वयोः।  
दर्शने श्रवणे चापि घ्राणे चामितविक्रम ॥ ३९ ॥  
स्थानेष्वेतेषु यो योगी महाव्रतसमाहितः।  
आत्मना सूक्ष्ममात्मानं युङ्‌क्ते सम्यग्विशाम्पते ॥ ४० ॥  
स शीघ्रमचलप्रख्यं कर्म दग्ध्वा शुभाशुभम्।  
उत्तमं योगमास्थाय यदीच्छति विमुच्यते ॥ ४१ ॥

आहारान् कीदृशान्‌ कृत्वा कानि जित्वा च भारत।  
योगी बलमवाप्नोति तद् भवान् वक्तुमर्हसि ॥ ४२ ॥

कणानां भक्षणे युक्तः पिण्याकस्य च भारत।  
स्नेहानां वर्जने युक्तो योगी बलमवाप्नुयात् ॥ ४३ ॥

भुञ्जानो यावकं रूक्षं दीर्घकालमरिंदम।  
एकाहारो विशुद्धात्मा योगी बलमवाप्नुयात् ॥ ४४ ॥

पक्षान् मासानृतूंश्चैतान् संवत्सरानहस्तथा ।  
अपः पीत्वा पयोमिश्रा योगी बलमवाप्नुयात् ॥ ४५ ॥

अखण्डमपि वा मांसं सततं मनुजेश्वर।  
उपोष्य सम्यक् शुद्धात्मा योगी बलमवाप्नुयात् ॥ ४६ ॥

कामं जित्वा तथा क्रोधं शीतोष्णे वर्षमेव च।  
भयं शोकं तथा श्वासं पौरुषान् विषयांस्तथा ॥ ४७ ॥  
अरतिं दुर्जयां चैव घोरां तृष्णां च पार्थिव।  
स्पर्शं निद्रां तथा तन्द्रीं दुर्जयां नृपसत्तम ॥ ४८ ॥  
दीपयन्ति महात्मानः सूक्ष्ममात्मानमात्मना ।  
वीतरागा महाप्राज्ञा ध्यानाध्ययनसम्पदा ॥ ४९ ॥

दुर्गस्त्वेष मतः पन्था ब्राह्मणानां विपश्चिताम्।  
यः कश्चिद् व्रजति ह्यस्मिन् क्षेमेण भरतर्षभ ॥ ५० ॥

यथा कश्चिद् वनं घोरं बहुसर्पसरीसृपम्।  
श्वभ्रवत् तोयहीनं च दुर्गमें बहुकण्टकम् ॥ ५१ ॥  
अभक्तमटवीप्रायं दावदग्धमहीरुहम् ।  
पन्थानं तस्कराकीर्णं क्षेमेणाभिपतेद् युवा ॥ ५२ ॥  
योगमार्गं तथाऽऽसाद्य यः कश्चिद् व्रजते द्विजः।  
क्षेमेणोपरमेन्मार्गाद् बहुदोषो हि स स्मृतः ॥ ५३ ॥

सुस्थेयं क्षुरधारासु निशितासु महीपते।  
धारणासु तु योगस्य दुःस्थेयमकृतात्मभिः ॥ ५४ ॥

विपन्ना धारणास्तात नयन्ति न शुभां गतिम्।  
नेतृहीना यथा नावः पुरुषानर्णवे नृप ॥ ५५ ॥

यस्तु तिष्ठति कौन्तेय धारणासु यथाविधि।  
मरणं जन्म दुःखं च सुखं च स विमुञ्चति॥५६॥

नानाशास्त्रेषु निष्पन्नं योगेष्विदमुदाहृतम् ।  
परं योगस्य यत् कृत्यं निश्चितं तद् द्विजातिषु ॥ ५७ ॥

परं हि तद् ब्रह्म महन्महात्मन्  
ब्रह्माणमीशं वरदं च विष्णुम्।  
भवं च धर्मं च षडाननं च  
यद् ब्रह्मपुत्रांश्च महानुभावान् ॥ ५८ ॥  
तमश्च कष्टं सुमहद् रजश्च  
सत्त्वं विशुद्धं प्रकृतिं परां च।  
सिद्धिं च देवीं वरुणस्य पत्नीं  
तेजश्च कृत्स्नं सुमहच्च धैर्यम् ॥ ५९ ॥  
ताराधिपं खे विमलं सतारं  
विश्वांश्व देवानुरगान् पितॄंश्च ।  
शैलांश्च कृत्स्नानुदधींश्च घोरान्  
नदीश्च सर्वाः सवनान् घनांश्च ॥ ६० ॥  
नागान् नगान् यक्षगणान् दिशश्च  
गन्धर्वसंघान् पुरुषान् स्त्रियश्च ।  
परस्परं प्राप्य महान्महात्मा  
विशेत योगी न चिराद् विमुक्तः ॥ ६१ ॥

कथा च येयं नृपते प्रसक्ता  
देवे महावीर्यमतौ शुभेयम् ।  
योगी स सर्वानभिभूय मर्त्यान्  
नारायणात्मा कुरुते महात्मा ॥ ६२ ॥