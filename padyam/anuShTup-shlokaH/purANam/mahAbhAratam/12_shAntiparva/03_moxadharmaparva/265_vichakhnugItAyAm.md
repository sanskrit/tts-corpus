+++
title_full = "265 राजा विचख्नुके द्वारा अहिंसा-धर्मकी प्रशंसा"
title = "२६५ विचख्नुगीतायाम्"

+++


अत्राप्युदाहरन्तीममितिहासं पुरातनम् ।  
प्रजानामनुकम्पार्थं गीतं राज्ञा विचख्नुना ॥ १ ॥

छिन्नस्थूणं वृषं दृष्ट्‌वा विलापं च गवां भृशम्।  
गोग्रहे यज्ञवाटस्य प्रेक्षमाणः स पार्थिवः ॥ २ ॥

स्वस्ति गोभ्योऽस्तु लोकेषु ततो निर्वचनं कृतम्।  
हिंसायां हि प्रवृत्तायामाशीरेषा तु कल्पिता ॥ ३ ॥

अव्यवस्थितमर्यादैर्विमूढैर्नास्तिकैर्नरैः ।  
संशयात्मभिरव्यक्तैर्हिंसा समनुवर्णिता ॥ ४ ॥

सर्वकर्मस्वहिंसा हि धर्मात्मा मनुरब्रवीत्।  
कामकाराद् विहिंसन्ति बहिर्वेद्यां पशून् नराः ॥ ५ ॥

तस्मात् प्रमाणतः कार्यो धर्मः सूक्ष्मो विजानता।  
अहिंसा सर्वभूतेभ्यो धर्मेभ्यो ज्यायसी मता ॥ ६ ॥

उपोष्य संशितो भूत्वा हित्वा वेदकृताः श्रुतीः।  
आचार इत्यनाचारः कृपणाः फलहेतवः ॥ ७ ॥

यदि यज्ञांश्च वृक्षांश्च यूपांश्चोद्दिश्य मानवाः।  
वृथा मांसं न खादन्ति नैष धर्मः प्रशस्यते ॥ ८ ॥

सुरा मत्स्या मधु मांसमासवं कृसरौदनम्।  
धूर्तैः प्रवर्तितं ह्येतन्नैतद् वेदेषु कल्पितम् ॥ ९ ॥

मानान्मोहाच्च लोभाच्च लौल्यमेतत्प्रकल्पितम् ।

विष्णुमेवाभिजानन्ति सर्वयज्ञेषु ब्राह्मणाः ॥ १० ॥  
पायसैः सुमनोभिश्च तस्यापि यजनं स्मृतम्।

यज्ञियाश्चैव ये वृक्षा वेदेषु परिकल्पिताः ॥ ११ ॥  
यच्चापि किंचित्‌ कर्तव्यमन्यच्चोक्षैः सुसंस्कृतम्।  
महासत्त्वैः शुद्धभावैः सर्वं देवार्हमेव तत् ॥ १२ ॥

शरीरमापदश्चापि विवदन्त्यविहिंसतः ।  
कथं यात्रा शरीरस्य निरारम्भस्य सेत्स्यते ॥ १३ ॥

यथा शरीरं न ग्लायेन्नेयान्मृत्युवशं यथा।  
तथा कर्मसु वर्तेत समर्थो धर्ममाचरेत् ॥ १४ ॥