+++
title_full = "284 पार्वतीके रोष एवं खेदका निवारण करनेके लिये भगवान् शिवके द्वारा दक्षयज्ञका विध्वंस, दक्षद्वारा किये हुए शिवसहस्रनाम-स्तोत्रसे संतुष्ट होकर महादेवजीका उन्हें वरदान देना तथा इस स्तोत्रकी महिमा"
title = "२८४ दक्षप्रोक्तशिवसहस्र"

+++


प्राचेतसस्य दक्षस्य कथं वैवस्वतेऽन्तरे।  
विनाशमगमद् ब्रह्मन् हयमेधः प्रजापतेः ॥ १ ॥

देव्या मन्युकृतं मत्वा क्रुद्धः सर्वात्मकः प्रभुः।  
प्रसादात् तस्य दक्षेण स यज्ञः संधितः कथम्।  
एतद् वेदितुमिच्छेयं तन्मे ब्रूहि यथातथम् ॥ २ ॥

पुरा हिमवतः पृष्ठे दक्षो वै यज्ञमाहरत्।  
गङ्गाद्वारे शुभे देशे ऋषिसिद्धनिषेविते ॥ ३ ॥

गन्धर्वाप्सरसाकीर्णे नानाद्रुमलतावृते ।  
ऋषिसङ्‌घैः परिवृतं दक्षं धर्मभृतां वरम् ॥ ४ ॥  
पृथिव्यामन्तरिक्षे च ये च स्वर्लोकवासिनः।  
सर्वे प्राञ्जलयो भूत्वा उपतस्थुः प्रजापतिम् ॥ ५ ॥

देवदानवगन्धर्वाः पिशाचोरगराक्षसाः ।  
हाहाहूहूश्च गन्धर्वौ तुम्बुरुर्नारदस्तथा ॥ ६ ॥  
विश्वावसुर्विश्वसेनो गन्धर्वाप्सरसस्तथा ।

आदित्या वसवो रुद्राः साध्याः सह मरुद्गणैः ॥ ७ ॥  
इन्द्रेण सहिताः सर्वे आगता यज्ञभागिनः।

ऊष्मपाः सोमपाश्चैव धूमपा आज्यपास्तथा ॥ ८ ॥  
ऋषयः पितरश्चैव आगता ब्रह्मणा सह।

एते चान्ये च बहवो भूतग्रामाश्चतुर्विधाः ॥ ९ ॥  
जरायुजाण्डजाश्चैव सहसा स्वेदजोद्भिजैः ।

आहूता मन्त्रिताः सर्वे देवाश्च सह पत्निभिः ॥ १० ॥  
विराजन्ते विमानस्था दीप्यमाना इवाग्नयः।

तान्‌ दृष्ट्वा मत्युनाऽऽविष्टो दधीचिर्वाक्यमब्रवीत् ॥ ११ ॥  
नायं यज्ञो न वा धर्मो यत्र रुद्रो न इज्यते।  
वधबन्धं प्रपन्ना वै किं नु कालस्य पर्ययः ॥ १२ ॥

किंनु मोहान्न पश्यन्ति विनाशं पर्युपस्थितम्।  
उपस्थितं महाघोरं न बुध्यन्ति महाध्वरे ॥ १३ ॥

इत्युक्त्वा स महायोगी पश्यति ध्यानचक्षुषा।  
स पश्यति महादेवं देवीं च वरदां शुभाम् ॥ १४ ॥  
नारदं च महात्मानं तस्या देव्याः समीपतः।  
संतोषं परमं लेभे इति निश्चित्य योगवित् ॥ १५ ॥  
एकमन्त्रास्तु ते सर्वे येनेशो न निमन्त्रितः।

तस्माद् देशादपक्रम्य दधीचिर्वाक्यमब्रवीत् ॥ १६ ॥  
अपूज्यपूजनाच्चैव पूज्यानां चाप्यपूजनात् ।  
नृघातकसमं पापं शश्वत् प्राप्नोति मानवः ॥ १७ ॥

अनृतं नोक्तपूर्वं मे न च वक्ष्ये कदाचन।  
देवतानामृषीणां च मध्ये सत्यं ब्रवीम्यहम् ॥ १८ ॥

आगतं पशुभर्तारं स्रष्टारं जगतः पतिम्।  
अध्वरे ह्यग्रभोक्तारं सर्वेषां पश्यत प्रभुम ॥ १९ ॥

सन्ति नो बहवो रुद्राः शूलहस्ताः कपर्दिनः।  
एकादशस्थानगता नाहं वेद्मि महेश्वरम् ॥ २० ॥

सर्वेषामेव मन्त्रोऽयं येनासौ न निमन्त्रितः।  
यथाह शंकरादूर्ध्वं नान्यं पश्यामि दैवतम्।  
तथा दक्षस्य विपुलो यज्ञोऽयं न भविष्यति ॥ २१ ॥

एतन्मखेशाय सुवर्णपात्रे  
हविः समस्तं विधिमन्त्रपूतम् ।  
विष्णोर्नयाम्यप्रतिमस्य भागं  
प्रभुर्विभुश्चाहवनीय एषः ॥ २२ ॥

किं नाम दानं नियमं तपो वा  
कुर्यामहं येन पतिर्ममाद्य ।  
लभेत भागं भगवानचिन्त्यो  
ह्यर्धं तथा भागमथो तृतीयम् ॥ २३ ॥

एवं ब्रुवाणां भगवान् स पत्नीं  
प्रहृष्टरूपः क्षुभितामुवाच ।  
न वेत्सि मां देवि कृशोदराङ्गि  
किं नाम युक्तं वचनं मखेशे ॥ २४ ॥

अहं विजानामि विशालनेत्रे  
ध्यानेन हीना न विदन्त्यसन्तः।  
तवाद्य मोहेन च सेन्द्रदेवा  
लोकास्त्रयः सर्वत एव मूढाः ॥ २५ ॥

मामध्वरे शंसितारः स्तुवन्ति  
रथन्तरं सामगाश्वोपगान्ति ।  
मां ब्राह्मणा ब्रह्मविदो यजन्ते  
ममाध्वर्यवः कल्पयन्ते च भागम् ॥ २६ ॥

सुप्राकृतोऽपि पुरुषः सर्वः स्त्रीजनसंसदि।  
स्तौति गर्वायते चापि स्वमात्मानं न संशयः ॥ २७ ॥

नात्मानं स्तौमि देवेशि पश्य मे तनुमध्यमे।  
यं स्रक्ष्यामि वरारोहे यागार्थे वरवर्णिनि ॥ २८ ॥

इत्युक्त्वा भगवान् पत्नीमुमां प्राणैरपि प्रियाम्।  
सोऽसृजद् भगवान्‌ वक्त्राद् भूतं घोरं प्रहर्षणम् ॥ २९ ॥

तमुवाचाक्षिप मखं दक्षस्येति महेश्वरः।  
ततो वक्त्राद् विमुक्तेन सिंहेनैकेन लीलया ॥ ३० ॥  
देव्या मन्युव्यपोहार्थं हतो दक्षस्य वै क्रतुः।

मन्युना च महाभीमा महाकाली महेश्वरी ॥ ३१ ॥  
आत्मनः कर्मसाक्षित्वे तेन सार्धं सहानुगा।

देवस्यानुमतं मत्वा प्रणम्य शिरसा ततः ॥ ३२ ॥  
आत्मनः सदृशः शौर्याद् बलरूपसमन्वितः।  
स एव भगवान् क्रोधः प्रतिरूपसमन्वितः ॥ ३३ ॥  
अनन्तबलवीर्यश्च अनन्तबलपौरुषः ।  
वीरभद्र इति ख्यातो देव्या मन्युप्रमार्जकः ॥ ३४ ॥

सोऽसृजद् रोमकूपेभ्यो रौम्यान्‌ नाम गणेश्वरान्।  
रुद्रतुल्या गणा रौद्रा रुद्रवीर्यपराक्रमाः ॥ ३५ ॥

ते निपेतुस्ततस्तूर्णं दक्षयज्ञविहिंसया ।  
भीमरूपा महाकायाः शतशोऽथ सहस्रशः ॥ ३६ ॥  
ततः किलकिलाशब्दैसकाशं पूरयन्निव ।

तेन शब्देन महता त्रस्तास्तत्र दिवौकसः ॥ ३७ ॥  
पर्वताश्च व्यशीर्यन्त चकम्पे च वसुंधरा।  
मारुताश्चैव घूर्णन्ते चुक्षुभे वरुणालयः ॥ ३८ ॥

अग्नयो नैव दीप्यन्ते नैव दीप्यति भास्करः।  
ग्रहा नैव प्रकाशन्ते नक्षत्राणि न चन्द्रमाः ॥ ३९ ॥  
ऋषयो न प्रकाशन्ते न देवा न च मानुषाः।  
एवं तु तिमिरीभूते निर्दहन्त्यपमानिताः ॥ ४० ॥

प्रहरन्त्यपरे घोरा यूपानुत्पाटयन्ति च।  
प्रमर्दन्ति तथा चान्ये विमर्दन्ति तथा परे ॥ ४१ ॥

आधावन्ति प्रधावन्ति वायुवेगा मनोजवाः।  
चूर्ण्यन्ते यज्ञपात्राणि दिव्यान्याभरणानि च ॥ ४२ ॥

विशीर्यमाणा दूश्यन्ते तारा इव नभस्तले।  
दिव्यान्नपानभक्ष्याणां राशयः पर्वतोपमाः ॥ ४३ ॥

क्षीरनद्योऽथ दृश्यते घृतपायसकर्दमाः ।  
दधिमण्डोदका दिव्याः खण्डशर्करवालुकाः ॥ ४४ ॥

षड् रसान् निवहन्त्येता गुडकुल्या मनोरमाः।  
उच्चावचानि मांसानि भक्ष्याणि विविधानि च ॥ ४५ ॥

पानकानि च दिव्यानि लेह्यचोष्याणि यानि च।  
भुञ्जते विविधैर्वक्त्रैर्विलुम्पन्त्याक्षिपन्ति च ॥ ४६ ॥

रुद्रकोपान्महाकायाः कालाग्निसदृशोपमाः ।  
क्षोभयन् सुरसैन्यानि भीषयन्तः समन्ततः ॥ ४७ ॥

क्रीडन्ति विविधाकाराश्चिक्षिपुः सुरयोषितः ।  
रुद्रक्रोधात् प्रयत्नेन सर्वदेवैः सुरक्षितम् ॥ ४८ ॥  
तं यज्ञमदहच्छीघ्रं रुद्रकर्मा समन्ततः।

चकार भैरवं नादं सर्वभूतभयंकरम् ॥ ४९ ॥  
छित्त्वा शिरो वै यज्ञस्य ननाद च मुमोद च।

ततो ब्रह्मादयो देवा दक्षश्चैव प्रजापतिः ॥ ५० ॥  
ऊचुः प्राञ्जलयः सर्वे कथ्यतां को भवानिति।

नाहं रुद्रो न वा देवी नैव भोक्तुमिहागतः ॥ ५१ ॥  
देव्या मन्युकृतं मत्वा क्रुद्धः सर्वात्मकः प्रभुः।

द्रष्टुं वा नैव विप्रेन्द्रान् नैव कौतूहलेन वा ॥ ५२ ॥  
तव यज्ञविघातार्थं सम्प्राप्तं विद्धि मामिह।

वीरभद्र इति ख्यातों रुद्रकोपाद् विनिःसृतः ॥ ५३ ॥  
भद्रकालीति विख्याता देव्याः कोपाद् विनिःसृता।  
प्रेषितौ देवदेवेन यज्ञान्तिकमिहागतौ ॥ ५४ ॥

शरणं गच्छ विप्रेन्द्र देवदेवमुमापतिम्।  
वरं क्रोधोऽपि देवस्य वरदानं न चान्यतः ॥ ५५ ॥

वीरभद्रवचः श्रुत्वा दक्षो धर्मभृतां वरः।  
तोषयामास स्तोत्रेण प्रणिपत्य महेश्वरम् ॥ ५६ ॥

प्रपद्ये देवमीशानं शाश्वतं ध्रुवमव्ययम्।  
महादेवं महात्मानं विश्वस्य जगतः पतिम् ॥ ५७ ॥

प्राणापानौ संनिरुध्य वक्त्रस्थानेन यत्नतः।  
विचार्य सर्वतो दृष्टिं बहुदृष्टिरमित्रजित् ॥ ५८ ॥  
सहसा देवदेवेशो ह्यग्निकुण्डात् समुत्थितः।  
बिभ्रत्सूर्यसहस्रस्य तेजः संवर्तकोपमः ॥ ५९ ॥  
स्मितं कृत्वाब्रवीद् वाक्यं ब्रूहि किं करवाणि ते।

श्राविते च मखाध्याये देवानां गुरुणा ततः ॥ ६० ॥  
तमुवाचाञ्जलिं कृत्वा दक्षो देवं प्रजापतिः।  
भीतशङ्कितवित्रस्तः सबाष्पवदनेक्षणः ॥ ६१ ॥  
यदि प्रसन्नो भगवान् यदि चाहं भवत्प्रियः।  
यदि वाहमनुग्राह्यो यदि वा वरदो मम ॥ ६२ ॥  
यद् दग्धं भक्षितं पीतमशितं यच्च नाशितम्।  
चूर्णीकृतापविद्धं च यज्ञसम्भारमीदृशम् ॥ ६३ ॥  
दीर्घकालेन महता प्रयत्नेन सुसंचितम्।  
तन्न मिथ्या भवेन्मह्यं वरमेतमहं वृणे ॥ ६४ ॥

तथास्त्वित्याह भगवान् भगनेत्रहरो हरः।  
धर्माध्यक्षो विरूपाक्षस्त्र्यक्षो देवः प्रजापतिः ॥ ६५ ॥

जानुभ्यामवनीं गत्वा दक्षो लब्ध्या भवाद् वरम्।  
नाम्नामष्टसहस्रेण स्तुतवान् वृषभध्वजम् ॥ ६६ ॥

यैर्नामधेयैः स्तुतवान् दक्षो देवं प्रजापतिः।  
वक्तुमर्हसि मे तात श्रीतुं श्रद्धा ममानघ ॥ ६७ ॥

श्रूयतां देवदेवस्य नामान्यद्भुतकर्मणः ।  
गूढव्रतस्य गुह्यानि प्रकाशानि च भारत ॥ ६८ ॥

नमस्ते देवदेवेश देवारिबलसूदन ।  
देवेन्द्रबलविष्टम्भ देवदानवपूजित ॥ ६९ ॥

सहस्राक्ष विरूपाक्ष त्र्यक्ष यक्षाधिपप्रिय।  
सर्वतःपाणिपादान्त सर्वतोऽक्षिशिरोमुख ॥ ७० ॥

सर्वतःश्रुतिमल्ँलोके सर्वमावृत्य तिष्ठसि ।  
शंकुकर्ण महाकर्ण कुम्भकर्णार्णवालय ॥ ७१ ॥  
गजेन्द्रकर्ण गोकर्ण पाणिकर्ण नमोऽस्तु ते।

शतोदर शतावर्त शतजिह्व नमोऽस्तु ते ॥ ७२ ॥  
गायन्ति त्वा गायत्रिणोऽर्चन्त्यर्कमर्किणः ।  
ब्रह्माणं त्वा शतक्रतुमूर्ध्वं खमिव मेनिरे ॥ ७३ ॥

मूर्तौ हि ते महामूर्ते समुद्राम्बरसंनिभ।  
सर्वा वै देवता ह्यस्मिन् गावो गोष्ठ इवासते ॥ ७४ ॥

भवच्छरीरे पश्यामि सोममग्निं जलेश्वरम्।  
आदित्यमथ वै विष्णुं ब्रह्माणं च बृहस्पतिम् ॥ ७५ ॥

भगवान् कारणं कार्यं क्रिया करणमेव च।  
असतश्च सतश्चैव तथैव प्रभवाप्ययौ ॥ ७६ ॥

नमो भवाय शर्वाय रुद्राय वरदाय च।  
पशूनां पतये नित्यं नमोऽस्त्वन्धकघातिने ॥ ७७ ॥

त्रिजटाय त्रिशीर्षाय त्रिशूलवरपाणिने ।  
त्र्यम्बकाय त्रिनेत्राय त्रिपुरघ्नाय वै नमः ॥ ७८ ॥

नमश्चण्डाय कुण्डाय अण्डायाण्डधराय च।  
दण्डिने समकर्णाय दण्डिमुण्डाय वै नमः ॥ ७९ ॥

नमोर्ध्वदंष्ट्रकेशाय शुक्लायावतताय च ।  
विलोहिताय धूम्राय नीलग्रीवाय वै नमः ॥ ८० ॥

नमोऽस्त्वप्रतिरूपाय विरूपाय शिवाय च।  
सूर्याय सूर्यमालाय सूर्यध्वजपताकिने ॥ ८१ ॥

नमः प्रमथनाथाय वृषस्कन्धाय धन्विने।  
शत्रुंदमाय दण्डाय पर्णचीरपटाय च ॥ ८२ ॥

नमो हिरण्यगर्भाय हिरण्यकवचाय च।  
हिरण्यकृतचूडाय हिरण्यपतये नमः ॥ ८३ ॥

नमः स्तुताय स्तुत्याय स्तूयमानाय वै नमः।  
सर्वाय सर्वभक्षाय सर्वभूतान्तरात्मने ॥ ८४ ॥

नमो होत्रेऽथ मन्त्राय शुक्लध्वजपताकिने।  
नमो नाभाय नाभ्याय नमः कटकटाय च ॥ ८५ ॥

नमोऽस्तु कृशनासाय कृशाङ्गाय कृशाय च।  
संहृष्टाय विहृष्टाय नमः किलकिलाय च ॥ ८६ ॥

नमोऽस्तु शयमानाय शयितायोत्थिताय च।  
स्थिताय धावमानाय मुण्डाय जटिलाय च ॥ ८७ ॥

नमो नर्तनशीलाय मुखवादित्रवादिने ।  
नाद्योपहारलुब्धाय गतिवादित्रशालिने ॥ ८८ ॥

नमो ज्येष्ठाय श्रेष्ठाय बलप्रमथनाय च।  
कालनाथाय कल्याय क्षयायोपक्षयाय च ॥ ८९ ॥

भीमदुन्दुभिहासाय भीमव्रतधराय च ।  
उग्राय च नमो नित्यं नमोऽस्तु दशबाहवे ॥ ९० ॥

नमःकपालहस्ताय चितिभस्मप्रियाय च ।  
विभीषणाय भीष्माय भीमव्रतधराय च ॥ ९१ ॥

नमो विकृतवक्त्राय खड्‌गजिह्वाय दंष्ट्रिणे।  
पक्वाममांसलुब्धाय तुम्बीवीणाप्रियाय च ॥ ९२ ॥

नमो वृषाय वृष्याय गोवृषाय वृषाय च।  
कटंकटाय दण्डाय नमः पचपचाय च ॥ ९३ ॥

नमः सर्ववरिष्ठाय वराय वरदाय च।  
वरमाल्यगन्धवस्त्राय वरातिवरदे नमः ॥ ९४ ॥

नमो रक्तविरक्ताय भावनायाक्षमालिने ।  
सम्भिन्नाय विभिन्नाय छायायातपनाय च ॥ ९५ ॥

अघोरघोररूपाय घोरघोरतराय च ।  
नमः शिवाय शान्ताय नमः शान्ततमाय च ॥ ९६ ॥

एकपाद्वहुनेत्राय एकशीर्ष्णे नमोऽस्तु ते।  
रुद्राय क्षुद्रलुब्धाय संविभागप्रियाय च ॥ ९७ ॥

पञ्चालाय सिताङ्गाय नमः शमशमाय च।  
नमश्चण्डिकघण्टाय घण्टायाघण्टघण्टिने ॥ ९८ ॥

सहस्राध्मातघण्टाय घण्टामालाप्रियाय च ।  
प्राणघण्टाय गन्धाय नमः कलकलाय च ॥ ९९ ॥

हूंहूंहूंकारपाराय हूंहूंकारप्रियाय च ।  
नमः शमशमे नित्यं गिरिवृक्षालयाय च ॥ १०० ॥

गर्भमांससृगालाय तारकाय तराय च।  
नमो यज्ञाय यजिने हुताय प्रहुताय च ॥ १०१ ॥

यज्ञवाहाय दान्ताय तप्यायातपनाय च।  
नमस्तटाय तट्याय तटानां पतये नमः ॥ १०२ ॥

अन्नदायान्नपतये नमस्त्वन्नभुजे तथा ।  
नमः सहस्रशीर्षाय सहस्रचरणाय च ॥ १०३ ॥

सहस्रोद्यतशूलाय सहस्रनयनाय च ।  
नमो बालार्कवर्णाय बालरूपधराय च ॥ १०४ ॥

बालानुचरगोप्ताय बालक्रीडनकाय च ।  
नमो वृद्धाय लुब्धाय क्षुब्धाय क्षोभणाय च ॥ १०५ ॥

तरङ्गाङ्कितकेशाय मुञ्जकेशाय वै नमः।  
नमः षट्‌कर्मतुष्टाय त्रिकर्मनिरताय च ॥ १०६ ॥

वर्णाश्रमाणां विधिवत् पृथक्कर्मनिवर्तिने ।  
नमो घुष्याय घोषाय नमः कलकलाय च ॥ १०७ ॥

श्वेतपिङ्गलनेत्राय कृष्णरक्तेक्षणाय च ।  
प्राणभग्नाय दण्डाय स्फोटनाय कृशाय च ॥ १०८ ॥

धर्मकामार्थमोक्षाणां कथनीयकथाय च ।  
सांख्याय सांख्यमुख्याय सांख्ययोगप्रवर्तिने ॥ १०९ ॥

नमो रथ्यविरथ्याय चतुष्पथरथाय च।  
कृष्णाजिनोत्तरीयाय व्यालयज्ञोपवीतिने ॥ ११० ॥

ईशान वज्रसंघात हरिकेश नमोऽस्तु ते।  
त्र्यम्बकाम्बिकनाथाय व्यक्ताव्यक्त नमोऽस्तु ते ॥ १११ ॥

काम कामद कामघ्न तृप्तातृप्तविचारिणे।  
सर्व सर्वद सर्वघ्न संध्याराग नमोऽस्तु ते ॥ ११२ ॥

महाबल महाबाहो महासत्त्व महाद्युते।  
महामेघचयप्रख्य महाकाल नमोऽस्तु ते ॥ ११३ ॥

स्थूल जीर्णाङ्ग जटिले वल्कलाजिनधारिणे।  
दीप्तसूर्याग्निजटिले वल्कलाजिनवाससे ।  
सहस्रसूर्यप्रतिम तपोनित्य नमोऽस्तु ते ॥ ११४ ॥

उन्मादन शतावर्त गङ्गातोयार्द्रमूर्धज ।  
चन्द्रावर्त युगावर्त मेघावर्त नमोऽस्तु ते ॥ ११५ ॥

त्वमन्नमन्नभोक्ता च अन्नदोऽन्नभुगेव च।  
अन्नस्रष्टा च पक्ता च पक्वभुक्पवनोऽनलः ॥ ११६ ॥

जरायुजाण्डजाश्चैव स्वेदजाश्च तथोद्भिजाः ।  
त्वमेव देवदेवेश भूतग्रामश्चतुर्विधः ॥ ११७ ॥

चराचरस्य स्रष्टा त्वं प्रतिहर्ता तथैव च।  
त्वामाहुर्ब्रह्मविदुषो ब्रह्म ब्रह्मविदां वर ॥ ११८ ॥

मनसः परमा योनिः खं वायुर्ज्योतिषां निधिः।  
ऋक्सामानि तथोङ्कारमाहुस्त्वां ब्रह्मवादिनः ॥ ११९ ॥

हायिहायिहुवाहायिहावुहायि तथाऽसकृत् ।  
गायन्ति त्वां सुरश्रेष्ठ सामगा ब्रह्मवादिनः ॥ १२० ॥

यजुर्मयो ऋङ्‌मयश्च त्वमाहुतिमयस्तथा ।  
पठ्यसे स्तुतिभिश्चैव वेदोपनिषदां गणैः ॥ १२१ ॥

ब्राह्मणाः क्षत्रिया वैश्याः शूद्रा वर्णावराश्च ये।  
त्वमेव मेघसंघाश्च विद्युत्स्तनितगर्जितः ॥ १२२ ॥

संवत्सरस्त्वमृतवो मासो मासार्धमेव च।  
युगं निमेषाः काष्ठास्त्वं नक्षत्राणि ग्रहाः कलाः ॥ १२३ ॥

वृक्षाणां ककुदोऽसि त्वं गिरीणां शिखराणि च।  
व्याघ्रो मृगाणां पततां तार्क्ष्योऽनन्तश्च भोगिनाम् ॥ १२४ ॥

क्षीरोदो ह्युदधीनां च यन्त्राणां धनुरेव च।  
वज्रः प्रहरणानां च व्रतानां सत्यमेव च ॥ १२५ ॥

त्वमेव द्वेष इच्छा च रागो मोहः क्षमाक्षमे।  
व्यवसायो धृतिर्लोभः कामक्रोधौ जयाजयौ ॥ १२६ ॥

त्वं गदी त्वं शरी चापी खट्‌वाङ्गी झर्झरी तथा।  
छेत्ता भेत्ता प्रहर्ता त्वं नेता मन्ता पिता मतः॥१२७॥

दशलक्षणसंयुक्तो धर्मोऽर्थः काम एव च।  
गङ्गा समुद्राः सरितः पल्वलानि सरांसि च ॥ १२८ ॥  
लता वल्यस्तृणौषध्यः पशवो मृगपक्षिणः।  
द्रव्यकर्मसमारम्भः कालः पुष्पफलप्रदः ॥ १२९ ॥

आदिश्चान्तश्च देवानां गायत्र्योंकार एव च।  
हरितो रोहितो नीलः कृष्णो रक्तस्तथारुणः।  
कद्रुश्च कपिलश्चैव कपोतो मेचकस्तथा ॥ १३० ॥

अवर्णश्च सुवर्णश्च वर्णकारो घनोपमः।  
सुवर्णनामा च तथा सुवर्णप्रिय एव च ॥ १३१ ॥

त्वमिन्द्रश्च यमश्चैव वरुणो धनदोऽनलः।  
उपप्लवश्चित्रभानुः स्वर्भानुर्भानुरेव च ॥ १३२ ॥

होत्रं होता च होम्यं च हुतं चैव तथा प्रभुः।  
त्रिसौपर्णं तथा ब्रह्म यजुषां शतरुद्रियम् ॥ १३३ ॥

पवित्रं च पवित्राणां मङ्गलानां च मङ्गलम्।  
गिरिको हिंडुको वृक्षो जीवः पुद्‌गल एव च ॥ १३४ ॥  
प्राणः सत्त्वं रजश्चैव तमश्चाप्रमदस्तथा।  
प्राणोऽपानः समानश्च उदानो व्यान एव च ॥ १३५ ॥  
उन्मेषश्च निमेषश्च क्षुतं जृम्भितमेव च।  
लोहितान्तर्गता दृष्टिर्महावक्त्रो महोदरः ॥ १३६ ॥

सूचीरोमा हरिश्मश्रुरूर्ध्वकेशश्चलाचलः ।  
गीतवादित्रतत्त्वज्ञो गीतवादनकप्रियः ॥ १३७ ॥

मत्स्यो जलचरो जाल्योऽकलः केलिकलः कलिः।  
अकालश्चातिकालश्च दुष्कालः काल एव च ॥ १३८ ॥

मृत्युः क्षुरश्च कृत्यश्च पक्षोऽपक्षक्षयंकरः।  
मेघकालो महादंष्ट्रः संवर्तकबलाहकः ॥ १३९ ॥

घण्टोऽघण्टो घटी घण्टी चरुचेली मिलीमिली।  
ब्रह्मकायिकमग्नीनां दण्डी मुण्डस्त्रिदण्डधृक् ॥ १४० ॥

चतुर्युगश्चतुर्वेदश्चातुर्होत्रप्रवर्तकः ।  
चातुराश्रम्यनेता च चातुर्वर्ण्यकरश्च यः ॥ १४१ ॥

सदा चाक्षप्रियो धूर्तो गणाध्यक्षो गणाधिपः।  
रक्तमाल्याम्बरधरो गिरिशो गिरिकप्रियः ॥ १४२ ॥

शिल्पिकः शिल्पिनां श्रेष्ठः सर्वशिल्पप्रवर्तकः।  
भगनेत्राङ्कुशश्चण्डः पूष्णो दन्तविनाशनः ॥ १४३ ॥

स्वाहा स्वधा वषट्‌कारो नमस्कारो नमो नमः।  
गूढव्रतो गुह्यतपास्तारकस्तारकामयः ॥ १४४ ॥

धाता विधाता संधाता विधाता धारणोऽधरः।  
ब्रह्मा तपश्च सत्यं च ब्रह्मचर्यमथार्जवम् ॥ १४५ ॥  
भूतात्मा भूतकृद्भूतो भूतभव्यभवोद्भवः ।  
भूर्भुवः स्वरितश्चैव ध्रुवो दान्तो महेश्वरः ॥ १४६ ॥

दीक्षितोऽदीक्षितः क्षान्तो दुर्दान्तोऽदान्तनाशनः ।  
चन्द्रावर्तो युगावर्तः संवर्तः सम्प्रवर्तकः ॥ १४७ ॥

कामो बिन्दुरणुः स्थूलः कर्णिकारस्रजप्रियः।  
नन्दीमुखो भीममुखः सुमुखो दुर्मुखोऽमुखः ॥ १४८ ॥  
चतुर्मुखो बहुमुखो रणेष्वग्निमुखस्तथा ।  
हिरण्यगर्भः शकुनिर्महोरगपतिर्विराट् ॥ १४९ ॥

अधर्महा महापार्श्वश्चण्डधारो गणाधिपः ।  
गोनर्दो गोप्रतारश्च गोवृषेश्वरवाहनः ॥ १५० ॥  
त्रैलोक्यगोप्ता गोविन्दो गोमार्गोऽमार्ग एव च।  
श्रेष्ठः स्थिरश्च स्थाणुश्च निष्कम्पः कम्प एव च ॥ १५१ ॥  
दुर्वारणो दुर्विषहो दुःसहो दुरतिक्रमः।  
दुर्घर्षो दुष्प्रकम्पश्च दुर्विषो दुर्जयो जयः ॥ १५२ ॥  
शशः शशाङ्कः शमनः शीतोष्णक्षुज्जराधिकृत्।  
आधयो व्याधयश्चैव व्याधिहा व्याधिरेव च ॥ १५३ ॥

मम यज्ञमृगव्याधो व्याधीनामागमो गमः।  
शिखण्डी पुण्डरीकाक्षः पुण्डरीकवनालयः ॥ १५४ ॥  
दण्डधारस्त्र्यम्बकश्च उग्रदण्डोऽण्डनाशनः ।  
विषाग्निपाः सुरश्रेष्ठः सोमपास्त्वं मरुत्पतिः ॥ १५५ ॥

अमृतपास्त्वं जगन्नाथ देवदेव गणेश्वरः।  
विषाग्निपा मृत्युपाश्च क्षीरपाः सोमपास्तथा।  
मधुश्च्युतानामग्रपास्त्वमेव तुषिताद्यपाः ॥ १५६ ॥

हिरण्यरेताः पुरुषस्त्वमेव  
त्वं स्त्री पुमांस्त्वं च नपुंसकं च।  
बालो युवा स्थविरो जीर्णदंष्ट्र-  
स्त्वं नागेन्द्र शक्रस्त्वं विश्वकृद्विश्वकर्ता ॥ १५७ ॥  
विश्वकृद् विश्वकृतां वरेण्यस्त्वं विश्ववाहो  
विश्वरूपस्तेजस्वी विश्वतोमुखः ।  
चन्द्रादित्यौ चक्षुषी ते हृदयं च पितामहः ॥ १५८ ॥

महोदधिः सरस्वती वाग् बलमनलो-  
ऽनिलःअहोरात्रं निमेषोन्मेषकर्म ॥ १५९ ॥

न ब्रह्मा न च गोविन्दः पौराणा ऋषयो न ते।  
माहात्म्यं वेदितुं शक्ता याथातथ्येन ते शिव ॥ १६० ॥

या मूर्तयः सुसूक्ष्मास्ते न मह्यं यान्ति दर्शनम्।  
त्राहि मां सततं रक्ष पिता पुत्रमिवौरसम् ॥ १६१ ॥

रक्ष मां रक्षणीयोऽहं तवानघ नमोऽस्तु ते।  
भक्तानुकम्पी भगवान् भक्तश्चाहं सदा त्वयि ॥ १६२ ॥

यः सहस्राण्यनेकानि पुंसामावृत्य दुर्दृशः।  
तिष्ठत्येकः समुद्रान्ते स मे गोप्तास्तु नित्यशः ॥ १६३ ॥

यं विनिद्रा जितश्वासाः सत्त्वस्थाः संयतेन्द्रियाः।  
ज्योतिः पश्यन्ति युञ्जानास्तस्मै योगात्मने नमः ॥ १६४ ॥

जटिले दण्डिने नित्यं लम्बोदरशरीरिणे।  
कमण्डलुनिषङ्गाय तस्मै ब्रह्मात्मने नमः ॥ १६५ ॥

यस्य केशेषु जीमूता नद्यः सर्वाङ्गसंधिषु।  
कुक्षौ समुद्राश्चत्वारस्तस्मै तोयात्मने नमः ॥ १६६ ॥

सम्भक्ष्य सर्वभूतानि युगान्ते पर्युपस्थिते।  
यः शेते जलमध्यस्थस्तं प्रपद्येऽम्बुशायिनम् ॥ १६७ ॥

प्रविश्य वदनं राहोर्यः सोमं पिबते निशि।  
ग्रसत्यर्कं च स्वर्भानुर्भूत्वा मां सोऽभिरक्षतु ॥ १६८ ॥

ये चानुपतिता गर्भा यथा भागानुपासते।  
नमस्तेभ्यः स्वधा स्वाहा प्राप्नुवन्तु मुदन्तु ते ॥ १६९ ॥

येऽङ्‌गुष्ठमात्राः पुरुषा देहस्थाः सर्वदेहिनाम्।  
रक्षन्तु ते हि मां नित्यं नित्यं चाप्याययन्तु माम्॥१७०॥

ये न रोदन्ति देहस्था देहिनो रोदयन्ति च।  
हर्षयन्ति न हृष्यन्ति नमस्तेभ्योऽस्तु नित्यशः ॥ १७१ ॥

ये नदीषु समुद्रेषु पर्वतेषु गुहासु च।  
वृक्षमूलेषु गोष्ठेषु कान्तारे गहनेषु च ॥ १७२ ॥  
चतुष्पथेषु रथ्यासु चत्वरेषु तटेषु च।  
हस्त्यश्वरथशालासु जीर्णोद्यानालयेषु च ॥ १७३ ॥  
येषु पञ्चसु भूतेषु दिशासु विदिशासु च।  
चन्द्रार्कयोर्मध्यगता ये च चन्द्रार्करश्मिषु ॥ १७४ ॥  
रसातलगता ये च ये च तस्मै परं गताः।  
नमस्तेभ्यो नमस्तेभ्यो नमस्तेभ्योऽस्तु नित्यशः ॥ १७५ ॥

येषां न विद्यते संख्या प्रमाणं रूपमेव च।  
असंख्येयगुणा रुद्रा नमस्तेभ्योऽस्तु नित्यशः ॥ १७६ ॥

सर्वभूतकरो यस्मात् सर्वभूतपतिर्हरः ।  
सर्वभूतान्तरात्मा च तेन त्वं न निमन्त्रितः ॥ १७७ ॥

त्वमेव हीज्यसे यस्माद् यज्ञैर्विविधदक्षिणैः।  
त्वमेव कर्ता सर्वस्य तेन त्वं न निमन्त्रितः ॥ १७८ ॥

अथवा मायया देव सूक्ष्मया तव मोहितः।  
एतस्मात्‌ कारणाद् वापि तेन त्वं न निमन्त्रितः ॥ १७९ ॥

प्रसीद मम भद्रं ते भव भावगतस्य मे।  
त्वयि मे हृदयं देव त्वयि बुद्धिर्मनस्त्वयि ॥ १८० ॥

स्तुत्वैवं स महादेवं विरराम प्रजापतिः।  
भगवानपि सुप्रीतः पुनर्दक्षमभाषत ॥ १८१ ॥

परितुष्टोऽस्मि ते दक्ष स्तवेनानेन सुव्रत।  
बहुनात्र किमुक्तेन मत्समीपे भविष्यसि ॥ १८२ ॥

अश्वमेधसहस्रस्य वाजपेयशतस्य च ।  
प्रजापते मत्प्रसादात् फलभागी भविष्यसि ॥ १८३ ॥

अथैनमब्रवीद् वाक्यं लोकस्याधिपतिर्भवः ।  
आश्वासनकरं वाक्यं वाक्यविद्‌वाक्य सम्मतम् ॥ १८४ ॥

दक्ष दक्ष न कर्तव्यो मन्युर्विघ्नमिमं प्रति।  
अहं यज्ञहरस्तुभ्यं दृष्टमेतत् पुरातनम् ॥ १८५ ॥

भूयश्च ते वरं दद्मि तं त्वं गृह्णीष्व सुव्रत।  
प्रसन्नवदनो भूत्वा तदिहैकमनाः शृणु ॥ १८६ ॥

वेदात्‌ षडङ्गादुद्‌धृत्य सांख्ययोगाच्च युक्तितः।  
तपः सुतप्तं विपुलं दुश्चरं देवदानवैः ॥ १८७ ॥

अपूर्वं सर्वतोभद्रं सर्वतोमुखमव्ययम् ।  
अब्दैर्दशाहसंयुक्तं गूढमप्राज्ञनिन्दितम् ॥ १८८ ॥  
वर्णाश्रमकृतैर्धर्मैर्विपरीतं क्वचित्समम् ।  
गतान्तैरध्यवसितमत्याश्रममिदं व्रतम् ॥ १८९ ॥  
मया पाशुपतं दक्ष शुभमुत्पादितं पुरा।  
तस्य चीर्णस्य तत्‌ सम्यक् फलं भवति पुष्कलम्।  
तच्चास्तु ते महाभाग त्यज्यतां मानसो ज्वरः ॥ १९० ॥

एवमुक्त्वा महादेवः सपत्नीकः सहानुगः।  
अदर्शनमनुप्राप्तो दक्षस्यामितविक्रमः ॥ १९१ ॥

दक्षप्रोक्तं स्तवमिमं कीर्तयेद् यः शृणोति वा।  
नाशुभं प्राप्नुयात् किंचिद् दीर्घमायुरवाप्नुयात् ॥ १९२ ॥

यथा सर्वेषु देवेषु वरिष्ठो भगवान् शिवः।  
तथा स्तवो वरिष्ठोऽयं स्तवानां ब्रह्मसम्मितः ॥ १९३ ॥

यशोराज्यसुखैश्वर्यकामार्थधनकांक्षिभिः ।  
श्रोतव्यो भक्तिमास्थाय विद्याकामैश्च यत्नतः ॥ १९४ ॥

व्याधितो दुःखितो दीनश्चोरग्रस्तो भयार्दितः।  
राजकार्याभियुक्तो वा मुच्यते महतो भयात् ॥ १९५ ॥

अनेनैव तु देहेन गणानां समतां व्रजेत्।  
तेजसा यशसा चैव युक्तो भवति निर्मलः ॥ १९६ ॥

न राक्षसाः पिशाचा वा न भूता न विनायकाः।  
विघ्नं कुर्युर्गृहे तस्य यत्रायं पठ्यते स्तवः ॥ १९७ ॥

शृणुयाच्चैव या नारी तद्भक्ता ब्रह्मचारिणी।  
पितृपक्षे भर्तृपक्षे पूज्या भवति देववत् ॥ १९८ ॥

शृणुयाद्‌ यः स्तवं कृत्स्नं कीर्तयेद् वा समाहितः।  
तस्य सर्वाणि कर्माणि सिद्धिं गच्छन्त्यभीक्ष्णशः ॥ १९९ ॥

मनसा चिन्तितं यच्च यच्च वाचानुकीर्तितम्।  
सर्वं सम्पद्यते तस्य स्तवस्यास्यानुकीर्तनात् ॥ २०० ॥

देवस्य च गुहस्यापि देव्या नन्दीश्वरस्य च।  
बलिं सुविहितं कृत्वा दमेन नियमेन च ॥ २०१ ॥  
ततस्तु युक्तो गृह्णीयान्नामान्याशु यथाक्रमम्।  
ईप्सितान् लभते सोऽर्थान् भोगान् कामांश्च मानवः ॥ २०२ ॥  
मृतश्च स्वर्गमाप्नोति तिर्यक्षु च न जायते।  
इत्याह भगवान् व्यासः पराशरसुतः प्रभुः ॥ २०३ ॥