+++
title_full = "228 दैत्योंको त्यागकर इन्द्रके पास लक्ष्मीदेवीका आना तथा किन सद्\u200cगुणोंके होनेपर लक्ष्मी आती हैं और किन दुर्गुणोंके होनेपर वे त्यागकर चली जाती हैं, इस बातको विस्तारपूर्वक बताना"
title = "२२८ श्री-वासवसंवादः"

+++


पूर्वरूपाणि मे राजन् पुरुषस्य भविष्यतः।  
पराभविष्यतश्चैव तन्मे ब्रूहि पितामह ॥ १ ॥

मन एव मनुष्यस्य पूर्वरूपाणि शंसति।  
भविष्यतश्च भद्रं ते तथैव न भविष्यतः ॥ २ ॥

अत्राप्युदाहरन्तीममितिहासं पुरातनम् ।  
श्रिया शक्रस्य संवादं तं निबोध युधिष्ठिर ॥ ३ ॥

महतस्तपसो व्युष्ट्या पश्यल्ँलोकौ परावरौ।  
सामान्यमृषिभिर्गत्वा ब्रह्मलोकनिवासिभिः ॥ ४ ॥  
ब्रह्मेवामितदीप्तौजाः शान्तपाप्मा महातपाः ।  
विचचार यथाकामं त्रिषु लोकेषु नारदः ॥ ५ ॥

कदाचित् प्रातरुत्थाय पिस्पृक्षुः सलिलं शुचि।  
ध्रुवद्वारभवां गङ्गां जगामावततार च ॥ ६ ॥

सहस्रनयनश्चापि वज्री शम्बरपाकहा ।  
तस्या देवर्षिजुष्टायास्तीरमभ्याजगाम ह ॥ ७ ॥

तावाप्लुत्य यतात्मानौ कृतजप्यौ समासतः।  
नद्याः पुलिनमासाद्य सूक्ष्मकाञ्चनवालुकम् ॥ ८ ॥  
पुण्यकर्मभिराख्याता देवर्षिकथिताः कथाः ।  
चक्रतुस्तौ तथाऽऽसीनौ महर्षिकथितास्तथा ॥ ९ ॥

पूर्ववृत्तव्यपेतानि कथयन्तौ समाहितौ ।  
अथ भास्करमुद्यन्तं रश्मिजालपुरस्कृतम् ॥ १० ॥  
पूर्णमण्डलमालोक्य तावुत्थायोपतस्थतुः ।

अभितस्तूदयन्तं तमर्कमर्कमिवापरम् ॥ ११ ॥  
आकाशे ददृशे ज्योतिरुद्यतार्चिःसमप्रभम् ।  
तयोः समीपं तं प्राप्तं प्रत्यदृश्यत भारत ॥ १२ ॥

तत् सुपर्णार्कचरितमास्थितं वैष्णवं पदम्।  
भाभिरप्रतिमं भाति त्रैलोक्यमवभासयत् ॥ १३ ॥

तत्राभिरूपशोभाभिरप्सरोभिः पुरस्कृताम् ।  
बृहतीमंशुमत्प्रख्यां बृहद्भानोरिवार्चिषम् ॥ १४ ॥  
नक्षत्रकल्पाभरणां तां मौक्तिकसमस्रजम् ।  
श्रियं ददृशतुः पद्मां साक्षात् पद्मदलस्थिताम् ॥ १५ ॥

सावरुह्य विमानाग्रादङ्गनानामनुत्तमा ।  
अभ्यागच्छत् त्रिलोकेशं देवर्षिं चापि नारदम् ॥ १६ ॥

नारदानुगतः साक्षान्मघवांस्तामुपागमत् ।  
कृताञ्जलिपुटो देवीं निवेद्यात्मानमात्मना ॥ १७ ॥  
चक्रे चानुपमां पूजां तस्याश्चापि स सर्ववित्।  
देवराजः श्रियं राजन् वाक्यं चेदमुवाच ह ॥ १८ ॥

का त्वं केन च कार्येण सम्प्राप्ता चारुहासिनि।  
कुतश्चागम्यते सुभ्रु गन्तव्यं क्व च ते शुभे ॥ १९ ॥

पुण्येषु त्रिषु लोकेषु सर्वे स्थावरजङ्गमाः।  
ममात्मभावमिच्छन्तो यतन्ते परमात्मना ॥ २० ॥

साहं वै पङ्कजे जाता सूर्यरश्मिविबोधिते।  
भूत्यर्थं सर्वभूतानां पद्मा श्रीः पद्ममालिनी ॥ २१ ॥

अहं लक्ष्मीरहं भूतिः श्रीश्चाहं बलसूदन।  
अहं श्रद्धा च मेधा च संनतिर्विजितिः स्थितिः ॥ २२ ॥  
अहं धृतिरहं सिद्धिरहं त्विड् भूतिरेव च।  
अहं स्वाहा स्वधा चैव संस्तुतिर्नियतिः स्मृतिः ॥ २३ ॥

राज्ञां विजयमानानां सेनाग्रेषु ध्वजेषु च।  
निवासे धर्मशीलानां विषयेषु पुरेषु च ॥ २४ ॥

जितकाशिनि शूरे च संग्रामेष्वनिवर्तिनि।  
निवसामि मनुष्येन्द्रे सदैव बलसूदन ॥ २५ ॥

धर्मनित्ये महाबुद्धौ ब्रह्मण्ये सत्यवादिनि।  
प्रश्रिते दानशीले च सदैव निवसाम्यहम् ॥ २६ ॥

असुरेष्ववसं पूर्वं सत्यधर्मनिबन्धना ।  
विपरीतांस्तु तान् बुद्ध्वा त्वयि वासमरोचयम् ॥ २७ ॥

कथंवृत्तेषु दैत्येषु त्वमवात्सीर्वरानने ।  
दृष्ट्‌त्वा च किमिहागास्त्वं हित्वा दैतेयदानवान् ॥ २८ ॥

स्वधर्ममनुतिष्ठत्सु धैर्यादचलितेषु च ।  
स्वर्गमार्गाभिरामेषु सत्त्वेषु निरता ह्यहम् ॥ २९ ॥

दानाध्ययनयज्ञेज्यापितृदैवतपूजनम् ।  
गुरूणामतिथीनां च तेषां सत्यमवर्तत ॥ ३० ॥

सुसम्मृष्टगृहाश्चासन् जितस्त्रीका हुताग्नयः ।  
गुरुशुश्रूषका दान्ता ब्रह्मण्याः सत्यवादिनः ॥ ३१ ॥

श्रद्दधाना जितक्रोधा दानशीलानसूयवः ।  
भृतपुत्रा भृतामात्या भृतदारा ह्यनीर्षवः ॥ ३२ ॥

अमर्षेण न चान्योन्यं स्पृहयन्ते कदाचन।  
न च जातूपतप्यन्ति धीराः परसमृद्धिभिः ॥ ३३ ॥

दातारः संगृहीतार आर्याः करुणवेदिनः।  
महाप्रसादा ऋजवो दृढभक्ता जितेन्द्रियाः ॥ ३४ ॥

संतुष्टभृत्यसचिवाः कृतज्ञाः प्रियवादिनः ।  
यथार्हमानार्थकरा ह्रीनिषेवा यतव्रताः ॥ ३५ ॥

नित्यं पर्वसु सुस्नाताः स्वनुलिप्ताः स्वलंकृताः।  
उपवासतपःशीलाः प्रतीता ब्रह्मवादिनः ॥ ३६ ॥

नैनानभ्युदियात् सूर्यो न चाप्यासन् प्रगेशयाः।  
रात्रौ दधि च सक्तूंश्च नित्यमेव व्यवर्जयन् ॥ ३७ ॥

कल्यं घृतं चान्ववेक्षन् प्रयता ब्रह्मवादिनः।  
मङ्गल्यान्यपि चापश्यन् ब्राह्मणांश्चाप्यपूजयन् ॥ ३८ ॥

सदा हि वदतां धर्मं सदा चाप्रतिगृह्णताम्।  
अर्धं च रात्र्याः स्वपतां दिवा चास्वपतां तथा ॥ ३९ ॥

कृपणानाथवृद्धानां दुर्बलातुरयोषिताम् ।  
दयां च संविभागं च नित्यमेवान्वमोदताम् ॥ ४० ॥

त्रस्तं विषण्णमुद्विग्नं भयार्तं व्याधितं कृशम्।  
हृतस्वं व्यसनार्तं च नित्यमाश्वासयन्ति ते ॥ ४१ ॥

धर्ममेवान्ववर्तन्त न हिंसन्ति परस्परम्।  
अनुकूलाश्च कार्येषु गुरुवृद्धोपसेविनः ॥ ४२ ॥

पितॄन् देवातिथींश्चैव यथावत् तेऽभ्यपूजयन्।  
अवशेषाणि चाश्नन्ति नित्यं सत्यतपोधृताः ॥ ४३ ॥

नैकेऽश्नन्ति सुसम्पन्नं न गच्छन्ति परस्त्रियम्।  
सर्वभूतेष्ववर्तन्त यथाऽऽत्मनि दयां प्रति ॥ ४४ ॥

नैवाकाशे न पशुषु वियोनौ च न पर्वसु।  
इन्द्रियस्य विसर्गं ते रोचयन्ति कदाचन ॥ ४५ ॥

नित्यं दानं तथा दाक्ष्यमार्जवं चैव नित्यदा।  
उत्साहोऽथानहंकारः परमं सौहृदं क्षमा ॥ ४६ ॥  
सत्यं दानं तपः शौचं कारुण्यं वागनिष्ठुरा।  
मित्रेषु चानभिद्रोहः सर्वं तेष्वभवत् प्रभो ॥ ४७ ॥

निद्रा तन्द्रीरसम्प्रीतिरसूयाथानवेक्षिता ।  
अरतिश्च विषादश्च स्पृहा चाप्यविशन्न तान् ॥ ४८ ॥

साहमेवंगुणेष्वेव दानवेष्ववसं पुरा ।  
प्रजासर्गमुपादाय नैकं युगविपर्ययम् ॥ ४९ ॥

ततः कालविपर्यासे तेषां गुणविपर्ययात्।  
अपश्यं निर्गतं धर्मं कामक्रोधवशात्मनाम् ॥ ५० ॥

सभासदां च वृद्धानां सतां कथयतां कथाः।  
प्राहसन्नभ्यसूयंश्च सर्ववृद्धान् गुणावराः ॥ ५१ ॥

युवानश्च समासीना वृद्धानपि गतान् सतः।  
नाभ्युत्थानाभिवादाभ्यां यथापूर्वमपूजयन् ॥ ५२ ॥

वर्तयत्येव पितरि पुत्रः प्रभवते तथा।  
अमित्रभृत्यतां प्राप्य ख्यापयन्त्यनपत्रपाः ॥ ५३ ॥

तथा धर्मादपेतेन कर्मणा गर्हितेन ये।  
महतः प्राप्नुवन्त्यर्थांस्तेषां तत्राभवत् स्पृहा ॥ ५४ ॥

उच्चैश्चाभ्यवदन् रात्रौ नीचैस्तत्राग्निरज्वलत् ।  
पुत्राः पितॄनत्यचरन् नार्यश्चात्यचरन् पतीन् ॥ ५५ ॥

मातरं पितरं वृद्धमाचार्यमतिथिं गुरुम्।  
गुरुत्वान्नाभ्यनन्दन्त कुमारान् नान्वपालयन् ॥ ५६ ॥

भिक्षां बलिमदत्त्वा च स्वयमन्नानि भुञ्जते।  
अनिष्ट्वाऽसंविभज्याथ पितृदेवातिथीन् गुरून् ॥ ५७ ॥

न शौचमनुरुद्ध्यन्त तेषां सूदजनास्तथा।  
मनसा कर्मणा वाचा भक्ष्यमासीदनावृतम् ॥ ५८ ॥

विप्रकीर्णानि धान्यानि काकमूषिकभोजनम् ।  
अपावृतं पयोऽतिष्ठदुच्छिष्टाश्चास्पृशन् घृतम् ॥ ५९ ॥

कुद्दालं दात्रपिटकं प्रकीर्णं कांस्यभाजनम्।  
द्रव्योपकरणं सर्वं नान्ववैक्षत् कुटुम्बिनी ॥ ६० ॥

प्राकारागारविध्वंसान्न स्म ते प्रतिकुर्वते।  
नाद्रियन्ते पशून् बद्ध्वा यवसेनोदकेन च ॥ ६१ ॥

बालानां प्रेक्षमाणानां स्वयं भक्ष्यमभक्षयन्।  
तथा भृत्यजनं सर्वमसंतर्प्य च दानवाः ॥ ६२ ॥

पायसं कृसरं मांसमपूपानथ शष्कुलीः।  
अपाचयन्नात्मनोऽर्थे वृथा मांसान्यभक्षयन् ॥ ६३ ॥

उत्सूर्यशायिनश्वासन् सर्वे चासन् प्रगेनिशाः।  
अवर्तन् कलहाश्चात्र दिवारात्रं गृहे गृहे ॥ ६४ ॥

अनार्याश्चार्यमासीनं पर्युपासन्न तत्र ह।  
आश्रमस्थान् विधर्मस्थाः प्राद्विषन्त परस्परम् ॥ ६५ ॥

संकराश्चाभ्यवर्तन्त न च शौचमवर्तत।  
ये च वेदविदो विप्रा विस्पष्टमनृचश्च ये ॥ ६६ ॥  
निरन्तरविशेषास्ते बहुमानावमानयोः ।

हारमाभरणं वेषं गतं स्थितमवेक्षितम् ॥ ६७ ॥  
असेवन्त भुजिष्या वै दुर्जनाचरितं विधिम्।

स्त्रियः पुरुषवेषेण पुंसः स्त्रीवेषधारिणः ॥ ६८ ॥  
क्रीडारतिविहारेषु परां मुदमवाप्नुवन् ।

प्रभवद्भिः पुरा दायानर्हेभ्यः प्रतिपादितान् ॥ ६९ ॥  
नाभ्यवर्तन्त नास्तिक्याद् वर्तन्तः सम्भवेष्वपि।

मित्रेणाभ्यर्थितं मित्रमर्थसंशयिते क्वचित् ॥ ७० ॥  
वालकोट्यग्रमात्रेण स्वार्थेनाघ्नत तद् वसु।

परस्वादानरुचयो विपणव्यवहारिणः ॥ ७१ ॥  
अदृश्यन्तार्यवर्णेषु शूद्राश्चापि तपोधनाः ।

अधीयतेऽव्रताः केचिद् वृथा व्रतमथापरे ॥ ७२ ॥

अशुश्रूषुर्गुरोः शिष्यः कश्चिच्छिष्यसखो गुरुः।

पिता चैव जनित्री च श्रान्तौ वृत्तोत्सवाविव ॥ ७३ ॥  
अप्रभुत्वे स्थितौ वृद्धावन्नं प्रार्थयतः सुतान्।

तत्र वेदविदः प्राज्ञा गाम्भीर्ये सागरोपमाः ॥ ७४ ॥  
कृष्यादिष्वभवन् सक्ता मूर्खाः श्राद्धान्यभुञ्जत।

प्रातः प्रातश्च सुप्रश्नं कल्पनं प्रेषणक्रियाः ॥ ७५ ॥  
शिष्यानप्रहितास्तेषामकुर्वन् गुरवः स्वयम् ।

श्वश्रूश्वशुरयोरग्रे वधूः प्रेष्यानशासत ॥ ७६ ॥  
अन्वशासच्च भर्तारं समाहूयाभिजल्पति ।

प्रयत्नेनापि चारक्षच्चित्तं पुत्रस्य वै पिता ॥ ७७ ॥  
व्यभजच्चापि संरम्भाद् दुःखवासं तथावसत्।

अग्निदाहेन चोरैर्वा राजभिर्वा हृतं धनम् ॥ ७८ ॥  
दृष्ट्‌वा द्वेषात् प्राहसन्त सुहृत्सम्भाविता ह्यपि।

कृतघ्ना नास्तिकाः पापा गुरुदाराभिमर्शिनः ॥ ७९ ॥  
अभक्ष्यभक्षणरता निर्मर्यादा हतत्विषः ।

तेष्वेवमादीनाचारानाचरत्सु विपर्यये ॥ ८० ॥  
नाहं देवेन्द्र वत्स्यामि दानवेष्विति मे मतिः।

तन्मां स्वयमनुप्राप्तामभिनन्द शचीपते ॥ ८१ ॥  
त्वयार्चितां मां देवेश पुरो धास्यन्ति देवताः।

यत्राहं तत्र मत्कान्ता मद्विशिष्टा मदर्पणाः ॥ ८२ ॥  
सप्त देव्यो जयाष्टम्यो वासमेष्यन्ति तेऽष्टधा।

आशा श्रद्धा धृतिः शान्तिर्विजितिः संनतिः क्षमा ॥ ८३ ॥  
अष्टमी वृत्तिरेतासां पुरोगा पाकशासन।

ताश्चाहं चासुरांस्त्यक्त्वा युष्मद्विषयमागताः ॥ ८४ ॥  
त्रिदशेषु निवत्स्यामो धर्मनिष्ठान्तरात्मसु ।

इत्युक्तवचनां देवीं प्रीत्यर्थं च ननन्दतुः ॥ ८५ ॥  
नारदश्चात्र देवर्षिर्वृत्रहन्ता च वासवः।

ततोऽनलसखो वायुः प्रववौ देववर्त्मसु ॥ ८६ ॥  
इष्टगन्धः सुखस्पर्शः सर्वेन्द्रियसुखावहः ।

शुचौ वाभ्यर्थिते देशे त्रिदशाः प्रायशः स्थिताः ॥ ८७ ॥  
लक्ष्मीसहितमासीनं मघवन्तं दिदृक्षवः ॥ ८८ ॥

ततो दिवं प्राप्य सहस्रलोचनः  
श्रियोपपन्नः सुहृदा महर्षिणा ।  
रथेन हर्यश्वयुजा सुरर्षभः  
सदः सुराणामभिसत्कृतो ययौ ॥ ८९ ॥

अथेङ्गितं वज्रधरस्य नारदः  
श्रियश्च देव्या मनसा विचारयन्।  
श्रियै शशंसामरदृष्टपौरुषः  
शिवेन तत्रागमनं महर्षिभिः ॥ ९० ॥

ततोऽमृतं द्यौः प्रववर्ष भास्वती  
पितामहस्यायतने स्वयम्भुवः ।  
अनाहता दुन्दुभयोऽथ नेदिरे  
तथा प्रसन्नाश्च दिशश्चकाशिरे ॥ ९१ ॥

यथर्तु सस्येषु ववर्ष वासवो  
न धर्ममार्गाद् विचचाल कश्चन।  
अनेकरत्नाकरभूषणा च भूः  
सुघोषघोषा भूवनौकसां जये ॥ ९२ ॥

क्रियाभिरामा मनुजा मनस्विनो  
बभुः शुभे पुण्यकृतां पथि स्थिताः।  
नरामराः किन्नरयक्षराक्षसाः  
समृद्धिमन्तः सुमनस्विनोऽभवन् ॥ ९३ ॥

न जात्वकाले कुसुमं कुतः फलं  
पपात वृक्षात् पवनेरितादपि ।  
रसप्रदाः कामदुघाश्च धेनवो  
न दारुणा वाग् विचचार कस्यचित् ॥ ९४ ॥

इमां सपर्यां सह सर्वकामदैः  
श्रियश्च शक्रप्रमुखैश्च दैवतैः ।  
पठन्ति ये विप्रसदःसमागताः  
समृद्धकामाः श्रियमाप्नुवन्ति ते ॥ ९५ ॥

त्वया कुरूणां वर यत् प्रचोदितं  
भवाभवस्येह परं निदर्शनम् ।  
तदद्य सर्वं परिकीर्तितं मया  
परीक्ष्य तत्त्वं परिगन्तुमर्हसि ॥ ९६ ॥