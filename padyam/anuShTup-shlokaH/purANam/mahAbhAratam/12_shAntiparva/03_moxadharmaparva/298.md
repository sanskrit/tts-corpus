+++
title_full = "298 पराशरगीताका उपसंहार—राजा जनकके विविध प्रश्नोंका उत्तर"
title = "२९८"

+++


पुनरेव तु पप्रच्छ जनको मिथिलाधिपः।  
पराशरं महात्मानं धर्मे परमनिश्चयम् ॥ १ ॥

किं श्रेयः का गतिर्ब्रह्मन् किं कृतं न विनश्यति।  
क्व गतो न निवर्तेत तन्मे ब्रूहि महामते ॥ २ ॥

असङ्गः श्रेयसो मूलं ज्ञानं चैव परा गतिः।  
चीर्णं तपो न प्रणश्येद्‌वापः क्षेत्रे न नश्यति ॥ ३ ॥

छित्त्वाऽधर्ममयं पाशं यदा धर्मेऽभिरज्यते।  
दत्त्वाऽभयकृतं दानं तदा सिद्धिमवाप्नुते ॥ ४ ॥

यो ददाति सहस्राणि गवामश्वशतानि च।  
अभयं सर्वभूतेभ्यः सदा तमभिवर्तते ॥ ५ ॥

वसन् विषयमध्येऽपि न वसत्येव बुद्धिमान्।  
संवसत्येव दुर्बुद्धिरसत्सु विषयेष्वपि ॥ ६ ॥

नाधर्मः श्लिष्यते प्राज्ञं पयः पुष्करपर्णवत्।  
अप्राज्ञमधिकं पापं श्लिष्यते जतुकाष्ठवत् ॥ ७ ॥

नाधर्मः कारणापेक्षी कर्तारमभिमुञ्चति ।  
कर्ता खलु यथाकालं ततः समभिपद्यते ॥ ८ ॥

न भिद्यन्ते कृतात्मान आत्मप्रत्ययदर्शिनः।  
बुद्धिकर्मेन्द्रियाणां हि प्रमत्तो यो न बुद्ध्यते।  
शुभाशुभे प्रसक्तात्मा प्राप्नोति सुमहद् भयम् ॥ ९ ॥

वीतरागो जितक्रोधः सम्यग् भवति यः सदा।  
विषये वर्तमानोऽपि न स पापेन युज्यते ॥ १० ॥

मर्यादायां धर्मसेतुर्निबद्धो नैव सीदति।  
पुष्टस्रोत इवासक्तः स्फीतो भवति संचयः ॥ ११ ॥

यथा भानुगतं तेजो मणिः शुद्धः समाधिना।  
आदत्ते राजशार्दूल तथा योगः प्रवर्तते ॥ १२ ॥

यथा तिलानामिह पुष्पसंश्रयात्  
पृथक्पृथग्याति गुणोऽतिसौम्यताम् ।  
तथा नराणां भुवि भावितात्मनां  
यथाऽऽश्रयं सत्त्वगुणः प्रवर्तते ॥ १३ ॥

जहाति दारांश्च जहाति सम्पदः  
पदं च यानं विविधाश्च याः क्रियाः।  
त्रिविष्टपे जातमतिर्यदा नर-  
स्तदास्य बुद्धिर्विषयेषु भिद्यते ॥ १४ ॥

प्रसक्तबुद्धिर्विषयेषु यो नरो  
न बुध्यते ह्यात्महितं कथंचन।  
स सर्वभावानुगतेन चेतसा  
नृपामिषेणेव झषो विकृष्यते ॥ १५ ॥

संघातवन्मर्त्यलोकः परस्परमपाश्रितः ।  
कदलीगर्भनिःसारो नौरिवाप्सु निमज्जति ॥ १६ ॥

न धर्मकालः पुरुषस्य निश्चितो  
न चापि मृत्युः पुरुषं प्रतीक्षते।  
सदा हि धर्मस्य क्रियैव शोभना  
यदा नरो मृत्युमुखेऽभिवर्तते ॥ १७ ॥

यथान्धः स्वगृहे युक्तो ह्यभ्यासादेव गच्छति।  
तथा युक्तेन मनसा प्राज्ञो गच्छति तां गतिम् ॥ १८ ॥

मरणं जन्मनि प्रोक्तं जन्म वै मरणाश्रितम्।  
अविद्वान् मोक्षधर्मेषु बद्धो भ्रमति चक्रवत्।  
बुद्धिमार्गप्रयातस्य सुखं त्विह परत्र च ॥ १९ ॥

विस्तराः क्लेशसंयुक्ताः संक्षेपास्तु सुखावहाः।  
परार्थं विस्तराः सर्वे त्यागमात्महितं विदुः ॥ २० ॥

यथा मृणालानुगतमाशु मुञ्चति कर्दमम्।  
तथाऽऽत्मा पुरुषस्येह मनसा परिमुच्यते ॥ २१ ॥

मनः प्रणयतेऽऽत्मानं स एनमभियुञ्जति।  
युक्तो यदा स भवति तदा तं पश्यते परम्॥२२॥

परार्थे वर्तमानस्तु स्वं कार्यं योऽभिमन्यते।  
इन्द्रियार्थेषु संयुक्तः स्वकार्यात् परिमुच्यते ॥ २३ ॥

अधस्तिर्यग्गतिं चैव स्वर्गे चैव परां गतिम्।  
प्राप्नोति स्वकृतैरात्मा प्राज्ञस्येहेतरस्य च ॥ २४ ॥

मृण्मये भाजने पक्वे यथा वै न श्यति द्रवः।  
तथा शरीरं तपसा तप्तं विषयमश्नुते ॥ २५ ॥

विषयानश्नुते यस्तु न स भोक्ष्यत्यसंशयम्।  
यस्तु भोगांस्त्यजेदात्मा स वै भोक्तुं व्यवस्यति ॥ २६ ॥

नीहारेण हि संवीतः शिश्नोदरपरायणः।  
जात्यन्ध इव पन्थानमावृतात्मा न बुद्ध्यते ॥ २७ ॥

वणिग् यथा समुद्राद् वै यथार्थं लभते धनम्।  
तथा मर्त्यार्णवे जन्तोः कर्मविज्ञानतो गतिः ॥ २८ ॥

अहोरात्रमये लोके जरारूपेण संसरन्।  
मृत्युर्ग्रसति भूतानि पवनं पन्नगो यथा ॥ २९ ॥

स्वयंकृतानि कर्माणि जातो जन्तुः प्रपद्यते।  
नाकृत्वा लभते कश्चित् किंचिदत्र प्रियाप्रियम् ॥ ३० ॥

शयानं यान्तमासीनं प्रवृत्तं विषयेषु च।  
शुभाशुभानि कर्माणि प्रपद्यन्ते नरं सदा ॥ ३१ ॥

न ह्यन्यत् तीरमासाद्य पुनस्तर्तुं व्यवस्यति।  
दुर्लभो दूश्यते ह्यस्य विनिपातो महार्णवे ॥ ३२ ॥

यथा भावावसन्ना हि नौर्महाम्भसि तन्तुना।  
तथा मनोभियोगाद् वै शरीरं प्रचिकीर्षति ॥ ३३ ॥

यथा समुद्रमभितः संश्रिताः सरितोऽपराः।  
तथाद्या प्रकृतिर्योगादभिसंश्रियते सदा ॥ ३४ ॥

स्नेहपाशैर्बहुविधैरासक्तमनसो नराः ।  
प्रकृतिस्था विषीदन्ति जले सैकतवेश्मवत् ॥ ३५ ॥

शरीरगृहसंज्ञस्य शौचतीर्थस्थ देहिनः ।  
बुद्धिमार्गप्रयातस्य सुखं त्विह परत्र च ॥ ३६ ॥

विस्तराः क्लेशसंयुक्ताः संक्षेपास्तु सुखावहाः।  
परार्थं विस्तराः सर्वे त्यागमात्महितं विदुः ॥ ३७ ॥

संकल्पजो मित्रवर्गो ज्ञातयः कारणात्मकाः।  
भार्या पुत्रश्च दासश्च स्वमर्थमनुयुज्यते ॥ ३८ ॥

न माता न पिता किंचित् कस्यचित् प्रतिपद्यते।  
दानपथ्यौदनो जन्तुः स्वकर्मफलमश्नुते ॥ ३९ ॥

माता पुत्रः पिता भ्राता भार्या मित्रजनस्तथा।  
अष्टापदपदस्थाने लक्षमुद्रेव लक्ष्यते ॥ ४० ॥

सर्वाणि कर्माणि पुरा कृतानि  
शुभाशुभान्यात्मनो यान्ति जन्तोः ।  
उपस्थितं कर्मफलं विदित्वा  
बुद्धिं तथा चोदयतेऽन्तरात्मा ॥ ४१ ॥

व्यवसायं समाश्रित्य सहायान् योऽधिगच्छति।  
न तस्य कश्चिदारम्भः कदाचिदवसीदति ॥ ४२ ॥

अद्वैधमनसं युक्तं शूरं धीरं विपश्चितम्।  
न श्रीः संत्यजते नित्यमादित्यमिव रश्मयः ॥ ४३ ॥

आस्तिक्यव्यवसायाभ्यामुपायाद् विस्मयाद् धिया ।  
समारभेदनिन्द्यात्मा न सोऽर्थः परिषीदति ॥ ४४ ॥

सर्वः स्वानि शुभाशुभानि नियतं कर्माणि जन्तुः स्वयं  
गर्भात् सम्प्रतिपद्यते तदुभयं यत् तेन पूर्वं कृतम्।  
मृत्युश्चापरिहारवान् समगतिः कालेन विच्छेदिना  
दारोश्चूर्णमिवाश्मसारविहितं कर्मान्तिकं प्रापयेत् ॥ ४५ ॥

स्वरूपतामात्मकृतं च विस्तरं  
कुलान्वयं द्रव्यसमृद्धिसंचयम् ।  
नरो हि सर्वो लभते यथाकृतं  
शुभाशुभेनात्मकृतेन कर्मणा ॥ ४६ ॥

इत्युक्तो जनको राजन् याथातथ्यं मनीषिणा।  
श्रुत्वा धर्मविदां श्रेष्ठः परां मुदमवाप ह ॥ ४७ ॥