+++
title_full = "262 जाजलि और तुलाधारका धर्मके विषयमें संवाद"
title = "२६२ तुलाधारजाजलिसंवादे"

+++


इत्युक्तः स तदा तेन तुलाधारेण धीमता।  
प्रोवाच वचनं धीमान् जाजलिर्जपतां वरः ॥ १ ॥

विक्रीणतः सर्वरसान् सर्वगन्धांश्च वाणिज।  
वनस्पतीनोषधीश्च तेषां मूलफलानि च ॥ २ ॥

अध्यगा नैष्ठिकीं बुद्धिं कुतस्त्वामिदमागतम्।  
एतदाचक्ष्व मे सर्वं निखिलेन महामते ॥ ३ ॥

एवमुक्तस्तुलाधारो ब्राह्मणेन यशस्विना ।  
उवाच धर्मसूक्ष्माणि वैश्यो धर्मार्थतत्त्ववित् ॥ ४ ॥

वेदाहं जाजले धर्मं सरहस्यं सनातनम्।  
सर्वभूतहितं मैत्रं पुराणं यं जना विदुः ॥ ५ ॥

अद्रोहेणैव भूतानामल्पद्रोहेण वा पुनः।  
या वृत्तिः स परो धर्मस्तेन जीवामि जाजले ॥ ६ ॥

परच्छिन्नैः काष्ठतृणैर्मयेदं शरणं कृतम्।  
अलक्तं पद्मकं तुङ्गं गन्धांश्चोच्चावचांस्तथा ॥ ७ ॥

रसांश्च तांस्तान् विप्रर्षे मद्यवर्ज्यान् बहूनहम्।  
क्रीत्वा वै प्रतिविक्रीणे परहस्तादमायया ॥ ८ ॥

सर्वेषां यः सुहृन्नित्यं सर्वेषां च हिते रतः।  
कर्मणा मनसा वाचा स धर्मं वेद जाजले ॥ ९ ॥

नानुरुद्ध्ये निरुध्ये वा न द्वेष्मि न च कामये।  
समोऽहं सर्वभूतेषु पश्य मे जाजले व्रतम्।  
तुला मे सर्वभूतेषु समा तिष्ठति जाजले ॥ १० ॥

नाहं परेषां कृत्यानि प्रशंसामि न गर्हये।  
आकाशस्येव विप्रेन्द्र पश्यल्ँलोकस्य चित्रताम् ॥ ११ ॥

इति मां त्वं विजानीहि सर्वलोकस्य जाजले।  
समं मतिमतां श्रेष्ठ समलोष्टाश्मकाञ्चनम् ॥ १२ ॥

यथान्धबधिरोन्मत्ता उच्छ्‌वासपरमाः सदा ।  
देवैरपिहितद्वाराः सोपमा पश्यतो मम ॥ १३ ॥

यथा वृद्धातुरकृशा निःस्पृहा विषयान् प्रति।  
तथार्थकामभोगेषु ममापि विगता स्पृहा ॥ १४ ॥

यदा चायं न बिभेति यदा चास्मान्न बिभ्यति।  
यदा नेच्छति न द्वेष्टि ब्रह्म सम्पद्यते तदा ॥ १५ ॥

यदा न कुरुते भावं सर्वभूतेषु पापकम्।  
कर्मणा मनसा वाचा ब्रह्म सम्पद्यते तदा ॥ १६ ॥

न भूतो न भविष्योऽस्ति न च धर्मोऽस्ति कश्चन।  
योऽभयः सर्वभूतानां स प्राप्नोत्यभयं पदम् ॥ १७ ॥

यस्मादुद्विजते लोकः सर्वो मृत्युमुखादिव।  
वाक् क्रूराद् दण्डपरुषात्‌ स प्राप्नोति महद् भयम् ॥ १८ ॥

यथावद् वर्तमानानां वृद्धानां पुत्रपौत्रिणाम्।  
अनुवर्तामहे वृत्तमहिंस्राणां महात्मनाम् ॥ १९ ॥

प्रणष्टः शाश्वतो धर्मस्त्वनाचारेण मोहितः।  
तेन वैद्यस्तपस्वी वा बलवान् वा विमुह्यते ॥ २० ॥

आचाराज्जाजले प्राज्ञः क्षिप्रं धर्ममवाप्नुयात्।  
एवं यः साधुभिर्दान्तश्चरेदद्रोहचेतसा ॥ २१ ॥

नद्यां चेह यथा काष्ठमुह्यमानं यदृच्छया।  
यदृच्छयैव काष्ठेन सन्धिं गच्छेत केनचित् ॥ २२ ॥  
तत्रापराणि दारूणि संसृज्यन्ते परस्परम्।  
तृणकाष्ठकरीषाणि कदाचिन्न समीक्षया ॥ २३ ॥

यस्मान्नोद्विजते भूतं जातु किंचित् कथंचन।  
अभयं सर्वभूतेभ्यः स प्राप्नोति सदा मुने ॥ २४ ॥

यस्मादुद्विजते विद्वन् सर्वलोको वृकादिव।  
क्रोशतस्तीरमासाद्य यथा सर्वे जलेचराः ॥ २५ ॥  
स भयं सर्वभूतेभ्यः सम्प्राप्नोति महामते।

एवमेवायमाचारः प्रादुर्भूतो यतस्ततः ।  
सहायवान् द्रव्यवान् यः सुभगोऽथपरस्तथा ॥ २६ ॥

ततस्तानेव कवयः शास्त्रेषु प्रवदन्त्युत।  
कीर्त्यर्थमल्पहृल्लेखाः पटवः कृत्स्ननिर्णयाः ॥ २७ ॥

तपोभिर्यज्ञदानैश्च वाक्यैः प्रज्ञाश्रितैस्तथा ।  
प्राप्नोत्यभयदानस्य यद् यत् फलमिहाश्नुते ॥ २८ ॥

लोके यः सर्वभूतेभ्यो ददात्यभयदक्षिणाम्।  
स सर्वयज्ञैरीजानः प्राप्नोत्यभयदक्षिणाम् ॥ २९ ॥

न भूतानामहिंसाया ज्यायान् धर्मोऽस्ति कश्चन।  
यस्मान्नोद्विजते भूतं जातु किंचित् कथंचन।  
सोऽभयं सर्वभूतेभ्यः सम्प्राप्नोति महामुने ॥ ३० ॥

यस्मादुद्विजते लोकः सर्पाद् वेश्मगतादिव।  
न स धर्ममवाप्नोति इहलोके परत्र च ॥ ३१ ॥

सर्वभूतात्मभूतस्य सर्वभूतानि पश्यतः ।  
देवाऽपि मार्गे मुह्यन्ति अपदस्य पदैषिणः ॥ ३२ ॥

दानं भूताभयस्याहुः सर्वदानेभ्य उत्तमम्।  
ब्रवीमि ते सत्यमिदं श्रद्दधस्व च जाजले ॥ ३३ ॥

स एव सुभगो भूत्वा पुनर्भवति दुर्भगः।  
व्यापत्तिं कर्मणां दृष्ट्‌वा जुगुप्सन्ति जनाः सदा ॥ ३४ ॥

अकारणो हि नैवास्ति धर्मः सूक्ष्मो हि जाजले।  
भूतभव्यार्थमेवेह धर्मप्रवचनं कृतम् ॥ ३५ ॥

सूक्ष्मत्वान्न स विज्ञातुं शक्यते बहुनिह्नवः।  
उपलभ्यान्तरा चान्यानाचारानवबुध्यते ॥ ३६ ॥

ये च च्छिन्दन्ति वृषणान् ये च भिन्दन्ति नस्तकान्।  
वहन्ति महतो भारान् बध्नन्ति दमयन्ति च ॥ ३७ ॥  
हत्वा सत्त्वानि खादन्ति तान् कथं न विगर्हसे।  
मानुषा मानुषानेव दासभावेन भुञ्जते ॥ ३८ ॥

वधबन्धनिरोधेन कारयन्ति दिवानिशम् ।  
आत्मनश्चापि जानाति यद् दुःखं वधबन्धने ॥ ३९ ॥

पञ्चेन्द्रियेषु भूतेषु सर्वं वसति दैवतम्।  
आदित्यश्चन्द्रमा वायुर्ब्रह्मा प्राणः क्रतुर्यमः ॥ ४० ॥  
तानि जीवानि वक्रीय का मृतेषु विचारणा।

अजोऽग्निर्वरुणो मेषः सूर्योऽश्वः पृथिवी विराट् ॥ ४१ ॥  
धेनुर्वत्सश्च सोमो वै विक्रीयैतन्न सिध्यति।

का तैले का घृते ब्रह्मन् मधुन्यप्यौषधेषु वा ॥ ४२ ॥  
अदंशमशके देशे सुखसंवर्धितान् पशून्।  
तांश्च मातुः प्रियाञ्जानन्नाक्रम्य बहुधा नराः ॥ ४३ ॥  
बहुदंशाकुलान् देशान् नयन्ति बहुकर्दमान्।  
वाहसम्पीडिता धुर्याः सीदन्त्यविधिना परे ॥ ४४ ॥

न मन्ये भ्रूणहत्यापि विशिष्टा तेन कर्मणा।  
कृषिं साध्विति मन्यन्ते सा च वृत्तिः सुदारुणा ॥ ४५ ॥

भूमिं भूमिशयांश्चैव हन्ति काष्ठमयोमुखम्।  
तथैवानडुहो युक्तान् समवेक्षस्व जाजले ॥ ४६ ॥

अघ्न्या इति गवां नाम क एता हन्तुमर्हति।  
महच्चकाराकुशलं वृषं गां वाऽऽलभेत्‌ तु यः ॥ ४७ ॥

ऋषयो यतयो ह्येतन्नहुषे प्रत्यवेदयन्।  
गां मातरं चाप्यवधीर्वृषभं च प्रजापतिम् ॥ ४८ ॥  
अकार्यं नहुषाकार्षीर्लप्स्यामस्त्वत्कृते व्यथाम् ।  
शतं चैकं च रोगाणां सर्वभूतेष्वपातयन् ॥ ४९ ॥  
ऋषयस्ते महाभागाः प्रजास्वेव हि जाजले।  
भ्रूणहं नहुषं त्वाहुर्न ते होष्यामहे हविः ॥ ५० ॥

इत्युक्त्वा ते महात्मानः सर्वे तत्त्वार्थदर्शिनः।  
ऋषयो यतयः शान्तास्तपसा प्रत्यवेदयन् ॥ ५१ ॥

ईदृशानशिवान् घोरानाचारानिह जाजले ।  
केवलाचरितत्वात् तु निपुणो नावबुद्ध्यसे ॥ ५२ ॥

कारणाद् धर्ममन्विच्छेन्न लोकचरितं चरेत्।  
यो हन्याद् यश्च मां स्तौति तत्रापि शृणु जाजले॥५३॥  
समौ तावपि मे स्यातां न हि मेऽस्ति प्रियाप्रियम्।  
एतदीदृशकं धर्मं प्रशंसन्ति मनीषिणः ॥ ५४ ॥

उपपत्त्या हि सम्पन्नो यतिभिश्चैव सेव्यते।  
सततं धर्मशीलैश्च निपुणेनोपलक्षितः ॥ ५५ ॥