+++
title_full = "235 ब्राह्मणके कर्तव्यका प्रतिपादन करते हुए कालरूप नदको पार करनेका उपाय बतलाना"
title = "२३५ शुकानुप्रश्ने"

+++


त्रयीं विद्यामवेक्षेत वेदेषूक्तामथाङ्गतः ।  
ऋक्सामवर्णाक्षरतो यजुषोऽथर्वणस्तथा ॥ १ ॥  
तिष्ठत्ये तेषु भगवान् षट्सु कर्मसु संस्थितः।

वेदवादेषु कुशला ह्यध्यात्मकुशलाश्च ये ॥ २ ॥  
सत्त्ववन्तो महाभागाः पश्यन्ति प्रभवाप्ययौ।  
एवं धर्मेण वर्तेत क्रियां शिष्टवदाचरेत् ॥ ३ ॥

असंरोधेन भूतानां वृत्तिं लिप्सेत वै द्विजः।  
सद्भ्य आगतविज्ञानः शिष्टः शास्त्रविचक्षणः ॥ ४ ॥

स्वधर्मेण क्रिया लोके कुर्वाणः सत्यसंगरः।  
तिष्ठते तेषु गृहवान् षट्सु कर्मसु स द्विजः ॥ ५ ॥

पञ्चभिः सततं यज्ञैः श्रद्दधानो यजेत च।  
धृतिमानप्रमत्तश्च दान्तो धर्मविदात्मवान् ॥ ६ ॥

वीतहर्षमदक्रोधो ब्राह्मणो नावसीदति ।  
दानमध्ययनं यज्ञस्तपो ह्रीरार्जवं दमः ॥ ७ ॥  
एतैर्वर्धयते तेजः पाप्मानं चापकर्षति।

धूतपाप्मा च मेधावी लघ्वाहारो जितेन्द्रियः ॥ ८ ॥  
कामक्रोधौ वशे कृत्वा निनीषेद् ब्रह्मणः पदम्।

अग्नींश्च ब्राह्मणांश्चार्चेद् देवताः प्रणमेत च ॥ ९ ॥  
वर्जयेदुशतीं वाचं हिंसां चाधर्मसंहिताम्।  
एषा पूर्वगता वृत्तिर्ब्राह्मणस्य विधीयते ॥ १० ॥

ज्ञानागमेन कर्माणि कुर्वन् कर्मसु सिध्यति।  
पञ्चेन्द्रियजलां घोरां लोभकूलां सुदुस्तराम् ॥ ११ ॥  
मन्युपङ्कामनाधृष्यां नदीं तरति बुद्धिमान्।  
कालमभ्युद्यतं पश्येन्नित्यमत्यन्तमोहनम् ॥ १२ ॥

महता विधिदृष्टेन बलेनाप्रतिघातिना ।  
स्वभावस्रोतसा वृत्तमुह्यते सततं जगत् ॥ १३ ॥

कालोदकेन महता वर्षावर्तेन संततम्।  
मासोर्मिणर्तुवेगेन पक्षोलपतृणेन च ॥ १४ ॥  
निमेषोन्मेषफेनेन अहोरात्रजलेन च ।  
कामग्राहेण घोरेण वेदयज्ञप्लवेन च ॥ १५ ॥  
धर्मद्वीपेन भूतानां चार्थकामजलेन च।  
ऋतवाङ्‌मोक्षतीरेण विहिंसातरुवाहिना ॥ १६ ॥  
युगह्रदौघमध्येन ब्रह्मप्रायभवेन च ।  
धात्रा सृष्टानि भूतानि कृष्यन्ते यमसादनम् ॥ १७ ॥

एतत् प्रज्ञामयैर्धीरा निस्तरन्ति मनीषिणः।  
प्लवैरप्लववन्तो हि किं करिष्यन्त्यचेतसः ॥ १८ ॥

उपपन्नं हि यत् प्राज्ञो निस्तरेन्नेतरो जनः।  
दूरतो गुणदोषौ हि प्राज्ञः सर्वत्र पश्यति ॥ १९ ॥

संशयं स तु कामात्मा चलचित्तोऽल्पचेतनः।  
अप्राज्ञो न तरत्येनं यो ह्यास्ते न स गच्छति॥२०॥

अप्लवो हि महादोषं मुह्यमानो नियच्छति।  
कामग्राहगृहीतस्य ज्ञानमप्यस्य न प्लवः ॥ २१ ॥

तस्मादुन्मज्जनस्यार्थे प्रयतेत विचक्षणः ।  
एतदुन्मज्जनं तस्य यदयं ब्राह्मणो भवेत् ॥ २२ ॥

अवदातेषु संजातस्त्रिसंदेहस्त्रिकर्मकृत् ।  
तस्मादुन्मज्जने तिष्ठेत् प्रज्ञया निस्तरेद् यथा ॥ २३ ॥

संस्कृतस्य हि दान्तस्य नियतस्य यतात्मनः।  
प्राज्ञस्यानन्तरा सिद्धिरिहलोके परत्र च ॥ २४ ॥

वर्तेत तेषु गृहवानक्रुद्ध्यन्ननसूयकः ।  
पञ्चभिः सततं यज्ञैर्विघसाशी यजेत च ॥ २५ ॥

सतां धर्मेण वर्तेत क्रियां शिष्टवदाचरेत्।  
असंरोधेन लोकस्य वृत्तिं लिप्सेदगर्हिताम् ॥ २६ ॥

श्रुतिविज्ञानतत्त्वज्ञः शिष्टाचारो विचक्षणः ।  
स्वधर्मेण क्रियावांश्च कर्मणा सोऽप्यसंकरः ॥ २७ ॥

क्रियावान् श्रद्दधानो हि दान्तः प्राज्ञोऽनसूयकः।  
धर्माधर्मविशेषज्ञः सर्वं तरति दुस्तरम् ॥ २८ ॥

धृतिमानप्रमत्तश्च दान्तो धर्मविदात्मवान् ।  
वीतहर्षमदक्रोधो ब्राह्मणो नावसीदति ॥ २९ ॥

एषा पुरातनी वृत्तिर्ब्राह्मणस्य विधीयते।  
ज्ञानवत्त्वेन कर्माणि कुर्वन् सर्वत्र सिध्यति ॥ ३० ॥

अधर्मं धर्मकामो हि करोति ह्यविचक्षणः।  
धर्मं वाधर्मसंकाशं शोचन्निव करोति सः ॥ ३१ ॥  
धर्मं करोमीति करोत्यधर्म-  
मधर्मकामश्च करोति धर्मम् ।  
उभे बालः कर्मणी न प्रजानन्  
स जायते म्रियते चापि देही ॥ ३२ ॥