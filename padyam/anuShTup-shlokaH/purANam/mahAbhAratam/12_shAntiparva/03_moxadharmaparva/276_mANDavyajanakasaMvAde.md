+++
title_full = "276 तृष्णाके परित्यागके विषयमें माण्डव्य मुनि और जनकका संवाद"
title = "२७६ माण्डव्यजनकसंवादे"

+++


भ्रातरः पितरः पौत्रा ज्ञातयः सुहृदः सुताः।  
अर्थहेतोर्हताः क्रूरैरस्माभिः पापकर्मभिः ॥ १ ॥  
येयमर्थोद्भवा तृष्णा कथमेतां पितामह।  
निवर्तयेयं पापानि तृष्णया कारिता वयम् ॥ २ ॥

अत्राप्युदाहरन्तीममितिहासं पुरातनम् ।  
गीतं विदेहराजेन माण्डव्यायानुपृच्छते ॥ ३ ॥

सुसुखं बत जीवामि यस्य मे नास्ति किंचन।  
मिथिलायां प्रदीप्तायां न मे दह्यति किंचन ॥ ४ ॥

अर्थाः खलु समृद्धा हि बाढं दुःखं विजानताम्।  
असमृद्धास्त्वपि सदा मोहयन्त्यविचक्षणान् ॥ ५ ॥  
यच्च कामसुखं लोके यच्च दिव्यं महत्सुखम्।  
तृष्णाक्षयसुखस्यैते नार्हतः षोडशीं कलाम् ॥ ६ ॥

यथैव शृङ्गं गोः काले वर्धमानस्य वर्धते।  
तथैव तृष्णा वित्तेन वर्धमानेन वर्धते ॥ ७ ॥

किंचिदेव ममत्वेन यदा भवति कल्पितम्।  
तदेव परितापाय नाशे सम्पद्यते पुनः ॥ ८ ॥

न कामाननुरुद्ध्येत दुःखं कामेषु वै रतिः।  
प्राप्यार्थमुपयुञ्जीत धर्मं कामान् विसर्जयेत् ॥ ९ ॥

विद्वान् सर्वेषु भूतेषु आत्मना सोपमो भवेत्।  
कृतकृत्यो विशुद्धात्मा सर्वं त्यजति चैव ह ॥ १० ॥

उभे सत्यानृते त्यक्त्वा शोकानन्दौ प्रियाप्रिये।  
भयाभयं च संत्यज्य स प्रशान्तो निरामयः ॥ ११ ॥

या दुस्त्यजा दुर्मतिभिर्या न जीर्यति जीर्यतः।  
योऽसौ प्राणान्तिको रोगस्तां तृष्णां त्यजतः सुखम् ॥ १२ ॥

चारित्रमात्मनः पश्यंश्चन्द्रशुद्धमनामयम् ।  
धर्मात्मा लभते कीर्तिं प्रेत्य चेह यथासुखम् ॥ १३ ॥

राज्ञस्तद् वचनं श्रुत्वा प्रीतिमानभवद् द्विजः।  
पूजयित्वा च तद् वाक्यं माण्डव्यो मोक्षमाश्रितः ॥ १४ ॥