+++
title_full = "197 जापकमें दोष आनेके कारण उसे नरककी प्राप्ति"
title = "१९७ जापकोपाख्याने"

+++


गतीनामुत्तमा प्राप्तिः कथितां जापकेष्विह।  
एकैवैषा गतिस्तेषामुत यान्त्यपरामपि ॥ १ ॥

शृणुष्वावहितो राजन् जापकानां गतिं विभो।  
यथा गच्छन्ति निरयाननेकान् पुरुषर्षभ ॥ २ ॥

यथोक्तपूर्वं पूर्वं यो नानुतिष्ठति जापकः।  
एकदेशक्रियश्चात्र निरयं स च गच्छति ॥ ३ ॥

अवमानेन कुरुते न प्रीयति न हृष्यति।  
ईदृशो जापको याति निरयं नात्र संशयः ॥ ४ ॥

अहङ्कारकृतश्चैव सर्वे निरयगामिनः ।  
परावमानी पुरुषो भविता निरयोपगः ॥ ५ ॥

अभिध्यापूर्वकं जप्यं कुरुते यश्च मोहितः।  
यत्राभिध्यां स कुरुते तं वै निरयमृच्छति ॥ ६ ॥

अथैश्वर्यप्रवृत्तेषु जापकस्तत्र रज्यते ।  
स एव निरयस्तस्य नासौ तस्मात् प्रमुच्यते ॥ ७ ॥

रागेण जापको जप्यं कुरुते तत्र मोहितः।  
यत्रास्य रागः पतति तत्र तत्रोपपद्यते ॥ ८ ॥

दुर्बुद्धिरकृतप्रज्ञश्चले मनसि तिष्ठति ।  
चलामेव गतिं याति निरयं वा नियच्छति ॥ ९ ॥

अकृतप्रज्ञको बालो मोहं गच्छति जापकः।  
स मोहान्निरयं याति तत्र गत्वानुशोचति ॥ १० ॥

दृढग्राही करोमीति जाप्यं जपति जापकः।  
न सम्पूर्णो न संयुक्तो निरयं सोऽनुगच्छति ॥ ११ ॥

अनिवृत्तं परं यत्तदव्यक्तं ब्रह्मणि स्थितम्।  
तद्भूतो जापकः कस्मात् स शरीरमिहाविशेत् ॥ १२ ॥

दुष्प्रज्ञानेन निरया बहवः समुदाहृताः।  
प्रशस्तं जापकत्वं च दोषाश्चैते तदात्मकाः ॥ १३ ॥