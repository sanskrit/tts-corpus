+++
title_full = "315 प्रकृति-पुरुषका विवेक और उसका फल"
title = "३१५ याज्ञवल्क्यजनकसंवादे"

+++


न शक्यो निर्गुणस्तात गुणीकर्तुं विशाम्पते।  
गुणवांश्चाप्यगुणवान् यथातत्त्वं निबोध मे ॥ १ ॥

गुणैर्हि गुणवानेव निर्गुणश्चागुणस्तथा ।  
प्राहुरेवं महात्मानो मुनयस्तत्त्वदर्शिनः ॥ २ ॥

गुणस्वभावस्त्वव्यक्तो गुणान् नैवातिवर्तते ।  
उपयुंक्ते च तानेव स चैवाज्ञः स्वभावतः ॥ ३ ॥

अव्यक्तस्तु न जानीते पुरुषो ज्ञः स्वभावतः।  
न मत्तः परमोऽस्तीति नित्यमेवाभिमन्यते ॥ ४ ॥

अनेन कारणेनैतदव्यक्तं स्यादचेतनम् ।  
नित्यत्वाच्चाक्षरत्वाच्च क्षरत्वान्न तदन्यथा ॥ ५ ॥

यदाज्ञानेन कुर्वीत गुणसर्गं पुनः पुनः।  
यदाऽऽत्मानं न जानीते तदाऽऽत्मापि न मुच्यते ॥ ६ ॥

कर्तृत्वाच्चापि सर्गाणां सर्गधर्मा तथोच्यते।  
कर्तृत्वाच्चापि योगानां योगधर्मा तथोच्यते ॥ ७ ॥

कर्तृत्वात् प्रकृतीनां च तथा प्रकृतिधर्मिता ॥ ८ ॥

कर्तृत्वाच्चापि बीजानां बीजधर्मा तथोच्यते।  
गुणानां प्रसवत्वाच्च प्रलयत्वात् तथैव च ॥ ९ ॥

उपेक्षत्वादनन्यत्वादभिमानाच्च केवलम् ।  
मन्यन्ते यतयः सिद्धा अध्यात्मज्ञा गतज्वराः।  
अनित्यं नित्यमव्यक्तं व्यक्तमेतद्धि शुश्रुम ॥ १० ॥

अव्यक्तैकत्वमित्याहुर्नानात्वं पुरुषे तथा ।  
सर्वभूतदयावन्तः केवलं ज्ञानमास्थिता ॥ ११ ॥

अन्यः स पुरुषोऽव्यक्तस्त्वध्रुवो ध्रुवसंज्ञकः।  
यथा मुञ्ज इषीकाणां तथैवैतद्धि जायते ॥ १२ ॥

अन्यच्च मशकं विद्यादन्यच्चोदुम्बरं तथा।  
न चोदुम्बरसंयोगैर्मशकस्तत्र लिप्यते ॥ १३ ॥  
अन्य एव तथा मत्स्यस्तदन्यदुदकं स्मृतम्।  
न चोदकस्य स्पर्शेन मत्स्यो लिप्यति सर्वशः ॥ १४ ॥

अन्यो ह्यग्निरुखाप्यन्या नित्यमेवमवेहि भोः।  
न चोपलिप्यते सोऽग्निरुखासंस्पर्शनेन वै ॥ १५ ॥

पुष्करं त्वन्यदेवात्र तथान्यदुदकं स्मृतम्।  
न चोदकस्य स्पर्शेन लिप्यते तत्र पुष्करम् ॥ १६ ॥

एतेषां सहवासं च निवासं चैव नित्यशः।  
याथातथ्येन पश्यन्ति न नित्यं प्राकृता जनाः ॥ १७ ॥  
ये त्वन्यथैव पश्यन्ति न सम्यक् तेषु दर्शनम्।  
ते व्यक्तं निरयं घोरं प्रविशन्ति पुनः पुनः ॥ १८ ॥

सांख्यदर्शनमेतत् ते परिसंख्यानमुत्तमम् ।  
एवं हि परिसंख्याय सांख्याः केवलतां गताः ॥ १९ ॥

ये त्वन्ये तत्त्वकुशलास्तेषामेतन्निदर्शनम् ।  
अतः परं प्रवक्ष्यामि योगानामनुदर्शनम् ॥ २० ॥