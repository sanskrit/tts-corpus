+++
title_full = "350 वैजयन्त पर्वतपर ब्रह्मा और रुद्रका मिलन एवं ब्रह्माजीद्वारा परम पुरुष नारायणकी महिमाका वर्णन"
title = "३५० ब्रह्मरुद्रसंवादे"

+++


बहवः पुरुषा ब्रह्मन्नुताहो एक एव तु।  
को ह्यत्र पुरुषः श्रेष्ठः को वा योनिरिहोच्यते ॥ १ ॥

बहवः पुरुषा लोके सांख्ययोगविचारणे।  
नैतदिच्छन्ति पुरुषमेकं कुरुकुलोद्वह ॥ २ ॥

बहूनां पुरुषाणां च यथैका योनिरुच्यते।  
तथा तं पुरुषं विश्वं व्याख्यास्यामि गुणाधिकम् ॥ ३ ॥  
नमस्कृत्वा च गुरवे व्यासाय विदितात्मने।  
तपोयुक्ताय दान्ताय वन्द्याय परमर्षये ॥ ४ ॥

इदं पुरुषसूक्तं हि सर्ववेदेषु पार्थिव।  
ऋतं सत्यं च विख्यातमृषिसिंहेन चिन्तितम् ॥ ५ ॥

उत्सर्गेणापवादेन ऋषिभिः कपिलादिभिः ।  
अध्यात्मचिन्तामाश्रित्य शास्त्राण्युक्तानि भारत ॥ ६ ॥

समासतस्तु यद् व्यासः पुरुषैकत्वमुक्तवान्।  
तत् तेऽहं सम्प्रवक्ष्यामि प्रसादादमितौजसः ॥ ७ ॥

अत्राप्युदाहरन्तीममितिहासं पुरातनम् ।  
ब्रह्मणा सह संवादं त्र्यम्बकस्य विशाम्पते ॥ ८ ॥

क्षीरोदस्य समुद्रस्य मध्ये हाटकसप्रभः।  
वैजयन्त इति ख्यातः पर्वतप्रवरो नृप ॥ ९ ॥

तत्राध्यात्मगतिं देव एकाकी प्रविचिन्तयन्।  
वैराजसदनान्नित्यं वैजयन्तं निषेवते ॥ १० ॥

अथ तत्रासतस्तस्य चतुर्वक्त्रस्य धीमतः।  
ललाटप्रभवः पुत्रः शिव आगाद् यदृच्छया ॥ ११ ॥  
आकाशेन महायोगी पुरा त्रिनयनः प्रभुः।  
ततः खान्निपपाताशु धरणीधरमूर्धनि ॥ १२ ॥

अग्रतश्चाभवत् प्रीतो ववन्दे चापि पादयोः।  
तं पादयोर्निपतितं दृष्ट्वा सव्येन पाणिना ॥ १३ ॥  
उत्थापयामास तदा प्रभुरेकः प्रजापतिः।  
उवाच चैनं भगवांश्चिरस्यागतमात्मजम् ॥ १४ ॥

स्वागतं ते महाबाहो दिष्ट्या प्राप्तोऽसि मेऽन्तिकम्।  
कच्चित् ते कुशलं पुत्र स्वाध्यायतपसोः सदा ॥ १५ ॥  
नित्यमुग्रतपास्त्वं हि ततः पृच्छामि ते पुनः ॥ १६ ॥

त्वत्प्रसादेन भगवन् स्वाध्यायतपसोर्मम ।  
कुशलं चाव्ययं चैव सर्वस्य जगतस्त्वथ ॥ १७ ॥

चिरदृष्टो हि भगवान् वैराजसदने मया।  
ततोऽहं पर्वतं प्राप्तस्त्विमं त्वत्पादसेवितम् ॥ १८ ॥

कौतूहलं चापि हि मे एकान्तगमनेन ते।  
नैतत् कारणमल्पं हि भविष्यति पितामह ॥ १९ ॥

किं नु तत्सदनं श्रेष्ठं क्षुत्पिपासाविवर्जितम्।  
सुरासुरैरध्युषितं ऋषिभिश्चामितप्रभैः ॥ २० ॥  
गन्धर्वैरप्सरोभिश्च सततं संनिषेवितम् ।  
उत्सृज्येमं गिरिवरमेकाकी प्राप्तवानसि ॥ २१ ॥

वैजयन्तो गिरिवरः सततं सेव्यते मया।  
अत्रैकाग्रेण मनसा पुरुषश्चिन्त्यते विराट् ॥ २२ ॥

बहवः पुरुषा ब्रह्मंस्त्वया सृष्टाः स्वयम्भुवा।  
सृज्यन्ते चापरे ब्रह्मन् स चैकः पुरुषो विराट् ॥ २३ ॥

को ह्यसौ चिन्त्यते ब्रह्मंस्त्वयैकः पुरुषोत्तमः।  
एतन्मे संशयं ब्रूहि महत् कौतूहलं हि मे ॥ २४ ॥

बहवः पुरुषाः पुत्र त्वया ये समुदाहृताः।  
एवमेतदतिक्रान्तं द्रष्टव्यं नैवमित्यपि ॥ २५ ॥

आधारं तु प्रवक्ष्यामि एकस्य पुरुषस्य ते।  
बहूनां पुरुषाणां स यथैका योनिरुच्यते ॥ २६ ॥

तथा तं पुरुषं विश्वं परमं सुमहत्तमम्।  
निर्गुणं निर्गुणा भूत्वा प्रविशन्ति सनातनम् ॥ २७ ॥