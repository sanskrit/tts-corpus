+++
title_full = "157 जटासुरके द्वारा द्रौपदीसहित युधिष्ठिर, नकुल, सहदेवका हरण तथा भीमसेनद्वारा जटासुर-का वध"
title = "१५७ भीमसेनेन जटासुरवधः"

+++


ततस्तान् परिविश्वस्तान् वसतस्तत्र पाण्डवान्।  
पर्वतेन्द्रे द्विजैः सार्धं पार्थागमनकाङ्क्षया ॥ १ ॥  
गतेषु तेषु रक्षःसु भीमसेनात्मजेऽपि च।  
रहितान् भीमसेनेन कदाचित् तान् यदृच्छया ॥ २ ॥  
जहार धर्मराजानं यमौ कृष्णां च राक्षसः।  
ब्राह्मणो मन्त्रकुशलः सर्वशास्त्रविदुत्तमः ॥ ३ ॥  
इति ब्रुवन् पाण्डवेयान् पर्युपास्ते स्म नित्यदा।  
परीप्समानः पार्थानां कलापानि धनूंषि च ॥ ४ ॥  
अन्तरं सम्परिप्रेप्सुर्द्रौपद्या हरणं प्रति।  
दुष्टात्मा पापबुद्धिः स नाम्ना ख्यातो जटासुरः ॥ ५ ॥

पोषणं तस्य राजेन्द्र चक्रे पाण्डवनन्दनः।  
बुबुधे न च तं पापं भस्मच्छन्नमिवानलम् ॥ ६ ॥

स भीमसेने निष्क्रान्ते मृगयार्थमरिन्दम।  
घटोत्कचं सानुचरं दृष्ट्वा विप्रद्रुतं दिशः ॥ ७ ॥  
लोमशप्रभृतींस्तांस्तु महर्षींश्च समाहितान् ।  
स्नातुं विनिर्गतान्‌ दृष्ट्वा पुष्पार्थं च तपोधनान् ॥ ८ ॥  
रूपमन्यत् समास्थाय विकृतं भैरवं महत्।  
गृहीत्वा सर्वशस्त्राणि द्रौपदीं परिगृह्य च ॥ ९ ॥  
प्रातिष्ठत स दुष्टात्मा त्रीन्‌ गृहीत्वा च पाण्डवान्।  
सहदेवस्तु यत्नेन ततोऽपक्रम्य पाण्डवः ॥ १० ॥  
विक्रम्य कौशिकं खड्गं मोक्षयित्वा ग्रहं रिपोः।  
आक्रन्दद् भीमसेनं वै येन यातो महाबलः ॥ ११ ॥

तमब्रवीद् धर्मराजो ह्रियमाणो युधिष्ठिरः।  
धर्मस्ते हीयते मूढ न तत्त्वं समवेक्षसे ॥ १२ ॥

येऽन्ये क्वचिन्मनुष्येषु तिर्यग्योनिगताश्च ये।  
धर्मं ते समवेक्षन्ते रक्षांसि च विशेषतः ॥ १३ ॥

धर्मस्य राक्षसा मूलं धर्मं ते विदुरुत्तमम्।  
एतत् परीक्ष्य सर्वं त्वं समीपे स्थातुमर्हसि ॥ १४ ॥  
देवाश्च ऋषयः सिद्धाः पितरश्चापि राक्षस।  
गन्धर्वोरगरक्षांसि वयांसि पशवस्तथा ॥ १५ ॥  
तिर्यग्योनिगताश्चैव अपि कीटपिपीलिकाः ।  
मनुष्यानुपजीवन्ति ततस्त्वमपि जीवसि ॥ १६ ॥

समृद्ध्या ह्यस्य लोकस्य लोको युष्माकमृध्यति।  
इमं च लोकं शोचन्तमनुशोचन्ति देवताः ॥ १७ ॥

पूज्यमानाश्च वर्धन्ते हव्यकव्यैर्यथाविधि ।  
वयं राष्ट्रस्य गोप्तारो रक्षितारश्च राक्षस ॥ १८ ॥

राष्ट्रस्यारक्ष्यमाणस्य कुतो भूतिः कुतः सुखम्।  
न च राजावमन्तव्यो रक्षसा जात्वनागसि ॥ १९ ॥

अणुरप्यपचारश्च नास्त्यस्माकं नराशन ।  
विघसाशान् यथाशक्त्या कुर्महे देवतादिषु ॥ २० ॥

गुरूंश्च ब्राह्मणांश्चैव प्रणामप्रवणाः सदा।  
द्रोग्धव्यं न च मित्रेषु न विश्वस्तेषु कर्हिचित् ॥ २१ ॥

येषां चान्नानि भुञ्जीत यत्र च स्यात् प्रतिश्रयः।  
स त्वं प्रतिश्रयेऽस्माकं पूज्यमानः सुखोषितः ॥ २२ ॥

भुक्त्वा चान्नानि दुष्प्रज्ञ कथमस्मान्‌ जिहीर्षसि।  
एवमेव वृथाचारो वृथावृद्धो वृथामतिः ॥ २३ ॥

वृथामरणमर्हश्च वृथाद्य न भविष्यसि।  
अथ चेद् दुष्टबुद्धिस्त्वं सर्वैर्धर्मैर्विवर्जितः ॥ २४ ॥  
प्रदाय शस्त्राण्यस्माकं युद्धेन द्रौपदीं हर।  
अथ चेत् त्वमविज्ञानादिदं कर्म करिष्यसि ॥ २५ ॥  
अधर्मं चाप्यकीर्तिं च लोके प्राप्स्यसि केवलम्।  
एतामद्य परामृश्य स्त्रियं राक्षस मानुषीम् ॥ २६ ॥  
विषमेतत् समालोड्य कुम्भेन प्राशितं त्वया।  
ततो युधिष्ठिरस्तस्य गुरुकः समपद्यत ॥ २७ ॥

स तु भाराभिभूतात्मा न तथा शीघ्रगोऽभवत्।  
अथाब्रवीद् द्रौपदीं च नकुलं च युधिष्ठिरः ॥ २८ ॥

मा भैष्ट राक्षसान्मूढाद् गतिरस्य मया हृता।  
नातिदूरे महाबाहुर्भविता पवनात्मजः ॥ २९ ॥

अस्मिन् मुहुर्ते सम्प्राप्ते न भविष्यति राक्षसः।  
सहदेवस्तु तं दृष्ट्वा राक्षसं मूढचेतनम् ॥ ३० ॥  
उवाच वचनं राजन् कुन्तीपुत्रं युधिष्ठिरम्।  
राजन्‌ किंनाम सत्कृत्यं क्षत्रियस्यास्त्यतोऽधिकम् ॥ ३१ ॥  
यद् युद्धेऽभिमुखः प्राणांस्त्यजेच्छत्रुं जयेत वा।  
एष चास्मान् वयं चैनं युद्ध्यमानाः परंतप ॥ ३२ ॥  
सूदयेम महाबाहो देशकालो ह्ययं नृप।  
क्षत्रधर्मस्य सम्प्राप्तः कालः सत्यपराक्रमः ॥ ३३ ॥

जयन्तो हन्यमाना वा प्राप्तुमर्हाम सद्‌गतिम्।  
राक्षसे जीवमानेऽद्य रविरस्तमियाद् यदि ॥ ३४ ॥  
नाहं ब्रूयां पुनर्जातु क्षत्रियोऽस्मीति भारत।  
भो भो राक्षस तिष्ठस्व सहदेवोऽस्मि पाण्डवः ॥ ३५ ॥  
हत्वा वा मां नयस्वैनां हतो वाद्येह स्वप्स्यसि।  
तदा ब्रुवति माद्रेये भीमसेनो यदृच्छया ॥ ३६ ॥  
प्रत्यदृश्यद् गदाहस्तः सवज्र इव वासवः।  
सोऽपश्यद् भ्रातरौ तत्र द्रौपदीं च यशस्विनीम् ॥ ३७ ॥

क्षितिस्थं सहदेवं च क्षिपन्तं राक्षसं तदा।  
मार्गाच्च राक्षसं मूढं कालोपहतचेतसम् ॥ ३८ ॥  
भ्रमन्तं तत्र तत्रैव देवेन विनिवारितम्।  
भ्रातॄंस्तान् ह्रियतो दृष्ट्वा द्रौपदीं च महाबलः ॥ ३९ ॥  
क्रोधमाहारयद् भीमो राक्षसं चेदमब्रवीत्।  
विज्ञातोऽसि मया पूर्वं पाप शस्त्रपरीक्षणे ॥ ४० ॥

आस्था तु त्वयि मे नास्ति यतोऽसि न हतस्तदा।  
ब्रह्मरूपप्रतिच्छन्नो न नो वदसि चाप्रियम् ॥ ४१ ॥

प्रियेषु रममाणं त्वां न चैवाप्रियकारिणम्।  
अतिथिं ब्रह्मरूपं च कथं हन्यामनागसम् ॥ ४२ ॥  
राक्षसं जानमानोऽपि यो हन्यान्नरकं व्रजेत्।  
अपक्वस्य च कालेन वधस्तव न विद्यते ॥ ४३ ॥

नूनमद्यासि सम्पक्वो यथा ते मतिरीदृशी।  
दत्ता कृष्णापहरणे कालेनाद्भुतकर्मणा ॥ ४४ ॥

बडिशोऽयं त्वया ग्रस्तः कालसूत्रेण लम्बितः।  
मत्स्योऽम्भसीव स्यूतास्यः कथमद्य भविष्यसि ॥ ४५ ॥

यं चासि प्रस्थितो देशं मनः पूर्वं गतं च ते।  
न तं गन्तासि गन्तासि मार्गं बकहिडिम्बयोः ॥ ४६ ॥

एवमुक्तस्तु भीमेन राक्षसः कालचोदितः।  
भीत उत्सृज्य तान् सर्वान् युद्धाय समुपस्थितः ॥ ४७ ॥

अब्रवीच्च पुनर्भीमं रोषात् प्रस्फुरिताधरः।  
न मे मूढा दिशः पाप त्वदर्थं मे विलम्बितम्॥४८॥

श्रुता मे राक्षसा ये ये त्वया विनिहता रणे।  
तेषामद्य करिष्यामि तवास्रेणोदकक्रियाम् ॥ ४९ ॥

एवमुक्तस्ततो भीमः सृक्किणी परिसंलिहन्।  
स्मयमान इव क्रोधात् साक्षात् कालान्तकोपमः ॥ ५० ॥  
(ब्रुवन् वै तिष्ठ तिष्ठेति क्रोधसंरक्तलोचनः।)  
बाहुसंरम्भमेवैक्षन्नभिदुद्राव राक्षसम् ।  
राक्षसोऽपि तदा भीमं युद्धार्थिनमवस्थितम् ॥ ५१ ॥  
मुहुर्मुहुर्व्याददानः सृक्किणी परिसंलिहन् ।  
अभिदुद्राव संरब्धो बलिर्वज्रधरं यथा ॥ ५२ ॥

(भीमसेनोऽप्यवष्टब्धो नियुद्धायाभवत् स्थितः ।  
राक्षसोऽपि च विस्रब्धो बाहुयुद्धमकाङ्क्षत॥  
वर्तमाने तदा ताभ्यां बाहुयुद्धे सुदारुणे।  
माद्रीपुत्रावतिक्रुद्धावुभावप्यभ्यधावताम् ॥ ५३ ॥

न्यवारयत् तौ प्रहसन् कुन्तीपुत्रो वृकोदरः।  
शक्तोऽहं राक्षसस्येति प्रेक्षध्वमिति चाब्रवीत् ॥ ५४ ॥

आत्मना भ्रातृभिश्चैव धर्मेण सुकृतेन च।  
इष्टेन च शपे राजन् सूदयिष्यामि राक्षसम् ॥ ५५ ॥

इत्येवमुक्त्वा तौ वीरौ स्पर्धमानौ परस्परम्।  
बाहुभ्यां समसज्जेतामुभौ रक्षोवृकोदरौ ॥ ५६ ॥

तयोरासीत् सम्प्रहारः क्रुद्धयोर्भीमरक्षसोः ।  
अमृष्यमाणयोः सङ्ख्ये देवदानवयोरिव ॥ ५७ ॥

आरुज्यारुज्य तौ वृक्षानन्योन्यमभिजघ्नतुः ।  
जीमूताविव गर्जन्तौ निनदन्तौ महाबलौ ॥ ५८ ॥

बभञ्जतुर्महावृक्षानूरुभिर्बलिनां वरौ ।  
अन्योन्येनाभिसंरब्धौ परस्परवधैषिणौ ॥ ५९ ॥

तद् वृक्षयुद्धमभवन्महीरुहविनाशनम् ।  
बालिसुग्रीवयोर्भ्रात्रोः पुरा स्त्रीकाङ्क्षिणोर्यथा ॥ ६० ॥

आविध्याविध्य तौ वृक्षान् मुहूर्तमितरेतरम्।  
ताडयामासतुरुभौ विनदन्तौ मुहुर्मुहुः ॥ ६१ ॥

तस्मिन् देशे यदा वृक्षाः सर्व एव निपातिताः।  
पुञ्जीकृताश्च शतशः परस्परवधेप्सया ॥ ६२ ॥  
ततः शिलाः समादाय मुहूर्तमिव भारत।  
महाभ्रैरिव शैलेन्द्रौ युयुधाते महाबलौ ॥ ६३ ॥  
शिलाभिरुग्ररूपाभिर्बृहतीभिः परस्परम् ।  
वज्रैरिव महावेगैराजघ्नतुरमर्षणौ ॥ ६४ ॥

अभिद्रुत्य च भूयस्तावन्योन्यं बलदर्पितौ।  
भुजाभ्यां परिगृह्याथ चकर्षाते गजाविव ॥ ६५ ॥

मुष्टिभिश्च महाघोरैरन्योन्यमभिजघ्नतुः ।  
ततः कटकटाशब्दो बभूव सुमहात्मनोः ॥ ६६ ॥

ततः संहृत्य मुष्टिं तु पञ्चशीर्षमिवोरगम्।  
वेगेनाभ्यहनद् भीमो राक्षसस्य शिरोधराम् ॥ ६७ ॥

ततः श्रान्तं तु तद् रक्षो भीमसेनभुजाहतम्।  
सुपरिश्रान्तमालक्ष्य भीमसेनोऽभ्यवर्तत ॥ ६८ ॥

तत एनं महाबाहुर्बाहुभ्याममरोपमः ।  
समुत्क्षिप्य बलाद् भीमो विनिष्पिष्य महीतले ॥ ६९ ॥

तस्य गात्राणि सर्वाणि चूर्णयामास पाण्डवः।  
अरत्निना चाभिहत्य शिरः कायादपाहरत् ॥ ७० ॥

संदष्टौष्ठं विवृत्ताक्षं फलं वृक्षादिव च्युतम्।  
जटासुरस्य तु शिरो भीमसेनबलाद्धतम् ॥ ७१ ॥

पपात रुधिरादिग्धं संदष्टदशनच्छदम् ।  
तं निहत्य महेष्वासो युधिष्ठिरमुपागमत्।  
स्तूयमानो द्विजाग्र्यैस्तु मरुद्भिरिव वासवः ॥ ७२ ॥