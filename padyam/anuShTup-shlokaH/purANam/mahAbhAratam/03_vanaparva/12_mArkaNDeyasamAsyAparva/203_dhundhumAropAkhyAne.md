+++
title_full = "203 ब्रह्माजीकी उत्पत्ति और भगवान् विष्णुके द्वारा मधु-कैटभका वध"
title = "२०३ धुन्धुमारोपाख्याने"

+++


स एवमुक्तो राजर्षिरुत्तङ्केनापराजितः ।  
उत्तङ्कं कौरवश्रेष्ठ कृताञ्जलिरथाब्रवीत् ॥ १ ॥

न तेऽभिगमनं ब्रह्मन् मोघमेतद् भविष्यति।  
पुत्रो ममायं भगवन् कुवलाश्व इति स्मृतः ॥ २ ॥  
धृतिमान् क्षिप्रकारी च वीर्येणाप्रतिमो भुवि।

प्रियं च ते सर्वमेतत् करिष्यति न संशयः ॥ ३ ॥  
पुत्रैः परिवृतः सर्वैः शूरैः परिघबाहुभिः।  
विसर्जयस्व मां ब्रह्मन् न्यस्तशस्त्रोऽस्मि साम्प्रतम् ॥ ४ ॥

तथास्त्विति च तेनोक्तो मुनिनामिततेजसा।  
स तमादिश्य तनयमुत्तङ्काय महात्मने ॥ ५ ॥  
क्रियतामिति राजर्षिर्जगाम वनमुत्तमम् ।

क एष भगवन् दैत्यो महावीर्यस्तपोधन ॥ ६ ॥  
कस्य पुत्रोऽथ नप्ता वा एतदिच्छामि वेदितुम्।

एवं महाबलो दैत्यो न श्रुतो मे तपोधन ॥ ७ ॥  
एतदिच्छामि भगवन् याथातथ्येन वेदितुम्।  
सर्वमेव महाप्राज्ञ विस्तरेण तपोधन ॥ ८ ॥

शृणु राजन्निदं सर्वं यथावृत्तं नराधिप।  
कथ्यमानं महाप्राज्ञ विस्तरेण यथातथम् ॥ ९ ॥

एकार्णवे तदा लोके नष्टे स्थावरजङ्गमे।  
प्रणष्टेषु च भूतेषु सर्वेषु भरतर्षभ ॥ १० ॥

प्रभवं लोककर्तारं विष्णुं शाश्वतमव्ययम्।  
यमाहुर्मुनयः सिद्धाः सर्वलोकमहेश्वरम् ॥ ११ ॥  
सुष्वाप भगवान् विष्णुरप्सु योगत एव सः।  
नागस्य भोगे महति शेषस्यामिततेजसः ॥ १२ ॥

लोककर्ता महाभाग भगवानच्युतो हरिः।  
नागभोगेन महता परिरभ्य महीमिमाम् ॥ १३ ॥  
स्वपतस्तस्य देवस्य पद्मं सूर्यसमप्रभम्।  
नाभ्यां विनिःसृतं दिव्यं तत्रोत्पन्नः पितामहः ॥ १४ ॥  
साक्षाल्लोकगुरुर्ब्रह्मा पद्मे सूर्यसमप्रभः ।

चतुर्वेदश्चतुर्मूर्तिस्तथैव च चतुर्मुखः ॥ १५ ॥  
स्वप्रभावाद् दुराधर्षो महाबलपराक्रमः ।

कस्यचित् त्वथ कालस्य दानवौ वीर्यवत्तमौ ॥ १६ ॥  
मधुश्च कैटभश्चैव दृष्टवन्तौ हरिं प्रभुम्।

शयानं शयने दिव्ये नागभोगे महाद्युतिम् ॥ १७ ॥  
बहुयोजनविस्तीर्णे बहुयोजनमायते ।  
किरीटकौस्तुभधरं पीतकौशेयवाससम् ॥ १८ ॥

दीप्यमानं श्रिया राजंस्तेजसा वपुषा तथा।  
सहस्रसूर्यप्रतिममद्भुतोपमदर्शनम् ॥ १९ ॥

विस्मयः सुमहानासीन्मधुकैटभयोस्तथा ।  
दृष्ट्वा पितामहं चापि पद्मे पद्‌मनिभेक्षणम् ॥ २० ॥  
वित्रासयेतामथ तौ ब्रह्माणममितौजसम् ।  
वित्रस्यमानो बहुशो ब्रह्मा ताभ्यां महायशाः ॥ २१ ॥  
अकम्पयत् पद्मनालं ततोऽबुध्यत केशवः।  
अथापश्यत गोविन्दो दानवौ वीर्यवत्तरौ ॥ २२ ॥

दृष्ट्वा तावब्रवीद् देवः स्वागतं वां महाबलौ।  
ददामि वां वरं श्रेष्ठं प्रीतिर्हि मम जायते ॥ २३ ॥

तौ प्रहस्य हृषीकेशं महादर्पौ महाबलौ।  
प्रत्यब्रूतां महाराज सहितौ मधुसूदनम् ॥ २४ ॥

आवां वरय देव त्वं वरदौ स्वः सुरोत्तम।  
दातारौ स्वो वरं तुभ्यं तद् ब्रवीह्यविचारयन् ॥ २५ ॥

प्रतिगृह्णे वरं वीरावीप्सितश्च वरो मम।  
युवां हि वीर्यसम्पन्नौ न वामस्ति समः पुमान् ॥ २६ ॥

वध्यत्वमुपगच्छेतां मम सत्यपराक्रमौ ।  
एतदिच्छाम्यहं कामं प्राप्तुं लोकहिताय वै ॥ २७ ॥

अनृतं नोक्तपूर्वं नौ स्वैरेष्वपि कुतोऽन्यथा।  
सत्ये धर्मे च निरतौ विद्ध्यावां पुरुषोत्तम ॥ २८ ॥

बले रूपे च शौर्ये च न शमे च समोऽस्ति नौ।  
धर्मे तपसि दाने च शीलसत्त्वदमेषु च ॥ २९ ॥

उपप्लवो महानस्मानुपावर्तत केशव ।  
उक्तं प्रतिकुरुष्व त्वं कालो हि दुरतिक्रमः ॥ ३० ॥

आवामिच्छावहे देव कृतमेकं त्वया विभो।  
अनावृतेऽस्मिन्नाकाशे वधं सुरवरोत्तम ॥ ३१ ॥

पुत्रत्वमधिगच्छाव तव चापि सुलोचन।  
वर एष वृतो देव तद् विद्धि सुरसत्तम ॥ ३२ ॥  
अनृतं मा भवेद् देव यद्धि नौ संश्रुतं तदा।

बाढमेवं करिष्यामि सर्वमेतद् भविष्यति ॥ ३३ ॥

स विचिन्त्याथ गोविन्दो नापश्यद् यदनावृतम्।  
अवकाशं पृथिव्यां वा दिवि वा मधुसूदनः ॥ ३४ ॥  
स्वकावनावृतावूरू दृष्ट्वा देववरस्तदा ।  
मधुकैटभयो राजन् शिरसी मधुसूदनः।  
चक्रेण शितधारेण न्यकृन्तत महायशाः ॥ ३५ ॥