+++
title_full = "221 अग्निस्वरूप तप और भानु (मनुकी) संततिका वर्णन"
title = "२२१ आंगिरसोपाख्याने"

+++


गुरुभिर्नियमैर्युक्तो भरतो नाम पावकः।  
अग्निः पुष्टिमतिर्नाम तुष्टः पुष्टिं प्रयच्छति।  
भरत्येष प्रजाः सर्वास्ततो भरत उच्यते ॥ १ ॥

अग्निर्यश्च शिवो नाम शक्तिपूजापरश्च सः।  
दुःखार्तानां च सर्वेषां शिवकृत् सततं शिवः ॥ २ ॥

तपसस्तु फलं दृष्ट्वा सम्प्रवृद्धं तपो महत्।  
उद्धर्तुकामो मतिमान् पुत्रो जज्ञे पुरंदरः ॥ ३ ॥

ऊष्मा चैवोष्मणो जज्ञे सोऽग्निधूतस्य लक्ष्यते।  
अग्निश्चापि मनुर्नाम प्राजापत्यमकारयत् ॥ ४ ॥

शम्भुमग्निमथ प्राहुर्ब्राह्मणा वेदपारगाः ।  
आवसथ्यं द्विजाः प्राहुर्दीप्तमग्निं महाप्रभम् ॥ ५ ॥

ऊर्जस्करान् हव्यवाहान् सुवर्णसदृशप्रभान् ।  
ततस्तपो ह्यजनयत् पञ्च यज्ञसुतानिह ॥ ६ ॥

प्रशान्तेऽग्निर्महाभाग परिश्रान्तो गवां पतिः।  
असुरान् जनयन् घोरान् मर्त्यांश्चैव पृथग्विधान् ॥ ७ ॥

तपसश्च मनुं पुत्रं भानुं चाप्यङ्गिराः सृजत्।  
बृहद्भानुं तु तं प्राहुर्ब्राह्मणा वेदपारगाः ॥ ८ ॥

भानोर्भार्या सुप्रजा तु बृहद्भासा तु सूर्यजा।  
असृजेतां तु षट् पुत्रान् शृणू तासां प्रजाविधिम् ॥ ९ ॥

दुर्बलानां तु भूतानामसून् यः सम्प्रयच्छति।  
तमग्निं बलदं प्राहुः प्रथमं भानुतः सुतम् ॥ १० ॥

यः प्रशान्तेषु भूतेषु मन्युर्भवति दारुणः।  
अग्निः स मन्युमान्नाम द्वितीयो भानुतः सुतः ॥ ११ ॥

दर्शे च पौर्णमासे च यस्येह हविरुच्यते।  
विष्णुर्नामेह योऽग्निस्तु धृतिमान्नाम सोऽङ्गिराः ॥ १२ ॥

इन्द्रेण सहितं यस्य हविराग्रयणं स्मृतम्।  
अग्निराग्रयणो नाम भानोरेवान्वयस्तु सः ॥ १३ ॥

चातुर्मास्येषु नित्यानां हविषां योनिरग्रहः।  
चतुर्भिः सहितः पुत्रैर्भानोरेवान्वयः स्तुभः ॥ १४ ॥

निशा त्वजनयत् कन्यामग्नीषोमावुभौ तथा।  
मनोरेवाभवद् भार्या सुषुवे पञ्च पावकान् ॥ १५ ॥

पूज्यते हविषाग्र्येण चातुर्मास्येषु पावकः।  
पर्जन्यसहितः श्रीमानग्निर्वैश्वानरस्तु सः ॥ १६ ॥

अस्य लोकस्य सर्वस्य यः प्रभुः परिपठ्यते।  
सोऽग्निर्विश्वपतिर्नाम द्वितीयो वै मनोः सुतः ॥ १७ ॥  
ततः स्विष्टं भवेदाज्यं स्विष्टकृत् परमस्तु सः।

कन्या सा रोहिणी नाम हिरण्यकशिपोः सुता ॥ १८ ॥  
कर्मणासौ बभौ भार्या स वह्निः स प्रजापतिः।

प्राणानाश्रित्य यो देहं प्रवर्तयति देहिनाम्।  
तस्य संनिहितो नाम शब्दरूपस्य साधनः ॥ १९ ॥

शुक्लकृष्णगतिर्देवो यो बिभर्ति हुताशनम्।  
अकल्मषः कल्मषाणां कर्ता क्रोधाश्रितस्तु सः ॥ २० ॥  
कपिलं परमर्षिं च यं प्राहुर्यतयः सदा।  
अग्निः स कपिलो नाम सांख्ययोगप्रवर्तकः ॥ २१ ॥

अग्रं यच्छन्ति भूतानां येन भूतानि नित्यदा।  
कर्मस्विह विचित्रेषु सोऽग्रणीर्वह्निरुच्यते ॥ २२ ॥

इमानन्यान्‌ समसृजत्‌ पावकान् प्रथितान् भुवि।  
अग्निहोत्रस्य दुष्टस्य प्रायश्चित्तार्थमुल्बणान् ॥ २३ ॥

संस्पृशेयुर्यदान्योन्यं कथञ्चिद् वायुनाग्नयः ।  
इष्टिरष्टाकपालेन कार्या वै शुचयेऽग्नये ॥ २४ ॥

दक्षिणाग्निर्यदा द्वाभ्यां संसृजेत तदा किल।  
इष्टिरष्टाकपालेन कार्या वै वीतयेऽग्नये ॥ २५ ॥

यद्यग्नयो हि स्पृश्येयुर्निवेशस्था दवाग्निना।  
इष्टिरष्टाकपालेन कार्या तु शुचयेऽग्नये ॥ २६ ॥

अग्निं रजस्वला वै स्त्री संस्पृशेदग्निहोत्रिकम्।  
इष्टिरष्टाकपालेन कार्या वसुमतेऽग्नये ॥ २७ ॥

मृतः श्रूयेत यो जीवः परेयुः पशवो यदा।  
इष्टिरष्टाकपालेन कार्या सुरभिमतेऽग्नये ॥ २८ ॥

आर्तो न जुहुयादग्निं त्रिरात्रं यस्तु ब्राह्मणः।  
इष्टिरष्टाकपालेन कार्या स्वादुत्तराग्नये ॥ २९ ॥

दर्शं च पौर्णमासं च यस्य तिष्ठेत् प्रतिष्ठितम्।  
इष्टिरष्टाकपालेन कार्या पथिकृतेऽग्नये ॥ ३० ॥

सूतिकाग्निर्यदा चाग्निं संस्पृशेदग्निहोत्रिकम् ।  
इष्टिरष्टाकपालेन कार्या चाग्निमतेऽग्नये ॥ ३१ ॥