+++
title_full = "193 इन्द्र और बक मुनिका संवाद"
title = "१९३ बकशक्रसंवादे"

+++


मार्कण्डेयमृषयो ब्राह्मणा युधिष्ठिरश्च पर्यपृच्छ-न्नृषिः केन दीर्घायुरासीद् बको मार्कण्डेयस्तु तान् सर्वानुवाच॥१॥

महातपा दीर्घायुश्च बको राजन् नात्र कार्या विचारणा ॥ २ ॥

एतच्छ्रुत्वा तु कौन्तेयो भ्रातृभिः सह भारत।  
मार्कण्डेयं पर्यपृच्छद् धर्मराजो युधिष्ठिरः ॥ ३ ॥

श्रूयते हि महाभाग बको दाल्भ्यो महातपाः।  
प्रियः सखा च शक्रस्य चिरजीवी च सत्तम ॥ ४ ॥

एतदिच्छामि भगवन् बकशक्रसमागमम् ।  
सुखदुःखसमायुक्तं तत्त्वेन कथयस्व मे ॥ ५ ॥

वृत्ते देवासुरे राजन् संग्रामे लोमहर्षणे।  
त्रयाणामपि लोकानामिन्द्रो लोकाधिपोऽभवत् ॥ ६ ॥

सम्यग् वर्षति पर्जन्ये सस्यसम्पद उत्तमाः।  
निरामयाः सुधर्मिष्ठाः प्रजा धर्मपरायणाः ॥ ७ ॥

मुदितश्च जनः सर्वः स्वधर्मेषु व्यवस्थितः।  
ताः प्रजा मुदिताः सर्वा दृष्ट्वा बलनिषूदनः ॥ ८ ॥  
ततस्तु मुदितो राजन् देवराजः शतक्रतुः।  
ऐरावतं समास्थाय ताः पश्चन् मुदिताः प्रजाः ॥ ९ ॥

आश्रमांश्च विचित्रांश्च नदीश्च विविधाः शुभाः।  
नगराणि समृद्धानि खेटान् जनपदांस्तथा ॥ १० ॥  
प्रजापालनदक्षांश्च नरेन्द्रान् धर्मचारिणः ।  
उदपानं प्रपा वापी तडागानि सरंसि च ॥ ११ ॥  
नाना ब्रह्मसमाचारैः सेवितानि द्विजोत्तमैः।  
ततोऽवतीर्य रम्यायां पृथ्व्यां राजञ्छतक्रतुः ॥ १२ ॥

तत्र रम्ये शिवे देशे बहुवृक्षसमाकुले।  
पूर्वस्यां दिशि रम्यायां समुद्राभ्याशतो नृप ॥ १३ ॥  
तत्राश्रमपदं रम्यं मृगद्विजनिषेवितम् ।  
तत्राश्रमपदे रम्ये बकं पश्यति देवराट् ॥ १४ ॥

बकस्तु दृष्ट्वा देवेन्द्रं दृढं प्रीतमनाभवत्।  
पाद्यासनार्घ्यदानेन फलमूलैरथार्चयत् ॥ १५ ॥

सुखोपविष्टो वरदस्ततस्तु बलसूदनः ।  
ततः प्रश्नं बकं देव उवाच त्रिदशेश्वरः ॥ १६ ॥

शतं वर्षसहस्राणि मुने जातस्य तेऽनघ।  
समाख्याहि मम ब्रह्मन् किं दुःखं चिरजीविनाम् ॥ १७ ॥

अप्रियैः सह संवासः प्रियैश्चापि विनाभवः।  
असद्भिः सम्प्रयोगश्च तद् दुःखं चिरजीविनाम् ॥ १८ ॥

पुत्रदारविनाशोऽत्र ज्ञातीनां सुहृदामपि ।  
परेष्वायत्तताकृच्छ्रं किं नु दुःखतरं ततः ॥ १९ ॥

नान्यद् दुःखतरं किञ्चिल्लोकेषु प्रतिभाति मे।  
अर्थैर्विहीनः पुरुषः परैः सम्परिभूयते ॥ २० ॥

अकुलानां कुले भावं कुलीनानां कुलक्षयम्।  
संयोगं विप्रयोगं च पश्यन्ति चिरजीविनः ॥ २१ ॥

अपि प्रत्यक्षमेवैतत् तव देव शतक्रतो।  
अकुलानां समृद्धानां कथं कुलविपर्ययः ॥ २२ ॥

देवदानवगन्धर्वमनुष्योरगराक्षसाः ।  
प्राप्नुवन्ति विपर्यासं किं नु दुःखतरं ततः ॥ २३ ॥

कुले जाताश्च क्लिश्यन्ते दौष्कुलेयवशानुगाः।  
आढ्‌यैर्दरिद्राश्चाक्रान्ताः किं नु दुःखतरं ततः ॥ २४ ॥

लोके वैधर्म्यमेतत् तु दृश्यते बहुविस्तरम्।  
हीनज्ञानाश्च हृष्यन्ते क्लिश्यन्ते प्राज्ञकोविदाः ॥ २५ ॥  
बहुदुःखपरिक्लेशं मानुष्यमिह दृश्यते ।

पुनरेव महाभाग देवर्षिगणसेवित ॥ २६ ॥  
समाख्याहि मम ब्रह्मन्‌ किं सुखं चिरजीविनाम्।

अष्टमे द्वादशे वापि शाकं यः पचते गृहे ॥ २७ ॥  
कुमित्राण्यनपाश्रित्य किं वै सुखतरं ततः।  
यत्राहानि न गण्यन्ते नैनमाहुर्महाशनम् ॥ २८ ॥

अपि शाकं पचानस्य सुखं वै मघवन् गृहे।  
अर्जितं स्वेन वीर्येण नाप्यपाश्रित्य कञ्चन ॥ २९ ॥

फलशाकमपि श्रेयो भोक्तुं ह्यकृपणं गृहे।  
परस्य तु गृहे भोक्तुः परिभूतस्य नित्यशः ॥ ३० ॥  
सुमृष्टमपि न श्रेयो विकल्पोऽयमतः सताम्।  
श्ववत् कीलालपो यस्तु परान्नं भोक्तुमिच्छति ॥ ३१ ॥  
धिगस्तु तस्य तद् भुक्तं कृपणस्य दुरात्मनः।

यो दत्त्वातिथिभूतेभ्यः पितृभ्यश्च द्विजोत्तमः ॥ ३२ ॥  
शिष्टान्यन्नानि यो भुङ्क्ते किं वै सुखतरं ततः।  
अतो मृष्टतरं नान्यत् पूतं किञ्चिच्छतक्रतो ॥ ३३ ॥

दत्त्वा यस्त्वतिथिभ्यो वै भुङ्क्ते तेनैव नित्यशः।  
यावतो ह्यन्धसः पिण्डानश्नाति सततं द्विजः ॥ ३४ ॥  
तावतां गोसहस्राणां फलं प्राप्नोति दायकः।  
यदेनो यौवनकृतं तत् सर्वं नश्यते ध्रुवम् ॥ ३५ ॥

सदक्षिणस्य भुक्तस्य द्विजस्य तु करे गतम्।  
यद्‌ वारि वारिणा सिञ्चेत्‌ तद्ध्येनस्तरते क्षणात् ॥ ३६ ॥

एताश्चान्याश्च वै बह्वीः कथयित्वा कथाः शुभाः।  
बकेन सह देवेन्द्र आपृच्छ्य त्रिदिवं गतः ॥ ३७ ॥