+++
title_full = "184 तपस्वी तथा स्वधर्मपरायण ब्राह्मणोंका माहात्म्य"
title = "१८४ स्वधर्मपरायणविप्रमाहात्म्यम्"

+++


मार्कण्डेयं महात्मानमूचुः पाण्डुसुतास्तदा ।  
माहात्म्यं द्विजमुख्यानां श्रोतुमिच्छाम कथ्यताम् ॥ १ ॥

एवमुक्तः स भगवान् मार्कण्डेयो महातपाः।  
उवाच सुमहातेजाः सर्वशास्त्रविशारदः ॥ २ ॥

हैहयानां कुलकरो राजा परपुरंजयः।  
कुमारो रूपसम्पन्नो मृगयां व्यचरद् बली ॥ ३ ॥

चरमाणस्तु सोऽरण्ये तृणवीरुत्समावृते ।  
कृष्णाजिनोत्तरासङ्गं ददर्श मुनिमन्तिके ॥ ४ ॥

स तेन निहतोऽरण्ये मन्यमानेन वै मृगम्।  
व्यथितः कर्म तत् कृत्वा शोकोपहतचेतनः ॥ ५ ॥

जगाम हैहयानां वै सकाशं प्रथितात्मनाम्।  
राज्ञां राजीवनेत्रोऽसौ कुमारः पृथिवीपतिः।  
तेषां च तद् यथावृत्तं कथयामास वै तदा ॥ ६ ॥

तं चापि हिंसितं तात मुनिं मूलफलाशिनम्।  
श्रुत्वा दृष्ट्वा च ते तत्र बभूवुर्दीनमानसाः ॥ ७ ॥

कस्यायमिति ते सर्वे मार्गमाणास्ततस्ततः।  
जग्मुश्चारिष्टनेम्नोऽथ तार्क्ष्यस्याश्रममञ्जसा ॥ ८ ॥

तेऽभिवाद्य महात्मानं तं मुनिं नियतव्रतम्।  
तस्थुः सर्वे स तु मुनिस्तेषां पूजामथाहरत् ॥ ९ ॥

ते तमूचुर्महात्मानं न वयं सत्क्रियां मुने।  
त्वत्तोऽर्हाः कर्मदोषेण ब्राह्मणो हिंसितो हि नः ॥ १० ॥

तानब्रवीत् स विप्रर्षिः कथं वो ब्राह्मणो हतः।  
क्व चासौ ब्रूत सहिताः पश्यध्वं मे तपोबलम् ॥ ११ ॥

ते तु तत् सर्वमखिलमाख्यायास्मै यथातथम्।  
नापश्यंस्तमृषिं तत्र गतासुं ते समागताः ॥ १२ ॥

अन्वेषमाणाः सव्रीडाः स्वप्नवद्गतचेतनाः ।  
तानब्रवीत् तत्र मुनिस्तार्क्ष्यः परपुरंजय ॥ १३ ॥  
स्यादयं ब्राह्मणः सोऽथ युष्माभिर्यो विनाशितः।  
पुत्रो ह्ययं मम नृपास्तपोबलसमन्वितः ॥ १४ ॥

ते च दृष्ट्वैव तमृषिं विस्मयं परमं गताः।  
महदाश्चर्यमिति वै ते ब्रुवाणा महीपते ॥ १५ ॥

मृतो ह्ययमुपानीतः कथं जीवितमाप्तवान्।  
किमेतत् तपसो वीर्यं येनायं जीवितः पुनः ॥ १६ ॥

श्रोतुमिच्छामहे विप्र यदि श्रोतव्यमित्युत।  
स तानुवाच नास्माकं मृत्युः प्रभवते नृपाः ॥ १७ ॥

कारणं वः प्रवक्ष्यामि हेतुयोगसमासतः।  
(मृत्युः प्रभवने येन नास्माकं नृपसत्तमाः।  
शुद्धाचारा अनलसाः संध्योपासनतत्पराः ॥  
शुद्धान्नाः शुद्धसुधना ब्रह्मचर्यव्रतान्विताः ।)  
सत्यमेवाभिजानीमो नानृते कुर्महे मनः।  
स्वधर्ममनुतिष्ठामस्तस्मान्मृत्युभयं न नः ॥ १८ ॥

यद् ब्राह्मणानां कुशलं तदेषां कथयामहे।  
नैषां दुश्चरितं ब्रूमस्तस्मान्मृत्युभयं न नः ॥ १९ ॥  
अतिथीनन्नपानेन भृत्यानत्यशनेन च ।  
सम्भोज्य शेषमश्नीमस्तस्मान्मृत्युभयं न नः ॥ २० ॥

शान्ता दान्ताः क्षमाशीलास्तीर्थदानपरायणाः ।  
पुण्यदेशनिवासाच्च तस्मान्मृत्युभयं न नः।  
तेजस्विदेशवासाच्च तस्मान्मृत्युभयं न नः ॥ २१ ॥

एतद् वै लेशमात्रं वः समाख्यातं विमत्सराः।  
गच्छध्वं सहिताः सर्वे न पापाद् भयमस्ति वः ॥ २२ ॥

एवमस्त्विति ते सर्वे प्रतिपूज्य महामुनिम्।  
स्वदेशमगमन् हृष्टा राजानो भरतर्षभ ॥ २३ ॥