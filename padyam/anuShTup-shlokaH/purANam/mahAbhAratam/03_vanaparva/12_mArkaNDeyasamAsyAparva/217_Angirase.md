+++
title_full = "217 अग्निका अंगिराको अपना प्रथम पुत्र स्वीकार करना तथा अंगिरासे बृहस्पतिकी उत्पत्ति"
title = "२१७ आङ्गिरसे"

+++


श्रुत्वेमां धर्मसंयुक्तां धर्मराजः कथां शुभाम्।  
पुनः पप्रच्छ तमृषिं मार्कण्डेयमिदं तदा ॥ १ ॥

कथमग्निर्वनं यातः कथं चाप्यङ्गिराः पुरा।  
नष्टेऽग्नौ हव्यमवहदग्निर्भूत्वा महाद्युतिः ॥ २ ॥

अग्निर्यदा त्वेक एव बहुत्वं चास्य कर्मसु।  
दृश्यते भगवन् सर्वमेतदिच्छामि वेदितुम् ॥ ३ ॥

कुमारश्च यथोत्पन्नो यथा चाग्नेः सुतोऽभवत्।  
यथा रुद्राच्च सम्भूतो गङ्गायां कृत्तिकासु च ॥ ४ ॥

एतदिच्छाम्यहं त्वत्तः श्रीतुं भार्गवसत्तम।  
कौतूहलसमाविष्टो याथातथ्यं महामुने ॥ ५ ॥

अत्राप्युदाहरन्तीममितिहासं पुरातनम् ।  
यथा क्रुद्धो हुतवहस्तपस्तप्तुं वनं गतः ॥ ६ ॥

यथा च भगवानग्निः स्वयमेवाङ्गिराऽभवत्।  
संतापयंश्च प्रभया नाशयंस्तिमिराणि च ॥ ७ ॥

पुराङ्गिरा महाबाहो चचार तप उत्तमम्।  
आश्रमस्थो महाभागो हव्यवाहं विशेषयन्।  
तथा स भूत्वा तु तदा जगत् सर्वं व्यकाशयत्॥८॥

तपश्चरंस्तु हुतभुक् संतप्तस्तस्य तेजसा।  
भृशं ग्लानश्च तेजस्वी न च किंचित् प्रजज्ञिवान् ॥ ९ ॥

अथ संचिन्तयामास भगवान् हव्यवाहनः।  
अन्योऽग्निरिह लोकानां ब्रह्मणा सम्प्रकल्पितः ॥ १० ॥

अग्नित्वं विप्रणष्टं हि तप्यमानस्य मे तपः।  
कथमग्निः पुनरहं भवेयमिति चिन्त्य सः ॥ ११ ॥  
अपश्यदग्निवल्लोकांस्तापयन्तं महामुनिम् ।

सोपासर्पच्छनैर्भीतस्तमुवाच तदाङ्गिराः ॥ १२ ॥  
शीघ्रमेव भवस्वाग्निस्त्वं पुनर्लोकभावनः ।  
विज्ञातश्चासि लोकेषु त्रिषु संस्थानचारिषु ॥ १३ ॥

त्वमग्निः प्रथमं सृष्टो ब्रह्मणा तिमिरापहः।  
स्वस्थानं प्रतिपद्यस्व शीघ्रमेव तमोनुद ॥ १४ ॥

नष्टकीर्तिरहं लोके भवान् जातो हुताशनः।  
भवन्तमेव ज्ञास्यन्ति पावकं न तु मां जनाः ॥ १५ ॥

निक्षिपाम्यहमग्नित्वं त्वमग्निः प्रथमो भव।  
भविष्यामि द्वितीयोऽहें प्राजापत्यक एव च ॥ १६ ॥

कुरु पुण्यं प्रजास्वर्ग्यं भवाग्निस्तिमिरापहः।  
मां च देव कुरुष्वाग्ने प्रथमं पुत्रमञ्जसा ॥ १७ ॥

तच्छ्रुत्वाङ्गिरसो वाक्यं जातवेदास्तथाकरोत् ।  
राजन् बृहस्पतिर्नाम तस्याप्यङ्गिरसः सुतः ॥ १८ ॥

ज्ञात्वा प्रथमजं तं तु वह्नेराङ्गिरसं सुतम्।  
उपेत्य देवाः पप्रच्छुः कारणं तत्र भारत ॥ १९ ॥

स तु पृष्टस्तदा देवैस्ततः कारणमब्रवीत्।  
प्रत्यगृह्णंस्तु देवाश्च तद् वचोऽङ्गिरसस्तदा ॥ २० ॥

तत्र नानाविधानग्नीन् प्रवक्ष्यामि महाप्रभान्।  
कर्मभिर्बहुभिः ख्यातान्‌ नानार्थान् ब्राह्मणेष्विह ॥ २१ ॥