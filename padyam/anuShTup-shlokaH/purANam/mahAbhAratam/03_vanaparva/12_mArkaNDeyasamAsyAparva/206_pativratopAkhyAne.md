+++
title_full = "206 कौशिक ब्राह्मण और पतिव्रताके उपाख्यानके अन्तर्गत ब्राह्मणोंके धर्मका वर्णन"
title = "२०६ पतिव्रतोपाख्याने"

+++


कश्चिद् द्विजातिप्रवरो वेदाध्यायी तपोधनः।  
तपस्वी धर्मशीलश्च कौशिको नाम भारत ॥ १ ॥

साङ्गोपनिषदो वेदानधीते द्विजसत्तमः ।  
स वृक्षमूले कस्मिंश्चिद् वेदानुच्चारयन् स्थितः ॥ २ ॥

उपरिष्टाच्च वृक्षस्य बलाका संन्यलीयत।  
तया पुरीषमुत्सृष्टं ब्राह्मणस्य तदोपरि ॥ ३ ॥

तामवेक्ष्य ततः क्रुद्धः समपध्यायत द्विजः।  
भृशं क्रोधाभिभूतेन बलाका सा निरीक्षिता ॥ ४ ॥  
अपध्याता च विप्रेण न्यपतद् धरणीतले।

बलाकां पतितां दृष्ट्वा गतसत्त्वामचेतनाम् ॥ ५ ॥  
कारुण्यादभिसंतप्तः पर्यशोचत तां द्विजः।  
अकार्यं कृतवानस्मि रोषरागबलात्कृतः ॥ ६ ॥

इत्युक्त्वा बहुशो विद्वान् ग्रामं भैक्ष्याय संश्रितः।  
ग्रामे शुचीनि प्रचरन् कुलानि भरतर्षभ ॥ ७ ॥  
प्रविष्टस्तत् कुलं यत्र पूर्वं चरितवांस्तु सः।  
देहीति याचमानोऽसौ तिष्ठेत्युक्तः स्त्रिया ततः ॥ ८ ॥

शौचं तु यावत् कुरुते भाजनस्य कुटुम्बिनी।  
एतस्मिन्नन्तरे राजन् क्षुधासम्पीडितो भृशम् ॥ ९ ॥  
भर्ता प्रविष्टः सहसा तस्या भरतसत्तम।

सा तु दृष्ट्वा पतिं साध्वी ब्राह्मणं व्यवहाय तम्॥१०॥  
पाद्यमाचमनीयं वै ददौ भर्तुस्तथाऽऽसनम्।  
प्रह्वा पर्यचरच्चापि भर्तारमसितेक्षणा ॥ ११ ॥

आहारेणाथ भक्ष्यैश्च भोज्यैः सुमधुरैस्तथा।  
उच्छिष्टं भाविता भर्तुर्भुङ्क्ते नित्यं युधिष्ठिर ॥ १२ ॥

दैवतं च पतिं मेने भर्तुश्चित्तानुसारिणी।  
कर्मणा मनसा वाचा नान्यचित्ताभ्यगात् पतिम् ॥ १३ ॥

तं सर्वभावोपगता पतिशुश्रूषणे रता।  
साध्वाचारा शचिर्दक्षा कुटुम्बस्य हितैषिणी ॥ १४ ॥

भर्तुश्चापि हितं यत् तत् सततं सानुवर्तते।  
देवतातिथिभृत्यानां श्वश्रूश्वशुरयोस्तथा ॥ १५ ॥  
शुश्रूषणपरा नित्यं सततं संयतेन्द्रिया।

सा ब्राह्मणं तदा दृष्ट्वा संस्थितं भैक्ष्यकाङ्क्षिणम्।  
कुर्वती पतिशुश्रूषां सस्माराथ शुभेक्षणा ॥ १६ ॥

व्रीडिता साभवत् साध्वी तदा भरतसत्तम।  
भिक्षामादाय विप्राय निर्जगाम यशस्विनी ॥ १७ ॥

किमिदं भवति त्वं मां तिष्ठेत्युक्त्वा वराङ्गने।  
उपरोधं कृतवती न विसर्जितवत्यसि ॥ १८ ॥

ब्राह्मणं क्रोधसंतप्तं ज्वलन्तमिव तेजसा।  
दृष्ट्वा साध्वी मनुष्येन्द्र सान्त्वपूर्वं वचोऽब्रवीत् ॥ १९ ॥

क्षन्तुमर्हसि मे विद्वन् भर्ता मे दैवतं महत्।  
स चापि क्षुधितः श्रान्तः प्राप्तः शुश्रूषितो मया ॥ २० ॥

ब्राह्मणा न गरीयांसो गरीयांस्ते पतिः कृतः।  
गृहस्थधर्मे वर्तन्ती ब्राह्मणानवमन्यसे ॥ २१ ॥

इन्द्रोऽप्येषां प्रणमते किं पुनर्मानवो भुवि।  
अवलिप्ते न जानीषे वृद्धानां न श्रुतं त्वया ॥ २२ ॥  
ब्राह्मणा ह्यग्निसदृशा दहेयुः पृथिवीमपि।

नाहं बलाका विप्रर्षे त्यज क्रोधं तपोधन ॥ २३ ॥  
अनया क्रुद्धया दृष्ट्या क्रुद्धः किं मां करिष्यसि।  
नावजानाम्यहं विप्रान् देवैस्तुल्यान् मनस्विनः ॥ २४ ॥

अपराधमिमं विप्र क्षन्तुमर्हसि मेऽनघ।  
जानामि तेजो विप्राणां महाभाग्यं च धीमताम् ॥ २५ ॥

अपेयः सागरः क्रोधात् कृतो हि लवणोदकः।  
तथैव दीप्ततपसां मुनीनां भावितात्मनाम् ॥ २६ ॥  
येषां क्रोधाग्निरद्यापि दण्डके नोपशाम्यति।

ब्राह्मणानां परिभवाद् वातापिः सुदुरात्मवान् ॥ २७ ॥  
अगस्त्यमृषिमासाद्य जीर्णः क्रूरो महासुरः।

बहुप्रभावाः श्रूयन्ते ब्राह्मणानां महात्मनाम् ॥ २८ ॥  
क्रोधः सुविपुलो ब्रह्मन् प्रसादश्च महात्मनाम्।  
अस्मिंस्त्वतिक्रमे ब्रह्मन् क्षन्तुमर्हसि मेऽनघ ॥ २९ ॥

पतिशुश्रूषया धर्मो यः स मे रोचते द्विज।  
दैवतेष्वपि सर्वेषु भर्ता मे दैवतं परम् ॥ ३० ॥

अविशेषेण तस्याहं कुर्यां धर्मं द्विजोत्तम।  
शुश्रूषायाः फलं पश्य पत्युर्ब्राह्मण यादृशम् ॥ ३१ ॥

बलाका हि त्वया दग्धा रोषात् तद् विदितं मया।  
क्रोधः शत्रुः शरीरस्थो मनुष्याणां द्विजोत्तम ॥ ३२ ॥

यः क्रोधमोहौ त्यजति तं देवा ब्राह्मणं विदुः।  
यो वदेदिह सत्यानि गुरुं संतोषयेत च ॥ ३३ ॥  
हिंसितश्च न हिंसेत तं देवा ब्राह्मणं विदुः।

जितेन्द्रियो धर्मपरः स्वाध्यायनिरतः शुचिः ॥ ३४ ॥  
कामक्रोधौ वशौ यस्य तं देवा ब्राह्मणं विदुः।

यस्य चात्मसमो लोको धर्मज्ञस्य मनस्विनः ॥ ३५ ॥  
सर्वधर्मेषु च रतस्तं देवा ब्राह्मणं विदुः।

योऽध्यापयेदधीयीत यजेद् वा याजयीत वा ॥ ३६ ॥  
दद्याद् वापि यथाशक्ति तं देवा ब्राह्मणं विदुः।

ब्रह्मचारी वदान्यो योऽधीयीत द्विजपुङ्गवः ॥ ३७ ॥  
स्वाध्यायवानमत्तो वै तं देवा ब्राह्मणं विदुः।

यद् ब्राह्मणानां कुशलं तदेषां परिकीर्तयेत् ॥ ३८ ॥  
सत्यं तथा व्याहरतां नानृते रमते मनः।

धर्मं तु ब्राह्मणस्याहुः स्वाध्यायं दममार्जवम् ॥ ३९ ॥  
इन्द्रियाणां निग्रहं च शाश्वतं द्विजसत्तम।

सत्यार्जवे धर्ममाहुः परं धर्मविदो जनाः ॥ ४० ॥  
दुर्ज्ञेयः शाश्वतो धर्मः स च सत्ये प्रतिष्ठितः।  
श्रुतिप्रमाणो धर्मः स्यादिति वृद्धानुशासनम् ॥ ४१ ॥

बहुधा दृश्यते धर्मः सूक्ष्म एव द्विजोत्तम।  
भवानपि च धर्मज्ञः स्वाध्यायनिरतः शुचिः ॥ ४२ ॥

न तु तत्त्वेन भगवन् धर्म वेत्सीति मे मतिः।  
यदि विप्र न जानीषे धर्म परमकं द्विज ॥ ४३ ॥  
धर्मव्याधं ततः पृच्छ गत्वा तु मिथिलां पुरीम्।

मातापितृभ्यां शुश्रूषुः सत्यवादी जितेन्द्रियः ॥ ४४ ॥  
मिथिलायां वसेद् व्याधः स ते धर्मान् प्रवक्ष्यति।  
तत्र गच्छस्व भद्रं ते यथाकामं द्विजोत्तम ॥ ४५ ॥

अत्युक्तमपि मे सर्वं क्षन्तुमर्हस्यनिन्दित।  
स्त्रियो ह्यवध्याः सर्वेषां ये च धर्मविदो जनाः ॥ ४६ ॥

प्रीतोऽस्मि तव भद्रं ते गतः क्रोधश्च शोभने।  
उपालम्भस्त्वयात्युक्तो मम निःश्रेयसं परम्।  
स्वस्ति तेऽस्तु गमिष्यामि साधयिष्यामि शोभने ॥ ४७ ॥  
(धन्या त्वमसि कल्याणि यस्यास्ते वृत्तमीदृशम्।)

तया विसृष्टो निर्गम्य स्वमेव भवनं ययौ।  
विनिन्दन् स स्वमात्मानं कौशिको द्विजसत्तमः ॥ ४८ ॥