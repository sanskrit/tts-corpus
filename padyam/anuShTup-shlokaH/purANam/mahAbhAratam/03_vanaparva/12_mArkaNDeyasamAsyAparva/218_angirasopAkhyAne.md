+++
title_full = "218 अंगिराकी संततिका वर्णन"
title = "२१८ अङ्गिरसोपाख्याने"

+++


ब्रह्मणो यस्तृतीयस्तु पुत्रः कुरुकुलोद्वह।  
तस्याभवत् सुभा भार्या प्रजास्तस्यां च मे शृणु ॥ १ ॥

बृहत्कीर्तिर्बृहज्ज्योतिर्बृहद्ब्रह्मा बृहन्मनाः ।  
बृहन्मन्त्रो बृहद्भासस्तथा राजन् बृहस्पतिः ॥ २ ॥

प्रजासु तासु सर्वासु रूपेणाप्रतिमाभवत्।  
देवी भानुमती नाम प्रथमाङ्गिरसः सुता ॥ ३ ॥

भूतानामेव सर्वेषां यस्यां रागस्तदाभवत्।  
रागाद्रागेति यामाहुर्द्वितीयाङ्गिरसः सुता ॥ ४ ॥

यां कपर्दिसुतामाहुर्दृश्यादृश्येति देहिनः ।  
तनुत्वात् सा सिनीवाली तृतीयाङ्गिरसः सुता ॥ ५ ॥

पश्यत्यर्चिष्मती भाभिर्हविर्भिश्च हविष्मती ।  
षष्ठीमङ्गिरसः कन्यां पुण्यामाहुर्महिष्मतीम् ॥ ६ ॥

महामखेष्वाङ्गिरसी दीप्तिमत्सु महामते ।  
महामतीति विख्याता सप्तमी कथ्यते सुता ॥ ७ ॥

यां तु दृष्ट्वा भगवतीं जनः कुहुकुहायते।  
एकानंशेति तामाहुः कुहूमङ्गिरसः सुताम् ॥ ८ ॥