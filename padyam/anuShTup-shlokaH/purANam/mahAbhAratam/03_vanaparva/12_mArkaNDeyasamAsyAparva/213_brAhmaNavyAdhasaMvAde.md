+++
title_full = "213 प्राणवायुकी स्थितिका वर्णन तथा परमात्म-साक्षात्कारके उपाय"
title = "२१३ ब्राह्मणव्याधसंवादे"

+++


पार्थिवं धातुमासाद्य शारीरोऽग्निः कथं भवेत्।  
अवकाशविशेषेण कथं वर्तयतेऽनिलः ॥ १ ॥

प्रश्नमेतं समुद्दिष्टं ब्राह्मणेन युधिष्ठिर।  
व्याधस्तु कथयामास ब्राह्मणाय महात्मने ॥ २ ॥

मूर्धानमाश्रितो वह्निः शरीरं परिपालयन्।  
प्राणो मूर्धनि चाग्नौ च वर्तमानो विचेष्टते ॥ ३ ॥

भूतं भव्यं भविष्यं च सर्वं प्राणे प्रतिष्ठितम्।  
श्रेष्ठं तदेव भूतानां ब्रह्मयोनिमुपास्महे ॥ ४ ॥

स जन्तुः सर्वभूतात्मा पुरुषः स सनातनः।  
महान् बुद्धिरहङ्कारो भूतानां विषयश्च सः ॥ ५ ॥

(अव्यक्तं सत्त्वसंज्ञं च जीवः कालः स चैव हि।  
प्रकृतिः पुरुषश्चैव प्राण एव द्विजोत्तम॥  
जागर्ति स्वप्नकाले च स्वप्ने स्वप्नायते च सः।

जाग्रत्सु बलमाधत्ते चेष्टत्सु चेष्टयत्यपि॥  
तस्मिन् निरुद्धे विप्रेन्द्र मृत इत्यभिधीयते।  
त्यक्त्वा शरीरं भूतात्मा पुनरन्यत् प्रपद्यते॥)

एवं त्विह स सर्वत्र प्राणेन परिपाल्यते।  
पृष्ठतस्तु समानेन स्वां स्वां गतिमुपाश्रितः ॥ ६ ॥

बस्तिमूलं गुदं चैव पावकं समुपाश्रितः।  
वहन् मूत्रं पूरीषं वाऽप्यपानः परिवर्तते ॥ ७ ॥

प्रयत्ने कर्मणि बले स एष त्रिषु वर्तते।  
उदानमिति तं प्राहुरध्यात्मविदुषो जनाः ॥ ८ ॥

संधौ संधौ संनिविष्टः सर्वेष्वपि तथानिलः।  
शरीरेषु मनुष्याणां व्यान इत्युपदिश्यते ॥ ९ ॥

धातुष्वग्निस्तु विततः स तु वायुसमीरितः।  
रसान् धातूंश्च दोषांश्च वर्तयन् परिधावति ॥ १० ॥

प्राणानां संनिपातात् तु संनिपातः प्रजायते।  
ऊष्मा चाग्निरिति ज्ञेयो योऽन्नं पचति देहिनाम् ॥ ११ ॥

समानोदानयोर्मध्ये प्राणापानौ समाहितौ ।  
समर्थितस्त्वधिष्ठानं सम्यक् पचति पावकः ॥ १२ ॥

अस्यापि पायुपर्यन्तस्तथा स्याद् गुदसंज्ञितः।  
स्रोतांसि तस्माज्जायन्ते सर्वप्राणेषु देहिनाम् ॥ १३ ॥

अग्निवेगवहः प्राणो गुदान्ते प्रतिहन्यते।  
स ऊर्ध्वमागम्य पुनः समुत्क्षिपति पावकम् ॥ १४ ॥

पक्वाशयस्त्वधो नाभ्यामूर्ध्वमामाशयः स्थितः ।  
नाभिमध्ये शरीरस्य प्राणाः सर्वे प्रतिष्ठिताः ॥ १५ ॥

प्रवृत्ता हृदयात् सर्वे तिर्यगूर्ध्वमधस्तथा।  
वहन्त्यन्नरसान् नाड्यो दशप्राणप्रचोदिताः ॥ १६ ॥

योगिनामेष मार्गस्तु येन गच्छन्ति तत् परम्।  
जितक्लमाः समा धीरा मूर्धन्यात्मानमादधुः।  
एवं सर्वेषु विततौ प्राणापानौ हि देहिषु ॥ १७ ॥

(तावग्निसहितौ ब्रह्मन् विद्धि वै प्राणमात्मनि।)  
एकादशविकारात्मा कलासम्भारसम्भृतः ।  
मूर्तिमन्तं हि तं विद्धि नित्यं योगजितात्मकम् ॥ १८ ॥

तस्मिन् यः संस्थितो ह्यग्निर्नित्यं स्थाल्यामिवाहितः।  
आत्मानं तं विजानीहि नित्यं योगजितात्मकम् ॥ १९ ॥

देवो यः संस्थितस्तस्मिन्नब्बिन्दुरिव पुष्करे।  
क्षेत्रज्ञं तं विजानीहि नित्यं योगजितात्मकम् ॥ २० ॥

जीवात्मकानि जानीहि रजः सत्त्वं तमस्तथा।  
जीवमात्मगुणं विद्धि तथाऽऽत्मानं परात्मकम् ॥ २१ ॥

अचेतनं जीवगुणं वदन्ति  
स चेष्टते चेष्टयते च सर्वम्।  
ततः परं क्षेत्रविदो वदन्ति  
प्राकल्पयद् यो भुवनानि सप्त ॥ २२ ॥

एवं सर्वेषु भूतेषु भूतात्मा सम्प्रकाशते।  
दृश्यते त्वग्र्यया बुद्ध्या सूक्ष्मया ज्ञानवेदिभिः ॥ २३ ॥

चित्तस्य हि प्रसादेन हन्ति कर्म शुभाशुभम्।  
प्रसन्नात्माऽऽत्मनि स्थित्वा सुखमानन्त्यमश्नुते ॥ २४ ॥

लक्षणं तु प्रसादस्य यथा तृप्तः सुखं स्वपेत्।  
निवाते वा यथा दीपो दीप्येत् कुशलदीपितः ॥ २५ ॥

पूर्वरात्रे परे चैव युञ्जानः सततं मनः।  
लघ्वाहारो विशुद्धात्मा पश्यन्नात्मानमात्मनि ॥ २६ ॥  
प्रदीप्तेनेव दीपेन मनोदीपेन पश्यति।  
दृष्ट्वाऽऽत्मानं निरात्मानं स तदा विप्रमुच्यते ॥ २७ ॥

सर्वोपायैस्तु लोभस्य क्रोधस्य च विनिग्रहः।  
एतत् पवित्रं लोकानां तपो वै संक्रमो मतः ॥ २८ ॥

नित्यं क्रोधात् तपो रक्षेद् धर्मं रक्षेच्च मत्सरात्।  
विद्यां मानापमानाभ्यामात्मानं तु प्रमादतः ॥ २९ ॥

आनृशंस्यं परो धर्मः क्षमा च परमं बलम्।  
आत्मज्ञानं परं ज्ञानं सत्यं व्रतपरं व्रतम् ॥ ३० ॥

सत्यस्य वचनं श्रेयः सत्यं ज्ञानं हितं भवेत्।  
यद् भूतहितमत्यन्तं तद् वै सत्यं परं मतम् ॥ ३१ ॥

यस्य सर्वे समारम्भा निराशीर्बन्धनाः सदा।  
त्यागे यस्य हुतं सर्वं स त्यागी स च बुद्धिमान्॥३२॥

यतो न गुरुरप्येनं श्रावयेदुपपादयेत्।  
तं विद्याद् ब्रह्मणो योगं वियोगं योगसंज्ञितम् ॥ ३३ ॥

न हिंस्यात् सर्वभूतानि मैत्रायणगतश्चरेत्।  
नेदं जीवितमासाद्य वैरं कुर्वीत केनचित् ॥ ३४ ॥

आकिञ्चन्यं सुसंतोषो निराशित्वमचापलम् ।  
एतदेव परं ज्ञानं सदात्मज्ञानमुत्तमम् ॥ ३५ ॥

परिग्रहं परित्यज्य भवेद् बुद्ध्या यतव्रतः।  
अशोकं स्थानमाश्रित्य निश्चलं प्रेत्य चेह च ॥ ३६ ॥

तपोनित्येन दान्तेन मुनिना संयतात्मना।  
अजितं जेतुकामेन भाव्यं सङ्गेष्वसङ्गिना ॥ ३७ ॥

गुणागुणमनासङ्गमेककार्यमनन्तरम् ।  
एतत् तद् ब्रह्मणो वृत्तमाहुरेकपदं सुखम् ॥ ३८ ॥

परित्यजति यो दुःखं सुखं चाप्युभयं नरः।  
ब्रह्म प्राप्नोति सोऽत्यन्तमसङ्गेन च गच्छति ॥ ३९ ॥

यथाश्रुतमिदं सर्वं समासेन द्विजोत्तम।  
एतत् ते सर्वमाख्यातं किं भूयः श्रोतुमिच्छसि ॥ ४० ॥