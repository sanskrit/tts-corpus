+++
title_full = "204 धुन्धुकी तपस्या और वरप्राप्ति, कुवलाश्वद्वारा धुन्धुका वध और देवताओंका कुवलाश्वको वर देना"
title = "२०४ धुन्धुमारोपाख्याने"

+++


धुन्धुर्नाम महाराज तयोः पुत्रो महाद्युतिः।  
स तपोऽतप्यत महन्महावीर्यपराक्रमः ॥ १ ॥

अतिष्ठदेकपादेन कृशो धमनिसंततः ।  
तस्मै ब्रह्मा ददौ प्रीतो वरं वव्रे स च प्रभुम्॥२॥

देवदानवयक्षाणां सर्पगन्धर्वरक्षसाम् ।  
अवध्योऽहं भवेयं वै वर एष वृतो मया ॥ ३ ॥

एवं भवतु गच्छेति तमुवाच पितामहः।  
स एवमुक्तस्तत्पादौ मूर्ध्ना स्पृश्य जगाम ह ॥ ४ ॥

स तु धुन्धुर्वरं लब्ध्वा महावीर्यपराक्रमः।  
अनुस्मरन् पितृवधं द्रुतं विष्णुमुपागमत् ॥ ५ ॥

स तु देवान् सगन्धर्वान् जित्वा धुन्धुरमर्षणः।  
बबाध सर्वानसकृद् विष्णुं देवांश्च वै भृशम् ॥ ६ ॥

समुद्रे बालुकापूर्णे उज्जालक इति स्मृते।  
आगम्य च स दुष्टात्मा तं देशं भरतर्षभ ॥ ७ ॥  
बाधते स्म परं शक्त्या तमुत्तङ्काश्रमं विभो।  
अन्तर्भूमिगतस्तत्र बालुकान्तर्हितस्तथा ॥ ८ ॥

मधुकैटभयोः पुत्रो धुन्धुर्भीमपराक्रमः ।  
शेते लोकविनाशाय तपोबलमुपाश्रितः ॥ ९ ॥  
उत्तङ्कस्याश्रमाभ्याशे निःश्वसन् पावकार्चिषः ।

एतस्मिन्नेव काले तु राजा सबलवाहनः ॥ १० ॥  
उत्तङ्कविप्रसहितः कुवलाश्वो महीपतिः ।  
पुत्रैः सह महीपालः प्रययौ भरतर्षभ ॥ ११ ॥

सहस्रैरेकविंशत्या पुत्राणामरिमर्दनः ।  
कुवलाश्वो नरपतिरन्वितो बलशालिनाम् ॥ १२ ॥

तमाविशत् ततो विष्णुर्भगवांस्तेजसा प्रभुः।  
उत्तङ्कस्य नियोगेन लोकानां हितकाम्यया ॥ १३ ॥

तस्मिन् प्रयाते दुर्धर्षे दिवि शब्दो महानभूत्।  
एष श्रीमानवध्योऽद्य धुन्धुमारो भविष्यति ॥ १४ ॥

दिव्यैश्च पुष्पैस्तं देवाः समन्तात् पर्यवारयन्।  
देवदुन्दुभयश्चापि नेदुः स्वयमनीरिताः ॥ १५ ॥

शीतश्च वायुः प्रववौ प्रयाणे तस्य धीमतः।  
विपांसुलां महीं कुर्वन् ववर्ष च सुरेश्वरः ॥ १६ ॥

अन्तरिक्षे विमानादि देवतानां युधिष्ठिर।  
तत्रैव समदृश्यन्त धुन्धुर्यत्र महासुरः ॥ १७ ॥

कुवलाश्वस्य धुन्धोश्च युद्धकौतूहलान्विताः ।  
देवगन्धर्वसहिताः समवैक्षन् महर्षयः ॥ १८ ॥

नारायणेन कौरव्य तेजसाऽऽप्यायितस्तदा ।  
स गतो नृपतिः क्षिप्रं पुत्रैस्तैः सर्वतो दिशम् ॥ १९ ॥  
अर्णवं खानयामास कुवलाश्वो महीपतिः।

कुवलाश्वस्य पुत्रैश्च तस्मिन् वै बालुकार्णवे ॥ २० ॥  
सप्तभिर्दिवसैः खात्वा दृष्टो धुन्धुर्महाबलः।

आसीद् घोरं वपुस्तस्य बालुकान्तर्हितं महत् ॥ २१ ॥  
दीप्यमानं यथा सूर्यस्तेजसा भरतर्षभ।

ततो धुन्धुर्महाराज दिशमावृत्य पश्चिमाम् ॥ २२ ॥  
सुप्तोऽभूद् राजशार्दूल कालानलसमद्युतिः ।

कुवलाश्वस्य पुत्रैस्तु सर्वतः परिवारितः ॥ २३ ॥  
अभिद्रुतः शरैस्तीक्ष्णैर्गदाभिर्मुसलैरपि ।  
पट्टिशैः परिघैः प्रासैः खड्‌गैश्च विमलैः शितैः ॥ २४ ॥  
स वध्यमानः संक्रुद्धः समुत्तस्थौ महाबलः।  
कुद्धश्चाभक्षयत् तेषां शस्त्राणि विविधानि च ॥ २५ ॥

आस्याद् वमन् पावकं स संवर्तकसमं तदा।  
तान् सर्वान् नृपतेः पुत्रानदहत् स्वेन तेजसा ॥ २६ ॥

मुखजेनाग्निना क्रुद्धो लोकानुद्वर्तयन्निव ।  
क्षणेन राजशार्दूल पुरेव कपिलः प्रभुः ॥ २७ ॥  
सगरस्यात्मजान् क्रुद्धस्तदद्भुतमिवाभवत् ।

तेषु क्रोधाग्निदग्धेषु तदा भरतसत्तम ॥ २८ ॥  
तं प्रबुद्धं महात्मानं कुम्भकर्णमिवापरम्।  
आससाद महातेजाः कुवलाश्वो महीपतिः ॥ २९ ॥

तस्य वारि महाराज सुस्राव बहु देहतः।  
तदापीय ततस्तेजो राजा वारिमयं नृप ॥ ३० ॥  
योगी योगेन वह्निं च शमयामास वारिणा।

ब्रह्मास्त्रेण च राजेन्द्र दैत्यं क्रूरपराक्रमम् ॥ ३१ ॥  
ददाह भरतश्रेष्ठ सर्वलोकभवाय वै।  
सोऽस्त्रेण दग्ध्वा राजर्षिः कुवलाश्वो महासुरम् ॥ ३२ ॥  
सुरशत्रुममित्रघ्नं त्रैलोक्येश इवापरः ।

धुन्धोर्वधात् तदा राजा कुवलाश्वो महामनाः ॥ ३३ ॥  
धुन्धुमार इति ख्यातो नाम्नाप्रतिरथोऽभवत्।

प्रीतैश्च त्रिदशैः सर्वैर्महर्षिसहितैस्तदा ॥ ३४ ॥  
वरं वृणीष्वेत्युक्तः स प्राञ्जलिः प्रणतस्तदा।  
अतीव मुदितो राजन्निदं वचनमब्रवीत् ॥ ३५ ॥

दद्यां वित्तं द्विजाग्र्येभ्यः शत्रूणां चापि दुर्जयः।  
सख्यं च विष्णुना मे स्याद् भूतेष्वद्रोह एव च॥३६॥

धर्मे रतिश्च सततं स्वर्गे वासस्तथाक्षयः।  
तथास्त्विति ततो देवैः प्रीतैरुक्तः स पार्थिवः ॥ ३७ ॥

ऋषिभिश्च सगन्धर्वैरुत्तङ्केन च धीमता।  
सम्भाष्य चैनं विविधैराशीर्वादैस्ततो नृप ॥ ३८ ॥

देवा महर्षयश्चापि स्वानि स्थानानि भेजिरे।  
तस्य पुत्रास्त्रयः शिष्टा युधिष्ठिर तदाभवन् ॥ ३९ ॥

दृढाश्वः कपिलाश्वश्च चन्द्राश्वश्चैव भारत।  
तेभ्यः परम्परा राजन्निक्ष्वाकूणां महात्मनाम् ॥ ४० ॥  
वंशस्य सुमहाभाग राज्ञाममिततेजसाम् ।

एवं स निहतस्तेन कुवलाश्वेन सत्तम ॥ ४१ ॥  
धुन्धुर्नाम महादैत्यो मधुकैटभयोः सुतः।  
कुवलाश्वश्च नृपतिर्धुन्धुमार इति स्मृतः ॥ ४२ ॥

नाम्ना च गुणसंयुक्तस्तदाप्रभृति सोऽभवत्।  
एतत् ते सर्वमाख्यातं यन्मां त्वं परिपृच्छसि ॥ ४३ ॥  
धौन्धुमारमुपाख्यानं प्रथितं यस्य कर्मणा।

इदं तु पुण्यमाख्यानं विष्णोः समनुकीर्तनम् ॥ ४४ ॥  
शृणुयाद् यः स धर्मात्मा पुत्रवांश्च भवेन्नरः।  
आयुष्मान् भूतिमांश्चैव श्रुत्वा भवति पर्वसु।  
न च व्याधिभयं किंचित् प्राप्नोति विगतज्वरः ॥ ४५ ॥