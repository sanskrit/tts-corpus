+++
title_full = "220 पांचजन्य अग्निकी उत्पत्ति तथा उसकी संततिका वर्णन"
title = "२२० आङ्गिरसोपाख्याने"

+++


काश्यपो ह्यथ वासिष्ठः प्राणश्च प्राणपुत्रकः।  
अग्निराङ्गिरसश्चैव च्यवनस्त्रिषु वर्चकः ॥ १ ॥

अचरन्त तपस्तीव्रं पुत्रार्थे बहुवार्षिकम्।  
पुत्रं लभेम धर्मिष्ठं यशसा ब्रह्मणा समम् ॥ २ ॥

महाव्याहृतिभिर्ध्यातः पञ्चभिस्तैस्तदा त्वथ ।  
जज्ञे तेजो महार्चिष्मान् पञ्चवर्णः प्रभावनः ॥ ३ ॥

समिद्धोऽग्निः शिरस्तस्य बाहू सूर्यनिभौ तथा।  
त्वङ्नेत्रे च सुवर्णाभे कृष्णे जङ्घे च भारत ॥ ४ ॥

पञ्चवर्णः स तपसा कृतस्तैः पञ्चभिर्जनैः।  
पाञ्चजन्यः श्रुतो देवः पञ्चवंशकरस्तु सः ॥ ५ ॥

दशवर्षसहस्राणि तपस्तप्त्वा महातपाः ।  
जनयत् पावकं घोरं पितॄणां स प्रजाः सृजन् ॥ ६ ॥

बृहद् रथन्तरं मूर्ध्नो वक्त्राद् वा तरसाहरौ।  
शिवं नाभ्यां बलादिन्द्रं वाय्वग्नी प्राणतोऽसृजत् ॥ ७ ॥

बाहुभ्यामनुदात्तौ च विश्वे भूतानि चैव ह।  
एतान्‌ सृष्ट्वा ततः पञ्च पितॄणामसृजत्‌ सुतान् ॥ ८ ॥

बृहद्रथस्य प्रणिधिः काश्यपस्य महत्तरः।  
भानुरङ्गिरसो धीरः पुत्रो वर्चस्य सौभरः ॥ ९ ॥

प्राणस्य चानुदात्तस्तु व्याख्याताः पञ्चविंशतिः।  
देवान् यज्ञमुषश्चान्यान् सृजत्‌ पञ्चदशोत्तरान् ॥ १० ॥  
सुभीममतिभीमं च भीमं भीमबलाबलम्।  
एतान् यज्ञमुषः पञ्च देवानां ह्यसृजत् तपः ॥ ११ ॥

सुमित्रं मित्रवन्तं च मित्रज्ञं मित्रवर्धनम्।  
मित्रधर्माणमित्येतान् देवानभ्यसृजत् तपः ॥ १२ ॥

सुरप्रवीरं वीरं च सुरेशं च सुवर्चसम्।  
सुराणामपि हन्तारं पञ्चैतानसृजत् तपः ॥ १३ ॥

त्रिविधं संस्थिता ह्येते पञ्च पञ्च पृथक् पृथक्।  
मुष्णन्त्यत्र स्थिता ह्येते स्वर्गतो यज्ञयाजिनः ॥ १४ ॥

तेषामिष्टं हरन्त्येते निघ्नन्ति च महद्धविः।  
स्पर्धया हव्यवाहानां निघ्नन्त्येते हरन्ति च ॥ १५ ॥

बहिर्वेद्यां तदादानं कुशलैः सम्प्रवर्तितम्।  
तदेते नोपसर्पन्ति यत्र चाग्निः स्थितो भवेत् ॥ १६ ॥

चितोऽग्निरुद्वहन् यज्ञं पक्षाभ्यां तान् प्रबाधते।  
मन्त्रैः प्रशमिता ह्येते नेष्टं मुष्णन्ति यज्ञियम् ॥ १७ ॥

बृहदुक्थस्तपस्यैव पुत्रो भूमिमुपाश्रितः ।  
अग्निहोत्रे हूयमाने पृथिव्यां सद्भिरिज्यते ॥ १८ ॥

रथन्तरश्च तपसः पुत्रोऽग्निः परिपठ्यते।  
मित्रविन्दाय वै तस्य हविरध्वर्यवो विदुः ॥ १९ ॥  
मुमुदे परमप्रीतः सह पुत्रैर्महायशाः ॥ २० ॥