+++
title_full = "182 वर्षा और शरद्-ऋतुका वर्णन एवं युधिष्ठिर आदिका पुनः द्वैतवनसे काम्यकवनमें प्रवेश"
title = "१८२ पाण्डवानां काम्यकवनप्रवेशः"

+++


निदाघान्तकरः कालः सर्वभूतसुखावहः ।  
तत्रैव वसतां तेषां प्रावृट् समभिपद्यत ॥ १ ॥

छादयन्तो महाघोषाः खं दिशश्च बलाहकाः।  
प्रववर्षुर्दिवारात्रमसिताः सततं तदा ॥ २ ॥

तपात्ययनिकेताश्च शतशोऽथ सहस्रशः ।  
अपेतार्कप्रभाजालाः सविद्युद्विमलप्रभाः ॥ ३ ॥

विरूढशष्पा धरणी मत्तदंशसरीसृपा ।  
बभूव पयसा सिक्ता शान्ता सर्वमनोरमा ॥ ४ ॥

न स्म प्रज्ञायते किंचिदम्भसा समवस्तृते।  
समं वा विषमं वापि नद्यो वा स्थावराणि च॥५॥

क्षुब्धतोया महावेगाः श्वसमाना इवाशुगाः।  
सिन्धवः शोभयांचक्रुः काननानि तपात्यये ॥ ६ ॥

नदतां काननान्तेषु श्रूयन्ते विविधाः स्वनाः।  
वृष्टिभिश्च्छाद्यमानानां वराहमृगपक्षिणाम् ॥ ७ ॥

स्तोककाः शिखिनश्चैव पुंस्कोकिलगणैः सह।  
मत्ताः परिपतन्ति स्म दर्दुराश्चैव दर्पिताः ॥ ८ ॥

तथा बहुविधाकारा प्रावृण्मेघानुनादिता ।  
अभ्यतीता शिवा तेषां चरतां मरुधन्वसु ॥ ९ ॥

क्रौञ्चहंससमाकीर्णा शरत् प्रमुदिताभवत् ।  
रूढकक्षवनप्रस्था प्रसन्नजलनिम्नगा ॥ १० ॥  
विमलाकाशनक्षत्रा शरत् तेषां शिवाभवत्।  
मृगद्विजसमाकीर्णा पाण्डवानां महात्मनाम् ॥ ११ ॥

दृश्यन्ते शान्तरजसः क्षपा जलदशीतलाः।  
ग्रहनक्षत्रसङ्‌घैश्च सोमेन च विराजिताः ॥ १२ ॥

कुमुदैः पुण्डरीकैश्च शीतवारिधराः शिवाः।  
नदीः पुष्करिणीश्चैव ददृशुः समलंकृताः ॥ १३ ॥

आकाशनीकाशतटां तीरवानीरसंकुलाम् ।  
बभूव चरतां हर्षः पुण्यतीर्थां सरस्वतीम् ॥ १४ ॥

ते वै मुमुदिरे वीराः प्रसन्नसलिलां शिवाम्।  
पश्यन्तो दृढधन्वानः परिपूर्णां सरस्वतीम् ॥ १५ ॥

तेषां पुण्यतमा रात्रिः पर्वसंधौ स्म शारदी।  
तत्रैव वसतामासीत् कार्तिकी जनमेजय ॥ १६ ॥

पुण्यकृद्भिर्महासत्त्वैस्तापसैः सह पाण्डवाः ।  
तत् सर्वे भरतश्रेष्ठाः समूहुर्योगमुत्तमम् ॥ १७ ॥

तमिस्राभ्युदये तस्मिन् धौम्येन सह पाण्डवाः।  
सूतैः पौरोगवैश्चैव काम्यकं प्रययुर्वनम् ॥ १८ ॥