+++
title_full = "188 चारों युगोंकी वर्ष-संख्या एवं कलियुगके प्रभावका वर्णन, प्रलयकालका दृश्य और मार्कण्डेयजीको बालमुकुन्दजीके दर्शन, मार्कण्डेयजीका भगवान्\u200cके उदरमें प्रवेश कर ब्रह्माण्डदर्शन करना और फिर बाहर निकलकर उनसे वार्तालाप करना"
title = "१८८ मार्कण्डेयेन महाप्रलयदर्शनम्"

+++


ततः स पुनरेवाथ मार्कण्डेयं यशस्विनम्।  
पप्रच्छ विनयोपेतो धर्मराजो युधिष्ठिरः ॥ १ ॥

नैके युगसहस्रान्तास्त्वया दृष्टा महामुने।  
न चापीह समः कश्चिदायुष्मान् दृश्यते तव ॥ २ ॥

वर्जयित्वा महात्मानं ब्रह्माणं परमेष्ठिनम्।  
न तेऽस्ति सदृशः कश्चिदायुषा ब्रह्मवित्तम ॥ ३ ॥

अनन्तरिक्षे लोकेऽस्मिन् देवदानववर्जिते ।  
त्वमेव प्रलये विप्र ब्रह्माणमुपतिष्ठसे ॥ ४ ॥

प्रलये चापि निर्वृत्ते प्रबुद्धे च पितामहे।  
त्वमेकः सृज्यमानानि भूतानीह प्रपश्यसि ॥ ५ ॥  
चतुर्विधानि विप्रर्षे यथावत् परमेष्ठिना।  
वायुभूता दिशः कृत्वा विक्षिप्यापस्ततस्ततः ॥ ६ ॥

त्वया लोकगुरुः साक्षात् सर्वलोकपितामहः।  
आराधितो द्विजश्रेष्ठ तत्परेण समाधिना ॥ ७ ॥  
स्वप्रमाणमथो विप्र त्वया कृतमनेकशः।  
घोरेणाविश्य तपसा वेधसो निर्जितास्त्वया ॥ ८ ॥

नारायणाङ्कप्रख्यस्त्वं साम्परायेऽतिपठ्यसे ।  
भगवाननेकशः कृत्वा त्वया विष्णोश्च विश्वकृत् ॥ ९ ॥  
कर्णिकोद्धरणं दिव्यं ब्रह्मणः कामरूपिणः।  
रत्नालंकारयोगाभ्यां दृग्भ्यां दुष्टस्त्वया पुरा ॥ १० ॥

तस्मात् तवान्तको मृत्युर्जरा वा देहनाशिनी।  
न त्वां विशति विप्रर्षे प्रसादात् परमेष्ठिनः ॥ ११ ॥

यदा नैवं रविर्नाग्निर्न वायुर्न च चन्द्रमाः।  
नैवान्तरिक्षं नैवोर्वी शेषं भवति किंचन ॥ १२ ॥  
तस्मिन्नेकार्णवे लोके नष्टे स्थावरजङ्गमे।  
नष्टे देवासुरगणे समुत्सन्नमहोरगे ॥ १३ ॥  
शयानममितात्मानं पद्मोत्पलनिकेतनम् ।  
त्वमेकः सर्वभूतेशं ब्रह्माणमुपतिष्ठसि ॥ १४ ॥

एतत् प्रत्यक्षतः सर्वं पूर्वं वृत्तं द्विजोत्तम।  
तस्मादिच्छाम्यहं श्रोतुं सर्वहेत्वात्मिकां कथाम् ॥ १५ ॥

अनुभूतं हि बहुशस्त्वयैकेन द्विजोत्तम।  
न तेऽस्त्यविदितं किंचित् सर्वलोकेषु नित्यदा ॥ १६ ॥

हन्त ते वर्णयिष्यामि नमस्कृत्वा स्वयम्भुवे।  
पुरुषाय पुराणाय शाश्वतायाव्ययाय च ॥ १७ ॥  
अव्यक्ताय सुसूक्ष्माय निर्गुणाय गुणात्मने।  
स एष पुरुषव्याघ्र पीतवासा जनार्दनः ॥ १८ ॥  
एष कर्ता विकर्ता च भूतात्मा भूतकृत् प्रभुः।  
अचिन्त्यं महदाश्चर्यं पवित्रमिति चोच्यते ॥ १९ ॥

अनादिनिधनं भूतं विश्वमव्ययमक्षयम् ।  
एष कर्ता न क्रियते कारणं चापि पौरुषे ॥ २० ॥

यद्येष पुरुषो वेद वेदा अपि न तं विदुः।  
सर्वमाश्चर्यमेवैतन्निवृत्तं राजसत्तम ॥ २१ ॥  
आदितो मनुजव्याघ्र कृत्स्नस्य जगतः क्षये।

चत्वार्याहुः सहस्राणि वर्षाणां तत् कृतं युगम् ॥ २२ ॥  
तस्य तावच्छती संध्या संध्यांशश्च तथाविधः।

त्रीणि वर्षसहस्राणि त्रेतायुगमिहोच्यते ॥ २३ ॥  
तस्य तावच्छती संध्या संध्यांशश्च ततः परम्।

तथा वर्षसहस्रे द्वे द्वापरं परिमाणतः ॥ २४ ॥  
तस्यापि द्विशती संध्या संध्यांशश्च तथाविधः।

सहस्रमेकं वर्षाणां ततः कलियुगं स्मृतम् ॥ २५ ॥  
तस्य वर्षशतं संधिः संध्यांशश्च ततः परम्।  
संधिसंध्यांशयोस्तुल्यं प्रमाणमुपधारय ॥ २६ ॥

क्षीणे कलियुगे चैव प्रवर्तेत कृतं युगम्।  
एषा द्वादशसाहस्री युगाख्या परिकीर्त्तिता ॥ २७ ॥

एतत् सहस्रपर्यन्तमहो ब्राह्ममुदाहृतम् ।  
विश्वं हि ब्रह्मभवने सर्वतः परिवर्त्तते ॥ २८ ॥  
लोकानां मनुजव्याघ्र प्रलयं तं विदुर्बुधाः।

अल्पावशिष्टे तु तदा चुगान्ते भरतर्षभ ॥ २९ ॥  
सहस्रान्ते नराः सर्वे प्रायशोऽनृतवादिनः।  
यज्ञप्रतिनिधिः पार्थ दानप्रतिनिधिस्तथा ॥ ३० ॥  
व्रतप्रतिनिधिश्चैव तस्मिन् काले प्रवर्तते।

ब्राह्मणाः शूद्रकर्माणस्तथा शूद्रा धनार्जकाः ॥ ३१ ॥  
क्षत्रधर्मेण वाप्यत्र वर्तयन्ति गते युगे।

निवृत्तयज्ञस्वाध्याया दण्डाजिनविवर्जिताः ॥ ३२ ॥  
ब्राह्मणाः सर्वभक्षाश्च भविष्यन्ति कलौ युगे।  
अजपा ब्राह्मणास्तात शूद्रा जपपरायणाः ॥ ३३ ॥

विपरीते तदा लोके पूर्वरूपं क्षयस्य तत्।  
बहवो म्लेच्छराजानः पृथिव्यां मनुजाधिप ॥ ३४ ॥

मृषानुशासिनः पापा मृषावादपरायणाः ।  
आन्ध्राः शकाः पुलिन्दाश्च यवनाश्च नराधिपाः ॥ ३५ ॥  
काम्बोजा बाह्लिकाः शूरास्तथाऽऽभीरा नरोत्तम।  
न तदा ब्राह्मणः कश्चित् स्वधर्ममुपजीवति ॥ ३६ ॥

क्षत्रियाश्चापि वैश्याश्च विकर्मस्था नराधिप।  
अल्पायुषः स्वल्पबलाः स्वल्पवीर्यपराक्रमाः ॥ ३७ ॥

अल्पसाराल्पदेहाश्च तथा सत्याल्पभाषिणः ।  
बहुशून्या जनपदा मृगव्यालावृता दिशः ॥ ३८ ॥  
युगान्ते समनुप्राप्ते वृथा च ब्रह्मवादिनः।  
भोवादिनस्तथा शूद्रा ब्राह्मणाश्चार्यवादिनः ॥ ३९ ॥

युगान्ते मनुजव्याघ्र भवन्ति बहुजन्तवः।  
न तथा घ्राणयुक्ताश्च सर्वगन्धा विशाम्पते ॥ ४० ॥

रसाश्च मनुजव्याघ्र न तथा स्वादुयोगिनः।  
बहुप्रजा ह्रस्वदेहाः शीलाचारविवर्जिताः ।  
मुखे भगाः स्त्रियो राजन् भविष्यन्ति युगक्षये ॥ ४१ ॥  
अट्टशूला जनपदाः शिवशूलाश्चतुष्पथाः ।  
केशशूलाः स्त्रियो राजन् भविष्यन्ति युगक्षये ॥ ४२ ॥

अल्पक्षीरास्तथा गावो भविष्यन्ति जनाधिप।  
अल्पपुष्पफलाश्चापि पादपा बहुवायसाः ॥ ४३ ॥  
ब्रह्मवध्यानुलिप्तानां तथा मिथ्याभिशंसिनाम् ।  
नृपाणां पृथिवीपाल प्रतिगृह्णन्ति वै द्विजाः ॥ ४४ ॥

लोभमोहपरीताश्च मिथ्याधर्मध्वजावृताः ।  
भिक्षार्थं पृथिवीपाल चञ्चूर्यन्ते द्विजैर्दिशः ॥ ४५ ॥

करभारभयाद् भीता गृहस्थाः परिमोषकाः।  
मुनिच्छद्माकृतिच्छन्ना वाणिज्यमुपजीविनः ॥ ४६ ॥  
मिथ्या च नखरोमाणि धारयन्ति तदा द्विजाः।

अर्थलोभान्नरव्याघ्र तथा च ब्रह्मचारिणः ॥ ४७ ॥  
आश्रमेषु वृथाचाराः पानपा गुरुतल्पगाः।  
इह लौकिकमीहन्ते मांसशोणितवर्धनम् ॥ ४८ ॥

बहुपाषण्डसंकीर्णाः परान्नगुणवादिनः ।  
आश्रमा मनुजव्याघ्र भविष्यन्ति युगक्षये ॥ ४९ ॥

यथर्तुवर्षी भगवान् न तथा पाकशासनः।  
न चापि सर्वबीजानि सम्यग् रोहन्ति भारत ॥ ५० ॥

हिंसाभिरामश्च जनस्तथा सम्पद्यतेऽशुचिः ।  
अधर्मफलमत्यर्थं तदा भवति चानघ ॥ ५१ ॥

तदा च पृथिवीपाल यो भवेद् धर्मसंयुतः।  
अल्पायुः स हि मन्तव्यो न हि धर्मोऽस्ति कश्चन॥५२॥

भूयिष्ठं कूटमानैश्च पण्यं विक्रीणते जनाः।  
वणिजश्च नरव्याघ्र बहुमाया भवन्त्युत ॥ ५३ ॥

धर्मिष्ठाः परिहीयन्ते पापीयान् वर्धते जनः।  
धर्मस्य बलहानिः स्यादधर्मश्च बली तथा ॥ ५४ ॥

अल्पायुषो दरिद्राश्च धर्मिष्ठा मानवास्तथा।  
दीर्घायुषः समृद्धाश्च विधर्माणो युगक्षये ॥ ५५ ॥

नगराणां विहारेषु विधर्माणो युगक्षये।  
अधर्मिष्ठैरुपायैश्च प्रजा व्यवहरन्त्युत ॥ ५६ ॥

संचयेन तथाल्पेन भवन्त्याढ्यमदान्विताः ।  
धनं विश्वासतो न्यस्तं मिथो भूयिष्ठशो नराः ॥ ५७ ॥  
हर्तुं व्यवसिता राजन् पापाचारसमन्विताः।  
नैतदस्तीति मनुजा वर्तन्ते निरपत्रपाः ॥ ५८ ॥

पुरुषादानि सत्त्वानि पक्षिणोऽथ मृगास्तथा।  
नगराणां विहारेषु चैत्येष्वपि च शेरते ॥ ५९ ॥

सप्तवर्षाष्टवर्षाश्च स्त्रियो गर्भधरा नृप।  
दशद्वादशवर्षाणां पुंसां पुत्रः प्रजायते ॥ ६० ॥

भवन्ति षोडशे वर्षे नराः पलितिनस्तथा।  
आयुःक्षयो मनुष्याणां क्षिप्रमेव प्रपद्यते ॥ ६१ ॥

क्षीणायुषो महाराज तरुणा वृद्धशीलिनः।  
तरुणानां च यच्छीलं तद् वृद्धेषु प्रजायते ॥ ६२ ॥

विपरीतास्तदा नार्यो वञ्चयित्वार्हतः पतीन्।  
व्युच्चरन्त्यपि दुःशीला दासैः पशुभिरेव च ॥ ६३ ॥

वीरपत्न्यस्तथा नार्यः संश्रयन्ति नरान् नृप।  
भर्तारमपि जीवन्तमन्यान् व्यभिचरन्त्युत ॥ ६४ ॥

तस्मिन् युगसहस्रान्ते सम्प्राप्ते चायुषः क्षये।  
अनावृष्टिर्महाराज जायते बहुवार्षिकी ॥ ६५ ॥

ततस्तान्यल्पसाराणि सत्त्वानि क्षुधितानि वै।  
प्रलयं यान्ति भूयिष्ठं पृथिव्यां पृथिवीपते ॥ ६६ ॥

ततो दिनकरैर्दीप्तैः सप्तभिर्मनुजाधिप ।  
पीयते सलिलं सर्वं समुद्रेषु सरित्सु च ॥ ६७ ॥

यच्च काष्ठं तृणं चापि शुष्कं चार्द्रं च भारत।  
सर्वं तद् भस्मसाद् भूतं दृश्यते भरतर्षभ ॥ ६८ ॥

ततः संवर्तको वह्निर्वायुना सह भारत।  
लोकमाविशते पूर्वमादित्यैरुपशोषितम् ॥ ६९ ॥

ततः स पृथिवीं भित्त्वा प्रविश्य च रसातलम्।  
देवदानवयक्षाणां भयं जनयते महत् ॥ ७० ॥

निर्दहन् नागलोकं च यच्च किञ्चित् क्षिताविह।  
अधस्तात् पृथिवीपाल सर्वं नाशयते क्षणात् ॥ ७१ ॥

ततो योजनविंशानां सहस्राणि शतानि च।  
निर्दहत्यशिवो वायुः स च संवर्तकोऽनलः ॥ ७२ ॥

सदेवासुरगन्धर्वं सयक्षोरगराक्षसम् ।  
ततो दहति दीप्तः स सर्वमेव जगद् विभुः ॥ ७३ ॥

ततो गजकुलप्रख्यास्तडिन्मालाविभूषिताः ।  
उत्तिष्ठन्ति महामेघा नभस्यद्भुतदर्शनाः ॥ ७४ ॥

केचिन्नीलोत्पलश्यामाः केचित् कुमुदसंनिभाः ।  
केचित्‌ किञ्जल्कसंकाशाः केचित्‌ पीताः पयोधराः ॥ ७५ ॥  
केचिद्धारिद्रसंकाशाः कारण्डवनिभास्तथा ।  
केचित् कमलपत्राभाः केचिद्धिङ्गुलसप्रभाः ॥ ७६ ॥

केचित् पुरवराकाराः केचिद् गजकुलोपमाः।  
केचिदञ्जनसंकाशाः केचिन्मकरसंनिभाः ॥ ७७ ॥

विद्युन्मालापिनद्धाङ्गाः समुत्तिष्ठन्ति वै घनाः।  
घोररूपा महाराज घोरस्वननिनादिताः ।  
ततो जलधराः सर्वे व्याप्नुवन्ति नभस्तलम् ॥ ७८ ॥

तैरियं पृथिवी सर्वा सपर्वतवनाकरा।  
आपूर्यते महाराज सलिलौघपरिप्लुता ॥ ७९ ॥

ततस्ते जलदा घोरा राविणः पुरुषर्षभ।  
सर्वतः प्लावयन्त्याशु चोदिताः परमेष्ठिना ॥ ८० ॥

वर्षमाणा महत् तोयं पूरयन्तो वसुंधराम्।  
सुघोरमशिवं रौद्रं नाशयन्ति च पावकम् ॥ ८१ ॥

ततो द्वादशवर्षाणि पयोदास्त उपप्लवे।  
धाराभिः पूरयन्तो वै चोद्यमाना महात्मना ॥ ८२ ॥

ततः समुद्रः स्वां वेलामतिक्रामति भारत।  
पर्वताश्च विदीर्यन्ते मही चाप्सु निमज्जति ॥ ८३ ॥

सर्वतः सहसा भ्रान्तास्ते पयोदा नभस्तलम्।  
संवेष्टयित्वा नश्यन्ति वायुवेगपराहताः ॥ ८४ ॥

ततस्तं मारुतं घोरं स्वयम्भूर्मनुजाधिप।  
आदिः पद्मालयो देवः पीत्वा स्वपिति भारत ॥ ८५ ॥

तस्मिन्नेकार्णवे घोरे नष्टे स्थावरजङ्गमे।  
नष्टे देवासुरगणे यक्षराक्षसवर्जिते ॥ ८६ ॥  
निर्मनुष्ये महीपाल निःश्वापदमहीरुहे ।  
अनन्तरिक्षे लोकेऽस्मिन् भ्रमाम्येकोऽहमाहतः ॥ ८७ ॥

एकार्णवे जले घोरे विचरन् पार्थिवोत्तम।  
अपश्यन् सर्वभूतानि वैक्लव्यमगमं ततः ॥ ८८ ॥

ततः सुदीर्घं गत्वाहं प्लवमानो नराधिप।  
श्रान्तः क्वचिन्न शरणं लभाम्यहमतन्द्रितः ॥ ८९ ॥

ततः कदाचित् पश्यामि तस्मिन् सलिलसंचये।  
न्यग्रोधं सुमहान्तं वै विशालं पृथिवीपते ॥ ९० ॥

शाखायां तस्य वृक्षस्य विस्तीर्णायां नराधिप।  
पर्यङ्के पृथिवीपाल दिव्यास्तरणसंस्तृते ॥ ९१ ॥  
उपविष्टं महाराज पद्मेन्दुसदृशाननम् ।  
फुल्लपद्मविशालाक्षं बालं पश्यामि भारत ॥ ९२ ॥

ततो मे पृथिवीपाल विस्मयः सुमहानभूत्।  
कथं त्वयं शिशुः शेते लोके नाशमुपागते ॥ ९३ ॥

तपसा चिन्तयंश्चापि तं शिशुं नोपलक्षये।  
भूतं भव्यं भविष्यं च जानन्नपि नराधिप ॥ ९४ ॥

अतसीपुष्पवर्णाभः श्रीवत्सकृतभूषणः ।  
साक्षाल्लक्ष्म्या इवावासः स तदा प्रतिभाति मे ॥ ९५ ॥

ततो मामब्रवीद् बालः स पद्मनिभलोचनः।  
श्रीवत्सधारी द्युतिमान् वाक्यं श्रुतिसुखावहम् ॥ ९६ ॥  
जानामि त्वां परिश्रान्तं ततो विश्रामकाङ्क्षिणम्।  
मार्कण्डेय इहास्स्व त्वं यावदिच्छसि भार्गव ॥ ९७ ॥

अभ्यन्तरं शरीरे मे प्रविश्य मुनिसत्तम।  
आस्स्व भो विहितो वासः प्रसादस्ते कृतो मया ॥ ९८ ॥

ततो बालेन तेनैवमुक्तस्यासीत् तदा मम।  
निर्वेदो जीविते दीर्घे मनुष्यत्वे च भारत ॥ ९९ ॥

ततो बालेन तेनास्यं सहसा विवृतं कृतम्।  
तस्याहमवशो वक्त्रे दैवयोगात् प्रवेशितः ॥ १०० ॥

ततः प्रविष्टस्तत्कुक्षिं सहसा मनुजाधिप।  
सराष्ट्रनगराकीर्णां कृत्स्नां पश्यामि मेदिनीम् ॥ १०१ ॥

गङ्गां शतद्रुं सीतां च यमुनामथ कौशिकीम्।  
चर्मण्वतीं वेत्रवतीं चन्द्रभागां सरस्वतीम् ॥ १०२ ॥  
सिन्धुं चैव विपाशां च नदीं गोदावरीमपि।  
वस्वोकसारां नलिनीं नर्मदां चैव भारत ॥ १०३ ॥  
नदीं ताम्रां च वेणां च पुण्यतोयां शुभावहाम्।  
सुवेणां कृष्णवेणां च इरामां च महानदीम् ॥ १०४ ॥  
वितस्तां च महाराज कावेरीं च महानदीम्।  
शोणं च पुरुषव्याघ्र विशल्यां किम्पुनामपि ॥ १०५ ॥  
एताश्चान्याश्च नद्योऽहं पृथिव्यां या नरोत्तम।  
परिक्रामन् प्रपश्यामि तस्य कुक्षौ महात्मनः ॥ १०६ ॥

ततः समुद्रं पश्यामि यादोगणनिषेवितम्।  
रत्नाकरममित्रघ्न पयसो निधिमुत्तमम् ॥ १०७ ॥

तत्र पश्यामि गगनं चन्द्रसूर्यविराजितम्।  
जाज्वल्यमानं तेजोभिः पावकार्कसमप्रभम् ॥ १०८ ॥

पश्यामि च महीं राजन् काननैरुपशोभिताम्।  
(सपर्वतवनद्वीपां निमग्नाशतसङ्कुलाम् ।)  
यजन्ते हि तदा राजन् ब्राह्मणा बहुभिर्मखैः ॥ १०९ ॥

क्षत्रियाश्च प्रवर्तन्ते सर्ववर्णानुरंजनैः ।  
वैश्याः कृषिं यथान्यायं कारयन्ति नराधिप ॥ ११० ॥

शुश्रूषायां च निरता द्विजानां वृषलास्तदा।  
ततः परिपतन् राजंस्तस्य कुक्षौ महात्मनः ॥ १११ ॥  
हिमवन्तं च पश्यामि हेमकूटं च पर्वतम्।  
निषधं चापि पश्यामि श्वेतं च रजतान्वितम् ॥ ११२ ॥  
पश्यामि च महीपाल पर्वतं गन्धमादनम्।  
मन्दरं मनुजव्याघ्र नीलं चापि महागिरिम् ॥ ११३ ॥  
पश्यामि च महाराज मेरुं कनकपर्वतम्।  
महेन्द्रं चैव पश्यामि विन्ध्यं च गिरिमुत्तमम् ॥ ११४ ॥  
मलयं चापि पश्यामि पारियात्रं च पर्वतम्।  
एते चान्ये च बहवो यावन्तः पृथिवीधराः ॥ ११५ ॥  
तस्योदरे मया दृष्टाः सर्वे रत्नविभूषिताः।  
सिंहान् व्याघ्रान् वराहांश्च पश्यामि मनुजाधिप ॥ ११६ ॥

पृथिव्यां यानि चान्यानि सत्त्वानि जगतीपते।  
तानि सर्वाण्यहं तत्र पश्यन् पर्यचरं तदा ॥ ११७ ॥

कुक्षौ तस्य नरव्याघ्र प्रविष्टः संचरन् दिशः।  
शक्रादींश्चापि पश्यामि कृत्स्नान् देवगणानहम् ॥ ११८ ॥

साध्यान्‌ रुद्रांस्तथाऽऽदित्यान् गुह्यकान् पितरस्तदा।  
सर्पान्‌ नागान् सुपर्णांश्च वसूनप्यश्विनावपि ॥ ११९ ॥  
गन्धर्वाप्सरसो यक्षानृषींश्चैव महीपते ।  
दैत्यदानवसङ्घांश्च नागांश्च मनुजाधिप ॥ १२० ॥  
सिंहिकातनयांश्चापि ये चान्ये सुरशत्रवः।  
यच्च किंचिन्मया लोके दृष्टं स्थावरजङ्गमम् ॥ १२१ ॥  
सर्वं पश्याम्यहं राजंस्तस्य कुक्षौ महात्मनः।  
चरमाणः फलाहारः कृत्स्नं जगदिदं विभो ॥ १२२ ॥

अन्तःशरीरे तस्याहं वर्षाणामधिकं शतम्।  
न च पश्यामि तस्याहं देहस्यान्तं कदाचन ॥ १२३ ॥

सततं धावमानश्च चिन्तयानो विशाम्पते।  
(भ्रमंस्तत्र महीपाल यदा वर्षगणान् बहून्।)  
आसादयामि नैवान्तं तस्य राजन् महात्मनः ॥ १२४ ॥  
ततस्तमेव शरणं गतोऽस्मि विधिवत् तदा।  
वरेण्यं वरदं देवं मनसा कर्मणैव च ॥ १२५ ॥

ततोऽहं सहसा राजन् वायुवेगेन निःसृतः।  
महात्मनो मुखात् तस्य विवृतात् पुरुषोत्तम ॥ १२६ ॥

ततस्तस्यैव शाखायां न्यग्रोधस्य विशाम्पते।  
आस्ते मनुजशार्दूल कृत्स्नमादाय वै जगत् ॥ १२७ ॥  
तेनैव बालवेषेण श्रीवत्सकृतलक्षणम् ।  
आसीनं तं नरव्याघ्र पश्याम्यमिततेजसम् ॥ १२८ ॥

ततो मामब्रवीद् बालः स प्रीतः प्रहसन्निव।  
श्रीवत्सधारी द्युतिमान् पीतवासा महाद्युतिः ॥ १२९ ॥

अपीदानीं शरीरेऽस्मिन् मामके मुनिसत्तम।  
उषितस्त्वं सुविश्रान्तो मार्कण्डेय ब्रवीहि मे ॥ १३० ॥

मुहूर्तादथ मे दृष्टिः प्रादुर्भूता पुनर्नवा।  
यया निर्मुक्तमात्मानमपश्यं लब्धचेतसम् ॥ १३१ ॥

तस्य ताम्रतलौ तात चरणौ सुप्रतिष्ठितौ।  
सुजातौ मृदुरक्ताभिरङ्गुलीभिर्विराजितौ ॥ १३२ ॥  
प्रयत्नेन मया मूर्ध्ना गृहीत्वा ह्यभिवन्दितौ।

दृष्ट्वा परिमितं तस्य प्रभावममितौजसः ॥ १३३ ॥  
विनयेनाञ्जलिं कृत्वा प्रयत्नेनोपगम्य ह।  
दृष्टो मया स भूतात्मा देवः कमललोचनः ॥ १३४ ॥

तमहं प्राञ्जलिर्भूत्वा नमस्कृत्येदमब्रुवम् ।  
ज्ञातुमिच्छामि देव त्वां मायां चैतां तवोत्तमाम् ॥ १३५ ॥

आस्येनानुप्रविष्टोऽहं शरीरे भगवंस्तव ।  
दृष्टवानखिलान् सर्वान् समस्तान्‌ जठरे हि ते ॥ १३६ ॥

तव देव शरीरस्था देवदानवराक्षसाः।  
यक्षगन्धर्वनागाश्च जगत् स्थावरजङ्गमम् ॥ १३७ ॥

त्वत्प्रसादाच्च मे देव स्मृतिर्न परिहीयते।  
द्रुतमन्तःशरीरे ते सततं परिवर्तिनः ॥ १३८ ॥

निर्गतोऽहमकामस्तु इच्छया ते महाप्रभो।  
इच्छामि पुण्डरीकाक्ष ज्ञातुं त्वाहमनिन्दितम् ॥ १३९ ॥

इह भूत्वा शिशुः साक्षात् किं भवानवतिष्ठते।  
पीत्वा जगदिदं सर्वमेतदाख्यातुमर्हसि ॥ १४० ॥

किमर्थं च जगत् सर्वं शरीरस्थं तवानघ।  
कियन्तं च त्वया कालमिह स्थेयमरिंदम ॥ १४१ ॥

एतदिच्छामि देवेश श्रोतुं ब्राह्मणकाम्यया।  
त्वत्तः कमलपत्राक्ष विस्तरेण यथातथम् ॥ १४२ ॥

महद्ध्येतदचिन्त्यं च यदहं दृष्टवान् प्रभो।  
इत्युक्तः स मया श्रीमान् देवदेवो महाद्युतिः।  
सान्त्वयन् मामिदं वाक्यमुवाच वदतां वरः ॥ १४३ ॥