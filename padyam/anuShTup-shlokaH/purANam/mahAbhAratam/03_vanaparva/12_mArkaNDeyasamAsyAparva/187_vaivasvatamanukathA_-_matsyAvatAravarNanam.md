+++
title_full = "187 वैवस्वत मनुका चरित्र तथा मत्स्यावतारकी कथा"
title = "१८७ वैवस्वतमनुकथा - मत्स्यावतारवर्णनम्"

+++


ततः स पाण्डवो विप्रं मार्कण्डेयमुवाच ह।  
कथयस्वेति चरितं मनोर्वैवस्वतस्य च ॥ १ ॥

विवस्वतः सुतो राजन् महर्षिः सुप्रतापवान्।  
बभूव नरशार्दूल प्रजापतिसमद्युतिः ॥ २ ॥

ओजसा तेजसा लक्ष्म्या तपसा च विशेषतः।  
अतिचक्राम पितरं मनुः स्वं च पितामहम् ॥ ३ ॥

ऊर्ध्वबाहुर्विशालायं बदर्यां स नराधिप।  
एकपादस्थितस्तीव्रं चकार सुमहत् तपः ॥ ४ ॥  
अवाक्‌शिरास्तथा चापि नेत्रैरनिमिषैर्दृढम् ।  
सोऽतप्यत तपो घोरं वर्षाणामयुतं तदा ॥ ५ ॥

तं कदाचित् तपस्यन्तमार्द्रचीरजटाधरम् ।  
चीरिणीतीरमागम्य मत्स्यो वचनमब्रवीत् ॥ ६ ॥

भगवन् क्षुद्रमत्स्योऽस्मि बलवद्भ्यो भयं मम।  
मत्स्येभ्यो हि ततो मां त्वं त्रातुमर्हसि सुव्रत ॥ ७ ॥

दुर्बलं बलवन्तो हि मत्स्या मत्स्यं विशेषतः।  
आस्वदन्ति सदा वृत्तिर्विहिता नः सनातनी ॥ ८ ॥

तस्माद् भयौघान्महतो मज्जन्तं मां विशेषतः।  
त्रातुमर्हसि कर्तास्मि कृते प्रतिकृतं तव ॥ ९ ॥

स मत्स्यवचनं श्रुत्वा कृपयाभिपरिप्लुतः।  
मनुर्वैवस्वतोऽगृह्णात् तं मत्स्यं पाणिना स्वयम् ॥ १० ॥  
उदकान्तमुपानीय मत्स्यं वैवस्वतो मनुः।  
अलिञ्जरे प्राक्षिपत् तं चन्द्रांशुसदृशप्रभम् ॥ ११ ॥

स तत्र ववृधे राजन् मत्स्यः परमसत्कृतः।  
पुत्रवत् स्वीकरोत् तस्मै मनुर्भावं विशेषतः ॥ १२ ॥  
अथ कालेन महता स मत्स्यः सुमहानभूत्।  
अलिञ्जरे यथा चैव नासौ समभवत् किल ॥ १३ ॥

अथ मत्स्यो मनुं दृष्ट्वा पुनरेवाभ्यभाषत।  
भगवन् साधु मेऽद्यान्यत् स्थानं सम्प्रतिपादय ॥ १४ ॥

उद्‌धृत्यालिञ्जरात्‌ तस्मात्‌ ततः स भगवान् मनुः।  
तं मत्स्यमनयद् वापीं महतीं स मनुस्तदा ॥ १५ ॥

तत्र तं प्राक्षिपच्चापि मनुः परपुरंजय।  
अथावर्धत मत्स्यः स पुनर्वर्षगणान् बहून् ॥ १६ ॥

द्वियोजनायता वापी विस्तृता चापि योजनम्।  
तस्यां नासौ समभवन्मत्स्यो राजीवलोचन ॥ १७ ॥

विचेष्टितुं च कौन्तेय मत्स्यो वाप्यां विशाम्पते।  
मनुं मत्स्यस्ततो दृष्ट्वा पुनरेवाभ्यभाषत ॥ १८ ॥

नय मां भगवन् साधो समुद्रमहिषीं प्रियाम्।  
गङ्‌गां तत्र निवत्स्यामि यथा वा तात मन्यसे ॥ १९ ॥  
निदेशे हि मया तुभ्यं स्थातव्यमनसूयता।  
वृद्धिर्हि परमा प्राप्ता त्वत्कृते हि मयानघ ॥ २० ॥

एवमुक्तो मनुर्मत्स्यमनयद् भगवान् वशी।  
नदीं गङ्गां तत्र चैनं स्वयं प्राक्षिपदच्युतः ॥ २१ ॥

स तत्र ववृधे मत्स्यः किंचित्कालमरिंदम।  
ततः पुनर्मनुं दृष्ट्वा मत्स्यो वचनमब्रवीत् ॥ २२ ॥  
गङ्गायां हि न शक्नोमि बृहत्त्वाच्चेष्टितुं प्रभो।  
समुद्रं नय मामाशु प्रसीद भगवन्निति ॥ २३ ॥  
उद्‌धृत्य गङ्गासलिलात्‌ ततो मत्स्यं मनुः स्वयम्।  
समुद्रमनयत् पार्थ तत्र चैनमवासृजत् ॥ २४ ॥

सुमहानपि मत्स्यस्तु स मनोर्नयतस्तदा।  
आसीद् यथेष्टहार्यश्च स्पर्शगन्धसुखस्य वै ॥ २५ ॥

यदा समुद्रे प्रक्षिप्तः स मत्स्यो मनुना तदा।  
तत एनमिदं वाक्यं स्मयमान इवाब्रवीत् ॥ २६ ॥

भगवन् हि कृता रक्षा त्वया सर्वा विशेषतः।  
प्राप्तकालं तु यत् कार्यं त्वया तच्छ्रूयतां मम ॥ २७ ॥

अचिराद् भगवन् भौममिदं स्थावरजङ्गमम्।  
सर्वमेव महाभाग प्रलयं वै गमिष्यति ॥ २८ ॥

सम्प्रक्षालनकालोऽयं लोकानां समुपस्थितः ।  
तस्मात् त्वां बोधयाम्यद्य यत् ते हितमनुत्तमम् ॥ २९ ॥

त्रसानां स्थावराणां च यच्चेङ्गं यच्च नेङ्गति।  
तस्य सर्वस्य सम्प्राप्तः कालः परमदारुणः ॥ ३० ॥

नौश्च कारयितव्या ते दृढा युक्तवटारका।  
तत्र सप्तर्षिभिः सार्धमारुहेथा महामुने ॥ ३१ ॥

बीजानि चैव सर्वाणि यथोक्तानि द्विजैः पुरा।  
तस्यामारोहयेर्नावि सुसंगुप्तानि भागशः ॥ ३२ ॥

नौस्थश्च मां प्रतीक्षेथास्ततो मुनिजनप्रिय।  
आगमिष्याम्यहं शृङ्गी विज्ञेयस्तेन तापस ॥ ३३ ॥  
एवमेतत् त्वया कार्यमापृष्टोऽसि व्रजाम्यहम्।  
ता न शक्या महत्यो वै आपस्तर्तुं मया विना॥३४॥

नाभिशङ्क्यमिदं चापि वचनं मे त्वया विभो।  
एवं करिष्य इति तं स मत्स्यं प्रत्यभाषत ॥ ३५ ॥

जग्मतुश्च यथाकाममनुज्ञाप्य परस्परम् ।  
ततो मनुर्महाराज यथोक्तं मत्स्यकेन ह ॥ ३६ ॥  
बीजान्यादाय सर्वाणि सागरं पुप्लुवे तदा।  
नौकया शुभया वीर महोर्मिणमरिंदम ॥ ३७ ॥

चिन्तयामास च मनुस्तं मत्स्यं पृथिवीपते।  
स च तच्चिन्तितं ज्ञात्वा मत्स्यः परपुरंजय ॥ ३८ ॥  
शृङ्गी तत्राजगामाशु तदा भरतसत्तम।  
तं दृष्ट्वा मनुजव्याघ्र मनुर्मत्स्यं जलार्णवे ॥ ३९ ॥  
शृङ्गिणं तं यथोक्तेन रूपेणाद्रिमिवोच्छ्रितम्।  
वटारकमयं पाशमथ मत्स्यस्य मूर्धनि ॥ ४० ॥

मनुर्मनुजशार्दूल तस्मिन् शृङ्गे न्यवेशयत्।  
संयतस्तेन पाशेन मत्स्यः परपुरंजय ॥ ४१ ॥  
वेगेन महता नावं प्राकर्षल्लवणाम्भसि।  
स च तांस्तारयन् नावा समुद्रं मनुजेश्वर ॥ ४२ ॥  
नृत्यमानमिवोर्मीभिर्गर्जमानमिवाम्भसा ।  
क्षोभ्यमाणा महावातैः सा नौस्तस्मिन् महोदधौ ॥ ४३ ॥  
घूर्णते चपलेव स्त्री मत्ता परपुरंजय।  
नैव भूमिर्न च दिशः प्रदिशो वा चकाशिरे ॥ ४४ ॥

सर्वमाम्भसमेवासीत् खं द्यौश्च नरपुङ्गव।  
एवंभूते तदा लोके संकुले भरतर्षभ ॥ ४५ ॥  
अदृश्यन्तर्षयः सप्त मनुर्मत्स्यस्तथैव च।  
एवं बहून् वर्षगणांस्तां नावं सोऽथ मत्स्यकः ॥ ४६ ॥  
चकर्षातन्द्रितो राजंस्तस्मिन् सलिलसंचये ।  
ततो हिमवतः शृङ्गं यत् परं भरतर्षभ ॥ ४७ ॥  
तत्राकर्षत् ततो नावं स मत्स्यः कुरुनन्दन।  
अथाब्रवीत् तदा मत्स्यस्तानृषीन् प्रहसन् शनैः ॥ ४८ ॥  
अस्मिन् हिमवतः शृङ्गे नावं बध्नीत मा चिरम्।  
सा बद्धा तत्र तैस्तूर्णमृषिभिर्भरतर्षभ ॥ ४९ ॥  
नौर्मत्स्यस्य वचः श्रुत्वा शृङ्गे हिमवतस्तदा।  
तच्च नौबन्धनं नाम शृङ्गं हिमवतः परम् ॥ ५० ॥

ख्यातमद्यापि कौन्तेय तद् विद्धि भरतर्षभ।  
अथाब्रवीदनिमिषस्तानृषीन् सहितस्तदा ॥ ५१ ॥

अहं प्रजापतिर्ब्रह्मा मत्परं नाधिगम्यते।  
मत्स्यरूपेण यूयं च मयास्मान्मोक्षिता भयात् ॥ ५२ ॥  
मनुना च प्रजाः सर्वाः सदेवासुरमानुषाः।  
स्रष्टव्याः सर्वलोकाश्च यच्चेङ्गं यच्च नेङ्गति ॥ ५३ ॥

तपसा चापि तीव्रेण प्रतिभास्य भविष्यति।  
मत्प्रसादात् प्रजासर्गे न च मोहं गमिष्यति ॥ ५४ ॥

इत्युक्त्वा वचनं मत्स्यः क्षणेनादर्शनं गतः।  
स्रष्टुकामः प्रजाश्चापि मनुर्वैवस्वतः स्वयम् ॥ ५५ ॥  
प्रमूढोऽभूत् प्रजासर्गे तपस्तेपे महत् ततः।  
तपसा महता युक्तः सोऽथ स्रष्टुं प्रचक्रमे ॥ ५६ ॥

सर्वाः प्रजा मनुः साक्षाद् यथावद् भरतर्षभ।  
इत्येतन्मात्स्यकं नाम पुराणं परिकीर्तितम् ॥ ५७ ॥

आख्यानमिदमाख्यातं सर्वपापहरं मया ।  
य इदं शृणुयान्नित्यं मनोश्चरितमादितः।  
स सुखी सर्वपूर्णार्थः सर्वलोकमियान्नरः ॥ ५८ ॥