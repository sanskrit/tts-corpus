+++
title_full = "197 इन्द्र और अग्निद्वारा राजा शिबिकी परीक्षा"
title = "१९७ शिबिचरिते"

+++


देवानां कथा संजाता महीतलं गत्वा महीपतिं शिबिमौशीनरं साध्वेनं शिबिं जिज्ञास्याम इति। एवं भो इत्युक्त्वा अग्नीन्द्रावुपतिष्ठेताम्॥१॥

अग्निः कपोतरूपेण तमभ्यधावदामिषार्थमिन्द्रः श्येनरूपेण ॥ २ ॥

अथ कपोतो राज्ञो दिव्यासनासीनस्योत्सङ्गं न्यपतत् ॥ ३ ॥

अथ पुरोहितो राजानमब्रवीत् । प्राणरक्षार्थं श्येनाद् भीतो भवन्तं प्राणार्थी प्रपद्यते ॥ ४ ॥

वसु ददातु अन्तवान् पार्थिवोऽस्य निष्कृतिं कुर्याद् घोरं कपोतस्य निपातमाहुः॥५॥

अथ कपोतो राजानमब्रवीत्। प्राणरक्षार्थं श्येनाद् भीतो भवन्तं प्राणार्थी प्रपद्ये अङ्गैरङ्गानि प्राप्यार्थी मुनिर्भूत्वा प्राणांस्त्वां प्रपद्ये॥६॥

स्वाध्यायेन कर्शितं ब्रह्मचारिणं मां विद्धि । तपसा दमेन युक्तमाचार्यस्याप्रतिकूलभाषिणम् । एवं युक्तमपापं मां विद्धि ॥ ७ ॥

गदामि वेदान् विचिनोमि छन्दः  
सर्वे वेदा अक्षरशो मे अधीताः।  
न साधु दानं श्रोत्रियस्य प्रदानं  
मा प्रादाः श्येनाय न कपोतोऽस्मि ॥ ८ ॥

अथ श्येनो राजनमब्रवीत् ॥ ९ ॥  
पर्यायेण वसतिर्वा भवेषु  
सर्गे ज्ञातः पूर्वमस्मात् कपोतात्।  
त्वमाददानोऽथ कपोतमेनं  
मा त्वं राजन् विघ्नकर्ता भवेथाः ॥ १० ॥

केनेदृशी जातु परा हि दृष्टा  
वागुच्यमाना शकुनेन संस्कृता ।  
यां वै कपोतो वदते यां च श्येन  
उभौ विदित्वा कथमस्तु साधु ॥ ११ ॥

नास्य वर्षं वर्षति वर्षकाले  
नास्य बीजं रोहति काल उप्तम्।  
भीतं प्रपन्नं यो हि ददाति शत्रवे  
न त्राणं लभेत् त्राणमिच्छन्‌ स काले ॥ १२ ॥

जाता ह्रस्वा प्रजा प्रमीयते  
सदा न वासं पितरोऽस्य कुर्वते।  
भीतं प्रपन्नं यो हि ददाति शत्रवे  
नास्य देवाः प्रतिगृह्णन्ति हव्यम् ॥ १३ ॥

मोघमन्नं विन्दति चाप्रचेताः  
स्वर्गाल्लोकाद् भ्रश्यति शीघ्रमेव ।  
भीतं प्रपन्नं यो हि ददाति शत्रवे  
सेन्द्रा देवाः प्रहरन्त्यस्य वज्रम् ॥ १४ ॥

उक्षाणं पक्त्वा सह ओदनेन  
अस्मात् कपोतात् प्रति ते नयन्तु।  
यस्मिन् देशे रमसेऽतीव श्येन  
तत्र मांसं शिबयस्ते वहन्तु ॥ १५ ॥

नोक्षाणं राजन् प्रार्थयेयं न चान्य-  
दस्मान्मांसमधिकं वा कपोतात् ।  
देवैर्दत्तः सोऽद्य ममैष भक्ष-  
स्तन्मे ददस्व शकुनानामभावात् ॥ १६ ॥

उक्षाणं वेहतमनूनं नयन्तु  
ते पश्यन्तु पुरुषा ममैव।  
भयाहितस्य दायं ममान्तिकात् त्वां  
प्रत्याम्नायं तु त्वं ह्येनं मा हिंसीः ॥ १७ ॥

त्यजे प्राणान् नैव दद्यां कपोतं  
सौम्यो ह्ययं किं न जानासि श्येन।  
यथा क्लेशं मा कुरुष्वेह सौम्य  
नाहं कपोतमर्पयिष्ये कथंचित् ॥ १८ ॥

यथा मां वै साधुवादैः प्रसन्नाः  
प्रशंसेयुः शिबयः कर्मणा तु।  
यथा श्येन प्रियमेव कुर्यां  
प्रशाधि मां यद् वदेस्तत् करोमि ॥ १९ ॥

ऊरोर्दक्षिणादुत्कृत्य स्वपिशितं तावद् राजन् यावन्मांसं कपोतेन समम्। तथा तस्मात् साधु त्रातः कपोतः प्रशंसेयुश्च शिबयः कृतं च प्रियं स्यान्ममेति॥२०॥

अथ स दक्षिणादूरोरुत्कृत्य स्वमांसपेशीं तुलयाऽऽधारयत् । गुरुतर एव कपोत आसीत् ॥ २१ ॥

पुनरन्यमुञ्चकर्त गुरुतर एव कपोतः। एवं सर्वं समधिकृत्य शरीरं तुलायामारोपयामास। तत् तथापि गुरुतर एव कपोत आसीत्॥२२॥

अथ राजा स्वयमेव तुलामारुरोह। न च व्यलीकमासीद् राज्ञ एतद् वृत्तान्तं दृष्ट्वा त्रात इत्युक्त्वा प्रालीयत श्येनोऽथ राजा अब्रवीत्॥२३॥

कपोतं विद्युः शिबयस्त्वां कपोत  
पृच्छामि ते शकुने को नु श्येनः।  
नानीश्वर ईदृशं जातु कुर्या-  
देतं प्रश्नं भगवन् मे विचक्ष्व ॥ २४ ॥

वैश्वानरोऽहं ज्वलनो धूमकेतु-  
रथैव श्येनो वज्रहस्तः शचीपतिः।  
साधु ज्ञातुं त्वामृषभं सौरथेय  
नौ जिज्ञासया त्वत्सकाशं प्रपन्नौ ॥ २५ ॥

यामेतां पेशीं मम निष्क्रयाय  
प्रादाद् भवानसिनोत्कृत्य राजन् ।  
एतद् वो लक्ष्म शिवं करोमि  
हिरण्यवर्णं रुचिरं पुण्यगन्धम् ॥ २६ ॥

एतासां प्रजानां पालयिता यशस्वी  
सुरर्षीणामथ सम्मतो भृशम् ।  
एतस्मात् पार्श्वात् पुरुषो जनिष्यति  
कपोतरोमेति च तस्य नाम ॥ २७ ॥

कपोतरोमाणं शिबिनौद्भिदं पुत्रं प्राप्स्यसि नृप वृषसंहननं यशोदीप्यमानं द्रष्टासि शूरमृषभं सौरथानाम्॥२८॥