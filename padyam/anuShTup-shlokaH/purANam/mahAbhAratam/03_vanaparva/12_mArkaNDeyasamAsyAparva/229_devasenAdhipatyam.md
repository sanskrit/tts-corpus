+++
title_full = "229 स्कन्दका इन्द्रके साथ वार्तालाप, देवसेनापतिके पदपर अभिषेक तथा देवसेनाके साथ उनका विवाह"
title = "२२९ देवसेनाधिपत्यम्"

+++


उपविष्टं तु तं स्कन्दं हिरण्यकवचस्रजम्।  
हिरण्यचूडमुकुटं हिरण्याक्षं महाप्रभम् ॥ १ ॥

लोहिताम्बरसंवीतं तीक्ष्णदंष्ट्रं मनोरमम् ।  
सर्वलक्षणसम्पन्नं त्रैलोक्यस्यापि सुप्रियम् ॥ २ ॥

ततस्तं वरदं शूरं युवानं मृष्टकुण्डलम्।  
अभजत् पद्मरूपा श्रीः स्वयमेव शरीरिणी ॥ ३ ॥

श्रिया जुष्टः पृथुयशाः स कुमारवरस्तदा।  
निषण्णो दृश्यते भूतैः पौर्णमास्यां यथा शशी ॥ ४ ॥

अपूजयन् महात्मानो ब्राह्मणास्तं महाबलम्।  
इदमाहुस्तदा चैव स्कन्दं तत्र महर्षयः ॥ ५ ॥

हिरण्यगर्भ भद्रं ते लोकानां शङ्करो भव।  
त्वया षड्‌रात्रजातेन सर्वे लोका वशीकृताः ॥ ६ ॥

अभयं च पुनर्दत्तं त्वयैवैषां सुरोत्तम।  
तस्मादिन्द्रो भवानस्तु त्रैलोक्यस्याभयंकरः ॥ ७ ॥

किमिन्द्रः सर्वलोकानां करोतीह तपोधनाः।  
कथं देवगणांश्चैव पाति नित्यं सुरेश्वरः ॥ ८ ॥

इन्द्रो दधाति भूतानां बलं तेजः प्रजाः सुखम्।  
तुष्टः प्रयच्छति तथा सर्वान् कामान् सुरेश्वरः ॥ ९ ॥

दुर्वृत्तानां संहरति व्रतस्थानां प्रयच्छति।  
अनुशास्ति च भूतानि कार्येषु बलसूदनः ॥ १० ॥

असूर्ये च भवेत् सूर्यस्तथाचन्द्रे च चन्द्रमाः।  
भवत्यग्निश्च वायुश्च पृथिव्यापश्च कारणैः ॥ ११ ॥

एतदिन्द्रेण कर्तव्यमिन्द्रे हि विपुलं बलम्।  
त्वं च वीर बली श्रेष्ठस्तस्मादिन्द्रो भवस्व नः ॥ १२ ॥

भवस्वेन्द्रो महाबाहो सर्वेषां नः सुखावहः।  
अभिषिच्यस्व चैवाद्य प्राप्तरूपोऽसि सत्तम ॥ १३ ॥

शाधि त्वमेव त्रैलोक्यमव्यग्रो विजये रतः।  
अहं ते किङ्करः शक्र न ममेन्द्रत्वमीप्सितम् ॥ १४ ॥

बलं तवाद्भुतं वीर त्वं देवानामरीन् जहि।  
अवज्ञास्यन्ति मां लोका वीर्येण तव विस्मिताः ॥ १५ ॥  
इन्द्रत्वे तु स्थितं वीर बलहीनं पराजितम्।  
आवयोश्च मिथो भेदे प्रयतिष्यन्त्यतन्द्रिताः ॥ १६ ॥

भेदिते च त्वयि विभो लोको द्वैधमुपेष्यति।  
द्विधाभूतेषु लोकेषु निश्चितेष्वावयोस्तथा ॥ १७ ॥  
विग्रहः सम्प्रवर्तेत भूतभेदान्महाबल ।  
तत्र त्वं मां रणे तात यथाश्रद्धं विजेष्यसि ॥ १८ ॥  
तस्मादिन्द्रो भवानेव भविता मा विचारय।

त्वमेव राजा भद्रं ते त्रैलोक्यस्य ममैव च ॥ १९ ॥  
करोमि किं च ते शक्र शासनं तद् ब्रवीहि मे।

अहमिन्द्रो भविष्यामि तव वाक्यान्महाबल ॥ २० ॥  
यदि सत्यमिदं वाक्यं निश्चयाद् भाषितं त्वया।  
यदि वा शासनं स्कन्द कर्तुमिच्छसि मे शृणु ॥ २१ ॥  
अभिषिच्यस्व देवानां सैनापत्ये महाबल।

दानवानां विनाशाय देवानामर्थसिद्धये ॥ २२ ॥  
गोब्राह्मणहितार्थाय सैनापत्येऽभिषिञ्च माम् ।

सोऽभिषिक्तो मघवता सर्वैर्देवगणैः सह ॥ २३ ॥  
अतीव शुशुभे तत्र पूज्यमानो महर्षिभिः।  
तत्र तत् काञ्चनं छत्रं ध्रियमाणं व्यरोचत ॥ २४ ॥  
यथैव सुसमिद्धस्य पावकस्यात्ममण्डलम् ।

विश्वकर्मकृता चास्य दिव्या माला हिरण्मयी ॥ २५ ॥  
आबद्धा त्रिपुरघ्नेन स्वयमेव यशस्विना।  
आगम्य मनुजव्याघ्र सह देव्या परंतप ॥ २६ ॥

अर्चयामास सुप्रीतो भगवान् गोवृषध्वजः।  
रुद्रमग्निं द्विजाः प्राहू रुद्रसूनुस्ततस्तु सः ॥ २७ ॥

रुद्रेण शुक्रमुत्सृष्टं तच्छ्‌वेतः पर्वतोऽभवत्।  
पावकस्येन्द्रियं श्वेते कृत्तिकाभिः कृतं नगे ॥ २८ ॥

पूज्यमानं तु रुद्रेण दृष्ट्वा सर्वे दिवौकसः।  
रुद्रसूनुं ततः प्राहुर्गुहं गुणवतां वरम् ॥ २९ ॥

अनुप्रविश्य रुद्रेण वह्निं जातो ह्ययं शिशुः।  
तत्र जातस्ततः स्कन्दो रुद्रसूनुस्ततोऽभवत् ॥ ३० ॥

रुद्रस्य वह्नेः स्वाहायाः षण्णां स्त्रीणां च भारत।  
जातः स्कन्दः सुरश्रेष्ठो रुद्रसूनुस्ततोऽभवत् ॥ ३१ ॥

अरजे वाससी रक्ते वसानः पावकात्मजः।  
भाति दीप्तवपुः श्रीमान् रक्ताभ्राभ्यामिवांशुमान् ॥ ३२ ॥

कुक्कुटश्चाग्निना दत्तस्तस्य केतुरलंकृतः ।  
रथे समुच्छ्रितो भाति कालाग्निरिव लोहितः ॥ ३३ ॥

या चेष्टा सर्वभूतानां प्रभा शान्तिर्बलं तथा।  
अग्रतस्तस्य सा शक्तिर्देवानां जयवर्धिनी ॥ ३४ ॥

विवेश कवचं चास्य शरीरे सहजं तथा।  
युध्यमानस्य देवस्य प्रादुर्भवति तत् सदा ॥ ३५ ॥

शक्तिर्धर्मो बलं तेजः कान्तत्वं सत्यमुन्नतिः।  
ब्रह्मण्यत्वमसम्मोहो भक्तानां परिरक्षणम् ॥ ३६ ॥  
निकृन्तनं च शत्रूणां लोकानां चाभिरक्षणम्।  
स्कन्देन सह जातानि सर्वाण्येव जनाधिप ॥ ३७ ॥

एवं देवगणैः सर्वैः सोऽभिषिक्तः स्वलंकृतः।  
बभौ प्रतीतः सुमनाः परिपूर्णेन्दुमण्डलः ॥ ३८ ॥

इष्टैः स्वाध्यायघोषैश्च देवतूर्यवरैरपि ।  
देवगन्धर्वगीतैश्च सर्वैरप्सरसां गणैः ॥ ३९ ॥  
एतैश्चान्यैश्च बहुभिस्तुष्टैर्हृष्टैः स्वलंकृतैः ।  
सुसंवृतः पिशाचानां गणैर्देवगणैस्तथा ॥ ४० ॥

क्रीडन् भाति तदा देवैरभिषिक्तश्च पावकिः।  
अभिषिक्तं महासेनमपश्यन्त दिवौकसः ॥ ४१ ॥  
विनिहत्य तमः सूर्यं यथेहाभ्युदितं तथा।

अथैनमभ्ययुः सर्वा देवसेनाः सहस्रशः ॥ ४२ ॥  
अस्माकं त्वं पतिरिति ब्रुवाणाः सर्वतो दिशः।

ताः समासाद्य भगवान् सर्वभूतगणैर्वृतः ॥ ४३ ॥  
अर्चितस्तु स्तुतश्चैव सान्त्वयामास ता अपि।

शतक्रतुश्चाभिषिच्य स्कन्दं सेनापतिं तदा ॥ ४४ ॥  
सस्मार तां देवसेनां या सा तेन विमोक्षिता।

अयं तस्याः पतिर्नूनं विहितो ब्रह्मणा स्वयम् ॥ ४५ ॥  
विचिन्त्येत्यानयामास देवसेनां ह्यलंकृताम् ।

स्कन्दं प्रोवाच बलभिदियं कन्या सुरोत्तम ॥ ४६ ॥  
अजाते त्वयि निर्दिष्टा तव पत्नी स्वयम्भुवा।  
तस्मात् त्वमस्या विधिवत्‌ पाणिं मन्त्रपुरस्कृतम् ॥ ४७ ॥  
गृहाण दक्षिणं देव्याः पाणिना पद्‌मवर्चसा।  
एवमुक्तः स जग्राह तस्याः पाणिं यथाविधि ॥ ४८ ॥

बृहस्पतिर्मन्त्रविद्धि जजाप च जुहाव च।  
एवं स्कन्दस्य महिषीं देवसेनां विदुर्जनाः ॥ ४९ ॥

षष्ठीं यां ब्राह्मणाः प्राहुर्लक्ष्मीमाशां सुखप्रदाम्।  
सिनीवालीं कुहूं चैव सद्‌वृत्तिमपराजिताम् ॥ ५० ॥

यदा स्कन्दः पतिर्लब्धः शाश्वतो देवसेनया।  
तदा तमाश्रयल्लक्ष्मीः स्वयं देवी शरीरिणी ॥ ५१ ॥

श्रीजुष्टः पञ्चमीं स्कन्दस्तस्माच्छ्रीपञ्चमी स्मृता।  
षष्ठ्यां कृतार्थोऽभूद्‌ यस्मात्‌ तस्मात्‌ षष्ठी महातिथिः ॥ ५२ ॥