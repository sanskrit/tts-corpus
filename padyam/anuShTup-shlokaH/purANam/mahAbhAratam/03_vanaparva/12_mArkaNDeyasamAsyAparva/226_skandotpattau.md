+++
title_full = "226 विश्वामित्रका स्कन्दके जातकर्मादि तेरह संस्कार करना और विश्वामित्रके समझानेपर भी ऋषियोंका अपनी पत्नियोंको स्वीकार न करना तथा अग्निदेव आदिके द्वारा बालक स्कन्दकी रक्षा करना"
title = "२२६ स्कन्दोत्पत्तौ"

+++


तस्मिञ्जाते महासत्त्वे महासेने महाबले।  
समुत्तस्थुर्महोत्पाता घोररूपाः पृथग्विधाः ॥ १ ॥

स्त्रीपुंसोर्विपरीतं च तथा द्वन्द्वानि यानि च।  
ग्रहा दीप्ता दिशः खं च ररास च मही भृशम्॥२॥

ऋषयश्च महाघोरान् दृष्ट्वोत्पातान् समन्ततः।  
अकुर्वञ्छान्तिमुद्विग्ना लोकानां लोकभावनाः ॥ ३ ॥

निवसन्ति वने ये तु तस्मिंश्चैत्ररथे जनाः।  
तेऽब्रुवन्नेष नोऽनर्थः पावकेनाहितो महान् ॥ ४ ॥  
संगम्य षड्भिः पत्नीभिः सप्तर्षीणामिति स्म ह।

अपरे गरुडीमाहुस्त्वयानर्थोऽयमाहृतः ॥ ५ ॥  
यैर्दृष्टा सा तदा देवी तस्या रूपेण गच्छती।  
न तु तत् स्वाहया कर्म कृतं जानाति वै जनः॥६॥

सुपर्णी तु वचः श्रुत्वा ममायं तनयस्त्विति।  
उपगम्य शनैः स्कन्दमाहाहं जननी तव ॥ ७ ॥

अथ सप्तर्षयः श्रुत्वा जातं पुत्रं महौजसम्।  
तत्यजुः षट् तदा पत्नीर्विना देवीमरुन्धतीम् ॥ ८ ॥

षड्भिरेव तदा जातमाहुस्तद्वनवासिनः ।  
सप्तर्षीनाह च स्वाहा मम पुत्रोऽयमित्युत ॥ ९ ॥  
अहं जाने नैतदेवमिति राजन् पुनः पुनः।

विश्वामित्रस्तु कृत्वेष्टिं सप्तर्षीणां महामुनिः ॥ १० ॥  
पावकं कामसंतप्तमदृष्टः पृष्ठतोऽन्वगात् ।  
तत् तेन निखिलं सर्वमवबुद्धं यथातथम् ॥ ११ ॥

विश्वामित्रस्तु प्रथमं कुमारं शरणं गतः।  
स्तवं दिव्यं सम्प्रचक्रे महासेनस्य चापि सः ॥ १२ ॥

मङ्गलानि च सर्वाणि कौमाराणि त्रयोदश।  
जातकर्मादिकास्तस्य क्रियाश्चक्रे महामुनिः ॥ १३ ॥

षड्वक्त्रस्य तु माहात्म्यं कुक्कुटस्य तु साधनम्।  
शक्त्या देव्याः साधनं च तथा पारिषदामपि ॥ १४ ॥  
विश्वामित्रश्चकारैतत् कर्म लोकहिताय वै।  
तस्मादृषिः कुमारस्य विश्वामित्रोऽभवत् प्रियः ॥ १५ ॥

अन्वजानाच्च स्वाहाया रूपान्यत्वं महामुनिः।  
अब्रवीच्च मुनीन् सर्वान् नापराध्यन्ति वै स्त्रियः ॥ १६ ॥  
श्रुत्वा तु तत्त्वतस्तस्मात्‌ ते पत्नीः सर्वतोऽत्यजन्।

स्कन्दं श्रुत्वा तदा देवा वासवं सहिताऽब्रुवन् ॥ १७ ॥  
अविषह्यबलं स्कन्दं जहि शक्राशु माचिरम्।  
यदि वा न निहंस्येनं देवेन्द्रोऽयं भविष्यति ॥ १८ ॥  
त्रैलोक्यं संनिगृह्यास्मांस्त्वां च शक्र महाबल।

स तानुवाच व्यथितो बालोऽयं सुमहाबलः ॥ १९ ॥  
स्रष्टारमपि लोकानां युधि विक्रम्य नाशयेत्।  
न बालमुत्सहे हन्तुमिति शक्रः प्रभाषते ॥ २० ॥

तेऽब्रुवन् नास्ति ते वीर्यं यत एवं प्रभाषसे।  
सर्वास्त्वद्याभिगच्छन्तु स्कन्दं लोकस्य मातरः ॥ २१ ॥  
कामवीर्या घ्नन्तु चैनं तथेत्युक्त्वा च ता ययुः।

तमप्रतिबलं दृष्ट्वा विषण्णवदनास्तु ताः ॥ २२ ॥  
अशक्योऽयं विचिन्त्यैवं तमेव शरणं ययुः।  
ऊचुश्चैनं त्वमस्माकं पुत्रो भव महाबल ॥ २३ ॥

अभिनन्दस्व नः सर्वाः प्रस्नुताः स्नेहविक्लवाः।  
तासां तद् वचनं श्रुत्वा पातुकामः स्तानान् प्रभुः ॥ २४ ॥

ताः सम्पूज्य महासेनः कामांश्चासां प्रदाय सः।  
अपश्यदग्निमायान्तं पितरं बलिनां बली ॥ २५ ॥

स तु सम्पूजितस्तेन सह मातृगणेन ह।  
परिवार्य महासेनं रक्षमाणः स्थितः शिवः ॥ २६ ॥

सर्वासां या तु मातॄणां नारी क्रोधसमुद्भवा।  
धात्री स्वपुत्रवत् स्कन्दं शूलहस्ताभ्यरक्षत ॥ २७ ॥

लोहितस्योदधेः कन्या क्रूरा लोहितभोजना।  
परिष्वज्य महासेनं पुत्रवत् पर्यरक्षत ॥ २८ ॥

अग्निर्भूत्वा नैगमेयश्छागवक्त्रो बहुप्रजः ।  
रमयामास शैलस्थं बालं क्रीडनकैरिव ॥ २९ ॥