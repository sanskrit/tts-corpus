+++
title_full = "232 कार्तिकेयके प्रसिद्ध नामोंका वर्णन तथा उनका स्तवन"
title = "२३२ कार्तिकेयनामावलिः"

+++


भगवन् श्रोतुमिच्छामि नामान्यस्य महात्मनः।  
त्रिषु लोकेषु यान्यस्य विख्यातानि द्विजोत्तम ॥ १ ॥

इत्युक्तः पाण्डवेयेन महात्मा ऋषिसंनिधौ।  
उवाच भगवांस्तत्र मार्कण्डेयो महातपाः ॥ २ ॥

आग्नेयश्चैव स्कन्दश्च दीप्तकीर्तिरनामयः ।  
मयूरकेतुर्धर्मात्मा भूतेशो महिषार्दनः ॥ ३ ॥  
कामजित् कामदः कान्तः सत्यवाग् भुवनेश्वरः।  
शिशुः शीघ्रः शुचिश्चण्डो दीप्तवर्णः शुभाननः ॥ ४ ॥  
अमोघस्त्वनघो रौद्रः प्रियश्चन्द्राननस्तथा ।  
दीप्तशक्तिः प्रशान्तात्मा भद्रकृत् कूटमोहनः ॥ ५ ॥  
षष्ठीप्रियश्च धर्मात्मा पवित्रो मातृवत्सलः।  
कन्याभर्ता विभक्तश्च स्वाहेयो रेवतीसुतः ॥ ६ ॥  
प्रभुर्नेता विशाखश्च नैगमेयः सुदुश्चरः।  
सुव्रतो ललितश्चैव बालक्रीडनकप्रियः ॥ ७ ॥  
खचारी ब्रह्मचारी च शूरः शरवणोद्भवः।  
विश्वामित्रप्रियश्चैव देवसेनाप्रियस्तथा ॥ ८ ॥  
वासुदेवप्रियश्चैव प्रियः प्रियकृदेव तु।  
नामान्येतानि दिव्यानि कार्तिकेयस्य यः पठेत्।  
स्वर्गं कीर्तिं धनं चैव स लभेन्नात्र संशयः ॥ ९ ॥

स्तोष्यामि देवैर्ऋषिभिश्च जुष्टं  
शक्त्या गुहं नामभिरप्रमेयम् ।  
षडाननं शक्तिधरं सुवीरं  
निबोध चैतानि कुरुप्रवीर ॥ १० ॥

ब्रह्मण्यो वै ब्रह्मजो ब्रह्मविच्च  
ब्रह्मेशयो ब्रह्मवतां वरिष्ठः ।  
ब्रह्मप्रियो ब्राह्मणसव्रती त्वं  
ब्रह्मज्ञो वै ब्राह्मणानां च नेता ॥ ११ ॥

स्वाहा स्वधा त्वं परमं पवित्रं  
मन्त्रस्तुतस्त्वं प्रथितः षडर्चिः ।  
संवत्सरस्त्वमृतवश्च षड् वै  
मासार्धमासावयनं दिशश्च ॥ १२ ॥

त्वं पुष्कराक्षस्त्वरविन्दवक्त्रः  
सहस्रवक्त्रोऽसि सहस्रबाहुः ।  
त्वं लोकपालः परमं हविश्च  
त्वं भावनः सर्वसुरासुराणाम् ॥ १३ ॥

त्वमेव सेनाधिपतिः प्रचण्डः  
प्रभुर्विभुश्चाप्यथ शत्रुजेता ।  
सहस्रभूस्त्वं धरणी त्वमेव  
सहस्रतुष्टिश्च सहस्रभुक् च ॥ १४ ॥

सहस्रशीर्षस्त्वमनन्तरूपः  
सहस्रपात् त्वं गुह शक्तिधारी।  
गङ्गासुतस्त्वं स्वमतेन देव  
स्वाहामहीकृत्तिकानां तथैव ॥ १५ ॥

त्वं क्रीडसे षण्मुख कुक्कुटेन  
यथेष्टनानाविधकामरूपी ।  
दीक्षासि सोमो मरुतः सदैव  
धर्मोऽसि वायुरचलेन्द्र इन्द्रः ॥ १६ ॥

सनातनानामपि शाश्वतस्त्वं  
प्रभुः प्रभूणामपि चोग्रधन्वा ।  
ऋतस्य कर्ता दितिजान्तकस्त्वं  
जेता रिपूणां प्रवरः सुराणाम् ॥ १७ ॥

सूक्ष्मं तपस्तत् परमं त्वमेव  
परावरज्ञोऽसि परावरस्त्वम् ।  
धर्मस्य कामस्य परस्य चैव  
त्वत्तेजसा कृत्स्नमिदं महात्मन् ॥ १८ ॥

व्याप्तं जगत् सर्वसुरप्रवीर  
शक्त्या मया संस्तुत लोकनाथ।  
नमोऽस्तु ते द्वादशनेत्रबाहो  
अतः परं वेद्मि गतिं न तेऽहम् ॥ १९ ॥

स्कन्दस्य य इदं विप्रः पठेज्जन्म समाहितः।  
श्रावयेद्‌ बाह्मणेभ्यो यः शृणुयाद् वा द्विजेरितम् ॥ २० ॥  
धनमायुर्यशो दीप्तं पुत्राञ्छत्रुजयं तथा।  
स पुष्टितुष्टी सम्प्राप्य स्कन्दसालोक्यमाप्नुयात् ॥ २१ ॥