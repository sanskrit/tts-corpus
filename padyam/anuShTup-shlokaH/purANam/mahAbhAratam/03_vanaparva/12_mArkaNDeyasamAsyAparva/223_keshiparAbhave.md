+++
title_full = "223 इन्द्रके द्वारा केशीके हाथसे देवसेनाका उद्धार"
title = "२२३ केशिपराभवे"

+++


श्रुत्वेमां धर्मसंयुक्तां धर्मराजः कथां शुभाम्।  
पुनः पप्रच्छ तमृषिं मार्कण्डेयं तपस्विनम्॥

कुमारस्तु यथा जातो यथा चाग्नेः सुतोऽभवत्।  
यथा रुद्राच्च सम्भूतो गङ्गायां कृत्तिकासु च॥  
एतदिच्छाम्यहं श्रोतुं कौतूहलमतीव मे॥)

अग्नीनां विविधा वंशाः कीर्तितास्ते मयानघ।  
शृणु जन्म तु कौरव्य कार्तिकेयस्य धीमतः ॥ १ ॥

अद्भुतस्याद्भुतं पुत्रं प्रवक्ष्याम्यमितौजसम् ।  
जातं ब्रह्मर्षिभार्याभिर्ब्रह्मण्यं कीर्तिवर्धनम् ॥ २ ॥

देवासुराः पुरा यत्ता विनिघ्नन्तः परस्परम्।  
तत्राजयन् सदा देवान् दानवा घोररूपिणः ॥ ३ ॥

वध्यमानं बल दृष्ट्वा बहुशस्तैः पुरंदरः।  
स सैन्यनायकार्थाय चिन्तामाप भृशं तदा ॥ ४ ॥

देवसेनां दानवैर्हि भरनां दृष्ट्वा महाबलः।  
पालयेद् वीर्यमाश्रित्य स ज्ञेयः पुरुषो मया ॥ ५ ॥

स शैलं मानसं गत्वा ध्यायन्नर्थमिदं भृशम्।  
शुश्रावार्तस्वरं घोरमथ मुक्तं स्त्रिया तदा ॥ ६ ॥

अभिधावतु मां कश्चित् पुरुषस्त्रातु चैव ह।  
पतिं च मे प्रदिशतु स्वयं वा पतिरस्तु मे॥७॥

पुरंदरस्तु तामाह मा भैर्नास्ति भयं तव।  
एवमुक्त्वा ततोऽपश्यत् केशिनं स्थितमग्रतः ॥ ८ ॥

किरीटिनं गदापाणिं धातुमन्तमिवाचलम् ।  
हस्ते गृहीत्वा कन्यां तामथैनं वासवोऽब्रवीत् ॥ ९ ॥

अनार्यकर्मन् कस्मात् त्वमिमां कन्यां जिहीर्षसि।  
वज्रिणं मां विजानीहि विरमास्याः प्रबाधनात् ॥ १० ॥

विसृजस्व त्वमेवैनां शक्रैषा प्रार्थिता मया।  
क्षमं ते जीवतो गन्तुं स्वपुरं पाकशासन ॥ ११ ॥

एवमुक्त्वा गदां केशी चिक्षेपेन्द्रवधाय वै।  
तामापतन्तीं चिच्छेद मध्ये वज्रेण वासवः ॥ १२ ॥

अथास्य शैलशिखरं केशी क्रुद्धो व्यवासृजत्।  
तदा पतन्तं सम्प्रेक्ष्य शैलशृङ्गं शतक्रतुः ॥ १३ ॥  
बिभेद राजन् वज्रेण भुवि तन्निपपात ह।  
पतता तु तदा केशी तेन शृङ्गेण ताडितः ॥ १४ ॥

हित्वा कन्यां महाभागां प्राद्रवद् भृशपीडितः।  
अपयातेऽसुरे तस्मिंस्तां कन्यां वासवोऽब्रवीत्।  
कासि कस्यासि किञ्चेह कुरुषे त्वं शुभानने ॥ १५ ॥