+++
title_full = "190 युगान्तकालिक कलियुगके समयके बर्तावका तथा कल्कि-अवतारका वर्णन"
title = "१९० भविष्यकथने"

+++


युधिष्ठिरस्तु कौन्तेयो मार्कण्डेयं महामुनिम्।  
पुनः पप्रच्छ साम्राज्ये भविष्यां जगतो गतिम् ॥ १ ॥

आश्चर्यभूतं भवतः श्रुतं नो वदतां वर।  
मुने भार्गव यद् वृत्तं युगादौ प्रभवात्ययम् ॥ २ ॥

अस्मिन् कलियुगे त्वस्ति पुनः कौतूहलं मम।  
समाकुलेषु धर्मेषु किं नु शेषं भविष्यति ॥ ३ ॥

किंवीर्या मानवास्तत्र किमाहारविहारिणः ।  
किमायुषः किंवसना भविष्यन्ति युगक्षये ॥ ४ ॥

कां च काष्ठां समासाद्य पुनः सम्पत्स्यते कृतम्।  
विस्तरेण मुने ब्रूहि विचित्राणीह भाषसे ॥ ५ ॥

इत्युक्तः स मुनिश्रेष्ठः पुनरेवाभ्यभाषत।  
रमयन् वृष्णिशार्दूलं पाण्डवांश्च महानृषिः ॥ ६ ॥

शृणु राजन् मया दृष्टं यत् पुरा श्रुतमेव च।  
अनुभूतं च राजेन्द्र देवदेवप्रसादजम् ॥ ७ ॥  
भविष्यं सर्वलोकस्य वृत्तान्तं भरतर्षभ।  
कलुषं कालमासाद्य कथ्यमानं निबोध मे ॥ ८ ॥

कृते चतुष्पात् सकलो निर्व्याजोपाधिवर्जितः।  
वृषः प्रतिष्ठितो धर्मो मनुष्ये भरतर्षभ ॥ ९ ॥

अधर्मपादविद्धस्तु त्रिभिरंशैः प्रतिष्ठितः ।  
त्रेतायां द्वापरेऽर्धेन व्यामिश्रो धर्म उच्यते ॥ १० ॥

त्रिभिरंशैरधर्मस्तु लोकानाक्रम्य तिष्ठति ।  
तामसं युगमासाद्य तदा भरतसत्तम ॥ ११ ॥  
चतुर्थांशेन धर्मस्तु मनुष्यानुपतिष्ठति ।  
आयुर्वीर्यमथो बुद्धिर्बलं तेजश्च पाण्डव ॥ १२ ॥  
मनुष्याणामनुयुगं ह्रसतीति निबोध मे।  
राजानो ब्राह्मणा वैश्याः शूद्राश्चैव युधिष्ठिर ॥ १३ ॥  
व्याजैर्धर्मं चरिष्यन्ति धर्मवैतंसिका नराः।  
सत्यं संक्षेप्स्यते लोके नरैः पण्डितमानिभिः ॥ १४ ॥

सत्यहान्या ततस्तेषामायुरल्पं भविष्यति ।  
आयुषः प्रक्षयाद् विद्यां न शक्ष्यन्त्युपजीवितुम् ॥ १५ ॥

विद्याहीनानविज्ञानाल्लोभोऽप्यभिभविष्यति ।  
लोभक्रोधपरा मूढाः कामासक्ताश्च मानवाः ॥ १६ ॥  
वैरबद्धा भविष्यन्ति परस्परवधैषिणः ।

ब्राह्मणाः क्षत्रिया वैश्याः संकीर्यन्तः परस्परम् ॥ १७ ॥  
शूद्रतुल्या भविष्यन्ति तपःसत्यविवर्जिताः ।  
अन्त्या मध्या भविष्यन्ति मध्याश्चान्त्या न संशयः ॥ १८ ॥

ईदृशो भविता लोको युगान्ते पर्युपस्थिते।  
वस्त्राणां प्रवरा शाणी धान्यानां कोरदूषकाः ॥ १९ ॥

भार्यामित्राश्च पुरुषा भविष्यन्ति युगक्षये।  
मत्स्यामिषेण जीवन्तो दुहन्तश्चाप्यजैडकम् ॥ २० ॥  
गोषु नष्टासु पुरुषा येऽपि नित्यं धृतव्रताः।  
तेऽपि लोभसमायुक्ता भविष्यन्ति युगक्षये ॥ २१ ॥

अन्योन्यं परिमुष्णन्तो हिंसयन्तश्च मानवाः।  
अजपा नास्तिकाः स्तेना भविष्यन्ति युगक्षये ॥ २२ ॥

सरित्तीरेषु कुद्दालैर्वापयिष्यन्ति चौषधीः ।  
ताश्चाप्यल्पफलास्तेषां भविष्यन्ति युगक्षये ॥ २३ ॥

श्राद्धे दैवे च पुरुषा येऽपि नित्यं धृतव्रताः।  
तेऽपि लोभसमायुक्ता भोक्ष्यन्तीह परस्परम् ॥ २४ ॥

पिता पुत्रस्य भोक्ता च पितुः पुत्रस्तथैव च।  
अतिक्रान्तानि भोज्यानि भविष्यन्ति युगक्षये ॥ २५ ॥

न व्रतानि चरिष्यन्ति ब्राह्मणा वेदनिन्दकाः।  
न यक्ष्यन्ति न होष्यन्ति हेतुवादविमोहिताः।  
निम्नेष्वीहां करिष्यन्ति हेतुवादविमोहिताः ॥ २६ ॥

निम्ने कृषिं करिष्यन्ति योक्ष्यन्ति धुरि धेनुकाः।  
एकहायनवत्सांश्च योजयिष्यन्ति मानवाः ॥ २७ ॥

पुत्रःपितृवधं कृत्वा पिता पुत्रवधं तथा।  
निरुद्वेगो बृहद्वादी न निन्दामुपलप्स्यते ॥ २८ ॥

म्लेच्छभूतं जगत् सर्वं निष्क्रियं यज्ञवर्जितम्।  
भविष्यति निरानन्दमनुत्सवमथो तथा ॥ २९ ॥

प्रायशः कृपणानां हि तथाबन्धुमतामपि।  
विधवानां च वित्तानि हरिष्यन्तीह मानवाः ॥ ३० ॥

स्वल्पवीर्यबलाः स्तब्धा लोभमोहपरायणाः ।  
तत्कथादानसंतुष्टा दुष्टानामपि मानवाः ॥ ३१ ॥  
परिग्रहं करिष्यन्ति मायाचारपरिग्रहाः ।  
समाह्वयन्तः कौन्तेय राजानः पापबुद्धयः ॥ ३२ ॥  
परस्परवधोद्युक्ता मूर्खाः पण्डितमानिनः ।  
भविष्यन्ति युगस्यान्ते क्षत्रिया लोककण्टकाः ॥ ३३ ॥

अरक्षितारो लुब्धाश्च मानाहङ्कारदर्पिताः ।  
केवलं दण्डरुचयो भविष्यन्ति युगक्षये ॥ ३४ ॥

आक्रम्याक्रम्य साधूनां दारांश्चापि धनानि च।  
भोक्ष्यन्ते निरनुक्रोशा रुदतामपि भारत ॥ ३५ ॥

न कन्यां याचते कश्चिन्नापि कन्या प्रदीयते।  
स्वयंग्राहा भविष्यन्ति युगान्ते समुपस्थिते ॥ ३६ ॥

राजानश्चाप्यसंतुष्टाः परार्थान् मूढचेतसः ।  
सर्वोपायैर्हरिष्यन्ति युगान्ते पर्युपस्थिते ॥ ३७ ॥

म्लेच्छीभूतं जगत् सर्वं भविष्यति न संशयः।  
हस्तो हस्तं परिमुषेद् युगान्ते समुपस्थिते ॥ ३८ ॥

सत्यं संक्षिप्यते लोके नरैः पण्डितमानिभिः।  
स्थविरा बालमतयो बालाः स्थविरबुद्धयः ॥ ३९ ॥

भीरुस्तथा शूरमानी शूरा भीरुविषादिनः।  
न विश्वसन्ति चान्योन्यं युगान्ते पर्युपस्थिते ॥ ४० ॥

एकाहार्यं युगं सर्वं लोभमोहव्यवस्थितम्।  
अधर्मो वर्द्धते तत्र न तु धर्मः प्रवर्तते ॥ ४१ ॥

ब्राह्मणाः क्षत्रिया वैश्या न शिष्यन्ति जनाधिप।  
एकवर्णस्तदा लोको भविष्यति युगक्षये ॥ ४२ ॥

न क्षंस्यति पिता पुत्रं पुत्रश्च पितरं तथा।  
भार्याश्च पतिशुश्रूषां न करिष्यन्ति संक्षये ॥ ४३ ॥

ये यवान्ना जनपदा गोधूमान्नास्तथैव च।  
तान् देशान् संश्रयिष्यन्ति युगान्ते पर्युपस्थिते ॥ ४४ ॥

स्वैराचाराश्च पुरुषा योषितश्च विशाम्पते।  
अन्योन्यं न सहिष्यन्ति युगान्ते पर्युपस्थिते ॥ ४५ ॥

म्लेच्छभूतं जगत् सर्वं भविष्यति युधिष्ठिर।  
न श्राद्धैस्तर्पयिष्यन्ति दैवतानीह मानवाः ॥ ४६ ॥

न कश्चित्‌ कस्यचिच्छ्रोता न कश्चित्‌ कस्यचिद्‌ गुरुः।  
तमोग्रस्तस्तदा लोको भविष्यति जनाधिप ॥ ४७ ॥

परमायुश्च भविता तदा वर्षाणि षोडश।  
ततः प्राणान् विमोक्ष्यन्ति युगान्ते समुपस्थिते ॥ ४८ ॥  
पञ्चमे वाथ षष्ठे वा वर्षे कन्या प्रसूयते।  
सप्तवर्षाष्टवर्षाश्च प्रजास्यन्ति नरास्तदा ॥ ४९ ॥

पत्यौ स्त्री तु तदा राजन् पुरुषो वा स्त्रियं प्रति।  
युगान्ते राजशार्दूल न तोषमुपयास्यति ॥ ५० ॥

अल्पद्रव्या वृथालिङ्गा हिंसा च प्रभविष्यति।  
न कश्चित्‌ कस्यचिद्‌ दाता भविष्यति युगक्षये ॥ ५१ ॥

अट्टशूला जनपदाः शिवशूलाश्चतुष्पथाः ।  
केशशूलाः स्त्रियश्चापि भविष्यन्ति युगक्षये ॥ ५२ ॥

म्लेच्छाचाराः सर्वभक्षा दारुणाः सर्वकर्मसु।  
भाविनः पश्चिमे काले मनुष्या नात्र संशयः ॥ ५३ ॥

क्रयविक्रयकाले च सर्वः सर्वस्य वञ्चनम्।  
युगान्ते भरतश्रेष्ठ वित्तलोभात् करिष्यति ॥ ५४ ॥

ज्ञानानि चाप्यविज्ञाय करिष्यन्ति क्रियास्तथा।  
आत्मच्छन्देन वर्तन्ते युगान्ते समुपस्थिते ॥ ५५ ॥

स्वभावात् क्रूरकर्माणश्चान्योन्यमभिशंसिनः ।  
भवितारो जनाः सर्वे सम्प्राप्ते तु युगक्षये ॥ ५६ ॥  
आरामांश्चैव वृक्षांश्च नाशयिष्यन्ति निर्व्यथाः।  
भविता संशयो लोके जीवितस्य हि देहिनाम् ॥ ५७ ॥

तथा लोभाभिभूताश्च भविष्यन्ति नरा नृप।  
ब्राह्मणांश्च हनिष्यन्ति ब्राह्मणस्वोपभोगिनः ॥ ५८ ॥

हाहाकृता द्विजाश्चैव भयार्ता वृषलार्दिताः।  
त्रातारमलभन्तो वै भ्रमिष्यन्ति महीमिमाम् ॥ ५९ ॥

जीवितान्तकराः क्रूरा रौद्राः प्राणिविहिंसकाः।  
यदा भविष्यन्ति नरास्तदा संक्षेप्स्यते युगम् ॥ ६० ॥

आश्रयिष्यन्ति च नदीः पर्वतान् विषमाणि च।  
प्रधावमाना वित्रस्ता द्विजाः कुरुकुलोद्वह ॥ ६१ ॥

दस्युभिः पीडिता राजन् काका इव द्विजोत्तमाः।  
कुराजभिश्च सततं करभारप्रपीडिताः ॥ ६२ ॥  
धैर्यं त्यक्त्वा महीपाल दारुणे युगसंक्षये।  
विकर्माणि करिष्यन्ति शूद्राणां परिचारकाः ॥ ६३ ॥

शूद्रा धर्मं प्रवक्ष्यन्ति ब्राह्मणाः पर्युपासकाः।  
श्रोतारश्च भविष्यन्ति प्रामाण्येन व्यवस्थिताः ॥ ६४ ॥  
विपरीतश्च लोकोऽयं भविष्यत्यधरोत्तरः ।  
एडूकान् पूजयिष्यन्ति वर्जयिष्यन्ति देवताः ॥ ६५ ॥

शूद्राः परिचरिष्यन्ति न द्विजान् युगसंक्षये।  
आश्रमेषु महर्षीणां ब्राह्मणावसथेषु च ॥ ६६ ॥  
देवस्थानेषु चैत्येषु नागानामालयेषु च।  
एडूकचिह्ना पृथिवी न देवगृहभूषिता ॥ ६७ ॥

भविष्यति युगे क्षीणे तद् युगान्तस्य लक्षणम्।  
यदा रौद्रा धर्महीना मांसादाः पानपास्तथा ॥ ६८ ॥  
भविष्यन्ति नरा नित्यं तदा संक्षेप्स्यते युगम्।

पुष्पं पुष्पे यदा राजन् फले वा फलमाश्रितम् ॥ ६९ ॥  
प्रजास्यति महाराज तदा संक्षेप्स्यते युगम्।  
अकालवर्षी पर्जन्यो भविष्यति गते युगे ॥ ७० ॥

अक्रमेण मनुष्याणां भविष्यन्ति तदा क्रियाः।  
विरोधमथ यास्यन्ति वृषला ब्राह्मणैः सह ॥ ७१ ॥

मही म्लेच्छजनाकीर्णा भविष्यति ततोऽचिरात्।  
करभारभयाद् विप्रा भजिष्यन्ति दिशो दश ॥ ७२ ॥

निर्विशेषा जनपदास्तथा विष्टिकरार्दिताः ।  
आश्रमानुपलप्स्यन्ति फलमूलोपजीविनः ॥ ७३ ॥

एवं पर्याकुले लोके मर्यादा न भविष्यति।  
न स्थास्यन्त्युपदेशे च शिष्या विप्रियकारिणः ॥ ७४ ॥

आचार्योऽपनिधिश्चैव भर्त्स्यते तदनन्तरम् ।  
अर्थयुक्त्या प्रवत्स्यन्ति मित्रसम्बन्धिबान्धवाः ॥ ७५ ॥

अभावः सर्वभूतानां युगान्ते सम्भविष्यति।  
दिशः प्रज्वलिताः सर्वा नक्षत्राण्यप्रभाणि च ॥ ७६ ॥

ज्योतींषि प्रतिकूलानि वाताः पर्याकुलास्तथा।  
उल्कापाताश्च बहवो महाभयनिदर्शकाः ॥ ७७ ॥

षड्‌भिरन्यैश्च सहितो भास्करः प्रतपिष्यति।  
तुमुलाश्चापि निर्ह्रादा दिग्दाहाश्चापि सर्वशः ॥ ७८ ॥

कबन्धान्तर्हितो भानुरुदयास्तमने तदा ।  
अकालवर्षी भगवान् भविष्यति सहस्रदृक् ॥ ७९ ॥

सस्यानि च न रोक्ष्यन्ति युगान्ते पर्युपस्थिते।  
अभीक्ष्णं क्रूरवादिन्यः परुषा रुदितप्रियाः ॥ ८० ॥

भर्तॄणां वचने चैव न स्थास्यन्ति ततः स्त्रियः।  
पुत्राश्च मातापितरौ हनिष्यन्ति युगक्षये ॥ ८१ ॥

सूदयिष्यन्ति च पतीन् स्त्रियः पुत्रानपाश्रिताः।  
अपर्वणि महाराज सूर्यं राहुरुपैष्यति ॥ ८२ ॥

युगान्ते हुतभुक् चापि सर्वतः प्रज्वलिष्यति।  
पानीयं भोजनं चापि याचमानास्तदाध्वगाः ॥ ८३ ॥  
न लप्स्यन्ते निवासं च निरस्ताः पथि शेरते।

निर्घातवायसा नागाः शकुनाः समृगद्विजाः ॥ ८४ ॥  
रूक्षा वाचो विमोक्ष्यन्ति युगान्ते पर्युपस्थिते।  
मित्रसम्बन्धिनश्चापि संत्यक्ष्यन्ति नरास्तदा ॥ ८५ ॥  
जनं परिजनं चापि युगान्ते पर्युपस्थिते।

अथ देशान् दिशश्चापि पत्तनानि पुराणि च ॥ ८६ ॥  
क्रमशः संश्रयिष्यन्ति युगान्ते पर्युपस्थिते।  
हा तात हा सुतेत्येवं तदा वाचः सुदारुणाः ॥ ८७ ॥  
विक्रोशमानश्चान्योन्यं जनो गां पर्यटिष्यति।  
ततस्तुमुलसङ्घाते वर्तमाने युगक्षये ॥ ८८ ॥

द्विजातिपूर्वको लोकः क्रमेण प्रभविष्यति।  
ततः कालान्तरेऽन्यस्मिन् पुनर्लोकविवृद्धये ॥ ८९ ॥  
भविष्यति पुनर्दैवमनुकूलं यदृच्छया ।  
यदा सूर्यश्च चन्द्रश्च तथा तिष्यबृहस्पती ॥ ९० ॥  
एकराशौ समेष्यन्ति प्रपत्स्यति तदा कृतम्।  
कालवर्षी च पर्जन्यो नक्षत्राणि शुभानि च ॥ ९१ ॥

प्रदक्षिणा ग्रहाश्चापि भविष्यन्त्यनुलोमगाः ।  
क्षेमं सुभिक्षमारोग्यं भविष्यति निरामयम् ॥ ९२ ॥

कल्की विष्णुयशा नाम द्विजः कालप्रचोदितः।  
उत्पत्स्यते महावीर्यो महाबुद्धिपराक्रमः ॥ ९३ ॥  
सम्भूतः सम्भलग्रामे ब्राह्मणावसथे शुभे।  
(महात्मा वृत्तसम्पन्नः प्रजानां हितकृन्नृप।)

मनसा तस्य सर्वाणि वाहनान्यायुधानि च ॥ ९४ ॥  
उपस्थास्यन्ति योधाश्च शस्त्राणि कवचानि च।  
स धर्मविजयी राजा चक्रवर्ती भविष्यति ॥ ९५ ॥

स चेमं संकुलं लोकं प्रसादमुपनेष्यति।  
उत्थितो ब्राह्मणो दीप्तः क्षयान्तकृदुदारधीः ॥ ९६ ॥

संक्षेपको हि सर्वस्य युगस्य परिवर्तकः।  
स सर्वत्र गतान् क्षुद्रान् ब्राह्मणैः परिवारितः।  
उत्सादयिष्यति तदा सर्वम्लेच्छगणान् द्विजः ॥ ९७ ॥