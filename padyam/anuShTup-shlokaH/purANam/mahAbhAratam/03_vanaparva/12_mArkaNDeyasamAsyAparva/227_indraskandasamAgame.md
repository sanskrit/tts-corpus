+++
title_full = "227 पराजित होकर शरणमें आये हुए इन्द्रसहित देवताओंको स्कन्दका अभयदान"
title = "२२७ इन्द्रस्कन्दसमागमे"

+++


ग्रहाः सोपग्रहाश्चैव ऋषयो मातरस्तथा।  
हुताशनमुखाश्चैव दृप्ताः पारिषदां गणाः ॥ १ ॥  
एते चान्ये च बहवो घोरास्त्रिदिववासिनः।  
परिवार्य महासेनं स्थिता मातृगणैः सह ॥ २ ॥

संदिग्धं विजयं दृष्ट्वा विजयेप्सुः सुरेश्वरः।  
आरुह्यैरावतस्कन्धं प्रययौ दैवतैः सह ॥ ३ ॥

आदाय वज्रं बलवान् सर्वैर्देवगणैर्वृतः।  
विजिघांसुर्महासेनमिन्द्रस्तूर्णतरं ययौ ॥ ४ ॥

उग्रं तं च महानादं देवानीकं महाप्रभम्।  
विचित्रध्वजसंनाहं नानावाहनकार्मुकम् ॥ ५ ॥  
प्रवराम्बरसंवीतं श्रिया जुष्टमलङ्कृतम् ।  
विजिघांसुं तमायान्तं कुमारः शक्रमन्वयात् ॥ ६ ॥

विनदन् पार्थ देवेशो द्रुतं याति महाबलः।  
संहर्षयन् देवसेनां जिघांसुः पावकात्मजम् ॥ ७ ॥

सम्पूज्यमानस्त्रिदशैस्तथैव परमर्षिभिः ।  
समीपमथ सम्प्राप्तः कार्तिकेयस्य वासवः ॥ ८ ॥  
सिंहनादं ततश्चक्रे देवेशः सहितः सुरैः।  
गुहोऽपि शब्दं तं श्रुत्वा व्यनदत् सागरो यथा ॥ ९ ॥

तस्य शब्देन महता समुद्धूतोदधिप्रभम्।  
बभ्राम तत्र तत्रैव देवसैन्यमचेतनम् ॥ १० ॥

जिघांसूनुपसम्प्राप्तान् देवान्‌ दृष्ट्वा स पावकिः।  
विससर्ज मुखात् क्रुद्धः प्रवृद्धाः पावकार्चिषः ॥ ११ ॥

अदहद् देवसैन्यानि वेपमानानि भूतले।  
ते प्रदीप्तशिरोदेहाः प्रदीप्तायुधवाहनाः ॥ १२ ॥

प्रच्युताः सहसा भान्ति व्यस्तास्तारागणा इव।  
दह्यमानाः प्रपन्नास्ते शरणं पावकात्मजम् ॥ १३ ॥  
देवा वज्रधरं त्यक्त्वा ततः शान्तिमुपागताः।  
त्यक्तो देवैस्ततः स्कन्दे वज्रं शक्रो न्यपातयत् ॥ १४ ॥

तद्विसृष्टं जघानाशु पार्श्वं स्कन्दस्य दक्षिणम्।  
बिभेद च महाराज पार्श्वं तस्य महात्मनः ॥ १५ ॥

वज्रप्रहारात् स्कन्दस्य संजातः पुरुषोऽपरः।  
युवा काञ्चनसंनाहः शक्तिधृग् दिव्यकुण्डलः ॥ १६ ॥

यद्वज्रविशनाज्जातो विशाखस्तेन सोऽभवत् ।  
संजातमपरं दृष्ट्वा कालानलसमद्युतिम् ॥ १७ ॥  
भयादिन्द्रस्तु तं स्कन्दं प्राञ्जलिः शरणं गतः।

तस्याभयं ददौ स्कन्दः सह सैन्यस्य सत्तमः।  
ततः प्रहृष्टास्त्रिदशा वादित्राण्यभ्यवादयन् ॥ १८ ॥