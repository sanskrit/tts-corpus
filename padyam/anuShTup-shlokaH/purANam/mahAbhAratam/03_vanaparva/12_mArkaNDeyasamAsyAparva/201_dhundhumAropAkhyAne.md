+++
title_full = "201 उत्तंककी तपस्यासे प्रसन्न होकर भगवान्\u200cका उन्हें वरदान देना तथा इक्ष्वाकुवंशी राजा कुवलाश्वका धुन्धुमार नाम पड़नेका कारण बताना"
title = "२०१ धुन्धुमारोपाख्याने"

+++


श्रुत्वा तु राजा राजर्षेरिन्द्रद्युम्नस्य तत् तथा।  
मार्कण्डेयान्महाभागात् स्वर्गस्य प्रतिपादनम् ॥ १ ॥  
युधिष्ठिरो महाराज पप्रच्छ भरतर्षभ।  
मार्कण्डेयं तपोवृद्धं दीर्घायुषमकल्मषम् ॥ २ ॥

विदितास्तव धर्मज्ञ देवदानवराक्षसाः ।  
राजवंशाश्च विविधा ऋषिवंशाश्च शाश्वताः ॥ ३ ॥

न तेऽस्त्यविदितं किञ्चिदस्मिल्ँलोके द्विजोत्तम।  
कथां वेत्सि मुने दिव्यां मनुष्योरगरक्षसाम् ॥ ४ ॥  
देवगन्धर्वयक्षाणां किन्नराप्सरसां तथा ।

इदमिच्छाम्यहं श्रीतुं तत्त्वेन द्विजसत्तम ॥ ५ ॥  
कुवलाश्व इति ख्यात इक्ष्वाकुरपराजितः।  
कथं नामविपर्यासाद् धुन्धुमारत्वमागतः ॥ ६ ॥

एतदिच्छामि तत्त्वेन ज्ञातुं भार्गवसत्तम।  
विपर्यस्तं यथा नाम कुवलाश्वस्य धीमतः ॥ ७ ॥

युधिष्ठिरेणैवमुक्तो मार्कण्डेयो महामुनिः ।  
धौन्धुमारमुपाख्यानं कथयामास भारत ॥ ८ ॥

हन्त ते कथयिष्यामि शृणु राजन् युधिष्ठिर।  
धर्मिष्ठमिदमाख्यानं धुन्धुमारस्य तच्छृणु ॥ ९ ॥

यथा स राजा इक्ष्वाकुः कुवलाश्वो महीपतिः।  
धुन्धुमारत्वमगमत् तच्छृणुष्व महीपते ॥ १० ॥

महर्षिर्विश्रुतस्तात उत्तङ्क इति भारत।  
मरुधन्वसु रम्येषु आश्रमस्तस्य कौरव ॥ ११ ॥

उत्तङ्कस्तु महाराज तपोऽतप्यत् सुदुश्चरम्।  
आरिराधयिषुर्विष्णुं बहून् वर्षगणान् विभुः ॥ १२ ॥

तस्य प्रीतः स भगवान् साक्षाद् दर्शनमेयिवान्।  
दृष्ट्वैव चर्षिः प्रह्वस्तं तुष्टाव विविधैः स्तवैः ॥ १३ ॥

त्वया देव प्रजाः सर्वाः ससुरासुरमानवाः।  
स्थावराणि च भूतानि जङ्गमानि तथैव च ॥ १४ ॥

ब्रह्म वेदाश्च वेद्यं च त्वया सृष्टं महाद्युते।  
शिरस्ते गगनं देव नेत्रे शशिदिवाकरौ ॥ १५ ॥  
निःश्वासः पवनश्चापि तेजोऽग्निश्च तवाच्युत।  
बाहवस्ते दिशः सर्वाः कुक्षिश्चापि महार्णवः ॥ १६ ॥  
ऊरू ते पर्वता देव खं नाभिर्मधुसूदन।  
पादौ ते पृथिवी देवी रोमाण्योषधयस्तथा ॥ १७ ॥

इन्द्रसोमाग्निवरुणा देवासुरमहोरगाः ।  
प्रह्वास्त्वामुपतिष्ठन्ति स्तुवन्तो विविधैः स्तवैः ॥ १८ ॥

त्वया व्याप्तानि सर्वाणि भूतानि भुवनेश्वर।  
योगिनः सुमहावीर्याः स्तुवन्ति त्वां महर्षयः ॥ १९ ॥

त्वयि तुष्टे जगत् स्वास्थ्यं त्वयि क्रुद्धे महद् भयम्।  
भयानामपनेतासि त्वमेकः पुरुषोत्तम ॥ २० ॥

देवानां मानुषाणां च सर्वभूतसुखावहः।  
त्रिभिर्विक्रमणैर्देव त्रयो लोकास्त्वया हृताः ॥ २१ ॥

असुराणां समृद्धानां विनाशश्च त्वया कृतः।  
तव विक्रमणैर्देवा निर्वाणमगमन् परम् ॥ २२ ॥

पराभूताश्च दैत्येन्द्रास्त्वयि क्रुद्धे महाद्युते।  
त्वं हि कर्ता विकर्ता च भूतानामिह सर्वशः ॥ २३ ॥  
आराधयित्वा त्वां देवाः सुखमेधन्ति सर्वशः।

एवं स्तुतो हृषीकेश उत्तङ्केन महात्मना ॥ २४ ॥  
उत्तङ्कमब्रवीद् विष्णुः प्रीतस्तेऽहं वरं वृणु।

पर्याप्तो मे वरो ह्येष यदहं दृष्टवान् हरिम् ॥ २५ ॥  
पुरुषं शाश्वतं दिव्यं स्रष्टारं जगतः प्रभुम्।

प्रीतस्तेऽहमलौल्येन भक्त्या तव च सत्तम ॥ २६ ॥  
अवश्यं हि त्वया ब्रह्मन् मत्तो ग्राह्यो वरो द्विज।

एवं स छन्द्यमानस्तु वरेण हरिणा तदा ॥ २७ ॥  
उत्तङ्कः प्राञ्जलिर्वव्रे वरं भरतसत्तम।

यदि मे भगवन् प्रीतः पुण्डरीकनिभेक्षण ॥ २८ ॥  
धर्मे सत्ये दमे चैव बुद्धिर्भवतु मे सदा।  
अभ्यासश्च भवेद् भक्त्या त्वयि नित्यं ममेश्वर ॥ २९ ॥

सर्वमेतद्धि भविता मत्प्रसादात् तव द्विज।  
प्रतिभास्यति योगश्च येन युक्तो दिवौकसाम् ॥ ३० ॥  
त्रयाणामपि लोकानां महत् कार्यं करिष्यसि।

उत्सादनार्थं लोकानां धुन्धुर्नाम महासुरः ॥ ३१ ॥  
तपस्यति तपो घोरं शृणु यस्तं हनिष्यति।

राजा हि वीर्यवांस्तात इक्ष्वाकुरपराजितः ॥ ३२ ॥  
बृहदश्व इति ख्यातो भविष्यति महीपतिः।  
तस्य पुत्रः शुचिर्दान्तः कुवलाश्व इति श्रुतः ॥ ३३ ॥

स योगबलमास्थाय मामकं पार्थिवोत्तमः।  
शासनात् तव विप्रर्षे धुन्धुमारो भविष्यति।  
एवमुक्त्वा तु तं विप्रं विष्णुरन्तरधीयत ॥ ३४ ॥