+++
title_full = "205 पतिव्रता स्त्री तथा पिता-माताकी सेवाका माहात्म्य"
title = "२०५ पतिव्रतोपाख्याने"

+++


ततो युधिष्ठिरो राजा मार्कण्डेयं महाद्युतिम्।  
पप्रच्छ भरतश्रेष्ठ धर्मप्रश्नं सुदुर्विदम् ॥ १ ॥

श्रोतुमिच्छामि भगवन् स्त्रीणां माहात्म्यमुत्तमम्।  
कथ्यमानं त्वया विप्र सूक्ष्मं धर्म्यं च तत्त्वतः ॥ २ ॥

प्रत्यक्षमिह विप्रर्षे देवा दृश्यन्ति सत्तम।  
सूर्याचन्द्रमसौ वायुः पृथिवी वह्निरेव च ॥ ३ ॥  
पिता माता च भगवन् गुरुरेव च सत्तम।  
यच्चान्यद् देवविहितं तच्चापि भृगुनन्दन ॥ ४ ॥

मान्या हि गुरवः सर्वे एकपत्न्यस्तथा स्त्रियः।  
पतिव्रतानां शश्रूषा दुष्करा प्रतिभाति मे ॥ ५ ॥

पतिव्रतानां माहात्म्यं वक्तुमर्हसि नः प्रभो।  
निरुद्ध्य चेन्द्रियग्रामं मनः संरुध्य चानघ ॥ ६ ॥  
पतिं दैवतवच्चापि चिन्तयन्त्यः स्थिता हि याः।  
भगवन् दुष्करं त्वेतत् प्रतिभाति मम प्रभो ॥ ७ ॥

मातापित्रोश्च शुश्रूषा स्त्रीणां भर्तरि च द्विज।  
स्त्रीणां धर्मात् सुघोराद्धि नान्यं पश्यामि दुष्करम् ॥ ८ ॥

साध्वाचाराः स्त्रियो ब्रह्मन् यत् कुर्वन्ति सदाऽऽदृताः।  
दुष्करं खलु कुर्वन्ति पितरं मातरं च वै ॥ ९ ॥  
एकपत्न्यश्च या नार्यो याश्च सत्यं वदन्त्युत।

कुक्षिणा दश मासांश्च गर्भं संधारयन्ति याः ॥ १० ॥  
नार्यः कालेन सम्भूय किमद्भततरं ततः।

संशयं परमं प्राप्य वेदनामतुलामपि ॥ ११ ॥  
प्रजायते सुतान् नार्यो दुःखेन महता विभो।  
पुष्णन्ति चापि महता स्नेहेन द्विजपुङ्गव ॥ १२ ॥

याश्च क्रूरेषु सत्त्वेषु वर्तमाना जुगुप्सिताः।  
स्वकर्म कुर्वन्ति सदा दुष्करं तच्च मे मतम् ॥ १३ ॥

क्षत्रधर्मसमाचारतत्त्वं व्याख्याहि मे द्विज।  
धर्मः सुदुर्लभो विप्र नृशंसेन महात्मनाम् ॥ १४ ॥

एतदिच्छामि भगवन् प्रश्नं प्रश्नविदां वर।  
श्रीतुं भृगुकुलश्रेष्ठ शुश्रूषे तव सुव्रत ॥ १५ ॥

हन्त तेऽहं समाख्यास्ये प्रश्नमेतं सुदुर्वचम्।  
तत्त्वेन भरतश्रेष्ठ गदतस्तन्निबोध मे ॥ १६ ॥

मातॄस्तु गौरवादन्ये पितॄनन्ये तु मेनिरे।  
दुष्करं कुरुते माता विवर्धयति या प्रजाः ॥ १७ ॥

तपसा देवतेज्याभिवन्दनेन तितिक्षया ।  
सुप्रशस्तैरुपायैश्चापीहन्ते पितरः सुतान् ॥ १८ ॥

एवं कृष्छ्रेण महता पुत्रं प्राप्य सुदुर्लभम्।  
चिन्तयन्ति सदा वीर कीदृशोऽयं भविष्यति ॥ १९ ॥

आशंसते हि पुत्रेषु पिता माता च भारत।  
यशः कीर्तिमथैश्वर्यं प्रजा धर्मं तथैव च ॥ २० ॥

तयोराशां तु सफलां यः करोति स धर्मवित्।  
पिता माता च राजेन्द्र तुष्यतो यस्य नित्यशः ॥ २१ ॥  
इह प्रेत्य च तस्याथ कीर्तिर्धर्मश्च शाश्वतः।

नैव यज्ञक्रियाः काश्चिन्न श्राद्धं नोपवासकम् ॥ २२ ॥  
या तु भर्तरि शुश्रूषा तया स्वर्गं जयत्युत।

एतत् प्रकरणं राजन्नधिकृत्य युधिष्ठिर ॥ २३ ॥  
पतिव्रतानां नियतं धर्मं चावहितः शृणु ॥ २४ ॥