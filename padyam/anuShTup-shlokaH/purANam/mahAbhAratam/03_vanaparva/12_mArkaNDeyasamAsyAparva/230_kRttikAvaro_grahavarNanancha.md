+++
title_full = "230 कृत्तिकाओंको नक्षत्रमण्डलमें स्थानकी प्राप्ति तथा मनुष्योंको कष्ट देनेवाले विविध ग्रहोंका वर्णन"
title = "२३० कृत्तिकावरो ग्रहवर्णनञ्च"

+++


श्रिया जुष्टं महासेनं देवसेनापतिं कृतम्।  
सप्तर्षिपत्न्यः षड् देव्यस्तत्सकाशमथागमन् ॥ १ ॥

ऋषिभिः सम्परित्यक्ता धर्मयुक्ता महाव्रताः।  
द्रुतमागम्य चोचुस्ता देवसेनापतिं प्रभुम् ॥ २ ॥

वयं पुत्र परित्यक्ता भर्तृभिर्देवसम्मितैः।  
अकारणाद् रुषा तैस्तु पुण्यस्थानात् परिच्युताः ॥ ३ ॥

अस्माभिः किल जातस्त्वमिति केनाप्युदाहृतम्।  
तत् सत्यमेतत् संश्रुत्य तस्मान्नस्त्रातुमर्हसि ॥ ४ ॥

अक्षयश्च भेवत् स्वर्गस्त्वत्प्रसादाद्धि नः प्रभो।  
त्वां पुत्रं चाप्यभीप्सामः कृत्वैतदनृणो भव ॥ ५ ॥

मातरो हि भवत्यो मे सुतो वोऽहमनिन्दिताः।  
यद्वापीच्छत तत् सर्वं सम्भविष्यति वस्तथा ॥ ६ ॥

विवक्षन्तं ततः शक्रं किं कार्यमिति सोऽब्रवीत्।  
उक्तः स्कन्देन ब्रूहीति सोऽब्रवीद् वासवस्ततः ॥ ७ ॥

अभिजित् स्पर्धमाना तु रोहिण्या अनुजा स्वसा।  
इच्छन्ती ज्येष्ठतां देवी तपस्तप्तुं वनं गता ॥ ८ ॥

तत्र मूढोऽस्मि भद्रं ते नक्षत्रं गगनाच्च्युतम्।  
कालं त्विमं परं स्कन्द ब्रह्मणा सह चिन्तय ॥ ९ ॥

धनिष्ठादिस्तदा कालो ब्रह्मणा परिकल्पितः।  
रोहिणी ह्यभवत् पूर्वमेवं संख्या समाभवत् ॥ १० ॥

एवमुक्ते तु शक्रेण त्रिदिवं कृत्तिका गताः।  
नक्षत्रं सप्तशीर्षाभं भाति तद् वह्निदैवतम् ॥ ११ ॥

विनता चाब्रवीत् स्कन्दं मम त्वं पिण्डदः सुतः।  
इच्छामि नित्यमेवाहं त्वया पुत्र सहासितुम् ॥ १२ ॥

एवमस्तु नमस्तेऽस्तु पुत्रस्नेहात् प्रशाधि माम्।  
स्नुषया पूज्यमाना वै देवि वत्स्यसि नित्यदा ॥ १३ ॥

अथ मातृगणः सर्वः स्कन्दं वचनमब्रवीत्।  
वयं सर्वस्य लोकस्य मातरः कविभिः स्तुताः।  
इच्छामो मातरस्तुभ्यं भवितुं पूजयस्व नः ॥ १४ ॥

मातरो हि भवत्यो मे भवतीनामहं सुतः।  
उच्यतां यन्मया कार्यं भवतीनामथेप्सितम् ॥ १५ ॥

यास्तु ता मातरः पूर्वं लोकस्यास्य प्रकल्पिताः।  
अस्माकं तु भवेत् स्थानं तासां चैव न तद् भवेत्॥१६॥

भवेम पूज्या लोकस्य न ताः पूज्याः सुरर्षभ।  
प्रजाऽस्माकं हृतास्ताभिस्त्वत्कृते ताः प्रयच्छ नः ॥ १७ ॥

वृत्ताः प्रजा न ताः शक्या भवतीभिर्निषेवितुम्।  
अन्यां वः कां प्रयच्छामि प्रजां यां मनसेच्छथ ॥ १८ ॥

इच्छाम तासां मातॄणां प्रजा भोक्तुं प्रयच्छ नः।  
त्वया सह पृथग्भूता ये च तासामथेश्वराः ॥ १९ ॥

प्रजा वो दद्मि कष्टं तु भवतीभिरुदाहृतम्।  
परिरक्षत भद्रं वः प्रजाः साधु नमस्कृताः ॥ २० ॥

परिरक्षाम भद्रं ते प्रजाः स्कन्द यथेच्छसि।  
त्वया नो रोचते स्कन्द सहवासश्चिरं प्रभो ॥ २१ ॥

यावत् षोडश वर्षाणि भवन्ति तरुणाः प्रजाः।  
प्रबाधत मनुष्याणां तावद्रूपैः पृथग्विधैः ॥ २२ ॥

अहं च वः प्रदास्यामि रौद्रमात्मानमव्ययम्।  
परमं तेन सहिताः सुखं वत्स्यथ पूजिताः ॥ २३ ॥

ततः शरीरात् स्कन्दस्य पुरुषः पावकप्रभः।  
भोक्तुं प्रजाः स मर्त्यानां निष्पपात महाप्रभः ॥ २४ ॥

अपतत् सहसा भूमौ विसंज्ञोऽथ क्षुधार्दितः।  
स्कन्देन सोऽभ्यनुज्ञातो रौद्ररूपोऽभवद् ग्रहः ॥ २५ ॥

स्कन्दापस्मारमित्याहुर्ग्रहं तं द्विजसत्तमाः ।  
विनता तु महारौद्रा कथ्यते शकुनिग्रहः ॥ २६ ॥

पूतनां राक्षसीं प्राहुस्तं विद्यात् पूतनाग्रहम्।  
कष्टा दारुणरूपेण घोररूपा निशाचरी ॥ २७ ॥

पिशाची दारुणाकारा कथ्यते शीतपूतना।  
गर्भान् सा मानुषीणां तु हरते घोरदर्शना ॥ २८ ॥

अदितिं रेवतीं प्राहुर्ग्रहस्तस्यास्तु रैवतः।  
सोऽपि बालान् महाघोरो बाधते वै महाग्रहः ॥ २९ ॥

दैत्यानां या दितिर्माता तामाहुर्मुखमण्डिकाम्।  
अत्यर्थं शिशुमांसेन सम्प्रहृष्टा दुरासदा ॥ ३० ॥

कुमाराश्च कुमार्यश्च ये प्रोक्ताः स्कन्दसम्भवाः।  
तेऽपि गर्भभुजः सर्वे कौरव्य सुमहाग्रहाः ॥ ३१ ॥

तासामेव तु पत्नीनां पतयस्ते प्रकीर्तिताः।  
आजायमानान् गृह्णन्ति बालकान् रौद्रकर्मिणः ॥ ३२ ॥

गवां माता तु या प्राज्ञैः कथ्यते सुरभिर्नृप।  
शकुनिस्तामथारुह्य सह भुङ्क्ते शिशून् भुवि ॥ ३३ ॥

सरमा नाम या माता शुनां देवी जनाधिप।  
सापि गर्भान् समादत्ते मानुषीणां सदैव हि ॥ ३४ ॥

पादपानां च या माता करञ्जनिलया हि सा।  
वरदा सा हि सौम्या च नित्यं भूतानुकम्पिनी ॥ ३५ ॥

करञ्जे तां नमस्यन्ति तस्मात् पुत्रार्थिनो नराः।  
इमे त्वष्टादशान्ये वै ग्रहा मांसमधुप्रियाः ॥ ३६ ॥  
द्विपञ्चरात्रं तिष्ठन्ति सततं सूतिकागृहे।  
कद्रूः सूक्ष्मवपुर्भूत्वा गर्भिणीं प्रविशत्यथ ॥ ३७ ॥  
भुङ्क्ते सा तत्र तं गर्भं सा तु नागं प्रसूयते।

गन्धर्वाणां तु या माता सा गर्भं गृह्य गच्छति॥३८॥  
ततो विलीनगर्भा सा मानुषी भुवि दृश्यते।

या जनित्री त्वप्सरसां गर्भमास्ते प्रगृह्य सा ॥ ३९ ॥  
उपनष्टं ततो गर्भं कथयन्ति मनीषिणः।

लोहितस्योदधेः कन्या धात्री स्कन्दस्य सा स्मृता ॥ ४० ॥  
लोहितायनिरित्येवं कदम्बे सा हि पूज्यते।

पुरुषेषु यथा रुद्रस्तथाऽऽर्या प्रमदास्वपि ॥ ४१ ॥  
आर्या माता कुमारस्य पृथक् कामार्थमिज्यते।  
एवमेते कुमाराणां मया प्रोक्ता महाग्रहाः ॥ ४२ ॥  
यावत् षोडश वर्षाणि शिशूनां ह्यशिवास्ततः।

ये च मातृगणाः प्रोक्ताः पुरुषाश्चैव ये ग्रहाः ॥ ४३ ॥  
सर्वे स्कन्दग्रहा नाम ज्ञेया नित्यं शरीरिभिः।

तेषां प्रशमनं कार्यं स्नानं धूपमथाञ्जनम्।  
बलिकर्मोपहाराश्च स्कन्दस्येज्याविशेषतः ॥ ४४ ॥

एवमभ्यर्चिताः सर्वे प्रयच्छन्ति शुभं नृणाम्।  
आयुर्वीर्यं च राजेन्द्र सम्यक्पूजानमस्कृताः ॥ ४५ ॥

ऊर्ध्वं तु षोडशाद् वर्षाद्‌ ये भवन्ति ग्रहा नृणाम्।  
तानहं सम्प्रवक्ष्यामि नमस्कृत्य महेश्वरम् ॥ ४६ ॥

यः पश्यति नरो देवान् जाग्रद् वा शयितोऽपि वा।  
उन्माद्यति स तु क्षिप्रं तं तु देवग्रहं विदुः॥४७॥

आसीनश्च शयानश्च यः पश्यति नरः पितॄन्।  
उन्माद्यति स तु क्षिप्रं स ज्ञेयस्तु पितृग्रहः ॥ ४८ ॥

अवमन्यति यः सिद्धान् क्रुद्धाश्चापि शपन्ति यम्।  
उन्माद्यति स तु क्षिप्रं ज्ञेयः सिद्धग्रहस्तु सः ॥ ४९ ॥

उपाघ्राति च यो गन्धान् रसांश्चापि पृथग्विधान्।  
उन्माद्यति स तु क्षिप्रं स ज्ञेयो राक्षसो ग्रहः॥५०॥

गन्धर्वाश्चापि यं दिव्याः संविशन्ति नरं भुवि।  
उन्माद्यति स तु क्षिप्रं ग्रहो गान्धर्व एव सः॥५१॥

अधिरोहन्ति यं नित्यं पिशाचाः पुरुषं प्रति।  
उन्माद्यति स तु क्षिप्रं ग्रहः पैशाच एव सः॥५२॥

आविशन्ति च यं यक्षाः पुरुषं कालपर्यये।  
उन्माद्यति स तु क्षिप्रं ज्ञेयो यक्षग्रहस्तु सः ॥ ५३ ॥

यस्य दोषैः प्रकुपितं चित्तं मुह्यति देहिनः।  
उन्माद्यति स तु क्षिप्रं साधनं तस्य शास्त्रतः ॥ ५४ ॥

वैक्लव्याच्च भयाच्चैव घोराणां चापि दर्शनात्।  
उन्माद्यति स तु क्षिप्रं सान्त्वं तस्य तु साधनम्॥५५॥

कश्चित् क्रीडितुकामो वै भोक्तुकामस्तथापरः।  
अभिकामस्तथैवान्य इत्येष त्रिविधो ग्रहः ॥ ५६ ॥

यावत् सप्ततिवर्षाणि भवन्त्येते ग्रहा नृणाम्।  
अतः परं देहिनां तु ग्रहतुल्यो भवेज्ज्वरः ॥ ५७ ॥

अप्रकीर्णेन्द्रियं दान्तं शुचिं नित्यमतन्द्रितम्।  
आस्तिकं श्रद्दधानं च वर्जयन्ति सदा ग्रहाः ॥ ५८ ॥

इत्येष ते ग्रहोद्देशो मानुषाणां प्रकीर्तितः।  
न स्पृशन्ति ग्रहा भक्तान् नरान् देवं महेश्वरम् ॥ ५९ ॥