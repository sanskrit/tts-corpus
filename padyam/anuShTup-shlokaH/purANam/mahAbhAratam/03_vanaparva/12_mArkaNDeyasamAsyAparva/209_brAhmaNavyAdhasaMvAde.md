+++
title_full = "209 धर्मकी सूक्ष्मता, शुभाशुभ कर्म और उनके फल तथा ब्रह्मकी प्राप्तिके उपायोंका वर्णन"
title = "२०९ ब्राह्मणव्याधसंवादे"

+++


धर्मव्याधस्तु निपुणं पुनरेव युधिष्ठिर।  
विप्रर्षभमुवाचेदं सर्वधर्मभृतां वर ॥ १ ॥

श्रुतिप्रमाणो धर्मोऽयमिति वृद्धानुशासनम् ।  
सूक्ष्मा गतिर्हि धर्मस्य बहुशाखा ह्यनन्तिका ॥ २ ॥

प्राणान्तिके विवाहे च वक्तव्यमनृतं भवेत्।  
अनृतेन भवेत् सत्यं सत्येनैवानृतं भवेत् ॥ ३ ॥

यद् भूतहितमत्यन्तं तत् सत्यमिति धारणा।  
विपर्ययकृतोऽधर्मः पश्य धर्मस्य सूक्ष्मताम् ॥ ४ ॥

यत् करोत्यशुभं कर्म शुभं वा यदि सत्तम।  
अवश्यं तत् समाप्नोति पुरुषो नात्र संशयः ॥ ५ ॥

विषमां च दशां प्राप्तो देवान् गर्हति वै भृशम्।  
आत्मनः कर्मदोषाणि न विजानात्यपण्डितः ॥ ६ ॥

मूढो नैकृतिकश्चापि चपलश्च द्विजोत्तम।  
सुखदुःखविपर्यासान् सदा समुपपद्यते ॥ ७ ॥  
नैनं प्रज्ञा सुनीतं वा त्रायते नैव पौरुषम्।

योऽयमिच्छेद् यथा कामं तं तं कामं स आप्नुयात्॥८॥  
यदि स्यादपराधीनं पौरुषस्य क्रियाफलम्।

संयताश्चापि दक्षाश्च मतिमन्तश्च मानवाः ॥ ९ ॥  
दृश्यन्ते निष्फलाः सन्तः प्रहीणाः सर्वकर्मभिः।

भूतानामपरः कश्चिद्धिंसायां सततोत्थितः ॥ १० ॥  
वञ्चनायां च लोकस्य स सुखी जीवते सदा।

अचेष्टमपि चासीनं श्रीः कंचिदुपतिष्ठति ॥ ११ ॥  
कश्चित् कर्माणि कुर्वन् हि न प्राप्यमधिगच्छति।

देवानिष्ट्वा तपस्तप्त्वा कृपणैः पुत्रगृद्धिभिः ॥ १२ ॥  
दशमासधृता गर्भे जायन्ते कुलपांसनाः।

अपरे धनधान्यैश्च भोगैश्च पितृसंचितैः ॥ १३ ॥  
विपुलैरभिजायन्ते लब्धास्तैरेव मङ्गलैः ।

कर्मजा हि मनुष्याणां रोगा नास्त्यत्र संशयः ॥ १४ ॥  
आधिभिश्चैव बाध्यन्ते व्याधैः क्षुद्रमृगा इव।

ते चापि कुशलैर्वैद्यैर्निपुणैः सम्भृतौषधैः ॥ १५ ॥  
व्याधयो विनिवार्यन्ते मृगा व्याधैरिव द्विज।

येषामस्ति च भोक्तव्यं ग्रहणीदोषपीडिताः ॥ १६ ॥  
न शक्नुवन्ति ते भोक्तुं पश्य धर्मभृतां वर।

अपरे बाहुबलिनः क्लिश्यन्ते बहवो जनाः ॥ १७ ॥  
दुःखेन चाधिगच्छन्ति भोजनं द्विजसत्तम।

इति लोकमनाक्रन्दं मोहशोकपरिप्लुतम् ॥ १८ ॥  
स्रोतसासकृदाक्षिप्तं ह्रियमाणं बलीयसा ।

न म्रियेयुर्न जीर्येयुः सर्वे स्युः सार्वकामिकाः ॥ १९ ॥  
नाप्रियं प्रतिपश्येयुर्वशित्वं यदि वै भवेत्।

उपर्युपरि लोकस्य सर्वो गन्तुं समीहते।  
यतते च यथाशक्ति न च तद् वर्तते तथा॥२०॥

बहवः सम्प्रदृश्यन्ते तुल्यनक्षत्रमङ्गलाः ।  
महच्च फलवैषम्यं दृश्यते कर्मसंधिषु ॥ २१ ॥

न केचिदीशते ब्रह्मन् स्वयंग्राह्यस्य सत्तम।  
कर्मणा प्राक् कृतानां वै इह सिद्धिः प्रदृश्यते ॥ २२ ॥

यथाश्रुतिरियं ब्रह्मन् जीवः किल सनातनः।  
शरीरमध्रुवं लोके सर्वेषां प्राणिनामिह ॥ २३ ॥

वध्यमाने शरीरे तु देहनाशो भवत्युत।  
जीवः सङ्क्रमतेऽन्यत्र कर्मबन्धनिबन्धनः ॥ २४ ॥

कथं धर्मविदां श्रेष्ठ जीवो भवति शाश्वतः।  
एतदिच्छाम्यहं ज्ञातुं तत्त्वेन वदतां वर ॥ २५ ॥

न जीवनाशोऽस्ति हि देहभेदे  
मिथ्यैतदाहुर्म्रियते किलेति ।  
जीवस्तु देहान्तरितः प्रयाति  
दशार्धतैवास्य शरीरभेदः ॥ २६ ॥

अन्यो हि नाश्नाति कृतं हि कर्म  
मनुष्यलोके मनुजस्य कश्चित् ।  
यत् तेन किंचिद्धि कृतं हि कर्म  
तदश्नुते नास्ति कृतस्य नाशः ॥ २७ ॥

सुपुण्यशीला हि भवन्ति पुण्या  
नराधमाः पापकृतो भवन्ति ।  
नरोऽनुयातस्त्विह कर्मभिः स्वै-  
स्ततः समुत्पद्यति भावितस्तैः ॥ २८ ॥

कथं सम्भवते योनौ कथं वा पुण्यपापयोः।  
जातीः पुण्यास्त्वपुण्याश्च कथं गच्छति सत्तम ॥ २९ ॥

गर्भाधानसमायुक्तं कर्मेदं सम्प्रदृश्यते ।  
समासेन तु ते क्षिप्रं प्रवक्ष्यामि द्विजोत्तम ॥ ३० ॥

यथा सम्भृतसम्भारः पुनरेव प्रजायते।  
शुभकृच्छुभयोनीषु पापकृत् पापयोनिषु ॥ ३१ ॥

शुभैः प्रयोगैर्देवत्वं व्यामिश्रैर्मानुषो भवेत्।  
मोहनीयैर्वियोनीषु त्वधोगामी च किल्बिषी ॥ ३२ ॥

जातिमृत्युजरादुःखैः सततं समभिद्रुतः ।  
संसारे पच्यमानश्च दोषैरात्मकृतैर्नरः ॥ ३३ ॥

तिर्यग्योनिसहस्राणि गत्वा नरकमेव च।  
जीवाः सम्परिवर्तन्ते कर्मबन्धनिबन्धनाः ॥ ३४ ॥

जन्तुस्तु कर्मभिस्तैस्तैः स्वकृतैः प्रेत्य दुःखितः।  
तद्‌दुःखप्रतिघातार्थमपुण्यां योनिमाप्नुते ॥ ३५ ॥

ततः कर्म समादत्ते पुनरन्यं नवं बहु।  
पच्यते तु पुनस्तेन भुक्त्वापथ्यमिवातुरः ॥ ३६ ॥

अजस्रमेव दुःखार्तोऽदुःखितः सुखसंज्ञितः ।  
ततोऽनिवृत्तबन्धत्वात् कर्मणामुदयादपि ॥ ३७ ॥  
परिक्रामति संसारे चक्रवद् बहुवेदनः।

स चेन्निवृत्तबन्धस्तु विशुद्धश्चापि कर्मभिः ॥ ३८ ॥  
तपोयोगसमारम्भं कुरुते द्विजसत्तम ।  
कर्मभिर्बहुभिश्चापि लोकानश्नाति मानवः ॥ ३९ ॥

स चेन्निवृत्तबन्धस्तु विशुद्धश्चापि कर्मभिः।  
प्राप्नोति सुकृताल्ँलोकान् यत्र गत्वा न शोचति ॥ ४० ॥

पापं कुर्वन् पापवृत्तः पापस्यान्तं न गच्छति।  
तस्मात् पुण्यं यतेत् कर्तुं वर्जयीत च पापकम् ॥ ४१ ॥

अनसूयुः कृतज्ञश्च कल्याणानि च सेवते।  
सुखानि धर्ममर्थं च स्वर्गं च लभते नरः ॥ ४२ ॥

संस्कृतस्य च दान्तस्य नियतस्य यतात्मनः।  
प्राज्ञस्यानन्तरा वृत्तिरिह लोके परत्र च ॥ ४३ ॥

सतां धर्मेण वर्तेत क्रियां शिष्टवदाचरेत्।  
असंक्लेशेन लोकस्य वृत्तिं लिप्सेत वै द्विज ॥ ४४ ॥

सन्ति ह्यागमविज्ञानाः शिष्टाः शास्त्रे विचक्षणाः।  
स्वधर्मेण क्रिया लोके कर्मणः सोऽप्यसंकरः ॥ ४५ ॥

प्राज्ञो धर्मेण रमते धर्मं चैवोपजीवति।  
तस्माद् धर्मादवाप्तेन धनेन द्विजसत्तम ॥ ४६ ॥  
तस्यैव सिञ्चते मूलं गुणान् पश्यति तत्र वै।

धर्मात्मा भवति ह्येवं चित्तं चास्य प्रसीदति ॥ ४७ ॥  
स मित्रजनसंतुष्ट इह प्रेत्य च नन्दति।

शब्दं स्पर्शं तथा रूपं गन्धानिष्टांश्च सत्तम ॥ ४८ ॥  
प्रभुत्वं लभते चापि धर्मस्यैतत् फलं विदुः।

धर्मस्य च फलं लब्ध्वा न तृप्यति महाद्विज ॥ ४९ ॥  
अतृप्यमाणो निर्वेदमापेदे ज्ञानचक्षुषा ।

प्रज्ञाचक्षुर्नर इह दोषं नैवानुरुध्यते ॥ ५० ॥  
विरज्यति यथाकामं न च धर्मं विमुञ्चति।

सर्वत्यागे च यतते दृष्ट्वा लोकं क्षयात्मकम् ॥ ५१ ॥  
ततो मोक्षे प्रयतते नानुपायादुपायतः।

एवं निर्वेदमादत्ते पापं कर्म जहाति च ॥ ५२ ॥  
धार्मिकश्चापि भवति मोक्षं च लभते परम्।

तपो निःश्रेयसं जन्तोस्तस्य मूलं शमो दमः ॥ ५३ ॥  
तेन सर्वानवाप्नोति कामान् यान् मनसेच्छति।

इन्द्रियाणां निरोधेन सत्येन च दमेन च।  
ब्रह्मणः पदमाप्नोति यत् परं द्विजसत्तम ॥ ५४ ॥

इन्द्रियाणि तु यान्याहुः कानि तानि यतव्रत।  
निग्रहश्च कथं कार्यो निग्रहस्य च किं फलम् ॥ ५५ ॥

कथं च फलमाप्नोति तेषां धर्मभृतां वर।  
एतदिच्छामि तत्त्वेन धर्मं ज्ञातुं निबोध मे ॥ ५६ ॥