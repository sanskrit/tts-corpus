+++
title_full = "214 माता-पिताकी सेवाका दिग्दर्शन"
title = "२१४ ब्राह्मणव्याधसंवादे"

+++


एवं संकथिते कृत्स्ने मोक्षधर्मे युधिष्ठिर।  
दृढप्रीतमना विप्रो धर्मव्याधमुवाच ह ॥ १ ॥

न्याययुक्तमिदं सर्वं भवता परिकीर्तितम्।  
न तेऽस्त्यविदितं किंचिद् धर्मेष्विह हि दृश्यते ॥ २ ॥

प्रत्यक्षं मम यो धर्मस्तं च पश्य द्विजोत्तम।  
येन सिद्धिरियं प्राप्ता मया ब्राह्मणपुङ्गव ॥ ३ ॥

उत्तिष्ठ भगवन् क्षिप्रं प्रविश्याभ्यन्तरं गृहम्।  
द्रष्टुमर्हसि धर्मज्ञ मातरं पितरं च मे ॥ ४ ॥

इत्युक्तः स प्रविश्याथ ददर्श परमार्चितम्।  
सौधं हृद्यं चतुःशालमतीव च मनोरमम् ॥ ५ ॥  
देवतागृहसंकाशं दैवतैश्च सुपूजितम् ।  
शयनासनसम्बाधं गन्धैश्च परमैर्युतम् ॥ ६ ॥

तत्र शुक्लाम्बरधरौ पितरावस्य पूजितौ।  
कृताहारौ तु संतुष्टावुपविष्टौ वरासने।  
धर्मव्याधस्तु तौ दृष्ट्वा पादेषु शिरसापतत् ॥ ७ ॥

उत्तिष्ठोत्तिष्ठ धर्मज्ञ धर्मस्त्वामभिरक्षतु ।  
प्रीतौ स्वस्तव शौचेन दीर्घमायुरवाप्नुहि ॥ ८ ॥

गतिमिष्टां तपो ज्ञानं मेधां च परमां गतः।  
सत्पुत्रेण त्वया पुत्र नित्यं काले सुपूजितौ ॥ ९ ॥

(सुखमावां वसावोऽत्र देवलोकगताविव)  
न तेऽन्यद् दैवतं किंचिद् दैवतेष्वपि वर्तते।  
प्रयतत्वाद् द्विजातीनां दमेनासि समन्वितः ॥ १० ॥

पितुः पितामहा ये च तथैव प्रपितामहाः।  
प्रीतास्ते सततं पुत्र दमेनावां च पूजया ॥ ११ ॥

मनसा कर्मणा वाचा शुश्रूषा नैव हीयते।  
न चान्या हि तथा बुद्धिर्दृश्यते साम्प्रतं तव ॥ १२ ॥

जामदग्न्येन रामेण यथा वृद्धौ सुपूजितौ।  
तथा त्वया कृतं सर्वं तद्विशिष्टं च पुत्रक ॥ १३ ॥

ततस्तं ब्राह्मणं ताभ्यां धर्मव्याधो न्यवेदयत्।  
तौ स्वागतेन तं विप्रमर्चयामासतुस्तदा ॥ १४ ॥

प्रतिपूज्य च तां पूजां द्विजः पप्रच्छ तावुभौ।  
सुपुत्राभ्यां सभृत्याभ्यां कच्चिद्‌ वां कुशलं गृहे ॥ १५ ॥  
अनामयं च वां कच्चित् सदैवेह शरीरयोः।

कुशलं नौ गृहे विप्र भृत्यवर्गे च सर्वशः।  
कच्चित् त्वमप्यविघ्नेन सम्प्राप्तो भगवन्निति ॥ १६ ॥

बाढमित्येव तौ विप्रः प्रत्युवाच मुदान्वितः।  
धर्मव्याधो निरीक्ष्याथ ततस्तं वाक्यमब्रवीत् ॥ १७ ॥

पिता माता च भगवन्नेतौ मद्दैवतं परम्।  
यद् दैवतेभ्यः कर्तव्यं तदेताभ्यां करोम्यहम् ॥ १८ ॥

त्रयस्त्रिंशद् यथा देवाः सर्वे शक्रपुरोगमाः।  
सम्पूज्याः सर्वलोकस्य तथा वृद्धाविमौ मम ॥ १९ ॥

उपाहारानाहरन्तो देवतानां यथा द्विजाः।  
कुर्वन्ति तद्वदेताभ्यां करोम्यहमतन्द्रितः ॥ २० ॥

एतौ मे परमं ब्रह्मन् पिता माता च दैवतम्।  
एतौ पुष्पैः फलै रत्नैस्तोषयामि सदा द्विज ॥ २१ ॥

एतावेवाग्नयो मह्यं यान् वदन्ति मनीषिणः।  
यज्ञा वेदाश्च चत्वारः सर्वमेतौ मम द्विज ॥ २२ ॥

एतदर्थं मम प्राणा भार्या पुत्रः सुहृज्जनः।  
सपुत्रदारः शुश्रूषां नित्यमेव करोम्यहम् ॥ २३ ॥

स्वयं च स्नापयाम्येतौ तथा पादौ प्रधावये।  
आहारं च प्रयच्छामि स्वयं च द्विजसत्तम ॥ २४ ॥

अनुकूलं तथा वच्मि विप्रियं परिवर्जये।  
अधर्मेणापि संयुक्तं प्रियमाभ्यां करोम्यहम् ॥ २५ ॥

धर्ममेव गुरुं ज्ञात्वा करोमि द्विजसत्तम।  
अतन्द्रितः सदा विप्र शुश्रूषां वै करोम्यहम् ॥ २६ ॥

पञ्चैव गुरवो ब्रह्मन् पुरुषस्य बुभूषतः।  
पिता माताग्निरात्मा च गुरुश्च द्विजसत्तम ॥ २७ ॥

एतेषु यस्तु वर्तेत सम्यगेव द्विजोत्तम।  
भवेयुरग्नयस्तस्य परिचीर्णास्तु नित्यशः ।  
गार्हस्थ्ये वर्तमानस्य एष धर्मः सनातनः ॥ २८ ॥