+++
title_full = "208 धर्मव्याधद्वारा हिंसा और अहिंसाका विवेचन"
title = "२०८ ब्राह्मणव्याधसंवादे"

+++


स तु विप्रमथोवाच धर्मव्याधो युधिष्ठिर।  
यदहमाचरे कर्म घोरमेतदसंशयम् ॥ १ ॥

विधिस्तु बलवान् ब्रह्मन् दुस्तरं हि पुरा कृतम्।  
पुरा कृतस्य पापस्य कर्मदोषो भवत्ययम् ॥ २ ॥  
दोषस्यैतस्य वै ब्रह्मन् विघाते यत्नवानहम्।

विधिना हि हते पूर्वं निमित्तं घातको भवेत् ॥ ३ ॥

निमित्तभूता हि वयं कर्मणोऽस्य द्विजोत्तम।  
येषां हतानां मांसानि विक्रीणामीह वै द्विज ॥ ४ ॥  
तेषामपि भवेद् धर्म उपयोगे न भक्षणे।  
देवतातिथिभृत्यानां पितॄणां चापि पूजनम् ॥ ५ ॥

ओषध्यो वीरुधश्चैव पशवो मृगपक्षिणः।  
अनादिभूता भूतानामित्यपि श्रूयते श्रुतिः ॥ ६ ॥

आत्ममांसप्रसादेन शिबिरौशीनरो नृपः ।  
स्वर्गं सुदुर्गमं प्राप्तः क्षमावान् द्विजसत्तम ॥ ७ ॥

स्वधर्म इति कृत्वा तु न त्यजामि द्विजोत्तम।  
पुरा कृतमिति ज्ञात्वा जीवाम्येतेन कर्मणा ॥ ८ ॥

स्वकर्म त्यजतो ब्रह्मन्नधर्म इह दृश्यते।  
स्वकर्मनिरतो यस्तु धर्मः स इति निश्चयः ॥ ९ ॥

पूर्वं हि विहितं कर्म देहिनं न विमुञ्चति।  
धात्रा विधिरयं दृष्टो बहुधा कर्मनिर्णये ॥ १० ॥

द्रष्टव्या तु भवेत् प्रज्ञा क्रूरे कर्मणि वर्तता।  
कथं कर्म शुभं कुर्यां कथं मुच्ये पराभवात् ॥ ११ ॥

कर्मणस्तस्य घोरस्य बहुधा निर्णयो भवेत्।  
दाने च सत्यवाक्ये च गुरुशुश्रूषणे तथा ॥ १२ ॥  
द्विजातिपूजने चाहं धर्मे च निरतः सदा।  
अभिमानातिवादाभ्यां निवृत्तोऽस्मि द्विजोत्तम ॥ १३ ॥

कृषिं साध्विति मन्यन्ते तत्र हिंसा परा स्मृता।  
कर्षन्तो लाङ्गलैः पुंसो घ्नन्ति भूमिशयान् बहून्।  
जीवानन्यांश्च बहुशस्तत्र किं प्रतिभाति ते ॥ १४ ॥

धान्यबीजानि यान्याहुर्व्रीह्यादीनि द्विजोत्तम ।  
सर्वाण्येतानि जीवानि तत्र किं प्रतिभाति ते ॥ १५ ॥

अध्याक्रम्य पशूंश्चापि घ्नन्ति वै भक्षयन्ति च।  
वृक्षांस्तथौषधीश्चापि छिन्दन्ति पुरुषा द्विज ॥ १६ ॥  
जीवा हि बहवो ब्रह्मन् वृक्षेषु च फलेषु च।  
उदके बहवश्चापि तत्र किं प्रतिभाति ते ॥ १७ ॥

सर्वं व्याप्तमिदं ब्रह्मन् प्राणिभिः प्राणिजीवनैः।  
मत्स्यान् ग्रसन्ते मत्स्याश्च तत्र किं प्रतिभाति ते ॥ १८ ॥

सत्त्वैः सत्त्वानि जीवन्ति बहुधा द्विजसत्तम।  
प्राणिनोऽन्योन्यभक्षाश्च तत्र किं प्रतिभाति ते ॥ १९ ॥

चङ्क्रम्यमाणा जीवांश्च धरणीसंश्रितान् बहून्।  
पद्भ्यां घ्नन्ति नरा विप्र तत्र किं प्रतिभाति ते॥२०॥

उपविष्टाः शयानाश्च घ्नन्ति जीवाननेकशः।  
ज्ञानविज्ञानवन्तश्च तत्र किं प्रतिभाति ते ॥ २१ ॥

जीवैर्ग्रस्तमिदं सर्वमाकाशं पृथिवी तथा।  
अविज्ञानाच्च हिंसन्ति तत्र किं प्रतिभाति ते ॥ २२ ॥

अहिंसेति यदुक्तं हि पुरुषैर्विस्मितैः पुरा।  
के न हिंसन्ति जीवान् वै लोकेऽस्मिन् द्विजसत्तम।  
बहु संचित्य इति वै नास्ति कश्चिदहिंसकः ॥ २३ ॥

अहिंसायां तु निरता यतयो द्विजसत्तम।  
कुर्वन्त्येव हि हिंसां ते यत्नादल्पतरा भवेत् ॥ २४ ॥

आलक्ष्याश्चैव पुरुषाः कुले जाता महागुणाः।  
महाघोराणि कर्माणि कृत्वा लज्जन्ति वै द्विज ॥ २५ ॥

सुहृदः सुहृदोऽन्यांश्च दुर्हृदश्चापि दुर्हृदः।  
सम्यक् प्रवृत्तान् पुरुषान् न सम्यगनुपश्यतः ॥ २६ ॥

समृद्धैश्च न नन्दन्ति बान्धवा बान्धवैरपि।  
गुरूंश्चैव विनिन्दन्ति मूढाः पण्डितमानिनः ॥ २७ ॥

बहु लोके विपर्यस्तं दृश्यते द्विजसत्तम।  
धर्मयुक्तमधर्मं च तत्र किं प्रतिभाति ते ॥ २८ ॥

वक्तुं बहुविधं शक्यं धर्माधर्मेषु कर्मसु।  
स्वकर्मनिरतो यो हि स यशः प्राप्नुयान्महत् ॥ २९ ॥