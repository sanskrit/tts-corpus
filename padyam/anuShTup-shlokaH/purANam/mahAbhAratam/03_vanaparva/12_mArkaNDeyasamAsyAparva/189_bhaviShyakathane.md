+++
title_full = "189 भगवान् बालमुकुन्दका मार्कण्डेयको अपने स्वरूपका परिचय देना तथा मार्कण्डेयद्वारा श्रीकृष्णकी महिमाका प्रतिपादन और पाण्डवोंका श्रीकृष्णकी शरणमें जाना"
title = "१८९ भविष्यकथने"

+++


कामं देवा अपि न मां विप्र जानन्ति तत्त्वतः।  
त्वत्प्रीत्या तु प्रवक्ष्यामि यथेदं विसृजाम्यहम् ॥ १ ॥

पितृभक्तोऽसि विप्रर्षे मां चैव शरणं गतः।  
ततो दृष्टोऽस्मि ते साक्षाद् ब्रह्मचर्यं च ते महत्॥२॥

अपां नारा इति पुरा संज्ञाकर्म कृतं मया।  
तेन नारायणोऽप्युक्तो मम तत् त्वयनं सदा ॥ ३ ॥

अहं नारायणो नाम प्रभवः शाश्वतोऽव्ययः।  
विधाता सर्वभूतानां संहर्ता च द्विजोत्तम ॥ ४ ॥  
अहं विष्णुरहं ब्रह्मा शक्रश्चाहं सुराधिपः।  
अहं वैश्रवणो राजा यमः प्रेताधिपस्तथा ॥ ५ ॥

अहं शिवश्च सोमश्च कश्यपोऽथ प्रजापतिः।  
अहं धाता विधाता च यज्ञश्चाहं द्विजोत्तम ॥ ६ ॥

अग्निरास्यं क्षितिः पादौ चन्द्रादित्यौ च लोचने।  
द्यौर्मूर्धा खं दिशः श्रोत्रे तथाऽपः स्वेदसम्भवाः ॥ ७ ॥  
सदिशं च नभः कायो वायुर्मनसि मे स्थितः।  
मया क्रतुशतैरिष्टं बहुभिः स्वाप्तदक्षिणैः ॥ ८ ॥

यजन्ते वेदविदुषो मां देवयजने स्थितम्।  
पृथिव्यां क्षत्रियेन्द्राश्च पार्थिवाः स्वर्गकाङ्क्षिणः ॥ ९ ॥  
यजन्ते मां तथा वैश्याः स्वर्गलोकजिगीषया।  
चतुःसमुद्रपर्यन्तां मेरुमन्दरभूषणाम् ॥ १० ॥  
शेषो भूत्वाहमेवैतां धारयामि वसुन्धराम्।

वाराहं रूपमास्थाय मयेयं जगती पुरा ॥ ११ ॥  
मज्जमाना जले विप्र वीर्येणासीत् समुद्‌धृता।  
अग्निश्च वडवावक्त्रो भूत्वाहं द्विजसत्तम ॥ १२ ॥  
पिबाम्यपः सदा विद्वंस्ताश्चैवं विसृजाम्यहम्।  
ब्रह्म वक्त्रं भुजौ क्षत्रमूरू मे संस्थिता विशः ॥ १३ ॥

पादौ शूद्रा भवन्तीमे विक्रमेण क्रमेण च।  
ऋग्वेदः सामवेदश्च यजुर्वेदोऽप्यथर्वणः ॥ १४ ॥  
मत्तः प्रादुर्भवन्त्येते मामेव प्रविशन्ति च।

यतयः शान्तिपरमा यतात्मानो बुभुत्सवः ॥ १५ ॥  
कामक्रोधद्वेषमुक्ता निःसंगा वीतकल्मषाः ।  
सत्त्वस्था निरहङ्कारा नित्यमध्यात्मकोविदाः ॥ १६ ॥  
मामेव सततं विप्राश्चिन्तयन्त उपासते।

अहं संवर्तको वह्निरहं संवर्तकोऽनलः ॥ १७ ॥  
अहं संवर्तकः सूर्यस्त्वहं संवर्तकोऽनिलः।  
तारारूपाणि दृश्यन्ते यान्येतानि नभस्तले ॥ १८ ॥  
मम वै रोमकूपाणि विद्धि त्वं द्विजसत्तम।  
रत्नाकराः समुद्राश्च सर्व एव चतुर्दिशम् ॥ १९ ॥  
वसनं शयनं चैव विलयं चैव विद्धि मे।  
मयैव सुविभक्तास्ते देवकार्यार्थसिद्धये ॥ २० ॥

कामं क्रोधं च हर्षं च भयं मोहं तथैव च।  
ममैव विद्धि रोमाणि सर्वाण्येतानि सत्तम ॥ २१ ॥

प्राप्नुवन्ति नरा विप्र यत् कृत्वा कर्म शोभनम्।  
सत्यं दानं तपश्चोग्रमहिंसा चैव जन्तुषु ॥ २२ ॥  
मद्विधानेन विहिता मम देहविहारिणः।  
मयाऽऽविर्भूतविज्ञाना विचेष्टन्ते न कामतः ॥ २३ ॥

सम्यग् वेदमधीयाना यजन्ते विविधैर्मखैः।  
शान्तात्मानो जितक्रोधाः प्राप्नुवन्ति द्विजातयः ॥ २४ ॥

प्राप्तुं न शक्यो यो विद्वन् नरैर्दुष्कृतकर्मभिः।  
लोभाभिभूतैः कृपणैरनार्यैरकृतात्मभिः ॥ २५ ॥  
तं मां महाफलं विद्धि नराणां भावितात्मनाम्।  
सुदुष्प्रापं विमूढानां मार्गं योगैर्निषेवितम् ॥ २६ ॥

यदा यदा च धर्मस्य ग्लानिर्भवति सत्तम।  
अभ्युत्थानमधर्मस्य तदाऽऽत्मानं सृजाम्यहम् ॥ २७ ॥  
दैत्या हिंसानुरक्ताश्च अवध्याः सुरसत्तमैः।  
राक्षसाश्चापि लोकेऽस्मिन् यदोत्पत्स्यन्ति दारुणाः ॥ २८ ॥  
तदाहं सम्प्रसूयामि गृहेषु शुभकर्मणाम्।  
प्रविष्टो मानुषं देहं सर्वं प्रशमयाम्यहम् ॥ २९ ॥

सृष्ट्वा देवमनुष्यांस्तु गन्धर्वोरगराक्षसान् ।  
स्थावराणि च भूतानि संहराम्यात्ममायया ॥ ३० ॥

कर्मकाले पुनर्देहमविचिन्त्यं सृजाम्यहम् ।  
आविश्य मानुषं देहं मर्यादाबन्धकारणात् ॥ ३१ ॥

श्वेतः कृतयुगे वर्णः पीतस्त्रेतायुगे मम।  
रक्तो द्वापरमासाद्य कृष्णः कलियुगे तथा ॥ ३२ ॥

त्रयो भागा ह्यधर्मस्य तस्मिन् काले भवन्ति च।  
अन्तकाले च सन्प्राप्ते कालो भूत्वातिदारुणः ॥ ३३ ॥  
त्रैलोक्यं नाशयाम्येकः कृत्स्नं स्थावरजङ्गमम्।

अहं त्रिवर्त्मा विश्वात्मा सर्वलोकसुखावहः ॥ ३४ ॥  
आविर्भूः सर्वगोऽनन्तो हृषीकेश उरुक्रमः।  
कालचक्रं नयाम्येको ब्रह्मन्नहमरूपकम् ॥ ३५ ॥  
शमनं सर्वभूतानां सर्वलोककृतोद्यमम् ।  
एवं प्रणिहितः सम्यङ् ममात्मा मुनिसत्तम।  
सर्वभूतेषु विप्रेन्द्र न च मां वेत्ति कश्चन ॥ ३६ ॥

सर्वलोके च मां भक्ताः पूजयन्ति च सर्वशः।  
यच्च किंचित् त्वया प्राप्तं मयि क्लेशात्मकं द्विज ॥ ३७ ॥  
सुखोदयाय तत् सर्वं श्रेयसे च तवानघ।  
यच्च किंचित् त्वया लोके दृष्टं स्थावरजङ्गमम् ॥ ३८ ॥  
विहितः सर्वथैवासी ममात्मा भूतभावनः।  
अर्धं मम शरीरस्य सर्वलोकपितामहः ॥ ३९ ॥

अहं नारायणो नाम शङ्खचक्रगदाधरः।  
यावद्युगानां विप्रर्षे सहस्रपरिवर्तनात् ॥ ४० ॥  
तावत् स्वपिमि विश्वात्मा सर्वभूतानि मोहयन्।  
एवं सर्वमहं कालमिहास्से मुनिसत्तम ॥ ४१ ॥  
अशिशुः शिशुरूपेण यावद्‌ब्रह्मा न बुध्यते।

मया च दत्तो विप्राग्र्य वरस्ते ब्रह्मरूपिणा ॥ ४२ ॥  
असकृत् परितुष्टेन विप्रर्षिगणपूजित ।  
सर्वमेकार्णवं दृष्ट्वा नष्टं स्थावरजङ्गमम् ॥ ४३ ॥  
विक्लवोऽसि मया ज्ञातस्ततस्ते दर्शितं जगत्।  
अभ्यन्तरं शरीरस्य प्रविष्टोऽसि यदा मम ॥ ४४ ॥  
दृष्ट्वा लोकं समस्तं च विस्मितो नावबुध्यसे।  
ततोऽसि वक्त्राद् विप्रर्षे द्रुतं निःसारितो मया ॥ ४५ ॥

आख्यातस्ते मया चात्मा दुर्ज्ञेयो हि सुरासुरैः ॥ ४६ ॥  
यावत् स भगवान् ब्रह्मा न बुध्येत महातपाः।  
तावत् त्वमिह विप्रर्षे विश्रब्धश्चर वै सुखम् ॥ ४७ ॥

ततो विबुद्धे तस्मिंस्तु सर्वलोकपितामहे।  
एकीभूतो हि स्रक्ष्यामि शरीराणि द्विजोत्तम ॥ ४८ ॥

आकाशं पृथिवीं ज्योतिर्वायुं सलिलमेव च।  
लोके यच्च भवेच्छेषमिह स्थावरजङ्गमम् ॥ ४९ ॥

इत्युक्त्वान्तर्हितस्तात स देवः परमाद्भुतः।  
प्रजाश्चेमाः प्रपश्यामि विचित्रा विविधाः कृताः ॥ ५० ॥

एवं दृष्टं मया राजंस्तस्मिन् प्राप्ते युगक्षये।  
आश्चर्यं भरतश्रेष्ठ सर्वधर्मभृतां वर ॥ ५१ ॥

यः स देवो मया दृष्टः पुरा पद्मायतेक्षणः।  
स एष पुरुषव्याघ्र सम्बन्धी ते जनार्दनः ॥ ५२ ॥

अस्यैव वरदानाद्धि स्मृतिर्न प्रजहाति माम्।  
दीर्घमायुश्च कौन्तेय स्वच्छन्दमरणं मम ॥ ५३ ॥

स एष कृष्णो वार्ष्णेयः पुराणपुरुषो विभुः।  
आस्ते हरिरचिन्त्यात्मा क्रीडन्निव महाभुजः ॥ ५४ ॥

एष धाता विधाता च संहर्ता चैव शाश्वतः।  
श्रीवत्सवक्षा गोविन्दः प्रजापतिपतिः प्रभुः ॥ ५५ ॥

दृष्ट्वेमं वृष्णिप्रवरं स्मृतिर्मामियमागता ।  
आदिदेवमयं जिष्णुं पुरुषं पीतवाससम् ॥ ५६ ॥

सर्वेषामेव भूतानां पिता माता च माधवः।  
गच्छध्यमेनं शरणं शरण्यं कौरवर्षभाः ॥ ५७ ॥

एवमुक्ताश्च ते पार्था यमौ च पुरुषर्षभौ।  
द्रौपद्या सहिताः सर्वे नमश्चक्रुर्जनार्दनम् ॥ ५८ ॥

स चैतान् पुरुषव्याघ्र साम्ना परमवल्गुना।  
सान्त्वयामास मानार्हो मन्यमानो यथाविधि ॥ ५९ ॥