+++
title_full = "207 कौशिकका धर्मव्याधके पास जाना, धर्मव्याधके द्वारा पतिव्रतासे प्रेषित जान लेनेपर कौशिकको आश्चर्य होना, धर्मव्याधके द्वारा वर्णधर्मका वर्णन, जनकराज्यकी प्रशंसा और शिष्टाचारका वर्णन"
title = "२०७ ब्राह्मणव्याधसंवादे"

+++


चिन्तयित्वा तदाश्चर्यं स्त्रिया प्रोक्तमशेषतः।  
विनिन्दन् स स्वमात्मानमागस्कृत इवाबभौ ॥ १ ॥

चिन्तयानः स्वधर्मस्य सूक्ष्मां गतिमथाब्रवीत्।  
श्रद्दधानेन वै भाव्यं गच्छामि मिथिलामहम् ॥ २ ॥

कृतात्मा धर्मवित् तस्यां व्याधो निवसते किल।  
तं गच्छाम्यहमद्यैव धर्मं प्रष्टुं तपोधनम् ॥ ३ ॥

इति संचित्य मनसा श्रद्दधानः स्त्रिया वचः।  
बलाकाप्रत्ययेनासौ धर्म्यैश्च वचनैः शुभैः ॥ ४ ॥  
सम्प्रतस्थे स मिथिलां कौतूहलसमन्वितः।

अतिक्रामन्तरण्यानि ग्रामांश्च नगराणि च ॥ ५ ॥  
ततो जगाम मिथिलां जनकेन सुरक्षिताम्।  
धर्मसेतुसमाकीर्णां यज्ञोत्सववतीं शुभाम् ॥ ६ ॥

गोपुराट्टालकवतीं हर्म्यप्राकारशोभनाम् ।  
प्रविश्य नगरीं रम्यां विमानैर्बहुभिर्युताम् ॥ ७ ॥  
पण्यैश्च बहुभिर्युक्तां सुविभक्तमहापथाम् ।  
अश्वै रथैस्तथा नागैर्योधैश्च बहुभिर्युताम् ॥ ८ ॥  
हृष्टपुष्टजनाकीर्णां नित्योत्सवसमाकुलाम् ।  
सोऽपश्यद् बहुवृत्तान्तां ब्राह्मणः समतिक्रमन् ॥ ९ ॥

धर्मव्याधमपृच्छच्च स चास्य कथितो द्विजैः।  
अपश्यत् तत्र गत्वा तं सूनामध्ये व्यवस्थितम् ॥ १० ॥  
मार्गमाहिषमांसानि विक्रीणन्तं तपस्विनम् ।  
आकुलत्वाच्च क्रेतॄणामेकान्ते संस्थितो द्विजः ॥ ११ ॥

स तु ज्ञात्वा द्विजं प्राप्तं सहसा सम्भ्रमोत्थितः।  
आजगाम यतो विप्रः स्थित एकान्तदर्शने ॥ १२ ॥

अभिवादये त्वां भगवन् स्वागतं ते द्विजोत्तम।  
अहं व्याधो हि भद्रं ते किं करोमि प्रशाधि माम्॥१३॥

एकपत्न्या यदुक्तोऽसि गच्छ त्वं मिथिलामिति।  
जानाम्येतदहं सर्वं यदर्थं त्वमिहागतः ॥ १४ ॥

श्रुत्वा च तस्य तद् वाक्यं स विप्रो भृशविस्मितः।  
द्वितीयमिदमाश्चर्यमित्यचिन्तयत द्विजिः ॥ १५ ॥

अदेशस्थं हि ते स्थानमिति व्याधोऽब्रवीदिदम्।  
गृहं गच्छाव भगवन् यदि ते रोचतेऽनघ ॥ १६ ॥

बाढमित्येव तं विप्रो हृष्टो वचनमब्रवीत्।  
अग्रतस्तु द्विजं कृत्वा स जगाम गृहं प्रति ॥ १७ ॥

प्रविश्य च गृहं रम्यमासनेनाभिपूजितः।  
अर्घ्येण च स वै तेन व्याधेन द्विजसत्तमः ॥ १८ ॥

ततः सुखोपविष्टस्तं व्याधं वचनमब्रवीत्।  
कर्मैतद् वै न सदृशं भवतः प्रतिभाति मे।  
अनुतप्ये भृशं तात तव घोरेण कर्मणा ॥ १९ ॥

कुलोचितमिदं कर्म पितृपैतामहं परम्।  
वर्तमानस्य मे धर्मे स्वे मन्युं मा कृथा द्विज॥२०॥

विधात्रा विहितं पूर्वं कर्म स्वमनुपालयन्।  
प्रयत्नाच्च गुरू वृद्धौ शुश्रूषेऽहं द्विजोत्तम ॥ २१ ॥

सत्यं वदे नाभ्यसूये यथाशक्ति ददामि च।  
देवतातिथिभृत्यानामवशिष्टेन वर्तये ॥ २२ ॥

न कुत्सयाम्यहं किंचिन्न गर्हे बलवत्तरम्।  
कृतमन्वेति कर्तारं पुरा कर्म द्विजोत्तम ॥ २३ ॥

कृषिगोरक्ष्यवाणिज्यमिह लोकस्य जीवनम् ।  
दण्डनीतिस्त्रयी विद्या तेन लोको भवत्युत ॥ २४ ॥

कर्म शूद्रे कृषिर्वैश्ये संग्रामः क्षत्रिये स्मृतः।  
ब्रह्मचर्यं तपो मन्त्राः सत्यं च ब्राह्मणे सदा ॥ २५ ॥

राजा प्रशास्ति धर्मेण स्वकर्मनिरताः प्रजाः।  
विकर्माणश्च ये केचित्‌ तान् युनक्ति स्वकर्मसु ॥ २६ ॥

भेतव्यं हि सदा राज्ञः प्रजानामधिपा हि ते।  
वारयन्ति विकर्मस्थं तृपा मृगमिवेषुभिः ॥ २७ ॥

जनकस्येह विप्रर्षे विकर्मस्थो न विद्यते।  
स्वकर्मनिरता वर्णाश्चत्वारोऽपि द्विजोत्तम ॥ २८ ॥

स एष जनको राजा दुर्वृत्तमपि चेत् सुतम्।  
दण्ड्यं दण्डे निक्षिपति तथा न ग्लाति धार्मिकम् ॥ २९ ॥

सुयुक्तचारो नृपतिः सर्वं धर्मेण पश्यति।  
श्रीश्च राज्यं च दण्डश्च क्षत्रियाणां द्विजोत्तम ॥ ३० ॥

राजानो हि स्वधर्मेण श्रियमिच्छन्ति भूयसीम्।  
सर्वेषामेव वर्णानां त्राता राजा भवत्युत ॥ ३१ ॥

परेण हि हतान् ब्रह्मन् वराहमहिषानहम्।  
न स्वयं हन्मि विप्रर्षे विक्रीणामि सदा त्वहम् ॥ ३२ ॥

न भक्षयामि मांसानि ऋतुगामी तथा ह्यहम्।  
सदोपवासी च तथा नक्तभोजी सदा द्विज ॥ ३३ ॥

अशीलश्चापि पुरुषो भूत्वा भवति शीलवान्।  
प्राणिहिंसारतश्चापि भवते धार्मिकः पुनः ॥ ३४ ॥

व्यभिचारान्नरेन्द्राणां धर्मः संकीर्यते महान्।  
अधर्मो वर्धते चापि संकीर्यन्ते ततः प्रजाः ॥ ३५ ॥

भेरुण्डा वामनाः कुब्जाः स्थूलशीर्षास्तथैव च।  
क्लीबाश्चान्धाश्च बधिरा जायन्तेऽत्युच्चलोचनाः ॥ ३६ ॥

पार्थिवानामधर्मत्वात् प्रजानामभवः सदा ।  
स एष राजा जनकः प्रजा धर्मेण पश्यति ॥ ३७ ॥

अनुगृह्णत् प्रजाः सर्वा स्वधर्मनिरताः सदा।  
(पात्येव राजा जनकः पितृवज्जनसत्तम।)  
ये चैव मां प्रशंसन्ति ये च निन्दन्ति मानवाः॥३८॥  
सर्वान् सुपरिणीतेन कर्मणा तोषयाम्यहम्।

ये जीवन्ति स्वधर्मेण संयुञ्जन्ति च पार्थिवाः ॥ ३९ ॥  
न किंचिदुपजीवन्ति दान्ता उत्थानशीलिनः।

शक्त्यान्नदानं सततं तितिक्षा धर्मनित्यता ॥ ४० ॥  
यथार्हं प्रति पूजा च सर्वभूतेषु वै सदा।  
त्यागान्नान्यत्र मर्त्यानां गणास्तिष्ठन्ति पूरुषे ॥ ४१ ॥

मृषा वादं परिहरेत् कुर्यात् प्रियमयाचितः।  
न च कामान्न संरम्भान्न द्वेषाद् धर्ममुत्सृजेत् ॥ ४२ ॥

प्रिये नातिभृशं हृष्येदप्रिये न च संज्वरेत्।  
न मुह्येदर्थकृच्छ्रेषु न च धर्मं परित्यजेत् ॥ ४३ ॥

कर्म चेत्किंचिदन्यत् स्यादितरन्न तदाचरेत्।  
यत् कल्याणमभिध्यायेत् तत्रात्मानं नियोजयेत् ॥ ४४ ॥

न पापे प्रतिपापः स्यात् साधुरेव सदा भवेत्।  
आत्मनैव हतः पापो यः पापं कर्तुमिच्छति ॥ ४५ ॥

कर्म चैतदसाधूनां वृजिनानामसाधुवत् ।  
न धर्मोऽस्तीति मन्वानाः शुचीनवहसन्ति ये ॥ ४६ ॥  
अश्रद्‌दधाना धर्मस्य ते नश्यन्ति न संशयः।  
महादृतिरिवाध्मातः पापो भवति नित्यदा ॥ ४७ ॥

(साधुः सन्नतिमानेव सर्वत्र द्विजसत्तम।)  
मूढानामवलिप्तानामसारं भावितं भवेत् ।  
दर्शयत्यन्तरात्मा तं दिवा रूपमिवांशुमान् ॥ ४८ ॥

न लोके राजते मूर्खः केवलात्मप्रशंसया।  
अपि चेह श्रिया हीनः कृतविद्यः प्रकाशते ॥ ४९ ॥

अब्रुवन् कस्यचिन्निन्दामात्मपूजामवर्णयन् ।  
न कश्चिद् गुणसम्पन्नः प्रकाशो भुवि दृश्यते ॥ ५० ॥

विकर्मणा तप्यमानः पापाद् विपरिमुच्यते।  
न तत् कुर्यां पुनरिति द्वितीयात् परिमुच्यते ॥ ५१ ॥

कर्मणा येन तेनेह पापाद् द्विजवरोत्तम।  
एवं श्रुतिरियं ब्रह्मन् धर्मेषु प्रतिदृश्यते ॥ ५२ ॥

पापान्यबुद्ध्‌वेह पुरा कृतानि  
प्राग् धर्मशीलोऽपि विहन्ति पश्चात्।  
धर्मो राजन् नुदते पूरुषाणां  
यत् कुर्वते पापमिह प्रमादात् ॥ ५३ ॥

पापं कृत्वा हि मन्येत नाहमस्मीति पूरुषः।  
तं तु देवाः प्रपश्यन्ति स्वस्यैवान्तरपूरुषः ॥ ५४ ॥

चिकीर्षेदेव कल्याणं श्रद्दधानोऽनसूयकः ।  
वसनस्येव छिद्राणि साधूनां विवृणोति यः ॥ ५५ ॥  
(अपश्यन्नात्मनो दोषान् स पापः प्रेत्य नश्यति॥)

पापं चेत् पुरुषः कृत्वा कल्याणमभिपद्यते।  
मुच्यते सर्वपापेभ्यो महाभ्रेणेव चन्द्रमाः ॥ ५६ ॥

यथाऽऽदित्यः समुद्यन् वै तमः पूर्वं व्यपोहति।  
एवं कल्याणमातिष्ठन् सर्वपापैः प्रमुच्यते ॥ ५७ ॥

पापानां विद्ध्यधिष्ठानं लोभमेव द्विजोत्तम।  
लुब्धाः पापं व्यवस्यन्ति नरा नातिबहुश्रुताः ॥ ५८ ॥

अधर्मा धर्मरूपेण तृणैः कूपा इवावृताः।  
तेषां दमः पवित्राणि प्रलापा धर्मसंश्रिताः।  
सर्वं हि विद्यते तेषु शिष्टाचारः सुदुर्लभः ॥ ५९ ॥

स तु विप्रो महाप्राज्ञो धर्मव्याधमपृच्छत।  
शिष्टाचारं कथमहं विद्यामिति नरोत्तम ॥ ६० ॥

एतदिच्छामि भद्रं ते श्रोतुं धर्मभृतां वर।  
त्वत्तो महामते व्याध तद् ब्रवीहि यथातथम् ॥ ६१ ॥

यज्ञो दानं तपो वेदाः सत्यं च द्विजसत्तम।  
पञ्चैतानि पवित्राणि शिष्टाचारेषु सर्वदा ॥ ६२ ॥

कामक्रोधौ वशे कृत्वा दम्भं लोभमनार्जवम्।  
धर्ममित्येव संतुष्टास्ते शिष्टाः शिष्टसम्मताः ॥ ६३ ॥

न तेषां विद्यतेऽवृत्तं यज्ञस्वाध्यायशीलिनाम्।  
आचारपालनं चैव द्वितीयं शिष्टलक्षणम् ॥ ६४ ॥

गुरुशुश्रूषणं सत्यमक्रोधो दानमेव च।  
एतच्चतुष्टयं ब्रह्मन् शिष्टाचारेषु नित्यदा ॥ ६५ ॥

शिष्टाचारे मनः कृत्वा प्रतिष्ठाप्य च सर्वशः।  
यामयं लभते वृत्तिं सा न शक्या ह्यतोऽन्यथा ॥ ६६ ॥

वेदस्योपनिषत् सत्यं सत्यस्योपनिषद् दमः।  
दमस्योपनिषत् त्यागः शिष्टाचारेषु नित्यदा ॥ ६७ ॥

ये तु धर्मानसूयन्ते बुद्धिमोहान्विता नराः।  
अपथा गच्छतां तेषामनुयाता च पीड्यते ॥ ६८ ॥

ये तु शिष्टाः सुनियताः श्रुतित्यागपरायणाः।  
धर्मपन्थानमारूढाः सत्यधर्मपरायणा: ॥ ६९ ॥

नियच्छन्ति परां बुद्धिं शिष्टाचारान्विता जनाः।  
उपाध्यायमते युक्ताः स्थित्या धर्मार्थदर्शिनः ॥ ७० ॥

नास्तिकान् भिन्नमर्यादान् क्रूरान् पापमतौ स्थितान्।  
त्यज तान् ज्ञानमाश्रित्य धार्मिकानुपसेव्य च ॥ ७१ ॥

कामलोभग्रहाकीर्णां पञ्चेन्द्रियजलां नदीम् ।  
नावं धृतिमयीं कृत्वा जन्मदुर्गाणि संतर ॥ ७२ ॥

क्रमेण संचितो धर्मो बुद्धियोगमयो महान्।  
शिष्टाचारे भवेत् साधू रागः शूक्लेव वाससि ॥ ७३ ॥

अहिंसा सत्यवचनं सर्वभूतहितं परम्।  
अहिंसा परमो धर्मः स च सत्ये प्रतिष्ठितः।  
सत्ये कृत्वा प्रतिष्ठां तु प्रवर्तन्ते प्रवृत्तयः ॥ ७४ ॥

सत्यमेव गरीयस्तु शिष्टाचारनिषेवितम् ।  
आचारश्च सतां धर्मः संतश्चाचारलक्षणाः ॥ ७५ ॥

यो यथाप्रकृतिर्जन्तुः स स्वां प्रकृतिमश्नुते।  
पापात्मा क्रोधकामादीन् दोषानाप्नोत्यनात्मवान् ॥ ७६ ॥

आरम्भोन्याययुक्तो यः स हि धर्म इति स्मृतः।  
अनाचारस्त्वधर्मेति एतच्छिष्टानुशासनम् ॥ ७७ ॥

अक्रुद्ध्यन्तोऽनसूयन्तो निरहङ्कारमत्सराः ।  
ऋजवः शमसम्पनाः शिष्टाचारा भवन्ति ते ॥ ७८ ॥

त्रैविद्यवृद्धाः शुचयो वृत्तवन्तो मनस्विनः।  
गुरुशुश्रूषवो दान्ताः शिष्टाचारा भवन्त्युत ॥ ७९ ॥

तेषामहीनसत्त्वानां दुष्कराचारकर्मणाम् ।  
स्वैः कर्मभिः सत्कृतानां घोरत्वं सम्प्रणश्यति ॥ ८० ॥

तं सदाचारमाश्चर्यं पुराणं शाश्वतं ध्रुवम्।  
धर्मं धर्मेण पश्यन्तः स्वर्ग यान्ति मनीषिणः ॥ ८१ ॥

आस्तिका मानहीनाश्च द्विजातिजनपूजकाः ।  
श्रुतवृत्तोपसम्पन्नाः सन्तः स्वर्गनिवासिनः ॥ ८२ ॥

वेदोक्तः परमो धर्मो धर्मशास्त्रेषु चापरः।  
शिष्टाचारश्च शिष्टानां त्रिविधं धर्मलक्षणम्।

धारणं चापि विद्यानां तीर्थानामवगाहनम् ॥ ८३ ॥  
क्षमा सत्यार्जवं शौचं सतामाचारदर्शनम्।

सर्वभूतदयावन्तो अहिंसानिरताः सदा ॥ ८४ ॥  
परुषं च न भाषन्ते सदा सन्तो द्विजप्रियाः।

शुभानामशुभानां च कर्मणां फलसंचये ॥ ८५ ॥  
विपाकमभिजानन्ति ते शिष्टाः शिष्टसम्मताः।

न्यायोपेता गुणोपेताः सर्वलोकहितैषिणः ॥ ८६ ॥  
सन्तः स्वर्गजितः शुक्लाः संनिविष्टाश्च सत्पथे।

दातारः संविभक्तारो दीनानुग्रहकारिणः ॥ ८७ ॥  
सर्वपूज्याः श्रुतधनास्तथैव च तपस्विनः।  
सर्वभूतदयावन्तस्ते शिष्टाः शिष्टसम्मताः ॥ ८८ ॥

दानशिष्टाः सुखाल्ँलोकानाप्नुवन्तीह च श्रियम्।  
पीडया च कलत्रस्य भृत्यानां च समाहिताः ॥ ८९ ॥  
अतिशक्त्या प्रयच्छन्ति सन्तः सद्भिः समागताः।  
लोकयात्रां च पश्यन्तो धर्ममात्महितानि च ॥ ९० ॥

एवं सन्तो वर्तमानास्त्वेधन्ते शाश्वतीः समाः।  
अहिंसा सत्यवचनमानृशंस्यमथार्जवम् ॥ ९१ ॥  
अद्रोहो नाभिमानश्च ह्रीस्तितिक्षा दमः शमः।  
धीमन्तो धृतिमन्तश्च भूतानामनुकम्पकाः ॥ ९२ ॥  
अकामद्वेषसंयुक्तास्ते सन्तो लोकसाक्षिणः ।

त्रीण्येव तु पदान्याहुः सतां व्रतमनुत्तमम् ॥ ९३ ॥  
न चैव द्रुह्येद् दद्याच्च सत्यं चैव सदा वदेत्।

सर्वत्र च दयावन्तः सन्तः करुणवेदिनः ॥ ९४ ॥  
गच्छन्तीह सुसंतुष्टा धर्मपन्थानमुत्तमम् ।  
शिष्टाचारा महात्मानो येषां धर्मः सुनिश्चितः ॥ ९५ ॥

अनसूया क्षमा शान्तिः संतोषः प्रियवादिता।  
कामक्रोधपरित्यागः शिष्टाचारनिषेवणम् ॥ ९६ ॥  
कर्म च श्रुतसम्पन्नं सतां मार्गमनुत्तमम्।

शिष्टाचारं निषेवन्ते नित्यं धर्ममनुव्रताः ॥ ९७ ॥  
प्रज्ञाप्रासादमारुह्य मुच्यन्ते महतो भयात्।  
प्रेक्षन्तो लोकवृत्तानि विविधानि द्विजोत्तम ॥ ९८ ॥  
अतिपुण्यानि पापानि तानि द्विजवरोत्तम।

एतत् ते सर्वमाख्यातं यथाप्रज्ञं यथाश्रुतम्।  
शिष्टाचारगुणं ब्रह्मन् पुरस्कृत्य द्विजर्षभ ॥ ९९ ॥