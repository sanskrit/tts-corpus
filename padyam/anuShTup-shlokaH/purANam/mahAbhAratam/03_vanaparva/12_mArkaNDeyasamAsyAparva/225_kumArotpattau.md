+++
title_full = "225 स्वाहाका मुनिपत्नियोंके रूपोंमें अग्निके साथ समागम, स्कन्दकी उत्पत्ति तथा उनके द्वारा क्रौंच आदि पर्वतोंका विदारण"
title = "२२५ कुमारोत्पत्तौ"

+++


शिवा भार्या त्वङ्गिरसः शीलरूपगुणान्विता।  
तस्याः सा प्रथमं रूपं कृत्वा देवी जनाधिप ॥ १ ॥  
जगाम पावकाभ्याशं तं चोवाच वराङ्गना।  
मामग्ने कामसंतप्तां त्वं कामयितुमर्हसि ॥ २ ॥  
करिष्यसि न चेदेवं मृतां मामुपधारय।  
अहमङ्गिरसो भार्या शिवा नाम हुताशन।  
शिष्टाभिः प्रहिता प्राप्ता मन्त्रयित्वा विनिश्चयम् ॥ ३ ॥

कथं मां त्वं विजानीषे कामार्तमितराः कथम्।  
यास्त्वया कीर्तिताः सर्वाः सप्तर्षीणां प्रियाः स्त्रियः ॥ ४ ॥

अस्माकं त्वं प्रियो नित्यं बिभीमस्तु वयं तव।  
त्वच्चित्तमिङ्गितैर्ज्ञात्वा प्रेषितास्मि तवान्तिकम् ॥ ५ ॥  
मैथुनायेह सम्प्राप्ता कामं प्राप्तं द्रुतं चर।  
जामयो मां प्रतीक्षन्ते गमिष्यामि हुताशन ॥ ६ ॥

ततोऽग्निरुपयेमे तां शिवां प्रीतिमुदायुतः।  
प्रीत्या देवी समायुक्ता शुक्रं जग्राह पाणिना ॥ ७ ॥

अचिन्तयन्ममेदं ये रूपं द्रक्ष्यन्ति कानने।  
ते ब्राह्मणीनामनृतं दोषं वक्ष्यन्ति पावक ॥ ८ ॥

तस्मादेतद् रक्ष्यमाणा गरुडी सम्भवाम्यहम्।  
वनान्निर्गमनं चैव सुखं मम भविष्यति ॥ ९ ॥

सुपर्णी सा तदा भूत्वा निर्जगाम महावनात्।  
अपश्यत् पर्वतं श्वेतं शरस्तम्बैः सुसंवृतम् ॥ १० ॥

दृष्टीविषैः सप्तशीर्षैर्गुप्तं भोगिभिरद्भुतैः ।  
रक्षोभिश्च पिशाचैश्च रौद्रैर्भूतगणैस्तथा ॥ ११ ॥  
राक्षसीभिश्च सम्पूर्णमनेकैश्च मृगद्विजैः ।

(नदीप्रस्रवणोपेतं नानातरुसमाचितम् ।)  
सा तत्र सहसा गत्वा शैलपृष्ठं सुदुर्गमम् ॥ १२ ॥  
प्राक्षिपत् काञ्चने कुण्डे शुक्रं सा त्वरिता शुभा।

सप्तानामपि सा देवी सप्तर्षीणां महात्मनाम् ॥ १३ ॥  
पत्नीसरूपतां कृत्वा कामयामास पावकम्।  
दिव्यरूपमरुन्धत्याः कर्तुं न शकितं तया ॥ १४ ॥  
तस्यास्तपःप्रभावेण भर्तृशुश्रूषणेन च ।  
षट्‌कृत्वस्तत् तु निक्षिप्तमग्ने रेतः कुरूत्तम ॥ १५ ॥

तस्मिन् कुण्डे प्रतिपदि कामिन्या स्वाहया तदा।  
तत् स्कन्नं तेजसा तत्र संवृतं जनयत् सुतम् ॥ १६ ॥  
ऋषिभिः पूजितं स्कन्नमनयत् स्कन्दतां ततः।  
षट्‌शिरा द्विगुणश्रोत्रो द्वादशाक्षिभुजक्रमः ॥ १७ ॥

एकग्रीवैकजठरः कुमारः समपद्यत ।  
द्वितीयायामभिव्यक्तस्तृतीयायां शिशुर्बभौ ॥ १८ ॥

अङ्गप्रत्यङ्गसम्भूतश्चतुर्थ्यामभवद् गुहः ।  
लोहिताभ्रेण महता संवृतः सह विद्युता ॥ १९ ॥  
लोहिताभ्रे सुमहति भाति सूर्य इवोदितः।

गृहीतं तु धनुस्तेन विपुलं लोमहर्षणम् ॥ २० ॥  
न्यस्तं यत् त्रिपुरघ्नेन सुरारिविनिकृन्तनम्।  
तद् गृहीत्वा धनुः श्रेष्ठं ननाद बलवांस्तदा ॥ २१ ॥

सम्मोहयन्निवेमान्‌ स त्रील्ँलोकान् सचराचरान्।  
तस्य तं निनदं श्रुत्वा महामेघौघनिःस्वनम् ॥ २२ ॥  
उत्पेततुर्महानागौ चित्रश्चैरावतश्च ह ।  
तावापतन्तौ सम्प्रेक्ष्य स बालोऽर्कसमद्युतिः ॥ २३ ॥  
द्वाभ्यां गृहीत्वा पाणिभ्यां शक्तिं चान्येन पाणिना।  
अपरेणाग्निदायादस्ताम्रचूडं भुजेन सः ॥ २४ ॥  
महाकायमुपश्लिष्टं कुक्कुटं बलिनां वरम्।  
गृहीत्वा व्यनदद् भीमं चिक्रीड च महाभुजः ॥ २५ ॥

द्वाभ्यां भुजाभ्यां बलवान् गृहीत्वा शङ्खमुत्तमम्।  
प्राध्यापयत भूतानां त्रासनं बलिनामपि ॥ २६ ॥

द्वाभ्यां भुजाभ्यामाकाशं बहुशो निजघान ह।  
कीडन् भाति महासेनस्त्रील्ँलोकान् वदनैः पिबन् ॥ २७ ॥

पर्वताग्रेऽप्रमेयात्मा रश्मिमानुदये यथा ।  
स तस्य पर्वतस्याग्रे निषण्णोऽद्भुतविक्रमः ॥ २८ ॥  
व्यलोकयदमेयात्मा मुखैर्नानाविधैर्दिशः ।  
स पश्यन् विविधान् भावांश्चकार निनदं पुनः ॥ २९ ॥  
तस्य तं निनदं श्रुत्वा न्यपतन् बहुधा जनाः।  
भीताश्चोद्विग्नमनसस्तमेव शरणं ययुः ॥ ३० ॥

ये तु तं संश्रिता देवं नानावर्णास्तदा जनाः।  
तानप्याहुः पारिषदान् ब्राह्मणाः सुमहाबलान् ॥ ३१ ॥

स तूत्थाय महाबाहुरुपसान्त्व्य च तान्‌ जनान्।  
धनुर्विकृष्य व्यसृजद् बाणान् श्वेते महागिरौ ॥ ३२ ॥

बिभेद स शरैः शैलं क्रौञ्चं हिमवतः सुतम्।  
तेन हंसाश्च गृध्राश्च मेरुं गच्छन्ति पर्वतम् ॥ ३३ ॥

स विशीर्णोऽपतच्छैलो भृशमार्तस्वरान् रुवन्।  
तस्मिन् निपतिते त्वन्ये नेदुः शैला भृशं तदा ॥ ३४ ॥

स तं नादं भृशार्तानां श्रुत्वापि बलिनां वरः।  
न प्राच्यवदमेयात्मा शक्तिमुद्यम्य चानदत् ॥ ३५ ॥

सा तदा विमला शक्तिः क्षिप्ता तेन महात्मना।  
बिभेद शिखरं घोरं श्वेतस्य तरसा गिरेः ॥ ३६ ॥

स तेनाभिहतो दीर्णो गिरिः श्वेतोऽचलैः सह।  
उत्पपात महीं त्यक्त्वा भीतस्तस्मान्महात्मनः ॥ ३७ ॥

ततः प्रव्यथिता भूमिर्व्यशीर्यत समन्ततः।  
आर्ता स्कन्दं समासाद्य पुनर्बलवती बभौ ॥ ३८ ॥

पर्वताश्च नमस्कृत्य तमेव पृथिवीं गताः।  
अथैनमभजल्लोकः स्कन्दं शुक्लस्य पञ्चमीम् ॥ ३९ ॥