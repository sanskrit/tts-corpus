+++
title_full = "191 भगवान् कल्किके द्वारा सत्ययुगकी स्थापना और मार्कण्डेयजीका युधिष्ठिरके लिये धर्मोपदेश"
title = "१९१ युधिष्ठिरानुशासने"

+++


ततश्चोरक्षयं कृत्वा द्विजेभ्यः पृथिवीमिमाम्।  
वाजिमेधे महायज्ञे विधिवत् कल्पयिष्यति ॥ १ ॥

स्थापयित्वा च मर्यादाः स्वयम्भुविहिताः शुभाः।  
वनं पुण्ययशःकर्मा रमणीयं प्रवेक्ष्यति ॥ २ ॥

तच्छीलमनुवर्त्स्यन्ति मनुष्या लोकवासिनः ।  
विप्रैश्चोरक्षये चैव कृते क्षेमं भविष्यति ॥ ३ ॥

कृष्णाजिनानि शक्तीश्च त्रिशूलान्यायुधानि च।  
स्थापयन् द्विजशार्दूलो देशेषु विजितेषु च ॥ ४ ॥  
संस्तूयमानो विप्रेन्द्रैर्मानयानो द्विजोत्तमान् ।  
कल्की चरिष्यति महीं सदा दस्युवधे रतः ॥ ५ ॥

हा मातस्तात पुत्रेति तास्ता वाचः सुदारुणाः।  
विक्रोशमानान् सुभृशं दस्यून् नेष्यति संक्षयम् ॥ ६ ॥  
ततोऽधर्मविनाशो वै धर्मवृद्धिश्च भारत।  
भविष्यति कृते प्राप्ते क्रियावांश्च जनस्तथा ॥ ७ ॥

आरामाश्चैव चैत्याश्च तटाकावसथास्तथा ।  
पुष्करिण्यश्च विविधा देवतायतनानि च ॥ ८ ॥  
यज्ञक्रियाश्च विविधा भविष्यन्ति कृते युगे।  
ब्राह्मणाः साधवश्चैव मुनयश्च तपस्विनः ॥ ९ ॥

आश्रमा हतपाखण्डाः स्थिताः सत्यरताः प्रजाः।  
जनिष्यन्ते च बीजानि रोप्यमाणानि चैव ह ॥ १० ॥

सर्वेष्वृतुषु राजेन्द्र सर्वं सस्यं भविष्यति।  
नरा दानेषु निरता व्रतेषु नियमेषु च ॥ ११ ॥

जपयज्ञपरा विप्रा धर्मकामा मुदा युताः।  
पालयिष्यन्ति राजानो धर्मेणेमां वसुन्धराम् ॥ १२ ॥

व्यवहाररता वैश्या भविष्यन्ति कृते युगे।  
षट्‌कर्मनिरता विप्राः क्षत्रिया विक्रमे रताः ॥ १३ ॥  
शुश्रूषायां रताः शूद्रास्तथा वर्णत्रयस्य च।

एष धर्मः कृतयुगे त्रेतायां द्वापरे तथा ॥ १४ ॥  
पश्चिमे युगकाले च यः स ते सम्प्रकीर्तितः।  
सर्वलोकस्य विदिता युगसंख्या च पाण्डव ॥ १५ ॥

एतत् ते सर्वमाख्यातमतीतानागतं तथा।  
वायुप्रोक्तमनुस्मृत्य पुराणमृषिसंस्तुतम् ॥ १६ ॥

एवं संसारमार्गा मे बहुशश्चिरजीविना।  
दृष्टाश्चैवानुभूताश्च तांस्ते कथितवानहम् ॥ १७ ॥

इदं चैवापरं भूयः सह भ्रातृभिरच्युत।  
धर्मसंशयमोक्षार्थं निबोध वचनं मम ॥ १८ ॥

धर्मे त्वयाऽऽत्मा संयोज्यो नित्यं धर्मभृतां वर।  
धर्मात्मा हि सुखं राजन् प्रेत्य चेह च नन्दति॥१९॥

निबोध च शुभां वाणीं यां प्रवक्ष्यामि तेऽनघ।  
न ब्राह्मणे परिभवः कर्तव्यस्ते कदाचन ॥ २० ॥  
ब्राह्मणः कुपितो हन्यादपि लोकान् प्रतिज्ञया।

मार्कण्डेयवचः श्रुत्वा कुरूणां प्रवरो नृपः ॥ २१ ॥  
उवाच वचनं धीमान् परमं परमद्युतिः।

कस्मिन् धर्मे मया स्थेयं प्रजाः संरक्षता मुने ॥ २२ ॥  
कथं च वर्तमानो वै न च्यवेयं स्वधर्मतः।

दयावान् सर्वभूतेषु हितो रक्तोऽनसूयकः ॥ २३ ॥  
सत्यवादी मृदुर्दान्तः प्रजानां रक्षणे रतः।  
चर धर्मं त्यजाधर्मं पितॄन् देवांश्च पूजय ॥ २४ ॥

प्रमादाद् यत् कृतं तेऽभूत् सम्यग् दानेन तज्जय।  
अलं ते मानमाश्रित्य सततं परवान् भव ॥ २५ ॥

विजित्य पृथिवीं सर्वां मोदमानः सुखी भव।  
एष भूतो भविष्यश्च धर्मस्ते समुदीरितः ॥ २६ ॥  
न तेऽस्त्यविदितं किञ्चिदतीतानागतं भुवि।  
तस्मादिमं परिक्लेशं त्वं तात हृदि मा कृथाः ॥ २७ ॥

प्राज्ञास्तात न मुह्यन्ति कालेनापि प्रपीडिताः।  
एष कालो महाबाहो अपि सर्वदिवौकसाम् ॥ २८ ॥

मुह्यन्ति हि प्रजास्तात कालेनापि प्रचोदिताः।  
मा च तत्र विशङ्काभूद् यन्मयोक्तं तवानघ ॥ २९ ॥

आशङ्क्य मद्वचो ह्येतद् धर्मलोपो भवेत् तव।  
जातोऽसि प्रथिते वंशे कुरूणां भरतर्षभ ॥ ३० ॥  
कर्मणा मनसा वाचा सर्वमेतत् समाचर।

यत् त्वयोक्तं द्विजश्रेष्ठ वाक्यं श्रुतिमनोहरम् ॥ ३१ ॥  
तथा करिष्ये यत्नेन भवतः शासनं विभो।  
न मे लोभोऽस्ति विप्रेन्द्र न भयं न च मत्सरः॥३२॥  
करिष्यामि हि तत् सर्वमुक्तं यत् ते मयि प्रभो।

श्रुत्वा तु वचनं तस्य मार्कण्डेयस्य धीमतः ॥ ३३ ॥  
संहृष्टाः पाण्डवा राजन् सहिताः शार्ङ्गधन्वना।  
विप्रर्षभाश्च ते सर्वे ये तत्रासन् समागताः ॥ ३४ ॥

तथा कथां शुभां श्रुत्वा मार्कण्डेयस्य धीमतः।  
विस्मिताः समपद्यन्त पुराणस्य निवेदनात् ॥ ३५ ॥