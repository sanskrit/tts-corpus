+++
title_full = "231 स्कन्दद्वारा स्वाहादेवीका सत्कार, रुद्रदेवके साथ स्कन्द और देवताओंकी भद्रवट-यात्रा, देवासुर-संग्राम, महिषासुर-वध तथा स्कन्दकी प्रशंसा"
title = "२३१ स्वाहासत्कारो भद्रवटयात्रा देवासुरसङ्ग्रामः"

+++


यदा स्कन्देन मातॄणामेवमेतत् प्रियं कृतम्।  
अथैनमब्रवीत् स्वाहा मम पुत्रस्त्वमौरसः ॥ १ ॥

इच्छाम्यहं त्वया दत्तां प्रीतिं परमदुर्लभाम्।  
तामब्रवीत् ततः स्कन्दः प्रीतिमिच्छसि कीदृशीम् ॥ २ ॥

दक्षस्याहं प्रिया कन्या स्वाहा नाम महाभुज।  
बाल्यात्प्रभृति नित्यं च जातकामा हुताशने ॥ ३ ॥

न स मां कामिनीं पुत्र सम्यक् जानाति पावकः।  
इच्छामि शाश्वतं वासं वस्तुं पुत्र सहाग्निना ॥ ४ ॥

हव्यं कव्यं च यत्किंचिद् द्विजानां मन्त्रसंस्तुतम्।  
होष्यन्त्यग्नौ सदा देवि स्वाहेत्युक्त्वा समुद्‌धृतम् ॥ ५ ॥  
अद्यप्रभृति दास्यन्ति सुवृत्ताः सत्पथे स्थिताः।  
एवमग्निस्त्वया सार्धं सदा वत्स्यति शोभने ॥ ६ ॥

एवमुक्ता ततः स्वाहा तुष्टा स्कन्देन पूजिता।  
पावकेन समायुक्ता भर्त्रा स्कन्दमपूजयत् ॥ ७ ॥

ततो ब्रह्मा महासेनं प्रजापतिरथाब्रवीत्।  
अभिगच्छ महादेवं पितरं त्रिपुरार्दनम् ॥ ८ ॥

रुद्रेणाग्निं समाविश्य स्वाहामाविश्य चोमया।  
हितार्थं सर्वलोकानां जातस्त्वमपराजितः ॥ ९ ॥

उमायोन्यां च रुद्रेण शुक्रं सिक्तं महात्मना।  
अस्मिन् गिरौ निपतितं मिञ्जिकामिञ्जिकं यतः ॥ १० ॥  
सम्भूतं लोहितोदे तु शुक्रशेषमवापतत्।  
सूर्यरश्मिषु चाप्यन्यदन्यच्चैवापतद् भुवि ॥ ११ ॥  
आसक्तमन्यद् वृक्षेषु तदेवं पञ्चधापतत्।  
तत्र ते विविधाकारा गणा ज्ञेया मनीषिभिः।  
तव पारिषदा घोरा य एते पिशिताशिनः ॥ १२ ॥

एवमस्त्विति चाप्युक्त्वा महासेनो महेश्वरम्।  
अपूजयदमेयात्मा पितरं पितृवत्सलः ॥ १३ ॥

अर्कपुष्पैस्तु ते पञ्च गणाः पूज्या धनार्थिभिः।  
व्याधिप्रशमनार्थं च तेषां पूजां समाचरेत् ॥ १४ ॥

मिञ्जिकामिञ्जिकं चैव मिथुनं रुद्रसम्भवम्।  
नमस्कार्यं सदैवेह बालानां हितमिच्छता ॥ १५ ॥

स्त्रियो मानुषमांसादा वृद्धिका नाम नामतः।  
वृक्षेषु जातास्ता देव्यो नमस्कार्याः प्रजार्थिभिः ॥ १६ ॥

एवमेते पिशाचानामसंख्येया गणाः स्मृताः।  
घण्टायाः सपताकायाः शृणु मे सम्भवं नृप ॥ १७ ॥

ऐरावतस्य घण्टे द्वे वैजयन्त्याविति श्रुते।  
गुहस्य ते स्वयं दत्ते क्रमेणानाय्य धीमता ॥ १८ ॥

एका तत्र विशाखस्य घण्टा स्कन्दस्य चापरा।  
पताका कार्तिकेयस्य विशाखस्य च लोहिता ॥ १९ ॥

यानि क्रीडनकान्यस्य देवैर्दत्तानि वै तदा।  
तैरेव रमते देवो महासेनो महाबलः ॥ २० ॥

स संवृतः पिशाचानां गणैर्देवगणैस्तथा।  
शुशुभे काञ्चने शैले दीप्यमानः श्रिया वृतः ॥ २१ ॥

तेन वीरेण शुशुभे स शैलः शुभकाननः।  
आदित्येनेवांशुमता मन्दरश्चारुकन्दरः ॥ २२ ॥

संतानकवनैः फुल्लैः करवीरवनैरपि ।  
पारिजातवनैश्चैव जपाशोकवनैस्तथा ॥ २३ ॥  
कदम्बतरुषण्डैश्च दिव्यैर्मृगगणैरपि ।  
दिव्यैः पक्षिगणैश्चैव शुशुभे श्वेतपर्वतः ॥ २४ ॥

तत्र देवगणाः सर्वे सर्वे देवर्षयस्तथा।  
मेघतूर्यरवाश्चैव क्षुब्धोदधिसमस्वनाः ॥ २५ ॥

तत्र दिव्याश्च गन्धर्वा नृत्यन्तेऽप्सरसस्तथा।  
हृष्टानां तत्र भूतानां श्रूयते निनदो महान् ॥ २६ ॥

एवं सेन्द्रं जगत् सर्वं श्वेतपर्वतसंस्थितम्।  
प्रहृष्टं प्रेक्षते स्कन्दं न च ग्लायति दर्शनात् ॥ २७ ॥

यदाभिषिक्तो भगवान् सैनापत्येन पावकिः।  
तदा सम्प्रस्थितः श्रीमान् हृष्टो भद्रवटं हरः ॥ २८ ॥  
रथेनादित्यवर्णेन पार्वत्या सहितः प्रभुः।  
(अनुयातः सुरैः सर्वैः सहस्राक्षपुरोगमैः)  
सहस्रं तस्य सिंहानां तस्मिन् युक्तं रथोत्तमे ॥ २९ ॥

उत्पपात दिवं शुभ्रं कालेनाभिप्रचोदितम्।  
ते पिबन्त इवाकाशं त्रासयन्तश्चराचरान् ॥ ३० ॥  
सिंहा नभस्यगच्छन्त नदन्तश्चारुकेसराः ।

तस्मिन् रथे पशुपतिः स्थितो भात्युमया सह ॥ ३१ ॥  
विद्युता सहितः सूर्यः सेन्द्रचापे घने यथा।

अग्रतस्तस्य भगवान् धनेशो गुह्यकैः सह ॥ ३२ ॥  
आस्थाय रुचिरं याति पुष्पकं नरवाहनः।

ऐरावतं समास्थाय शक्रश्चापि सुरैः सह ॥ ३३ ॥  
पृष्ठतोऽनुययौ यान्तं वरदं वृषभध्वजम्।

जृम्भकैर्यक्षरक्षोभिः स्रग्विभिः समलङ्कृतः ॥ ३४ ॥  
यात्यमोघो महायक्षो दक्षिणं पक्षमास्थितः।

तस्य दक्षिणतो देवा बहवश्चित्रयोधिनः ॥ ३५ ॥  
गच्छन्ति वसुभिः सार्धं रुद्रैश्च सह सङ्गताः।

यमश्च मृत्युना सार्धं सर्वतः परिवारितः ॥ ३६ ॥  
घोरैर्व्याधिशतैर्याति घोररूपवपुस्तथा ।

यमस्य पृष्ठतश्चैव घोरस्त्रिशिखरः शितः ॥ ३७ ॥  
विजयो नाम रुद्रस्य याति शूलः स्वलङ्कृतः।

तमुग्रपाशो वरुणो भगवान् सलिलेश्वरः ॥ ३८ ॥  
परिवार्य शनैर्याति यादोभिर्विविधैर्वृतः ।

पृष्ठतो विजयस्यापि याति रुद्रस्य पट्टिशः ॥ ३९ ॥  
गदामुसलशक्त्याद्यैर्वृतः प्रहरणोत्तमैः ।

पट्टिशं त्वन्वगाद् राजञ्छत्रं रौद्रं महाप्रभम् ॥ ४० ॥  
कमण्डलुश्चाप्यनु तं महर्षिगणसेवितः ।

तस्य दक्षिणतो भाति दण्डो गच्छन् श्रिया वृतः ॥ ४१ ॥  
भृग्वङ्गिरोभिः सहितो दैवतैश्चानुपूजितः ।

एषां तु पृष्ठतो रुद्रो विमले स्यन्दने स्थितः ॥ ४२ ॥  
याति संहर्षयन् सर्वांस्तेजसा त्रिदिवौकसः।

ऋषयश्चापि देवाश्च गन्धर्वा भुजगास्तथा ॥ ४३ ॥  
नद्यो ह्रदाः समुद्राश्च तथैवाप्सरसां गणाः।  
नक्षत्राणि ग्रहाश्चैव देवानां शिशवश्च ये ॥ ४४ ॥

स्त्रियश्च विविधाकारा यान्ति रुद्रस्य पृष्ठतः।  
सृजन्त्यः पुष्पवर्षाणि चारुरूपा वराङ्गनाः ॥ ४५ ॥

पर्जन्यश्चाप्यनुययौ नमस्कृत्य पिनाकिनम् ।  
छत्रं च पाण्डुरं सोमस्तस्य मूर्धन्यधारयत् ॥ ४६ ॥

चामरे चापि वायुश्च गृहीत्वाग्निश्च धिष्ठितौ।  
शक्रश्च पृष्ठतस्तस्य याति राजञ्छ्रिया वृतः ॥ ४७ ॥  
सह राजर्षिभिः सर्वैः स्तुवानो वृषकेतनम्।

गौरी विद्याथ गान्धारी केशिनी मित्रसाह्वया ॥ ४८ ॥  
सावित्र्या सह सर्वास्ताः पार्वत्या यान्ति पृष्ठतः।  
तत्र विद्यागणाः सर्वे ये केचित् कविभिः कृताः ॥ ४९ ॥

तस्य कुर्वन्ति वचनं सेन्द्रा देवाश्चमूमुखे।  
गृहीत्वा तु पताकां वै यात्यग्रे राक्षसो ग्रहः ॥ ५० ॥

व्यापृतस्तु श्मशाने यो नित्यं रुद्रस्य वै सखा।  
पिङ्गलो नाम यक्षेन्द्रो लोकस्यानन्ददायकः ॥ ५१ ॥

एभिश्च सहितो देवस्तत्र याति यथासुखम्।  
अग्रतः पृष्ठतश्चैव न हि तस्य गतिर्ध्रुवा ॥ ५२ ॥

रुद्रं सत्कर्मभिर्मर्त्याः पूजयन्तीह दैवतम्।  
शिवमित्येव यं प्राहुरीशं रुद्रं पितामहम् ॥ ५३ ॥  
भावैस्तु विविधाकारैः पूजयन्ति महेश्वरम्।

देवसेनापतिस्त्वेवं देवसेनाभिरावृतः ।  
अनुगच्छति देवेशं ब्रह्मण्यः कृत्तिकासुतः ॥ ५४ ॥

अथाब्रवीन्महासेनं महादेवो बृहद् वचः।  
सप्तमं मारुतस्कन्धं रक्ष नित्यमतन्द्रितः ॥ ५५ ॥

सप्तमं मारुतस्कन्धं पालयिष्याम्यहं प्रभो।  
यदन्यदपि मे कार्यं देव तद् वद माचिरम् ॥ ५६ ॥

कार्येष्वहं त्वया पुत्र संद्रष्टव्यः सदैव हि।  
दर्शनान्मम भक्त्या च श्रेयः परमवाप्स्यसि ॥ ५७ ॥

इत्युक्त्वा विससर्जैनं परिष्वज्य महेश्वरः।  
विसर्जिते ततः स्कन्दे बभूवौत्पातिकं महत् ॥ ५८ ॥

सहसैव महाराज देवान् सर्वान् प्रमोहयत्।  
जज्वाल खं सनक्षत्रं प्रमूढं भुवनं भृशम् ॥ ५९ ॥

चचाल व्यनदच्चोर्वी तमोभूतं जगद् बभौ।  
ततस्तद् दारुणं दृष्ट्वा क्षुभितः शङ्करस्तदा ॥ ६० ॥  
उमा चैव महाभागा देवाश्च समहर्षयः।

ततस्तेषु प्रमूढेषु पर्वताम्बुदसंनिभम् ॥ ६१ ॥  
नानाप्रहरणं घोरमदृश्यत महद् बलम्।  
तद् वै घोरमसंख्येयं गर्जच्च विविधा गिरः ॥ ६२ ॥

अभ्यद्रवद् रणे देवान् भगवन्तं च शङ्करम्।  
तैर्विसृष्टान्यनीकेषु बाणजालान्यनेकशः ॥ ६३ ॥

पर्वताश्च शतघ्न्यश्च प्रासासिपरिघा गदाः।  
निपतद्भिश्च तैर्घोरैर्देवानीकं महायुधैः ॥ ६४ ॥  
क्षणेन व्यद्रवत् सर्वं विमुखं चाप्यदृश्यत।

निकृत्तयोधनागाश्वं कृत्तायुधमहारथम् ॥ ६५ ॥  
दानवैरर्दितं सैन्यं देवानां विमुखं बभौ।

असुरैर्वध्यमानं तत् पावकैरिव काननम् ॥ ६६ ॥  
अपतद् दग्धभूयिष्ठं महाद्रुमवनं यथा।

ते विभिन्नशिरोदेहाः प्राद्रवन्तो दिवौकसः ॥ ६७ ॥  
न नाथमधिगच्छन्ति वध्यमाना महारणे।

अथ तद् विद्रुतं सैन्यं दृष्ट्वा देवः पुरंदरः ॥ ६८ ॥  
आश्वासयन्नुवाचेदं बलभिद् दानवार्दितम् ।  
भयं त्यजत भद्रं वः शूराः शस्त्राणि गृह्णत ॥ ६९ ॥  
कुरुध्वं विक्रमे बुद्धिं मा वः काचिद् व्यथा भवेत्।  
जयतैनान् सुदुर्वृत्तान् दानवान् घोरदर्शनान् ॥ ७० ॥  
अभिद्रवत भद्रं वो मया सह महासुरान्।  
शक्रस्य वचनं श्रुत्वा समाश्वस्ता दिवौकसः ॥ ७१ ॥

दानवान् प्रत्ययुध्यन्त शक्रं कृत्वा व्यपाश्रयम्।  
ततस्ते त्रिदशाः सर्वे मरुतश्च महाबलाः ॥ ७२ ॥  
प्रत्युद्ययुर्महाभागाः साध्याश्च वसुभिः सह।

तैर्विसृष्टान्यनीकेषु क्रुद्धैः शस्त्राणि संयुगे ॥ ७३ ॥  
शराश्च दैत्यकायेषु पिबन्ति रुधिरं बहु।

तेषां देहान् विनिर्भिद्य शरास्ते निशितास्तदा ॥ ७४ ॥  
निपतन्तोऽभ्यदृश्यन्त नगेभ्य इव पन्नगाः।

तानि दैत्यशरीराणि निर्भिन्नानि स्म सायकैः ॥ ७५ ॥  
अपतन् भूतले राजंश्छिन्नाभ्राणीव सर्वशः।

ततस्तद् दानवं सैन्यं सर्वैर्देवगणैर्युधि ॥ ७६ ॥  
त्रासितं विविधैर्बाणैः कृतं चैव पराङ्‌मुखम्।

अथोत्क्रुष्टं तदा हृष्टैः सर्वैर्देवैरुदायुधैः ॥ ७७ ॥  
संहतानि च तूर्याणि प्रावाद्यन्त ह्यनेकशः।

एवमन्योन्यसंयुक्तं युद्धमासीत् सुदारुणम् ॥ ७८ ॥  
देवानां दानवानां च मांसशोणितकर्दमम्।  
अनयो देवलोकस्य सहसैवाभ्यदृश्यत ॥ ७९ ॥  
तथा हि दानवा घोरा विनिघ्नन्ति दिवौकसः।

ततस्तूर्यप्रणादाश्च भेरीणां च महास्वनः ॥ ८० ॥  
बभूवुर्दानवेन्द्राणां सिंहनादाश्च दारुणाः ।

अथ दैत्यबलाद् घोरान्निष्पपात महाबलः ॥ ८१ ॥  
दानवो महिषो नाम प्रगृह्य विपुलं गिरिम्।

ते तं घनैरिवादित्यं दृष्ट्वा सम्परिवारितम् ॥ ८२ ॥  
तमुद्यतगिरिं राजन् व्यद्रवन्त दिवौकसः।

अथाभिद्रुत्य महिषो देवांश्चिक्षेप तं गिरिम् ॥ ८३ ॥  
पतता तेन गिरिणा देवसैन्यस्य पार्थिव।  
भीमरूपेण निहतमयुतं प्रापतद् भुवि ॥ ८४ ॥

अथ तैर्दानवैः सार्धं महिषस्त्रासयन् सुरान्।  
अभ्यद्रवद् रणे तूर्णं सिंहः क्षुद्रमृगानिव ॥ ८५ ॥

तमापतन्तं महिषं दृष्ट्वा सेन्द्रा दिवौकसः।  
व्यद्रवन्त रणे भीता विकीर्णायुधकेतनाः ॥ ८६ ॥

ततः स महिषः क्रुद्धस्तूर्णं रुद्ररथं ययौ।  
अभिद्रुत्य च जग्राह रुद्रस्य रथकूबरम् ॥ ८७ ॥

यदा रुद्ररथं क्रुद्धो महिषः सहसा गतः।  
रेसतू रोदसी गाढं मुमुहुश्च महर्षयः ॥ ८८ ॥

अनदंश्च महाकाया दैत्या जलधरोपमाः।  
आसीच्च निश्चितं तेषां जितमस्माभिरित्युत ॥ ८९ ॥

तथाभूते तु भगवान् नावधीन्महिषं रणे।  
सस्मार च तदा स्कन्दं मृत्युं तस्य दुरात्मनः ॥ ९० ॥

महिषोऽपि रथं दृष्ट्वा रौद्रो रुद्रस्य चानदत्।  
देवान् संत्रासयंश्चापि दैत्यांश्चापि प्रहर्षयन् ॥ ९१ ॥

ततस्तस्मिन् भये घोरे देवानां समुपस्थिते।  
आजगाम महासेनः क्रोधात् सूर्य इव ज्वलन् ॥ ९२ ॥

लोहिताम्बरसंवीतो लोहितस्रग्विभूषणः ।  
लोहिताश्वो महाबाहुर्हिरण्यकवचः प्रभुः ॥ ९३ ॥

रथमादित्यसंकाशमास्थितः कनकप्रभम् ।  
तं दृष्ट्वा दैत्यसेना सा व्यद्रवत् सहसा रणे ॥ ९४ ॥

स चापि तां प्रज्वलितां महिषस्य विदारिणीम्।  
मुमोच शक्तिं राजेन्द्र महासेनो महाबलः ॥ ९५ ॥

सा मुक्ताभ्यहरत् तस्य महिषस्य शिरो महत्।  
पपात भिन्ने शिरसि महिषस्त्यक्तजीवितः ॥ ९६ ॥

पतता शिरसा तेन द्वारं षोडशयोजनम्।  
पर्वताभेन पिहितं तदागम्यं ततोऽभवत् ॥ ९७ ॥

उत्तराः कुरवस्तेन गच्छन्त्यद्य यथासुखम्।  
क्षिप्ताक्षिप्ता तु सा शक्तिर्हत्वा शत्रून् सहस्रशः ॥ ९८ ॥  
स्कन्दहस्तमनुप्राप्ता दृश्यते देवदानवैः ।

प्रायः शरैर्विनिहता महासेनेन धीमता ॥ ९९ ॥  
शेषा दैत्यगणा घोरा भीतास्त्रस्ता दुरासदैः।  
स्कन्दपारिषदैर्हत्वा भक्षिताश्च सहस्रशः ॥ १०० ॥

दानवान् भक्षयन्तस्ते प्रपिबन्तश्च शोणितम्।  
क्षणान्निर्दानवं सर्वमकार्षुर्भृशहर्षिताः ॥ १०१ ॥

तमांसीव यथा सूर्यो वृक्षानग्निर्घनान् खगः।  
तथा स्कन्दोऽजयच्छत्रून् स्वेन वीर्येण कीर्तिमान् ॥ १०२ ॥

सम्पूज्यमानस्त्रिदशैरभिवाद्य महेश्वरम् ।  
शुशुभे कृत्तिकापुत्रः प्रकीर्णांशुरिवांशुमान् ॥ १०३ ॥

नष्टशत्रुर्यदा स्कन्दः प्रयातस्तु महेश्वरम्।  
तदाब्रवीन्महासेनं परिष्वज्य पुरंदरः ॥ १०४ ॥

ब्रह्मदत्तवरः स्कन्द त्वयायं महिषो हतः।  
देवास्तृणसमा यस्य बभूवुर्जयतां वर ॥ १०५ ॥  
सोऽयं त्वया महाबाहो शमितो देवकण्टकः।  
शतं महिषतुल्यानां दानवानां त्वया रणे ॥ १०६ ॥  
निहतं देवशत्रूणां यैर्वयं पूर्वतापिताः।  
तावकैर्भक्षिताश्चान्ये दानवाः शतसङ्घशः ॥ १०७ ॥

अजेयस्त्वं रणेऽरीणामुमापतिरिव प्रभुः ।  
एतत् ते प्रथमं देव ख्यातं कर्म भविष्यति ॥ १०८ ॥  
त्रिषु लोकेषु कीर्तिश्च तवाक्षय्या भविष्यति।  
वशगाश्च भविष्यन्ति सुरास्तव महाभुज ॥ १०९ ॥

एवमुक्त्वा महासेनं निवृत्तः सह दैवतैः।  
अनुज्ञातो भगवता त्र्यम्बकेण शचीपतिः ॥ ११० ॥

गतो भद्रवटं रुद्रो निवृत्ताश्च दिवौकसः।  
उक्ताश्च देवा रुद्रेण स्कन्दं पश्यत मामिव ॥ १११ ॥

स हत्वा दानवगणान् पूज्यमानो महर्षिभिः।  
एकाह्नैवाजयत् सर्वं त्रैलोक्य वह्निनन्दनः ॥ ११२ ॥

स्कन्दस्य य इदं विप्रः पठेज्जन्म समाहितः।  
स पुष्टिमिह सम्प्राप्य स्कन्दसालोक्यमाप्नुयात् ॥ ११३ ॥