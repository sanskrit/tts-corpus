+++
title_full = "219 बृहस्पतिकी संततिका वर्णन"
title = "२१९ आंगिरसोपाख्याने"

+++


बृहस्पतेश्चान्द्रमसी भार्याऽऽसीद् या यशस्विनी।  
अग्नीन् साजनयत्‌ पुण्यान्‌ षडेकां चापि पुत्रिकाम् ॥ १ ॥

आहुतिष्वेव यस्याग्नेर्हविषाद्यं विधीयते ।  
सोऽग्निर्बृहस्पतेः पुत्रः शंयुर्नाम महाव्रतः ॥ २ ॥

चातुर्मास्येषु यस्येष्टमश्वमेधेऽग्रजः प्रभुः ।  
दीप्तो ज्वालैरनेकाभैरग्निरेकोऽथ वीर्यवान् ॥ ३ ॥

शंयोरप्रतिमा भार्या सत्या सत्याथ धर्मजा।  
अग्निस्तस्य सुतो दीप्तस्तिस्रः कन्याश्च सुव्रताः ॥ ४ ॥

प्रथमेनाज्यभागेन पूज्यते योऽग्निरध्वरे ।  
अग्निस्तस्य भरद्वाजः प्रथमः पुत्र उच्यते ॥ ५ ॥

पौर्णमासेषु सर्वेषु हविषाऽऽज्यं स्रुवोद्यतम्।  
भरतो नामतः सोऽग्निर्द्वितीयः शंयुतः सुतः ॥ ६ ॥

तिस्रः कन्या भवन्त्यन्या यासां स भरतः पतिः।  
भरतस्तु सुतस्तस्य भरत्येका च पुत्रिका ॥ ७ ॥

भरतो भरतस्याग्नेः पावकस्तु प्रजापतेः।  
महानत्यर्थमहितस्तथा भरतसत्तम ॥ ८ ॥

भरद्वाजस्य भार्या तु वीरा वीरस्य पिण्डदा।  
प्राहुराज्येन तस्येज्यां सोमस्येव द्विजाः शनैः ॥ ९ ॥

हविषा यो द्वितीयेन सोमेन सह युज्यते।  
रथप्रभू रथध्वानः कुम्भरेताः स उच्यते ॥ १० ॥

सरय्वां जनयत् सिद्धिं भानुं भाभिः समावृणोत्।  
आग्नेयमानयन् नित्यमाह्वाने ह्येष सूयते ॥ ११ ॥

यस्तु न च्यवते नित्यं यशसा वर्चसा श्रिया।  
अग्निर्निश्च्यवनो नाम पृथिवीं स्तौति केवलम् ॥ १२ ॥

विपाप्मा कलुषैर्मुक्तो विशुद्धश्चार्चिषा ज्वलन्।  
विपापोऽग्निः सुतस्तस्य सत्यः समयधर्मकृत् ॥ १३ ॥

आक्रोशतां हि भूतानां यः करोति हि निष्कृतिम्।  
अग्निः स निष्कृतिर्नाम शोभयत्यभिसेविते ॥ १४ ॥

अनुकूजन्ति येनेह वेदनार्ताः स्वयं जनाः।  
तस्य पुत्रः स्वनो नाम पावकः स रुजस्करः ॥ १५ ॥

यस्तु विश्वस्य जगतो बुद्धिमाक्रम्य तिष्ठति।  
तं प्राहुरध्यात्मविदो विश्वजिन्नाम पावकम् ॥ १६ ॥

अन्तराग्निः स्मृतो यस्तु भुक्तं पचति देहिनाम्।  
स जज्ञे विश्वभुङ्नाम सर्वलोकेषु भारत ॥ १७ ॥

ब्रह्मचारी यतात्मा च सततं विपुलव्रतः।  
ब्राह्मणाः पूजयन्त्येनं पाकयज्ञेषु पावकम् ॥ १८ ॥

पवित्रा गोमती नाम नदी यस्याभवत् प्रिया।  
तस्मिन् कर्माणि सर्वाणि क्रियन्ते धर्मकर्तृभिः ॥ १९ ॥

वडवाग्निः पिबत्यम्भो योऽसौ परमदारुणः।  
ऊर्ध्वभागूर्ध्वभाङ्नाम कविः प्राणाश्रितस्तु यः ॥ २० ॥

उदग्द्वारं हविर्यस्य गृहे नित्यं प्रदीयते।  
ततः स्विष्टं भवेदाज्यं स्विष्टकृत् परमः स्मृतः ॥ २१ ॥

यः प्रशान्तेषु भूतेषु मन्युर्भवति पावकः।  
क्रुद्धस्य तु रसो जज्ञे मन्युतीव्रा च पुत्रिका।  
स्वाहेति दारुणा क्रूरा सर्वभूतेषु तिष्ठति ॥ २२ ॥

त्रिदिवे यस्य सदृशो नास्ति रूपेण कश्चन।  
अतुलत्वात् कृतो देवैर्नाम्ना कामस्तु पावकः ॥ २३ ॥

संहर्षाद् धारयन् क्रोधं धन्वी स्रग्वी रथे स्थितः।  
समरे नाशयेच्छत्रूनमोघो नाम पावकः ॥ २४ ॥

उक्थो नाम महाभाग त्रिभिरुक्थैरभिष्टुतः।  
महावाचं त्वजनयत् समाश्वासं हि यं विदुः ॥ २५ ॥