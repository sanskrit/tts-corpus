+++
title_full = "228 स्कन्दके पार्षदोंका वर्णन"
title = "२२८ कुमारोत्पत्तौ"

+++


स्कन्दपारिषदान् घोराञ्शृणुष्वाद्भुतदर्शनान् ।  
वज्रप्रहारात् स्कन्दस्य जज्ञुस्तत्र कुमारकाः ॥ १ ॥

ये हरन्ति शिशूञ्जातान् गर्भस्थांश्चैव दारुणाः।  
वज्रप्रहारात् कन्याश्च जज्ञिरेऽस्य महाबलाः ॥ २ ॥

कुमारास्ते विशाखं च पितृत्वे समकल्पयन्।  
स भूत्वा भगवान् संख्ये रक्षंश्छागमुखस्तदा ॥ ३ ॥  
वृतः कन्यागणैः सर्वैरात्मीयैः सह पुत्रकैः।  
मातॄणां प्रेक्षमाणानां भद्रशाखश्च कौसलः ॥ ४ ॥

ततः कुमारपितरं स्कन्दमाहुर्जना भुवि।  
रुद्रमग्निमुमां स्वाहां प्रदेशेषु महाबलाम् ॥ ५ ॥  
यजन्ति पुत्रकामाश्च पुत्रिणश्च सदा जनाः।

यास्तास्त्वजनयत् कन्यास्तपो नाम हुताशनः ॥ ६ ॥  
किं करोमीति ताः स्कन्दं सम्प्राप्ताः समभाषयन्।

भवेम सर्वलोकस्य मातरो वयमुत्तमाः ॥ ७ ॥  
प्रसादात् तव पूज्याश्च प्रियमेतत् कुरुष्व नः।

सोऽब्रवीद् बाढमित्येवं भविष्यध्वं पृथग्विधाः ॥ ८ ॥  
शिवाश्चैवाशिवाश्चैव पुनः पुनरुदारधीः ।  
ततः संकल्प्य पुत्रत्वे स्कन्दं मातृगणोऽगमत् ॥ ९ ॥

काकी च हलिमा चैव मालिनी बृंहता तथा।  
आर्या पलाला वैमित्रा सप्तैताः शिशुमातरः ॥ १० ॥

एतासां वीर्यसम्पन्नः शिशर्नामातिदारुणः ।  
स्कन्दप्रसादजः पुत्रो लोहिताक्षो भयंकरः ॥ ११ ॥

एष वीराष्टकः प्रोक्तः स्कन्दमातृगणोद्भवः।  
छागवक्त्रेण सहितो नवकः परिकीर्त्यते ॥ १२ ॥

षष्ठं छागमयं वक्त्रं स्कन्दस्यैवेति विद्धि तत्।  
षट्‌शिरोऽभ्यन्तरं राजन् नित्यं मातृगणार्चितम् ॥ १३ ॥

षण्णां तु प्रवरं तस्य शीर्षाणामिह शब्द्यते।  
शक्तिं येनासृजद् दिव्यां भद्रशाख इति स्म ह ॥ १४ ॥

इत्येतद् विविधाकारं वृत्तं शुक्लस्य पञ्चमीम्।  
तत्र युद्धं महाघोरं वृत्तं षष्ठ्यां जनाधिप ॥ १५ ॥