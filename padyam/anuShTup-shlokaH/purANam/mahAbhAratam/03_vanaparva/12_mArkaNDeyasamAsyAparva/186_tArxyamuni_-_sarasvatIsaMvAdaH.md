+++
title_full = "186 तार्क्ष्यमुनि और सरस्वतीका संवाद"
title = "१८६ तार्क्ष्यमुनि - सरस्वतीसंवादः"

+++


अत्रैव च सरस्वत्या गीतं परपुरंजय।  
पृष्टया मुनिना वीर शृणु तार्क्ष्येण धीमता ॥ १ ॥

किं नु श्रेयः पुरुषस्येह भद्रे  
कथं कुर्वन् न च्यवते स्वधर्मात्।  
आचक्ष्व मे चारुसर्वाङ्गि कुर्यां  
त्वया शिष्टो न च्यवेयं स्वधर्मात् ॥ २ ॥

कथं वाग्निं जुहुयां पूजये वा  
कस्मिन् काले केन धर्मो न नश्येत्।  
एतत् सर्वं सुभगे प्रब्रवीहि  
यथा लोकान् विरजाः संचरेयम् ॥ ३ ॥

एवं पृष्टा प्रीतियुक्तेन तेन  
शुश्रूषुमीक्ष्योत्तमबुद्धियुक्तम् ।  
तार्क्ष्यं विप्रं धर्मयुक्तं हितं च  
सरस्वती वाक्यमिदं बभाषे ॥ ४ ॥

यो ब्रह्म जानाति यथाप्रदेशं  
स्वाध्यायनित्यः शुचिरप्रमत्तः ।  
स वै पारं देवलोकस्य गन्ता  
सहामरैः प्राप्नुयात् प्रीतियोगम् ॥ ५ ॥

तत्र स्म रम्या विपुला विशोकाः  
सुपुष्पिताः पुष्करिण्यः सुपुण्याः ।  
अकर्दमा मीनवत्यः सुतीर्था  
हिरण्मयैरावृताः पुण्डरीकैः ॥ ६ ॥

तासां तीरेष्वासते पुण्यभाजो  
महीयमानाः पृथगप्सरोभिः ।  
सुपुण्यगन्धाभिरलंकृताभि-  
र्हिरण्यवर्णाभिरतीव हृष्टाः ॥ ७ ॥

परं लोकं गोप्रदास्त्वाप्नुवन्ति  
दत्त्वानड्वाहं सूर्यलोकं व्रजन्ति ।  
वासो दत्त्वा चान्द्रमसं तु लोकं  
दत्त्वा हिरण्यममरत्वमेति ॥ ८ ॥

धेनुं दत्त्वा सुप्रभां सुप्रदोहां  
कल्याणवत्सामपलायिनीं च ।  
यावन्ति रोमाणि भवन्ति तस्या-  
स्तावद् वर्षाण्यासते देवलोके ॥ ९ ॥

अनड्वाहं सुव्रतं यो ददाति  
हलस्य वोढारमनन्तवीर्यम् ।  
धुरन्धरं बलवन्तं युवानं  
प्राप्नोति लोकान् दश धेनुदस्य ॥ १० ॥

ददाति यो वै कपिलां सचैलां  
कांस्योपदोहां द्रविणैरुत्तरीयैः ।  
तैस्तैर्गुणैः कामदुहाथ भूत्वा  
नरं प्रदातारमुपैति सा गौः ॥ ११ ॥

यावन्ति रोमाणि भवन्ति धेन्वा-  
स्तावत् फलं भवति गोप्रदाने।  
पुत्रांश्च पौत्रांश्च कुलं च सर्व-  
मासप्तमं तारयते परत्र ॥ १२ ॥

सदक्षिणां काञ्चनचारुशृङ्गीं  
कांस्योपदोहां द्रविणैरुत्तरीयैः ।  
धेनुं तिलानां ददतो द्विजाय  
लोका वसूनां सुलभा भवन्ति ॥ १३ ॥  
स्वकर्मभिर्दानवसंनिरुद्धे  
तीव्रान्धकारे नरके सम्पतन्तम् ।  
महार्णवे नौरिव वातयुक्ता  
दानं गवां तारयते परत्र ॥ १४ ॥

यो ब्राह्मदेयां तु ददाति कन्यां  
भूमिप्रदानं च करोति विप्रे।  
ददाति दानं विधिना च यश्च  
स लोकमाप्नोति पुरंदरस्य ॥ १५ ॥

यः सप्त वर्षाणि जुहोति तार्क्ष्य  
हव्यं त्वग्नौ नियतः साधुशीलः।  
सप्तावरान् सप्त पूर्वान् पुनाति  
पितामहानात्मना कर्मभिः स्वैः ॥ १६ ॥

किमग्निहोत्रस्य व्रतं पुराण-  
माचक्ष्व मे पृच्छतश्चानुरूपे ।  
त्वयानुशिष्टोऽहमिहाद्य विद्यां  
यदग्निहोत्रस्य व्रतं पुराणम् ॥ १७ ॥

न चाशुचिर्नाप्यनिर्णिक्तपाणि-  
र्नाब्रह्मविज्जुहुयान्नाविपश्चित् ।  
बुभुत्सवः शुचिकामा हि देवा  
नाश्रद्दधानाद्धि हविर्जुषन्ति ॥ १८ ॥

नाश्रोत्रियं देवहव्ये नियुञ्ज्या-  
न्मोघं पुरा सिञ्चति तादृशो हि।  
अपूर्वमश्रोत्रियमाह तार्क्ष्य  
न वै तादृग् जुहुयादग्निहोत्रम् ॥ १९ ॥

कृशाश्च ये जुह्वति श्रद्दधानाः  
सत्यव्रता हुतशिष्टाशिनश्च ।  
गवां लोकं प्राप्य ते पुण्यगन्धं  
पश्यन्ति देवं परमं चापि सत्यम् ॥ २० ॥

क्षेत्रज्ञभूतां परलोकभावे  
कर्मोदये बुद्धिमतिप्रविष्टाम् ।  
प्रज्ञां च देवीं सुभगे विमृश्य  
पृच्छामि त्वां का ह्यसि चारुरूपे ॥ २१ ॥

अग्निहोत्रादहमभ्यागतास्मि  
विप्रर्षभाणां संशयच्छेदनाय ।  
त्वत्संयोगादहमेतमब्रुवं  
भावे स्थिता तथ्यमर्थं यथावत् ॥ २२ ॥

न हि त्वया सदृशी काचिदस्ति  
विभ्राजसे ह्यतिमात्रं यथा श्रीः।  
रूपं च ते दिव्यमनन्तकान्ति  
प्रज्ञां च देवीं सुभगे बिभर्षि ॥ २३ ॥

श्रेष्ठानि यानि द्विपदां वरिष्ठ  
यज्ञेषु विद्वन्नुपपादयन्ति ।  
तैरेव चाहं सम्प्रवृद्धा भवामि  
चाप्यायिता रूपवती च विप्र ॥ २४ ॥

यच्चापि द्रव्यमुपयुज्यते ह  
वानस्पत्यमायसं पार्थिवं वा ।  
दिव्येन रूपेण च प्रज्ञया च  
तेनैव सिद्धिरिति विद्धि विद्वन् ॥ २५ ॥

इदं श्रेयः परमं मन्यमाना  
व्यायच्छन्ते मुनयः सम्प्रतीताः ।  
आचक्ष्व मे तं परमं विशोकं  
मोक्षं परं यं प्रविशन्ति धीराः।  
सांख्या योगा परमं यं विदन्ति  
परं पुराणं तमहं न वेद्मि ॥ २६ ॥

तं वै परं वेदविदः प्रपन्नाः  
परं परेभ्यः प्रथितं पुराणम्।  
स्वाध्यायवन्तो व्रतपुण्ययोगै-  
स्तपोधना वीतशोका विमुक्ताः ॥ २७ ॥

तस्याथ मध्ये वेतसः पुण्यगन्धः  
सहस्रशाखो विपुलो विभाति ।  
तस्य मूलात् सरितः प्रस्रवन्ति  
मधूदकप्रस्रवणाः सुपुण्याः ॥ २८ ॥

शाखां शाखां महानद्यः संयान्ति सिकताशयाः।  
धानापूपा मांसशाकाः सदा पायसकर्दमाः ॥ २९ ॥

यस्मिन्नग्निमुखा देवाः सेन्द्राः सहमरुद्गणाः।  
ईजिरे क्रतुभिः श्रेष्ठैस्तत् पदं परमं मम ॥ ३० ॥