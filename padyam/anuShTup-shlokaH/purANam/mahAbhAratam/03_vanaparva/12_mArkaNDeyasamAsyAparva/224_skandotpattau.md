+++
title_full = "224 इन्द्रका देवसेनाके साथ ब्रह्माजीके पास तथा ब्रह्मर्षियोंके आश्रमपर जाना, अग्निका मोह और वनगमन"
title = "२२४ स्कन्दोत्पत्तौ"

+++


अहं प्रजापतेः कन्या देवसेनेति विश्रुता।  
भगिनी दैत्यसेना मे सा पूर्वं केशिना हृता ॥ १ ॥

सदैवावां भगिन्यौ तु सखीभिः सह मानसम्।  
आगच्छावेह रत्यर्थमनुज्ञाप्य प्रजापतिम् ॥ २ ॥

नित्यं चावां प्रार्थयते हर्तुं केशी महासुरः।  
इच्छत्येनं दैत्यसेना न चाहं पाकशासन ॥ ३ ॥

सा हृतानेन भगवन् मुक्ताहं त्वद्बलेन तु।  
त्वया देवेन्द्र निर्दिष्टं पतिमिच्छामि दुर्जयम् ॥ ४ ॥

मम मातृष्वसेयी त्वं माता दाक्षायणी मम।  
आख्यातुं त्वहमिच्छामि स्वयमात्मबलं त्वया ॥ ५ ॥

अबलाहं महाबाहो पतिस्तु बलवान् मम।  
वरदानात् पितुर्भावी सुरासुरनमस्कृतः ॥ ६ ॥

कीदृशं तु बलं देवि पत्युस्तव भविष्यति।  
एतदिच्छाम्यहं श्रोतुं तव वाक्यमनिन्दिते ॥ ७ ॥

देवदानवयक्षाणां किन्नरोरगरक्षसाम् ।  
जेता यो दुष्टदैत्यानां महावीर्यो महाबलः ॥ ८ ॥  
यस्तु सर्वाणि भूतानि त्वया सह विजेष्यति।  
स हि मे भविता भर्ता ब्रह्मण्यः कीर्तिवर्धनः ॥ ९ ॥

इन्द्रस्तस्या वचः श्रुत्वा दुःखितोऽचिन्तयद् भृशम्।  
अस्या देव्याः पतिर्नास्ति यादृशं सम्प्रभाषते ॥ १० ॥

अथापश्यत् स उदये भास्करं भास्करद्युतिः।  
सोमं चैव महाभागं विशमानं दिवाकरम् ॥ ११ ॥

अमावास्यां प्रवृत्तायां मुहुर्ते रौद्र एव तु।  
देवासुरं च संग्रामं सोऽपश्यदुदये गिरौ ॥ १२ ॥

लोहितैश्च धनैर्युक्तां पूर्वां संध्यां शतक्रतुः।  
अपश्यल्लोहितोदं च भगवान् वरुणालयम् ॥ १३ ॥

भृगुभिश्चाङ्गिरोभ्यश्च हुतं मन्त्रैः पृथग्विधैः।  
हव्यं गृहीत्वा वह्निं च प्रविशन्तं दिवाकरम् ॥ १४ ॥

पर्व चैव चतुर्विंशं तदा सूर्यमुपस्थितम्।  
तथा धर्मगतं रौद्रं सोमं सूर्यगतं च तम् ॥ १५ ॥

समालोक्यैकतामेव शशिनो भास्करस्य च।  
समवायं तु तं रौद्रं दृष्ट्वा शक्रोऽन्वचिन्तयत् ॥ १६ ॥

सूर्याचन्द्रमसोर्घोरं दृश्यते परिवेषणम् ।  
एतस्मिन्नेव रात्र्यन्ते महद् युद्धं तु शंसति ॥ १७ ॥

सरित्सिन्धुरपीयं तु प्रत्यसृग्वाहिनी भृशम्।  
शृगालिन्यग्निवक्त्रा च प्रत्यादित्यं विराविणी ॥ १८ ॥

एष रौद्रश्च सङ्घातो महान् युक्तश्च तेजसा।  
सोमस्य वह्निसूर्याभ्यामद्भुतोऽयं समागमः ॥ १९ ॥

जनयेद् यं सुतं सोमः सोऽस्या देव्याः पतिर्भवेत्।  
अग्निश्चैतैर्गुणैर्युक्तः सर्वैरग्निश्च देवता ॥ २० ॥

एष चेज्जनयेद् गर्भं सोऽस्या देव्याः पतिर्भवेत्।  
एवं संचिन्त्य भगवान् ब्रह्मलोकं तदा गतः ॥ २१ ॥  
गृहीत्वा देवसेनां तामवदत् स पितामहम्।  
उवाच चास्या देव्यास्त्वं साधुशूरं पतिं दिश ॥ २२ ॥

मयैतच्चिन्तितं कार्यं त्वया दानवसूदन।  
तथा स भविता गर्भो बलवानुरुविक्रमः ॥ २३ ॥

स भविष्यति सेनानीस्त्वया सह शतक्रतो।  
अस्या देव्याःपतिश्चैव स भविष्यति वीर्यवान् ॥ २४ ॥

एतच्छ्रुत्वा नमस्तस्मै कृत्वासौ सह कन्यया।  
तत्राभ्यगच्छद् देवेन्द्रो यत्र देवर्षयोऽभवन् ॥ २५ ॥  
वसिष्ठप्रमुखा मुख्या विप्रेन्द्राः सुमहाबलाः।

भागार्थं तपसो धातुं तेषां सोमं तथाध्वरे ॥ २६ ॥  
पिपासवो ययुर्देवाः शतक्रतुपुरोगमाः ।

इष्टिं कृत्वा यथान्यायं सुसमिद्धे हुताशने ॥ २७ ॥  
जुहुवुस्ते महात्मानो हव्यं सर्वदिवौकसाम्।

समाहूतो हुतवहः सोऽद्भुतः सूर्यमण्डलात् ॥ २८ ॥  
विनिःसृत्य ययौ वह्निर्वाग्यतो विधिवत् प्रभुः।  
आगम्याहवनीयं वै तैर्द्विजैर्मन्त्रतो हुतम् ॥ २९ ॥  
स तत्र विविधं हव्यं प्रतिगृह्य हुताशनः।  
ऋषिभ्यो भरतश्रेष्ठ प्रायच्छत दिवौकसाम् ॥ ३० ॥

निष्क्रामंश्चाप्यपश्यत्‌ स पत्नीस्तेषां महात्मनाम्।  
स्वेष्वासनेषूपविष्टाः स्वपन्तीश्च तथा सुखम् ॥ ३१ ॥

रुक्मवेदिनिभास्तास्तु चन्द्रलेखा इवामलाः ।  
हुताशनार्चिप्रतिमाः सर्वास्तारा इवाद्भुताः ॥ ३२ ॥

स तत्र तेन मनसा बभूव क्षुभितेन्द्रियः।  
पत्नीर्दृष्ट्वा द्विजेन्द्राणां वह्निः कामवशं ययौ ॥ ३३ ॥

भूयः संचिन्तयामास न न्याय्यं क्षुभितो ह्यहम्।  
साध्व्यः पत्न्यो द्विजेन्द्राणामकामाः कामयाम्यहम् ॥ ३४ ॥

नैताः शक्या मया द्रष्टुं स्प्रष्टुं वाप्यनिमित्ततः।  
गार्हपत्यं समाविश्य तस्मात् पश्याम्यभीक्ष्णशः ॥ ३५ ॥

संस्पृशन्निव सर्वास्ताः शिखाभिः काञ्चनप्रभाः।  
पश्यमानश्च मुमुदे गार्हपत्यं समाश्रितः ॥ ३६ ॥

निरुष्य तत्र सुचिरमेवं वह्निर्वशं गतः।  
मनस्तासु विनिक्षिप्य कामयानो वराङ्गनाः ॥ ३७ ॥

कामसंतप्तहृदयो देहत्यागविनिश्चितः ।  
अलाभे ब्राह्मणस्त्रीणामग्निर्वनमुपागमत् ॥ ३८ ॥

स्वाहा तं दक्षदुहिता प्रथमं कामयत् तदा।  
सा तस्य छिद्रमन्वैच्छच्चिरात्प्रभृति भाविनी ॥ ३९ ॥

अप्रमत्तस्य देवस्य न च पश्यत्यनिन्दिता।  
सा तं ज्ञात्वा यथावत् तु वह्निं वनमुपागतम् ॥ ४० ॥  
तत्त्वतः कामसंतप्तं चिन्तयामास भाविनी।

अहं सप्तर्षिपत्नीनां कृत्वा रूपाणि पावकम् ॥ ४१ ॥  
कामयिष्यामि कामार्ता तासां रूपेण मोहितम्।  
एवं कृते प्रीतिरस्य कामावाप्तिश्च मे भवेत् ॥ ४२ ॥