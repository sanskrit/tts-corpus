+++
title_full = "183 काम्यकवनमें पाण्डवोंके पास भगवान् श्रीकृष्ण, मुनिवर मार्ण्कण्डेय तथा नारदजीका आगमन एवं युधिष्ठिरके पूछनेपर मार्कण्डेयजीके द्वारा कर्मफल-भोगका विवेचन"
title = "१८३ मार्क्कण्डेयेन कर्मफलभोगविवेचनम्"

+++


काम्यकं प्राप्य कौरव्य युधिष्ठिरपुरोगमाः।  
कृतातिथ्या मुनिगणैर्निषेदुः सह कृष्णया ॥ १ ॥  
ततस्तान् परिविश्वस्तान् वसतः पाण्डुनन्दनान्।  
ब्राह्मणा बहवस्तत्र समन्तात् पर्यवारयन् ॥ २ ॥  
अथाब्रवीद् द्विजः कश्चिदर्जुनस्य प्रियः सखा।  
स एष्यति महाबाहुर्वशी शौरिरुदारधीः ॥ ३ ॥

विदिता हि हरेर्यूयमिहायाताः कुरूद्वहाः।  
सदा हि दर्शनाकाङ्‌क्षी श्रेयोऽन्वेषी च वो हरिः ॥ ४ ॥

बहुवत्सरजीवी च मार्कण्डेयो महातपाः।  
स्वाध्यायतपसा युक्तः क्षिप्रं युष्मान् समेष्यति ॥ ५ ॥

तथैव ब्रुवतस्तस्य प्रत्यदृश्यत केशवः।  
शैब्यसुग्रीवयुक्तेन रथेन रथिनां वरः ॥ ६ ॥  
मघवानिव पौलोम्या सहितः सत्यभामया।  
उपायाद् देवकीपुत्रो दिदृक्षुः कुरुसत्तमान् ॥ ७ ॥

अवतीर्य रथात् कृष्णो धर्मराजं यथाविधि।  
ववन्दे मुदितो धीमान् भीमं च बलिनां वरम् ॥ ८ ॥

पूजयामास धौम्यं च यमाभ्यामभिवादितः।  
परिष्वज्य गुडाकेशं द्रौपदीं पर्यसान्त्वयत् ॥ ९ ॥  
स दृष्ट्‌वा फाल्गुनं वीरं चिरस्य प्रियमागतम्।  
पर्यष्वजत दाशार्हः पुनः पुनररिंदमः ॥ १० ॥

तथैव सत्यभामापि द्रौपदीं परिषस्वजे।  
पाण्डवानां प्रियां भार्यां कृष्णस्य महिषी प्रिया ॥ ११ ॥

ततस्ते पाण्डवाः सर्वे सभार्याः सपुरोहिताः।  
आनर्चुः पुण्डरीकाक्षं परिवव्रुश्च सर्वशः ॥ १२ ॥

कृष्णस्तु पार्थेन समेत्य विद्वान्  
धनंजयेनासुरतर्जनेन ।  
बभौ यथा भूतपतिर्महात्मा  
समेत्य साक्षाद् भगवान् गुहेन ॥ १३ ॥

ततः समस्तानि किरीटमाली  
वनेषु वृत्तानि गदाग्रजाय ।  
उक्त्वा यथावत् पुनरन्वपृच्छत्  
कथं सुभद्रा च स चाभिमन्युः ॥ १४ ॥

स पूजयित्वा मधुहा यथावत्  
पार्थं च कृष्णां च पुरोहितं च।  
उवाच राजानमभिप्रशंसन्  
युधिष्ठिरं तत्र सहोपविश्य ॥ १५ ॥

धर्मः परः पाण्डव राज्यलाभात्  
तस्यार्थमाहुस्तप एव राजन् ।  
सत्यार्जवाभ्यां चरता स्वधर्मं  
जितस्त्वयायं च परश्च लोकः ॥ १६ ॥

अधीतमग्रे चरता व्रतानि  
सम्यग् धनुर्वेदमवाप्यकृत्स्नम् ।  
क्षात्रेण धर्मेण वसूनि लब्ध्वा  
सर्वे ह्यवाप्ताः क्रतवः पुराणाः ॥ १७ ॥  
न ग्राम्यधर्मेषु रतिस्तवास्ति  
कामान्न किंचित् कुरुषे नरेन्द्र।  
न चार्थलोभात् प्रजहासि धर्मं  
तस्मात् प्रभावादसि धर्मराजः ॥ १८ ॥

दानं च सत्यं च तपश्च राजन्  
श्रद्धा च बुद्धिश्च क्षमा धृतिश्च।  
अवाप्य राष्ट्राणि वसूनि भोगा-  
नेषा परा पार्थ सदा रतिस्ते ॥ १९ ॥

यदा जनौघः कुरुजाङ्गलानां  
कृष्णां सभायामवशामपश्यत् ।  
अपेतधर्मव्यवहारवृत्तं  
सहेत तत् पाण्डव कस्त्वदन्यः ॥ २० ॥

असंशयं सर्वसमृद्धकामः  
क्षिप्रं प्रजाः पालयितासि सम्यक्।  
इमे वयं निग्रहणे कुरूणां  
यदि प्रतिज्ञा भवतः समाप्ता ॥ २१ ॥

धौम्यं च भीमं च युधिष्ठिरं च  
यमौ च कृष्णां च दशार्हसिंहः।  
उवाच दिष्ट्‌या भवतां शिवेन  
प्राप्तः किरीटी मुदितः कृतास्त्रः ॥ २२ ॥

प्रोवाच कृष्णामपि याज्ञसेनीं  
दशार्हभर्ता सहितः सुहृद्भिः ।  
दिष्ट्‌या समग्रासि धनंजयेन  
समागतेत्येवमुवाच कृष्णः ॥ २३ ॥  
कृष्णे धनुर्वेदरतिप्रधाना-  
स्तवात्मजास्ते शिशवः सुशीलाः ।  
सद्भिः सदैवाचरितं सुहृद्भि-  
श्चरन्ति पुत्रास्तव याज्ञसेनि ॥ २४ ॥

राज्येन राष्ट्रैश्च निमन्त्र्यमाणाः  
पित्रा च कृष्णे तव सोदरैश्च।  
न यज्ञसेनस्य न मातुलानां  
गृहेषु बाला रतिमाप्नुवन्ति ॥ २५ ॥

आनर्तमेवाभिमुखाः शिवेन  
गत्वा धनुर्वेदरतिप्रधानाः ।  
तवात्मजा वृष्णिपुरं प्रविश्य  
न दैवतेभ्यः स्पृहयन्ति कृष्णे ॥ २६ ॥

यथा त्वमेवार्हसि तेषु वृत्तं  
प्रयोक्तुमार्या च तथैव कुन्ती।  
तेष्वप्रमादेन तथा करोति  
तथैव भूयश्च तथा सुभद्रा ॥ २७ ॥

यथानिरुद्धस्य यथाभिमन्यो-  
र्यथा सुनीथस्य यथैव भानोः।  
तथा विनेता च गतिश्च कृष्णे  
तवात्मजानामपि रौक्मिणेयः ॥ २८ ॥

गदासिचर्मग्रहणेषु शूरा-  
नस्त्रेषु शिक्षासु रथाश्वयाने ।  
सम्यग् विनेता विनयत्यतन्द्र-  
स्तांश्चाभिमन्युः सततं कुमारः ॥ २९ ॥

स चापि सम्यक् प्रणिधाय शिक्षां  
शस्त्राणि चैषां विधिवत् प्रदाय।  
तवात्मजानां च तथाभिमन्योः  
पराक्रमैस्तुष्यति रौक्मिणेयः ॥ ३० ॥

यदा विहारं प्रसमीक्षमाणाः  
प्रयान्ति पुत्रास्तव याज्ञसेनि ।  
एकैकमेषामनुयान्ति तत्र  
रथाश्च यानानि च दन्तिनश्च ॥ ३१ ॥

अथाब्रवीद् धर्मराजं तु कृष्णो  
दशार्हयोधाः कुकुरान्धकाश्च ।  
एते निदेशं तव पालयन्त-  
स्तिष्ठन्तु यत्रेच्छसि तत्र राजन् ॥ ३२ ॥

आवर्ततां कार्मुकवेगवाता  
हलायुधप्रग्रहणा मधूनाम् ।  
सेना तवार्थेषु नरेन्द्र यत्ता  
ससादिपत्त्यश्वरथा सनागा ॥ ३३ ॥

प्रस्थाप्यतां पाण्डव धार्तराष्ट्रः  
सुयोधनः पापकृतां वरिष्ठः ।  
स सानुबन्धः ससुहृद्गणश्च  
भौमस्य सौभाधिपतेश्च मार्गम् ॥ ३४ ॥

कामं तथा तिष्ठ नरेन्द्र तस्मिन्  
यथा कृतस्ते समयः सभायाम्।  
दाशार्हयोधैस्तु हतारियोधं  
प्रतीक्षतां नागपुरं भवन्तम् ॥ ३५ ॥

व्यपेतमन्युर्व्यपनीतपाप्मा  
विहृत्य यत्रेच्छसि तत्र कामम्।  
ततः प्रसिद्धं प्रथमं विशोकः  
प्रपत्स्यसे नागपुरं सुराष्ट्रम् ॥ ३६ ॥

ततस्तदाज्ञाय मतं महात्मा  
यथावदुक्तं पुरुषोत्तमेन ।  
प्रशस्य विप्रेक्ष्य च धर्मराजः  
कृताञ्जलिः केशवमित्युवाच ॥ ३७ ॥

असंशयं केशव पाण्डवानां  
भवान् गतिस्त्वच्छरणा हि पार्थाः।  
कालोदये तच्च ततश्च भूयः  
कर्ता भवान् कर्म न संशयोऽस्ति ॥ ३८ ॥

यथाप्रतिज्ञं विहृतश्च कालः  
सर्वाः समा द्वादश निर्जनेषु।  
अज्ञातचर्यां विधिवत् समाप्य  
भवद्गताः केशव पाण्डवेयाः ॥ ३९ ॥  
एषैव बुद्धिर्जुषतां सदा त्वां  
सत्ये स्थिताः केशव पाण्डवेयाः।  
सदानधर्माः सजनाः सदाराः  
सबान्धवास्त्वच्छरणा हि पार्थाः ॥ ४० ॥

तथा वदति वार्ष्णेये धर्मराजे च भारत।  
अथ पश्चात् तपोवृद्धो बहुवर्षसहस्रधृक् ॥ ४१ ॥  
प्रत्यदृश्यत धर्मात्मा मार्कण्डेयो महातपाः।  
अजरश्चामरश्चैव रूपौदार्यगुणान्वितः ॥ ४२ ॥  
व्यदृश्यत तथा युक्तो यथा स्यात् पञ्चविंशकः।

तमागतमृषिं वृद्धं बहुवर्षसहस्रिणम् ॥ ४३ ॥  
आनर्चुर्ब्राह्मणाः सर्वे कृष्णश्च सह पाण्डवैः।  
तमर्चितं सुविश्वस्तमासीनमृषिसत्तमम् ।  
ब्राह्मणानां मतेनाह पाण्डवानां च केशवः ॥ ४४ ॥

शुश्रूषवः पाण्डवास्ते ब्राह्मणाश्च समागताः।  
द्रौपदी सत्यभामा च तथाहं परमं वचः ॥ ४५ ॥  
पुरावृत्ताः कथाः पुण्याः सदाचारान् सनातनान्।  
राज्ञां स्त्रीणामृषीणां च मार्कण्डेय विचक्ष्व नः ॥ ४६ ॥

तेषु तत्रोपविष्टेषु देवर्षिरपि नारदः।  
आजगाम विशुद्धात्मा पाण्डवानवलोककः ॥ ४७ ॥

तमप्यथ महात्मानं सर्वे ते पुरुषर्षभाः।  
पाद्यार्घ्यभ्यां यथान्यायमुपतस्थृर्मनीषिणः ॥ ४८ ॥

नारदस्त्वथ देवर्षिर्ज्ञात्वा तांस्तु कृतक्षणान्।  
मार्कण्डेयस्य वदतस्तां कथामन्वमोदत ॥ ४९ ॥

उवाच चैनं कालज्ञः स्मयन्निव सनातनः।  
ब्रह्मर्षे कथ्यतां यत् ते पाण्डवेषु विवक्षितम् ॥ ५० ॥

एवमुक्तः प्रत्युवाच मार्कण्डेयो महातपाः।  
क्षणं कुरुध्वं विपुलमाख्यातव्यं भविष्यति ॥ ५१ ॥

एवमुक्ताः क्षणं चक्रुः पाण्डवाः सह तैर्द्विजैः।  
मध्यन्दिने यथाऽऽदित्यं प्रेक्षन्तस्ते महामुनिम् ॥ ५२ ॥

तं विवक्षन्तमालक्ष्य कुरुराजो महामुनिम्।  
कथासंजननार्थाय चोदयामास पाण्डवः ॥ ५३ ॥

भवान् दैवतदैत्यानामृषीणां च महात्मनाम्।  
राजर्षीणां च सर्वेषां चरितज्ञः पुरातनः ॥ ५४ ॥

सेव्यश्चोपासतिव्यश्च मतो नः कङ्क्षितश्चिरम्।  
अयं च देवकीपुत्रः प्राप्तोऽस्मानवलोककः ॥ ५५ ॥

भवत्येव हि मे बुद्धिर्दृष्ट्वाऽऽत्मानं सुखाच्च्युतम्।  
धार्तराष्ट्रांश्च दुर्वृत्तानृध्यतः प्रेक्ष्य सर्वशः ॥ ५६ ॥

कर्मणः पुरुषः कर्ता शुभस्याप्यशुभस्य वा।  
स फलं तदुपाश्नाति कथं कर्ता स्विदीश्वरः ॥ ५७ ॥  
कुतो वा सुखदुःखेषु नृणां ब्रह्मविदां वर।  
इह वा कृतमन्वेति परदेहेऽथ वा पुनः ॥ ५८ ॥

देही च देहं संत्यज्य मृग्यमाणः शुभाशुभैः।  
कथं संयुज्यते प्रेत्य इह वा द्विजसत्तम ॥ ५९ ॥

ऐहलौकिकमेवेह उताहो पारलौकिकम् ।  
क्व च कर्माणि तिष्ठन्ति जन्तोः प्रेतस्य भार्गव ॥ ६० ॥

त्वद्युक्तोऽयमनुप्रश्नो यथावद् वदतां वर।  
विदितं वेदितव्यं ते स्थित्यर्थं त्वं तु पृच्छसि ॥ ६१ ॥

अत्र ते कथयिष्यामि तदिहैकमनाः शृणु।  
यथेहामुत्र च नरः सुखदुःखमुपाश्नुते ॥ ६२ ॥

निर्मलानि शरीराणि विशुद्धानि शरीरिणाम्।  
ससर्ज धर्मतन्त्राणि पूर्वोत्पन्नः प्रजापतिः ॥ ६३ ॥

अमोघफलसंकल्पाः सुव्रताः सत्यवादिनः ।  
ब्रह्मभूता नराः पुण्याः पुराणाः कुरुसत्तम ॥ ६४ ॥

सर्वे देवैः समायान्ति स्वच्छन्देन नभस्तलम्।  
ततश्च पुनरायान्ति सर्वे स्वच्छन्दचारिणः ॥ ६५ ॥  
स्वच्छन्दमरणाश्चासन् नराः स्वच्छन्दचारिणः ।  
अल्पबाधा निरातङ्गाः सिद्धार्था निरुपद्रवाः ॥ ६६ ॥

द्रष्टारो देवसङ्घानामृषीणां च महात्मनाम्।  
प्रत्यक्षाः सर्वधर्माणां दान्ता विगतमत्सराः ॥ ६७ ॥

आसन् वर्षसहस्रीयास्तथा पुत्रसहस्रिणः ।

ततः कालान्तरेऽन्यस्मिन् पृथिवीतलचारिणः ॥ ६८ ॥  
कामक्रोधाभिभूतास्ते मायाव्याजोपजीविनः ।  
लोभमोहाभिभूताश्च त्यक्ता देहैस्ततो नराः ॥ ६९ ॥

अशुभैः कर्मभिः पापास्तिर्यङ्निरयगामिनः ।  
संसारेषु विचित्रेषु पच्यमानाः पुनःपुनः ॥ ७० ॥

मोघेष्टा मोघसंकल्पा मोघज्ञाना विचेतसः।  
सर्वाभिशङ्किनश्चैव संवृत्ताः क्लेशदायिनः ॥ ७१ ॥

अशुभैः कर्मभिश्चापि प्रायशः परिचिह्निताः।  
दौष्कुल्या व्याधिबहुला दुरात्मानोऽप्रतापिनः ॥ ७२ ॥

भवन्त्यल्पायुषः पापा रौद्रकर्मफलोदयाः ।  
नाथन्तः सर्वकामानां नास्तिका भिन्नचेतसः ॥ ७३ ॥

जन्तोः प्रेतस्य कौन्तेय गतिः स्वैरिह कर्मभिः।  
प्राज्ञस्य हीनबुद्धेश्च कर्मकोशः क्व तिष्ठति ॥ ७४ ॥  
क्वस्थस्तत् समुपाश्नाति सुकृतं यदि वेतरत्।  
इति ते दर्शनं यच्च तत्राप्यनुनयं शृणु ॥ ७५ ॥

अयमादिशरीरेण देवसृष्टेन मानवः ।  
शुभानामशुभानां च कुरुते संचयं महत् ॥ ७६ ॥  
आयुषोऽन्ते प्रहायेदं क्षीणप्रायं कलेवरम्।  
सम्भवत्येव युगपद् योनौ नास्त्यन्तराभवः ॥ ७७ ॥

तत्रास्य स्वकृतं कर्म छायेवानुगतं सदा।  
फलत्यथ सुखार्हो वा दुःखार्हो वाथ जायते ॥ ७८ ॥  
कृतान्तविधिसंयुक्तः स जन्तुर्लक्षणैः शुभैः।  
अशुभैर्वा निरादानो लक्ष्यते ज्ञानदृष्टिभिः ॥ ७९ ॥

एषा तावदबुद्धीनां गतिरुक्ता युधिष्ठिर।  
अतः परं ज्ञानवतां निबोध गतिमुत्तमाम् ॥ ८० ॥

मनुष्यास्तप्ततपसः सर्वागमपरायणाः ।  
स्थिरव्रताः सत्यपरा गुरुशुश्रूषणे रताः ॥ ८१ ॥  
सुशीलाः शुक्लजातीयाः क्षान्ता दान्ताः सुतेजसः।  
शुचियोन्यन्तरगताः प्रायशः शुभलक्षणाः ॥ ८२ ॥

जितेन्द्रियत्वाद् वशिनः शुक्लत्वान्मन्दरोगिणः ।  
अल्पाबाधपरित्रासाद् भवन्ति निरुपद्रवाः ॥ ८३ ॥  
च्यवन्तं जायमानं च गर्भस्थं चैव सर्वशः।  
स्वमात्मानं परं चैव बुध्यन्ते ज्ञानचक्षुषा ॥ ८४ ॥

ऋषयस्ते महात्मानः प्रत्यक्षागमबुद्धयः ।  
कर्मभूमिमिमां प्राप्य पुनर्यान्ति सुरालयम् ॥ ८५ ॥

किंचिद् दैवाद्धठात् किंचित् किंचिदेव स्वकर्मभिः।  
प्राप्नुवन्ति नरा राजन् मा तेऽस्त्वन्या विचारणा ॥ ८६ ॥

इमामत्रोपमां चापि निबोध वदतां वर।  
मनुष्यलोके यच्छ्रेयः परं मन्ये युधिष्ठिर ॥ ८७ ॥  
इह वैकस्य नामुत्र अमुत्रैकस्य नो इह।  
इह वामुत्र चैकस्य नामुत्रैकस्य नो इह ॥ ८८ ॥

धनानि येषां विपुलानि सन्ति  
नित्यं रमन्ते सुविभूषिताङ्‌गाः ।  
तेषामयं शत्रुवरघ्न लोको  
नासौ सदा देहसुखे रतानाम् ॥ ८९ ॥

ये योगयुक्तास्तपसि प्रसक्ताः  
स्वाध्यायशीला जरयन्ति देहान् ।  
जितेन्द्रियाः प्राणिवधे निवृत्ता-  
स्तेषामसौ नायमरिघ्न लोकः ॥ ९० ॥

ये धर्ममेव प्रथमं चरन्ति  
धर्मेण लब्ध्वा च धनानि काले।  
दारानवाप्य क्रतुभिर्यजन्ते  
तेषामयं चैव परश्च लोकः ॥ ९१ ॥

ये नैव विद्यां न तपो न दानं  
न चापि मूढाः प्रजने यतन्ति।  
न चानुगच्छन्ति सुखानि भोगां-  
स्तेषामयं नैव परश्च लोकः ॥ ९२ ॥

सर्वे भवन्तस्त्वतिवीर्यसत्त्वा  
दिव्यौजसः संहननोपपन्नाः ।  
लोकादमुष्मादवनिं प्रपन्नाः  
स्वधीतविद्याः सुरकार्यहेतोः ॥ ९३ ॥

कृत्वैव कर्माणि महान्ति शूरा-  
स्तपोदमाचारविहारशीलाः ।  
देवानृषीन् प्रेतगणांश्च सर्वान्  
संतर्पयित्वा विधिना परेण ॥ ९४ ॥  
स्वर्गं परं पुण्यकृतो निवासं  
क्रमेण सम्प्राप्स्यथ कर्मभिः स्वैः।  
मा भूद् विशङ्का तव कौरवेन्द्र  
दृष्ट्वाऽऽत्मनः क्लेशमिमं सुखार्हम् ॥ ९५ ॥