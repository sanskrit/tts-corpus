+++
title_full = "212 तीनों गुणोंके स्वरूप और फलका वर्णन"
title = "२१२ ब्राह्मणव्याधसंवादे"

+++


एवं तु सूक्ष्मे कथिते धर्मव्याधेन भारत।  
ब्राह्मणः स पुनः सूक्ष्मं पप्रच्छ सुसमाहितः ॥ १ ॥

सत्त्वस्य रजसश्चैव तमसश्च यथातथम्।  
गुणांस्तत्त्वेन मे ब्रूहि यथावदिह पृच्छतः ॥ २ ॥

हन्त ते कथयिष्यामि यन्मां त्वं परिपृच्छसि।  
एषां गुणान् पृथक्त्वेन निबोध गदतो मम ॥ ३ ॥

मोहात्मकं तमस्तेषां रज एषां प्रवर्तकम्।  
प्रकाशबहुलत्वाच्च सत्त्वं ज्याय इहोच्यते ॥ ४ ॥

अविद्याबहुलो मूढः स्वप्नशीलो विचेतनः।  
दुर्हृषीकस्तमोध्वस्तः सक्रोधस्तामसोऽलसः ॥ ५ ॥

प्रवृत्तवाक्यो मन्त्री च यो नराग्र्योऽनसूयकः।  
विधित्समानो विप्रर्षे स्तब्धो मानी स राजसः ॥ ६ ॥

प्रकाशबहुलो धीरो निर्विधित्सोऽनसूयकः ।  
अक्रोधनो नरो धीमान् दान्तश्चैव स सात्त्विकः ॥ ७ ॥

सात्त्विकस्त्वथ सम्बुद्धो लोकवृत्तेन क्लिश्यते।  
यदा बुध्यति बोद्धव्यं लोकवृत्तं जुगुप्सते ॥ ८ ॥

वैराग्यस्य च रूपं तु पूर्वमेव प्रवर्तते।  
मृदुर्भवत्यहङ्कारः प्रसीदत्यार्जवं च यत् ॥ ९ ॥

ततोऽस्य सर्वद्वन्द्वानि प्रशाम्यन्ति परस्परम्।  
न चास्य संशयो नाम क्वचिद् भवति कश्चन ॥ १० ॥

शूद्रयोनौ हि जातस्य सद्गुणानुपतिष्ठतः।  
वैश्यत्वं लभते ब्रह्मन् क्षत्रियत्वं तथैव च ॥ ११ ॥

आर्जवे वर्तमानस्य ब्राह्मण्यमभिजायते ।  
गुणास्ते कीर्तिताः सर्वे किं भूयः श्रोतुमिच्छसि ॥ १२ ॥