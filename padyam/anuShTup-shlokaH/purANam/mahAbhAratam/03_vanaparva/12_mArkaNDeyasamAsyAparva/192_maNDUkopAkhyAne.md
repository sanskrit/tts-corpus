+++
title_full = "192 इक्ष्वाकुवंशी परीक्षित्\u200cका मण्डूकराजकी कन्यासे विवाह, शल और दलके चरित्र तथा वामदेव मुनिकी महत्ता"
title = "१९२ मण्डूकोपाख्याने"

+++


भूय एव ब्राह्मणमहाभाग्यं वत्कुमर्हसीत्यब्रवीत् पाण्डवेयो मार्कण्डेयम् ॥ १ ॥

अथाचष्ट मार्कण्डेयोऽपूर्वमिदं श्रूयतां ब्राह्मणानां चरितम् ॥ २ ॥

‘अयोध्यायामिक्ष्वाकुकुलोद्वहः पार्थिवः परिक्षिन्नाम मृगयामगमत् ॥ ३ ॥

तमेकाश्वेन मृगमनुसरन्तं मृगो दूरमपाहरत् ॥ ४ ॥

अध्वनि जातश्रमः क्षुत्तृष्णाभिभूतश्चैकस्मिन् देशे नीलं गहनं वनखण्डमपश्यत् ॥ ५ ॥

तच्च विवेश ततस्तस्य वनखण्डस्य मध्येऽतीव रमणीयं सरो दृष्ट्वा साश्व एव व्यगाहत॥६॥

अथाश्वस्तः स बिसमृणालमश्वायाग्रतो निक्षिप्य पुष्करिणीतीरे संविवेश । ततः शयानो मधुरं गीतमशृणोत् ॥ ७ ॥

स श्रुत्वाचिन्तयन्नेह मनुष्यगतिं पश्यामि कस्य खल्वयं गीतशब्द इति॥८॥

अथापश्यत् कन्यां परमरूपदर्शनीयां पुष्पाण्यवचिन्वन्तीं गायन्तीं च। अथ सा राज्ञः समीपे पर्यक्रामत्॥९॥

तामब्रवीद् राजा कस्यासि भद्रे का वा त्वमिति। सा प्रत्युवाच कन्याऽस्मीति तां राजोवाचार्थी त्वयाहमिति॥१०॥

अथोवाच कन्या समयेनाहं शक्या त्वया लब्धुं नान्यथेति राजा तां समयमपृच्छत्। कन्योवाच नोदकं मे दर्शयितव्यमिति॥११॥

स राजा तां बाढमित्युक्त्वा तामुपयेमे कृतोद्वाहश्च राजा परीक्षित् क्रीडमानो मुदा परमया युक्तस्तूष्णीं सङ्गम्य तया सहास्ते॥१२॥

ततस्तत्रैवासीने राजनि सेनान्वगच्छत् ॥ १३ ॥

सा सेनोपविष्टं राजानं परिवार्यातिष्ठत्। पर्याश्वस्तश्च राजा तयैव सह शिबिकया प्रायादव-घोटितया स स्वं नगरमनुप्राप्य रहसि तया सहास्ते॥१४॥

तत्राभ्याशस्थोऽपि कश्चिन्नापश्यदथ प्रधानामा-त्योऽभ्याशचरास्तस्य स्त्रियोऽपृच्छत् ॥ १५ ॥

किमत्र प्रयोजनं वर्तते इत्यथाब्रुवंस्ताः स्त्रियः ॥ १६ ॥

अपूर्वमिव पश्याम उदकं नात्र नीयत इत्यथामात्योऽनुदकं वनं कारयित्वोदारवृक्षं बहुपुष्य-फलमूलं तस्य मध्ये मुक्ताजालमयीं पार्श्वे वापीं गूढां सुधासलिललिप्तां स रहस्युपगम्य राजान-मब्रवीत्॥१७॥

वनमिदमुदारकं साध्वत्र रम्यतामिति ॥ १८ ॥

स तस्य वचनात् तयैव सह देव्या तद् वनं प्राविशत्। स कदाचित् तस्मिन् कानने रम्ये तयैव सह व्यवाहरदथ क्षुत्तृष्णार्दितः श्रान्तोऽतिमुक्त-कागारमपश्यत्॥१९॥

तत् प्रविश्य राजा सह प्रियया सुधाकृतां विमलां सलिलपूर्णां वापीमपश्यत्॥२०॥

दृष्ट्वैव च तां तस्याश्च तीरे सहैव तया देव्याऽवातिष्ठत्॥२१॥

तां स मृगयमाणो राजा नापश्यद् वापीमथ निःस्राव्य मण्डूकं श्वभ्रमुखे दृष्ट्वा क्रुद्ध आज्ञापयामास स राजा॥२३॥  
सर्वत्र मण्डूकवधः क्रियतामिति यो मयार्थी स मां मृतमण्डूकोपायनमादायोपतिष्ठेदिति॥२४॥

अथ मण्डूकवधे घोरे क्रियमाणे दिक्षु सर्वासु मण्डूकान् भयमाविवेश। ते भीता मण्डूकराज्ञे यथावृत्तं न्यवेदयन्॥२५॥

ततो मण्डूकराट् तापसवेषधारी राजानमभ्य-गच्छदुपेत्य चैनमुवाच ॥ २६ ॥

मा राजन् क्रोधवशं गमः प्रसादं कुरु नार्हसि मण्डूकानामनपराधिनां वधं कर्तुमिति। श्लोकौ चात्र भवतः—॥२७॥

मा मण्डूकान् जिघांस त्वं  
कोपं संधारयाच्युत ।  
प्रक्षीयते धनोद्रेको  
जनानामविजानताम् ॥ २८ ॥

प्रतिजानीहि नैतांस्त्वं  
प्राप्य क्रोधं विमोक्ष्यसि ।  
अंल कृत्वा तवाधर्मं  
मण्डूकैः किं हतैर्हि ते ॥ २९ ॥

तमेवंवादिनमिष्टजनशोकपरीतात्मा राजा-थोवाच ॥ ३० ॥

न हि क्षम्यते तन्मया हनिष्याम्येतानेतैर्दुरात्मभिः प्रिया मे भक्षिता सर्वथैव मे वध्या मण्डूका नार्हसि विद्वन् मामुपरोद्धुमिति॥३१॥

स तद्‌ वाक्यमुपलभ्य व्यथितेन्द्रियमनाः प्रोवाच प्रसीद राजन्नहमायुर्नाम मण्डूकराजो मम सा दुहिता सुशोभना नाम। तस्या हि दौःशील्यमेतद् बहवस्तया राजानो विप्रलब्धाः पूर्वा इति॥३२॥

तमब्रवीद् राजा तया समर्थी सा मे दीयतामिति ॥ ३३ ॥

अथैनां राजे पितादादब्रवीच्चैनामेनं राजानं शुश्रूषस्वेति ॥ ३४ ॥

स च राजा तामुपलभ्य तस्यां सुरतगुण-निबद्धहृदयो लोकत्रयैश्वर्यमिवोपलभ्य हर्षेण बाष्प-कलया वाचा प्रणिपत्याभिपूज्य मण्डूकराजमब्रवीद-नुगृहीतोऽस्मीति॥३६॥

स च मण्डूकराजो दुहितरमनुज्ञाप्य यथागतमगच्छत् ॥ ३७ ॥

अथ कस्यचित् कालस्य तस्यां कुमारास्त्रय-स्तस्य राज्ञः सम्बभूवुः शलो दलो बलश्चेति। तत-स्तेषां ज्येष्ठं शलं समये पिता राज्येऽभिषिच्य तपसि धृतात्मा वनं जगाम॥३८॥

अथ कदाचिच्छलो मृगयामनुचरन् मृगमासाद्य रथेनान्वधावत् ॥ ३९ ॥  
सूतं चोवाच शीघ्रं मां वहस्वेति स तथोक्तः सूतो राजानमब्रवीत्॥४०॥  
न क्रियतामनुबन्धो नैष शक्यस्त्वया मृगोऽयं ग्रहीतुं यद्यपि ते रथे युक्तौ वाम्यौ स्यातामिति। ततोऽब्रवीद् राजा सूतमाचक्ष्व मे वाम्यौ हन्मि च त्वामिति। स एवमुक्तो राजभयभीतः सूतो वामदेव-शापभीतश्च सन् नाचख्यौ राज्ञे। ततः पुनः स राजा खड्‌गमुद्यम्य शीघ्रं कथयस्वेति तमाह हनिष्ये त्वामिति। स तदाऽऽह राजभयभीतः सूतो वामदेवस्याश्वौ वाम्यौ मनोजवाविति॥४१॥

अथैनमेवं ब्रुवाणमब्रवीद् राजा वामदेवाश्रमं प्रयाहीति स गत्वा वामदेवाश्रमं तमृषिमब्रवीत्॥४२॥

भगवन् मृगो मे विद्धः पलायते सम्भावयितुमर्हसि वाम्यौ दातुमिति। तमब्रवीदृषिर्ददानि ते वाम्यौ कृतकार्येण भवता ममैव वाम्यौ निर्यात्यौ क्षिप्रमिति। स च तावश्वौ प्रतिगृह्यानुज्ञाप्य ऋषिं प्रायाद् वामीप्रयुक्तेन रथेन मृगं प्रतिगच्छंश्चाब्रवीत्‌ सूतमश्वरत्नाविमावयोग्यौ ब्राह्मणानां नैतौ प्रतिदेयौ वामदेवायेत्युक्त्वा मृगमवाप्य स्वनगरमेत्याश्वावन्तःपुरेऽस्थापयत्॥४३॥

अथर्षिश्चिन्तयामास तरुणो राजपुत्रः कल्याणं पत्रमासाद्य रमते न प्रतिनिर्यातयत्यहो कष्टमिति॥४४॥

स मनसा विचिन्त्य मासि पूर्णे शिष्यमब्रवीत् ॥ ४५ ॥  
गच्छात्रेय राजानं ब्रूहि यदि पर्याप्तं निर्यातयो-पाध्यायवाम्याविति। स गत्वैवं तं राजानमब्रवीत् तं राजा प्रत्युवाच राज्ञामेतद्वाहनमनर्हा ब्राह्मणा रत्नानामेवंविधानां किं ब्राह्मणानामश्वैः कार्यं साधु गम्यताम्॥४६॥

स गत्वैतदुपाध्यायायाचष्ट तच्छ्रुत्वा वचनमप्रियं वामदेवः क्रोधपरीतात्मा स्वयमेव राजानभिगम्या-श्वार्थमचोदयन्न चाददद् राजा॥४७॥

प्रयच्छ वाम्यौ मम पार्थिव त्वं  
कृतं हि ते कार्यमाभ्यामशक्यम्।  
मा त्वा वधीद् वरुणो घोरपाशै-  
र्ब्रह्मक्षत्रस्यान्तरे वर्तमानम् ॥ ४८ ॥

अनड्‌वाहौ सुव्रतौ साधु दान्ता-  
वेतद् विप्राणां वाहनं वामदेव।  
ताभ्यां याहि त्वं तत्र कामो महर्षे  
छन्दांसि वै त्वादृशं संवहन्ति ॥ ४९ ॥

छन्दांसि वै मादृशं संवहन्ति  
लोकेऽमुष्मिन् पार्थिव यानि सन्ति।  
अस्मिंस्तु लोके मम यानमेत-  
दस्मद्विधानामपरेषां च राजन् ॥ ५० ॥

चत्वारस्त्वां वा गर्दभाः संवहन्तु  
श्रेष्ठाश्वतर्यो हरयो वातरंहाः ।  
तैस्त्वं याहि क्षत्रियस्यैष वाहो  
ममैव वाम्यौ न तवैतौ हि विद्धि ॥ ५१ ॥

घोरं व्रतं ब्राह्मणस्यैतदाहु-  
रेतद् राजन् यदिहाजीवमानः ।  
अयस्मया घोररूपा महान्त-  
श्चत्वारो वा यातुधानाः सुरौद्राः।  
मया प्रयुक्तास्त्वद्वधमीप्समाना  
वहन्तु त्वां शितशूलाश्चतुर्धा ॥ ५२ ॥

ये त्वां विदुर्ब्राह्मणं वामदेव  
वाचा हन्तुं मनसा कर्मणा वा।  
ते त्वां सशिष्यमिह पातयन्तु  
मद्वाक्यनुन्नाःशितशूलासिहस्ताः ॥ ५३ ॥

ममैतौ वाम्यौ प्रतिगृह्य राजन्  
पुनर्ददानीति प्रपद्य मे त्वम्।  
प्रयच्छ शीघ्रं मम वाम्यौ त्वमश्वौ  
यद्यात्मानं जीवितुं ते क्षमं स्यात् ॥ ५४ ॥

न ब्राह्मणेभ्यो मृगया प्रसूता  
न त्वानुशास्म्यद्यप्रभृति ह्यसत्यम् ।  
तवैवाज्ञां सम्प्रणिधाय सर्वां  
तथा ब्रह्मन् पुण्यलोकं लभेयम् ॥ ५५ ॥

नानुयोगा ब्राह्मणानां भवन्ति  
वाचा राजन् मनसा कर्मणा वा।  
यस्त्वेवं ब्रह्म तपसान्वेति विद्वां-  
स्तेन श्रेष्ठो भवति हि जीवमानः ॥ ५६ ॥

एवमुक्ते वामदेवेन राजन्  
समुत्तस्थू राक्षसा घोररूपाः ।  
तैः शूलहस्तैर्वध्यमानः स राजा  
प्रोवाचेदं वाक्यमुच्चैस्तदानीम् ॥ ५७ ॥

इक्ष्वाकवो यदि वा मां त्यजेयु-  
र्विधेया मे यदि चेमे विशोऽपि।  
नोत्स्रक्ष्येऽहं वामदेवस्य वाम्यौ  
नैवंविधा धर्मशीला भवन्ति ॥ ५८ ॥

एवं ब्रुवन्नेव स यातुधानै-  
र्हतो जगामाशु महीं क्षितीशः।  
ततो विदित्वा नृपतिं निपातित-  
मिक्ष्वाकवो वै दलमभ्यषिञ्चन् ॥ ५९ ॥

राज्ये तदा तत्र गत्वा स विप्रः  
प्रोवाचेदं वचनं वामदेवः ।  
दलं राजानं ब्राह्मणानां हि देय-  
मेवं राजन् सर्वधर्मेषु दृष्टम् ॥ ६० ॥

बिभेषि चेत् त्वमधर्मान्नरेन्द्र  
प्रयच्छ मे शीघ्रमेवाद्य वाम्यौ।  
एतच्छ्रुत्वा वामदेवस्य वाक्यं  
स पार्थिवः सूतमुवाच रोषात् ॥ ६१ ॥

एकं हि मे सायकं चित्ररूपं  
दिग्धं विषेणाहर संगृहीतम् ।  
येन विद्धो वामदेवः शयीत  
संदश्यमानः श्वभिरार्तरूपः ॥ ६२ ॥

जानामि पुत्रं दशवर्षं तवाहं  
जातं माहिष्यां श्येनजितं नरेन्द्र।  
तं जहि त्वं मद्वचनात् प्रणुन्न-  
स्तूर्णं प्रियं सायकैर्घोररूपैः ॥ ६३ ॥

एवमुक्तो वामदेवेन राज-  
न्नन्तःपुरे राजपुत्रं जघान ।  
स सायकस्तिग्मतेजा विसृष्टः  
श्रुत्वा दलस्तत्र वाक्यं बभाषे ॥ ६४ ॥

इक्ष्वाकवो हन्त चरामि वः प्रियं  
निहन्मीमं विप्रमद्य प्रमथ्य ।  
आनीयतामपरस्तिग्मतेजाः  
पश्यध्वं मे वीर्यमद्य क्षितीशाः ॥ ६५ ॥

यत् त्वमेनं सायकं घोररूपं  
विषेण दिग्धं मम संदधासि।  
न त्वेतं त्वं शरवर्षं विमोक्तुं  
संधातुं वा शक्यसे मानवेन्द्र ॥ ६६ ॥

इक्ष्वाकवः पश्यत मां गृहीतं  
न वै शक्नोम्येष शरं विमोक्तुम्।  
न चास्य कर्तुं नाशमभ्युत्सहामि  
आयुष्मान् वै जीवतु वामदेवः ॥ ६७ ॥

संस्पृश्यैनां महिषीं सायकेन  
ततस्तस्मादेनसो मोक्ष्यसे त्वम् ।  
ततस्तथा कृतवान् पार्थिवस्तु  
ततो मुनिं राजपुत्री बभाषे ॥ ६८ ॥

यथा युक्ता वामदेवाहमेनं  
दिने दिने संदिशन्ती नृशंसम्।  
ब्राह्मणेभ्यो मृगयती सूनृतानि  
तथा ब्रह्मन् पुण्यलोकं लभेयम् ॥ ६९ ॥

त्वया त्रातं राजकुलं शुभेक्षणे  
वरं वृणीष्वाप्रतिमं ददानि ते।  
प्रशाधीमं स्वजनं राजपुत्रि  
इक्ष्वाकुराज्यं सुमहच्चाप्यनिन्द्ये ॥ ७० ॥

वरं वृणे भगवंस्त्वेवमेष  
विमुच्यतां किल्बिषादद्य भर्ता ।  
शिवेन चाध्याहि सपुत्रबान्धवं  
वरो वृतो ह्येष मया द्विजाग्र्य ॥ ७१ ॥

श्रुत्वा वचः स मुनी राजपुत्र्या-  
स्तथास्त्विति प्राह कुरुप्रवीर ।  
ततः स राजा मुदितो बभूव  
वाम्यौ चास्मै प्रददौ सम्प्रणम्य ॥ ७२ ॥