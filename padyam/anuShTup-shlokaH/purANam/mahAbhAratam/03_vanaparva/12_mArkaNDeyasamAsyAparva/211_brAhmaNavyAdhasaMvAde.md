+++
title_full = "211 पंचमहाभूतोंके गुणोंका और इन्द्रियनिग्रहका वर्णन"
title = "२११ ब्राह्मणव्याधसंवादे"

+++


एवमुक्तः स विप्रस्तु धर्मव्याधेन भारत।  
कथामकथयद् भूयो मनसः प्रीतिवर्धनीम् ॥ १ ॥

महाभूतानि यान्याहुः पञ्च धर्मभृतां वर।  
एकैकस्य गुणान् सम्यक् पञ्चानामपि मे वद ॥ २ ॥

भूमिरापस्तथा ज्योतिर्वायुराकाशमेव च ।  
गुणोत्तराणि सर्वाणि तेषां वक्ष्यामि ते गुणान् ॥ ३ ॥

भूमिः पञ्चगुणा ब्रह्मन्नुदकं च चतुर्गुणम्।  
गुणास्त्रयस्तेजसि च त्रयश्चाकाशवातयोः ॥ ४ ॥

शब्दः स्पर्शश्च रूपं च रसो गन्धश्च पञ्चमः।  
एते गुणाः पञ्च भूमेः सर्वेभ्यो गुणवत्तरा ॥ ५ ॥

शब्दः स्पर्शश्च रूपं च रसश्चापि द्विजोत्तम।  
अपामेते गुणा ब्रह्मन् कीर्तितास्तव सुव्रत ॥ ६ ॥

शब्दः स्पर्शश्च रूपं च तेजसोऽथ गुणास्त्रयः।  
शब्दः स्पर्शश्च वायौ तु शब्दश्चाकाश एव तु ॥ ७ ॥

एते पञ्चदश ब्रह्मन् गुणा भूतेषु पञ्चसु।  
वर्तन्ते सर्वभूतेषु येषु लोकाः प्रतिष्ठिताः ॥ ८ ॥

अन्योन्यं नातिवर्तन्ते सम्यक् च भवति द्विज।  
यदा तु विषमं भावमाचरन्ति चराचराः ॥ ९ ॥  
तदा देही देहमन्यं व्यतिरोहति कालतः।  
आनुपूर्व्या विनश्यन्ति जायन्ते चानुपूर्वशः ॥ १० ॥

तत्र तत्र हि दृश्यन्ते धातवः पाञ्चभौतिकाः।  
यैरावृतमिदं सर्वं जगत् स्थावरजङ्गमम् ॥ ११ ॥

इन्द्रियैः सृज्यते यद् यत् तत् तद् व्यक्तमिति स्मृतम्।  
तदव्यक्तमिति ज्ञेयं लिङ्गग्राह्यमतीन्द्रियम् ॥ १२ ॥

यथास्वं ग्राहकाण्येषां शब्दादीनामिमानि तु।  
इन्द्रियाणि यदा देही धारयन्निव तप्यते ॥ १३ ॥

लोके विततमात्मानं लोकं चात्मनि पश्यति।  
परावरज्ञो यः शक्तः स तु भूतानि पश्यति ॥ १४ ॥

पश्यतः सर्वभूतानि सर्वावस्थासु सर्वदा।  
ब्रह्मभूतस्य संयोगो नाशुभेनोपपद्यते ॥ १५ ॥

अज्ञानमूलं तं क्लेशमतिवृत्तस्य पौरुषम्।  
लोकवृत्तिप्रकाशेन ज्ञानमार्गेण गम्यते ॥ १६ ॥

अनादिनिधनं जन्तुमात्मयोनिं सदाव्ययम् ।  
अनौपम्यममूर्तं च भगवानाह बुद्धिमान् ॥ १७ ॥

तपोमूलमिदं सर्वं यन्मां विप्रानुपृच्छसि।  
इन्द्रियाण्येव संयम्य तपो भवति नान्यथा ॥ १८ ॥

इन्द्रियाण्येव तत् सर्वं यत् स्वर्गनरकावुभौ।  
निगृहीतविसृष्टानि स्वर्गाय नरकाय च ॥ १९ ॥

एष योगविधिः कृत्स्नो यावदिन्द्रियधारणम्।  
एतन्मूलं हि तपसः कृत्स्नस्य नरकस्य च ॥ २० ॥

इन्द्रियाणां प्रसङ्गेन दोषमार्च्छन्त्यसंशयम् ।  
संनियम्य तु तान्येव ततः सिद्धिं समाप्नुयात् ॥ २१ ॥

षण्णामात्मनि नित्यानामैश्वर्यं योऽधिगच्छति ।  
न स पापैः कुतोऽनर्थैर्युज्यते विजितेन्द्रियः ॥ २२ ॥

रथः शरीरं पुरुषस्य दृष्ट-  
मात्मा नियन्तेन्द्रियाण्याहुरश्वान् ।  
तैरप्रमत्तः कुशली सदश्वै-  
र्दान्तैः सुखं याति रथीव धीरः ॥ २३ ॥

षण्णामात्मनि युक्तानामिन्द्रियाणां प्रमाथिनाम् ।  
यो धीरो धारयेद् रश्मीन् स स्यात् परमसारथिः ॥ २४ ॥

इन्द्रियाणां प्रसृष्टानां हयानामिव वर्त्मसु।  
धृतिं कुर्वीत सारथ्ये धृत्या तानि जयेद् ध्रुवम् ॥ २५ ॥

इन्द्रियाणां विचरतां यन्मनोऽनु विधीयते।  
तदस्य हरते बुद्धिं नावं वायुरिवाम्भसि ॥ २६ ॥

येषु विप्रतिपद्यन्ते षट्‌सु मोहात् फलागमम्।  
तेष्वध्यवसिताध्यायी विन्दते ध्यानजं फलम् ॥ २७ ॥