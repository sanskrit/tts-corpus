+++
title_full = "200 निन्दित दान, निन्दित जन्म, योग्य दानपात्र, श्राद्धमें ग्राह्य और अग्राह्य ब्राह्मण, दानपात्रके लक्षण, अतिथि-सत्कार, विविध दानोंका महत्त्व, वाणीकी शुद्धि, गायत्री-जप, चित्त-शुद्धि तथा इन्द्रिय-निग्रह आदि विविध विषयोंका वर्णन"
title = "२०० दानमाहात्म्ये"

+++


श्रुत्वा स राजा राजर्षेरिन्द्रद्युम्नस्य तत् तदा।  
मार्कण्डेयान्महाभागात् स्वर्गस्य प्रतिपादनम् ॥ १ ॥  
युधिष्ठिरो महाराज पुनः पप्रच्छ तं मुनिम्।

कीदृशीषु ह्यवस्थासु दत्त्वा दानं महामुने ॥ २ ॥  
इन्द्रलोकं त्वनुभवेत् पुरुषस्तद् ब्रवीहि मे।

गार्हस्थ्येऽप्यथवा बाल्ये यौवने स्थविरेऽपि वा।  
यथा फलं समश्नाति तथा त्वं कथयस्व मे ॥ ३ ॥

वृथा जन्मानि चत्वारि वृथा दानानि षोडश।  
वृथा जन्म ह्यपुत्रस्य ये च धर्मबहिष्कृताः ॥ ४ ॥  
परपाकेषु येऽश्नन्ति आत्मार्थं च पचेत् तु यः।  
पर्यश्नन्ति वृथा ये च तदसत्यं प्रकीर्त्यते ॥ ५ ॥

आरूढपतिते दत्तमन्यायोपहृतं च यत्।  
व्यर्थं तु पतिते दानं ब्राह्मणे तस्करे तथा ॥ ६ ॥

गुरौ चानृतिके पापे कृतघ्ने ग्रामयाजके।  
वेदविक्रयिणे दत्तं तथा वृषलयाजके ॥ ७ ॥  
ब्रह्मबन्धुषु यद् दत्तं यद् दत्तं वृषलीपतौ।  
स्त्रीजनेषु च यद् दत्तं व्यालग्राहे तथैव च ॥ ८ ॥  
परिचारकेषु यद् दत्तं वृथा दानानि षोडश।

तमोवृतस्तु यो दद्याद् भयात् क्रोधात्‌ तथैव च ॥ ९ ॥  
भुङ्क्ते च दानं तत् सर्वं गर्भस्थस्तु नरः सदा।  
ददद् दानं द्विजातिभ्यो वृद्धभावेन मानवः ॥ १० ॥

तस्मात् सर्वास्ववस्थासु सर्वदानानि पार्थिव।  
दातव्यानि द्विजातिभ्यः स्वर्गमार्गजिगीषया ॥ ११ ॥

चातुर्वर्ण्यस्य सर्वस्य वर्तमानाः प्रतिग्रहे।  
केन विप्रा विशेषेण तारयन्ति तरन्ति च ॥ १२ ॥

जपैर्मन्त्रैश्च होमैश्च स्वाध्यायाध्ययनेन च।  
नावं वेदमयीं कृत्वा तारयन्ति तरन्ति च ॥ १३ ॥

ब्राह्मणांस्तोषयेद् यस्तु तुष्यन्ते तस्य देवताः।  
वचनाच्चापि विप्राणां स्वर्गलोकमवाप्नुयात् ॥ १४ ॥

पितृदैवतपूजाभिर्ब्राह्मणाभ्यर्चनेन च ।  
अनन्तं पुण्यलोकं तु गन्तासि त्वं न संशयः ॥ १५ ॥

श्लेष्मादिभिर्व्याप्ततनुर्म्रियमाणो विचेतनः ।  
ब्राह्मणा एव सम्पूज्याः पुण्यं स्वर्गमभीप्सता ॥ १६ ॥

श्राद्धकाले तु यत्नेन भोक्तव्या ह्यजुगुप्सिताः।  
दुर्वर्णः कुनखी कुष्ठी मायावी कुण्डगोलकी ॥ १७ ॥  
वर्जनीयाः प्रयत्नेन काण्डपृष्ठाश्च देहिनः।  
जुगुप्सितं हि यच्छ्राद्धं दहत्यग्निरिवेन्धनम् ॥ १८ ॥

ये ये श्राद्धे न युज्यन्ते मूकान्धबधिरादयः।  
तेऽपि सर्वे नियोक्तव्या मिश्रिता वेदपारगैः ॥ १९ ॥

प्रतिग्रहश्च वै देयः शृणु यस्य युधिष्ठिर।  
प्रदातारं तथाऽऽत्मानं यस्तारयति शक्तिमान् ॥ २० ॥

तस्मिन् देयं द्विजे दानं सर्वागमविजानता।  
प्रदातारं यथाऽऽत्मानं तारयेद् यः स शक्तिमान् ॥ २१ ॥

न तथा हविषो होमैर्न पुष्पैर्नानुलेपनैः।  
अग्नयः पार्थ तुष्यन्ति यथा ह्यतिथिभोजने ॥ २२ ॥

तस्मात् त्वं सर्वयत्नेन यतस्वातिथिभोजने।  
पादोदकं पादघृतं दीपमन्नं प्रतिश्रयम् ॥ २३ ॥  
प्रयच्छन्ति तु ये राजन् नोपसर्पन्ति ते समम्।

देवमाल्यापनयनं द्विजोच्छिष्टावमार्जनम् ॥ २४ ॥  
आकल्पः परिचर्या च गात्रसंवाहनानि च।  
अत्रैकैकं नृपश्रेष्ठ गोदानाद्ध्यतिरिच्यते ॥ २५ ॥

कपिलायाः प्रदानात् तु मुच्यते नात्र संशयः।  
तस्मादलंकृतां दद्यात् कपिलां तु द्विजातये ॥ २६ ॥

श्रोत्रियाय दरिद्राय गृहस्थायाग्निहोत्रिणे ।  
पुत्रदाराभिभूताय तथा ह्यनुपकारिणे ॥ २७ ॥

एवंविधेषु दातव्या न समृद्धेषु भारत।  
को गुणो भरतश्रेष्ठ समृद्धेष्वभिवर्जितम् ॥ २८ ॥

एकस्यैका प्रदातव्या न बहूनां कदाचन।  
सा गौर्विक्रयमापन्ना हन्यात् त्रिपुरुषं कुलम् ॥ २९ ॥  
न तारयति दातारं ब्राह्मणं नैव नैव तु।

सुवर्णस्य विशुद्धस्य सुवर्णं यः प्रयच्छति ॥ ३० ॥  
सुवर्णानां शतं तेन दत्तं भवति शाश्वतम्।

अनड्‌वाहं तु यो दद्याद् बलवन्तं धुरंधरम् ॥ ३१ ॥  
स निस्तरति दुर्गाणि स्वर्गलोकं च गच्छति।

वसुन्धरां तु यो दद्याद् द्विजाय विदुरात्मने ॥ ३२ ॥  
दातारं ह्यनुगच्छन्ति सर्वे कामाभिवाञ्छिताः।

पृच्छन्ति चात्र दातारं वदन्ति पुरुषा भुवि ॥ ३३ ॥  
अध्वनि क्षीणगात्राश्च पांसुपादावगुण्ठिताः ।  
तेषामेव श्रमार्तानां यो ह्यन्नं कथयेद् बुधः ॥ ३४ ॥  
अन्नदातृसमः सोऽपि कीर्त्यते नात्र संशयः।

तस्मात् त्वं सर्वदानानि हित्वान्नं सम्प्रयच्छ ह ॥ ३५ ॥  
न हीदृशं पुण्यफलं विचित्रमिह विद्यते।

यथाशक्ति च यो दद्यादन्नं विप्रेषु संस्कृतम् ॥ ३६ ॥  
स तेन कर्मणाऽऽप्नोति प्रजापतिसलोकताम्।

अन्नमेव विशिष्टं हि तस्मात् परतरं न च ॥ ३७ ॥  
अन्नं प्रजापतिश्चोक्तः स च संवत्सरो मतः।  
संवत्सरस्तु यज्ञोऽसौ सर्वं यज्ञे प्रतिष्ठितम् ॥ ३८ ॥

तस्मात् सर्वाणि भूतानि स्थावराणि चराणि च।  
तस्मादन्नं विशिष्टं हि सर्वेभ्य इति विश्रुतम् ॥ ३९ ॥

येषां तटाकानि महोदकानि  
वाप्यश्च कूपाश्च प्रतिश्रयाश्च ।  
अन्नस्य दानं मधुरा च वाणी  
यमस्य ते निर्वचना भवन्ति ॥ ४० ॥

धान्यं श्रमेणार्जितवित्तसंचितं  
विप्रे सुशीले च प्रयच्छते यः।  
वसुन्धरा तस्य भवेत् सुतुष्टा  
धारां वसूनां प्रतिमुञ्चतीव ॥ ४१ ॥

अन्नदाः प्रथमं यान्ति सत्यवाक् तदनन्तरम्।  
अयाचितप्रदाता च समं यान्ति त्रयो जनाः ॥ ४२ ॥

कौतूहलसमुत्पन्नः पर्यपृच्छद् युधिष्ठिरः ।  
मार्कण्डेयं महात्मानं पुनरेव सहानुजः ॥ ४३ ॥

यमलोकस्य चाध्वानमन्तरं मानुषस्य च।  
कीदृशं किम्प्रमाणं वा कथं वा तन्महामुने।  
तरन्ति पुरुषाश्चैव केनोपायेन शंस मे ॥ ४४ ॥

सर्वगुह्यतमं प्रश्नं पवित्रमृषिसंस्तुतम् ।  
कथयिष्यामि ते राजन् धर्म्यं धर्मभृतां वर ॥ ४५ ॥

षडशीतिसहस्राणि योजनानां नराधिप ।  
यमलोकस्य चाध्वानमन्तरं मानुषस्य च ॥ ४६ ॥

आकाशं तदपानीयं घोरं कान्तारदर्शनम्।  
न तत्र वृक्षच्छाया वा पानीयं केतनानि च ॥ ४७ ॥  
विश्रमेद् यत्र वै श्रान्तः पुरुषोऽध्वनि कर्शितः।

नीयते यमदूतैस्तु यमस्याज्ञाकरैर्बलात् ॥ ४८ ॥  
नराः स्त्रियस्तथैवान्ये पृथिव्यां जीवसंज्ञिताः।

ब्राह्मणेभ्यः प्रदानानि नानारूपाणि पार्थिव ॥ ४९ ॥  
हयादीनां प्रकृष्टानि तेऽध्वानं यान्ति वै नराः।  
संनिवार्यातपं यान्ति छत्रेणैव हि छत्रदाः ॥ ५० ॥

तृप्ताश्चैवान्नदातारो ह्यतृप्ताश्चाप्यनन्नदाः ।  
वस्त्रिणो वस्त्रदा यान्ति अवस्त्रा यान्त्यवस्त्रदाः ॥ ५१ ॥

हिरण्यदाः सुखं यान्ति पुरुषास्त्वभ्यलंकृताः।  
भूमिदास्तु सुखं यान्ति सर्वैः कामैः सुतर्पिताः ॥ ५२ ॥

यान्ति चैवापरिक्लिष्टा नसः सस्यप्रदायकाः।  
नराः सुखतरं यान्ति विमानेषु गृहप्रदाः ॥ ५३ ॥

पानीयदा ह्यतृषिताः प्रहृष्टमनसो नराः।  
पन्थानं द्योतयन्तश्च यान्ति दीपप्रदाः सुखम् ॥ ५४ ॥

गोप्रदास्तु सुखं यान्ति निर्मुक्ताः सर्वपातकैः।  
विमानैर्हंससंयुक्तैर्यान्ति मासोपवासिनः ॥ ५५ ॥

तथा बर्हिप्रयुक्तैश्च षष्ठरात्रोपवासिनः ।  
त्रिरात्रं क्षपते यस्तु एकभक्तेन पाण्डव ॥ ५६ ॥  
अन्तरा चैव नाश्नाति तस्य लोका ह्यनामयाः।

पानीयस्य गुणा दिव्याः प्रेतलोकसुखावहाः ॥ ५७ ॥  
तत्र पुष्योदका नाम नदी तेषां विधीयते।  
शीतलं सलिलं तत्र पिबन्ति ह्यमृतोपमम् ॥ ५८ ॥

ये च दुष्कृतकर्माणः पूयं तेषां विधीयते।  
एवं नदी महाराज सर्वकामप्रदा हि सा ॥ ५९ ॥

तस्मात् त्वमपि राजेन्द्र पूजयैनान् यथाविधि।  
अध्वनि क्षीणगात्रश्च पथि पांसुसमन्वितः ॥ ६० ॥  
पृच्छते ह्यन्नदातारं गृहमायाति चाशया।  
तं पूजयाथ यत्नेन सोऽतिथिर्ब्राह्मणश्च सः ॥ ६१ ॥

तं यान्तमनुगच्छन्ति देवाः सर्वे सवासवाः।  
तस्मिन् सम्पूजिते प्रीता निराशा यान्त्यपूजिते ॥ ६२ ॥

तस्मात् त्वमपि राजेन्द्र पूजयैनं यथाविधि।  
एतत् ते शतशः प्रोक्तं किं भूयः श्रोतुमिच्छसि ॥ ६३ ॥

पुनः पुनरहं श्रीतुं कथां धर्मसमाश्रयाम्।  
पुण्यामिच्छामि धर्मज्ञ कथ्यमानां त्वया विभो ॥ ६४ ॥

धर्मान्तरं प्रति कथां कथ्यमानां मया नृप।  
सर्वपापहरां नित्यं शृणुष्वावहितो मम ॥ ६५ ॥

कपिलायां तु दत्तायां यत् फलं ज्येष्ठपुष्करे।  
तत् फलं भरतश्रेष्ठ विप्राणां पादधावने ॥ ६६ ॥

द्विजपादोदकक्लिन्ना यावत् तिष्ठति मेदिनी।  
तावत् पुष्करपर्णेन पिबन्ति पितरो जलम् ॥ ६७ ॥

स्वागतेनाग्नयस्तृप्ता आसनेन शतक्रतुः ।  
पितरः पादशौचेन अन्नाद्येन प्रजापतिः ॥ ६८ ॥

यावद् वत्सस्य वै पादौ शिरश्चैव प्रदृश्यते।  
तस्मिन् काले प्रदातव्या प्रयत्नेनान्तरात्मना ॥ ६९ ॥

अन्तरिक्षगतो वत्सो यावद् योन्यां प्रदृश्यते।  
तावत् गौ पृथिवी ज्ञेया यावद् गर्भं न मुञ्चति॥७०॥

यावन्ति तस्या रोमाणि वत्सस्य च युधिष्ठिर।  
तावद् युगसहस्राणि स्वर्गलोके महीयते ॥ ७१ ॥

सुवर्णनासां यः कृत्वा सुखुरां कृष्णधेनुकाम्।  
तिलैः प्रच्छादितां दद्यात् सर्वरत्नैरलंकृताम् ॥ ७२ ॥  
प्रतिग्रहं गृहीत्वा यः पुनर्ददति साधवे।  
फलानां फलमश्नाति तदा दत्त्वा च भारत ॥ ७३ ॥

ससमुद्रगुहा तेन सशैलवनकानना ।  
चतुरन्ता भवेद् दत्ता पृथिवी नात्र संशयः ॥ ७४ ॥

अन्तर्जानुशयो यस्तु भुङ्क्ते संसक्तभाजनः।  
यो द्विजः शब्दरहितं स क्षमस्तारणाय वै ॥ ७५ ॥

अपानपा न गदितास्तथान्ये ये द्विजातयः।  
जपन्ति संहितां सम्यक् ते नित्यं तारणक्षमाः ॥ ७६ ॥

हव्यं कव्यं च यत् किंचित् सर्वं तच्छ्रोत्रियोऽर्हति।  
दत्तं हि श्रोत्रिये साधौ ज्वलितेऽग्नौ यथा हुतम् ॥ ७७ ॥

मन्युप्रहरणा विप्रा न विप्राः शस्त्रयोधिनः।  
निहन्युर्मन्युना विप्रा वज्रपाणिरिवासुरान् ॥ ७८ ॥

धर्माश्रितेयं तु कथा कथितेयं तवानघ।  
या श्रुत्वा मुनयः प्रीता नैमिषारण्यवासिनः ॥ ७९ ॥

वीतशोकभयक्रोधा विपाप्मानस्तथैव च ।  
श्रुत्वेमां तु कथां राजन् न भवन्तीह मानवाः ॥ ८० ॥

किं तच्छौचं भवेद् येन विप्रः शुद्धः सदा भवेद्।  
तदिच्छामि महाप्राज्ञ श्रोतुं धर्मभृतां वर ॥ ८१ ॥

वाक्‌शौचं कर्मशौचं च यच्च शौचं जलात्मकम्।  
त्रिभिः शौचैरुपेतो यः स स्वर्गी नात्र संशयः ॥ ८२ ॥

सायं प्रातश्च संध्यां यो ब्राह्मणोऽभ्युपसेवते।  
प्रजपन् पावनीं देवीं गायत्रीं वेदमातरम् ॥ ८३ ॥  
स तया पावितो देव्या ब्राह्मणो नष्टकिल्बिषः।  
न सीदेत् प्रतिगृह्णानो महीमपि ससागराम् ॥ ८४ ॥

ये चास्य दारुणाः केचिद् ग्रहाः सूर्यादयो दिवि।  
ते चास्य सौम्या जायन्ते शिवाः शिवतराः सदा ॥ ८५ ॥

सर्वे नानुगतं चैनं दारुणाः पिशिताशनाः।  
घोररूपा महाकाया धर्षयन्ति द्विजोत्तमम् ॥ ८६ ॥

नाध्यापनाद्‌ याजनाद् वा अन्यस्माद् वा प्रतिग्रहात्।  
दोषो भवति विप्राणां ज्वलिताग्निसमा द्विजाः ॥ ८७ ॥

दुर्वेदा वा सुवेदा वा प्राकृताः संस्कृतास्तथा।  
ब्राह्मणा नावमन्तव्या भस्मच्छन्ना इवाग्नयः ॥ ८८ ॥

यथा श्मशाने दीप्तौजाः पावको नैव दुष्यति।  
एवं विद्वानविद्वान् वा ब्राह्मणो दैवतं महत् ॥ ८९ ॥

प्राकारैश्च पुरद्वारैः प्रासादैश्च पृथग्विधैः।  
नगराणि न शोभन्ते हीनानि ब्राह्मणोत्तमैः ॥ ९० ॥

वेदाढ्या वृत्तसम्पन्ना ज्ञानवन्तस्तपस्विनः ।  
यत्र तिष्ठन्ति वै विप्रास्तन्नाम नगरं नृप ॥ ९१ ॥

व्रजे वाप्यथवारण्ये यत्र सन्ति बहुश्रुताः।  
तत् तन्नगरमित्याहुः पार्थ तीर्थं च तद् भवेत् ॥ ९२ ॥

रक्षितारं च राजानं ब्राह्मणं च तपस्विनम्।  
अभिगम्याभिपूज्याथ सद्यः पापात् प्रमुच्यते ॥ ९३ ॥

पुण्यतीर्थाभिषेकं च पवित्राणां च कीर्तनम्।  
सद्भिः सम्भाषणं चैव प्रशस्तं कीर्त्यते बुधैः ॥ ९४ ॥

साधुसङ्गमपूतेन वाक्सुभाषितवारिणा ।  
पवित्रीकृतमात्मानं सन्तो मन्यन्ति नित्यशः ॥ ९५ ॥

त्रिदण्डधारणं मौनं जटाभारोऽथ मुण्डनम्।  
वल्कलाजिनसंवेष्टं व्रतचर्याभिषेचनम् ॥ ९६ ॥  
अग्निहोत्रं वने वासः शरीरपरिशोषणम्।  
सर्वाण्येतानि मिथ्या स्युर्यदि भावो न निर्मलः ॥ ९७ ॥

न दुष्करमनाशित्वं सुकरं ह्यशनं विना।  
विशुद्धिं चक्षुरादीनां षण्णामिन्द्रियगामिनाम् ॥ ९८ ॥  
विकारि तेषां राजेन्द्र सुदुष्करकरं मनः।

ये पापानि न कुर्वन्ति मनोवाक्कर्मबुद्धिभिः।  
ते तपन्ति महात्मानो न शरीरस्य शोषणम् ॥ ९९ ॥

न ज्ञातिभ्यो दया यस्य शुक्लदेहोऽविकल्मषः।  
हिंसा सा तपसस्तस्य नानाशित्वं तपः स्मृतम् ॥ १०० ॥

तिष्ठन् गृहे चैव मुनिर्नित्यं शुचिरलंकृतः।  
यावज्जीवं दयावांश्च सर्वपापैः प्रमुच्यते ॥ १०१ ॥

न हि पापानि कर्माणि शुद्ध्यबन्त्यनशनादिभिः।  
सीदत्यनशनादेव मांसशोणितलेपनः ॥ १०२ ॥

अज्ञातं कर्म कृत्वा च क्लेशो नान्यत् प्रहीयते।  
नाग्निर्दहति कर्माणि भावशून्यस्य देहिनः ॥ १०३ ॥

पुण्यादेव प्रव्रजन्ति शुद्ध्यन्त्यनशनानि च।  
न मूलफलभक्षित्वान्न मौनान्नानिलाशनात् ॥ १०४ ॥  
शिरसो मुण्डनाद् वापि न स्थानकुटिकासनात्।  
न जटाधारणाद् वापि न तु स्थण्डिलशय्यया ॥ १०५ ॥  
नित्यं ह्यनशनाद् वापि नाग्निशुश्रूषणादपि।  
न चोदकप्रवेशेन न च क्ष्माशयनादपि ॥ १०६ ॥

ज्ञानेन कर्मणा वापि जरामरणमेव च।  
व्याधयश्च प्रहीयन्ते प्राप्यते चोत्तमं पदम् ॥ १०७ ॥

बीजानि ह्यग्निदग्धानि न रोहन्ति पुनर्यथा।  
ज्ञानदग्धैस्तथा क्लेशैर्नात्मा संयुज्यते पुनः ॥ १०८ ॥

आत्मना विप्रहीणानि काष्ठकुड्योपमानि च।  
विनश्यन्ति न संदेहः फेनानीव महार्णवे ॥ १०९ ॥

आत्मानं विन्दते येन सर्वभूतगुहाशयम्।  
श्लोकेन यदि वार्धेन क्षीणं तस्य प्रयोजनम् ॥ ११० ॥

द्व्यक्षरादभिसंधाय केचिच्छ्‌लोकपदाङ्कितैः ।  
शतैरन्यैः सहस्रैश्च प्रत्ययो मोक्षलक्षणम् ॥ १११ ॥

नायं लोकोऽस्ति न परो न सुखं संशयात्मनः।  
ऊचुर्ज्ञानविदो वृद्धाः प्रत्ययो मोक्षलक्षणम् ॥ ११२ ॥

विदितार्थस्तु वेदानां परिवेद प्रयोजनम्।  
उद्विजेत् स तु वेदेभ्यो दावाग्नेरिव मानवः ॥ ११३ ॥

शुष्कं तर्कं परित्यज्य आश्रयस्व श्रुतिं स्मृतिम्।  
एकाक्षराभिसम्बद्धं तत्त्वं हेतुभिरिच्छसि ।  
बुद्धिर्न तस्य सिद्ध्येत साधनस्य विपर्ययात् ॥ ११४ ॥

वेदपूर्वं वेदितव्यं प्रयत्नात्  
तत् वै वेदस्तस्य वेदः शरीरम्।  
वेदस्तत्त्वं तत्समासोपलब्धौ  
क्लीबस्त्वात्मा तत् स वेद्यस्य वेद्यम् ॥ ११५ ॥

वेदोक्तमायुर्देवानामाशिषश्चैव कर्मणाम् ।  
फलत्यनुयुगं लोके प्रभावश्च शरीरिणाम् ॥ ११६ ॥

इन्द्रियाणां प्रसादेन तदेतत् परिवर्जयेत्।  
तस्मादनशनं दिव्यं निरुद्धेन्द्रियगोचरम् ॥ ११७ ॥

तपसा स्वर्गगमनं भोगो दानेन जायते।  
ज्ञानेन मोक्षो विज्ञेयस्तीर्थस्नानादघक्षयः ॥ ११८ ॥

एवमुक्तस्तु राजेन्द्र प्रत्युवाच महायशाः।  
भगवन् श्रोतुमिच्छामि प्रधानविधिमुत्तमम् ॥ ११९ ॥

यत् त्वमिच्छसि राजेन्द्र दानधर्मं युधिष्ठिर।  
इष्टं चेदं सदा मह्यं राजन् गौरवतस्तथा ॥ १२० ॥

शृणु दानरहस्यानि श्रुतिस्मृत्युदितानि च।  
छायायां करिणः श्राद्धं तत् कर्णपरिवीजिते।  
दश कल्पायुतानीह न क्षीयेत युधिष्ठिर ॥ १२१ ॥

जीवनाय समाक्लिन्नं वसु दत्त्वा महीयते।  
वैश्यं तु वासयेद् यस्तु सर्वयज्ञैः स इष्टवान् ॥ १२२ ॥

प्रतिस्रोतश्चित्रवाहाः पर्जन्योऽन्नानुसंचरन् ।  
महाधुरि यथा नावा महापापैः प्रमुच्यते ॥ १२३ ॥  
विप्लवे विप्रदत्तानि दधिमस्त्वक्षयाणि च।

पर्वसु द्विगुणं दानमृतौ दशगुणं भवेत् ॥ १२४ ॥  
अयने विषुवे चैव षडशीतिमुखेषु च।  
चन्द्रसूर्योपरागे च दत्तमक्षयमुच्यते ॥ १२५ ॥

ऋतुषु दशगुणं वदन्ति दत्तं  
शतगुणमृत्वयनादिषु ध्रुवम् ।  
भवति सहस्रगुणं दिनस्य राहो-  
र्विषुवति चाक्षयमश्नुते फलम् ॥ १२६ ॥

नाभूमिदो भूमिमश्नाति राजन्  
नायानदो यानमारुह्य याति ।  
यान् यान् कामान् ब्राह्मणेभ्यो ददाति  
तांस्तान् कामान् जायमानः स भुङ्क्ते ॥ १२७ ॥

अग्नेरपत्यं प्रथमं सुवर्णं  
भूर्वैष्णवी सूर्यसुताश्च गावः ।  
लोकास्त्रयस्तेन भवन्ति दत्ता  
यः काञ्चनं गाश्च महीं च दद्यात् ॥ १२८ ॥

परं हि दानान्न बभूव शाश्वतं  
भव्यं त्रिलोके भवते कुतः पुनः।  
तस्मात् प्रधानं परमं हि दानं  
वदन्ति लोकेषु विशिष्टबुद्धयः ॥ १२९ ॥