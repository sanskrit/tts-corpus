+++
title_full = "195 राजा ययातिद्वारा ब्राह्मणको सहस्र गौओंका दान"
title = "१९५ नाहुषचरिते"

+++


इदमन्यच्छ्रूयतां ययातिर्नाहुषो राजा राज्यस्थः पौरजनावृत आसांचक्रे गुर्वर्थी ब्राह्मण उपेत्याब्रवीद् भो राजन् गुर्वर्थं भिक्षेयं समयादिति॥१॥

ब्रवीतु भगवान् समयमिति ॥ २ ॥

विद्वेषणं परमं जीवलोके  
कुर्यान्नरः पार्थिव याच्यमानः ।  
तं त्वां पृच्छामि कथं तु राजन्  
दद्याद् भवान् दयितं च मेऽद्य ॥ ३ ॥

न चानुकीर्तयेदद्य दत्त्वा  
अयाच्यमर्थं न च संशृणोमि।  
प्राप्यमर्थं च संश्रुत्य  
तं चापि दत्त्वा सुसुखी भवामि ॥ ४ ॥

ददामि ते रोहिणीनां सहस्रं  
प्रियो हि मे ब्राह्मणो याचमानः।  
न मे मनः कुप्यति याचमाने  
दत्तं न शोचामि कदाचिदर्थम् ॥ ५ ॥

इत्युक्त्वा ब्राह्मणाय राजा गोसहस्रं ददौ।  
प्राप्तवांश्च गवां सहस्रं ब्राह्मण इति ॥ ६ ॥