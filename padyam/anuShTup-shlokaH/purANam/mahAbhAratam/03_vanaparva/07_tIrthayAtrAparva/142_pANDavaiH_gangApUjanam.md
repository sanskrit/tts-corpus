+++
title_full = "142 पाण्डवोंद्वारा गंगाजीकी वन्दना, लोमशजीका नरकासुरके वध और भगवान् वाराहद्वारा वसुधाके उद्धारकी कथा कहना"
title = "१४२ पाण्डवैः गङ्गापूजनम् "

+++


द्रष्टारः पर्वताः सर्वे नद्यः सपुरकाननाः।  
तीर्थानि चैव श्रीमन्ति स्पृष्टं च सलिलं करैः ॥ १ ॥

पर्वतं मन्दरं दिव्यमेष पन्थाः प्रयास्यति।  
समाहिता निरुद्विग्नाः सर्वे भवत पाण्डवाः ॥ २ ॥  
अयं देवनिवासो वै गन्तव्यो वो भविष्यति।  
ऋषीणां चैव दिव्यानां निवासः पुण्यकर्मणाम् ॥ ३ ॥

एषा शिवजला पुण्या याति सौम्य महानदी।  
बदरीप्रभवा राजन् देवर्षिगणसेविता ॥ ४ ॥

एषा वैहायसैर्नित्यं बालखिल्यैर्महात्मभिः ।  
अर्चिता चोपयाता च गन्धर्वैश्च महात्मभिः ॥ ५ ॥

अत्र साम स्म गायन्ति सामगाः पुण्यनिःस्वनाः।  
मरीचिः पुलहश्चैव भृगुश्चैवाङ्गिरास्तथा ॥ ६ ॥

अत्राह्निकं सुरश्रेष्ठो जपते समरुद्‌गणः।  
साध्याश्चैवाश्विनौ चैव परिधावन्ति तं तदा ॥ ७ ॥

चन्द्रमाः सह सूर्येण ज्योतींषि च ग्रहैः सह।  
अहोरात्रविभागेन नदीमेनामनुव्रजन् ॥ ८ ॥

एतस्याः सलिलं मूर्ध्नि वृषाङ्कः पर्यधारयत्।  
गङ्गाद्वारे महाभाग येन लोकस्थितिर्भवेत् ॥ ९ ॥

एतां भगवतीं देवीं भवन्तः सर्व एव हि।  
प्रयतेनात्मना तात प्रतिगम्याभिवादत ॥ १० ॥

तस्य तद् वचनं श्रुत्वा लोमशस्य महात्मनः।  
आकाशगङ्गां प्रयताः पाण्डवास्तेऽभ्यवादयन् ॥ ११ ॥

अभिवाद्य च ते सर्वे पाण्डवा धर्मचारिणः।  
पुनः प्रयाताः संहृष्टाः सर्वैर्ऋषिगणैः सह ॥ १२ ॥

ततो दूरात् प्रकाशन्तं पाण्डुरं मेरुसंनिभम्।  
ददृशुस्ते नरश्रेष्ठा विकीर्णं सर्वतोदिशम् ॥ १३ ॥

तान् प्रष्टुकामान् विज्ञाय पाण्डवान् स तु लोमशः।  
उवाच वाक्यं वाक्यज्ञः शृणुध्वं पाण्डुनन्दनाः ॥ १४ ॥

एतद् विकीर्णं सुश्रीमत् कैलासशिखरोपमम्।  
यत् पश्यसि नरश्रेष्ठ पर्वतप्रतिमं स्थितम् ॥ १५ ॥  
एतान्यस्थीनि दैत्यस्य नरकस्य महात्मनः।  
पर्वतप्रतिमं भाति पर्वतप्रस्तराश्रितम् ॥ १६ ॥

पुरातनेन देवेन विष्णुना परमात्मना।  
दैत्यो विनिहतस्तेन सुरराजहितैषिणा ॥ १७ ॥

दशवर्षसहस्राणि तपस्तप्यन् महामनाः ।  
ऐन्द्रं प्रार्थयते स्थानं तपःस्वाध्यायविक्रमात् ॥ १८ ॥

तपोबलेन महता बाहुवेगबलेन च।  
नित्यमेव दुराधर्षो धर्षयन् स दितेः सुतः ॥ १९ ॥

स तु तस्य बलं ज्ञात्वा धर्मे च चरितव्रतम्।  
भयाभिभूतः संविग्नः शक्र आसीत् तदानघ ॥ २० ॥

तेन संचिन्तितो देवो मनसा विष्णुरव्ययः।  
सर्वत्रगः प्रभुः श्रीमानागतश्च स्थितो बभौ ॥ २१ ॥

ऋषयश्चापि तं सर्वे तुष्टुवुश्च दिवौकसः।  
तं दृष्ट्वा ज्वलमानश्रीर्भगवान् हव्यवाहनः ॥ २२ ॥  
नष्टतेजाः समभवत् तस्य तेजोऽभिभर्त्सितः।  
तं दृष्ट्वा वरदं देवं विष्णुं देवगणेश्वरम् ॥ २३ ॥  
प्राञ्जलिः प्रणतो भूत्वा नमस्कृत्य च वज्रभृत्।  
प्राह वाक्यं ततस्तत्त्वं यतस्तस्य भयं भवेत् ॥ २४ ॥

जानामि ते भयं शक्र दैत्येन्द्रान्नरकात् ततः।  
ऐन्द्रं प्रार्थयते स्थानं तपःसिद्धेन कर्मणा ॥ २५ ॥

सोऽहमेनं तव प्रीत्या तपःसिद्धमपि ध्रुवम्।  
वियुनज्मि देहाद् देवेन्द्र मुहूर्तं प्रतिपालय ॥ २६ ॥

तस्य विष्णुर्महातेजाः पाणिना चेतनां हरत्।  
स पपात ततो भूमौ गिरिराज इवाहतः ॥ २७ ॥

तस्यैतदस्थिसंघातं मायाविनिहतस्य वै ।  
इदं द्वितीयमपरं विष्णोः कर्म प्रकाशते ॥ २८ ॥

नष्टा वसुमती कृत्स्ना पाताले चैव मज्जिता।  
पुनरुद्धरिता तेन वाराहेणैकशृङ्गिणा ॥ २९ ॥

भगवन् विस्तरेणेमां कथां कथय तत्त्वतः।  
कथं तेन सुरेशेन नष्टा वसुमती तदा ॥ ३० ॥  
योजनानां शतं ब्रह्मन् पुनरुद्धरिता तदा।  
केन चैव प्रकारेण जगतो धरणी ध्रुवा ॥ ३१ ॥

शिवा देवी महाभागा सर्वसस्यप्ररोहिणी।  
कस्य चैव प्रभावाद्धि योजनानां शतं गता ॥ ३२ ॥

केन तद् वीर्यसर्वस्वं दर्शितं परमात्मनः।  
एतत् सर्वं यथातत्त्वमिच्छामि द्विजसत्तम।  
श्रोतुं विस्तरशः सर्वं त्वं हि तस्य प्रतिश्रयः ॥ ३३ ॥

यत् तेऽहं परिपृष्टोऽस्मि कथामेतां युधिष्ठिर।  
तत् सर्वमखिलेनेह श्रूयतां मम भाषतः ॥ ३४ ॥

पुरा कृतयुगे तात वर्तमाने भयंकरे।  
यमत्वं कारयामास आदिदेवः पुरातनः ॥ ३५ ॥

यमत्वं कुर्वतस्तस्य देवदेवस्य धीमतः।  
न तत्र म्रियते कश्चिज्जायते वा तथाप्युत ॥ ३६ ॥

वर्धन्ते पक्षिसंघाश्च तथा पशुगवेडकम्।  
गवाश्वं च मृगाश्चैव सर्वे ते पिशिताशनाः ॥ ३७ ॥

तथा पुरुषशार्दूल मानुषाश्च परंतप।  
सहस्रशो ह्ययुतशो वर्धन्ते सलिलं यथा ॥ ३८ ॥

एतस्मिन् संकुले तात वर्तमाने भयंकरे।  
अतिभाराद् वसुमती योजनानां शतं गता ॥ ३९ ॥

सा वै व्यथितसर्वाङ्गी भारेणाक्रान्तचेतना।  
नारायणं वरं देवं प्रपन्ना शरणं गता ॥ ४० ॥

भगवंस्त्वत्प्रसादाद्धि तिष्ठेयं सुचिरं त्विह।  
भारेणास्मि समाक्रान्ता न शक्नोमि स्म वर्तितुम् ॥ ४१ ॥

ममेमं भगवन् भारं व्यपनेतुं त्वमर्हसि।  
शरणागतास्मि ते देव प्रसादं कुरु मे विभो ॥ ४२ ॥

तस्यास्तद् वचनं श्रुत्वा भगवानक्षरः प्रभुः।  
प्रोवाच वचनं हृष्टः श्रव्याक्षरसमीरितम् ॥ ४३ ॥

न ते महि भयं कार्यं भारार्ते वसुधारिणि।  
अहमेवं तथा कुर्मि यथा लघ्वी भविष्यसि ॥ ४४ ॥

स तां विसर्जयित्वा तु वसुधां शैलकुण्डलाम्।  
ततो वराहः संवृत्त एकशृङ्गो महाद्युतिः ॥ ४५ ॥

रक्ताभ्यां नयनाभ्यां तु भयमुत्पादयन्निव।  
धूमं च ज्वलयल्ँलक्ष्म्या तत्र देशे व्यवर्धत ॥ ४६ ॥

स गृहीत्वा वसुमतीं शृङ्गेणैकेन भास्वता।  
योजनानां शतं वीर समुद्धरति सोऽक्षरः ॥ ४७ ॥

तस्यां चोद्धार्यमाणायां संक्षोभः समजायत।  
देवाः संक्षुभिताः सर्वे ऋषयश्च तपोधनाः ॥ ४८ ॥

हाहाभूतमभूत् सर्वं त्रिदिवं व्योम भूस्तथा।  
न पर्यवस्थितः कश्चिद् देवो वा मानुषोऽपि वा ॥ ४९ ॥  
ततो ब्रह्माणमासीनं ज्वलमानमिव श्रिया।  
देवाः सर्षिगणाश्चैव उपतस्थुरनेकशः ॥ ५० ॥

उपसर्प्य च देवेशं ब्रह्माणं लोकसाक्षिकम्।  
भूत्वा प्राञ्जलयः सर्वे वाक्यमुच्चारयंस्तदा ॥ ५१ ॥

लोकाः संक्षुभिताः सर्वे व्याकुलं च चराचरम्।  
समुद्राणां च संक्षोभस्त्रिदशेश प्रकाशते ॥ ५२ ॥

सैषा वसुमती कृत्स्ना योजनानां शतं गता।  
किमेतद् किं प्रभावेण येनेदं व्याकुलं जगत्।  
अख्यातु नो भवान् शीघ्रं विसंज्ञाः स्मेह सर्वशः ॥ ५३ ॥

असुरेभ्यो भयं नास्ति युष्माकं कुत्रचित् क्वचित्।  
श्रूयतां यत्कृतेष्वेष संक्षोभो जायतेऽमराः ॥ ५४ ॥  
योऽसौ सर्वत्रगः श्रीमानक्षरात्मा व्यवस्थितः।  
तस्य प्रभावात् संक्षोभस्त्रिदिवस्य प्रकाशते ॥ ५५ ॥

यैषा वसुमती कृत्स्ना योजनानां शतं गता।  
समुद्‌धृता पुनस्तेन विष्णुना परमात्मना ॥ ५६ ॥

तस्यामुद्धार्यमाणायां संक्षोभः समजायत ।  
एवं भवन्तो जानन्तु छिद्यतां संशयश्च वः ॥ ५७ ॥

क्व तद् भूतं वसुमतीं समुद्धरति हृष्टवत्।  
तं देशं भगवन् ब्रूहि तत्र यास्यामहे वयम् ॥ ५८ ॥

हन्त गच्छत भद्रं वो नन्दने पश्यत स्थितम्।  
एषोऽत्र भगवान् श्रीमान् सुपर्णः सम्प्रकाशते ॥ ५९ ॥  
वाराहेणैव रूपेण भगवाल्ँलोकभावनः ।  
कालानल इवाभाति पृथिवीतलमुद्धरन् ॥ ६० ॥

एतस्योरसि सुव्यक्तं श्रीवत्समभिराजते ।  
पश्यध्वं विबुधाः सर्वे भूतमेतदनामयम् ॥ ६१ ॥

ततो दृष्ट्वा महात्मानं श्रुत्वा चामन्त्र्य चामराः।  
पितामहं पुरस्कृत्य जग्मुर्देवा यथागतम् ॥ ६२ ॥

श्रुत्वा तु तां कथां सर्वे पाण्डवा जनमेजय।  
लोमशादेशितेनाशु पथा जग्मुः प्रहृष्टवत् ॥ ६३ ॥