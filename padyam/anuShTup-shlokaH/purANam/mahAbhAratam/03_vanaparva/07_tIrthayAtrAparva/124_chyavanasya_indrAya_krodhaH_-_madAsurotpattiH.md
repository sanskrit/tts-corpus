+++
title_full = "124 शर्यातिके यज्ञमें च्यवनका इन्द्रपर कोप करके वज्रको स्तम्भित करना और उसे मारनेके लिये मदासुरको उत्पन्न करना"
title = "१२४ च्यवनस्य इन्द्राय क्रोधः - मदासुरोत्पत्तिः"

+++


ततः शुश्राव शर्यातिर्वयस्थं च्यवनं कृतम्।  
सुहृष्टः सेनया सार्धमुपायाद् भार्गवाश्रमम् ॥ १ ॥

च्यवनं च सुकन्यां च दृष्ट्‌वा देवसुताविव।  
रेमे सभार्यः शर्यातिः कृत्स्नां प्राप्य महीमिव ॥ २ ॥  
ऋषिणा सत्कृतस्तेन सभार्यः पृथिवीपतिः।  
उपोपविष्टः कल्याणीः कथाश्चक्रे मनोरमाः ॥ ३ ॥

अथैनं भार्गवो राजन्नुवाच परिसान्त्वयन्।  
याजयिष्यामि राजंस्त्वां सम्भारानवकल्पय ॥ ४ ॥

ततः परमसंहृष्टः शर्यातिरवनीपतिः ।  
च्यवनस्य महाराज तद् वाक्यं प्रत्यपूजयत् ॥ ५ ॥

प्रशस्तेऽहनि यज्ञीये सर्वकामसमृद्धिमत् ।  
कारयामास शर्यातिर्यज्ञायतनमुत्तमम् ॥ ६ ॥

तत्रैनं च्यवनो राजन् याजयामास भार्गवः।  
अद्भुतानि च तत्रासन् यानि तानि निबोध मे ॥ ७ ॥

अगृह्णाच्च्यवनः सोममश्विनोर्देवयोस्तदा ।  
तमिन्द्रो वारयामास गृह्णानं स तयोर्ग्रहम् ॥ ८ ॥

उभावेतौ न सोमार्हौ नासत्याविति मे मतिः।  
भिषजौ दिवि देवानां कर्मणा तेन नार्हतः ॥ ९ ॥

महोत्साहौ महात्मानौ रूपद्रविणवत्तरौ ।  
यौ चक्रतुर्मां मघवन् वृन्दारकमिवाजरम् ॥ १० ॥  
ऋते त्वां विबुधांश्चान्यान् कथं वै नार्हतः सवम्।  
अश्विनावपि देवेन्द्र देवौ विद्धि पुरंदर ॥ ११ ॥

चिकित्सकौ कर्मकरौ कामरूपसमन्वितौ ।  
लोके चरन्तौ मर्त्यानां कथं सोममिहार्हतः ॥ १२ ॥

एतदेव यदा वाक्यमाम्रेडयति देवराट्।  
अनादृत्य ततः शक्रं ग्रहं जग्राह भार्गवः ॥ १३ ॥

ग्रहीष्यन्तं तु तं सोममश्विनोरुत्तमं तदा।  
समीक्ष्य बलभिद् देव इदं वचनमब्रवीत् ॥ १४ ॥

आभ्यामर्थाय सोमं त्वं ग्रहीष्यसि यदि स्वयम्।  
वज्रं ते प्रहरिष्यामि घोररूपमनुत्तमम् ॥ १५ ॥

एवमुक्तः स्मयन्निन्द्रमभिवीक्ष्य स भार्गवः।  
जग्राह विधिवत् सोममश्विभ्यामुत्तमं ग्रहम् ॥ १६ ॥

ततोऽस्मै प्राहरद् वज्रं घोररूपं शचीपतिः।  
तस्य प्रहरतो बाहुं स्तम्भयामास भार्गवः ॥ १७ ॥

तं स्तम्भयित्वा च्यवनो जुहुवे मन्त्रतोऽनलम्।  
कृत्यार्थी सुमहातेजा देवं हिंसितुमुद्यतः ॥ १८ ॥

ततः कृत्याथ संजज्ञे मुनेस्तस्य तपोबलात्।  
मदो नाम महावीर्यो बृहत्कायो महासुरः ॥ १९ ॥  
शरीरं यस्य निर्देष्टुमशक्यं तु सुरासुरैः।  
तस्यास्यमभवद् घोरं तीक्ष्णाग्रदशनं महत् ॥ २० ॥  
हनुरेका स्थिता त्वस्य भूमावेका दिवं गता।  
चतस्रश्चायता दंष्ट्रा योजनानां शतं शतम् ॥ २१ ॥

इतरे तस्य दशना बभूवुर्दशयोजनाः।  
प्रासादशिखराकाराः शूलाग्रसमदर्शनाः ॥ २२ ॥

बाहू पर्वतसंकाशावायतावयुतं समौ ।  
नेत्रे रविशशिप्रख्ये वक्त्रं कालाग्निसंनिभम् ॥ २३ ॥  
लेलिहञ्जिह्वया वक्त्रं विद्युच्चपललोलया ।  
व्यात्ताननो घोरदृष्टिर्ग्रसन्निव जगद् बलात् ॥ २४ ॥  
स भक्षयिष्यन् संक्रुद्धः शतक्रतुमुपाद्रवत्।  
महता घोररूपेण लोकाञ्छब्देन नादयन् ॥ २५ ॥