+++
title_full = "127 सोमक और जन्तुका उपाख्यान"
title = "१२७ सोमक-जन्तोः उपाख्यानम्"

+++


कथं वीर्यः स राजाभूत् सोमको वदतां वर।  
कर्माण्यस्य प्रभावं च श्रोतुमिच्छामि तत्त्वतः ॥ १ ॥

युधिष्ठिरासीन्नृपतिः सोमको नाम धार्मिकः।  
तस्य भार्याशतं राजन् सदृशीनामभूत् तदा ॥ २ ॥

स वै यत्नेन महता तासु पुत्रं महीपतिः।  
कंचिन्नासादयामास कालेन महता ह्यपि ॥ ३ ॥

कदाचित् तस्य वृद्धस्य घटमानस्य यत्नतः।  
जन्तुर्नाम सुतस्तस्मिन् स्त्रीशते समजायत ॥ ४ ॥

तं जातं मातरः सर्वाः परिवार्य समासत।  
सततं पृष्ठतः कृत्वा कामभोगान् विशाम्पते ॥ ५ ॥

ततः पिपीलिका जन्तुं कदाचिददशत् स्फिचि।  
स दष्टो व्यनदन्नादं तेन दुःखेन बालकः ॥ ६ ॥

ततस्ता मातरः सर्वाः प्राक्रोशन् भृशदुःखिताः।  
प्रवार्य जन्तुं सहसा स शब्दस्तुमुलोऽभवत् ॥ ७ ॥

तमार्तनादं सहसा शुश्राव स महीपतिः।  
अमात्यपर्षदो मध्ये उपविष्टः सहर्त्विजा ॥ ८ ॥

ततः प्रस्थापयामास किमेतदिति पार्थिवः।  
तस्मै क्षत्ता यथावृत्तमाचचक्षे सुतं प्रति ॥ ९ ॥

त्वरमाणः स चोत्थाय सोमकः सह मन्त्रिभिः।  
प्रविश्यान्तःपुरं पुत्रमाश्वासयदरिंदमः ॥ १० ॥

सान्त्वयित्वा तु तं पुत्रं निष्क्रम्यान्तःपुरान्नृपः।  
ऋत्विजा सहितो राजन् सहामात्य उपाविशत् ॥ ११ ॥

धिगस्त्विहैकपुत्रत्वमपुत्रत्वं वरं भवेत् ।  
नित्यातुरत्वाद् भूतानां शोक एवैकपुत्रता ॥ १२ ॥

इदं भार्याशतं ब्रह्मन् परीक्ष्य सदृशं प्रभो।  
पुत्रार्थिना मया वोढं न तासां विद्यते प्रजा ॥ १३ ॥

एकः कथंचिदुत्पन्नः पुत्रो जन्तुरयं मम।  
यतमानासु सर्वासु किं नु दुःखमतः परम् ॥ १४ ॥

वयश्च समतीतं मे सभार्यस्य द्विजोत्तम।  
आसां प्राणाः समायत्ता मम चात्रैकपुत्रके ॥ १५ ॥

स्यात्तु कर्म तथा युक्तं येन पुत्रशतं भवेत्।  
महता लघुना वापि कर्मणा दुष्करेण वा ॥ १६ ॥

अस्ति चैतादृशं कर्म येन पुत्रशतं भवेत्।  
यदि शक्नोषि तत् कर्तुमथ वक्ष्यामि सोमक ॥ १७ ॥

कार्यं वा यदि वाकार्यं येन पुत्रशतं भवेत्।  
कृतमेवेति तद् विद्धि भगवान् प्रब्रवीतु मे ॥ १८ ॥

यजस्व जन्तुना राजंस्त्वं मया वितते क्रतौ।  
ततः पुत्रशतं श्रीमद् भविष्यत्यचिरेण ते ॥ १९ ॥

वपायां हूयमानायां धूममाघ्राय मातरः।  
ततस्ताः सुमहावीर्याञ्जनयिष्यन्ति ते सुतान् ॥ २० ॥

तस्यामेव तु ते जन्तुर्भविता पुनरात्मजः।  
उत्तरे चास्य सौवर्णं लक्ष्म पार्श्वे भविष्यति ॥ २१ ॥