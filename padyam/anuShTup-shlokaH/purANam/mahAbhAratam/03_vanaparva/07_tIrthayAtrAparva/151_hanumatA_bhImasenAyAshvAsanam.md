+++
title_full = "151 श्रीहनुमान्\u200cजीका भीमसेनको आश्वासन और विदा देकर अन्तर्धान होना"
title = "१५१ हनुमता भीमसेनायाश्वासनम्"

+++


ततः संहृत्य विपुलं तद् वपुः कामतः कृतम्।  
भीमसेनं पुनर्दोर्भ्यां पर्यष्वजत वानरः ॥ १ ॥

परिष्वक्तस्य तस्याशु भ्रात्रा भीमस्य भारत।  
श्रमो नाशमुपागच्छत् सर्वं चासीत् प्रदक्षिणम् ॥ २ ॥

बलं चातिबलो मेने न मेऽस्ति सदृशो महान्।  
ततः पुनरथोवाच पर्यश्रुनयनो हरिः ॥ ३ ॥  
भीममाभाष्य सौहार्दाद् बाष्पगद्‌गदया गिरा।  
गच्छ वीर स्वमावासं स्मर्तव्योऽस्मि कथान्तरे ॥ ४ ॥

इहस्थश्च कुरुश्रेष्ठ न निवेद्योऽस्मि कर्हिचित्।  
धनदस्यालयाच्चापि विसृष्टानां महाबल ॥ ५ ॥  
देशकाल इहायातुं देवगन्धर्वयोषिताम् ।  
ममापि सफलं चक्षुः स्मारितश्चास्मि राघवम् ॥ ६ ॥  
रामाभिधानं विष्णुं हि जगद्‌धृदयनन्दनम्।  
सीतावक्त्रारविन्दर्कं दशास्यध्वान्तभास्करम् ॥ ७ ॥  
मानुषं गात्रसंस्पर्शं गत्वा भीम त्वया सह।  
तदस्मद्दर्शनं वीर कौन्तेयामोघमस्तु ते ॥ ८ ॥

भ्रातृत्वं त्वं पुरस्कृत्य वरं वरय भारत।  
यदि तावन्मया क्षुद्रा गत्वा वारणसाह्वयम् ॥ ९ ॥  
धार्तराष्ट्रा निहन्तव्या यावदेतत् करोम्यहम्।  
शिलया नगरं वापि मर्दितव्यं मया यदि ॥ १० ॥  
बद्ध्वा दुर्योधनं चाद्य आनयामि तवान्तिकम्।  
यावदेतत् करोम्यद्य कामं तव महाबल ॥ ११ ॥

भीमसेनस्तु तद् वाक्यं श्रुत्वा तस्य महात्मनः।  
प्रत्युवाच हनूमन्तं प्रहृष्टेनान्तरात्मना ॥ १२ ॥  
कृतमेव त्वया सर्वं मम वानरपुङ्गव।  
स्वस्ति तेऽस्तु महाबाहो कामये त्वां प्रसीद मे ॥ १३ ॥

सनाथाः पाण्डवाः सर्वे त्वया नाथेन वीर्यवन्।  
तवैव तेजसा सर्वान् विजेष्यामो वयं परान् ॥ १४ ॥

एवमुक्तस्तु हनुमान् भीमसेनमभाषत ।  
भ्रातृत्वात् सौहृदाच्चैव करिष्यामि प्रियं तव ॥ १५ ॥

चमूं विगाह्य शत्रूणां शरशक्तिसमाकुलाम्।  
यदा सिंहरवं वीर करिष्यसि महाबल ॥ १६ ॥  
तदाहं बृंहयिष्यामि स्वरवेण रवं तव।  
विजयस्य ध्वजस्थश्च नादान् मोक्ष्यामि दारुणान् ॥ १७ ॥  
शत्रूणां ये प्राणहराः सुखं येन हनिष्यथ।  
एवमाभाष्य हनुमांस्तदा पाण्डवनन्दनम् ॥ १८ ॥  
मार्गमाख्याय भीमाय तत्रैवान्तरधीयत ॥ १९ ॥