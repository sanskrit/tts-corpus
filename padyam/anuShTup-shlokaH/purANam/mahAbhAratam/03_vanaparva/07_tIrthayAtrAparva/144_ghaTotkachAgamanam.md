+++
title_full = "144 द्रौपदीकी मूर्छा, पाण्डवोंके उपचारसे उसका सचेत होना तथा भीमसेनके स्मरण करनेपर घटोत्कचका आगमन"
title = "१४४ घटोत्कचागमनम्"

+++


क्रोशमात्रं प्रयातेषु पाण्डवेषु महात्मसु।  
पद्भ्यामनुचिता गन्तुं द्रौपदी समुपाविशत् ॥ १ ॥  
श्रान्ता दुःखपरीता च वातवर्षेण तेन च।  
सौकुमार्याच्च पाञ्चाली सम्मुमोह तपस्विनी ॥ २ ॥

सा कम्पमाना मोहेन बाहुभ्यामसितेक्षणा।  
वृत्ताभ्यामनुरूपाभ्यामूरू समवलम्बत ॥ ३ ॥

आलम्बमाना सहितावूरू गजकरोपमौ ।  
पपात सहसा भूमौ वेपन्ती कदली यथा ॥ ४ ॥  
तां पतन्तीं वरारोहां भज्यमानां लतामिव।  
नकुलः समभिद्रुत्य परिजग्राह वीर्यवान् ॥ ५ ॥

राजन् पञ्चालराजस्य सुतेयमसितेक्षणा ।  
श्रान्ता निपतिता भूमौ तामवेक्षस्व भारत ॥ ६ ॥

अदुःखार्हा परं दुःखं प्राप्तेयं मृदुगामिनी।  
आश्वासय महाराज तामिमां श्रमकर्शिताम् ॥ ७ ॥

राजा तु वचनात् तस्य भृशं दुःखसमन्वितः।  
भीमश्च सहदेवश्च सहसा समुपाद्रवन् ॥ ८ ॥

तामवेक्ष्य तु कौन्तेयो विवर्णवदनां कृशाम्।  
अङ्कमानीय धर्मात्मा पर्यदेवयदातुरः ॥ ९ ॥

कथं वेश्मसु गुप्तेषु स्वास्तीर्णशयनोचिता।  
भूमौ निपतिता शेते सुखार्हा वरवर्णिनी ॥ १० ॥

सुकुमारौ कथं पादौ मुखं च कमलप्रभम्।  
मत्कृतेऽद्य वरार्हायाः श्यामतां समुपागतम् ॥ ११ ॥

किमिदं द्यूतकामेन मया कृतमबुद्धिना।  
आदाय कृष्णां चरता वने मृगगणायुते ॥ १२ ॥

सुखं प्राप्स्यसि कल्याणि पाण्डवान् प्राप्य वै पतीन्।  
इति द्रुपदराजेन पित्रा दत्ताऽऽयतेक्षणा ॥ १३ ॥  
तत् सर्वमनवाप्येयं श्रमशोकाध्वकर्शिता ।  
शेते निपतिता भूमौ पापस्य मम कर्मभिः ॥ १४ ॥

तथा लालप्यमाने तु धर्मराजे युधिष्ठिरे।  
धौम्यप्रभृतयः सर्वे तत्राजग्मुर्द्विजोत्तमाः ॥ १५ ॥

ते समाश्वासयामासुराशीर्भिश्चाप्यपूजयन् ।  
रक्षोघ्नांश्च तथा मन्त्राञ्जेपुश्चक्रुश्च ते क्रियाः ॥ १६ ॥

पठ्यमानेषु मन्त्रेषु शान्त्यर्थं परमर्षिभिः।  
स्पृश्यमाना करैः शीतैः पाण्डवैश्च मुहुर्मुहुः ॥ १७ ॥

सेव्यमाना च शीतेन जलमिश्रेण वायुना।  
पाञ्चाली सुखमासाद्य लेभे चेतः शनैः शनैः ॥ १८ ॥

परिगृह्य च तां दीनां कृष्णामजिनसंस्तरे।  
पार्था विश्रामयामासुर्लब्धसंज्ञां तपस्विनीम् ॥ १९ ॥  
तस्या यमौ रक्ततलौ पादौ पूजितलक्षणौ।  
कराभ्यां किणजाताभ्यां शनकैः संववाहतुः ॥ २० ॥

पर्याश्वासयदप्येनां धर्मराजो युधिष्ठिरः ।  
उवाच च कुरुश्रेष्ठो भीमसेनमिदं वचः ॥ २१ ॥

बहवः पर्वता भीम विषमा हिमदुर्गमाः।  
तेषु कृष्णा महाबाहो कथं नु विचरिष्यति ॥ २२ ॥

त्वां राजन् राजपुत्रीं च यमौ च पुरुषर्षभ।  
स्वयं नेष्यामि राजेन्द्र मा विषादे मनः कृथाः ॥ २३ ॥

हैडिम्बश्च महावीर्यो विहगो मद्बलोपमः।  
वहेदनघ सर्वान्नो वचनात् ते घटोत्कचः ॥ २४ ॥

अनुज्ञातो धर्मराज्ञा पुत्रं सस्मार राक्षसम्।  
घटोत्कचस्तु धर्मात्मा स्मृतमात्रः पितुस्तदा ॥ २५ ॥  
कृताञ्जलिरुपातिष्ठदभिवाद्याथ पाण्डवान् ।  
ब्राह्मणांश्च महाबाहुः स च तैरभिनन्दितः ॥ २६ ॥  
उवाच भीमसेनं स पितरं भीमविक्रमम्।  
स्मृतोऽस्मि भवता शीघ्रं शुश्रूषुरहमागतः ॥ २७ ॥  
आज्ञापय महाबाहो सर्वं कर्तास्म्यसंशयम्।  
तच्छ्रुत्वा भीमसेनस्तु राक्षसं परिषस्वजे ॥ २८ ॥