+++
title_full = "111 वेश्याका ऋष्यशृंगको लुभाना और विभाण्डक मुनिका आश्रमपर आकर अपने पुत्रकी चिन्ताका कारण पूछना"
title = "१११ विभाण्डक-ऋष्यशृङ्गयोः संवादः"

+++


सा तु नाव्याश्रमं चक्रे राजकार्यार्थसिद्धये।  
संदेशाच्चैव नृपतेः स्वबुद्ध्या चैव भारत ॥ १ ॥

नानापुष्पफलैर्वृक्षैः कृत्रिमैरुपशोभितैः ।  
नानागुल्मलतोपेतैः स्वादुकामफलप्रदैः ॥ २ ॥

अतीव रमणीयं तदतीव च मनोहरम्।  
चक्रे नाव्याश्रमं रम्यमद्भुतोपमदर्शनम् ॥ ३ ॥

ततो निबध्य तां नावमदूरे काश्यपाश्रमात्।  
चारयामास पुरुषैर्विहारं तस्य वै मुनेः ॥ ४ ॥

ततो दुहितरं वेश्यां समाधायेतिकार्यताम्।  
दृष्ट्‌वान्तरं काश्यपस्य प्राहिणोद् बुद्धिसम्मताम् ॥ ५ ॥

सा तत्र गत्वा कुशला तपोनित्यस्य संनिधौ।  
आश्रमं तं समासाद्य ददर्श तमृषेः सुतम् ॥ ६ ॥

कच्चिन्मुने कुशलं तापसानां  
कच्चिच्च वो मूलफलं प्रभूतम्।  
कच्चिद् भवान् रमते चाश्रमेऽस्मिं-  
स्त्वां वै द्रष्टुं साम्प्रतमागतोऽस्मि ॥ ७ ॥

कच्चित् तपो वर्धते तापसानां  
पिता च ते कच्चिदहीनतेजाः।  
कच्चित् त्वया प्रीयते चैव विप्र  
कच्चित् स्वाध्यायः क्रियते चर्ष्यशृङ्ग ॥ ८ ॥

ऋद्ध्या भवाञ्ज्योतिरिव प्रकाशते  
मन्ये चाहं त्वामभिवादनीयम् ।  
पाद्यं वै ते सम्प्रदास्यामि कामाद्  
यथाधर्मं फलमूलानि चैव ॥ ९ ॥

कौश्यां बृष्यामास्स्व यथोपजोषं  
कृष्णाजिनेनावृतायां सुखायाम् ।  
क्व चाश्रमस्तव किं नाम चेदं  
व्रतं ब्रह्मंश्चरसि हि देववत् त्वम् ॥ १० ॥

ममाश्रमः काश्यपपुत्र रम्य-  
स्त्रियोजनं शैलमिमं परेण ।  
तत्र स्वधर्मो नाभिवादनं मे  
न चोदकं पाद्यमुपस्पृशामि ॥ ११ ॥

भवता नाभिवाद्योऽहमभिवाद्यो भवान् मया।  
व्रतमेतादृशं ब्रह्मन् परिष्वज्यो भवान् मया ॥ १२ ॥

फलानि पक्वानि ददानि तेऽहं  
भल्लातकान्यामलकानि चैव ।  
करूषकाणीङ्‌गुदधन्वनानि  
पिप्पलानां कामकारं कुरुष्व ॥ १३ ॥

सा तानि सर्वाणि विवर्जयित्वा  
भक्ष्याण्यनर्हाणि ददौ ततोऽस्य ।  
तान्यृष्यशृङ्गस्य महारसानि  
भृशं सुरूपाणि रुचिं ददुर्हि ॥ १४ ॥

ददौ च माल्यानि सुगन्धवन्ति  
चित्राणि वासांसि च भानुमन्ति।  
पेयानि चाग्र्याणि ततो मुमोद  
चिक्रीड चैव प्रजहास चैव ॥ १५ ॥  
सा कन्दुकेनारमतास्य मूले  
विभज्यमाना फलिता लतेव ।  
गात्रैश्च गात्राणि निषेवमाणा  
समाश्लिषच्चासकृदृष्यशृङ्गम् ॥ १६ ॥

सर्जानशोकांस्तिलकांश्च वृक्षान्  
सुपुष्पितानवनाम्यावभज्य ।  
विलज्जमानेव मदाभिभूता  
प्रलोभयामास सुतं महर्षेः ॥ १७ ॥

अथर्ष्यशृङ्गं विकृतं समीक्ष्य  
पुनः पुनः पीड्य च कायमस्य।  
अवेक्ष्यमाणा शनकैर्जगाम  
कृत्वाग्निहोत्रस्य तदापदेशम् ॥ १८ ॥

तस्यां गतायां मदनेन मत्तो  
विचेतनश्चाभवदृष्यशृङ्गः ।  
तामेव भावेन गतेन शून्ये  
विनिःश्वसन्नार्तरूपो बभूव ॥ १९ ॥

ततो मुहूर्ताद्धरिपिङ्गलाक्षः  
प्रवेष्टितो रोमभिरानखाग्रात् ।  
स्वाध्यायवान् वृत्तसमाधियुक्तो  
विभाण्डकः काश्यपः प्रादुरासीत् ॥ २० ॥

सोऽपश्यदासीनमुपेत्य पुत्रं  
ध्यायन्तमेकं विपरीतचित्तम् ।  
विनिःश्वसन्तं मुहुरूर्ध्वदृष्टिं  
विभाण्डकः पुत्रमुवाच दीनम् ॥ २१ ॥  
न कल्प्यन्ते समिधः किं नु तात  
कच्चिद्‌धुतं चाग्निहोत्रं त्वयाद्य ।  
सुनिर्णिक्तं स्रुक्स्रुवं होमधेनुः  
कच्चित् सवत्साद्य कृता त्वया च ॥ २२ ॥  
न वै यथापूर्वमिवासि पुत्र  
चिन्तापरश्चासि विचेतनश्च ।  
दीनोऽतिमात्रं त्वमिहाद्य किं नु  
पृच्छामि त्वां क इहाद्यागतोऽभूत् ॥ २३ ॥