+++
title_full = "139 पाण्डवोंकी उत्तराखण्ड-यात्रा और लोमशजी-द्वारा उसकी दुर्गमताका कथन"
title = "१३९ पाण्डवानाम् उत्तराखण्डयात्रा"

+++


उशीरबीजं मैनाकं गिरिं श्वेतं च भारत।  
समतीतोऽसि कौन्तेय कालशैलं च पार्थिव ॥ १ ॥

एषा गङ्गा सप्तविधा राजते भरतर्षभ।  
स्थानं विरजसं पुण्यं यत्राग्निर्नित्यमिध्यते ॥ २ ॥

एतद् वै मानुषेणाद्य न शक्यं द्रष्टुमद्भुतम्।  
समाधिं कुरुताव्यग्रास्तीर्थान्येतानि द्रक्ष्यथ ॥ ३ ॥

एतद् द्रक्ष्यसि देवानामाक्रीडं चरणाङ्कितम्।  
अतिक्रान्तोऽसि कौन्तेय कालशैलं च पर्वतम् ॥ ४ ॥  
श्वेतं गिरिं प्रवेक्ष्यामो मन्दरं चैव पर्वतम्।  
यत्र माणिवरो यक्षः कुबेरश्चैव यक्षराट् ॥ ५ ॥

अष्टाशीतिसहस्राणि गन्धर्वाः शीघ्रगामिनः ।  
तथा किंपुरुषा राजन् यक्षाश्चैव चतुर्गुणाः ॥ ६ ॥  
अनेकरूपसंस्थाना नानाप्रहरणाश्च ते ।  
यक्षेन्द्रं मनुजश्रेष्ठ माणिभद्रमुपासते ॥ ७ ॥

तेषामृद्धिरतीवात्र गतौ वायुसमाश्च ते।  
स्थानात् प्रच्यावयेयुर्ये देवराजमपि ध्रुवम् ॥ ८ ॥

तैस्तात बलिभिर्गुप्ता यातुधानैश्च रक्षिताः।  
दुर्गमाः पर्वताः पार्थ समाधिं परमं कुरु ॥ ९ ॥

कुबेरसचिवाश्चान्ये रौद्रा मैत्राश्च राक्षसाः।  
तैः समेष्याम कौन्तेय संयतो विक्रमेण च ॥ १० ॥

कैलासः पर्वतो राजन् षड्योजनसमुच्छ्रितः।  
यत्र देवा समायान्ति विशाला यत्र भारत ॥ ११ ॥

असंख्येयास्तु कौन्तेय यक्षराक्षसकिन्नराः ।  
नागाः सुपर्णा गन्धर्वाः कुबेरसदनं प्रति ॥ १२ ॥

तान् विगाहस्व पार्थाद्य तपसा च दमेन च।  
रक्ष्यमाणो मया राजन् भीमसेनबलेन च ॥ १३ ॥

स्वस्ति ते वरुणो राजा यमश्च समितिंजयः।  
गङ्गा च यमुना चैव पर्वतश्च दधातु ते ॥ १४ ॥

मरुतश्च सहाश्विभ्यां सरितश्च सरांसि च।  
स्वस्ति देवासुरेभ्यश्च वसुभ्यश्च महाद्युते ॥ १५ ॥

इन्द्रस्य जाम्बूनदपर्वताद् वै  
शृणोमि घोषं तव देवि गङ्गे।  
गोपायैनं त्वं सुभगे गिरिभ्यः  
सर्वाजमीढापचितं नरेन्द्रम् ॥ १६ ॥

ददस्व शर्म प्रविविक्षतोऽस्य  
शैलानिमाञ्छैलसुते नृपस्य ।  
उक्त्वा तथा सागरगां स विप्रो  
यत्तो भवस्वेति शशास पार्थम् ॥ १७ ॥

अपूर्वोऽयं सम्भ्रमो लोमशस्य  
कृष्णां च सर्वे रक्षत मा प्रमादम्।  
देशो ह्ययं दुर्गतमो मतोऽस्य  
तस्मात् परं शौचमिहाचरध्वम् ॥ १८ ॥

ततोऽब्रवीद् भीममुदारवीर्यं  
कृष्णां यत्तः पालय भीमसेन।  
शून्येऽर्जुनेऽसंनिहिते च तात  
त्वामेव कृष्णा भजते भयेषु ॥ १९ ॥

ततो महात्मा स यमौ समेत्य  
मूर्धन्युपाघ्राय विमृज्य गात्रे ।  
उवाच तौ बाष्पकलं स राजा  
मा भैष्टमागच्छतमप्रमत्तौ ॥ २० ॥