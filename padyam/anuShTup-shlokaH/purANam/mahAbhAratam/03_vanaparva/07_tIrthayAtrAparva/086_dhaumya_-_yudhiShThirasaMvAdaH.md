+++
title_full = "086 युधिष्ठिरका धौम्य मुनिसे पुण्य तपोवन, आश्रम एवं नदी आदिके विषयमें पूछना"
title = "०८६ धौम्य - युधिष्ठिरसंवादः"

+++


भ्रातॄणां मतमाज्ञाय नारदस्य च धीमतः।  
पितामहसमं धौम्यं प्राह राजा युधिष्ठिरः ॥ १ ॥

मया स पुरुषव्याघ्रो जिष्णुः सत्यपराक्रमः।  
अस्त्रहेतोर्महाबाहुरमितात्मा विवासितः ॥ २ ॥

स हि वीरोऽनुरक्तश्च समर्थश्च तपोधनः।  
कृती च भृशमप्यस्त्रे वासुदेव इव प्रभुः ॥ ३ ॥

अहं ह्येतावुभौ ब्रह्मन् कृष्णावरिविघातिनौ।  
अभिजानामि विक्रान्तौ तथा व्यासः प्रतापवान् ॥ ४ ॥

त्रियुगौ पुण्डरीकाक्षौ वासुदेवधनंजयौ ।  
नारदोऽपि तथा वेद योऽप्यशंसत् सदा मम ॥ ५ ॥

तथाहमपि जानामि नरनारायणावृषी ।  
शक्तोऽयमित्यतो मत्वा मया स प्रेषितोऽर्जुनः ॥ ६ ॥  
इन्द्रादनवरः शक्रं सुरसूनुः सुराधिपम्।  
द्रष्टुमस्त्राणि चादातुमिन्द्रादिति विवासितः ॥ ७ ॥  
भीष्मद्रोणावतिरथौ कृपो द्रौणिश्च दुर्जयः।  
धृतराष्ट्रस्य पुत्रेण वृता युधि महारथाः ॥ ८ ॥

सर्वे वेदविदः शूराः सर्वास्त्रविदुषस्तथा।  
योद्धुकामाश्च पार्थेन सततं ये महाबलाः।  
स च दिव्यास्त्रवित् कर्णः सूतपुत्रो महारथः ॥ ९ ॥

योऽस्त्रवेगानिलबलः शरार्चिस्तलनिःस्वनः ।  
रजोधूमोऽस्त्रसम्पातो धार्तराष्ट्रानिलोद्धतः ॥ १० ॥  
निसृष्ट इव कालेन युगान्ते ज्वलनो महान्।  
मम सैन्यमयं कक्षं प्रधक्ष्यति न संशयः ॥ ११ ॥

तं स कृष्णानिलोद्‌धूतो दिव्यास्त्रज्वलनो महान्।  
श्वेतवाजिबलाकाभृद् गाण्डीवेन्द्रायुधोल्बणः ॥ १२ ॥  
संरब्धः शरधाराभिः सुदीप्तं कर्णपावकम्।  
अर्जुनोदीरितो मेघः शमयिष्यति संयुगे ॥ १३ ॥  
स साक्षादेव सर्वाणि शक्रात् परपुरंजयः।  
दिव्यान्यस्त्राणि बीभत्सुस्ततश्च प्रतिपत्स्यते ॥ १४ ॥

अलं स तेषां सर्वेषामिति मे धीयते मतिः।  
नास्ति त्वतिकृतार्थानां रणेऽरीणां प्रतिक्रिया ॥ १५ ॥

ते वयं पाण्डवं सर्वे गृहीतास्त्रमरिंदमम्।  
द्रष्टारो न हि बीभत्सुर्भारमुद्यम्य सीदति ॥ १६ ॥

वयं तु तमृते वीरं वनेऽस्मिन् द्विपदां वर।  
अवधानं न गच्छामः काम्यके सह कृष्णया ॥ १७ ॥

भवानन्यद् वनं साधु बह्वन्नं फलवच्छुचि।  
आख्यातु रमणीयं च सेवितं पुण्यकर्मभिः ॥ १८ ॥

यत्र कंचिद् वयं कालं वसन्तः सत्यविक्रमम्।  
प्रतीक्षामोऽर्जुनं वीरं वृष्टिकामा इवाम्बुदम् ॥ १९ ॥

विविधानाश्रमान् कांश्चिद् द्विजातिभ्यः प्रतिश्रुतान्।  
सरांसि सरितश्चैव रमणीयांश्च पर्वतान् ॥ २० ॥  
आचक्ष्व न हि मे ब्रह्मन् रोचते तमृतेऽर्जुनम्।  
वनेऽस्मिन् काम्यके वासो गच्छामोऽन्यां दिशं प्रति ॥ २१ ॥