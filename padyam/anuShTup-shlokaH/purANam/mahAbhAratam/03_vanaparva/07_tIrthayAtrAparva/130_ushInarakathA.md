+++
title_full = "130 विभिन्न तीर्थोंकी महिमा और राजा उशीनरकी कथाका आरम्भ"
title = "१३० उशीनरकथा"

+++


इह मर्त्यास्तनूस्त्यक्त्वा स्वर्गं गच्छन्ति भारत।  
मर्तुकामा नरा राजन्निहायान्ति सहस्रशः ॥ १ ॥

एवमाशीः प्रयुक्ता हि दक्षेण यजता पुरा।  
इह ये वै मरिष्यन्ति ते वै स्वर्गजितो नराः॥२॥  
एषा सरस्वती रम्या दिव्या चौघवती नदी।  
एतद् विनशनं नाम सरस्वत्या विशाम्पते ॥ ३ ॥

द्वारं निषादराष्ट्रस्य येषां दोषात् सरस्वती।  
प्रविष्टा पृथिवीं वीर मा निषादा हि मां विदुः॥४॥  
एष वै चमसोद्भेदो यत्र दृश्या सरस्वती।  
यत्रैनामभ्यवर्तन्त सर्वाः पुण्याः समुद्रगाः ॥ ५ ॥

एतत् सिन्धोर्महत् तीर्थं यत्रागस्त्यमरिंदम।  
लोपामुद्रा समागम्य भर्तारमवृणीत वै ॥ ६ ॥

एतत् प्रकाशते तीर्थं प्रभासं भास्करद्युते।  
इन्द्रस्य दयितं पुण्यं पवित्रं पापनाशनम् ॥ ७ ॥

एतद् विष्णुपदं नाम दृश्यते तीर्थमुत्तमम्।  
एषा रम्या विपाशा च नदी परमपावनी ॥ ८ ॥  
अत्र वै पुत्रशोकेन वसिष्ठो भगवानृषिः।  
बद्‌ध्वाऽऽत्मानं निपतितो विपाशः पुनरुत्थितः ॥ ९ ॥

काश्मीरमण्डलं चैतत् सर्वपुण्यमरिंदम ।  
महर्षिभिश्चाध्युषितं पश्येदं भ्रातृभिः सह ॥ १० ॥  
यत्रोत्तराणां सर्वेषामृषीणां नाहुषस्य च।  
अग्नेश्चैवात्र संवादः काश्यपस्य च भारत ॥ ११ ॥

एतद् द्वारं महाराज मानसस्य प्रकाशते।  
वर्षमस्य गिरेर्मध्ये रामेण श्रीमता कृतम् ॥ १२ ॥

एष वातिकषण्डो वै प्रख्यातः सत्यविक्रमः।  
नात्यवर्तत यद्‌द्वारं विदेहादुत्तरं च यः ॥ १३ ॥

इदमाश्चर्यमपरं देशेऽस्मिन् पुरुषर्षभ ।  
क्षीणे युगे तु कौन्तेय शर्वस्य सह पार्षदैः ॥ १४ ॥  
सहोमया च भवति दर्शनं कामरूपिणः।  
अस्मिन् सरसि सत्रैर्वै चैत्रे मासि पिनाकिनम् ॥ १५ ॥  
यजन्ते याजकाः सम्यक् परिवारं शुभार्थिनः।  
अत्रोपस्पृश्य सरसि श्रद्दधानो जितेन्द्रियः ॥ १६ ॥  
क्षीणपापः शुभाल्लोँकान् प्राप्नुते नात्र संशयः।  
एष उज्जानको नाम पावकिर्यत्र शान्तवान्।  
अरुन्धतीसहायश्च वसिष्ठो भगवानृषिः ॥ १७ ॥

ह्रदश्च कुशवानेष यत्र पद्मं कुशेशयम्।  
आश्रमश्चैव रुक्मिण्या यत्राशाम्यदकोपना ॥ १८ ॥

समाधीनां समासस्तु पाण्डवेय श्रुतस्त्वया।  
तं द्रक्ष्यसि महाराज भृगुतुङ्गं महागिरिम् ॥ १९ ॥

वितस्तां पश्य राजेन्द्र सर्वपापप्रमोचनीम्।  
महर्षिभिश्चाध्युषितां शीततोयां सुनिर्मलाम् ॥ २० ॥

जलां चोपजलां चैव यमुनामभितो नदीम्।  
उशीनरो वै यत्रेष्ट्वा वासवादत्यरिच्यत ॥ २१ ॥

तां देवसमितिं तस्य वासवश्च विशाम्पते।  
अभ्यागच्छन्नृपवरं ज्ञातुमग्निश्च भारत ॥ २२ ॥

जिज्ञासमानौ वरदौ महात्मानमुशीनरम् ।  
इन्द्रः श्येनः कपोतोऽग्निर्भूत्वा यज्ञेऽभिजग्मतुः ॥ २३ ॥

ऊरू राज्ञः समासाद्य कपोतः श्येनजाद् भयात्।  
शरणार्थी तदा राजन् निलिल्ये भयपीडितः ॥ २४ ॥