+++
title_full = "101 वृत्रासुरका वध और असुरोंकी भयंकर मन्त्रणा"
title = "१०१ वृत्रासुरसंहारः"

+++


ततः स वज्री बलिभिर्दैवतैरभिरक्षितः।  
आससाद ततो वृत्रं स्थितमावृत्य रोदसी ॥ १ ॥

कालकेयैर्महाकायैः समन्तादभिरक्षितम् ।  
समुद्यतप्रहरणैः सशृङ्गैरिव पर्वतैः ॥ २ ॥

ततो युद्धं समभवद् देवानां दानवैः सह।  
मुहूर्तं भरतश्रेष्ठ लोकत्रासकरं महत् ॥ ३ ॥

उद्यतप्रतिपिष्टानां खड्‌गानां वीरबाहुभिः ।  
आसीत् सुतुमुलः शब्दः शरीरेष्वभिपात्यताम् ॥ ४ ॥

शिरोभिः प्रपतद्भिश्चाप्यन्तरिक्षान्महीतलम् ।  
तालैरिव महाराज वृन्ताद् भ्रष्टैरदृश्यत ॥ ५ ॥

ते हेमकवचा भूत्वा कालेयाः परिघायुधाः।  
त्रिदशानभ्यवर्तन्त दावदग्धा इवाद्रयः ॥ ६ ॥

तेषां वेगवतां वेगं साभिमानं प्रधावताम्।  
न शेकुस्त्रिदशाः सोढुं ते भग्नाः प्राद्रवन् भयात् ॥ ७ ॥

तान् दृष्ट्वा द्रवतो भीतान् सहस्राक्षः पुरंदरः।  
वृत्रे विवर्धमाने च कश्मलं महदाविशत् ॥ ८ ॥

कालेयभयसंत्रस्तो देवः साक्षात् पुरंदरः।  
जगाम शरणं शीघ्रं तं तु नारायणं प्रभुम् ॥ ९ ॥

तं शक्रं कश्मलाविष्टं दृष्ट्वा विष्णुः सनातनः।  
स्वतेजो व्यदधाच्छक्रे बलमस्य विवर्धयन् ॥ १० ॥

विष्णुना गोपितं शक्रं दृष्ट्वा देवगणास्ततः।  
सर्वे तेजः समादध्युस्तथा ब्रह्मर्षयोऽमलाः ॥ ११ ॥

स समाप्यायितः शक्रो विष्णुना दैवतैः सह।  
ऋषिभिश्च महाभागैर्बलवान् समपद्यत ॥ १२ ॥  
ज्ञात्वा बलस्थं त्रिदशाधिपं तु  
ननाद वृत्रो महतो निनादान्।  
तस्य प्रणादेन धरा दिशश्च  
खं द्यौर्नगाश्चापि चचाल सर्वम् ॥ १३ ॥

ततो महेन्द्रः परमाभितप्तः  
श्रुत्वा रवं घोररूपं महान्तम्।  
भये निमग्नस्त्वरितो मुमोच  
वज्रं महत् तस्य वधाय राजन् ॥ १४ ॥

स शक्रवज्राभिहतः पपात  
महासुरः काञ्चनमाल्यधारी ।  
यथा महाशैलवरः पुरस्तात्  
स मन्दरो विष्णुकराद् विमुक्तः ॥ १५ ॥

तस्मिन् हते दैत्यवरे भयार्तः  
शक्रः प्रदुद्राव सरः प्रवेष्टुम्।  
वज्रं स मेने न कराद् विमुक्तं  
वृत्रं भयाच्चापि हतं न मेने ॥ १६ ॥

सर्वे च देवा मुदिताः प्रहृष्टा  
महर्षयश्चेन्द्रमभिष्टुवन्तः ।  
सर्वांश्च दैत्यांस्त्वरिताः समेत्य  
जघ्नुः सुरा वृत्रवधाभितप्तान् ॥ १७ ॥

तैस्त्रास्यमानास्त्रिदशैः समेतैः  
समुद्रमेवाविविशुर्भयार्ताः ।  
प्रविश्य चैवोदधिमप्रमेयं  
झषाकुलं नक्रसमाकुलं च ॥ १८ ॥  
तदा स्म मन्त्रं सहिताः प्रचक्रु-  
स्त्रैलोक्यनाशार्थमभिस्मयन्तः ।  
तत्र स्म केचिन्मतिनिश्चयज्ञा-  
स्तांस्तानुपायानुपवर्णयन्ति ॥ १९ ॥

तेषां तु तत्र क्रमकालयोगाद्  
घोरा मतिश्चिन्तयतां बभूव ।  
ये सन्ति विद्यातपसोपपन्ना-  
स्तेषां विनाशः प्रथमं तु कार्यः ॥ २० ॥  
लोका हि सर्वे तपसा ध्रियन्ते  
तस्मात् त्वरध्वं तपसः क्षयाय।  
ये सन्ति केचिच्च वसुंधरायां  
तपस्विनो धर्मविदश्च तज्ज्ञाः ॥ २१ ॥  
तेषां वधः क्रियतां क्षिप्रमेव  
तेषु प्रणष्टेषु जगत् प्रणष्टम्।  
एवं हि सर्वे गतबुद्धिभावा  
जगद्विनाशे परमप्रहृष्टाः ॥ २२ ॥  
दुर्गं समाश्रित्य महोर्मिमन्तं  
रत्नाकरं वरुणस्यालयं स्म ॥ २३ ॥