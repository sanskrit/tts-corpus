+++
title_full = "155 भयंकर उत्पात देखकर युधिष्ठिर आदिकी चिन्ता और सबका गन्धमादनपर्वतपर सौगन्धिकवनमें भीमसेनके पास पहुँचना"
title = "१५५ पाण्डवानां भीमसेनं प्रति चिन्ता"

+++


ततस्तानि महार्हाणि दिव्यानि भरतर्षभ।  
बहूनि बहुरूपाणि विरजांसि समाददे ॥ १ ॥

ततो वायुर्महान् शीघ्रो नीचैः शर्करकर्षणः।  
प्रादुरासीत् खरस्पर्शः संग्राममभिचोदयन् ॥ २ ॥

पपात महती चोल्का सनिर्घाता महाभया।  
निष्प्रभश्चाभवत् सूर्यश्छन्नरश्मिस्तमोवृतः ॥ ३ ॥

निर्घातश्चाभवद् भीमो भीमे विक्रममास्थिते।  
चचाल पृथिवी चापि पांसुवर्षं पपात च ॥ ४ ॥

सलोहिता दिशश्चासन् खरवाचो मृगद्विजाः।  
तमोवृतमभूत् सर्वं न प्राज्ञायत किंचन ॥ ५ ॥

अन्ये च बहवो भीमा उत्पातास्तत्र जज्ञिरे।  
तदद्भुतमभिप्रेक्ष्य धर्मपुत्रो युधिष्ठिरः ॥ ६ ॥  
उवाच वदतां श्रेष्ठः कोऽस्मानभिभविष्यति।  
सज्जीभवत भद्रं वः पाण्डवा युद्धदुर्मदाः ॥ ७ ॥  
यथारूपाणि पश्यामि स्वभ्यग्रो नः पराक्रमः।  
एवमुक्त्वा ततो राजा वीक्षाञ्चक्रे समन्ततः ॥ ८ ॥

अपश्यमानो भीमं तु धर्मपुत्रो युधिष्ठिरः।  
ततः कृष्णां यमौ चापि समीपस्थावरिंदमः ॥ ९ ॥  
पप्रच्छ भ्रातरं भीमं भीमकर्माणमाहवे।  
कच्चित् क्व भीमः पाञ्चालि किंचित् कृत्यं चिकीर्षति ॥ १० ॥

कृतवानपि वा वीरः साहसं साहसप्रियः।  
इमे ह्यकस्मादुत्पाता महासमरदर्शनाः ॥ ११ ॥

दर्शयन्तो भयं तीव्रं प्रादुर्भूताः समन्ततः।  
तं तथावादिनं कृष्णा प्रत्युवाच मनस्विनी।  
प्रिया प्रियं चिकीर्षन्ती महिषी चारुहासिनी ॥ १२ ॥

यत् तत् सौगन्धिकं राजन्नाहृतं मातरिश्वना।  
तन्मया भीमसेनस्य प्रीतयाद्योपपादितम् ॥ १३ ॥  
अपि चोक्तो मया वीरो यदि पश्येर्बहून्यपि।  
तानि सर्वाण्युपादाय शीघ्रमागम्यतामिति ॥ १४ ॥

स तु नूनं महाबाहुः प्रियार्थं मम पाण्डवः।  
प्रागुदीचीं दिशं राजंस्तान्याहर्तुमितो गतः ॥ १५ ॥

उक्तस्त्वेवं तया राजा यमाविदमथाब्रवीत्।  
गच्छाम सहितास्तूर्णं येन यातो वृकोदरः ॥ १६ ॥

वहन्तु राक्षसा विप्रान्‌ यथाश्रान्तान्‌ यथाकृशान्।  
त्वमप्यमरसंकाश वह कृष्णां घटोत्कच ॥ १७ ॥

व्यक्तं दूरमितो भीमः प्रविष्ट इति मे मतिः।  
चिरं च तस्य कालोऽयं स च वायुसमो जवे॥१८॥  
तरस्वी वैनतेयस्य सदृशो भुवि लंघने।  
उत्पतेदपि चाकाशं निपतेच्च यथेच्छकम् ॥ १९ ॥

तमन्वियाम भवतां प्रभावाद् रजनीचराः।  
पुरा स नापराध्नोति सिद्धानां ब्रह्मवादिनाम् ॥ २० ॥

तथेत्युक्त्वा तु ते सर्वे हैडिम्बप्रमुखास्तदा।  
उद्देशज्ञाः कुबेरस्य नलिन्या भरतर्षभ ॥ २१ ॥  
आदाय पाण्डवांश्चैव तांश्च विप्राननेकशः।  
लोमशेनैव सहिताः प्रययुः प्रीतमानसाः ॥ २२ ॥

ते सर्वे त्वरिता गत्वा ददृशुः शुभकाननाम्।  
पद्मसौगन्धिकवतीं नलिनीं सुमनोरमाम् ॥ २३ ॥

तं च भीमं महात्मानं तस्यास्तीरे मनस्विनम्।  
ददृशुर्निहतांश्चैव यक्षांश्च विपुलेक्षणान् ॥ २४ ॥  
भिन्नकायाक्षिबाहूरून् संचूर्णितशिरोधरान् ।  
तं च भीमं महात्मानं तस्यास्तीरे व्यवस्थितम् ॥ २५ ॥

सक्रोधं स्तब्धनयनं संदष्टदशनच्छदम् ।  
उद्यम्य च गदां दोर्भ्यां नदीतीरेष्ववस्थितम् ॥ २६ ॥

प्रजासंक्षेपसमये दण्डहस्तमिवान्तकम् ।  
तं दृष्ट्वा धर्मराजस्तु परिष्वज्य पुनः पुनः ॥ २७ ॥

उवाच श्लक्ष्णया वाचा कौन्तेय किमिदं कृतम्।  
साहसं बत भद्रं ते देवानामथ चाप्रियम् ॥ २८ ॥

पुनरेवं न कर्तव्यं मम चेदिच्छसि प्रियम्।  
अनुशिष्य तु कौन्तेयं पद्मानि परिगृह्य च ॥ २९ ॥  
तस्यामेव नलिन्यां तु विजह्रुरमरोपमाः।  
एतस्मिन्नेव काले तु प्रगृहीतशिलायुधाः ॥ ३० ॥  
प्रादुरासन् महाकायास्तस्योद्यानस्य रक्षिणः ।  
ते दृष्ट्वा धर्मराजानं महर्षिं चापि लोमशम् ॥ ३१ ॥  
नकुलं सहदेवं च तथान्यान् ब्राह्मणर्षभान्।  
विनयेन नताः सर्वे प्रणिपत्य च भारत ॥ ३२ ॥  
सान्त्विता धर्मराजेन प्रसेदुः क्षणदाचराः।  
विदिताश्च कुबेरस्य तत्र ते कुरुपुङ्गवाः ॥ ३३ ॥  
ऊषुर्नातिचिरं कालं रममाणाः कुरूद्वहाः।  
प्रतीक्षमाणा बीभत्सुं गन्धमादनसानुषु ॥ ३४ ॥