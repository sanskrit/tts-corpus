+++
title_full = "104 अगस्त्यजीका विन्ध्यपर्वतको बढ़नेसे रोकना और देवताओंके साथ सागर-तटपर जाना"
title = "१०४ अगस्त्येन विन्ध्यपर्वताभिवर्धनरोधनम्"

+++


किमर्थं सहसा विन्ध्यः प्रवृद्धः क्रोधमूर्च्छितः।  
एतदिच्छाम्यहं श्रोतुं विस्तरेण महामुने ॥ १ ॥

अद्रिराजं महाशैलं मेरुं कनकपर्वतम्।  
उदयास्तमने भानुः प्रदक्षिणमवर्तत ॥ २ ॥

तं तु दृष्ट्वा तथा विन्ध्यः शैलः सूर्यमथाब्रवीत्।  
यथा हि मेरुर्भवता नित्यशः परिगम्यते ॥ ३ ॥  
प्रदक्षिणश्च क्रियते मामेवं कुरु भास्कर।  
एवमुक्तस्ततः सूर्यः शैलेन्द्रं प्रत्यभाषत ॥ ४ ॥  
नाहमात्मेच्छया शैलं करोम्येनं प्रदक्षिणम्।  
एष मार्गः प्रदिष्टो मे यैरिदं निर्मितं जगत् ॥ ५ ॥

एवमुक्तस्ततः क्रोधात् प्रवृद्धः सहसाचलः।  
सूर्याचन्द्रमसोर्मार्गं रोद्‌धुमिच्छन् परंतप ॥ ६ ॥

ततो देवाः सहिताः सर्व एव  
विन्ध्यं समागम्य महाद्रिराजम् ।  
निवारयामासुरुपायतस्तं  
न च स्म तेषां वचनं चकार ॥ ७ ॥

अथाभिजग्मुर्मुनिमाश्रमस्थं  
तपस्विनं धर्मभृतां वरिष्ठम् ।  
अगस्त्यमत्यद्भुतवीर्यवन्तं  
तं चार्थमूचुः सहिताः सुरास्ते ॥ ८ ॥

सूर्याचन्द्रमसोर्मार्गं नक्षत्राणां गतिं तथा।  
शैलराजो वृणोत्येष विन्ध्यः क्रोधवशानुगः ॥ ९ ॥  
तं निवारयितुं शक्तो नान्यः कश्चिद् द्विजोत्तम।  
ऋते त्वां हि महाभाग तस्मादेनं निवारय ॥ १० ॥

तच्छ्रुत्वा वचनं विप्रः सुराणां शैलमभ्यगात्।  
सोऽभिगम्याब्रवीद् विन्ध्यं सदारः समुपस्थितः ॥ ११ ॥

मार्गमिच्छाम्यहं दत्तं भवता पर्वतोत्तम।  
दक्षिणामभिगन्तास्मि दिशं कार्येण केनचित् ॥ १२ ॥

यावदागमनं मह्यं तावत् त्वं प्रतिपालय।  
निवृत्ते मयि शैलेन्द्र ततो वर्धस्व कामतः ॥ १३ ॥

एवं स समयं कृत्वा विन्ध्येनामित्रकर्शन।  
अद्यापि दक्षिणाद्देशाद् वारुणिर्न निवर्तते ॥ १४ ॥

एतत् ते सर्वमाख्यातं यथा विन्ध्यो न वर्धते।  
अगस्त्यस्य प्रभावेण यन्मां त्वं परिपृच्छसि ॥ १५ ॥

कालेयास्तु यथा राजन् सुरैः सर्वैर्निषूदिताः।  
अगस्त्याद् वरमासाद्य तन्मे निगदतः शृणु ॥ १६ ॥

त्रिदशानां वचः श्रुत्वा मैत्रावरुणिरब्रवीत्।  
किमर्थमभियाताः स्थ वरं मत्तः कमिच्छथ।  
एवमुक्तास्ततस्तेन देवता मुनिमब्रुवन् ॥ १७ ॥  
(सर्वे प्राञ्जलयो भूत्वा पुरन्दरपुरोगमाः।)

एवं त्वयेच्छाम कृतं हि कार्यं  
महार्णवं पीयमानं महात्मन् ।  
ततो वधिष्याम सहानुबन्धान्  
कालेयसंज्ञान् सुरविद्विषस्तान् ॥ १८ ॥

त्रिदशानां वचः श्रुत्वा तथेति मुनिरब्रवीत्।  
करिष्ये भवतां कामं लोकानां च महत् सुखम् ॥ १९ ॥

एवमुक्त्वा ततोऽगच्छत् समुद्रं सरितां पतिम्।  
ऋषिभिश्च तपःसिद्धैः सार्धं देवैश्च सुव्रत ॥ २० ॥

मनुष्योरगगन्धर्वयक्षकिंपुरुषास्तथा ।  
अनुजग्मुर्महात्मानं द्रष्टुकामास्तदद्भुतम् ॥ २१ ॥

ततोऽभ्यगच्छन् सहिताः समुद्रं भीमनिःस्वनम्।  
नृत्यन्तमिव चोर्मीभिर्वल्गन्तमिव वायुना ॥ २२ ॥

हसन्तमिव फेनौघैः स्खलन्तं कन्दरेषु च।  
नानाग्राहसमाकीर्णं नानाद्विजगणान्वितम् ॥ २३ ॥

अगस्त्यसहिता देवाः सगन्धर्वमहोरगाः ।  
ऋषयश्च महाभागाः समासेदुर्महोदधिम् ॥ २४ ॥