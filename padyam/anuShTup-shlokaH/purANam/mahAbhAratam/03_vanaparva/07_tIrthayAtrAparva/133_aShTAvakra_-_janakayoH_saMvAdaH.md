+++
title_full = "133 अष्टावक्रका द्वारपाल तथा राजा जनकसे वार्तालाप"
title = "१३३ अष्टावक्र - जनकयोः संवादः"

+++


अन्धस्य पन्था बधिरस्य पन्थाः  
स्त्रियः पन्था भारवाहस्य पन्थाः।  
राज्ञः पन्था ब्राह्मणेनासमेत्य  
समेत्य तु ब्राह्मणस्यैव पन्थाः ॥ १ ॥

पन्था अयं तेऽद्य मयातिदिष्टो  
येनेच्छसि तेन कामं व्रजस्व।  
न पावको विद्यते वै लघीया-  
निन्द्रोऽपि नित्यं नमते ब्राह्मणानाम् ॥ २ ॥

प्राप्तौ स्व यज्ञं नृप संदिदृक्षू  
कौतूहलं नौ बलवन्नरेन्द्र ।  
प्राप्ताविहावामतिथी प्रवेशं  
काङ्‌क्षावहे द्वारपतेस्तवाज्ञाम् ॥ ३ ॥

ऐन्द्रद्युम्ने यज्ञदृशाविहावां  
विवक्षू वै जनकेन्द्रं दिदृक्षू।  
तौ वै क्रोधव्याधिना दह्यमाना-  
वयं च नौ द्वारपालो रुणद्धि ॥ ४ ॥

बन्देः समादेशकरा वयं स्म  
निबोध वाक्यं च मयेर्यमाणम्।  
न वै बालाः प्रविशन्त्यत्र विप्रा  
वृद्धा विदग्धाः प्रविशन्त्यत्र विप्राः ॥ ५ ॥

यद्यत्र वृद्धेषु कृतः प्रवेशो  
युक्तं प्रवेष्टुं मम द्वारपाल।  
वयं हि वृद्धाश्चरितव्रताश्च  
वेदप्रभावेण समन्विताश्च ॥ ६ ॥

शुश्रूषवश्चापि जितेन्द्रियाश्च  
ज्ञानागमे चापि गताः स्म निष्ठाम्।  
न बाल इत्यवमन्तव्यमाहु-  
र्बालोऽप्यग्निर्दहति स्पृश्यमानः ॥ ७ ॥

सरस्वतीमीरय वेदजुष्टा-  
मेकाक्षरां बहुरूपां विराजम् ।  
अङ्गात्मानं समवेक्षस्व बालं  
किं श्लाघसे दुर्लभो वै मनीषी ॥ ८ ॥

न ज्ञायते कायवृद्ध्या विवृद्धि-  
र्यथाष्ठीला शाल्मलेः सम्प्रवृद्धा ।  
ह्रस्वोऽल्पकायः फलितो विवृद्धो  
यश्चाफलस्तस्य न वृद्धभावः ॥ ९ ॥

वृद्धेभ्य एवेह मतिं स्म बाला  
गृह्णन्ति कालेन भवन्ति वृद्धाः।  
न हि ज्ञानमल्पकालेन शक्यं  
कस्माद् बालः स्थविर इव प्रभाषसे ॥ १० ॥

न तेन स्थविरो भवति येनास्य पलितं शिरः।  
बालोऽपि यः प्रजानाति तं देवाः स्थविरं विदुः ॥ ११ ॥

न हायनैर्न पलितैर्न वित्तेन न बन्धुभिः।  
ऋषयश्चक्रिरे धर्मं योऽनूचानः स नो महान् ॥ १२ ॥

दिदृक्षुरस्मि सम्प्राप्तो बन्दिनं राजसंसदि।  
निवेदयस्व मां द्वाःस्थ राज्ञे पुष्करमालिने ॥ १३ ॥

द्रष्टास्यद्य वदतोऽस्मान् द्वारपाल मनीषिभिः।  
सह वादे विवृद्धे तु बन्दिनं चापि निर्जितम् ॥ १४ ॥

पश्यन्तु विप्राः परिपूर्णविद्याः  
सहैव राज्ञा सपुरोधमुख्याः ।  
उताहो वाप्युच्चतां नीचतां वा  
तूष्णींभूतेष्वेव सर्वेष्वथाद्य ॥ १५ ॥

कथं यज्ञं दशवर्षो विशेस्त्वं  
विनीतानां विदुषां सम्प्रवेशम् ।  
उपायतः प्रयतिष्ये तवाहं  
प्रवेशने कुरु यत्नं यथावत् ॥ १६ ॥

(एष राजा संश्रवणे स्थितस्ते  
स्तुह्येनं त्वं वचसा संस्कृतेन।  
स चानुज्ञां दास्यति प्रीतियुक्तः  
प्रवेशने यच्च किंचित् तवेष्टम्॥)

भो भो राजञ्जनकानां वरिष्ठ  
त्वं वै सम्राट् त्वयि सर्वं समृद्धम्।  
त्वं वा कर्ता कर्मणां यज्ञियानां  
ययातिरेको नृपतिर्वा पुरस्तात् ॥ १७ ॥

वृद्धान् बन्दी वादविदो निगृह्य  
वादे भग्नानप्रतिशङ्कमानः ।  
त्वयाभिसृष्टैः पुरुषैराप्तकृद्भि-  
र्जले सर्वान् मज्जयतीति नः श्रुतम् ॥ १८ ॥

सोऽहं श्रुत्वा ब्राह्मणानां सकाशाद्  
ब्रह्माद्वैतं कथयितुमागतोऽस्मि ।  
क्वासौ बन्दी यावदेनं समेत्य  
नक्षत्राणीव सविता नाशयामि ॥ १९ ॥

आशंससे बन्दिनं वै विजेतु-  
मविज्ञाय त्वं वाक्यबलं परस्य।  
विज्ञातवीर्यैः शक्यमेवं प्रवक्तुं  
दृष्टश्चासौ ब्राह्मणैर्वेदशीलैः ॥ २० ॥

आशंससे त्वं बन्दिनं वै विजेतु-  
मविज्ञाय तु बलं बन्दिनोऽस्य।  
समागता ब्राह्मणास्तेन पूर्वं  
न शोभन्ते भास्करेणेव ताराः ॥ २१ ॥

आशंसन्तो बन्दिनं जेतुकामा-  
स्तस्यान्तिकं प्राप्य विलुप्तशोभाः ।  
विज्ञानमत्ता निःसृताश्चैव तात  
कथं सदस्यैर्वचनं विस्तरेयुः ॥ २२ ॥

विवादितोऽसौ न हि मादृशैर्हि  
सिंहीकृतस्तेन वदत्यभीतः ।  
समेत्य मां निहतः शेष्यतेऽद्य  
मार्गे भग्नं शकटमिवाचलाक्षम् ॥ २३ ॥

त्रिंशकद्वादशांशस्य चतुर्विंशतिपर्वणः ।  
यस्त्रिषष्टिशतारस्य वेदार्थं स परः कविः ॥ २४ ॥

चतुर्विंशतिपर्व त्वां षण्नाभि द्वादशप्रधि।  
तत् त्रिषष्टिशतारं वै चक्रं पातु सदागति ॥ २५ ॥

वडवे इव संयुक्ते श्येनपाते दिवौकसाम्।  
कस्तयोर्गर्भमाधत्ते गर्भं सुषुवतुश्च कम् ॥ २६ ॥

मा स्म ते ते गृहे राजञ्छात्रवाणामपि ध्रुवम्।  
वातसारथिरागन्ता गर्भं सुषुवतुश्च तम् ॥ २७ ॥

किंस्वित् सुप्तं न निमिषति किंस्विज्जातं न चोपति।  
कस्य स्विद्धृदयं नास्ति किं स्विद् वेगेन वर्धते ॥ २८ ॥

मत्स्यः सुप्तो न निमिषत्यण्डं जातं न चोपति।  
अश्मनो हृदयं नास्ति नदी वेगेन वर्धते ॥ २९ ॥

न त्वां मन्ये मानुषं देवसत्त्वं  
न त्वं बालः स्थविरः सम्मतो मे।  
न ते तुल्यो विद्यते वाक्प्रलापे  
तस्मात् द्वारं वितराम्येष बन्दी ॥ ३० ॥