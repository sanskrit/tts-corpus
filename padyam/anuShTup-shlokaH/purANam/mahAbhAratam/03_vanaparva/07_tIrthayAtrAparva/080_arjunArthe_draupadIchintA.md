+++
title_full = "080 अर्जुनके लिये द्रौपदीसहित पाण्डवोंकी चिन्ता"
title = "०८० अर्जुनार्थे द्रौपदीचिन्ता"

+++


भगवन् काम्यकात् पार्थे गते मे प्रपितामहे।  
वाण्डवाः किमकुर्वंस्ते तमृते सव्यसाचिनम् ॥ १ ॥

स हि तेषां महेष्वासो गतिरासीदनीकजित्।  
आदित्यानां यथा विष्णुस्तथैव प्रतिभाति मे ॥ २ ॥

तेनेन्द्रसमवीर्येण संग्रामेष्वनिवर्तिना ।  
विनाभूता वने वीराः कथमासन् पितामहाः ॥ ३ ॥

गते तु पाण्डवे तात काम्यकात् सत्यविक्रमे।  
बभूवुः पाण्डवेयास्ते दुःखशोकपरायणाः ॥ ४ ॥

आक्षिप्तसूत्रा मणयश्छिन्नपक्षा इव द्विजाः।  
अप्रीतमनसः सर्वे बभूवुरथ पाण्डवाः ॥ ५ ॥

वनं तु तदभूत् तेन हीनमक्लिष्टकर्मणा।  
कुबेरेण यथा हीनं वनं चैत्ररथं तथा ॥ ६ ॥

तमृते ते नरव्याघ्राः पाण्डवा जनमेजय।  
मुदमप्राप्नुवन्तो वै काम्यके न्यवसंस्तदा ॥ ७ ॥

ब्राह्मणार्थे पराक्रान्ताः शुद्धैर्बाणैर्महारथाः ।  
निघ्नन्तो भरतश्रेष्ठ मेध्यान् बहुविधान् मृगान् ॥ ८ ॥

नित्यं हि पुरुषव्याघ्रा वन्याहारमरिंदमाः।  
उपाकृत्य उपाहृत्य ब्राह्मणेभ्यो न्यवेदयन् ॥ ९ ॥

सर्वे संन्यवसंस्तत्र सोत्कण्ठाः पुरुषर्षभाः।  
अहृष्टमनसः सर्वे गते राजन् धनंजये ॥ १० ॥

विशेषतस्तु पाञ्चाली स्मरन्ती मध्यमं पतिम्।  
उद्विग्नं पाण्डवश्रेष्ठमिदं वचनमब्रवीत् ॥ ११ ॥

योऽर्जुनेनार्जुनस्तुल्यो द्विबाहुर्बहुबाहुना ।  
तमृते पाण्डवश्रेष्ठ वनं न प्रतिभाति मे ॥ १२ ॥

शून्यामिव प्रपश्यामि तत्र तत्र महीमिमाम्।  
बह्वाश्चर्यमिदं चापि वनं कुसुमितद्रुमम् ॥ १३ ॥  
न तथा रमणीयं वै तमृते सव्यसाचिनम्।  
नीलाम्बुदसमप्रख्यं मत्तमातङ्गगामिनम् ॥ १४ ॥  
तमृते पुण्डरीकाक्षं काम्यकं नातिभाति मे।  
यस्य वा धनुषो घोषः श्रूयते चाशनिस्वनः।  
न लभे शर्म वै राजन् स्मरन्ती सव्यसाचिनम् ॥ १५ ॥

तथा लालप्यमानां तां निशम्य परवीरहा।  
भीमसेनो महाराज द्रौपदीमिदमब्रवीत् ॥ १६ ॥

मनःप्रीतिकरं भद्रे यद् ब्रवीषि सुमध्यमे।  
तन्मे प्रीणाति हृदयममृतप्राशनोपमम् ॥ १७ ॥

यस्य दीर्घौ समौ पीनौ भुजौ परिघसंनिभौ।  
मौर्वीकृतकिणौ वृत्तौ खड्‌गायुधधनुर्धरौ ॥ १८ ॥  
निष्काङ्गदकृतापीडौ पञ्चशीर्षाविवोरगौ ।  
तमृते पुरुषव्याघ्रं नष्टसूर्यमिवाम्बरम् ॥ १९ ॥

यमाश्रित्य महाबाहुं पाञ्चालाः कुरवस्तथा।  
सुराणामपि मत्तानां पृतनासु न बिभ्यति ॥ २० ॥  
यस्य बाहू समाश्रित्य वयं सर्वे महात्मनः।  
मन्यामहे जितानाजौ परान् प्राप्तां च मेदिनीम् ॥ २१ ॥  
तमृते फाल्गुनं वीरं न लभे काम्यके धृतिम्।  
पश्यामि च दिशः सर्वास्तिमिरेणावृता इव।

ततोऽब्रवीत् साश्रुकण्ठो नकुलः पाण्डुनन्दनः ॥ २२ ॥

यस्मिन् दिव्यानि कर्माणि कथयन्ति रणाजिरे।  
देवा अपि युधां श्रेष्ठं तमृते का रतिर्वने ॥ २३ ॥

उदीचीं यो दिशं गत्वा जित्वा युधि महाबलान्।  
गन्धर्वमुख्याञ्छतशो हयाल्ँलेभे महाद्युतिः ॥ २४ ॥

राज्ञे तित्तिरिकल्माषाञ्छ्रीमतोऽनिलरंहसः ।  
प्रादाद् भ्रात्रे प्रियः प्रेम्णा राजसूये महाक्रतौ ॥ २५ ॥

तमृते भीमधन्वानं भीमादवरजं वने।  
कामये काम्यके वासं नेदानीममरोपमम् ॥ २६ ॥

यो धनानि च कन्याश्च युधि जित्वा महारथः।  
आजहार पुरा राज्ञे राजसूये महाक्रतौ ॥ २७ ॥  
यः समेतान् मृधे जित्वा यादवानमितद्युतिः।  
सुभद्रामाजहारैको वासुदेवस्य सम्मते ॥ २८ ॥

तस्य जिष्णोर्बृसीं दृष्ट्वा शून्यामिव निवेशने।  
हृदयं मे महाराज न शाम्यति कदाचन ॥ २९ ॥  
वनादस्माद् विवासं तु रोचयेऽहमरिंदम।  
न हि नस्तमृते वीरं रमणीयमिदं वनम् ॥ ३० ॥