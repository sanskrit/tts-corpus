+++
title_full = "121 राजा गयके यज्ञकी प्रशंसा, पयोष्णी, वैदूर्य पर्वत और नर्मदाके माहात्म्य तथा च्यवन-सुकन्याके चरित्रका आरम्भ"
title = "१२१ वैढूर्यपर्वतपयोष्णीनर्मदानदीनां माहात्म्यम्"

+++


नृगेण यजमानेन सोमेनेह पुरंदरः।  
तर्पितः श्रूयते राजन् स तृप्तो मुदमभ्यगात् ॥ १ ॥

इह देवैः सहेन्द्रैश्च प्रजापतिभिरेव च।  
इष्टं बहुविधैर्यज्ञैर्महद्भिर्भूरिदक्षिणैः ॥ २ ॥

आमूर्तरयसश्चेह राजा वज्रधरं प्रभुम्।  
तर्पयामास सोमेन हयमेधेषु सप्तसु ॥ ३ ॥

तस्य सप्तसु यज्ञेषु सर्वमासीद्धिरण्मयम्।  
वानस्पत्यं च भौमं च यद् द्रव्यं नियतं मखे॥४॥

चषालयूपचमसाः स्थाल्यः पात्र्यः स्रुचः स्रुवाः।  
तेष्वेव चास्य यज्ञेषु प्रयोगाः सप्त विश्रुताः ॥ ५ ॥

सप्तैकैकस्य यूपस्य चषालाश्चोपरि स्थिताः।  
तस्य स्म यूपान् यज्ञेषु भ्राजमानान् हिरण्मयान् ॥ ६ ॥  
स्वयमुत्थापयामासुर्देवाः सेन्द्रा युधिष्ठिर ।  
तेषु तस्य मखाग्र्येषु गयस्य पृथिवीपतेः ॥ ७ ॥  
अमाद्यदिन्द्रः सोमेन दक्षिणाभिर्द्विजातयः ।  
प्रसंख्यानानसंख्येयान् प्रत्यगृह्णन् द्विजातयः ॥ ८ ॥

सिकता वा यथा लोके यथा वा दिवि तारकाः।  
यथा वा वर्षतो धारा असंख्येयाः स्म केनचित् ॥ ९ ॥  
तथैव तदसंख्येयं धनं यत् प्रददौ गयः।  
सदस्येभ्यो महाराज तेषु यज्ञेषु सप्तसु ॥ १० ॥

भवेत् संख्येयमेतद्धि यदेतत् परिकीर्तितम्।  
न तस्य शक्याः संख्यातुं दक्षिणा दक्षिणावतः ॥ ११ ॥

हिरण्मयीभिर्गोभिश्च कृताभिर्विश्वकर्मणा ।  
ब्राह्मणांस्तर्पयामास नानादिग्भ्यः समागतान् ॥ १२ ॥  
अल्पावशेषा पृथिवी चैत्यैरासीन्महात्मनः ।  
गयस्य यजमानस्य तत्र तत्र विशाम्पते ॥ १३ ॥

स लोकान् प्राप्तवानैन्द्रान् कर्मणा तेन भारत।  
सलोकतां तस्य गच्छेत् पयोष्ण्यां य उपस्पृशेत् ॥ १४ ॥

तस्मात् त्वमत्र राजेन्द्र भ्रातृभिः सहितोऽच्युत।  
उपस्पृश्य महीपाल धूतपाप्मा भविष्यसि ॥ १५ ॥

स पयोष्ण्यां नरश्रेष्ठः स्नात्वा वै भ्रातृभिः सह।  
वैदूर्यपर्वतं चैव नर्मदां च महानदीम् ॥ १६ ॥  
(उद्दिश्य पाण्डवश्रेष्ठः स प्रतस्थे महीपतिः।)  
समागमत तेजस्वी भ्रातृभिः सहितोऽनघ।  
तत्रास्य सर्वाण्याचख्यौ लोमशो भगवानृषिः ॥ १७ ॥  
तीर्थानि रमणीयानि पुण्यान्यायतनानि च।  
यथायोगं यथाप्रीति प्रययौ भ्रातृभिः सह।  
तत्र तत्राददाद् वित्तं ब्राह्मणेभ्यः सहस्रशः ॥ १८ ॥

देवानामेति कौन्तेय तथा राज्ञां सलोकताम्।  
वैदूर्यपर्वतं दृष्ट्‌वा नर्मदामवतीर्य च ॥ १९ ॥

संधिरेष नरश्रेष्ठ त्रेताया द्वापरस्य च।  
एनमासाद्य कौन्तेय सर्वपापैः प्रमुच्यते ॥ २० ॥

एष शर्यातियज्ञस्य देशस्तात प्रकाशते।  
साक्षाद् यत्रापिबत् सोममश्विभ्यां सह कौशिकः ॥ २१ ॥

चुकोप भार्गवश्चापि महेन्द्रस्य महातपाः।  
संस्तम्भयामास च तं वासवं च्यवनः प्रभुः।  
सुकन्यां चापि भार्यां स राजपुत्रीमवाप्तवान् ॥ २२ ॥  
(नासत्यौ च महाभाग कृतवान् सोमपीथिनौ।)

कथं विष्टम्भितस्तेन भगवान् पाकशासनः।  
किमर्थं भार्गवश्चापि कोपं चक्रे महातपाः ॥ २३ ॥

नासत्यौ च कथं ब्रह्मन् कृतवान् सोमपीथिनौ।  
एतत् सर्वं यथावृत्तमाख्यातु भगवान् मम ॥ २४ ॥