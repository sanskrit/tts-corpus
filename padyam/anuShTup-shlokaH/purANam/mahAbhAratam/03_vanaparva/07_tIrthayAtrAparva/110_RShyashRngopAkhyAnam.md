+++
title_full = "110 नन्दा तथा कौशिकीका माहात्म्य, ऋष्यशृंग मुनिका उपाख्यान और उनको अपने राज्यमें लानेके लिये राजा लोमपादका प्रयत्न"
title = "११० ऋष्यशृङ्गोपाख्यानम्"

+++


ततः प्रयातः कौन्तेयः क्रमेण भरतर्षभ।  
नन्दामपरनन्दां च नद्यौ पापभयापहे ॥ १ ॥

पर्वतं स समासाद्य हेमकूटमनामयम्।  
अचिन्त्यानद्भुतान् भावान् ददर्श सुबहून् नृपः ॥ २ ॥

वाताबद्धा भवन्मेघा उपलाश्च सहस्रशः।  
नाशक्नुवंस्तमारोढुं विषण्णमनसो जनाः ॥ ३ ॥

वायुर्नित्यं ववौ तत्र नित्यं देवश्च वर्षति।  
स्वाध्यायघोषश्च तथा श्रूयते न च दृश्यते ॥ ४ ॥  
सायं प्रातश्च भगवान् दृश्यते हव्यवाहनः।  
मक्षिकाश्चादशंस्तत्र तपसः प्रतिघातिकाः ॥ ५ ॥  
निर्वेदो जायते तत्र गृहाणि स्मरते जनः।  
एवं बहुविधान् भावानद्भुतान् वीक्ष्य पाण्डवः।  
लोमशं पुनरेवाथ पर्यपृच्छत् तदद्भुतम् ॥ ६ ॥

यदेतद् भगवंश्चित्रं पर्वतेऽस्मिन् महौजसि।  
एतन्मे सर्वमाचक्ष्व विस्तरेण महाद्युते॥)

यथाश्रुतमिदं पूर्वमस्माभिररिकर्शन ।  
तदेकाग्रमना राजन् निबोध गदतो मम ॥ ७ ॥

अस्मिन्नृषभकूटेऽभूदृषभो नाम तापसः ।  
अनेकशतवर्षायुस्तपस्वी कोपनो भृशम् ॥ ८ ॥

स वै सम्भाष्यमाणोऽन्यैः कोपाद् गिरिमुवाच ह।  
य इह व्याहरेत् कश्चिदुपलानुत्सृजेस्तथा ॥ ९ ॥  
वातं चाहूय मा शब्दमित्युवाच स तापसः।  
व्याहरंश्चेह पुरुषो मेघशब्देन वार्यते ॥ १० ॥  
एवमेतानि कर्माणि राजंस्तेन महर्षिणा।  
कृतानि कानिचित् क्रोधात् प्रतिषिद्धानि कानिचित् ॥ ११ ॥

नन्दां त्वभिगता देवाः पुरा राजन्निति श्रुतिः।  
अन्वपद्यन्त सहसा पुरुषा देवदर्शिनः ॥ १२ ॥

ते दर्शनं त्वनिच्छन्तो देवाः शक्रपुरोगमाः।  
दुर्गं चक्रुरिमं देशं गिरिं प्रत्यूहरूपकम् ॥ १३ ॥

तदाप्रभृति कौन्तेय नरा गिरिमिमं सदा।  
नाशक्नुवन्नभिद्रष्टुं कुत एवाधिरोहितुम् ॥ १४ ॥

नातप्ततपसा शक्यो द्रष्टुमेष महागिरिः।  
आरोढुं वापि कौन्तेय तस्मान्नियतवाग् भव ॥ १५ ॥

इह देवास्तदा सर्वे यज्ञानाजह्रुरुत्तमान्।  
तेषामेतानि लिङ्गानि दृश्यन्तेद्यापि भारत ॥ १६ ॥

कुशाकारेव दूर्वेयं संस्तीर्णेव च भूरियम्।  
यूपप्रकारा बहवो वृक्षाश्चेमे विशाम्पते ॥ १७ ॥

देवाश्च ऋषयश्चैव वसन्त्यद्यापि भारत।  
तेषां सायं तथा प्रातर्दृश्यते हव्यवाहनः ॥ १८ ॥

इहाप्लुतानां कौन्तेय सद्यः पाप्माभिहन्यते।  
कुरुश्रेष्ठाभिषेकं वै तस्मात् कुरु सहानुजः ॥ १९ ॥

ततो नन्दाप्लुताङ्गस्त्वं कौशिकीमभियास्यसि ।  
विश्वामित्रेण यत्रोग्रं तपस्तप्तमनुत्तमम् ॥ २० ॥

ततस्तत्र समाप्लुत्य गात्राणि सगणो नृपः।  
जगाम कौशिकीं पुण्यां रम्यां शीतजलां शुभाम् ॥ २१ ॥

एषा देवनदी पुण्या कौशिकी भरतर्षभ।  
विश्वामित्राश्रमो रम्य एष चात्र प्रकाशते ॥ २२ ॥

आश्रमश्चैव पुण्याख्यः काश्यपस्य महात्मनः।  
ऋष्यशृङ्गः सुतो यस्य तपस्वी संयतेन्द्रियः ॥ २३ ॥  
तपसो यः प्रभावेण वर्षयामास वासवम्।  
अनावृष्ट्यां भयाद् यस्य ववर्ष बलवृत्रहा ॥ २४ ॥

मृग्यां जातः स तेजस्वी काश्यपस्य सुतः प्रभुः।  
विषये लोमपादस्य यश्चकाराद्भुतं महत् ॥ २५ ॥

निर्वर्तितेषु सस्येषु यस्मै शान्तां ददौ नृपः।  
लोमपादो दुहितरं सावित्रीं सविता यथा ॥ २६ ॥

ऋष्यशृङ्गः कथं मृग्यामुत्पन्नः काश्यपात्मजः।  
विरुद्धे योनिसंसर्गे कथं च तपसा युतः ॥ २७ ॥  
किमर्थं च भयाच्छक्रस्तस्य बालस्य धीमतः।  
अनावृष्ट्यां प्रवृत्तायां ववर्ष बलवृत्रहा ॥ २८ ॥

कथंरूपा च सा शान्ता राजपुत्री यतव्रता।  
लोभयामास या चेतो मृगभूतस्य तस्य वै ॥ २९ ॥  
लोमपादश्च राजर्षिर्यदाश्रूयत धार्मिकः ।  
कथं वै विषये तस्य नावर्षत् पाकशासनः ॥ ३० ॥

एतन्मे भगवन् सर्वं विस्तरेण यथातथम्।  
वक्तुमर्हसि शुश्रूषोर्ऋष्यशृङ्गस्य चेष्टितम् ॥ ३१ ॥

विभाण्डकस्य विप्रर्षेस्तपसा भावितात्मनः ।  
अमोघवीर्यस्य सतः प्रजापतिसमद्युतेः ॥ ३२ ॥  
शृणु पुत्रो यथा जात ऋष्यशृङ्ग प्रतापवान्।  
महार्हस्य महातेजा बालः स्थविरसम्मतः ॥ ३३ ॥

महाह्रद समासाद्य काश्यपस्तपसि स्थितः।  
दीर्घकालं परिश्रान्त ऋषिः स देवसम्मितः ॥ ३४ ॥

तस्य रेतः प्रचस्कन्द दृष्ट्वाप्सरसमुर्वशीम्।  
अप्सूपस्पृशतो राजन् मृगी तच्चापिबत् तदा ॥ ३५ ॥  
सह तोयेन तृषिता गर्भिणी चाभवत् ततः।  
सा पुरोक्ता भगवता ब्रह्मणा लोककर्तृणा ॥ ३६ ॥  
देवकन्या मृगी भूत्वा मुनिं सूय विमोक्ष्यसे।  
अमोघत्वाद् विधेश्चैव भावित्वाद् दैवनिर्मितात् ॥ ३७ ॥  
तस्यां मृग्यां समभवत् तस्य पुत्रो महानृषिः।  
ऋष्यशृङ्गस्तपोनित्यो वन एवाभ्यवर्तत ॥ ३८ ॥

तस्यर्षेः शृङ्गं शिरसि राजन्नासीन्महात्मनः।  
तेनर्ष्यशृङ्ग इत्येवं तदा स प्रथितोऽभवत् ॥ ३९ ॥

न तेन दृष्टपूर्वोऽन्यः पितुरन्यत्र मानुषः।  
तस्मात् तस्य मनो नित्यं ब्रह्मचर्येऽभवन्नृप ॥ ४० ॥

एतस्मिन्नेव काले तु सखा दशरथस्य वै।  
लोमपाद इति ख्यातो ह्यङ्गानामीश्वरोऽभवत् ॥ ४१ ॥

तेन कामात् कृतं मिथ्या ब्राह्मणस्येति नः श्रुतिः।  
स ब्राह्मणैः परित्यक्तस्ततो वै जगतः पतिः ॥ ४२ ॥  
पुरोहितापचाराच्च तस्य राज्ञो यदृच्छया।  
न ववर्ष सहस्राक्षस्ततोऽपीड्यन्त वै प्रजाः ॥ ४३ ॥

स ब्राह्मणान् पर्यपृच्छत्‌ तपोयुक्तान् मनीषिणः।  
प्रवर्षणे सुरेन्द्रस्य समर्थान् पृथिवीपते ॥ ४४ ॥

कथं प्रवर्षेत् पर्जन्य उपायः परिदृश्यताम्।  
तमूचुश्चोदितास्ते तु स्वमतानि मनीषिणः ॥ ४५ ॥

तत्र त्वेको मुनिवरस्तं राजानमुवाच ह।  
कुपितास्तव राजेन्द्र ब्राह्मणा निष्कृतिं चर ॥ ४६ ॥

ऋष्यशृङ्गं मुनिसुतमानयस्व च पार्थिव।  
वानेयमनभिज्ञं च नारीणामार्जवे रतम् ॥ ४७ ॥  
स चेदवतरेद् राजन् विषयं ते महातपाः।  
सद्यः प्रवर्षेत् पर्जन्य इति मे नात्र संशयः ॥ ४८ ॥

एतच्छ्रुत्वा वचो राजन्‌ कृत्वा निष्कृतिमात्मनः।  
स गत्वा पुनरागच्छत् प्रसन्नेषु द्विजातिषु ॥ ४९ ॥

राजानमागतं श्रुत्वा प्रतिसंजहृषुः प्रजाः।  
ततोऽङ्गपतिराहूय सचिवान् मन्त्रकोविदान् ॥ ५० ॥  
ऋष्यशृङ्गागमे यत्नमकरोन्मन्त्रनिश्चये ।  
सोऽध्यगच्छदुपायं तु तैरमात्यैः सहाच्युतः ॥ ५१ ॥  
शास्त्रज्ञैरलमर्थज्ञैर्नीत्यां च परिनिष्ठितैः ।  
ततश्चानाययामास वारमुख्या महीपतिः ॥ ५२ ॥  
वेश्याः सर्वत्र निष्णातास्ता उवाच स पार्थिवः।  
ऋष्यशृङ्गमृषेः पुत्रमानयध्वमुपायतः ॥ ५३ ॥

लोभयित्वाभिविश्वास्य विषयं मम शोभनाः।  
ता राजभयभीताश्च शापभीताश्च योषितः ॥ ५४ ॥  
अशक्यमूचुस्तत् कार्यं विवर्णा गतचेतसः।  
तत्र त्वेका जरद्योषा राजानमिदमब्रवीत् ॥ ५५ ॥

प्रयतिष्ये महाराज तमानेतुं तपोधनम्।  
अभिप्रेतांस्तु मे कामांस्त्वमनुज्ञातुमर्हसि ॥ ५६ ॥  
ततः शक्ष्याम्यानयितुमृष्यशृङ्गमृषेः सुतम् ।  
तस्याः सर्वमभिप्रेतमन्वजानात् स पार्थिवः ॥ ५७ ॥

धनं च प्रददौ भूरि रत्नानि विविधानि च।  
ततो रूपेण सम्पन्ना वयसा च महीपते।  
स्त्रिय आदाय काश्चित् सा जगाम वनमञ्जसा ॥ ५८ ॥