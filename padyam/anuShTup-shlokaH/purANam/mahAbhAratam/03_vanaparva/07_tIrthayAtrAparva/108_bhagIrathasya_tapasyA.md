+++
title_full = "108 भगीरथका हिमालयपर तपस्याद्वारा गंगा और महादेवजीको प्रसन्न करके उनसे वर प्राप्त करना"
title = "१०८ भगीरथस्य तपस्या"

+++


स तु राजा महेष्वासश्चक्रवर्ती महारथः।  
बभूव सर्वलोकस्य मनोनयननन्दनः ॥ १ ॥

स सुश्राव महाबाहुः कपिलेन महात्मना।  
पितॄणां निधनं घोरमप्राप्तिं त्रिदिवस्य च ॥ २ ॥  
स राज्यं सचिवे न्यस्य हृदयेन विदूयता।  
जगाम हिमवत्पार्श्वं तपस्तप्तुं नरेश्वर ॥ ३ ॥

आरिराधयिषुर्गङ्गां तपसा दग्धकिल्बिषः ।  
सोऽपश्यत नरश्रेष्ठ हिमवन्तं नगोत्तमम् ॥ ४ ॥  
शृङ्गैर्बहुविधाकारैर्धातुमद्भिरलंकृतम् ।  
पवनालम्बिभिर्मेघैः परिषिक्तं समन्ततः ॥ ५ ॥

नदीकुञ्जनितम्बैश्च प्रासादैरुपशोभितम् ।  
गुहाकन्दरसंलीनसिंहव्याघ्रनिषेवितम् ॥ ६ ॥

शकुनैश्च विचित्राङ्गैः कूजद्भिर्विविधा गिरः।  
भृङ्गराजैस्तथा हंसैर्दात्यूहैर्जलकुक्कुटैः ॥ ७ ॥  
मयूरैः शतपत्रैश्च जीवं जीवककोकिलैः।  
चकोरैरसितापाङ्गैस्तथा पुत्रप्रियैरपि ॥ ८ ॥

जलस्थानेषु रम्येषु पद्मिनीभिश्च संकुलम्।  
सारसानां च मधुरैर्व्याहृतैः समलंकृतम् ॥ ९ ॥  
किन्नरैरप्सरोभिश्च निषेवितशिलातलम् ।  
दिग्वारणविषाणाग्रैः समन्ताद् धृष्टपादपम् ॥ १० ॥  
विद्याधरानुचरितं नानारत्नसमाकुलम् ।  
विषोल्बणभुजंगैश्च दीप्तजिह्वैर्निषेवितम् ॥ ११ ॥  
क्वचित्‌ कनकसंकाशं क्वचिद् रजतसंनिभम्।  
क्वचिदञ्जनपुञ्जाभं हिमवन्तमुपागमत् ॥ १२ ॥  
स तु तत्र नरश्रेष्ठस्तपो घोरं समाश्रितः।  
फलमूलाम्बुसम्भक्षः सहस्रपरिवत्सरान् ॥ १३ ॥  
संवत्सरसहस्रे तु गते दिव्ये महानदी।  
दर्शयामास तं गङ्गा तदा मूर्तिमती स्वयम् ॥ १४ ॥

किमिच्छसि महाराज मत्तः किं च ददानि ते।  
तद् ब्रवीहि नरश्रेष्ठ करिष्यामि वचस्तव ॥ १५ ॥

एवमुक्तः प्रत्युवाच राजा हैमवतीं तदा।  
(नदीं भगीरथो राजन् प्रणिपत्य कृताञ्जलिः।)  
पितामहा मे वरदे कपिलेन महानदि ॥ १६ ॥  
अन्वेषमाणास्तुरगं नीता वैवस्वतक्षयम् ।  
षष्टिस्तानि सहस्राणि सागराणां महात्मनाम् ॥ १७ ॥  
कपिलं देवमासाद्य क्षणेन निधनं गताः।  
तेषामेवं विनष्टानां स्वर्गे वासो न विद्यते ॥ १८ ॥  
यावत् तानि शरीराणि त्वं जलैर्नाभिषिञ्चसि।  
तावत् तेषां गतिर्नास्ति सागराणां महानदि ॥ १९ ॥  
स्वर्गं नय महाभागे मत्पितॄन् सगरात्मजान्।  
तेषामर्थेन याचामि त्वामहं वै महानदि ॥ २० ॥

एतच्छ्रुत्वा वचो राज्ञो गङ्गा लोकनमस्कृता।  
भगीरथमिदं वाक्यं सुप्रीता समभाषत ॥ २१ ॥

करिष्यामि महाराज वचस्ते नात्र संशयः।  
वेगं तु मम दुर्धार्यं पतन्त्या गगनाद् भुवम् ॥ २२ ॥

न शक्तस्त्रिषु लोकेषु कश्चिद् धारयितुं नृप।  
अन्यत्र विबुधश्रेष्ठान्नीलकण्ठान्महेश्वरात् ॥ २३ ॥

तं तोषय महाबाहो तपसा वरदं हरम्।  
स तु मां प्रच्युतां देवः शिरसा धारयिष्यति ॥ २४ ॥

स करिष्यति ते कामं पितॄणां हितकाम्यया।  
(तपसाऽऽराधितः शम्भुर्भगवाल्ँलोकभावनः ।)

एतच्छ्रुत्वा ततो राजन् महाराजो भगीरथः ॥ २५ ॥  
कैलासं पर्वतं गत्वा तोषयामास शंकरम्।  
तपस्तीव्रमुपागम्य कालयोगेन केनचित् ॥ २६ ॥

अगृह्णाच्च वरं तस्माद् गङ्गाया धारणे नृप।  
स्वर्गे वासं समुद्दिश्य पितॄणां स नरोत्तमः ॥ २७ ॥