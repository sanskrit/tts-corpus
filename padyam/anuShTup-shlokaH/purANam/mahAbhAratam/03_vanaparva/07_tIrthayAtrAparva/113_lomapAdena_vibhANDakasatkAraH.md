+++
title_full = "113 ऋष्यशृंगका अंगराज लोमपादके यहाँ जाना, राजाका उन्हें अपनी कन्या देना, राजाद्वारा विभाण्डक मुनिका सत्कार तथा उनपर मुनिका प्रसन्न होना"
title = "११३ लोमपादेन विभाण्डकसत्कारः"

+++


रक्षांसि चैतानि चरन्ति पुत्र  
रूपेण तेनाद्भुतदर्शनेन ।  
अतुल्यवीर्याण्यभिरूपवन्ति  
विघ्नं सदा तपसश्चिन्तयन्ति ॥ १ ॥

सुरूपरूपाणि च तानि तात  
प्रलोभयन्ते विविधैरुपायैः ।  
सुखाच्च लोकाच्च निपातयन्ति  
तान्युग्ररूपाणि मुनीन् वनेषु ॥ २ ॥

न तानि सेवेत मुनिर्यतात्मा  
सतां लोकान् प्रार्थयानः कथंचित्।  
कृत्वा विघ्नं तापसानां रमन्ते  
पापाचारास्तापसस्तान् न पश्येत् ॥ ३ ॥

असज्जनेनाचरितानि पुत्र  
पापान्यपेयानि मधूनि तानि ।  
माल्यानि चैतानि न वै मुनीनां  
स्मृतानि चित्रोज्ज्वलगन्धवन्ति ॥ ४ ॥

रक्षांसि तानीति निवार्य पुत्रं  
विभाण्डकस्तां मृगयाम्बभूव ।  
नासादयामास यदा त्र्यहेण  
तदा स पर्याववृतेऽऽश्रमाय ॥ ५ ॥

यदा पुनः काश्यपो वै जगाम  
फलान्याहर्तुं विधिनाऽऽश्रमात् सः ।  
तदा पुनर्लोभयितुं जगाम  
सा वेशयोषा मुनिमृष्यशृङ्गम् ॥ ६ ॥

दृष्ट्वैव तामृष्यशृङ्गः प्रहृष्टः  
सम्भ्रान्तरूपोऽभ्यपतत् तदानीम् ।  
प्रोवाच चैनां भवतः श्रमाय  
गच्छाव यावन्न पिता ममैति ॥ ७ ॥

ततो राजन् काश्यपस्यैकपुत्रं  
प्रवेश्य योगेन विमुच्य नावम्।  
प्रमोदयन्त्यो विविधैरुपायै-  
राजग्मुरङ्गाधिपतेः समीपम् ॥ ८ ॥

संस्थाप्य तामाश्रमदर्शने तु  
संतारितां नावमथातिशुभ्राम् ।  
नीरादुपादाय तथैव चक्रे  
नाव्याश्रमं नाम वनं विचित्रम् ॥ ९ ॥

अन्तःपुरे तं तु निवेश्य राजा  
विभाण्डकस्यात्मजमेकपुत्रम् ।  
ददर्श देवं सहसा प्रवृष्ट-  
मापूर्यमाणं च जगज्जलेन ॥ १० ॥

स लोमपादः परिपूर्णकामः  
सुतां ददावृष्यशृङ्गाय शान्ताम् ।  
क्रोधप्रतीकारकरं च चक्रे  
गाश्चैव मार्गेषु च कर्षणानि ॥ ११ ॥

विभाण्डकस्याव्रजतः स राजा  
पशून् प्रभूतान् पशुपांश्च वीरान्।  
समादिशत् पुत्रगृद्धी महर्षि-  
र्विभाण्डकः परिपृच्छेद् यदा वः ॥ १२ ॥  
स वक्तव्यः प्राञ्जलिभिर्भवद्भिः  
पुत्रस्य ते पशवः कर्षणं च।  
किं ते प्रियं वै क्रियतां महर्षे  
दासाः स्म सर्वे तव वाचि बद्धाः ॥ १३ ॥

अथोपायात् स मुनिश्चण्डकोपः  
स्वमाश्रमं मूलफलं गृहीत्वा ।  
अन्वेषमाणश्च न तत्र पुत्रं  
ददर्श चुक्रोध ततो भृशं सः ॥ १४ ॥

ततः स कोपेन विदीर्यमाण  
आशङ्कमानो नृपतेर्विधानम् ।  
जगाम चम्पां प्रति धक्ष्यमाण-  
स्तमङ्गराजं सपुरं सराष्ट्रम् ॥ १५ ॥

स वै श्रान्तः क्षुधितः काश्यपस्तान्  
घोषान् समासादितवान् समृद्धान् ।  
गोपैश्च तैर्विधिवत् पूज्यमानो  
राजेव तां रात्रिमुवास तत्र ॥ १६ ॥

अवाप्य सत्कारमतीव तेभ्यः  
प्रोवाच कस्य प्रथिताः स्थ गोपाः।  
ऊचुस्ततस्तेऽभ्युपगम्य सर्वे  
धनं तवेदं विहितं सुतस्य ॥ १७ ॥

देशेषु देशेषु स पूज्यमान-  
स्तांश्चैव शृण्वन्‌ मधुरान् प्रलापान्।  
प्रशान्तभूयिष्ठरजाः प्रहृष्टः  
समाससादाङ्गपतिं पुरस्थम् । १८ ॥

स पूजितस्तेन नरर्षभेण  
ददर्श पुत्रं दिवि देवं यथेन्द्रम्।  
शान्तां स्नुषां चैव ददर्श तत्र  
सौदामनीमुच्चरन्तीं यथैव ॥ १९ ॥

ग्रामांश्च घोषांश्च सुतस्य दृष्ट्‌वा  
शान्तां च शान्तोऽस्य परः स कोपः।  
चकार तस्यैव परं प्रसादं  
विभाण्डको भूमिपतेर्नरेन्द्र ॥ २० ॥

स तत्र निक्षिप्य सुतं महर्षि-  
रुवाच सूर्याग्निसमप्रभावः ।  
जाते च पुत्रे वनमेवाव्रजेथा  
राज्ञः प्रियाण्यस्य सर्वाणि कृत्वा ॥ २१ ॥

स तद्वचः कृतवानृष्यशृङ्गो  
ययौ च यत्रास्य पिता बभूव।  
शान्ता चैनं पर्यचरन्नरेन्द्र  
खे रोहिणी सोममिवानुकूला ॥ २२ ॥

अरुन्धती वा सुभगा वसिष्ठं  
लोपामुद्रा वा यथा ह्यगस्त्यम्।  
नलस्य वै दमयन्ती यथाभूद्  
यथा शची वज्रधरस्य चैव ॥ २३ ॥

नारायणी चेन्द्रसेना बभूव  
वश्या नित्यं मुद्गलस्याजमीढ ।  
(यथा सीता दाशरथेर्महात्मनो  
यथा तव द्रौपदी पाण्डुपुत्र।)  
तथा शान्ता ऋष्यशृङ्गं वनस्थं  
प्रीत्या युक्ता पर्यचरन्नरेन्द्र ॥ २४ ॥

तस्याश्रमः पुण्य एषोऽवभाति  
महाह्रदं शोभयन् पुण्यकीर्तिः ।  
अत्र स्नातः कृतकृत्यो विशुद्ध-  
स्तीर्थान्यन्यान्यनुसंयाहि राजन् ॥ २५ ॥