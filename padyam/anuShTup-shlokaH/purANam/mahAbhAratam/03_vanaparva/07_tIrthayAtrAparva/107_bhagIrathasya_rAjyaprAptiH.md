+++
title_full = "107 सगरके पुत्रोंकी उत्पत्ति, साठ हजार सगरपुत्रोंका कपिलकी क्रोधाग्निसे भस्म होना, असमंजसका परित्याग, अंशुमान्\u200cके प्रयत्नसे सगरके यज्ञकी पूर्ति, अंशुमान्\u200cसे दिलीपको और दिलीपसे भगीरथको राज्यकी प्राप्ति"
title = "१०७ भगीरथस्य राज्यप्राप्तिः"

+++


एतच्छ्रुत्वान्तरिक्षाच्च स राजा राजसत्तमः।  
यथोक्तं तच्चकाराथ श्रद्दधद् भरतर्षभ ॥ १ ॥

एकैकशस्ततः कृत्वा बीजं बीजं नराधिपः।  
घृतपूर्णेषु कुम्भेषु तान् भागान् विदधे ततः ॥ २ ॥

धात्रीश्चैकैकशः प्रादात् पुत्ररक्षणतत्परः ।  
ततः कालेन महता समुत्तस्थुर्महाबलाः ॥ ३ ॥  
षष्टिः पुत्रसहस्राणि तस्याप्रतिमतेजसः ।  
रुद्रप्रसादाद् राजर्षेः समजायन्त पार्थिव ॥ ४ ॥

ते घोराः क्रूरकर्माण आकाशपरिसर्पिणः।  
बहुत्वाच्चावजानन्तःसर्वाल्ँलोकान् सहामरान् ॥ ५ ॥

त्रिदशांश्चाप्यबाधन्त तथा गन्धर्वराक्षसान् ।  
सर्वाणि चैव भूतानि शूराः समरशालिनः ॥ ६ ॥

वध्यमानास्ततो लोकाः सागरैर्मन्दबुद्धिभिः ।  
ब्रह्माणं शरणं जग्मुः सहिताः सर्वदैवतैः ॥ ७ ॥

तानुवाच महाभागः सर्वलोकपितामहः ।  
गच्छध्वं त्रिदशाः सर्वे लोकैः सार्धं यथागतम् ॥ ८ ॥

नातिदीर्घेण कालेन सागराणां क्षयो महान्।  
भविष्यति महाघोरः स्वकृतैः कर्मभिः सुराः ॥ ९ ॥

एवमुक्तास्तु ते देवा लोकाश्च मनुजेश्वर।  
पितामहमनुज्ञाप्य विप्रजग्मुर्यथागतम् ॥ १० ॥

ततः काले बहुतिथे व्यतीते भरतर्षभ।  
दीक्षितः सगरो राजा हयमेधेन वीर्यवान् ॥ ११ ॥

तस्याश्वो व्यचरद् भूमिं पुत्रैः स परिरक्षितः।  
(सर्वैरेव महोत्साहैः स्वच्छन्दप्रचरो नृप।)  
समुद्रं स समासाद्य निस्तोयं भीमदर्शनम् ॥ १२ ॥  
रक्ष्यमाणः प्रयत्नेन तत्रैवान्तरधीयत ।  
ततस्ते सागरास्तात हृतं मत्वा हयोत्तमम् ॥ १३ ॥  
आगम्य पितुराचख्युरदृश्यं तुरगं हृतम्।  
तेनोक्ता दिक्षु सर्वासु सर्वे मार्गत वाजिनम् ॥ १४ ॥  
(ससमुद्रवनद्वीपां विचरन्तो वसुन्धराम् ।)

ततस्ते पितुराज्ञाय दिक्षु सर्वासु तं हयम्।  
अमार्गन्त महाराज सर्वं च पृथिवीतलम् ॥ १५ ॥  
ततस्ते सागराः सर्वे समुपेत्य परस्परम्।  
नाध्यगच्छन्त तुरगमश्वहर्तारमेव च ॥ १६ ॥

आगम्य पितरं चोचुस्ततः प्राञ्जलयोऽग्रतः।  
ससमुद्रवनद्वीपा सनदीनदकन्दरा ॥ १७ ॥  
सपर्वतवनोद्देशा निखिलेन मही नृप।  
अस्माभिर्विचिता राजञ्छासनात् तव पार्थिव ॥ १८ ॥  
न चाश्वमधिगच्छामो नाश्वहर्तारमेव च।  
श्रुत्वा तु वचनं तेषां स राजा क्रोधमूर्च्छितः ॥ १९ ॥  
उवाच वचनं सर्वांस्तदा दैववशान्नृप।  
अनागमाय गच्छध्वं भूयो मार्गत वाजिनम् ॥ २० ॥  
यज्ञियं तं विना ह्यश्वं नागन्तव्यं हि पुत्रकाः।  
प्रतिगृह्य तु संदेशं पितुस्ते सगरात्मजाः ॥ २१ ॥  
भूय एव महीं कृत्स्नां विचेतुमुपचक्रमुः।  
अथापश्यन्त ते वीराः पृथिवीमवदारिताम् ॥ २२ ॥

समासाद्य बिलं तच्चाप्यखनन् सगरात्मजाः।  
कुद्दालैर्ह्रेषुकैश्चैव समुद्रं यत्नमास्थिताः ॥ २३ ॥

स खन्यमानः सहितैः सागरैर्वरुणालयः।  
अगच्छत् परमामार्तिं दीर्यमाणः समन्ततः ॥ २४ ॥  
असुरोरगरक्षांसि सत्त्वानि विविधानि च।  
आर्तनादमकुर्वन्त वध्यमानानि सागरैः ॥ २५ ॥

छिन्नशीर्षा विदेहाश्च भिन्नत्वगस्थिसंधयः ।  
प्राणिनः समदृश्यन्त शतशोऽथ सहस्रशः ॥ २६ ॥

एवं हि खनतां तेषां समुद्रं वरुणालयम्।  
व्यतीतः सुमहान् कालो न चाश्वः समदृश्यत ॥ २७ ॥

ततः पूर्वोत्तरे देशे समुद्रस्य महीपते।  
विदार्य पातालमथ संक्रुद्धाः सगरात्मजाः ॥ २८ ॥  
अपश्यन्त हयं तत्र विचरन्तं महीतले।  
कपिलं च महात्मानं तेजोराशिमनुत्तमम्।  
तेजसा दीप्यमानं तु ज्वालाभिरिव पावकम् ॥ २९ ॥

ते तं दृष्ट्वा हयं राजन् सम्प्रहृष्टतनूरुहाः।  
अनादृत्य महात्मानं कपिलं कालचोदिताः ॥ ३० ॥  
संक्रुद्धाः सम्प्रधावन्त अश्वग्रहणकाङ्क्षिणः ।  
ततः क्रुद्धो महाराज कपिलो मुनिसत्तमः ॥ ३१ ॥

वासुदेवेति यं प्राहुः कपिलं मुनिपुङ्गवम्।  
स चक्षुर्विकृतं कृत्वा तेजस्तेषु समुत्सृजन् ॥ ३२ ॥  
ददाह सुमहातेजा मन्दबुद्धीन् स सागरान्।

तान्‌ दृष्ट्वा भस्मसाद् भूतान् नारदः सुमहातपाः ॥ ३३ ॥  
सगरान्तिकमागच्छत् तच्च तस्मै न्यवेदयत्।  
स तच्छ्रुत्वा वचो घोरं राजा मुनिमुखोद्गतम् ॥ ३४ ॥  
मुहूर्तं विमना भूत्वा स्थाणोर्वाक्यमचिन्तयत्।  
(स पुत्रनिधनोद्‌भूतदुःखेन समभिप्लुतः ।  
आत्मानमात्मनाऽऽश्वास्य हयमेवान्वचिन्तयत् ॥)  
अंशुमन्तं समाहूय असमञ्जःसुतं तदा ॥ ३५ ॥  
पौत्रं भरतशार्दूल इदं वचनमब्रवीत्।  
षष्टिस्तानि सहस्राणि पुत्रणाममितौजसाम् ॥ ३६ ॥  
कापिलं तेज आसाद्य मत्कृते निधनं गताः।  
तव चापि पिता तात परित्यक्तो मयानघ।  
धर्मं संरक्षमाणेन पौरणां हितमिच्छता ॥ ३७ ॥

किमर्थं राजशार्दूलः सगरः पुत्रमात्मजम्।  
त्यक्तवान् दुस्त्यजं वीरं तन्मे ब्रूहि तपोधन ॥ ३८ ॥

असमञ्जा इति ख्यातः सगरस्य सुतो ह्यभूत्।  
यं शैब्या जनयामास पौराणां स हि दारकान् ॥ ३९ ॥  
(क्रीडतः सहसाऽऽसाद्य तत्र तत्र महीपते।)  
गलेषु क्रोशतो गृह्य नद्यां चिक्षेप दुर्बलान्।  
ततः पौराः समाजग्मुर्भयशोकपरिप्लुताः ॥ ४० ॥  
सगरं चाभ्यभाषन्त सर्वे प्राञ्जलयः स्थिताः।  
त्वं नस्त्राता महाराज परचक्रादिभिर्भयात् ॥ ४१ ॥

असमञ्जोभयाद् घोरात् ततो नस्त्रातुमर्हसि।  
पौराणां वचनं श्रुत्वा घोरं नृपतिसत्तमः ॥ ४२ ॥  
मुहुर्तं विमना भूत्वा सचिवानिदमब्रवीत्।  
असमञ्जाः पुरादद्य सुतो मे विप्रवास्यताम् ॥ ४३ ॥

यदि वो मत्प्रियं कार्यमेतच्छीघ्रं विधीयताम्।  
एवमुक्ता नरेन्द्रेण सचिवास्ते नराधिप ॥ ४४ ॥  
यथोक्तं त्वरिताश्चक्रुर्यथाऽऽज्ञापितवान् नृपः ।  
एतत् ते सर्वमाख्यातं यथा पुत्रो महात्मना ॥ ४५ ॥  
पौराणां हितकामेन सगरेण विवासितः।  
अंशुमांस्तु महेष्वासो यदुक्तः सगरेण हि।  
तत् ते सर्वं प्रवक्ष्यामि कीर्त्यमानं निबोध मे ॥ ४६ ॥

पितुश्च तेऽहं त्यागेन पुत्राणां निधनेन च।  
अलाभेन तथाश्वस्य परितप्यामि पुत्रक ॥ ४७ ॥

तस्माद् दुःखाभिसंतप्तं यज्ञविघ्नाच्च मोहितम्।  
हयस्यानयनात् पौत्र नरकान्मां समुद्धर ॥ ४८ ॥

अंशुमानेवमुक्तस्तु सगरेण महात्मना ।  
जगाम दुःखात् तं देशं यत्र वै दारिता मही॥४९॥

स तु तेनैव मार्गेण समुद्रं प्रविवेश ह।  
अपश्यच्च महात्मानं कपिलं तुरगं च तम् ॥ ५० ॥

स दृष्ट्वा तेजसो राशिं पुराणमृषिसत्तमम्।  
प्रणम्य शिरसा भूमौ कार्यमस्मै न्यवेदयत् ॥ ५१ ॥

ततः प्रीतो महाराज कपिलोंऽशुमतोऽभवत्।  
उवाच चैनं धर्मात्मा वरदोऽस्मीति भारत ॥ ५२ ॥

स वव्रे तुरगं तत्र प्रथमं यज्ञकारणात्।  
द्वितीयं वरकं वव्रे पितॄणां पावनेच्छया ॥ ५३ ॥

तमुवाच महातेजाः कपिलो मुनिपुङ्गवः।  
ददानि तव भद्रं ते यद् यत् प्रार्थयसेऽनघ ॥ ५४ ॥  
त्वयि क्षमा च धर्मश्च सत्यं चापि प्रतिष्ठितम्।  
त्वया कृतार्थः सगरः पुत्रवांश्च त्वया पिता ॥ ५५ ॥

तव चैव प्रभावेण स्वर्गं यास्यन्ति सागराः।  
(शलभत्वं गता ह्येते मम क्रोधहुताशने।)  
पौत्रश्च ते त्रिपथगां त्रिदिवादानयिष्यति ॥ ५६ ॥  
पावनार्थं सागराणां तोषयित्वा महेश्वरम्।  
हयं नयस्व भद्रं ते यज्ञियं नरपुङ्गव ॥ ५७ ॥

यज्ञः समाप्यतां तात सगरस्य महात्मनः।  
अंशुमानेवमुक्तस्तु कपिलेन महात्मना ॥ ५८ ॥  
आजगाम हयं गृह्य यज्ञवाटं महात्मनः।  
सोऽभिवाद्य ततः पादौ सगरस्य महात्मनः ॥ ५९ ॥  
मूर्ध्नि तेनाप्युपाघ्रातस्तस्मै सर्वं न्यवेदयत्।  
यथा दृष्टं श्रुतं चापि सागराणां क्षयं तथा ॥ ६० ॥  
तं चास्मै हयमाचष्ट यज्ञवाटमुपागतम्।  
तच्छ्रुत्वा सगरो राजा पुत्रजं दुःखमत्यजत् ॥ ६१ ॥

अंशुमन्तं च सम्पूज्य समापयत तं क्रतुम्।  
समाप्तयज्ञः सगरो देवैः सर्वैः सभाजितः ॥ ६२ ॥

पुत्रत्वे कल्पयामास समुद्रं वरुणालयम्।  
प्रशास्य सुचिरं कालं राज्यं राजीवलोचनः ॥ ६३ ॥  
पौत्रे भारं समावेश्य जगाम त्रिदिवं तदा।  
अंशुमानपि धर्मात्मा महीं सागरमेखलाम् ॥ ६४ ॥  
प्रशशास महाराज यथैवास्य पितामहः।  
तस्य पुत्रः समभवद् दिलीपो नाम धर्मवित् ॥ ६५ ॥

तस्मै राज्यं समाधाय अंशुमानपि संस्थितः।  
दिलीपस्तु ततः श्रुत्वा पितॄणां निधनं महत् ॥ ६६ ॥  
पर्यतप्यत दुःखेन तेषां गतिमचिन्तयत्।  
गङ्गावतरणे यत्नं सुमहच्चाकरोन्नृपः ॥ ६७ ॥

न चावतारयामास चेष्टमानो यथाबलम्।  
तस्य पुत्रः समभवच्छ्रीमान् धर्मपरायणः ॥ ६८ ॥  
भगीरथ इति ख्यातः सत्यवागनसूयकः।  
अभिषिच्य तु तं राज्ये दिलीपो वनमाश्रितः ॥ ६९ ॥  
(भगीरथं महात्मानं सत्यधर्मपरायणम् ।)

तपःसिद्धिसमायोगात् स राजा भरतर्षभ।  
वनाज्जगाम त्रिदिवं कालयोगेन भारत ॥ ७० ॥