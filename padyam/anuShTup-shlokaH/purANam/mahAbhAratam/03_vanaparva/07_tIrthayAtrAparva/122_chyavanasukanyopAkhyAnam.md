+++
title_full = "122 महर्षि च्यवनको सुकन्याकी प्राप्ति"
title = "१२२ च्यवनसुकन्योपाख्यानम्"

+++


भृगोर्महर्षेः पुत्रोऽभूच्च्यवनो नाम भारत।  
समीपे सरसस्तस्य तपस्तेपे महाद्युतिः ॥ १ ॥  
स्थाणुभूतो महातेजा वीरस्थानेन पाण्डव।  
अतिष्ठत चिरं कालमेकदेशे विशाम्पते ॥ २ ॥

स वल्मीकोऽभवदृषिर्लताभिरिव संवृतः ।  
कालेन महता राजन् समाकीर्णः पिपीलिकैः ॥ ३ ॥

तथा स संवृतो धीमान् मृत्पिण्ड इव सर्वशः।  
तप्यते स्म तपो घोरं वल्मीकेन समावृतः ॥ ४ ॥

अथ दीर्घस्य कालस्य शर्यातिर्नाम पार्थिवः।  
आजगाम सरो रम्यं विहर्तुमिदमुत्तमम् ॥ ५ ॥

तस्य स्त्रीणां सहस्राणि चत्वार्यासन् परिग्रहे।  
एकैव च सुता सुभ्रूः सुकन्या नाम भारत ॥ ६ ॥

सा सखीभिः परिवृता दिव्याभरणभूषिता।  
चंक्रम्यमाणा वल्मीकं भार्गवस्य समासदत् ॥ ७ ॥

सा वै वसुमतीं तत्र पश्यन्ती सुमनोरमाम्।  
वनस्पतीन् विचिन्वन्ती विजहार सखीवृता ॥ ८ ॥

रूपेण वयसा चैव मदनेन मदेन च।  
बभञ्ज वनवृक्षाणां शाखाः परमपुष्पिताः ॥ ९ ॥  
तां सखीरहितामेकामेकवस्त्रामलंकृताम् ।  
ददर्श भार्गवो धीमांश्चरन्तीमिव विद्युतम् ॥ १० ॥

तां पश्यमानो विजने स रेमे परमद्युतिः।  
क्षामकण्ठश्च विप्रर्षिस्तपोबलसमन्वितः ॥ ११ ॥

तामाबभाषे कल्याणीं सा चास्य न शृणोति वै।  
ततः सुकन्या वल्मीके दृष्ट्‌वा भार्गवचक्षुषी ॥ १२ ॥  
कौतूहलात् कण्टकेन बुद्धिमोहबलात्कृता ।  
किं नु खल्विदमित्युक्त्वा निर्बिभेदास्य लोचने ॥ १३ ॥  
अक्रुध्यत् स तया विद्धे नेत्रे परममन्युमान्।  
ततः शर्यातिसैन्यस्य शकृन्मूत्रे समावृणोत् ॥ १४ ॥  
ततो रुद्धे शकृन्मूत्रे सैन्यमानाहदुःखितम्।  
तथागतमभिप्रेक्ष्य पर्यपृच्छत् स पार्थिवः ॥ १५ ॥  
तपोनित्यस्य वृद्धस्य रोषणस्य विशेषतः।  
केनापकृतमद्येह भार्गवस्य महात्मनः ॥ १६ ॥  
ज्ञातं वा यदि वाज्ञातं तद् द्रुतं ब्रूत मा चिरम्।  
तमूचुः सैनिकाः सर्वे न विद्मोऽपकृतं वयम् ॥ १७ ॥

सर्वोपायैर्यथाकामं भवांस्तदधिगच्छतु ।  
ततः स पृथिवीपालः साम्ना चोग्रेण च स्वयम् ॥ १८ ॥  
पर्यपृच्छत् सुहृद्वर्गं पर्यजानन्न चैव ते।  
आनाहार्तं ततो दृष्ट्वा तत्सैन्यमसुखार्दितम् ॥ १९ ॥  
पितरं दुःखितं दृष्ट्‌वा सुकन्येदमथाब्रवीत्।  
मयाटन्त्येह वल्मीके दृष्टं सत्त्वमभिज्वलत् ॥ २० ॥  
खद्योतवदभिज्ञातं तन्मया विद्धमन्तिकात् ।  
एतच्छ्रुत्वा तु वल्मीकं शर्यातिस्तूर्णमभ्ययात् ॥ २१ ॥  
तत्रापश्यत् तपोवृद्धं वयोवृद्धं च भार्गवम्।  
अयाचदथ सैन्यार्थं प्राञ्जलिः पृथिवीपतिः ॥ २२ ॥

अज्ञानाद् बालया यत् ते कृतं तत् क्षन्तुमर्हसि।  
ततोऽब्रवीन्महीपालं च्यवनो भार्गवस्तदा ॥ २३ ॥  
अपमानादहं विद्धो ह्यनया दर्पपूर्णया।  
रूपौदार्यसमायुक्तां लोभमोहबलात्कृताम् ॥ २४ ॥  
तामेव प्रतिगृह्याहं राजन् दुहितरं तव।  
क्षंस्यामीति महीपाल सत्यमेतद् ब्रवीमि ते ॥ २५ ॥

ऋषेर्वचनमाज्ञाय शर्यातिरविचारयन् ।  
ददौ दुहितरं तस्मै च्यवनाय महात्मने ॥ २६ ॥

प्रतिगृह्य च तां कन्यां भगवान् प्रससाद ह।  
प्राप्तप्रसादो राजा वै ससैन्यः पुरमाव्रजत् ॥ २७ ॥

सुकन्यापि पतिं लब्ध्वा तपस्विनमनिन्दिता।  
नित्यं पर्यचरत् प्रीत्या तपसा नियमेन च ॥ २८ ॥

अग्नीनामतिथीनां च शुश्रूषुरनसूयिका ।  
समाराधयत क्षिप्रं च्यवनं सा शुभानना ॥ २९ ॥