+++
title_full = "090 धौम्यद्वारा उत्तर दिशाके तीर्थोंका वर्णन"
title = "०९० धौम्य्येन उत्तरदिग्वर्तितीर्थवर्णनम्"

+++


उदीच्यां राजशार्दूल दिशि पुण्यानि यानि वै।  
तानि ते कीर्तयिष्यामि पुण्यान्यायतनानि च ॥ १ ॥  
शृणुष्वावहितो भूत्वा मम मन्त्रयतः प्रभो।  
कथाप्रतिग्रहो वीर श्रद्धां जनयते शुभाम् ॥ २ ॥

सरस्वती महापुण्या ह्रदिनी तीर्थमालिनी।  
समुद्रगा महावेगा यमुना यत्र पाण्डव ॥ ३ ॥

यत्र पुण्यतरं तीर्थं प्लक्षावतरणं शुभम्।  
यत्र सारस्वतैरिष्ट्वा गच्छन्त्यवभृथैर्द्विजाः ॥ ४ ॥

पुण्यं चाख्यायते दिव्यं शिवमग्निशिरोऽनघ।  
सहदेवोऽयजद् यत्र शम्याक्षेपेण भारत ॥ ५ ॥

एतस्मिन्नेव चार्थेऽसाविन्द्रगीता युधिष्ठिर ।  
गाथा चरति लोकेऽस्मिन् गीयमाना द्विजातिभिः ॥ ६ ॥

अग्नयः सहदेवेन सेविता यमुनामनु।  
ते तस्य कुरुशार्दूल सहस्रशतदक्षिणाः ॥ ७ ॥

तत्रैव भरतो राजा चक्रवर्ती महायशाः।  
विंशतिः सप्त चाष्टौ च हयमेधानुपाहरत् ॥ ८ ॥

कामकृद् यो द्विजातीनां श्रुतस्तात यथा पुरा।  
अत्यन्तमाश्रमः पुण्यः शरभंगस्य विश्रुतः ॥ ९ ॥

सरस्वती नदी सद्भिः सततं पार्थ पूजिता।  
बालखिल्यैर्महाराज यत्रेष्टमृषिभिः पुरा ॥ १० ॥

दृषद्वती महापुण्या यत्र ख्याता युधिष्ठिर।  
न्यग्रोधाख्यस्तु पुण्याख्यः पाञ्चाल्यो द्विपदां वर ॥ ११ ॥  
दाल्भ्यघोषश्च दाल्भ्यश्च धरणीस्थो महात्मनः।  
कौन्तेयानन्तयशसः सुव्रतस्यामितौजसः ॥ १२ ॥  
आश्रमः ख्यायते पुण्यस्त्रिषु लोकेषु विश्रुतः।

एतावर्णाववर्णौ च विश्रुतौ मनुजाधिप ॥ १३ ॥

वेदज्ञौ वेदविद्वांसौ वेदविद्याविदावुभौ ।  
ईजाते क्रतुभिर्मुख्यैः पुण्यैर्भरतसत्तम ॥ १४ ॥

समेत्य बहुशो देवाः सेन्द्राः सवरुणाः पुरा।  
विशाखयूपेऽतप्यन्त तेन पुण्यतमश्च सः ॥ १५ ॥

ऋषिर्महान् महाभागो जमदग्निर्महायशाः ।  
पलाशकेषु पुण्येषु रम्येष्वयजत प्रभुः ॥ १६ ॥

यत्र सर्वाः सरिच्छ्रेष्ठाः साक्षात् तमृषिसत्तमम्।  
स्वं स्वं तोयमुपादाय परिवार्योपतस्थिरे ॥ १७ ॥

अपि चात्र महाराज स्वयं विश्वावसुर्जगौ।  
इमं श्लोकं तदा वीर प्रेक्ष्य दीक्षां महात्मनः ॥ १८ ॥

यजमानस्य वै देवाञ्जमदग्नेर्महात्मनः ।  
आगम्य सरितो विप्रान् मधुना समतर्पयन् ॥ १९ ॥

गन्धर्वयक्षरक्षोभिरप्सरोभिश्च सेवितम् ।  
किरातकिन्नरावासं शैलं शिखरिणां वरम् ॥ २० ॥  
बिभेद तरसा गङ्गा गङ्गाद्वारं युधिष्ठिर।  
पुण्यं तत् ख्यायते राजन् ब्रह्मर्षिगणसेवितम् ॥ २१ ॥

सनत्कुमारः कौरव्य पुण्यं कनखलं तथा।  
पर्वतश्च पुरुर्नाम यत्र यातः पुरूरवाः ॥ २२ ॥

भृगुर्यत्र तपस्तेपे महर्षिगणसेविते ।  
राजन् स आश्रमः ख्यातो भृगुतुङ्गो महागिरिः ॥ २३ ॥

यः स भूतं भविष्यच्च भवच्च भरतर्षभ।  
नारायणः प्रभुर्विष्णुः शाश्वतः पुरुषोत्तमः ॥ २४ ॥  
तस्यातियशसः पुण्यां विशालां बदरीमनु।  
आश्रमः ख्यायते पुण्यस्त्रिषु लोकेषु विश्रुतः ॥ २५ ॥

उष्णतोयवहा गङ्गा शीततोयवहा पुरा।  
सुवर्णसिकता राजन् विशालां बदरीमनु ॥ २६ ॥

ऋषयो यत्र देवाश्च महाभागा महौजसः।  
प्राप्य नित्यं नमस्यन्ति देवं नारायणं प्रभुम् ॥ २७ ॥  
यत्र नारायणो देवः परमात्मा सनातनः।  
तत्र कृत्स्नं जगत् सर्वं तीर्थान्यायतनानि च ॥ २८ ॥

तत् पुण्यं परमं ब्रह्म तत् तीर्थं तत् तपोवनम्।  
तत् परं परमं देवं भूतानां परमेश्वरम् ॥ २९ ॥

शाश्वतं परमं चैव धातारं परमं पदम्।  
यं विदित्वा न शोचन्ति विद्वांसः शास्त्रदृष्टयः ॥ ३० ॥  
तत्र देवर्षयः सिद्धाः सर्वे चैव तपोधनाः।

आदिदेवो महायोगी यत्रास्ते मधुसूदनः ॥ ३१ ॥  
पुण्यानामपि तत् पुण्यमत्र ते संशयोऽस्तु मा।  
एतानि राजन् पुण्यानि पृथिव्यां पृथिवीपते ॥ ३२ ॥  
कीर्तितानि नरश्रेष्ठ तीर्थान्यायतनानि च।  
एतानि वसुभिः साध्यैरादित्यैर्मरुदश्विभिः ॥ ३३ ॥  
ऋषिभिर्देवकल्पैश्च सेवितानि महात्मभिः ।  
चरन्नेतानि कौन्तेय सहितो ब्राह्मणर्षभैः।  
भ्रातृभिश्च महाभागैरुत्कण्ठां विहरिष्यसि ॥ ३४ ॥