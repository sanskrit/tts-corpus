+++
title_full = "087 धौम्यद्वारा पूर्वदिशाके तीर्थोंका वर्णन"
title = "०८७ धौम्य्येन पूर्वदिग्वर्तितीर्थवर्णनम्"

+++


तान्‌ सर्वानुत्सुकान्‌ दृष्ट्वा पाण्डवान्‌ दीनचेतसः।  
आश्वासयंस्तथा धौम्यो बृहस्पतिसमोऽब्रवीत् ॥ १ ॥  
ब्राह्मणानुमतान् पुण्यानाश्रमान् भरतर्षभ ।  
दिशस्तीर्थानि शैलांश्च शृणु मे वदतोऽनघ ॥ २ ॥

याञ्छ्रुत्वा गदतो राजन् विशोको भवितासि ह।  
द्रौपद्या चानया सार्धं भ्रातृभिश्च नरेश्वर ॥ ३ ॥

श्रवणाच्चैव तेषां त्वं पुण्यमाप्स्यसि पाण्डव।  
गत्वा शतगुणं चैव तेभ्य एव नरोत्तम ॥ ४ ॥

पूर्वं प्राचीं दिशं राजन् राजर्षिगणसेविताम्।  
रम्यां ते कथयिष्यामि युधिष्ठिर यथास्मृति ॥ ५ ॥

तस्यां देवर्षिजुष्टायां नैमिषं नाम भारत।  
यत्र तीर्थानि देवानां पुण्यानि च पृथक् पृथक् ॥ ६ ॥

यत्र सा गोमती पुण्या रम्या देवर्षिसेविता।  
यज्ञभूमिश्च देवानां शामित्रं च विवस्वतः ॥ ७ ॥

तस्यां गिरिवरः पुण्यो गयो राजर्षिसत्कृतः।  
शिवं ब्रह्मसरो यत्र सेवितं त्रिदशर्षिभिः ॥ ८ ॥

यदर्थे पुरुषव्याघ्र कीर्तयन्ति पुरातनाः।  
एष्टव्या बहवः पुत्रा यद्येकोऽपि गयां व्रजेत् ॥ ९ ॥  
यजेत वाश्वमेधेन नीलं वा वृषमुत्सृजेत्।  
उत्तारयति संतत्या दशपूर्वान् दशावरान् ॥ १० ॥

महानदी च तत्रैव तथा गयशिरो नृप।  
यत्रासौ कीर्त्यते विप्रैरक्षय्यकरणो वटः ॥ ११ ॥

यत्र दत्तं पितृभ्योऽन्नमक्षय्यं भवति प्रभो।  
सा च पुण्यजला तत्र फल्गुर्नाम महानदी ॥ १२ ॥  
बहुमूलफला चापि कौशिकी भरतर्षभ।  
विश्वामित्रोऽध्यगाद् यत्र ब्राह्मणत्वं तपोधनः ॥ १३ ॥

गङ्गा यत्र नदी पुण्या यस्यास्तीरे भगीरथः।  
अयजत् तत्र बहुभिः क्रतुभिर्भूरिदक्षिणैः ॥ १४ ॥

पञ्चालेषु च कौरव्य कथयन्त्युत्पलावनम्।  
विश्वामित्रोऽयजद् यत्र पुत्रेण सह कौशिकः ॥ १५ ॥

यत्रानुवंशं भगवाञ्जामदग्न्यस्तथा जगौ ।  
विश्वामित्रस्य तां दृष्ट्वा विभूतिमतिमानुषीम् ॥ १६ ॥

कान्यकुब्जेऽपिबत् सोममिन्द्रेण सह कौशिकः।  
ततः क्षत्रादपाक्रामद् ब्राह्मणोऽस्मीति चाब्रवीत् ॥ १७ ॥

पवित्रमृषिभिर्जुष्टं पुण्यं पावनमुत्तमम् ।  
गङ्गायमुनयोर्वीर संगमं लोकविश्रुतम् ॥ १८ ॥

यत्रायजत भूतात्मा पूर्वमेव पितामहः।  
प्रयागमिति विख्यातं तस्माद् भरतसत्तम ॥ १९ ॥

अगस्त्यस्य तु राजेन्द्र तत्राश्रमवरो नृप।  
तत् तथा तापसारण्यं तापसैरुपशोभितम् ॥ २० ॥

हिरण्यबिन्दुः कथितो गिरौ कालञ्जरे महान्।  
आगस्त्यपर्वतो रम्यः पुण्यो गिरिवरः शिवः ॥ २१ ॥

महेन्द्रो नाम कौरव्य भार्गवस्य महात्मनः।  
अयजत् तत्र कौन्तेय पूर्वमेव पितामहः ॥ २२ ॥

यत्र भागीरथी पुण्या सरस्यासीद् युधिष्ठिर।  
यत्र सा ब्रह्मशालेति पुण्या ख्याता विशाम्पते ॥ २३ ॥  
धूतपाप्मभिराकीर्णा पुण्यं तस्याश्च दर्शनम्।

पवित्रो मङ्गलीयश्च ख्यातो लोके महात्मनः ॥ २४ ॥  
केदारश्च मतङ्गस्य महानाश्रम उत्तमः।  
कुण्डोदः पर्वतो रम्यो बहुमूलफलोदकः ॥ २५ ॥  
नैषधस्तृषितो यत्र जलं शर्म च लब्धवान्।

यत्र देववनं पुण्यं तापसैरुपशोभितम् ॥ २६ ॥  
बाहुदा च नदी यत्र नन्दा च गिरिमूर्धनि।

तीर्थानि सरितः शैलाः पुण्यान्यायतनानि च ॥ २७ ॥  
प्राच्यां दिशि महाराज कीर्तितानि मया तव।  
तिसृष्वन्यानि पुण्यानि दिक्षु तीर्थानि मे शृणु।  
सरितः पर्वतांश्चैव पुण्यान्यायतनानि च ॥ २८ ॥