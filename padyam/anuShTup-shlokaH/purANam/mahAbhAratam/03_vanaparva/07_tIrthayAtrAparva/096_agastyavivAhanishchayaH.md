+++
title_full = "096 इल्वल और वातापिका वर्णन, महर्षि अगस्त्यका पितरोंके उद्धारके लिये विवाह करनेका विचार तथा विदर्भराजका महर्षि अगस्त्यसे एक कन्या पाना"
title = "०९६ अगस्त्यविवाहनिश्चयः"

+++


ततः सम्प्रस्थितो राजा कौन्तेयो भूरिदक्षिणः।  
अगस्त्याश्रममासाद्य दुर्जयायामुवास ह ॥ १ ॥

तत्रैव लोमशं राजा पप्रच्छ वदतां वरः।  
अगस्त्येनेह वातापिः किमर्थमुपशामितः ॥ २ ॥

आसीद्वा किं प्रभावश्च स दैत्यो मानवान्तकः।  
किमर्थं चोदितो मन्युरगस्त्यस्य महात्मनः ॥ ३ ॥

इल्वलो नाम दैतेय आसीत् कौरवनन्दन।  
मणिमत्यां पुरि पुरा वातापिस्तस्य चानुजः ॥ ४ ॥

स ब्राह्मणं तपोयुक्तमुवाच दितिनन्दनः।  
पुत्रं मे भगवानेकमिन्द्रतुल्यं प्रयच्छतु ॥ ५ ॥  
तस्मै स ब्राह्मणो नादात् पुत्रं वासवसम्मितम्।  
चुक्रोध सोऽसुरस्तस्य ब्राह्मणस्य ततो भृशम् ॥ ६ ॥  
तदाप्रभृति राजेन्द्र इल्वलो ब्रह्महासुरः।  
मन्युमान् भ्रातरं छागं मायावी ह्यकरोत् ततः ॥ ७ ॥  
मेषरूपी च वातापिः कामरूप्यभवत् क्षणात्।  
संस्कृत्य च भोजयति ततो विप्रं जिघांसति ॥ ८ ॥

स चाह्वयति यं वाचा गतं वैवस्वतक्षयम्।  
स पुनर्देहमास्थाय जीवन् स्म प्रत्यदृश्यत ॥ ९ ॥

ततो वातापिमसुरं छागं कृत्वा सुसंस्कृतम्।  
तं ब्राह्मणं भोजयित्वा पुनरेव समाह्वयत् ॥ १० ॥

तामिल्वलेन महता स्वरेण वाचमीरिताम्।  
श्रुत्वातिमायो बलवान् क्षिप्रं ब्राह्मणकण्टकः ॥ ११ ॥  
तस्य पार्श्वं विनिर्भिद्य ब्राह्मणस्य महासुरः।  
वातापिः प्रहसन् राजन् निश्चक्राम विशाम्पते ॥ १२ ॥

एवं स ब्राह्मणान् राजन् भोजयित्वा पुनः पुनः।  
हिंसयामास दैतेय इल्वलो दुष्टचेतनः ॥ १३ ॥

अगस्त्यश्चापि भगवानेतस्मिन् काल एव तु।  
पितॄन् ददर्श गर्ते वै लम्बमानानधोमुखान् ॥ १४ ॥

सोऽपृच्छल्लम्बमानांस्तान् भवन्त इव कम्पिताः।  
(किमर्थं वेह लम्बध्वं गर्ते यूयमधोमुखाः।)  
संतानहेतोरिति ते प्रत्यूचुर्ब्रह्मवादिनः ॥ १५ ॥

ते तस्मै कथयामासुर्वयं ते पितरः स्वकाः।  
गर्तमेतमनुप्राप्ता लम्बामः प्रसवार्थिनः ॥ १६ ॥

यदि नो जनयेथास्त्वमगस्त्यापत्यमुत्तमम् ।  
स्यान्नोऽस्मान्निरयान्मोक्षस्त्वं च पुत्राप्नुया गतिम् ॥ १७ ॥

स तानुवाच तेजस्वी सत्यधर्मपरायणः।  
करिष्ये पितरः कामं व्येतु वो मानसो ज्वरः ॥ १८ ॥

ततः प्रसवसंतानं चिन्तयन् भगवानृषिः।  
आत्मनः प्रसवस्यार्थे नापश्यत् सदृशीं स्त्रियम् ॥ १९ ॥

स तस्य तस्य सत्त्वस्य तत् तदङ्गमनुत्तमम्।  
संगृह्य तत्समैरङ्गैर्निर्ममे स्त्रियमुत्तमाम् ॥ २० ॥

स तां विदर्भराजस्य पुत्रार्थं तप्यतस्तपः।  
निर्मितामात्मनोऽर्थाय मुनिः प्रादान्महातपाः ॥ २१ ॥

सा तत्र जज्ञे सुभगा विद्युत् सौदामनी यथा।  
विभ्राजमाना वपुषा व्यवर्धत शुभानना ॥ २२ ॥

जातमात्रां च तां दृष्ट्वा वैदर्भः पृथिवीपतिः।  
प्रहर्षेण द्विजातिभ्यो न्यवेदयत भारत ॥ २३ ॥

अभ्यनन्दन्त तां सर्वे ब्राह्मणा वसुधाधिप।  
लोपामुद्रेति तस्याश्च चक्रिरे नाम ते द्विजाः ॥ २४ ॥

ववृधे सा महाराज बिभ्रती रूपमुत्तमम्।  
अप्स्विवोत्पलिनी शीघ्रमग्नेरिव शिखा शुभा ॥ २५ ॥

तां यौवनस्थां राजेन्द्र शतं कन्याः स्वलंकृताः।  
दास्यः शतं च कल्याणीमुपातस्थुर्वशानुगाः ॥ २६ ॥

सा स्म दासीशतवृता मध्ये कन्याशतस्य च।  
आस्ते तेजस्विनी कन्या रोहिणीव दिवि प्रभा ॥ २७ ॥

यौवनस्थामपि च तां शीलाचारसमन्विताम्।  
न वव्रे पुरुषः कश्चिद् भयात् तस्य महात्मनः ॥ २८ ॥

सा तु सत्यवती कन्या रूपेणाप्सरसोऽप्यति।  
तोषयामास पितरं शीलेन स्वजनं तथा ॥ २९ ॥

वैदर्भीं तु तथायुक्तां युवतीं प्रेक्ष्य वै पिता।  
मनसा चिन्तयामास कस्मै दद्यामिमां सुताम् ॥ ३० ॥