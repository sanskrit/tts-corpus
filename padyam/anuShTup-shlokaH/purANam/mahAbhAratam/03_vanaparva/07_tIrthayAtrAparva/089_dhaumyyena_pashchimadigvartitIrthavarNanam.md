+++
title_full = "089 धौम्यद्वारा पश्चिम दिशाके तीर्थोंका वर्णन"
title = "०८९ धौम्य्येन पश्चिमदिग्वर्तितीर्थवर्णनम्"

+++


आनर्तेषु प्रतीच्यां वै कीर्तयिष्यामि ते दिशि।  
यानि तत्र पवित्राणि पुण्यान्यायतनानि च ॥ १ ॥

प्रियङ्ग्वाम्रवणोपेता वानीरफलमालिनी ।  
प्रत्यक्स्रोता नदी पुण्या नर्मदा तत्र भारत ॥ २ ॥

त्रैलोक्ये यानि तीर्थानि पुण्यान्यायतनानि च।  
सरिद्वनानि शैलेन्द्रा देवाश्च सपितामहाः ॥ ३ ॥  
नर्मदायां कुरुश्रेष्ठ सह सिद्धर्षिचारणैः।  
स्नातुमायान्ति पुण्यौघैः सदा वारिषु भारत ॥ ४ ॥

निकेतः श्रूयते पुण्यो यत्र विश्रवसो मुनेः।  
जज्ञे धनपतिर्यत्र कुबेरो नरवाहनः ॥ ५ ॥

वैदूर्यशिखरो नाम पुण्यो गिरिवरः शिवः।  
नित्यपुष्पफलास्तत्र पादपा हरितच्छदाः ॥ ६ ॥

तस्य शैलस्य शिखरे सरः पुण्यं महीपते।  
फुल्लपद्मं महाराज देवगन्धर्वसेवितम् ॥ ७ ॥

बह्वाश्चर्यं महाराज दृश्यते तत्र पर्वते।  
पुण्ये स्वर्गोपमे चैव देवर्षिगणसेविते ॥ ८ ॥

ह्रदिनी पुण्यतीर्था च राजर्षेस्तत्र वै सरित्।  
विश्वामित्रनदी राजन् पुण्या परपुरंजय ॥ ९ ॥  
यस्यास्तीरे सतां मध्ये ययातिर्नहुषात्मजः।  
पपात स पुनर्लोकाल्ँलेभे धर्मान् सनातनान् ॥ १० ॥

तत्र पुण्यो ह्रदः ख्यातो मैनाकश्चैव पर्वतः।  
बहुमूलफलोपेतस्त्वसितो नाम पर्वतः ॥ ११ ॥

आश्रमः कक्षसेनस्य पुण्यस्तत्र युधिष्ठिर।  
च्यवनस्याश्रमश्चैव विख्यातस्तत्र पाण्डव ॥ १२ ॥

तत्राल्पेनैव सिध्यन्ति मानवास्तपसा विभो।  
जम्बूमार्गो महाराज ऋषीणां भावितात्मनाम् ॥ १३ ॥  
आश्रमः शाम्यतां श्रेष्ठ मृगद्विजनिषेवितः।

ततः पुण्यतमा राजन् सततं तापसैर्युता ॥ १४ ॥  
केतुमाला च मेध्या च गङ्गाद्वारं च भूमिप।  
ख्यातं च सैन्धवारण्यं पुण्यं द्विजनिषेवितम् ॥ १५ ॥

पितामहसरः पुण्यं पुष्करं नाम नामतः।  
वैखानसानां सिद्धानामृषीणामाश्रमः प्रियः ॥ १६ ॥

अप्यत्र संश्रयार्थाय प्रजापतिरथो जगौ।  
पुष्करेषु कुरुश्रेष्ठ गाथां सुकृतिनां वर ॥ १७ ॥

मनसाप्यभिकामस्य पुष्कराणि मनस्विनः ।  
विप्रणश्यन्ति पापानि नाकपृष्ठे च मोदते ॥ १८ ॥