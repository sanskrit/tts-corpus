+++
title_full = "116 पिताकी आज्ञासे परशुरामजीका अपनी माताका मस्तक काटना और उन्हींके वरदानसे पुनः जिलाना, परशुरामजीद्वारा कार्तवीर्य-अर्जुनका वध और उसके पुत्रोंद्वारा जमदग्नि मुनिकी हत्या"
title = "११६ कार्तवीर्यार्जुनस्य परशुरामेण हननम्"

+++


स वेदाध्ययने युक्तो जमदग्निर्महातपाः।  
तपस्तेपे ततो देवान् नियमाद् वशमानयत् ॥ १ ॥

स प्रसेनजितं राजन्नधिगम्य नराधिपम्।  
रेणुकां वरयामास स च तस्मै ददौ नृपः ॥ २ ॥

रेणुकां त्वथ सम्प्राप्य भार्यां भार्गवनन्दनः।  
आश्रमस्थस्तया सार्धं तपस्तेपेऽनुकूलया ॥ ३ ॥

तस्याः कुमाराश्चत्वारो जज्ञिरे रामपञ्चमाः।  
सर्वेषामजघन्यस्तु राम आसीज्जघन्यजः ॥ ४ ॥

फलाहारेषु सर्वेषु गतेष्वथ सुतेषु वै।  
रेणुका स्नातुमगमत् कदाचिन्नियतव्रता ॥ ५ ॥

सा तु चित्ररथं नाम मार्तिकावतकं नृपम्।  
ददर्श रेणुका राजन्नागच्छन्ती यदृच्छया ॥ ६ ॥  
क्रीडन्तं सलिले दृष्ट्‌वा सभार्यं पद्ममालिनम्।  
ऋद्धिमन्तं ततस्तस्य स्पृहयामास रेणुका ॥ ७ ॥

व्यभिचाराच्च तस्मात्‌ सा क्लिन्नाम्भसि विचेतना।  
प्रविवेशाश्रमं त्रस्ता तां वै भर्तान्वबुध्यत ॥ ८ ॥

स तां दृष्ट्‌वा च्युतां धैर्याद् ब्राह्म्या लक्ष्म्या विवर्जिताम्।  
धिक्छब्देन महातेजा गर्हयामास वीर्यवान् ॥ ९ ॥

ततो ज्येष्ठो जामदग्न्यो रुमण्वान् नाम नामतः।  
आजगाम सुषेणश्च वसुर्विश्वावसुस्तथा ॥ १० ॥

तानानुपूर्व्याद् भगवान् वधे मातुरचोदयत्।  
न च ते जातसंस्नेहाः किंचिदूचुर्विचेतसः ॥ ११ ॥

ततः शशाप तान् क्रोधात् ते शप्ताश्चेतनां जहुः।  
मृगपक्षिसधर्माणः क्षिप्रमासञ्जडोपमाः ॥ १२ ॥

ततो रामोऽभ्ययात् पश्चादाश्रमं परवीरहा।  
तमुवाच महाबाहुर्जमदग्निर्महातपाः ॥ १३ ॥

जहीमां मातरं पापां मा च पुत्र व्यथां कृथाः।  
तत आदाय परशुं रामो मातुः शिरोऽहरत् ॥ १४ ॥

ततस्तस्य महाराज जमदग्नेर्महात्मनः ।  
कोपोऽभ्यगच्छत् सहसा प्रसन्नश्चाब्रवीदिदम् ॥ १५ ॥

ममेदं वचनात् तात कृतं ते कर्म दुष्करम्।  
वृणीष्व कामान् धर्मज्ञ यावतो वाञ्छसे हृदा ॥ १६ ॥  
स वव्रे मातुरुत्थानमस्मृतिं च वधस्य वै।  
पापेन तेन चास्पर्शं भ्रातॄणां प्रकृतिं तथा ॥ १७ ॥  
अप्रतिद्वन्द्वतां युद्धे दीर्घमायुश्च भारत।  
ददौ च सर्वान् कामांस्ताञ्जमदग्निर्महातपाः ॥ १८ ॥

कदाचित् तु तथैवास्य विनिष्क्रान्ताः सुताः प्रभो।  
अथानूपपतिर्वीरः कार्तवीर्योऽभ्यवर्तत ॥ १९ ॥

तमाश्रमपदं प्राप्तमृषेर्भार्या समार्चयत् ।  
स युद्धमदसम्मत्तो नाभ्यनन्दत् तथार्चनम् ॥ २० ॥  
प्रमथ्य चाश्रमात् तस्माद्धोमधेनोस्तथा बलात्।  
जहार वत्सं क्रोशन्त्या बभञ्ज च महाद्रुमान् ॥ २१ ॥

आगताय च रामाय तदाचष्ट पिता स्वयम्।  
गां च रोरुदतीं दृष्ट्‌वा कोपो रामं समाविशत् ॥ २२ ॥

स मृत्युवशमापन्नं कार्तवीर्यमुपाद्रवत् ।  
तस्याथ युधि विक्रम्य भार्गवः परवीरहा ॥ २३ ॥  
चिच्छेद निशितैर्भल्लैर्बाहून् परिघसंनिभान् ।  
सहस्रसम्मितान् राजन् प्रगृह्य रुचिरं धनुः ॥ २४ ॥

अभिभूतः स रामेण संयुक्तः कालधर्मणा।  
अर्जुनस्याथ दायादा रामेण कृतमन्यवः ॥ २५ ॥

आश्रमस्थं विना रामं जमदग्निमुपाद्रवन्।  
ते तं जघ्नुर्महावीर्यमयुध्यन्तं तपस्विनम् ॥ २६ ॥

असकृद् रामरामेति विक्रोशन्तमनाथवत् ।  
कार्तवीर्यस्य पुत्रास्तु जमदग्निं युधिष्ठिर ॥ २७ ॥  
पीडयित्वा शरैर्जग्मुर्यथागतमरिंदमाः ।  
अपक्रान्तेषु वै तेषु जमदग्नौ तथा गते ॥ २८ ॥  
समित्पाणिरुपागच्छदाश्रमं भृगुनन्दनः ।  
स दृष्ट्रा पितरं वीरस्तथा मृत्युवशं गतम्।  
अनर्हन्तं तथाभूतं विललाप सुदुःखितः ॥ २९ ॥