+++
title_full = "082 भीष्मजीके पूछनेपर पुलस्त्यजीका उन्हें विभिन्न तीर्थोंकी यात्राका माहात्म्य बताना"
title = "०८२ पुलस्तेन तीर्थयात्रामाहात्म्यवर्णनम्"

+++


अनेन तव धर्मज्ञ प्रश्रयेण दमेन च।  
सत्येन च महाभाग तुष्टोऽस्मि तव सुव्रत ॥ १ ॥

यस्येदृशस्ते धर्मोऽयं पितृभक्त्याश्रितोऽनघ ।  
तेन पश्यसि मां पुत्र प्रीतिश्च परमा त्वयि ॥ २ ॥

अमोघदर्शी भीष्माहं ब्रूहि किं करवाणि ते।  
यद् वक्ष्यसि कुरुश्रेष्ठ तस्य दातास्मि तेऽनघ ॥ ३ ॥

प्रीते त्वयि महाभाग सर्वलोकाभिपूजिते।  
कृतमेतावता मन्ये यदहं दृष्टवान् प्रभुम् ॥ ४ ॥

यदि त्वहमनुग्राह्यस्तव धर्मभृतां वर।  
संदेहं ते प्रवक्ष्यामि तन्मे त्वं छेत्तुमर्हसि ॥ ५ ॥

अस्ति मे हृदये कश्चित् तीर्थेभ्यो धर्मसंशयः।  
तमहं श्रोतुमिच्छामि तद् भवान् वक्तुमर्हति ॥ ६ ॥

प्रदक्षिणां यः पृथिवीं करोत्यमरसंनिभ।  
किं फलं तस्य विप्रर्षे तन्मे ब्रूहि सुनिश्चितम् ॥ ७ ॥

हन्त ते कथयिष्यामि यदृषीणां परायणम्।  
तदेकाग्रमनाः पुत्र शृणु तीर्थेषु यत् फलम् ॥ ८ ॥

यस्य हस्तौ च पादौ च मनश्चैव सुसंयतम्।  
विद्या तपश्च कीर्तिश्च स तीर्थफलमश्नुते ॥ ९ ॥

प्रतिग्रहादपावृत्तः संतुष्टो येन केनचित्।  
अहंकारनिवृत्तश्च स तीर्थफलमश्नुते ॥ १० ॥

अकल्कको निरारम्भो लघ्वाहारो जितेन्द्रियः।  
विमुक्तः सर्वपापेभ्य स तीर्थफलमश्नुते ॥ ११ ॥

अक्रोधनश्च राजेन्द्र सत्यशीलो दृढव्रतः।  
आत्मोपमश्च भूतेषु स तीर्थफलमश्नुते ॥ १२ ॥

ऋषिभिः क्रतवः प्रोक्ता देवेष्विह यथाक्रमम्।  
फलं चैव यथातथ्यं प्रेत्य चेह च सर्वशः ॥ १३ ॥

न ते शक्या दरिद्रेण यज्ञाः प्राप्तुं महीपते।  
बहूपकरणा यज्ञा नानासम्भारविस्तराः ॥ १४ ॥

प्राप्यन्ते पार्थिवैरेते समृद्धैर्वा नरैः क्वचित्।  
नार्थन्यूनैर्नावगणैरेकात्मभिरसाधनैः ॥ १५ ॥

यो दरिद्रैरपि विधिः शक्यः प्राप्तुं नरेश्वर।  
तुल्यो यज्ञफलैः पुण्यैस्तं निबोध युधां वर ॥ १६ ॥

ऋषीणां परमं गुह्यमिदं भरतसत्तम।  
तीर्थाभिगमनं पुण्यं यज्ञैरपि विशिष्यते ॥ १७ ॥

अनुपोष्य त्रिरात्राणि तीर्थान्यनभिगम्य च।  
अदत्त्वा काञ्चनं गाश्च दरिद्रो नाम जायते ॥ १८ ॥

अग्निष्टोमादिभिर्यज्ञैरिष्ट्वा विपुलदक्षिणैः ।  
न तत् फलमवाप्नोति तीर्थाभिगमनेन यत् ॥ १९ ॥

नृलोके देवदेवस्य तीर्थं त्रैलोक्यविश्रुतम्।  
पुष्करं नाम विख्यातं महाभागः समाविशेत् ॥ २० ॥

दशकोटिसहस्राणि तीर्थानां वै महामते।  
सांनिध्यं पुष्करे येषां त्रिसंध्यं कुरुनन्दन ॥ २१ ॥

आदित्या वसवो रुद्राः साध्याश्च समरुद्गणाः।  
गन्धर्वाप्सरसश्चैव नित्यं संनिहिता विभो ॥ २२ ॥

यत्र देवास्तपस्तप्त्वा दैत्या ब्रह्मर्षयस्तथा।  
दिव्ययोगा महाराज पुण्येन महतान्विताः ॥ २३ ॥

मनसाप्यभिकामस्य पुष्कराणि मनस्विनः ।  
पूयन्ते सर्वपापानि नाकपृष्ठे च पूज्यते ॥ २४ ॥

तस्मिंस्तीर्थे महाराज नित्यमेव पितामहः।  
उवास परमप्रीतो भगवान् कमलासनः ॥ २५ ॥

पुष्करेषु महाभाग देवाः सर्षिगणाः पुरा।  
सिद्धिं समभिसम्प्राप्ताः पुण्येन महतान्विताः ॥ २६ ॥

तत्राभिषेकं यः कुर्यात् पितृदेवार्चने रतः।  
अश्वमेधाद् दशगुणं फलं प्राहुर्मनीषिणः ॥ २७ ॥

अप्येकं भोजयेद् विप्रं पुष्करारण्यमाश्रितः।  
तेनासौ कर्मणा भीष्म प्रेत्य चेह च मोदते ॥ २८ ॥

शाकैर्मूलैः फलैर्वापि येन वर्तयते स्वयम्।  
तद् वै दद्याद् ब्राह्मणाय श्रद्धावाननसूयकः ॥ २९ ॥

तेनैव प्राप्नुयात् प्राज्ञो हयमेधफलं नरः।  
ब्राह्मणाः क्षत्रिया वैश्याः शूद्रा वा राजसत्तम ॥ ३० ॥  
न वै योनौ प्रजायते स्नातास्तीर्थे महात्मनः।

कार्तिकीं तु विशेषण योऽभिगच्छति पुष्करम् ॥ ३१ ॥  
प्राप्नुयात् स नरो लोकान् ब्रह्मणः सदनेऽक्षयान्।

सायं प्रातः स्मरेद् यस्तु पुष्कराणि कृताञ्जलिः ॥ ३२ ॥  
उपस्पृष्टं भवेत् तेन सर्वतीर्थेषु भारत।

जन्मप्रभृति यत् पापं स्त्रिया वा पुरुषेण वा ॥ ३३ ॥  
पुष्करे स्नातमात्रस्य सर्वमेव प्रणश्यति।

यथा सुराणां सर्वेषामादिस्तु मधुसूदनः ॥ ३४ ॥  
तथैव पुष्करं राजंस्तीर्थानामादिरुच्यते ।

उष्ट्वा द्वादश वर्षाणि पुष्करे नियतः शुचिः ॥ ३५ ॥  
क्रतून् सर्वानवाप्नोति ब्रह्मलोकं स गच्छति।

यस्तु वर्षशतं पूर्णमग्निहोत्रमुपासते ॥ ३६ ॥  
कार्तिकीं वा वसेदेकां पुष्करे सममेव तत् ॥ ३७ ॥

त्रीणि शृङ्गाणि शुभ्राणि त्रीणि प्रस्रवणानि च।  
पुष्कराण्यादिसिद्धानि न विद्मस्तत्र कारणम् ॥ ३८ ॥

दुष्करं पुष्करे गन्तुं दुष्करं पुष्करे तपः।  
दुष्करं पुष्करे दानं वस्तुं चैव सुदुष्करम् ॥ ३९ ॥

उष्य द्वादशरात्रं तु नियतो नियताशनः।  
प्रदक्षिणमुपावृत्य जम्बूमार्गं समाविशेत् ॥ ४० ॥

जम्बूमार्गं समाविश्य देवर्षिपितृसेवितम् ।  
अश्वमेधमवाप्नोति सर्वकामसमन्वितः ॥ ४१ ॥

तत्रोष्य रजनीः पञ्च पूतात्मा जायते नरः।  
न दुर्गतिमवाप्नोति सिद्धिं प्राप्नोति चोत्तमाम् ॥ ४२ ॥

जम्बूमार्गादुपावृत्य गच्छेत् तन्दुलिकाश्रमम् ।  
न दुर्गतिमवाप्नोति ब्रह्मलोकं च गच्छति ॥ ४३ ॥

आगस्त्यं सर आसाद्य पितृदेवार्चने रतः।  
त्रिरात्रोपोषितो राजन्नग्निष्टोमफलं लभेत् ॥ ४४ ॥

शाकवृत्तिः फलैर्वापि कौमारं विन्दते परम्।  
कण्वाश्रमं ततो गच्छेच्छ्रीजुष्टं लोकपूजितम् ॥ ४५ ॥

धर्मारण्यं हि तत् पुण्यमाद्यं च भरतर्षभ।  
यत्र प्रविष्टमात्रो वै सर्वपापैः प्रमुच्यते ॥ ४६ ॥

अर्चयित्वा पितॄन् देवान् नियतो नियताशनः।  
सर्वकामसमृद्धस्य यज्ञस्य फलमश्नुते ॥ ४७ ॥

प्रदक्षिणं ततः कृत्वा ययातिपतनं व्रजेत्।  
हयमेधस्य यज्ञस्य फलं प्राप्नोति तत्र वै ॥ ४८ ॥

महाकालं ततो गच्छेन्नियतो नियताशनः।  
कोटितीर्थमुपस्पृश्य हयमेधफलं लभेत् ॥ ४९ ॥

ततो गच्छेत धर्मज्ञः स्थाणोस्तीर्थमुमापतेः।  
नाम्ना भद्रवटं नाम त्रिषु लोकेषु विश्रुतम् ॥ ५० ॥

तत्राभिगम्य चेशानं गोसहस्रफलं लभेत्।  
महादेवप्रसादाच्च गाणपत्यं च विन्दति ॥ ५१ ॥  
समृद्धमसपत्नं च श्रिया युक्तं नरोत्तमः।

नर्मदां तु समासाद्य नदीं त्रैलोक्यविश्रुताम् ॥ ५२ ॥  
तर्पयित्वा पितॄन् देवानग्निष्टोमफलं लभेत्।

दक्षिणं सिन्धुमासाद्य ब्रह्मचारी जितेन्द्रियः ॥ ५३ ॥  
अग्निष्टोममवाप्नोति विमानं चाधिरोहति ।

चर्मण्वतीं समासाद्य नियतो नियताशनः।  
रन्तिदेवाभ्यनुज्ञातमग्निष्टोमफलं लभेत् ॥ ५४ ॥

ततो गच्छेत धर्मज्ञ हिमवत्सुतमर्बुदम्।  
पृथिव्यां यत्र वै छिद्रं पूर्वमासीद् युधिष्ठिर ॥ ५५ ॥

तत्राश्रमो वसिष्ठस्य त्रिषु लोकेषु विश्रुतः।  
तत्रोष्य रजनीमेकां गोसहस्रफलं लभेत् ॥ ५६ ॥

पिङ्गतीर्थमुपस्पृश्य ब्रह्मचारी जितेन्द्रियः ।  
कपिलानां नरश्रेष्ठ शतस्य फलमश्नुते ॥ ५७ ॥

ततो गच्छेत राजेन्द्र प्रभासं तीर्थमुत्तमम्।  
तत्र संनिहितों नित्यं स्वयमेव हुताशनः ॥ ५८ ॥  
देवतानां मुखं वीर ज्वलनोऽनिलसारथिः।

तस्मिंस्तीर्थे नरः स्नात्वा शुचिः प्रयतमानसः ॥ ५९ ॥  
अग्निष्टोमातिरात्राभ्यां फलं प्राप्नोति मानवः।

ततो गत्वा सरस्वत्याः सागरस्य च संगमे ॥ ६० ॥  
गोसहस्रफलं तस्य स्वर्गलोकं च विन्दति।  
प्रभया दीप्यते नित्यमग्निवद् भरतर्षभ ॥ ६१ ॥

तीर्थे सलिलराजस्य स्नात्वा प्रयतमानसः।  
त्रिरात्रमुषितः स्नातस्तर्पयेत् पितृदेवताः ॥ ६२ ॥

प्रभासते यथा सोमः सोऽश्वमेधं च विन्दति।  
वरदानं ततो गच्छेत् तीर्थं भरतसत्तम ॥ ६३ ॥

विष्णोर्दुर्वाससा यत्र वरो दत्तो युधिष्ठिर।  
वरदाने नरः स्नात्वा गोसहस्रफलं लभेत् ॥ ६४ ॥

ततो द्वारवतीं गच्छेन्नियतो नियताशनः।  
पिण्डारके नरः स्नात्वा लभेद् बहु सुवर्णकम् ॥ ६५ ॥

तस्मिंस्तीर्थे महाभाग पद्मलक्षणलक्षिताः ।  
अद्यापि मुद्रा दृश्यन्ते तदद्भुतमरिंदम ॥ ६६ ॥

त्रिशूलाङ्कानि पद्मानि दृश्यन्ते कुरुनन्दन।  
महादेवस्य सांनिध्यं तत्र वै पुरुषर्षभ ॥ ६७ ॥

सागरस्य च सिन्धोश्च संगमं प्राप्य भारत।  
तीर्थे सलिलराजस्य स्नात्वा प्रयतमानसः ॥ ६८ ॥  
तर्पयित्वा पितॄन् देवानृषींश्च भरतर्षभ।  
प्राप्नोति वारुणं लोकं दीप्यमानं स्वतेजसा ॥ ६९ ॥

शङ्कुकर्णेश्वरं देवमर्चयित्वा युधिष्ठिर ।  
अश्वमेधाद् दशगुणं प्रवदन्ति मनीषिणः ॥ ७० ॥

प्रदक्षिणमुपावृत्य गच्छेत भरतर्षभ ।  
तीर्थं कुरुवरश्रेष्ठ त्रिषु लोकेषु विश्रुतम् ॥ ७१ ॥  
दमीति नाम्ना विख्यातं सर्वपापप्रणाशनम्।  
तत्र ब्रह्मादयो देवा उपासन्ते महेश्वरम् ॥ ७२ ॥

तत्र स्नात्वा च पीत्वा च रुद्रं देवगणैर्वृतम्।  
जन्मप्रभृति यत् पापं तत् स्नातस्य प्रणश्यति ॥ ७३ ॥

दमी चात्र नरश्रेष्ठ सर्वदेवैरभिष्टुतः।  
तत्र स्नात्वा नरव्याघ्र हयमेधमवाप्नुयात् ॥ ७४ ॥

गत्वा यत्र महाप्राज्ञ विष्णुना प्रभविष्णुना।  
पुरा शौचं कृतं राजन् हत्वा दैतेयदानवान् ॥ ७५ ॥

ततो गच्छेत धर्मज्ञ वसोर्धारामभिष्टुताम्।  
गमनादेव तस्यां हि हयमेधफलं लभेत् ॥ ७६ ॥

स्नात्वा कुरुवरश्रेष्ठ प्रयतात्मा समाहितः।  
तर्प्य देवान् पितॄंश्चैव विष्णुलोके महीयते ॥ ७७ ॥

तीर्थे चात्र सरः पुण्यं वसूनां भरतर्षभ।  
तत्र स्नात्वा च पीत्वा च वसूनां सम्मतो भवेत्॥७८॥  
सिन्धूत्तममिति ख्यातं सर्वपापप्रणाशनम् ।  
तत्र स्नात्वा नरश्रेष्ठ लभेद् बहु सुवर्णकम् ॥ ७९ ॥

भद्रतुङ्‌गं समासाद्य शुचिः शीलसमन्वितः।  
ब्रह्मलोकमवाप्नोति गतिं च परमां व्रजेत् ॥ ८० ॥

कुमारिकाणां शक्रस्य तीर्थं सिद्धनिषेवितम्।  
तत्र स्नात्वा नरः क्षिप्रं स्वर्गलोकमवाप्नुयात् ॥ ८१ ॥

रेणुकायाश्च तत्रैव तीर्थं सिद्धनिषेवितम्।  
तत्र स्नात्वा भवेद् विप्रो निर्मलश्चन्द्रमा यथा ॥ ८२ ॥

अथ पञ्चनदं गत्वा नियतो नियताशनः।  
पञ्चयज्ञानवाप्नोति क्रमशो येऽनुकीर्तिताः ॥ ८३ ॥

ततो गच्छेत राजेन्द्र भीमायाः स्थानमुत्तमम्।  
तत्र स्नात्वा तु योन्यां वै नरो भरतसत्तम ॥ ८४ ॥  
देव्याः पुत्रो भवेद् राजंस्तप्तकुण्डलविग्रहः।  
गवां शतसहस्रस्य फलं प्राप्नोति मानवः ॥ ८५ ॥

श्रीकुण्डं तु समासाद्य त्रिषु लोकेषु विश्रुतम्।  
पितामहं नमस्कृत्य गोसहस्रफलं लभेत् ॥ ८६ ॥

ततो गच्छेत धर्मज्ञ विमलं तीर्थमुत्तमम्।  
अद्यापि यत्र दृश्यन्ते मत्स्याः सौवर्णराजताः ॥ ८७ ॥

तत्र स्नात्वा नरः क्षिप्रं वासवं लोकमाप्नुयात्।  
सर्वपापविशुद्धात्मा गच्छेत परमां गतिम् ॥ ८८ ॥

वितस्तां च समासाद्य संतर्प्य पितृदेवताः।  
नरः फलमवाप्नोति वाजपेयस्य भारत ॥ ८९ ॥

काश्मीरेष्वेव नागस्य भवनं तक्षकस्य च।  
वितस्ताख्यमिति ख्यातं सर्वपापप्रमोचनम् ॥ ९० ॥

तत्र स्नात्वा नरो नूनं वाजपेयमवाप्नुयात्।  
सर्वपापविशुद्धात्मा गच्छेच्च परमां गतिम् ॥ ९१ ॥

ततो गच्छेत वडवां त्रिषु लोकेषु विश्रुताम्।  
पश्चिमायां तु संध्यायामुपस्पृश्य यथाविधि ॥ ९२ ॥  
चरुं सप्तार्चिषे राजन् यथाशक्ति निवेदयेत्।  
पितॄणामक्षयं दानं प्रवदन्ति मनीषिणः ॥ ९३ ॥

ऋषयः पितरो देवा गन्धर्वाप्सरसां गणाः।  
गुह्यकाः किन्नरा यक्षाः सिद्धा विद्याधरा नराः ॥ ९४ ॥  
राक्षसा दितिजा रुद्रा ब्रह्मा च मनुजाधिप।  
नियतः परमां दीक्षामास्थायाब्दसहस्रिकीम् ॥ ९५ ॥  
विष्णोः प्रसादनं कुर्वंश्चरुं च श्रपयंस्तथा।  
सप्तभिः सप्तभिश्चैव ऋग्भिस्तुष्टाव केशवम् ॥ ९६ ॥

ददावष्टगुणैश्वर्यं तेषां तुष्टस्तु केशवः।  
यथाभिलषितानन्यान् कामान् दत्त्वा महीपते ॥ ९७ ॥  
तत्रैवान्तर्दधे देवो विद्युदभ्रेषु वै यथा।  
नाम्ना सप्तचरुं तेन ख्यातं लोकेषु भारत ॥ ९८ ॥  
गवां शतसहस्रेण राजसूयशतेन च।  
अश्वमेधसहस्रेण श्रेयान् सप्तार्चिषे चरुः ॥ ९९ ॥  
ततो निवृत्तो राजेन्द्र रुद्रं पदमथाविशेत्।  
अर्चयित्वा महादेवमश्वमेधफलं लभेत् ॥ १०० ॥

मणिमन्तं समासाद्य ब्रह्मचारी समाहितः।  
एकरात्रोषितो राजन्नग्निष्टोमफलं लभेत् ॥ १०१ ॥

अथ गच्छेत राजेन्द्र देविकां लोकविश्रुताम्।  
प्रसूतिर्यत्र विप्राणां श्रूयते भरतर्षभ ॥ १०२ ॥

त्रिशूलपाणेः स्थानं च त्रिषु लोकेषु विश्रुतम्।  
देविकायां नरः स्नात्वा समभ्यर्च्य महेश्वरम् ॥ १०३ ॥  
यथाशक्ति चरुं तत्र निवेद्य भरतर्षभ।  
सर्वकामसमृद्धस्य यज्ञस्य लभते फलम् ॥ १०४ ॥

कामाख्यं तत्र रुद्रस्य तीर्थं देवनिषेवितम्।  
तत्र स्नात्वा नरः क्षिप्रं सिद्धिं प्राप्नोति भारत ॥ १०५ ॥

यजनं याजनं चैव तथैव ब्रह्म बालुकाम्।  
पुष्पाम्भश्च उपस्पृश्य न शोचेन्मरणं गतः ॥ १०६ ॥

अर्धयोजनविस्तारा पञ्चयोजनमायता ।  
एतावती वेदिका तु पुण्या देवर्षिसेविता ॥ १०७ ॥

ततो गच्छेत धर्मज्ञ दीर्घसत्रं यथाक्रमम्।  
तत्र ब्रह्मादयो देवाः सिद्धाश्च परमर्षयः ॥ १०८ ॥

दीर्घसत्रमुपासन्ते दीक्षिता नियतव्रताः ॥ १०९ ॥

गमनादेव राजेन्द्र दीर्घसत्रमरिंदम ।  
राजसूयाश्वमेधाभ्यां फलं प्राप्नोति भारत ॥ ११० ॥

ततो विनशनं गच्छेन्नियतो नियताशनः।  
गच्छत्यन्तर्हिता यत्र मेरुपृष्ठे सरस्वती ॥ १११ ॥

चमसेऽथ शिवोद्भेदे नागोद्भेदे च दृश्यते।  
स्नात्वा तु चमसोद्भेदे अग्निष्टोमफलं लभेत् ॥ ११२ ॥

शिवोद्भेदे नरः स्नात्वा गोसहस्रफलं लभेत्।  
नागोद्भेदे नरः स्नात्वा नागलोकमवाप्नुयात् ॥ ११३ ॥

शशयानं च राजेन्द्र तीर्थमासाद्य दुर्लभम्।  
शशरूपप्रतिच्छन्नाः पुष्करा यत्र भारत ॥ ११४ ॥  
सरस्वत्यां महाराज अनुसंवत्सरं च ते।  
दृश्यन्ते भरतश्रेष्ठ वृत्तां वै कार्तिकीं सदा ॥ ११५ ॥  
तत्र स्नात्वा नरव्याघ्र द्योतते शशिवत् सदा।  
गोसहस्रफलं चैव प्राप्नुयाद् भरतर्षभ ॥ ११६ ॥

कुमारकोटिमासाद्य नियतः कुरुनन्दन ।  
तत्राभिषेकं कुर्वीत पितृदेवार्चने रतः ॥ ११७ ॥

गवामयुतमाप्नोति कुलं चैव समुद्धरेत्।  
ततो गच्छेत धर्मज्ञ रुद्रकोटिं समाहितः ॥ ११८ ॥  
पुरा यत्र महाराज मुनिकोटिः समागता।  
हर्षेण महताविष्टा रुद्रदर्शनकाङ्क्षया ॥ ११९ ॥  
अहं पूर्वमहं पूर्वं द्रक्ष्यामि वृषभध्वजम्।  
एवं सम्प्रस्थिता राजन्नृषयः किल भारत ॥ १२० ॥

ततो योगेश्वरेणापि योगमास्थाय भूपते।  
तेषां मन्युप्रणाशार्थमृषीणां भावितात्मनाम् ॥ १२१ ॥  
सृष्टा कोटीति रुद्राणामृषीणामग्रतः स्थिता।  
मया पूर्वतरं दृष्ट इति ते मेनिरे पृथक् ॥ १२२ ॥  
तेषां तुष्टो महादेवो मुनीनां भावितात्मनाम्।  
भक्त्या परमया राजन् वरं तेषां प्रदिष्टवान् ॥ १२३ ॥

अद्य प्रभृति युष्माकं धर्मवृद्धिर्भविष्यति।  
तत्र स्नात्वा नरव्याघ्र रुद्रकोट्यां नरः शुचिः ॥ १२४ ॥  
अश्वमेधमवाप्नोति कुलं चैव समुद्धरेत्।

ततो गच्छेत राजेन्द्र संगमं लोकविश्रुतम् ॥ १२५ ॥  
सरस्वत्या महापुण्यं केशवं समुपासते।  
यत्र ब्रह्मादयो देवा ऋषयश्च तपोधनाः ॥ १२६ ॥

अभिगच्छन्ति राजेन्द्र चैत्रशुक्लचतुर्दशीम् ।  
तत्र स्नात्वा नरव्याघ्र विन्देद् बहुसुवर्णकम्।  
सर्वपापविशुद्धात्मा ब्रह्मलोकं च गच्छति ॥ १२७ ॥

ऋषीणां यत्र सत्राणि समाप्तानि नराधिप।  
तत्रावसानमासाद्य गोसहस्रफलं लभेत् ॥ १२८ ॥