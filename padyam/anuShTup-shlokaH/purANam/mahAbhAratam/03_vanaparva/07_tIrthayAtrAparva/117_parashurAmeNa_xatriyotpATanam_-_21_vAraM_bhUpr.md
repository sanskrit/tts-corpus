+++
title_full = "117 परशुरामजीका पिताके लिये विलाप और पृथ्वीको इक्कीस बार निःक्षत्रिय करना एवं महाराज युधिष्ठिरके द्वारा परशुरामजीका पूजन"
title = "११७ परशुरामेण क्षत्रियोत्पाटनम् - २१ वारं भूप्रदक्षिणम्"

+++


ममापराधात् तैः क्षुद्रैर्हतस्त्वं तात बालिशैः।  
कार्तवीर्यस्य दायादैर्वने मृग इवेषुभिः ॥ १ ॥

धर्मज्ञस्य कथं तात वर्तमानस्य सत्पथे।  
मृत्युरेवंविधो युक्तः सर्वभूतेष्वनागसः ॥ २ ॥

किं नु तैर्न कृतं पापं यैर्भवांस्तपसि स्थितः।  
अयुध्यमानो वृद्धः सन् हतः शरशतैः शितैः ॥ ३ ॥

किं नु ते तत्र वक्ष्यन्ति सचिवेषु सुहृत्सु च।  
अयुध्यमानं धर्मज्ञमेकं हत्वानपत्रपाः ॥ ४ ॥

विलप्यैवं सकरुणं बहु नानाविधं नृप।  
प्रेतकार्याणि सर्वाणि पितुश्चक्रे महातपाः ॥ ५ ॥  
ददाह पितरं चाग्नौ रामः परपुरंजयः।  
प्रतिजज्ञे वधं चापि सर्वक्षत्रस्य भारत ॥ ६ ॥

संक्रुद्धोऽतिबलः संख्ये शस्त्रमादाय वीर्यवान्।  
जघ्निवान् कार्तवीर्यस्य सुतानेकोऽन्तकोपमः ॥ ७ ॥

तेषां चानुगता ये च क्षत्रियाः क्षत्रियर्षभ।  
तांश्च सर्वानवामृद्नाद् रामः प्रहरतां वरः ॥ ८ ॥

त्रिःसप्तकृत्वः पृथिवीं कृत्वा निःक्षत्रियां प्रभुः।  
समन्तपञ्चके पञ्च चकार रुधिरह्रदान् ॥ ९ ॥

स तेषु तर्पयामास भृगून् भृगुकुलोद्वहः।  
साक्षाद् ददर्श चर्चीकं स च रामं न्यवारयत् ॥ १० ॥

ततो यज्ञेन महता जामदग्न्यः प्रतापवान्।  
तर्पयामास देवेन्द्रमृत्विग्भ्यः प्रददौ महीम् ॥ ११ ॥

वेदीं चाप्यददद्धैमीं कश्यपाय महात्मने।  
दशव्यामायतां कृत्वा नवोत्सेधां विशाम्पते ॥ १२ ॥

तां कश्यपस्यानुमते ब्राह्मणाः खण्डशस्तदा।  
व्यभजंस्ते तदा राजन् प्रख्याताः खाण्डवायनाः ॥ १३ ॥

स प्रदाय महीं तस्मै कश्यपाय महात्मने।  
अस्मिन् महेन्द्रे शैलेन्द्रे वसत्यमितविक्रमः ॥ १४ ॥

एवं वैरमभूत् तस्य क्षत्रियैर्लोकवासिभिः।  
पृथिवी चापि विजिता रामेणामिततेजसा ॥ १५ ॥

ततश्चतुर्दशीं रामः समयेन महामनाः।  
दर्शयामास तान् विप्रान् धर्मराजं च सानुजम् ॥ १६ ॥

स तमानर्च राजेन्द्र भ्रातृभिः सहितः प्रभुः।  
द्विजानां च परां पूजां चक्रे नृपतिसत्तमः ॥ १७ ॥

अर्चित्वा जामदग्न्यं स पूजितस्तेन चोदितः।  
महेन्द्र उष्य तां रात्रिं प्रययौ दक्षिणामुखः ॥ १८ ॥