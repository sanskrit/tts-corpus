+++
title_full = "153 क्रोधवश नामक राक्षसोंका भीमसेनसे सरोवरके निकट आनेका कारण पूछना"
title = "१५३ रक्षो - भीमसेनसंवादः"

+++


स गत्वा नलिनीं रम्यां राक्षसैरभिरक्षिताम्।  
कैलासशिखराभ्याशे ददर्श शुभकाननाम् ॥ १ ॥  
कुबेरभवनाभ्याशे जातां पर्वतनिर्झरैः ।  
सुरम्यां विपुलच्छायां नानाद्रुमलताकुलाम् ॥ २ ॥

हरिताम्बुजसंच्छन्नां दिव्यां कनकपुष्कराम् ।  
नानापक्षिजनाकीर्णां सूपतीर्थामकर्दमाम् ॥ ३ ॥

अतीवरम्यां सुजलां जातां पर्वतसानुषु।  
विचित्रभूतां लोकस्य शुभामद्भुतदर्शनाम् ॥ ४ ॥

तत्रामृतरसं शीतं लघु कुन्तीसुतः शुभम्।  
ददर्श विमलं तोयं पिबंश्च बहु पाण्डवः ॥ ५ ॥

तां तु पुष्करिणीं रम्यां दिव्यसौगन्धिकावृताम्।  
जातरूपमयैः पद्मैश्छन्नां परमगन्धिभिः ॥ ६ ॥  
वैदूर्यवरनालैश्च बहुचित्रैर्मनोरमैः ।  
हंसकारण्डवोद्‌धूतैः सृजद्भिरमलं रजः ॥ ७ ॥

आक्रीडं राजराजस्य कुबेरस्य महात्मनः।  
गन्धर्वैरप्सरोभिश्च देवैश्च परमार्चिताम् ॥ ८ ॥

सेवितामृषिभिर्दिव्यैर्यक्षैः किम्पुरुषैस्तथा ।  
राक्षसैः किन्नरैश्चापि गुप्तां वैश्रवणेन च ॥ ९ ॥

तां च दृष्ट्वैव कौन्तेयो भीमसेनो महाबलः।  
बभूव परमप्रीतो दिव्यं सम्प्रेक्ष्य तत् सरः ॥ १० ॥

तच्च क्रोधवशा नाम राक्षसा राजशासनात्।  
रक्षन्ति शतसाहस्राश्चित्रायुधपरिच्छदाः ॥ ११ ॥

ते तु दृष्ट्वैव कौन्तेयमजिनैः प्रतिवासितम्।  
रुक्माङ्गदधरं वीरं भीमं भीमपराक्रमम् ॥ १२ ॥  
सायुधं बद्धनिस्त्रिंशमशङ्कितमरिंदमम् ।  
पुष्करेप्सुमुपायान्तमन्योन्यमभिचुक्रुशुः ॥ १३ ॥

अयं पुरुषशार्दूलः सायुधोऽजिनसंवृतः ।  
यच्चिकीर्षुरिह प्राप्तस्तत् सम्प्रष्टुमिहार्हथ ॥ १४ ॥

ततः सर्वे महाबाहुं समासाद्य वृकोदरम्।  
तेजोयुक्तमपृच्छन्त कस्त्वमाख्यातुमर्हसि ॥ १५ ॥

मुनिवेषधरश्चैव सायुधश्चैव लक्ष्यसे ।  
यदर्थमभिसम्प्राप्तस्तदाचक्ष्व महामते ॥ १६ ॥