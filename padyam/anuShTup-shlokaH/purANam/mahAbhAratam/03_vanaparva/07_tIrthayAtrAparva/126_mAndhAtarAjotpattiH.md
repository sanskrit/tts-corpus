+++
title_full = "126 राजा मान्धाताकी उत्पत्ति और संक्षिप्त चरित्र"
title = "१२६ मान्धातराजोत्पत्तिः"

+++


मान्धाता राजशार्दूलस्त्रिषु लोकेषु विश्रुतः।  
कथं जातो महाब्रह्मन् यौवनाश्वो नृपोत्तमः ॥ १ ॥

कथं चैनां परां काष्ठां प्राप्तवानमितद्युतिः।  
यस्य लोकास्त्रयो वश्या विष्णोरिव महात्मनः ॥ २ ॥

एतदिच्छाम्यहं श्रोतुं चरितं तस्य धीमतः।  
(सत्यकीर्तेर्हि मान्धातुः कथ्यमानं त्वयानघ।)  
यथा मान्धातृशब्दश्च तस्य शक्रसमद्युतेः।  
जन्म चाप्रतिवीर्यस्य कुशलो ह्यसि भाषितुम् ॥ ३ ॥

शृणुष्वावहितो राजन् राज्ञस्तस्य महात्मनः।  
यथा मान्धातृशब्दो वै लोकेषु परिगीयते ॥ ४ ॥

इक्ष्वाकुवंशप्रभवो युवनाश्वो महीपतिः ।  
सोऽयजत् पृथिवीपालः क्रतुभिर्भूरिदक्षिणैः ॥ ५ ॥

अश्वमेधसहस्रं च प्राप्य धर्मभृतां वरः।  
अन्यैश्च क्रतुभिर्मुख्यैरयजत् स्वाप्तदक्षिणैः ॥ ६ ॥

अनपत्यस्तु राजर्षिः स महात्मा महाव्रतः।  
मन्त्रिष्वाधाय तद् राज्यं वननित्यो बभूव ह ॥ ७ ॥  
शास्त्रदृष्टेन विधिना संयोज्यात्मानमात्मवान् ।  
स कदाचिन्नृपो राजन्नुपवासेन दुःखितः ॥ ८ ॥  
पिपासाशुष्कहृदयः प्रविवेशाश्रमं भृगोः ।  
तामेव रात्रिं राजेन्द्र महात्मा भृगुनन्दनः ॥ ९ ॥  
इष्टिं चकार सौद्युम्नेर्महर्षिः पुत्रकारणात्।  
सम्भृतो मन्त्रपूतेन वारिणा कलशो महान् ॥ १० ॥

तत्रातिष्ठत राजेन्द्र पूर्वमेव समाहितः।  
यत् प्राश्य प्रसवेत् तस्य पत्नी शक्रसमं सुतम् ॥ ११ ॥

तं न्यस्य वेद्यां कलशं सुषुपुस्ते महर्षयः।  
रात्रिजागरणाच्छ्रान्तान् सौद्युम्निः समतीत्य तान् ॥ १२ ॥

शुष्ककण्ठः पिपासार्तः पानीयार्थी भृशं नृपः।  
तं प्रविश्याश्रमं शान्तः पानीयं सोऽभ्ययाचत ॥ १३ ॥

तस्य श्रान्तस्य शुष्केण कण्ठेन क्रोशतस्तदा।  
नाश्रौषीत् कश्चन तदा शकुनेरिव वाशतः ॥ १४ ॥

ततस्तं कलशं दृष्ट्‌वा जलपूर्णं स पार्थिवः।  
अभ्यद्रवत वेगेन पीत्वा चाम्भो व्यवासृजत् ॥ १५ ॥

स पीत्वा शीतलं तोयं पिपासार्तो महीपतिः।  
निर्वाणमगमद् धीमान् सुसुखी चाभवत् तदा ॥ १६ ॥

ततस्ते प्रत्यबुध्यन्त मुनयः सतपोधनाः।  
निस्तोयं तं च कलशं ददृशुः सर्व एव ते॥१७॥

कस्य कर्मेदमिति ते पर्यपृच्छन् समागताः।  
युवनाश्वो ममेत्येवं सत्यं समभिपद्यत ॥ १८ ॥

न युक्तमिति तं प्राह भगवान् भार्गवस्तदा।  
सुतार्थं स्थापिता ह्यापस्तपसा चैव सम्भृताः ॥ १९ ॥  
मया ह्यत्राहितं ब्रह्म तप आस्थाय दारुणम्।  
पुत्रार्थं तव राजर्षे महाबलपराक्रम ॥ २० ॥

महाबलो महावीर्यस्तपोबलसमन्वितः ।  
यः शक्रमपि वीर्येण गमयेद् यमसादनम् ॥ २१ ॥  
अनेन विधिना राजन् मयैतदुपपादितम्।  
अब्भक्षणं त्वया राजन् न युक्तं कृतमद्य वै ॥ २२ ॥

न त्वद्य शक्यमस्माभिरेतत् कर्तुमतोऽन्यथा।  
नूनं दैवकृतं ह्येतद् यदेवं कृतवानसि ॥ २३ ॥

पिपासितेन याः पीता विधिमन्त्रपुरस्कृताः।  
आपस्त्वया महाराज मत्तपोवीर्यसम्भृताः ॥ २४ ॥  
ताभ्यस्त्वमात्मना पुत्रमीदृशं जनयिष्यसि ।  
विधास्यामो वयं तत्र तवेष्टिं परमाद्भुताम् ॥ २५ ॥  
यथा शक्रसमं पुत्रं जनयिष्यसि वीर्यवान्।  
गर्भधारणजं वापि न खेदं समवाप्स्यसि ॥ २६ ॥

ततो वर्षशते पूर्णे तस्य राज्ञो महात्मनः।  
वामं पार्श्वं विनिर्भिद्य सुतः सूर्य इव स्थितः ॥ २७ ॥  
निश्चक्राम महातेजा न च तं मृत्युराविशत्।  
युवनाश्वं नरपतिं तदद्भुतमिवाभवत् ॥ २८ ॥

ततः शक्रो महातेजास्तं दिदृक्षुरुपागमत्।  
ततो देवा महेन्द्रं तमपृच्छन् धास्यतीति किम् ॥ २९ ॥

प्रदेशिनीं ततोऽस्यास्ये शक्रः समभिसंदधे।  
मामयं धास्यतीत्येवं भाषिते चैव वज्रिणा ॥ ३० ॥  
मान्धातेति च नामास्य चक्रुः सेन्द्रा दिवौकसः ॥ ३१ ॥  
प्रदेशिनीं शक्रदत्तामास्वाद्य स शिशुस्तदा।  
अवर्धत महातेजाः किष्कून् राजंस्त्रयोदश ॥ ३२ ॥

वेदास्तं सधनुर्वेदा दिव्यान्यस्त्राणि चेश्वरम्।  
उपतस्थुर्महाराज ध्यातमात्रस्य सर्वशः ॥ ३३ ॥

आजगवं नाम धनुः शतः शृङ्गोद्भवाश्च ये।  
अभेद्यं कवचं चैव सद्यस्तमुपशिश्रियुः ॥ ३४ ॥

सोऽभिषिक्तो मघवता स्वयं शक्रेण भारत।  
धर्मेण व्यजयल्लोकांस्त्रीन् विष्णुरिव विक्रमैः ॥ ३५ ॥

तस्याप्रतिहतं चक्रं प्रावर्तत महात्मनः।  
रत्नानि चैव राजर्षिं स्वयमेवोपतस्थिरे ॥ ३६ ॥

तस्यैवं वसुसम्पूर्णा वसुधा वसुधाधिप।  
तेनेष्टं विविधैर्यज्ञैर्बहुभिः स्वाप्तदक्षिणैः ॥ ३७ ॥

चितचैत्यो महातेजा धर्मान् प्राप्य च पुष्कलान्।  
शक्रस्यार्धासनं राजल्ँलब्धवानमितद्युतिः ॥ ३८ ॥

एकाहात् पृथिवी तेन धर्मनित्येन धीमता।  
विजिता शासनादेव सरत्नाकरपत्तना ॥ ३९ ॥

तस्य चैत्यैर्महाराज क्रतूनां दक्षिणावताम्।  
चतुरन्ता मही व्याप्ता नासीत् किंचिदनावृतम् ॥ ४० ॥

तेन पद्मसहस्राणि गवां दश महात्मना।  
ब्राह्मणानां महाराज दत्तानीति प्रचक्षते ॥ ४१ ॥

तेन द्वादशवार्षिक्यामनावृष्ट्‌यां महात्मना ।  
वृष्टं सस्यविवृद्ध्‌यर्थं मिषतो वज्रपाणिनः ॥ ४२ ॥

तेन सोमकुलोत्पन्नो गान्धाराधिपतिर्महान् ।  
गर्जन्निव महामेघः प्रमथ्य निहतः शरैः ॥ ४३ ॥

प्रजाश्चतुर्विधास्तेन त्राता राजन् कृतात्मना।  
तेनात्मतपसा लोकास्तापिताश्चातितेजसा ॥ ४४ ॥

तस्यैतद् देवयजनं स्थानमादित्यवर्चसः ।  
पश्य पुण्यतमे देशे कुरुक्षेत्रस्य मध्यतः ॥ ४५ ॥  
(तथा त्वमपि राजेन्द्र मान्धातेव महीपतिः।  
धर्मं कृत्वा महीं रक्षन् स्वर्गलोकमवाप्स्यसि॥)

एतत् ते सर्वमाख्यातं मान्धातुश्चरितं महत्।  
जन्म चाग्र्यं महीपाल यन्मां त्वं परिपृच्छसि ॥ ४६ ॥

एवमुक्तः स कौन्तेयो लोमशेन महर्षिणा।  
पप्रच्छानन्तरं भूयः सोमकं प्रति भारत ॥ ४७ ॥