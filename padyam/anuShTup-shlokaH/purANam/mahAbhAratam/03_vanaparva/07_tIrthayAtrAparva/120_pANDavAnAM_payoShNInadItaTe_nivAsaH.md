+++
title_full = "120 सात्यकिके शौर्यपूर्ण उद्\u200cगार तथा युधिष्ठिरद्वारा श्रीकृष्णके वचनोंका अनुमोदन एवं पाण्डवोंका पयोष्णी नदीके तटपर निवास"
title = "१२० पाण्डवानां पयोष्णीनदीतटे निवासः"

+++


न राम कालः परिदेवनाय  
यदुत्तरं त्वत्र तदेव सर्वे।  
समाचरामो ह्यनतीतकालं  
युधिष्ठिरो यद्यपि नाह किंचित् ॥ १ ॥

ये नाथवन्तोऽद्य भवन्ति लोके  
ते नात्मना कर्म समारभन्ते।  
तेषां तु कार्येषु भवन्ति नाथाः  
शिब्यादयो राम यथा ययातेः ॥ २ ॥

येषां तथा राम समारभन्ते  
कार्याणि नाथाः स्वमतेन लोके।  
ते नाथवन्तः पुरुषप्रवीरा  
नानाथवत् कृच्छ्रमवाप्नुवन्ति ॥ ३ ॥

कस्मादिमौ रामजनार्दनौ च  
प्रद्युम्नसाम्बौ च मया समेतौ।  
वसन्त्यरण्ये सहसोदरीयै-  
स्त्रैलोक्यनाथानभिगम्य पार्थाः ॥ ४ ॥

निर्यातु साध्वद्य दशार्हसेना  
प्रभूतनानायुधचित्रवर्मा ।  
यमक्षयं गच्छतु धार्तराष्ट्रः  
सबान्धवो वृष्णिबलाभिभूतः ॥ ५ ॥  
त्वं ह्येव कोपात् पृथिवीमपीमां  
संवेष्टयेस्तिष्ठतु शार्ङ्गधन्वा ।  
स धार्तराष्ट्रं जहि सानुबन्धं  
वृत्रं यथा देवपतिर्महेन्द्रः ॥ ६ ॥

भ्राता च मे यः स सखा गुरुश्च  
जनार्दनस्यात्मसमश्च पार्थः ।  
यदर्थमैच्छन् मनुजाः सुपुत्रं  
शिष्यं गुरुश्चाप्रतिकूलवादम् ॥ ७ ॥

यदर्थमभ्युद्यतमुत्तमं तत्  
करोति कर्माग्र्यमपारणीयम् ।  
तस्यास्त्रवर्षाण्यहमुत्तमास्त्रै-  
र्विहत्य सर्वाणि रणेऽभिभूय ॥ ८ ॥

कायाच्छिरः सर्पविषाग्निकल्पैः  
शरोत्तमैरुन्मथितास्मि राम ।  
खड्‌गेन चाहं निशितेन संख्ये  
कायाच्छिरस्तस्य बलात् प्रमथ्य ॥ ९ ॥

ततोऽस्य सर्वाननुगान् हनिष्ये  
दुर्योधनं चापि कुरूँश्च सर्वान्।  
आत्तायुधं मामिह रौहिणेय  
पश्यन्तु भैमा युधि जातहर्षाः ॥ १० ॥

निघ्नन्तमेकं कुरुयोधमुख्या-  
नग्निं महाकक्षमिवान्तकाले ।  
प्रद्युम्नमुक्तान् निशितान् न शक्ताः  
सोढुं कृपद्रोणविकर्णकर्णाः ॥ ११ ॥

जानामि वीर्यं च जयात्मजस्य  
कार्ष्णिर्भवत्येष यथा रणस्थः ।  
साम्बः ससूतं सरथं भुजाभ्यां  
दुःशासनं शास्तु बलात् प्रमथ्य ॥ १२ ॥

न विद्यते जाम्बवतीसुतस्य  
रणे विषह्यं हि रणोत्कटस्य।  
एतेन बालेन हि शम्बरस्य  
दैत्यस्य सैन्यं सहसा प्रणुन्नम् ॥ १३ ॥

वृत्तोरुरत्यायतपीनबाहु-  
रेतेन संख्ये निहतोऽश्वचक्रः ।  
को नाम साम्बस्य महारथस्य  
रणे समक्षं रथमभ्युदीयात् ॥ १४ ॥

यथा प्रविश्यान्तरमन्तकस्य  
काले मनुष्यो न विनिष्क्रमेत।  
तथा प्रविश्यान्तरमस्य संख्ये  
को नाम जीवन् पुनराव्रजेत ॥ १५ ॥

द्रोणं च भीष्मं च महारथौ तौ  
सुतैर्वृतं चाप्यथ सोमदत्तम् ।  
सर्वाणि सैन्यानि च वासुदेवः  
प्रधक्ष्यते सायकवह्निजालैः ॥ १६ ॥

किं नाम लोकेष्वविषह्यमस्ति  
कृष्णस्य सर्वेषु सदेवकेषु ।  
आत्तायुधस्योत्तमबाणपाणे-  
श्चक्रायुधस्याप्रतिमस्य युद्धे ॥ १७ ॥

ततोऽनिरुद्धोऽप्यसिचर्मपाणि-  
र्महीमिमां धार्तराष्ट्रैर्विसंज्ञैः ।  
हृतोत्तमाङ्गैर्निहतैः करोतु  
कीर्णां कुशैर्वेदिमिवाध्वरेषु ॥ १८ ॥  
गदोल्मुकौ बाहुकभानुनीथाः  
शूरश्च संख्ये निशठः कुमारः।  
रणोत्कटौ सारणचारुदेष्णौ  
कुलोचितं विप्रथयन्तु कर्म ॥ १९ ॥

सवृष्णिभोजान्धकयोधमुख्या  
समागता सात्वतशूरसेना ।  
हत्वा रणे तान् धृतराष्ट्रपुत्राँ-  
ल्लोके यशः स्फीतमुपाकरोतु ॥ २० ॥

ततोऽभिमन्युः पृथिवीं प्रशास्तु  
यावद् व्रतं धर्मभृतां वरिष्ठः।  
युधिष्ठिरः पारयते महात्मा  
द्यूते यथोक्तं कुरुसत्तमेन ॥ २१ ॥

अस्मत्प्रमुक्तैर्विशिखैर्जितारि-  
स्ततो महीं भोक्ष्यति धर्मराजः।  
निर्धार्तराष्ट्रां हतसूतपुत्रा-  
मेतद्धि नः कृत्यतमं यशस्यम् ॥ २२ ॥

असंशयं माधव सत्यमेतद्  
गृह्णीम ते वाक्यमदीनसत्त्व ।  
स्वाभ्यां भुजाभ्यामजितां तु भूमिं  
नेच्छेत् कुरूणामृषभः कथंचित् ॥ २३ ॥

न ह्येष कामान्न भयान्न लोभाद्  
युधिष्ठिरो जातु जह्यात् स्वधर्मम्।  
भीमार्जुनौ चातिरथौ यमौ च  
तथैव कृष्णा द्रुपदात्मजेयम् ॥ २४ ॥

उभौ हि युद्धेऽप्रतिमौ पृथिव्यां  
वृकोदरश्चैव धनंजयश्च ।  
कस्मान्न कृत्स्नां पृथिवीं प्रशासे-  
न्माद्रीसुताभ्यां च पुरस्कृतोऽयम् ॥ २५ ॥

यदा तु पञ्चालपतिर्महात्मा  
सकेकयश्चेदिपतिर्वयं च ।  
युध्येम विक्रम्य रणे समेता-  
स्तदैव सर्वे रिपवो हि न स्युः ॥ २६ ॥

नेदं चित्रं माधव यद् ब्रवीषि  
सत्यं तु मे रक्ष्यतमं न राज्यम्।  
कृष्णस्तु मां वेद यथावदेकः  
कृष्णं च वेदाहमथो यथावत् ॥ २७ ॥

यदैव कालं पुरुषप्रवीरो  
वेत्स्यत्ययं माधव विक्रमस्य ।  
तदा रणे त्वं च शिनिप्रवीर  
सुयोधनं जेष्यसि केशवश्च ॥ २८ ॥

प्रतिप्रयान्त्वद्य दशार्हवीरा  
दृष्टोऽस्मि नाथैर्नरलोकनाथैः ।  
धर्मेऽप्रमादं कुरुताप्रमेया  
द्रष्टास्मि भूयः सुखिनः समेतान् ॥ २९ ॥

तेऽन्योन्यमामन्त्र्य तथाभिवाद्य  
वृद्धान् परिष्वज्य शिशूंश्च सर्वान्।  
यदुप्रवीराः स्वगृहाणि जग्मु-  
स्ते चापि तीर्थान्यनुसंविचेरुः ॥ ३० ॥

विसृज्य कृष्णं त्वथ धर्मराजो  
विदर्भराजोपचितां सुतीर्थाम् ।  
जगाम पुण्यां सरितं पयोष्णीं  
सभ्रातृभृत्यः सह लोमशेन ॥ ३१ ॥

सुतेन सोमेन विमिश्रतोयां  
पयः पयोष्णीं प्रति सोऽध्युवास।  
द्विजातिमुख्यैर्मुदितैर्महात्मा  
संस्तूयमानः स्तुतिभिर्वराभिः ॥ ३२ ॥