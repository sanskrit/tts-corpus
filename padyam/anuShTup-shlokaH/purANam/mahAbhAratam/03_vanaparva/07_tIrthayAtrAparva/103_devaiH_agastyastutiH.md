+++
title_full = "103 भगवान् विष्णुके आदेशसे देवताओंका महर्षि अगस्त्यके आश्रमपर जाकर उनकी स्तुति करना"
title = "१०३ देवैः अगस्त्यस्तुतिः"

+++


तव प्रसादाद् वर्धन्ते प्रजाः सर्वाश्चतुर्विधाः।  
ता भाविता भावयन्ति हव्यकव्यैर्दिवौकसः ॥ १ ॥

लोका ह्येवं विवर्धन्ते ह्यन्योन्यं समुपाश्रिताः।  
त्वत्प्रसादान्निरुद्विग्नास्त्वयैव परिरक्षिताः ॥ २ ॥  
इदं च समनुप्राप्तं लोकानां भयमुत्तमम्।  
न च जानीम केनेमे रात्रौ वध्यन्ति ब्राह्मणाः ॥ ३ ॥

क्षीणेषु च ब्राह्मणेषु पृथिवी क्षयमेष्यति।  
ततः पृथिव्यां क्षीणायां त्रिदिवं क्षयमेष्यति ॥ ४ ॥

त्वत्प्रसादान्महाबाहो लोकाः सर्वे जगत्पते।  
विनाशं नाधिगच्छेयुस्त्वया वै परिरक्षिताः ॥ ५ ॥

विदितं मे सुराः सर्वं प्रजानां क्षयकारणम्।  
भवतां चापि वक्ष्यामि शृणुध्वं विगतज्वराः ॥ ६ ॥

कालेय इति विख्यातो गणः परमदारुणः।  
तैश्च वृत्रं समाश्रित्य जगत् सर्वं प्रमाथितम् ॥ ७ ॥

ते वृत्रं निहतं दृष्ट्वा सहस्राक्षेण धीमता।  
जीवितं परिरक्षन्तः प्रविष्टा वरुणालयम् ॥ ८ ॥

ते प्रविश्योदधिं घोरं नक्रग्राहसमाकुलम्।  
उत्सादनार्थं लोकानां रात्रौ घ्नन्ति ऋषीनिह ॥ ९ ॥

न तु शक्याः क्षयं नेतुं समुद्राश्रयगा हि ते।  
समुद्रस्य क्षये बुद्धिर्भवद्भिः सम्प्रधार्यताम् ॥ १० ॥

अगस्त्येन विना को हि शक्तोऽन्योऽर्णवशोषणे।  
अन्यथा हि न शक्यास्ते विना सागरशोषणम् ॥ ११ ॥

एतच्छ्रुत्वा तदा देवा विष्णुना समुदाहृतम्।  
परमेष्ठिनमाज्ञाप्य अगस्त्यस्याश्रमं ययुः ॥ १२ ॥

तत्रापश्यन् महात्मानं वारुणिं दीप्ततेजसम्।  
उपास्यमानमृषिभिर्देवैरिव पितामहम् ॥ १३ ॥

तेऽभिगम्य महात्मानं मैत्रावरुणिमच्युतम् ।  
आश्रमस्थं तपोराशिं कर्मभिः स्वैरभिष्टुवन् ॥ १४ ॥

नहुषेणाभितप्तानां त्वं लोकानां गतिः पुरा।  
भ्रंशितश्च सुरैश्वर्यात् स्वर्लोकाल्लोककण्टकः ॥ १५ ॥

क्रोधात् प्रवृद्धः सहसा भास्करस्य नगोत्तमः।  
वचस्तवानतिक्रामन् विन्ध्यः शैलो न वर्धते ॥ १६ ॥

तमसा चावृते लोके मृत्युनाभ्यर्दिताः प्रजाः।  
त्वामेव नाथमासाद्य निर्वृतिं परमां गताः ॥ १७ ॥

अस्माकं भयभीतानां नित्यशो भगवान् गतिः।  
ततस्त्वार्ताः प्रयाचामो वरं त्वां वरदो ह्यसि ॥ १८ ॥