+++
title_full = "148 हनुमान्\u200cजीका भीमसेनको संक्षेपसे श्रीरामका चरित्र सुनाना"
title = "१४८ हनुमदुक्ता सङ्क्षिप्तरामकथा"

+++


हृतदारः सह भ्रात्रा पत्नीं मार्गन् स राघवः।  
दृष्टवान् शैलशिखरे सुग्रीवं वानरर्षभम् ॥ १ ॥

तेन तस्याभवत् सख्यं राघवस्य महात्मनः।  
स हत्वा वालिनं राज्ये सुग्रीवमभिषिक्तवान् ॥ २ ॥

स राज्यं प्राप्य सुग्रीवः सीतायाः परिमार्गणे।  
वानरान् प्रेषयामास शतशोऽथ सहस्रशः ॥ ३ ॥

ततो वानरकोटीभिः सहितोऽहं नरर्षभ।  
सीतां मार्गन् महाबाहो प्रयातो दक्षिणां दिशम् ॥ ४ ॥

ततः प्रवृत्तिः सीताया गृध्रेण सुमहात्मना।  
सम्पातिना समाख्याता रावणस्य निवेशने ॥ ५ ॥

ततोऽहं कार्यसिद्ध्यर्थं रामस्याक्लिष्टकर्मणः ।  
शतयोजनविस्तीर्णमर्णवं सहसाऽऽप्लुतः ॥ ६ ॥

अहं स्ववीर्यादुत्तीर्य सागरं मकरालयम्।  
सुतां जनकराजस्य सीतां सुरसुतोपमाम् ॥ ७ ॥  
दृष्टवान् भरतश्रेष्ठ रावणस्य निवेशने।  
समेत्य तामहं देवीं वैदेहीं राघवप्रियाम् ॥ ८ ॥  
दग्ध्वा लङ्कामशेषेण साट्टप्राकारतोरणाम् ।  
प्रत्यागतश्चास्य पुनर्नाम तत्र प्रकाश्य वै ॥ ९ ॥

मद्वाक्यं चावधार्याशु रामो राजीवलोचनः।  
स बुद्धिपूर्वं सैन्यस्य बद्‌ध्वा सेतुं महोदधौ ॥ १० ॥  
वृतो वानरकोटीभिः समुत्तीर्णो महार्णवम्।  
ततो रामेण वीरेण हत्वा तान् सर्वराक्षसान् ॥ ११ ॥  
रणे तु राक्षसगणं रावणं लोकरावणम्।  
निशाचरेन्द्रं हत्वा तु सभ्रातृसुतबान्धवम् ॥ १२ ॥

राज्येऽभिषिच्य लङ्कायां राक्षसेन्द्रं विभीषणम्।  
धार्मिकं भक्तिमन्तं च भक्तानुगतवत्सलम् ॥ १३ ॥  
ततः प्रत्याहृता भार्या नष्टा वेदश्रुतिर्यथा।  
तयैव सहितः साध्व्या पत्न्या रामो महायशाः ॥ १४ ॥  
गत्वा ततोऽतित्वरितः स्वां पुरीं रघुनन्दनः।  
अध्यावसत् ततोऽयोध्यामयोध्यां द्विषतां प्रभुः ॥ १५ ॥  
ततः प्रतिष्ठितो राज्ये रामो नृपतिसत्तमः।  
वरं मया याचितोऽसौ रामो राजीवलोचनः ॥ १६ ॥  
यावद् राम कथेयं ते भवेल्लोकेषु शत्रुहन्।  
तावज्जीवेयमित्येवं तथास्त्विति च सोऽब्रवीत् ॥ १७ ॥

सीताप्रसादाच्च सदा मामिहस्थमरिंदम ।  
उपतिष्ठन्ति दिव्या हि भोगा भीम यथेप्सिताः ॥ १८ ॥

दशवर्षसहस्राणि दशवर्षशतानि च ।  
राज्यं कारितवान् रामस्ततः स्वभवनं गतः ॥ १९ ॥

तदिहाप्सरसस्तात गन्धर्वाश्च सदानघ ।  
तस्य वीरस्य चरितं गायन्तो रमयन्ति माम् ॥ २० ॥

अयं च मार्गो मर्त्यानामगम्यः कुरुनन्दन।  
ततोऽहं रुद्धवान् मार्गं तवेमं देवसेवितम् ॥ २१ ॥  
धर्षयेद् वा शपेद् वापि मा कश्चिदिति भारत।  
दिव्यो देवपथो ह्येष नात्र गच्छन्ति मानुषाः।  
यदर्थमागतश्चासि अत एव सरश्च तत् ॥ २२ ॥