+++
title_full = "118 युधिष्ठिरका विभिन्न तीर्थोंमें होते हुए प्रभासक्षेत्रमें पहुँचकर तपस्यामें प्रवृत्त होना और यादवोंका पाण्डवोंसे मिलना"
title = "११८ यादव-पाण्डवमिलनम्"

+++


गच्छन् स तीर्थानि महानुभावः  
पुण्यानि रम्याणि ददर्श राजा।  
सर्वाणि विप्रैरुपशोभितानि  
क्वचित् क्वचिद् भारत सागरस्य ॥ १ ॥

स वृत्तवांस्तेषु कृताभिषेकः  
सहानुजः पार्थिवपुत्रपौत्रः ।  
समुद्रगां पुण्यतमां प्रशस्तां  
जगाम पारिक्षित पाण्डुपुत्रः ॥ २ ॥

तत्रापि चाप्लुत्य महानुभावः  
संतर्पयामास पितॄन् सुरांश्च ।  
द्विजातिमुख्येषु धनं विसृज्य  
गोदावरीं सागरगामगच्छत् ॥ ३ ॥

ततो विपाप्मा द्रविडेषु राजन्  
समुद्रमासाद्य च लोकपुण्यम् ।  
अगस्त्यतीर्थं च महापवित्रं  
नारीतीर्थान्यथ वीरो ददर्श ॥ ४ ॥

तत्रार्जुनस्याग्र्यधनुर्धरस्य  
निशम्य तत् कर्म नरैरशक्यम्।  
सम्पूज्यमानः परमर्षिसङ्घैः  
परां मुदं पाण्डुसुतः स लेभे ॥ ५ ॥  
स तेषु तीर्थेष्वभिषिक्तगात्रः  
कृष्णासहायः सहितोऽनुजैश्च ।  
सम्पूजयन् विक्रममर्जुनस्य  
रेमे महीपाल पतिः पृथिव्याः ॥ ६ ॥

ततः सहस्राणि गवां प्रदाय  
तीर्थेषु तेष्वम्बुधरोत्तमस्य ।  
हृष्टः सह भ्रातृभिरर्जुनस्य  
संकीर्तयामास गवां प्रदानम् ॥ ७ ॥

स तानि तीर्थानि च सागरस्य  
पुण्यानि चान्यानि बहूनि राजन्।  
क्रमेण गच्छन् परिपूर्णकामः  
शूर्पारकं पुण्यतमं ददर्श ॥ ८ ॥

तत्रोदधेः कंचिदतीत्य देशं  
ख्यातं पृथिव्यां वनमाससाद ।  
तप्तं सुरैस्तत्र तपः पुरस्ता-  
दिष्टं तथा पुण्यपरैर्नरेन्द्रैः ॥ ९ ॥

स तत्र तामग्र्यधनुर्धरस्य  
वेदीं ददर्शायतपीनबाहुः ।  
ऋचीकपुत्रस्य तपस्विसङ्घैः  
समावृतां पुण्यकृदर्चनीयाम् ॥ १० ॥

ततो वसूनां वसुधाधिपः स  
मरुद्गणानां च तथाश्विनोश्च ।  
वैवस्वतादित्यधनेश्वराणा-  
मिन्द्रस्य विष्णोः सवितुर्विभोश्च ॥ ११ ॥  
भवस्य चन्द्रस्य दिवाकरस्य  
पतेरपां साध्यगणस्य चैव ।  
धातुः पितॄणां च तथा महात्मा  
रुद्रस्य राजन् सगणस्य चैव ॥ १२ ॥  
सरस्वत्याः सिद्धगणस्य चैव  
पुण्याश्च ये चाप्यमरास्तथान्ये ।  
पुण्यानि चाप्यायतनानि तेषां  
ददर्श राजा सुमनोहराणि ॥ १३ ॥

तेषूपवासान् विबुधानुपोष्य  
दत्त्वा च रत्नानि महान्ति राजा।  
तीर्थेषु सर्वेषु परिप्लुताङ्गः  
पुनः स शूर्पारकमाजगाम ॥ १४ ॥

स तेन तीर्थेन तु सागरस्य  
पुनः प्रयातः सह सोदरीयैः।  
द्विजैः पृथिव्यां प्रथितं महद्भि-  
स्तीर्थं प्रभासं समुपाजगाम ॥ १५ ॥

तत्राभिषिक्तः पृथुलोहिताक्षः  
सहानुजैर्देवगणान् पितॄंश्च ।  
संतर्पयामास तथैव कृष्णा  
ते चापि विप्राः सह लोमशेन ॥ १६ ॥

स द्वादशाहं जलवायुभक्षः  
कुर्वन् क्षपाहःसु तदाभिषेकम् ।  
समन्ततोऽग्नीनुपदीपयित्वा  
तेपे तपो धर्मभृतां वरिष्ठः ॥ १७ ॥

तमुग्रमास्थाय तपश्चरन्तं  
शुश्राव रामश्च जनार्दनश्च ।  
तौ सर्ववृष्णिप्रवरौ ससैन्यौ  
युधिष्ठिरं जग्मतुराजमीढम् ॥ १८ ॥

ते वृष्णयः पाण्डुसुतान् समीक्ष्य  
भूमौ शयानान् मलदिग्धगात्रान् ।  
अनर्हतीं द्रौपदीं चापि दृष्ट्‌वा  
सुदुःखिताश्चुक्रुशुरार्तनादम् ॥ १९ ॥

ततः स रामं च जनार्दनं च  
कार्ष्णिं च साम्बं च शिनेश्च पौत्रम्।  
अन्यांश्च वृष्णीनुपगम्य पूजां  
चक्रे यथाधर्ममहीनसत्त्वः ॥ २० ॥

ते चापि सर्वान् प्रतिपूज्य पार्थां-  
स्तैः सत्कृताः पाण्डुसुतैस्तथैव ।  
युधिष्ठिरं सम्परिवार्य राज-  
न्नुपाविशन् देवगणा यथेन्द्रम् ॥ २१ ॥

तेषां स सर्वं चरितं परेषां  
वने च वासं परमप्रतीतः।  
अस्त्रार्थमिन्द्रस्य गतं च पार्थं  
निवेशनं हृष्टमनाः शशंस ॥ २२ ॥

श्रुत्वा तु ते तस्य वचः प्रतीता-  
स्तांश्चापि दृष्ट्‌वा सुकृशानतीव ।  
नेत्रोद्भवं सम्मुमुचुर्महार्हा  
दुःखार्तिजं वारि महानुभावाः ॥ २३ ॥