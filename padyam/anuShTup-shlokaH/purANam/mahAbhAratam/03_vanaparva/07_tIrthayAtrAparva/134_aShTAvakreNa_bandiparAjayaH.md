+++
title_full = "134 बन्दी और अष्टावक्रका शास्त्रार्थ, बन्दीकी पराजय तथा समंगामें स्नानसे अष्टावक्रके अंगोंका सीधा होना"
title = "१३४ अष्टावक्रेण बन्दिपराजयः"

+++


अत्रोग्रसेन समितेषु राजन्  
समागतेष्वप्रतिमेषु राजसु ।  
नावैमि बन्दिं वरमत्र वादिनां  
महाजले हंसमिवाददामि ॥ १ ॥

न मेऽद्य वक्ष्यस्यतिवादिमानिन्  
ग्लहं प्रपन्नः सरितामिवागमः ।  
हुताशनस्येव समिद्धतेजसः  
स्थिरो भवस्वेह ममाद्य बन्दिन् ॥ २ ॥

व्याघ्रं शयानं प्रति मा प्रबोधय  
आशीविषं सृक्किणी लेलिहानम् ।  
पदाहतस्येह शिरोऽभिहत्य  
नादष्टो वै मोक्ष्यसे तन्निबोध ॥ ३ ॥

यो वै दर्पात् संहननोपपन्नः  
सुदुर्बलः पर्वतमाविहन्ति ।  
तस्यैव पाणिः सनखो विदीर्यते  
न चैव शैलस्य हि दृश्यते व्रणः ॥ ४ ॥

सर्वे राज्ञो मैथिलस्य मैनाकस्येव पर्वताः।  
निकृष्टभूता राजानो वत्सा अनडुहो यथा ॥ ५ ॥

यथा महेन्द्रः प्रवरः सुराणां  
नदीषु गङ्गा प्रवरा यथैव।  
तथा नृपाणां प्रवरस्त्वमेको  
बन्दिं समभ्यानय मत्सकाशम् ॥ ६ ॥

एवमष्टावक्रः समितौ हि गर्जन्-  
जातक्रोधो बन्दिनमाह राजन् ।  
उक्ते वाक्ये चोत्तरं मे ब्रवीहि  
वाक्यस्य चाप्युत्तरं ते ब्रवीमि ॥ ७ ॥

एक एवाग्निर्बहुधा समिध्यते  
एकः सूर्यः सर्वमिदं विभाति।  
एको वीरो देवराजोऽरिहन्ता  
यमः पितॄणामीश्वरश्चैक एव ॥ ८ ॥

द्वाविन्द्राग्नी चरतो वै सखायौ  
द्वौ देवर्षी नारदपर्वतौ च।  
द्वावश्विनौ द्वे रथस्यापि चक्रे  
भार्यापती द्वौ विहितौ विधात्रा ॥ ९ ॥

त्रिः सूयते कर्मणा वै प्रजेयं  
त्रयो युक्ता वाजपेयं वहन्ति।  
अध्वर्यवस्त्रिसवनानि तन्वते  
त्रयो लोकास्त्रीणि ज्योतींषि चाहुः ॥ १० ॥

चतुष्टयं ब्राह्मणानां निकेतं  
चत्वारो वर्णा यज्ञमिमं वहन्ति।  
दिशश्चतस्रो वर्णचतुष्टयं च  
चतुष्पदा गौरपि शश्वदुक्ता ॥ ११ ॥

पञ्चाग्नयः पञ्चपदा च पङ्क्ति-  
र्यज्ञाः पञ्चैवाप्यथ पञ्चेन्द्रियाणि ।  
दृष्टा वेदे पञ्चचूडाप्सराश्च  
लोके ख्यातं पञ्चनदं च पुण्यम् ॥ १२ ॥

षडाधाने दक्षिणामाहुरेके  
षट् चैवेमे ऋतवः कालचक्रम्।  
षडिन्द्रियाण्युत षट् कृत्तिकाश्च  
षट् साद्यस्काः सर्ववेदेषु दृष्टाः ॥ १३ ॥

सप्त ग्राम्याः पशवः सप्त वन्याः  
सप्तच्छन्दांसि क्रतुमेकं वहन्ति ।  
सप्तर्षयः सप्त चाप्यर्हणानि  
सप्ततन्त्री प्रथिता चैव वीणा ॥ १४ ॥

अष्टौ शाणाः शतमानं वहन्ति  
तथाष्टपादः शरभः सिंहघाती ।  
अष्टौ वसूञ्शुश्रुम देवतासु  
यूपश्चाष्टास्रिर्विहितः सर्वयज्ञे ॥ १५ ॥

नवैवोक्ताः सामिधेन्यः पितॄणां  
तथा प्राहुर्नवयोगं विसर्गम् ।  
नवाक्षरा बृहती सम्प्रदिष्टा  
नवयोगो गणनामेति शश्वत् ॥ १६ ॥

दिशो दशोक्ताः पुरुषस्य लोके  
सहस्रमाहुर्दशपूर्णं शतानि ।  
दशैव मासान् बिभ्रति गर्भवत्यो  
दशैरका दश दाशा दशार्हाः ॥ १७ ॥

एकादशैकादशिनः पशूना-  
मेकादशैवात्र भवन्ति यूपाः ।  
एकादश प्राणभृतां विकारा  
एकादशोक्ता दिवि देवेषु रुद्राः ॥ १८ ॥

संवत्सरं द्वादशमासमाहु-  
र्जगत्याः पादो द्वादशैवाक्षराणि ।  
द्वादशाहः प्राकृतो यज्ञ उक्तो  
द्वादशादित्यान् कथयन्तीह धीराः ॥ १९ ॥

त्रयोदशी तिथिरुक्ता प्रशस्ता  
त्रयोदशद्वीपवती मही च ।

एतावदुक्त्वा विरराम बन्दी  
श्लोकस्यार्धं व्याजहाराष्टवक्रः ।

त्रयोदशाहानि ससार केशी  
त्रयोदशादीन्यतिच्छन्दांसि चाहुः ॥ २० ॥

ततो महानुदतिष्ठन्निनाद-  
स्तूष्णींभूतं सूतपुत्रं निशम्य ।  
अधोमुखं ध्यानपरं तदानी-  
मष्टावक्रं चाप्युदीर्यन्तमेव ॥ २१ ॥

तस्मिंस्तथा संकुले वर्तमाने  
स्फीते यज्ञे जनकस्योत राज्ञः।  
अष्टावक्रं पूजयन्तोऽभ्युपेयु-  
र्विप्राः सर्वे प्राञ्जलयः प्रतीताः ॥ २२ ॥

अनेनैव ब्राह्मणाः शुश्रुवांसो  
वादे जित्वा सलिले मज्जिताः प्राक्।  
तानेव धर्मानयमद्य बन्दी  
प्राप्नोतु गृह्याप्सु निमज्जयैनम् ॥ २३ ॥

अहं पुत्रो वरुणस्योत राज्ञ-  
स्तत्रास सत्रं द्वादशवार्षिकं वै।  
सत्रेण ते जनक तुल्यकालं  
तदर्थं ते प्रहिता मे द्विजाग्र्याः ॥ २४ ॥

ते तु सर्वे वरुणस्योत यज्ञं  
द्रष्टुं गता इह आयान्ति भूयः।  
अष्टावक्रं पूजये पूजनीयं  
यस्य हेतोर्जनितारं समेष्ये ॥ २५ ॥

विप्राः समुद्राम्भसि मज्जिता ये  
वाचा जिता मेधया वा विदानाः।  
तां मेधया वाचमथोज्जहार  
यथा वाचमवचिन्वन्ति सन्तः ॥ २६ ॥

अग्निर्दहञ्जातवेदाः सतां गृहान्  
विसर्जयंस्तेजसा न स्म धाक्षीत्।  
बालेषु पुत्रेषु कृपणं वदत्सु  
तथा वाचमवचिन्वन्ति सन्तः ॥ २७ ॥

श्लेष्मातकी क्षीणवर्चाः शृणोषि  
उताहो त्वां स्तुतयो मादयन्ति।  
हस्तीव त्वं जनक विनुद्यमानो  
न मामिकां वाचमिमां शृणोषि ॥ २८ ॥

शृणोमि वाचं तव दिव्यरूपा-  
ममानुषीं दिव्यरूपोऽसि साक्षात् ।  
अजैषीर्यद् बन्दिनं त्वं विवादे  
निसृष्ट एष तव कामोऽद्य बन्दी ॥ २९ ॥

नानेन जीवता कश्चिदर्थो मे बन्दिना नृप।  
पिता यद्यस्य वरुणो मज्जयैनं जलाशये ॥ ३० ॥

अहं पुत्रो वरुणस्योत राज्ञो  
न मे भयं विद्यते मज्जितस्य।  
इमं मुहूर्तं पितरं द्रक्ष्यतेऽय-  
मष्टावक्रश्चिरनष्टं कहोडम् ॥ ३१ ॥

ततस्ते पूजिता विप्रा वरुणेन महात्मना।  
उदतिष्ठंस्ततः सर्वे जनकस्य समीपतः ॥ ३२ ॥

इत्यर्थमिच्छन्ति सुताञ्जना जनक कर्मणा।  
यदहं नाशकं कर्तुं तत् पुत्रः कृतवान् मम ॥ ३३ ॥

उताबलस्य बलवानुत बालस्य पण्डितः।  
उत वाविदुषो विद्वान् पुत्रो जनक जायते ॥ ३४ ॥

शितेन ते परशुना स्वयमेवान्तको नृप।  
शिरांस्यपाहरत्वाजौ रिपूणां भद्रमस्तु ते ॥ ३५ ॥

महदौक्थ्यं गीयते साम चाग्र्यं  
सम्यक् सोमः पीयते चात्र सत्रे।  
शुचीन् भगान् प्रतिजगृहुश्च हृष्टाः  
साक्षाद् देवा जनकस्योत राज्ञः ॥ ३६ ॥

समुत्थितेष्वथ सर्वेषु राजन्  
विप्रेषु तेष्वधिकं सुप्रभेषु ।  
अनुज्ञातो जनकेनाथ राज्ञा  
विवेश तोयं सागरस्योत बन्दी ॥ ३७ ॥

अष्टावक्रः पितरं पूजयित्वा  
सम्पूजितो ब्राह्मणैस्तैर्यथावत् ।  
प्रत्याजगामाश्रममेव चाग्र्यं  
जित्वा सौतिं सहितो मातुलेन ॥ ३८ ॥

ततोऽष्टावक्रमातुरथान्तिके पिता  
नदीं समङ्गां शीघ्रमिमां विशस्व।  
प्रोवाच चैनं स तथा विवेश  
समैरङ्गैश्चापि बभूव सद्यः ॥ ३९ ॥

नदी समङ्गा च बभूव पुण्या  
यस्यां स्नातो मुच्यते किल्बिषाद्धि।  
त्वमप्येनां स्नानपानावगाहैः  
सभ्रातृकः सहभार्यो विशस्व ॥ ४० ॥

अत्र कौन्तेय सहितो भ्रातृभिस्त्वं  
सुखोषितः सह विप्रैः प्रतीतः।  
पुण्यान्यन्यानि शुचिकर्मैकभक्ति-  
र्मया सार्धं चरितस्याजमीढ ॥ ४१ ॥