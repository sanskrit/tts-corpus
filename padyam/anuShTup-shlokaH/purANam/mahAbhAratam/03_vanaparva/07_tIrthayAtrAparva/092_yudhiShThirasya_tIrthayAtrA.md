+++
title_full = "092 महर्षि लोमशके मुखसे इन्द्र और अर्जुनका संदेश सुनकर युधिष्ठिरका प्रसन्न होना और तीर्थयात्राके लिये उद्यत हो अपने अधिक साथियोंको विदा करना"
title = "०९२ युधिष्ठिरस्य तीर्थयात्रा"

+++


धनंजयेन चाप्युक्तं यत् तच्छृणु युधिष्ठिर।  
युधिष्ठिरं भ्रातरं मे योजयेर्धर्म्यया श्रिया ॥ १ ॥  
त्वं हि धर्मान् परान् वेत्थ तपांसि च तपोधन।  
श्रीमतां चापि जानासि धर्मं राज्ञां सनातनम् ॥ २ ॥

स भवान् परमं वेद पावनं पुरुषं प्रति।  
तेन संयोजयेथास्त्वं तीर्थपुण्येन पाण्डवान् ॥ ३ ॥

यथा तीर्थानि गच्छेत गाश्च दद्यात् स पार्थिवः।  
तथा सर्वात्मना कार्यमिति मामर्जुनोऽब्रवीत् ॥ ४ ॥

भवता चानुगुप्तोऽसौ चरेत् तीर्थानि सर्वशः।  
रक्षोभ्यो रक्षितव्यश्च दुर्गेषु विषमेषु च ॥ ५ ॥

दधीच इव देवेन्द्रं यथा चाप्यङ्गिरा रविम्।  
तथा रक्षस्व कौन्तेयान् राक्षसेभ्यो द्विजोत्तम ॥ ६ ॥

यातुधाना हि बहवो राक्षसाः पर्वतोपमाः।  
त्वयाभिगुप्तं कौन्तेयं न विवर्तेयुरन्तिकम् ॥ ७ ॥

सोऽहमिन्द्रस्य वचनान्नियोगादर्जुनस्य च ।  
रक्षमाणो भयेभ्यस्त्वां चरिष्यामि त्वया सह ॥ ८ ॥

द्विस्तीर्थानि मया पूर्वं दृष्टानि कुरुनन्दन।  
इदं तृतीयं द्रक्ष्यामि तान्येव भवता सह ॥ ९ ॥

इयं राजर्षिभिर्याता पुण्यकृद्भिर्युधिष्ठिर ।  
मन्वादिभिर्महाराज तीर्थयात्रा भयापहा ॥ १० ॥

नानृजुर्नाकृतात्मा च नाविद्यो न च पापकृत्।  
स्नाति तीर्थेषु कौरव्य न च वक्रमतिर्नरः ॥ ११ ॥

त्वं तु धर्ममतिर्नित्यं धर्मज्ञः सत्यसंगरः।  
विमुक्तः सर्वसङ्गेभ्यो भूय एव भविष्यसि ॥ १२ ॥

यथा भगीरथो राजा राजानश्च गयादयः।  
यथा ययातिः कौन्तेय तथा त्वमपि पाण्डव ॥ १३ ॥

न हर्षात् सम्प्रपश्यामि वाक्यस्यास्योत्तरं क्वचित्।  
स्मरेद्धि देवराजो यं को नामाभ्यधिकस्ततः ॥ १४ ॥

भवता संगमो यस्य भ्राता चैव धनंजयः।  
वासवः स्मरते यस्य को नामाभ्यधिकस्ततः ॥ १५ ॥

यच्च मां भगवानाह तीर्थानां दर्शनं प्रति।  
धौम्यस्य वचनादेषा बुद्धिः पूर्वं कृतैव मे ॥ १६ ॥

तद् यदा मन्यसे ब्रह्मन् गमनं तीर्थदर्शने।  
तदैव गन्तास्मि तीर्थान्येष मे निश्चयः परः ॥ १७ ॥

गमने कृतबुद्धिं तु पाण्डवं लोमशोऽब्रवीत्।  
लघुर्भव महाराज लघुः स्वैरं गमिष्यसि ॥ १८ ॥

भिक्षाभुजो निवर्तन्तां ब्राह्मणा यतयश्च ये।  
क्षुत्तृडध्वश्रमायासशीतार्तिमसहिष्णवः ॥ १९ ॥

ते सर्वे विनिवर्तन्तां ये च मिष्टभुजो द्विजाः।  
पक्वान्नलेह्यपानानां मांसानां च विकल्पकाः ॥ २० ॥

तेऽपि सर्वे निवर्तन्तां ये च सूदानुयायिनः।  
मया यथोचिताजीव्यैः संविभक्ताश्च वृत्तिभिः ॥ २१ ॥

ये चाप्यनुरताः पौरा राजभक्तिपुरःसराः।  
धृतराष्ट्रं महाराजमभिगच्छन्तु ते च वै ॥ २२ ॥  
स दास्यति यथाकालमुचिता यस्य या भृतिः।  
स चेद् यथोचितां वृत्तिं न दद्यान्मनुजेश्वरः ॥ २३ ॥  
अस्मत्प्रियहितार्थाय पाञ्चाल्यो वः प्रदास्यति ॥ २४ ॥

ततो भूयिष्ठशः पौरा गुरुभारप्रपीडिताः।  
विप्राश्च यतयो मुख्या जग्मुर्नागपुरं प्रति ॥ २५ ॥

तान् सर्वान् धर्मराजस्य प्रेम्णा राजाम्बिकासुतः।  
प्रतिजग्राह विधिवद् धनैश्च समतर्पयत् ॥ २६ ॥

ततः कुन्तीसुतो राजा लघुभिर्ब्राह्मणैः सह।  
लोमशेन च सुप्रीतस्त्रिरात्रं काम्यकेऽवसत् ॥ २७ ॥