+++
title_full = "125 अश्विनीकुमारोंका यज्ञमें भाग स्वीकार कर लेनेपर इन्द्रका संकटमुक्त होना तथा लोमशजीके द्वारा अन्यान्य तीर्थोंके महत्त्वका वर्णन"
title = "१२५ अश्विभ्याम् इन्द्रसङ्कटमोचनम्"

+++


तं दृष्ट्‌वा घोरवदनं मदं देवः शतक्रतुः।  
आयान्तं भक्षयिष्यन्तं व्यात्ताननमिवान्तकम् ॥ १ ॥  
भयात्‌ संस्तम्भितभुजः सृक्किणी लेलिहन् मुहुः।  
ततोऽब्रवीद् देवराजश्च्यवनं भयपीडितः ॥ २ ॥  
सोमार्हावश्विनावेतावद्यप्रभृति भार्गव ।  
भविष्यतः सत्यमेतद् वचो विप्रः प्रसीद मे ॥ ३ ॥

न ते मिथ्या समारम्भो भवत्वेष परो विधिः।  
जानामि चाहं विप्रर्षे न मिथ्या त्वं करिष्यसि ॥ ४ ॥  
सोमार्हावश्विनावेतौ यथा वाद्य कृतौ त्वया।  
भूय एव तु ते वीर्यं प्रकाशेदिति भार्गव ॥ ५ ॥  
सुकन्यायाः पितुश्चास्य लोके कीर्तिः प्रथेदिति।  
अतो मयैतद् विहितं तव वीर्यप्रकाशनम् ॥ ६ ॥  
तस्मात् प्रसादं कुरु मे भवत्वेवं यथेच्छसि।

एवमुक्तस्य शक्रेण भार्गवस्य महात्मनः ॥ ७ ॥  
स मन्युर्व्यगमच्छीघ्रं मुमोच च पुरंदरम्।  
मदं च व्यभजद् राजन् पाने स्त्रीषु च वीर्यवान्॥८॥  
अक्षेषु मृगयायां च पूर्वसृष्टं पुनः पुनः।  
तदा मदं विनिक्षिप्य शक्रं संतर्प्य चेन्दुना ॥ ९ ॥  
अश्विभ्यां सहितान् देवान् याजयित्वा च तं नृपम्।  
विख्याप्य वीर्यं लोकेषु सर्वेषु वदतां वरः ॥ १० ॥  
सुकन्यया सहारण्ये विजहारानुकूलया ।  
तस्यैतद् द्विजसंघुष्टं सरो राजन् प्रकाशते ॥ ११ ॥

अत्र त्वं सह सोदर्यैः पितॄन् देवांश्च तर्पय।  
एतद् दृष्ट्‌वा महीपाल सिकताक्षं च भारत ॥ १२ ॥  
सैन्धवारण्यमासाद्य कुल्यानां कुरु दर्शनम्।  
पुष्करेषु महाराज सर्वेषु च जलं स्पृश ॥ १३ ॥  
स्थाणोर्मन्त्राणि च जपन् सिद्धिं प्राप्स्यसि भारत।  
संधिर्द्वयोर्नरश्रेष्ठ त्रेताया द्वापरस्य च ॥ १४ ॥

अयं हि दृश्यते पार्थ सर्वपापप्रणाशनः।  
अत्रोपस्पृश्य चैव त्वं सर्वपापप्रणाशने ॥ १५ ॥

आर्चीकपर्वतश्चैव निवासो वै मनीषिणाम्।  
सदाफलः सदास्रोतो मरुतां स्थानमुत्तमम् ॥ १६ ॥

चैत्याश्चैते बहुविधास्त्रिदशानां युधिष्ठिर ।  
एतच्चन्द्रमसस्तीर्थमृषयः पर्युपासते ।  
वैखानसा बालखिल्याः पावका वायुभोजनाः ॥ १७ ॥  
शृङ्गाणि त्रीणि पुण्यानि त्रीणि प्रस्रवणानि च।  
सर्वाण्यनुपरिक्रम्य यथाकाममुपस्पृश ॥ १८ ॥

शान्तनुश्चात्र राजेन्द्र शुनकश्च नराधिपः।  
नरनारायणौ चोभौ स्थानं प्राप्ताः सनातनम् ॥ १९ ॥

इह नित्यशया देवाः पितरश्च महर्षिभिः।  
आर्चीकपर्वते तेपुस्तान् यजस्व युधिष्ठिर ॥ २० ॥

इह ते वै चरून् प्राश्नन्नृषयश्च विशाम्पते।  
यमुना चाक्षयस्रोता कृष्णश्चेह तपोरतः ॥ २१ ॥  
यमौ च भीमसेनश्च कृष्णा चामित्रकर्शन।  
सर्वे चात्र गमिष्यामस्त्वयैव सह पाण्डव ॥ २२ ॥  
एतत् प्रस्रवणं पुण्यमिन्द्रस्य मनुजेश्वर।  
यत्र धाता विधाता च वरुणश्चोर्ध्वमागताः ॥ २३ ॥

इह तेऽप्यवसन् राजन् क्षान्ताः परमधर्मिणः।  
मैत्राणामृजुबुद्धीनामयं गिरिवरः शुभः ॥ २४ ॥

एषा सा यमुना राजन् महर्षिगणसेविता।  
नानायज्ञचिता राजन् पुण्या पापभयापहा ॥ २५ ॥  
अत्र राजा महेष्वासो मान्धातायजत स्वयम्।  
साहदेविश्च कौन्तेय सोमको ददतां वरः ॥ २६ ॥