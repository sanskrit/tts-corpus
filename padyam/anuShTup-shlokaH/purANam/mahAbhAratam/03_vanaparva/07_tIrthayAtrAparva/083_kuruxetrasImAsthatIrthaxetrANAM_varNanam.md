+++
title_full = "083 कुरुक्षेत्रकी सीमामें स्थित अनेक तीर्थोंकी महत्ताका वर्णन"
title = "०८३ कुरुक्षेत्रसीमास्थतीर्थक्षेत्राणां वर्णनम्"

+++


ततो गच्छेत राजेन्द्र कुरुक्षेत्रमभिष्टुतम्।  
पापेभ्यो यत्र मुच्यन्ते दर्शनात् सर्वजन्तवः ॥ १ ॥

कुरुक्षेत्रं गमिष्यामि कुरुक्षेत्रे वसाम्यहम्।  
य एवं सततं ब्रूयात् सर्वपापैः प्रमुच्यते ॥ २ ॥

पांसवोऽपि कुरुक्षेत्रे वायुना समुदीरिताः।  
अपि दुष्कृतकर्माणं नयन्ति परमां गतिम् ॥ ३ ॥

दक्षिणेन सरस्वत्या दृषद्वत्युत्तरेण च।  
ये वसन्ति कुरुक्षेत्रे ते वसन्ति त्रिविष्टपे ॥ ४ ॥

तत्र मासं वसेद् धीरः सरस्वत्यां युधिष्ठिर।  
यत्र ब्रह्मादयो देवा ऋषयः सिद्धचारणाः ॥ ५ ॥  
गन्धर्वाप्सरसो यक्षाः पन्नगाश्च महीपते।  
ब्रह्मक्षेत्रं महापुण्यमभिगच्छन्ति भारत ॥ ६ ॥

मनसाप्यभिकामस्य कुरुक्षेत्रं युधिष्ठिर ।  
पापानि विप्रणश्यन्ति ब्रह्मलोकं च गच्छति ॥ ७ ॥

गत्वा हि श्रद्धया युक्तः कुरुक्षेत्रं कुरूद्वह।  
फलं प्राप्नोति च तदा राजसूयाश्वमेधयोः ॥ ८ ॥

ततो मचक्रुकं नाम द्वारपालं महाबलम्।  
यक्षं समभिवाद्यैव गोसहस्रफलं लभेत् ॥ ९ ॥

ततो गच्छेत धर्मज्ञ विष्णोः स्थानमनुत्तमम्।  
सततं नाम राजेन्द्र यत्र संनिहितो हरिः ॥ १० ॥

तत्र स्नात्वा च नत्वा च त्रिलोकप्रभवं हरिम्।  
अश्वमेधमवाप्नोति विष्णुलोकं च गच्छति ॥ ११ ॥  
ततः पारिप्लवं गच्छेत् तीर्थं त्रैलोक्यविश्रुतम्।  
अग्निष्टोमातिरात्राभ्यां फलं प्राप्नोति भारत ॥ १२ ॥

पृथिवीतीर्थमासाद्य गोसहस्रफलं लभेत् ।  
ततः शालूकिनीं गत्वा तीर्थसेवी नराधिप ॥ १३ ॥  
दशाश्वमेधे स्नात्वा च तदेव फलमाप्नुयात्।  
सर्पदेवीं समासाद्य नागानां तीर्थमुत्तमम् ॥ १४ ॥  
अग्निष्टोममवाप्नोति नागलोकं च विन्दति।  
ततो गच्छेत धर्मज्ञ द्वारपालं तरन्तुकम् ॥ १५ ॥  
तत्रोष्य रजनीमेकां गोसहस्रफलं लभेत्।  
ततः पञ्चनदं गत्वा नियतो नियताशनः ॥ १६ ॥  
कोटितीर्थमुपस्पृश्य हयमेधफलं लभेत् ।  
अश्विनोस्तीर्थमासाद्य रूपवानभिजायते ॥ १७ ॥

ततो गच्छेत धर्मज्ञ वाराहं तीर्थमुत्तमम्।  
विष्णुर्वाराहरूपेण पूर्वं यत्र स्थितोऽभवत् ॥ १८ ॥  
तत्र स्नात्वा नरश्रेष्ठ अग्निष्टोमफलं लभेत्।

ततो जयन्त्यां राजेन्द्र सोमतीर्थं समाविशेत् ॥ १९ ॥  
स्नात्वा फलमवाप्नोति राजसूयस्य मानवः।

एकहंसे नरः स्नात्वा गोसहस्रफलं लभेत् ॥ २० ॥  
कृतशौचं समासाद्य तीर्थसेवी नराधिप।  
पुण्डरीकमवाप्नोति कृतशौचो भवेच्च सः ॥ २१ ॥

ततो मुञ्जवटं नाम स्थाणोः स्थानं महात्मनः।  
उपोष्य रजनीमेकां गाणपत्यमवाप्नुयात् ॥ २२ ॥

तत्रैव च महाराज यक्षिणीं लोकविश्रुताम्।  
स्नात्वाभिगम्य राजेन्द्र सर्वान् कामानवाप्नुयात् ॥ २३ ॥

कुरुक्षेत्रस्य तद् द्वारं विश्रुतं भरतर्षभ।  
प्रदक्षिणमुपावृत्य तीर्थसेवी समाहितः ॥ २४ ॥  
सम्मितं पुष्कराणां च स्नात्वार्च्य पितृदेवताः।  
जामदग्न्येन रामेण कृतं तत् सुमहात्मना ॥ २५ ॥  
कृतकृत्यो भवेद् राजन्नश्वमेधं च विन्दति।

ततो रामह्रदान् गच्छेत् तीर्थसेवी समाहितः ॥ २६ ॥

तत्र रामेण राजेन्द्र तरसा दीप्ततेजसा।  
क्षत्रमुत्साद्य वीरेण ह्रदाः पञ्च निवेशिताः ॥ २७ ॥

पूरयित्वा नरव्याघ्र रुधिरेणेति विश्रुतम्।  
पितरस्तर्पिताः सर्वे तथैव प्रपितामहाः ॥ २८ ॥

ततस्ते पितरः प्रीता राममूचुर्नराधिप।

राम राम महाभाग प्रीताः स्म तव भार्गव ॥ २९ ॥  
अनया पितृभक्त्या च विक्रमेण च ते विभो।  
वरं वृणीष्व भद्रं ते किमिच्छसि महाद्युते ॥ ३० ॥

एवमुक्तः स राजेन्द्र रामः प्रहरतां वरः।  
अब्रवीत् प्राञ्जलिर्वाक्यं पितॄन् स गगने स्थितान् ॥ ३१ ॥  
भवन्तो यदि मे प्रीता यद्यनुग्राह्यता मयि।  
पितृप्रसादमिच्छेयं तप आप्यायनं पुनः ॥ ३२ ॥

यच्च रोषाभिभूतेन क्षत्रमुत्सादितं मया।  
ततश्च पापान्मुच्येयं युष्माकं तेजसाप्यहम् ॥ ३३ ॥  
ह्रदाश्च तीर्थभूता मे भवेयुर्भुवि विश्रुताः।

एतच्छ्रुत्वा शुभं वाक्यं रामस्य पितरस्तदा ॥ ३४ ॥  
प्रत्यूचुः परमप्रीता रामं हर्षसमन्विताः।  
तपस्ते वर्धतां भूयः पितृभक्त्या विशेषतः ॥ ३५ ॥

यच्च रोषाभिभूतेन क्षत्रमुत्सादितं त्वया।  
ततश्च पापान्मुक्तस्त्वं पतितास्ते स्वकर्मभिः ॥ ३६ ॥

ह्रदाश्च तव तीर्थत्वं गमिष्यन्ति न संशयः।  
ह्रदेषु तेषु यः स्नात्वा पितॄन् संतर्पयिष्यति ॥ ३७ ॥  
पितरस्तस्य वै प्रीता दास्यन्ति भुवि दुर्लभम्।  
ईप्सितं च मनःकामं स्वर्गलोकं च शाश्वतम् ॥ ३८ ॥

एवं दत्त्वा वरान् राजन् रामस्य पितरस्तदा।  
आमन्त्र्य भार्गवं प्रीत्या तत्रैवान्तर्हितास्ततः ॥ ३९ ॥  
एवं रामह्रदाः पुण्या भार्गवस्य महात्मनः।  
स्नात्वा ह्रदेषु रामस्य ब्रह्मचारी शुभव्रतः ॥ ४० ॥  
राममभ्यर्च्य राजेन्द्र लभेद् बहुसुवर्णकम्।  
वंशमूलकमासाद्य तीर्थसेवी कुरूद्वह ॥ ४१ ॥  
स्ववंशमुद्धरेद् राजन् स्नात्वा वै वंशमूलके।  
कायशोधनमासाद्य तीर्थं भरतसत्तम ॥ ४२ ॥  
शरीरशुद्धिः स्नातस्य तस्मिंस्तीर्थे न संशयः।  
शुद्धदेहश्च संयाति शुभाल्ँलोकाननुत्तमान् ॥ ४३ ॥

ततो गच्छेत धर्मज्ञ तीर्थं त्रैलोक्यविश्रुतम्।  
लोका यत्रोद्धताः पूर्वं विष्णुना प्रभविष्णुना ॥ ४४ ॥  
लोकोद्धारं समासाद्य तीर्थं त्रैलोक्यपूजितम्।  
स्नात्वा तीर्थवरे राजल्ँलोकानुद्धरते स्वकान् ॥ ४५ ॥

श्रीतीर्थं च समासाद्य स्नात्वा नियतमानसः।  
अर्चयित्वा पितॄन् देवान् विन्दते श्रियमुत्तमाम् ॥ ४६ ॥

कपिलातीर्थमासाद्य ब्रह्मचारी समाहितः ।  
तत्र स्नात्वार्चयित्वा च पितॄन् स्वान् दैवतान्यपि ॥ ४७ ॥  
कपिलानां सहस्रस्य फलं विन्दति मानवः।

सूर्यतीर्थं समासाद्य स्नात्वा नियतमानसः ॥ ४८ ॥  
अर्चयित्वा पितॄन् देवानुपवासपरायणः ।  
अग्निष्टोममवाप्नोति सूर्यलोकं च गच्छति ॥ ४९ ॥

गवां भवनमासाद्य तीर्थसेवी यथाक्रमम्।  
तत्राभिषेकं कुर्वाणो गोसहस्रफलं लभेत् ॥ ५० ॥

शङ्खिनीतीर्थमासाद्य तीर्थसेवी कुरूद्वह ।  
देव्यास्तीर्थे नरः स्नात्वा लभते रूपमुत्तमम् ॥ ५१ ॥

ततो गच्छेत राजेन्द्र द्वारपालमरन्तुकम्।  
तच्च तीर्थं सरस्वत्यां यक्षेन्द्रस्य महात्मनः ॥ ५२ ॥  
तत्र स्नात्वा नरो राजन्नग्निष्टोमफलं लभेत्।

ततो गच्छेत राजेन्द्र ब्रह्मावर्तं नरोत्तमः ॥ ५३ ॥  
ब्रह्मावर्ते नरः स्नात्वा ब्रह्मलोकमवाप्नुयात्।

ततो गच्छेत राजेन्द्र सुतीर्थकमनुत्तमम् ॥ ५४ ॥  
तत्र संनिहिता नित्यं पितरो दैवतैः सह।  
तत्राभिषेकं कुर्वीत पितृदेवार्चने रतः ॥ ५५ ॥  
अश्वमेधमवाप्नोति पितृलोकं च गच्छति।

ततोऽम्बुमत्यां धर्मज्ञ सुतीर्थकमनुत्तमम् ॥ ५६ ॥

काशीश्वरस्य तीर्थेषु स्नात्वा भरतसत्तम।  
सर्वव्याधिविनिर्मुक्तो ब्रह्मलोके महीयते ॥ ५७ ॥

मातृतीर्थं च तत्रैव यत्र स्नातस्य भारत।  
प्रजा विवर्धते राजन्नतन्वीं श्रियमश्नुते ॥ ५८ ॥

ततः सीतवनं गच्छेन्नियतो नियताशनः।  
तीर्थं तत्र महाराज महदन्यत्र दुर्लभम् ॥ ५९ ॥

पुनाति गमनादेव दृष्टमेकं नराधिप।  
केशानभ्युक्ष्य वै तस्मिन् पूतो भवति भारत ॥ ६० ॥

तीर्थं तत्र महाराज श्वाविल्लोमापहं स्मृतम्।  
यत्र विप्रा नरव्याघ्र विद्वांसस्तीर्थतत्पराः ॥ ६१ ॥  
प्रीतिं गच्छन्ति परमां स्नात्वा भरतसत्तम।  
श्वाविल्लोमापनयने तीर्थे भरतसत्तम ॥ ६२ ॥  
प्राणायामैर्निर्हरन्ति स्वलोमानि द्विजोत्तमाः ।  
पूतात्मानश्च राजेन्द्र प्रयान्ति परमां गतिम् ॥ ६३ ॥

दशाश्वमेधिकं चैव तस्मिंस्तीर्थे महीपते।  
तत्र स्नात्वा नरव्याघ्र गच्छेत परमां गतिम् ॥ ६४ ॥

ततो गच्छेत राजेन्द्र मानुषं लोकविश्रुतम्।  
यत्र कृष्णमृगा राजन् व्याधेन शरपीडिताः ॥ ६५ ॥  
विगाह्य तस्मिन् सरसि मानुषत्वमुपागताः।  
तस्मिंस्तीर्थे नरः स्नात्वा ब्रह्मचारी समाहितः ॥ ६६ ॥  
सर्वपापविशुद्धात्मा स्वर्गलोके महीयते ।

मानुषस्य तु पूर्वेण क्रोशमात्रे महीपते ॥ ६७ ॥  
आपगा नाम विख्याता नदी सिद्धनिषेविता।  
श्यामाकं भोजने तत्र यः प्रयच्छति मानवः ॥ ६८ ॥  
देवान् पितॄन् समुद्दिश्य तस्य धर्मफलं महत्।  
एकस्मिन् भोजिते विप्रे कोटिर्भवति भोजिता ॥ ६९ ॥

तत्र स्नात्वार्चयित्वा च पितॄन् वै दैवतानि च।  
उषित्वा रजनीमेकामग्निष्टोमफलं लभेत् ॥ ७० ॥

ततो गच्छेत राजेन्द्र ब्रह्मणः स्थानमुत्तमम्।  
ब्रह्मोदुम्बरमित्येव प्रकाशं भुवि भारत ॥ ७१ ॥

तत्र सप्तर्षिकुण्डेषु स्नातस्य नरपुङ्गव।  
केदारे चैव राजेन्द्र कपिलस्य महात्मनः ॥ ७२ ॥  
ब्रह्माणमधिगम्याथ शुचिः प्रयतमानसः ।  
सर्वपापविशुद्धात्मा ब्रह्मलोकं प्रपद्यते ॥ ७३ ॥  
कपिलस्य च केदारं समासाद्य सुदुर्लभम्।  
अन्तर्धानमवाप्नोति तपसा दग्धकिल्बिषः ॥ ७४ ॥

ततो गच्छेत राजेन्द्र सरकं लोकविश्रुतम्।  
कृष्णपक्षे चतुर्दश्यामभिगम्य वृषध्वजम् ॥ ७५ ॥  
लभेत सर्वकामान् हि स्वर्गलोकं च गच्छति।

तिस्रः कोट्यस्तु तीर्थानां सरके कुरुनन्दन ॥ ७६ ॥

रुद्रकोट्यां तथा कूपे ह्रदेषु च महीपते।  
इलास्पदं च तत्रैव तीर्थं भरतसत्तम ॥ ७७ ॥  
तत्र स्नात्वार्चयित्वा च दैवतानि पितॄनथ।  
न दुर्गतिमवाप्नोति वाजपेयं च विन्दति ॥ ७८ ॥

किंदाने च नरः स्नात्वा किंजप्ये च महीपते।  
अप्रमेयमवाप्नोति दानं जप्यं च भारत ॥ ७९ ॥

कलश्यां वार्युपस्पृश्य श्रद्दधानो जितेन्द्रियः।  
अग्निष्टोमस्य यज्ञस्य फलं प्राप्नोति मानवः ॥ ८० ॥

सरकस्य तु पूर्वेण नारदस्य महात्मनः।  
तीर्थं कुरुकुलश्रेष्ठ अम्बाजन्मेति विश्रुतम् ॥ ८१ ॥

तत्र तीर्थे नरः स्नात्वा प्राणानुत्सृज्य भारत।  
नारदेनाभ्यनुज्ञातो लोकान् प्राप्नोत्यनुत्तमान् ॥ ८२ ॥

शुक्लपक्षे दशम्यां च पुण्डरीकं समाविशेत्।  
तत्र स्नात्वा नरो राजन् पुण्डरीकफलं लभेत् ॥ ८३ ॥

ततस्त्रिविष्टपं गच्छेत् त्रिषु लोकेषु विश्रुतम्।  
तत्र वैतरणी पुण्या नदी पापप्रणाशिनी ॥ ८४ ॥

तत्र स्नात्वार्चयित्वा च शूलपाणिं वृषध्वजम्।  
सर्वपापविशुद्धात्मा गच्छेत परमां गतिम् ॥ ८५ ॥

ततो गच्छेत राजेन्द्र फलकीवनमुत्तमम्।  
तत्र देवाः सदा राजन् फलकीवनमाश्रिताः ॥ ८६ ॥  
तपश्चरन्ति विपुलं बहु वर्षसहस्रकम्।  
दृषद्वत्यां नरः स्नात्वा तर्पयित्वा च देवताः ॥ ८७ ॥  
अग्निष्टोमातिरात्राभ्यां फलं विन्दति भारत।  
तीर्थे च सर्वदेवानां स्नात्वा भरतसत्तम ॥ ८८ ॥  
गोसहस्रस्य राजेन्द्र फलं विन्दति मानवः।  
पाणिखाते नरः स्नात्वा तर्पयित्वा च देवताः ॥ ८९ ॥  
अग्निष्टोमातिरात्राभ्यां फलं विन्दति भारत।  
राजसूयमवाप्नोति ऋषिलोकं च विन्दति ॥ ९० ॥

ततो गच्छेत राजेन्द्र मिश्रकं तीर्थमुत्तमम्।  
तत्र तीर्थानि राजेन्द्र मिश्रितानि महात्मना ॥ ९१ ॥  
व्यासेन नृपशार्दूल द्विजार्थमिति नः श्रुतम्।  
सर्वतीर्थेषु स स्नाति मिश्रके स्नाति यो नरः ॥ ९२ ॥

ततो व्यासवनं गच्छेन्नियतो नियताशनः।  
मनोजवे नरः स्नात्वा गोसहस्रफलं लभेत् ॥ ९३ ॥

गत्वा मधुवटीं चैव देव्यास्तीर्थे नरः शुचिः।  
तत्र स्नात्वार्चयित्वा च पितॄन् देवांश्च पूरुषः ॥ ९४ ॥  
स देव्या समनुज्ञातो गोसहस्रफलं लभेत्।

कौशिक्याः संगमे यस्तु दृषद्वत्याश्च भारत ॥ ९५ ॥  
स्नाति वै नियताहारः सर्वपापैः प्रमुच्यते।

ततो व्यासस्थली नाम यत्र व्यासेन धीमता ॥ ९६ ॥  
पुत्रशोकाभितप्तेन देहत्यागे कृता मतिः।  
ततो देवैस्तु राजेन्द्र पुनरुत्थापितस्तदा ॥ ९७ ॥  
अभिगत्वा स्थलीं तस्य गोसहस्रफलं लभेत्।

किंदत्तं कूपमासाद्य तिलप्रस्थं प्रदाय च ॥ ९८ ॥  
गच्छेत परमां सिद्धिमृणैर्मुक्तः कुरूद्वह।  
वेदीतीर्थे नरः स्नात्वा गोसहस्रफलं लभेत् ॥ ९९ ॥

अहश्च सुदिनं चैव द्वे तीर्थे लोकविश्रुते।  
तयोः स्नात्वा नरव्याघ्र सूर्यलोकमवाप्नुयात् ॥ १०० ॥

मृगधूमं ततो गच्छेत् त्रिषु लोकेषु विश्रुतम्।  
तत्राभिषेकं कुर्वीत गङ्गायां नृपसत्तम ॥ १०१ ॥

अर्चयित्वा महादेवमश्वमेधफलं लभेत् ।  
देव्यास्तीर्थे नरः स्नात्वा गोसहस्रफलं लभेत् ॥ १०२ ॥

ततो वामनकं गच्छेत् त्रिषु लोकेषु विश्रुतम्।  
तत्र विष्णुपदे स्नात्वा अर्चयित्वा च वामनम् ॥ १०३ ॥  
सर्वपापविशुद्धात्मा विष्णुलोकं स गच्छति।  
कुलम्पुने नरः स्नात्वा पुनाति स्वकुलं ततः ॥ १०४ ॥

पवनस्य ह्रदे स्नात्वा मरुतां तीर्थमुत्तमम्।  
तत्र स्नात्वा नरव्याघ्र विष्णुलोके महीयते ॥ १०५ ॥

अमराणां ह्रदे स्नात्वा समभ्यर्च्यामराधिपम्।  
अमराणां प्रभावेण स्वर्गलोके महीयते ॥ १०६ ॥

शालिहोत्रस्य तीर्थे च शालिसूर्ये यथाविधि।  
स्नात्वा नरवरश्रेष्ठ गोसहस्रफलं लभेत् ॥ १०७ ॥

श्रीकुञ्जं च सरस्वत्यास्तीर्थं भरतसत्तम।  
तत्र स्नात्वा नरश्रेष्ठ अग्निष्टोमफलं लभेत् ॥ १०८ ॥

ततो नैमिषकुञ्जं च समासाद्य कुरूद्वह।  
ऋषयः किल राजेन्द्र नैमिषेयास्तपस्विनः ॥ १०९ ॥  
तीर्थयात्रां पुरस्कृत्य कुरुक्षेत्रं गताः पुरा।  
ततः कुञ्जः सरस्वत्याः कृतो भरतसत्तम ॥ ११० ॥

ऋषीणामवकाशः स्याद् यथा तुष्टिकरो महान्।  
तस्मिन्‌ कुञ्जे नरः स्नात्वा अग्निष्टोमफलं लभेत् ॥ १११ ॥

ततो गच्छेत धर्मज्ञ कन्यातीर्थमनुत्तमम्।  
कन्यातीर्थे नरः स्नात्वा गोसहस्रफलं लभेत् ॥ ११२ ॥

ततो गच्छेत राजेन्द्र ब्रह्मणस्तीर्थमुत्तमम्।  
तत्र वर्णावरः स्नात्वा ब्राह्मण्यं लभते नरः ॥ ११३ ॥  
ब्राह्मणश्च विशुद्धात्मा गच्छेत परमां गतिम्।

ततो गच्छेन्नरश्रेष्ठ सोमतीर्थमनुत्तमम् ॥ ११४ ॥  
तत्र स्नात्वा नरो राजन् सोमलोकमवाप्नुयात्।

सप्तसारस्वतं तीर्थं ततो गच्छेन्नराधिप ॥ ११५ ॥  
यत्र मङ्कणकः सिद्धो महर्षिर्लोकविश्रुतः।  
पुरा मङ्कणको राजन् कुशाग्रेणेति नः श्रुतम् ॥ ११६ ॥  
क्षतः किल करे राजंस्तस्य शाकरसोऽस्रवत्।  
स वै शाकरसं दृष्ट्वा हर्षाविष्टःप्रनृत्तवान् ॥ ११७ ॥

ततस्तस्मिन् प्रनृत्ते तु स्थावरं जंगमं च यत्।  
प्रनृत्तमुभयं वीर तेजसा तस्य मोहितम् ॥ ११८ ॥

ब्रह्मादिभिः सुरै राजन्नृषिभिश्च तपोधनैः।  
विज्ञप्तो वै महादेव ऋषेरथ नराधिप ॥ ११९ ॥

नायं नृत्येद् यथा देव तथा त्वं कर्तुमर्हसि।  
तं प्रनृत्तं समासाद्य हर्षाविष्टेन चेतसा।  
सुराणां हितकामार्थमृषिं देवोऽभ्यभाषत ॥ १२० ॥

भो भो महर्षे धर्मज्ञ किमर्थं नृत्यते भवान्।  
हर्षस्थानं किमर्थं वा तवाद्य मुनिपुङ्गव ॥ १२१ ॥

तपस्विनो धर्मपथे स्थितस्य द्विजसत्तम।  
किं न पश्यसि मे ब्रह्मन् कराच्छाकरसं स्रुतम् ॥ १२२ ॥  
यं दृष्ट्वा सम्प्रनृत्तोऽहं हर्षेण महतान्वितः।

तं प्रहस्याब्रवीद् देव ऋषिं रागेण मोहितम् ॥ १२३ ॥

अहं तु विस्मयं विप्र न गच्छामीति पश्य माम्।  
एवमुक्त्वा नरश्रेष्ठ महादेवेन धीमता ॥ १२४ ॥  
अङ्‌गुल्यग्रेण राजेन्द्र स्वावङ्‌गुष्ठस्ताडितोऽनघ ।  
ततो भस्म क्षताद् राजन् निर्गतं हिमसंनिभम् ॥ १२५ ॥

तद्‌ दृष्ट्वा व्रीडितो राजन् स मुनिः पादयोर्गतः।  
नान्यद् देवात् परं मेने रुद्रात् परतरं महत् ॥ १२६ ॥

सुरासुरस्य जगतो गतिस्त्वमसि शूलधृक्।  
त्वया सर्वमिदं सृष्टं त्रैलोक्यं सचराचरम् ॥ १२७ ॥

त्वमेव सर्वान् ग्रससि पुनरेव युगक्षये।  
देवैरपि न शक्यस्त्वं परिज्ञातुं कुतो मया ॥ १२८ ॥

त्वयि सर्वे प्रदृश्यन्ते सुरा ब्रह्मादयोऽनघ।  
सर्वस्त्वमसि लोकानां कर्ता कारयिता च ह ॥ १२९ ॥

त्वत्प्रसादात् सुराः सर्वे मोदन्तीहाकुतोभयाः।  
एवं स्तुत्वा महादेवमृषिर्वचनमब्रवीत् ॥ १३० ॥

त्वत्प्रसादान्महादेव तपो मे न क्षरेत वै।  
ततो देवः प्रहृष्टात्मा ब्रह्मर्षिमिदमब्रवीत् ॥ १३१ ॥

तपस्ते वर्धतां विप्र मत्प्रसादात् सहस्रधा।  
आश्रमे चेह वत्स्यामि त्वया सह महामुने ॥ १३२ ॥

सप्तसारस्वते स्नात्वा अर्चयिष्यन्ति ये तु माम्।  
न तेषां दुर्लभं किंचिदिहलोके परत्र च ॥ १३३ ॥

सारस्वतं च ते लोकं गमिष्यन्ति न संशयः।  
एवमुक्त्वा महादेवस्तत्रैवान्तरधीयत ॥ १३४ ॥

ततस्त्वौशनसं गच्छेत् त्रिषु लोकेषु विश्रुतम्।  
यत्र ब्रह्मादयो देवा ऋषयश्च तपोधनाः ॥ १३५ ॥

कार्तिकेयश्च भगवांस्त्रिसंध्यं किल भारत।  
सांनिध्यमकरोन्नित्यं भार्गवप्रियकाम्यया ॥ १३६ ॥

कपालमोचनं तीर्थं सर्वपापप्रमोचनम् ।  
तत्र स्नात्वा नरव्याघ्र सर्वपापैः प्रमुच्यते ॥ १३७ ॥

अग्नितीर्थं ततो गच्छेत् तत्र स्नात्वा नरर्षभ।  
अग्निलोकमवाप्नोति कुलं चैव समुद्धरेत् ॥ १३८ ॥

विश्वामित्रस्य तत्रैव तीर्थं भरतसत्तम।  
तत्र स्नात्वा नरश्रेष्ठ ब्राह्मण्यमधिगच्छति ॥ १३९ ॥

ब्रह्मयोनिं समासाद्य शुचिः प्रयतमानसः।  
तत्र स्नात्वा नरव्याघ्र ब्रह्मलोकं प्रपद्यते ॥ १४० ॥  
पुनात्यासप्तमं चैव कुलं नास्त्यत्र संशयः।

ततो गच्छेत राजेन्द्र तीर्थं त्रैलोक्यविश्रुतम् ॥ १४१ ॥  
पृथूदकमिति ख्यातं कार्तिकेयस्य वै नृप।  
तत्राभिषेकं कुर्वीत पितृदेवार्चने रतः ॥ १४२ ॥

अज्ञानाज्ज्ञानतो वापि स्त्रिया वा पुरुषेण वा।  
यत् किंचिदशुभं कर्म कृतं मानुषबुद्धिना ॥ १४३ ॥  
तत् सर्वं नश्यते तत्र स्नातमात्रस्य भारत।  
अश्वमेधफलं चास्य स्वर्गलोकं च गच्छति ॥ १४४ ॥

पुण्यमाहुः कुरुक्षेत्रं कुरुक्षेत्रात् सरस्वती।  
सरस्वत्याश्च तीर्थानि तीर्थेभ्यश्च पृथूदकम् ॥ १४५ ॥

उत्तमं सर्वतीर्थानां यस्त्यजेदात्मनस्तनुम् ।  
पृथूदके जप्यपरो नैव श्वो मरणं तपेत् ॥ १४६ ॥

गीतं सनत्कुमारेण व्यासेन च महात्मना।  
एवं स नियतं राजन्नभिगच्छेत् पृथूदकम् ॥ १४७ ॥

पृथूदकात् तीर्थतमं नान्यत् तीर्थं कुरूद्वह।  
तन्मेध्यं तत् पवित्रं च पावनं च न संशयः॥१४८॥

तत्र स्नात्वा दिवं यान्ति येऽपि पापकृतो नराः।  
पृथूदके नरश्रेष्ठ एवमाहुर्मनीषिणः ॥ १४९ ॥

मधुस्रवं च तत्रैव तीर्थं भरतसत्तम।  
तत्र स्नात्वा नरो राजन् गोसहस्रफलं लभेत् ॥ १५० ॥

ततो गच्छेत राजेन्द्र तीर्थं मेध्यं यथाक्रमम्।  
सरस्वत्यरुणायाश्च संगमं लोकविश्रुतम् ॥ १५१ ॥

त्रिरात्रोपोषितः स्नात्वा मुच्यते ब्रह्महत्यया।  
अग्निष्टोमातिरात्राभ्यां फलं विन्दति मानवः ॥ १५२ ॥  
आसप्तमं कुलं चैव पुनाति भरतर्षभ।

अर्धकीलं च तत्रैव तीर्थं कुरुकुलोद्वह ॥ १५३ ॥  
विप्राणामनुकम्पार्थं दर्भिणा निर्मितं पुरा।  
व्रतोपनयनाभ्यां चाप्युपवासेन वाप्युत ॥ १५४ ॥  
क्रियामन्त्रैश्च संयुक्तो ब्राह्मणः स्यान्न संशयः।  
क्रियामन्त्रविहीनोऽपि तत्र स्नात्वा नरर्षभ।  
चीर्णव्रतो भवेद् विद्वान् दृष्टमेतत् पुरातनैः ॥ १५५ ॥

समुद्राश्चापि चत्वारः समानीताश्च दर्भिणा।  
तेषु स्नातो नरश्रेष्ठ न दुर्गतिमवाप्नुयात् ॥ १५६ ॥  
फलानि गोसहस्राणां चतुर्णां विन्दते च सः।

ततो गच्छेत धर्मज्ञ तीर्थं शतसहस्रकम् ॥ १५७ ॥  
साहस्रकं च तत्रैव द्वे तीर्थे लोकविश्रुते।  
उभयोर्हि नरः स्नात्वा गोसहस्रफलं लभेत् ॥ १५८ ॥  
दानं वाप्युपवासो वा सहस्रगुणितं भवेत्।

ततो गच्छेत राजेन्द्र रेणुकातीर्थमुत्तमम् ॥ १५९ ॥  
तीर्थाभिषेकं कुर्वीत पितृदेवार्चने रतः।  
सर्वपापविशुद्धात्मा अग्निष्टोमफलं लभेत् ॥ १६० ॥

विमोचनमुपस्पृश्य जितमन्युर्जितेन्द्रियः ।  
प्रतिग्रहकृतैर्दोषैः सर्वैः स परिमुच्यते ॥ १६१ ॥

ततः पञ्चवटीं गत्वा ब्रह्मचारी जितेन्द्रियः।  
पुण्येन महता युक्तः सतां लोके महीयते ॥ १६२ ॥

यत्र योगेश्वरः स्थाणुः स्वयमेव वृषध्वजः।  
तमर्चयित्वा देवेशं गमनादेव सिध्यति ॥ १६३ ॥

तैजसं वारुणं तीर्थं दीप्यमानं स्वतेजसा।  
यत्र ब्रह्मादिभिर्देवैर्ऋषिभिश्च तपोधनैः ॥ १६४ ॥  
सैनापत्येन देवानामभिषिक्तो गुहस्तदा ।  
तैजसस्य तु पूर्वेण कुरुतीर्थं कुरूद्वह ॥ १६५ ॥

कुरुतीर्थे नरः स्नात्वा ब्रह्मचारी जितेन्द्रियः।  
सर्वपापविशुद्धात्मा ब्रह्मलोकं प्रपद्यते ॥ १६६ ॥

स्वर्गद्वारं ततो गच्छेन्नियतो नियताशनः।  
स्वर्गलोकमवाप्नोति ब्रह्मलोकं च गच्छति ॥ १६७ ॥

ततो गच्छेदनरकं तीर्थसेवी नराधिप।  
तत्र स्नात्वा नरो राजन् न दुर्गतिमवाप्नुयात् ॥ १६८ ॥  
तत्र ब्रह्मा स्वयं नित्यं देवैः सह महीपते।  
अन्वास्ते पुरुषव्याघ्र नारायणपुरोगमैः ॥ १६९ ॥

सांनिध्यं तत्र राजेन्द्र रुद्रपत्न्याः कुरूद्वह।  
अभिगम्य च तां देवीं न दुर्गतिमवाप्नुयात् ॥ १७० ॥

तत्रैव च महाराज विश्वेश्वरमुमापतिम्।  
अभिगम्य महादेवं मुच्यते सर्वकिल्बिषैः ॥ १७१ ॥

नारायणं चाभिगम्य पद्मनाभमरिंदम ।  
राजमानो महाराज विष्णुलोकं च गच्छति ॥ १७२ ॥  
तीर्थेषु सर्वदेवानां स्नातः स पुरुषर्षभ।  
सर्वदुःखैः परित्यक्तो द्योतते शशिवन्नरः ॥ १७३ ॥

ततः स्वस्तिपुरं गच्छेत् तीर्थसेवी नराधिप।  
प्रदक्षिणमुपावृत्य गोसहस्रफलं लभेत् ॥ १७४ ॥

पावनं तीर्थमासाद्य तर्पयेत् पितृदेवताः।  
अग्निष्टोमस्य यज्ञस्य फलं प्राप्नोति भारत ॥ १७५ ॥

गङ्गाह्रदश्च तत्रैव कूपश्च भरतर्षभ।  
तिस्रः कोट्यस्तु तीर्थानां तस्मिन् कूपे महीपते ॥ १७६ ॥

तत्र स्नात्वा नरो राजन् स्वर्गलोकं प्रपद्यते।  
आपगायां नरः स्नात्वा अर्चयित्वा महेश्वरम् ॥ १७७ ॥  
गाणपत्यमवाप्नोति कुलं चैव समुद्धरेत्।

ततः स्थाणुवटं गच्छेत् त्रिषु लोकेषु विश्रुतम् ॥ १७८ ॥  
तत्र स्नात्वा स्थितो रात्रिं रुद्रलोकमवाप्नुयात्।

बदरीपाचनं गच्छेद् वसिष्ठस्याश्रमं ततः ॥ १७९ ॥  
बदरीं भक्षयेत् तत्र त्रिरात्रोपोषितो नरः।  
सम्यग् द्वादशवर्षाणि बदरीं भक्षयेत् तु यः ॥ १८० ॥  
त्रिरात्रोपोषितस्तेन भवेत् तुल्यो नराधिप।  
रुद्रमार्गं समासाद्य तीर्थसेवी नराधिप ॥ १८१ ॥  
अहोरात्रोपवासेन शक्रलोके महीयते ।

एकरात्रं समासाद्य एकरात्रोषितो नरः ॥ १८२ ॥  
नियतः सत्यवादी च ब्रह्मलोके महीयते।

ततो गच्छेत राजेन्द्र तीर्थं त्रैलोक्यविश्रुतम् ॥ १८३ ॥  
आदित्यस्याश्रमो यत्र तेजोराशेर्महात्मनः ।  
तस्मिंस्तीर्थे नरः स्नात्वा पूजयित्वा विभावसुम् ॥ १८४ ॥  
आदित्यलोकं व्रजति कुलं चैव समुद्धरेत्।

सोमतीर्थे नरः स्नात्वा तीर्थसेवी नराधिप ॥ १८५ ॥  
सोमलोकमवाप्नोति नरो नास्त्यत्र संशयः।

ततो गच्छेत धर्मज्ञ दधीचस्य महात्मनः ॥ १८६ ॥  
तीर्थं पुण्यतमं राजन् पावनं लोकविश्रुतम्।  
यत्र सारस्वतो यातः सोऽङ्गिरास्तपसो निधिः ॥ १८७ ॥

तस्मिंस्तीर्थे नरः स्नात्वा वाजिमेधफलं लभेत्।  
सारस्वतीं गतिं चैव लभते नात्र संशयः ॥ १८८ ॥

ततः कन्याश्रमं गच्छेन्नियतो ब्रह्मचर्यवान्।  
त्रिरात्रोपोषितो राजन् नियतो नियताशनः ॥ १८९ ॥  
लभेत् कन्याशतं दिव्यं स्वर्गलोकं च गच्छति।

ततो गच्छेत धर्मज्ञ तीर्थं संनिहतीमपि ॥ १९० ॥

तत्र ब्रह्मादयो देवा ऋषयश्च तपोधनाः।  
मासि मासि समायान्ति पुण्येन महतान्विताः ॥ १९१ ॥

संनिहत्यामुपस्पृश्य राहुग्रस्ते दिवाकरे ।  
अश्वमेधशतं तेन तत्रेष्टं शाश्वतं भवेत् ॥ १९२ ॥

पृथिव्यां यानि तीर्थानि अन्तरिक्षचराणि च।  
नद्यो ह्रदास्तडागाश्च सर्वप्रस्रवणानि च ॥ १९३ ॥  
उदपानानि वाप्यश्च तीर्थान्यायतनानि च।  
निःसंशयममावास्यां समेष्यन्ति नराधिप ॥ १९४ ॥  
मासि मासि नरव्याघ्र संनिहत्यां न संशयः।  
तीर्थसंनिहनादेव संनिहत्येति विश्रुता ॥ १९५ ॥

तत्र स्नात्वा च पीत्वा च स्वर्गलोके महीयते।  
अमावास्यां तु तत्रैव राहुग्रस्ते दिवाकरे ॥ १९६ ॥  
यः श्राद्धं कुरुते मर्त्यस्तस्य पुण्यफलं शृणु।  
अश्वमेधसहस्रस्य सम्यगिष्टस्य यत् फलम् ॥ १९७ ॥  
स्नात एव समाप्नोति कृत्वा श्राद्धं च मानवः।  
यत् किंचिद् दुष्कृतं कर्म स्त्रिया वा पुरुषेण वा॥१९८॥  
स्नातमात्रस्य तत् सर्वं नश्यते नात्र संशयः।  
पद्मवर्णेन यानेन ब्रह्मलोकं प्रपद्यते ॥ १९९ ॥

अभिवाद्य ततो यक्षं द्वारपालं मचक्रुकम्।  
कोटितीर्थमुपस्पृश्य लभेद् बहुसुवर्णकम् ॥ २०० ॥

गङ्गाह्रदश्च तत्रैव तीर्थं भरतसत्तम।  
तत्र स्नायीत धर्मज्ञ ब्रह्मचारी समाहितः ॥ २०१ ॥  
राजसूयाश्वमेधाभ्यां फलं विन्दति मानवः।

पृथिव्यां नैमिषं तीर्थमन्तरिक्षे च पुष्करम् ॥ २०२ ॥  
त्रयाणामपि लोकानां कुरुक्षेत्रं विशिष्यते।  
पांसवोऽपि कुरुक्षेत्राद् वायुना समुदीरिताः ॥ २०३ ॥  
अपि दुष्कृतकर्माणं नयन्ति परमां गतिम्।  
दक्षिणेन सरस्वत्या उत्तरेण दृषद्वतीम् ॥ २०४ ॥  
ये वसन्ति कुरुक्षेत्रे ते वसन्ति त्रिविष्टपे।

कुरुक्षेत्रे गमिष्यामि कुरुक्षेत्रे वसाम्यहम् ॥ २०५ ॥  
अप्येकां वाचमुत्सृज्य सर्वपापैः प्रमुच्यते।

ब्रह्मवेदी कुरुक्षेत्रं पुण्यं ब्रह्मर्षिसेवितम् ॥ २०६ ॥  
तस्मिन् वसन्ति ये मर्त्या न ते शोच्याः कथंचन॥२०७॥

तरन्तुकारन्तुकयोर्यदन्तरं  
रामह्रदानां च मचक्रुकस्य च।  
एतत् कुरुक्षेत्रसमन्तपञ्चकं  
पितामहस्योत्तरवेदिरुच्यते ॥ २०८ ॥