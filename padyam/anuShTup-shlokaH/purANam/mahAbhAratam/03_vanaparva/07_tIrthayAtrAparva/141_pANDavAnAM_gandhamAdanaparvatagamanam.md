+++
title_full = "141 युधिष्ठिरका भीमसेनसे अर्जुनको न देखनेके कारण मानसिक चिन्ता प्रकट करना एवं उनके गुणोंका स्मरण करते हुए गन्धमादन पर्वतपर जानेका दृढ़ निश्चय करना"
title = "१४१ पाण्डवानां गन्धमादनपर्वतगमनम्"

+++


भीमसेन यमौ चोभौ पाञ्चालि च निबोधत।  
नास्ति भूतस्य नाशो वै पश्यतास्मान् वनेचरान् ॥ १ ॥

दुर्बलाः क्लेशिताः स्मेति यद् ब्रुवामेतरेतरम्।  
अशक्येऽपि व्रजामो यद् धनंजयदिदृक्षया ॥ २ ॥

तन्मे दहति गात्राणि तूलराशिमिवानलः।  
यच्च वीरं न पश्यामि धनंजयमुपान्तिकात् ॥ ३ ॥

तस्य दर्शनतृष्णं मां सानुजं वनमास्थितम्।  
याज्ञसेन्याः परामर्शः स च वीर दहत्युत ॥ ४ ॥

नकुलात् पूर्वजं पार्थं न पश्याम्यमितौजसम्।  
अजेयमुग्रधन्वानं तेन तप्ये वृकोदर ॥ ५ ॥

तीर्थानि चैव रम्याणि वनानि च सरांसि च।  
चरामि सह युष्माभिस्तस्य दर्शनकाङ्क्षया ॥ ६ ॥

पञ्चवर्षाण्यहं वीरं सत्यसंधं धनंजयम्।  
यन्न पश्यामि बीभत्सुं तेन तप्ये वृकोदर ॥ ७ ॥

तं वै श्यामं गुडाकेशं सिंहविक्रान्तगामिनम्।  
न पश्यामि महाबाहुं तेन तप्ये वृकोदर ॥ ८ ॥

कृतास्त्रं निपुणं युद्धेऽप्रतिमानं धनुष्मताम्।  
न पश्यामि कुरुश्रेष्ठ तेन तप्ये वृकोदर ॥ ९ ॥

चरन्तमरिसंघेषु काले क्रुद्धमिवान्तकम् ।  
प्रभिन्नमिव मातङ्गं सिंहस्कन्धं धनंजयम् ॥ १० ॥

यः स शक्रादनवरो वीर्येण द्रविणेन च।  
यमयोः पूर्वजः पार्थः श्वेताश्वोऽमितविक्रमः ॥ ११ ॥  
दुःखेन महताविष्टस्तं न पश्यामि फाल्गुनम्।  
अजेयमुग्रधन्वानं तेन तप्ये वृकोदर ॥ १२ ॥

सततं यः क्षमाशीलः क्षिप्यमाणोऽप्यणीयसा।  
ऋजुमार्गप्रपन्नस्य शर्मदाताभयस्य च ॥ १३ ॥  
स तु जिह्मप्रवृत्तस्य माययाभिजिघांसतः।  
अपि वज्रधरस्यापि भवेत् कालविषोपमः ॥ १४ ॥

शत्रोरपि प्रपन्नस्य सोऽनृशंसः प्रतापवान्।  
दाताभयस्य बीभत्सुरमितात्मा महाबलः ॥ १५ ॥  
सर्वेषामाश्रयोऽस्माकं रणेऽरीणां प्रमर्दिता ।  
आहर्ता सर्वरत्नानां सर्वेषां नः सुखावहः ॥ १६ ॥

रत्नानि यस्य वीर्येण दिव्यान्यासन् पुरा मम।  
बहूनि बहुजातीनि यानि प्राप्तः सुयोधनः ॥ १७ ॥

यस्य बाहुबलाद् वीर सभा चासीत् पुरा मम।  
सर्वरत्नमयी ख्याता त्रिषु लोकेषु पाण्डव ॥ १८ ॥

वासुदेवसमं वीर्ये कार्तवीर्यसमं युधि।  
अजेयममितं युद्धे तं न पश्यामि फाल्गुनम् ॥ १९ ॥

संकर्षणं महावीर्यं त्वां च भीमापराजितम्।  
अनुयातः स्ववीर्येण वासुदेवं च शत्रुहा ॥ २० ॥

यस्य बाहुबले तुल्यः प्रभावे च पुरंदरः।  
जवे वायुर्मुखे सोमः क्रोधे मृत्युः सनातनः ॥ २१ ॥  
ते वयं तं नरव्याघ्रं सर्वे वीर दिदृक्षवः।  
प्रवेक्ष्यामो महाबाहो पर्वतं गन्धमादनम् ॥ २२ ॥

विशाला बदरी यत्र नरनारायणाश्रमः।  
तं सदाध्युषितं यक्षैर्द्रक्ष्यामो गिरिमुत्तमम् ॥ २३ ॥  
कुबेरनलिनीं रम्यां राक्षसैरभिसेविताम् ।  
पद्भिरेव गमिष्यामस्तप्यमाना महत् तपः ॥ २४ ॥

न च यानवता शक्यो गन्तुं देशो वृकोदर।  
न नृशंसेन लुब्धेन नाप्रशान्तेन भारत ॥ २५ ॥

तत्र सर्वे गमिष्यामो भीमार्जुनगवेषिणः।  
सायुधा बद्धनिस्त्रिंशाः सार्धं विप्रैर्महाव्रतैः ॥ २६ ॥

मक्षिकादंशमशकान् सिंहान् व्याघ्रान्‌ सरीसृपान्।  
प्राप्नोत्यनियतः पार्थ नियतस्तान् न पश्यति ॥ २७ ॥

ते वयं नियतात्मानः पर्वतं गन्धमादनम्।  
प्रवेक्ष्यामो मिताहारा धनंजयदिदृक्षवः ॥ २८ ॥