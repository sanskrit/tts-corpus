+++
title_full = "147 श्रीहनुमान् और भीमसेनका संवाद"
title = "१४७ हनुमद्भीमसंवादः"

+++


एतच्छ्रुत्वा वचस्तस्य वानरेन्द्रस्य धीमतः।  
भीमसेनस्तदा वीरः प्रोवाचामित्रकर्षणः ॥ १ ॥

को भवान् किं निमित्तं वा वानरं वपुरास्थितः।  
ब्राह्मणानन्तरो वर्णः क्षत्रियस्त्वां तु पृच्छति ॥ २ ॥

कौरवः सोमवंशीयः कुन्त्या गर्भेण धारितः।  
पाण्डवो वायुतनयो भीमसेन इति श्रुतः ॥ ३ ॥

स वाक्यं कुरुवीरस्य स्मितेन प्रतिगृह्य तत्।  
हनूमान् वायुतनयो वायुपुत्रमभाषत ॥ ४ ॥

वानरोऽहं न ते मार्गं प्रदास्यामि यथेप्सितम्।  
साधु गच्छ निवर्तस्व मा त्वं प्राप्स्यसि वैशसम् ॥ ५ ॥

वैशसं वास्तु यद्वान्यन्न त्वां पृच्छामि वानर।  
प्रयच्छ मार्गमुत्तिष्ठ मा मत्तः प्राप्स्यसे व्यथाम् ॥ ६ ॥

नास्ति शक्तिर्ममोत्थातुं व्याधिना क्लेशितो ह्यहम्।  
यद्यवश्यं प्रयातव्यं लङ्घयित्वा प्रयाहि माम् ॥ ७ ॥

निर्गुणः परमात्मा तु देहं व्याप्यावतिष्ठते।  
तमहं ज्ञानविज्ञेयं नावमन्ये न लङ्घये ॥ ८ ॥

यद्यागमैर्न विद्यां च तमहं भूतभावनम्।  
क्रमेयं त्वां गिरिं चैव हनूमानिव सागरम् ॥ ९ ॥

क एष हनुमान् नाम सागरो येन लङ्घितः।  
पृच्छामि त्वां नरश्रेष्ठ कथ्यतां यदि शक्यते ॥ १० ॥

भ्राता मम गुणश्लाघ्यो बुद्धिसत्त्वबलान्वितः।  
रामायणेऽतिविख्यातः श्रीमान् वानरपुङ्गवः ॥ ११ ॥

रामपत्नीकृते येन शतयोजनविस्तृतः ।  
सागरः प्लवगेन्द्रेण क्रमेणैकेन लङ्घितः ॥ १२ ॥

स मे भ्राता महावीर्यस्तुल्योऽहं तस्य तेजसा।  
बले पराक्रमे युद्धे शक्तोऽहं तव निग्रहे ॥ १३ ॥

उत्तिष्ठ देहि मे मार्गं पश्य मे चाद्य पौरुषम्।  
मच्छासनमकुर्वाणं त्वां वा नेष्ये यमक्षयम् ॥ १४ ॥

विज्ञाय तं बलोन्मत्तं बाहुवीर्येण दर्पितम्।  
हृदयेनावहस्यैनं हनूमान् वाक्यमब्रवीत् ॥ १५ ॥

प्रसीद नास्ति मे शक्तिरुत्थातुं जरयानघ।  
ममानुकम्पया त्वेतत् पुच्छमुत्सार्य गम्यताम् ॥ १६ ॥

एवमुक्ते हनुमता हीनवीर्यपराक्रमम् ।  
मनसाचिन्तयद् भीमः स्वबाहुबलदर्पितः ॥ १७ ॥

पुच्छे प्रगृह्य तरसा हीनवीर्यपराक्रमम्।  
सालोक्यमन्तकस्यैनं नयाम्यद्येह वानरम् ॥ १८ ॥

सावज्ञमथ वामेन स्मयञ्जग्राह पाणिना।  
न चाशकच्चालयितुं भीमः पुच्छं महाकपेः ॥ १९ ॥

उच्चिक्षेप पुनर्दोर्भ्यामिन्द्रायुधमिवोच्छ्रितम् ।  
नोद्धर्तुमशकद् भीमो दोर्भ्यामपि महाबलः ॥ २० ॥

उत्क्षिप्तभ्रूर्विवृत्ताक्षः संहतभ्रुकुटीमुखः ।  
स्विन्नगात्रोऽभवद् भीमो न चोद्धर्तुं शशाक तम् ॥ २१ ॥

यत्नवानपि तु श्रीमाल्ँलाङ्गूलोद्धरणोद्धुरः ।  
कपेः पार्श्वगतो भीमस्तस्थौ व्रीडानताननः ॥ २२ ॥  
प्रणिपत्य च कौन्तेयः प्राञ्जलिर्वाक्यमब्रवीत्।  
प्रसीद कपिशार्दूल दुरुक्तं क्षम्यतां मम ॥ २३ ॥

सिद्धो वा यदि वा देवो गन्धर्वो वाथ गुह्यकः।  
पृष्टः सन् काम्यया ब्रूहि कस्त्वं वानररूपधृक् ॥ २४ ॥

न चेद् गुह्यं महाबाहो श्रोतव्यं चेद् भवेन्मम।  
शिष्यवत् त्वां तु पृच्छामि उपपन्नोऽस्मि तेऽनघ ॥ २५ ॥

यत् ते मम परिज्ञाने कौतूहलमरिंदम।  
तत् सर्वमखिलेन त्वं शृणु पाण्डवनन्दन ॥ २६ ॥

अहं केसरिणः क्षेत्रे वायुना जगदायुषा।  
जातः कमलपत्राक्ष हनूमान् नाम वानरः ॥ २७ ॥

सूर्यपुत्रं च सुग्रीवं शक्रपुत्रं च वालिनम्।  
सर्वे वानरराजानस्तथा वानरयूथपाः ॥ २८ ॥  
उपतस्थुर्महावीर्या मम चामित्रकर्षण ।  
सुग्रीवेणाभवत् प्रीतिरनिलस्याग्निना यथा ॥ २९ ॥

निकृतः स ततो भ्रात्रा कस्मिंश्चित् कारणान्तरे।  
ऋष्यमूके मया सार्धं सुग्रीवो न्यवसच्चिरम् ॥ ३० ॥

अथ दाशरथिर्वीरो रामो नाम महाबलः।  
विष्णुर्मानुषरूपेण चचार वसुधातलम् ॥ ३१ ॥

स पितुः प्रियमन्विच्छन् सहभार्यः सहानुजः।  
सधनुर्धन्विनां श्रेष्ठो दण्डकारण्यमाश्रितः ॥ ३२ ॥

तस्य भार्या जनस्थानाच्छलेनापहृता बलात्।  
राक्षसेन्द्रेण बलिना रावणेन दुरात्मना ॥ ३३ ॥  
सुवर्णरत्नचित्रेण मृगरूपेण रक्षसा ।  
वञ्चयित्वा नरव्याघ्रं मारीचेन तदानघ ॥ ३४ ॥