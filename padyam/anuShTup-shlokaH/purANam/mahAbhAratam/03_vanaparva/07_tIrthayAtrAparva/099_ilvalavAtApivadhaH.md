+++
title_full = "099 अगस्त्यजीका इल्वलके यहाँ धनके लिये जाना, वातापि तथा इल्वलका वध, लोपामुद्राको पुत्रकी प्राप्ति तथा श्रीरामके द्वारा हरे हुए तेजकी परशुरामजीको तीर्थस्नानद्वारा पुनः प्राप्ति"
title = "०९९ इल्वलवातापिवधः"

+++


इल्वलस्तान् विदित्वा तु महर्षिसहितान् नृपान्।  
उपस्थितान् सहामात्यो विषयान्ते ह्यपूजयत् ॥ १ ॥

तेषां ततोऽसुरश्रेष्ठस्त्वातिथ्यमकरोत् तदा ।  
सुसंस्कृतेन कौरव्य भ्रात्रा वातापिना यदा ॥ २ ॥

ततो राजर्षयः सर्वे विषण्णा गतचेतसः।  
वातापिं संस्कृतं दृष्ट्वा मेषभूतं महासुरम् ॥ ३ ॥

अथाब्रवीदगस्त्यस्तान् राजर्षीनृषिसत्तमः ।  
विषादो वो न कर्तव्यो ह्यहं भोक्ष्ये महासुरम् ॥ ४ ॥  
धुर्यासनमथासाद्य निषसाद महानृषिः ।  
तं पर्यवेषद् दैत्येन्द्र इल्वलः प्रहसन्निव ॥ ५ ॥

अगस्त्य एव कृत्स्नं तु वातापिं बुभुजे ततः।  
भुक्तवत्यसुरोऽऽह्वानमकरोत् तस्य चेल्वलः ॥ ६ ॥

ततो वायुः प्रादुरभूदधस्तस्य महात्मनः।  
शब्देन महता तात गर्जन्निव यथा घनः ॥ ७ ॥

वातापे निष्क्रमस्वेति पुनः पुनरुवाच ह।  
तं प्रहस्याब्रवीद् राजन्नगस्त्यो मुनिसत्तमः ॥ ८ ॥

कुतो निष्क्रमितुं शक्तो मया जीर्णस्तु सोऽसुरः।  
इल्वलस्तु विषण्णोऽभूद् दृष्ट्वा जीर्णं महासुरम् ॥ ९ ॥

प्राञ्जलिश्च सहामात्यैरिदं वचनमब्रवीत् ।  
किमर्थमुपयाताः स्थ ब्रूत किं करवाणि वः ॥ १० ॥

प्रत्युवाच ततोऽगस्त्यः प्रहसन्निल्वलं तदा।  
ईशं ह्यसुर विद्मस्त्वां वयं सर्वे धनेश्वरम् ॥ ११ ॥

एते च नातिधनिनो धनार्थश्च महान् मम।  
यथाशक्त्यविहिंस्यान्यान् संविभागं प्रयच्छ नः ॥ १२ ॥

ततोऽभिवाद्य तमृषिमिल्वलो वाक्यमब्रवीत् ।  
दित्सितं यदि वेत्सि त्वं ततो दास्यामि ते वसु॥१३॥

गवां दशसहस्राणि राज्ञामेकैकशोऽसुर ।  
तावदेव सुवर्णस्य दित्सितं ते महासुर ॥ १४ ॥

मह्यं ततो वै द्विगुणं रथश्चैव हिरण्मयः।  
मनोजवौ वाजिनौ च दित्सितं ते महासुर ॥ १५ ॥

इल्वलस्तु मुनिं प्राह सर्वमस्ति यथाऽऽत्थ माम्।  
रथं तु यमवोचो मां नैनं विद्मो हिरण्मयम्॥

जिज्ञास्यतां रथः सद्यो व्यक्त एष हिरण्मयः।

जिज्ञास्यमानः स रथः कौन्तेयासीद्धिरण्मयः।  
ततः प्रव्यथितो दैत्यो ददावभ्यधिकं वसु ॥ १६ ॥

विरावश्च सुरावश्च तस्मिन् युक्तौ रथे हयौ।  
ऊहतुः सवसूनाशु तावगस्त्याश्रमं प्रति ॥ १७ ॥  
सर्वान् राज्ञः सहागस्त्यान् निमेषादिव भारत।  
(इल्वलस्त्वनुगम्यैनमगस्त्यं हन्तुमैच्छत ।  
भस्म चक्रे महातेजा हुंकारेण महासुरम्॥  
मुनेराश्रममश्वौ तौ निन्यतुर्वातरंहसौ ।)  
अगस्त्येनाभ्यनुज्ञाता जग्मू राजर्षयस्तदा ।  
कृतवांश्च मुनिः सर्वं लोपामुद्राचिकीर्षितम् ॥ १८ ॥

कृतवानसि तत् सर्वं भगवन्‌ मम काङ्क्षितम्।  
उत्पादय सकृन्मह्यमपत्यं वीर्यवत्तरम् ॥ १९ ॥

तुष्टोऽहमस्मि कल्याणि तव वृत्तेन शोभने।  
विचारणामपत्ये तु तव वक्ष्यामि तां शृणु ॥ २० ॥

सहस्रं तेऽस्तु पुत्राणां शतं वा दशसम्मितम्।  
दश वा शततुल्याः स्युरेको वापि सहस्रजित् ॥ २१ ॥

सहस्रसम्मितः पुत्र एकोऽप्यस्तु तपोधन।  
एको हि बहुभिः श्रेयान्‌ विद्वान् साधुरसाधुभिः ॥ २२ ॥

स तथेति प्रतिज्ञाय तया समभवन्मुनिः।  
समये समशीलिन्या श्रद्धावाञ्छ्रद्दधानया ॥ २३ ॥

तत आधाय गर्भं तमगमद् वनमेव सः।  
तस्मिन् वनगते गर्भो ववृधे सप्त शारदान् ॥ २४ ॥

सप्तमेऽब्दे गते चापि प्राच्यवत् स महाकविः।  
ज्वलन्निव प्रभावेण दृढस्युर्नाम भारत ॥ २५ ॥

साङ्गोपनिषदान् वेदाञ्जपन्निव महातपाः ।  
तस्य पुत्रोऽभवदृषेः स तेजस्वी महाद्विजः ॥ २६ ॥

स बाल एव तेजस्वी पितुस्तस्य निवेशने।  
इध्मानां भारमाजह्रे इध्मवाहस्ततोऽभवत् ॥ २७ ॥

तथायुक्तं तु तं दृष्ट्वा मुमुदे स मुनिस्तदा।  
एवं स जनयामास भारतापत्यमुत्तमम् ॥ २८ ॥

लेभिरे पितरश्चास्य लोकान् राजन्‌ यथेप्सितान्।  
तत ऊर्ध्वमयं ख्यातस्त्वगस्त्यस्याश्रमो भुवि ॥ २९ ॥

प्राह्लादिरेवं वातापिरगस्त्येनोपशामितः ।  
तस्यायमाश्रमो राजन् रमणीयैर्गुणैर्युतः ॥ ३० ॥

एषा भागीरथी पुण्या देवगन्धर्वसेविता।  
वातेरिता पताकेव विराजति नभस्तले ॥ ३१ ॥

प्रतार्यमाणा कूटेषु यथा निम्नेषु नित्यशः।  
शिलातलेषु संत्रस्ता पन्नगेन्द्रवधूरिव ॥ ३२ ॥

दक्षिणां वै दिशं सर्वां प्लावयन्ती च मातृवत्।  
पूर्वं शम्भोर्जटाभ्रष्टा समुद्रमहिषी प्रिया।  
अस्यां नद्यां सुपुण्यायां यथेष्टमवगाह्यताम् ॥ ३३ ॥

युधिष्ठिर निबोधेदं त्रिषु लोकेषु विश्रुतम्।  
भृगोस्तीर्थं महाराज महर्षिगणसेवितम् ॥ ३४ ॥

यत्रोपस्पृष्टवान् रामो हृतं तेजस्तदाऽऽप्तवान्।  
अत्र त्वं भ्रातृभिः सार्धं कृष्णया चैव पाण्डव ॥ ३५ ॥  
दुर्योधनहृतं तेजः पुनरादातुमर्हसि ।  
कृतवैरेण रामेण यथा चोपहृतं पुनः ॥ ३६ ॥

स तत्र भ्रातृभिश्चैव कृष्णया चैव पाण्डवः।  
स्नात्वा देवान् पितॄंश्चैव तर्पयामास भारत ॥ ३७ ॥

तस्य तीर्थस्य रूपं वै दीप्ताद् दीप्ततरं बभौ।  
अप्रधृष्यतरश्चासीच्छात्रवाणां नरर्षभ ॥ ३८ ॥

अपृच्छच्चैव राजेन्द्र लोमशं पाण्डुनन्दनः।  
भगवन् किमर्थं रामस्य हृतमासीद् वपुः प्रभो।  
कथं प्रत्याहृतं चैव एतदाचक्ष्व पृच्छतः ॥ ३९ ॥

शृणु रामस्य राजेन्द्र भार्गवस्य च धीमतः।  
जातो दशरथस्यासीत् पुत्रो रामो महात्मनः ॥ ४० ॥  
विष्णुः स्वेन शरीरेण रावणस्य वधाय वै।  
पश्यामस्तमयोध्यायां जातं दाशरथिं ततः ॥ ४१ ॥

ऋचीकनन्दनो रामो भार्गवो रेणकासुतः।  
तस्य दाशरथेः श्रुत्वा रामस्याक्लिष्टकर्मणः ॥ ४२ ॥  
कौतूहलान्वितो रामस्त्वयोध्यामगमत् पुनः ।  
धनुरादाय तद् दिव्यं क्षत्रियाणां निबर्हणम् ॥ ४३ ॥

जिज्ञासमानो रामस्य वीर्यं दाशरथेस्तदा।  
तं वै दशरथः श्रुत्वा विषयान्तमुपागतम् ॥ ४४ ॥  
प्रेषयामास रामस्य रामं पुत्रं पुरस्कृतम्।  
स तमभ्यागतं दृष्ट्वा उद्यतास्त्रमवस्थितम् ॥ ४५ ॥  
प्रहसन्निव कौन्तेय रामो वचनमब्रवीत्।  
कृतकालं हि राजेन्द्र धनुरेतन्मया विभो ॥ ४६ ॥  
समारोपय यत्नेन यदि शक्नोषि पार्थिव।

इत्युक्तस्त्वाह भगवंस्त्वं नाधिक्षेप्तुमर्हसि ॥ ४७ ॥

नाहमप्यधमो धर्मे क्षत्रियाणां द्विजातिषु।  
इक्ष्वाकूणां विशेषेण बाहुवीर्ये न कत्थनम् ॥ ४८ ॥

तमेवंवादिनं तत्र रामो वचनमब्रवीत्।  
अलं वै व्यपदेशेन धनुरायच्छ राघव ॥ ४९ ॥

ततो जग्राह रोषेण क्षत्रियर्षभसूदनम्।  
रामो दाशरथिर्दिव्यं हस्ताद् रामस्य कार्मुकम् ॥ ५० ॥  
धनुरारोपयामास सलील इव भारत।  
ज्याशब्दमकरोच्चैव स्मयमानः स वीर्यवान् ॥ ५१ ॥

तस्य शब्दस्य भूतानि वित्रसन्त्यशनेरिव।  
अथाब्रवीत् तदा रामो रामं दाशरथिस्तदा ॥ ५२ ॥  
इदमारोपितं ब्रह्मन् किमन्यत् करवाणि ते।  
तस्य रामो ददौ दिव्यं जामदग्न्यो महात्मनः।  
शरमाकर्णदेशान्तमयमाकृष्यतामिति ॥ ५३ ॥

एतच्छ्रुत्वाब्रवीद् रामः प्रदीप्त इव मन्युना।  
श्रूयते क्षम्यते चैव दर्पपूर्णोऽसि भार्गव ॥ ५४ ॥

त्वया ह्यधिगतं तेजः क्षत्रियेभ्यो विशेषतः।  
पितामहप्रसादेन तेन मां क्षिपसि ध्रुवम् ॥ ५५ ॥

पश्य मां स्वेन रूपेण चक्षुस्ते वितराम्यहम्।  
ततो रामशरीरे वै रामः पश्यति भार्गवः ॥ ५६ ॥  
आदित्यान् सवसून् रुद्रान् साध्यांश्च समरुद्गणान्।  
पितरो हुताशनश्चैव नक्षत्राणि ग्रहास्तथा ॥ ५७ ॥  
गन्धर्वा राक्षसा यक्षा नद्यस्तीर्थानि यानि च।  
ऋषयो बालखिल्याश्च ब्रह्मभूताः सनातनाः ॥ ५८ ॥  
देवर्षयश्च कार्त्स्न्येन समुद्राः पर्वतास्तथा।  
वेदाश्च सोपनिषदो वषट्करैः सहाध्वरैः ॥ ५९ ॥  
चेतोमन्ति च सामानि धनुर्वेदश्च भारत।  
मेघवृन्दानि वर्षाणि विद्युतश्च युधिष्ठिर ॥ ६० ॥

ततः स भगवान् विष्णुस्तं वै बाणं मुमोच ह।  
शुष्काशनिसमाकीर्णं महोल्काभिश्च भारत ॥ ६१ ॥  
पांसुवर्षेण महता मेघवर्षैश्च भूतलम्।  
भूमिकम्पैश्च निर्घातैर्नादैश्च विपुलैरपि ॥ ६२ ॥

स रामं विह्वलं कृत्वा तेजश्चाक्षिप्य केवलम्।  
आगच्छज्ज्वलितो बाणो रामबाहुप्रचोदितः ॥ ६३ ॥

स तु विह्वलतां गत्वा प्रतिलभ्य च चेतनाम्।  
रामः प्रत्यागतप्राणः प्राणमद् विष्णुतेजसम् ॥ ६४ ॥  
विष्णुना सोऽभ्यनुज्ञातो महेन्द्रमगमत् पुनः।  
भीतस्तु तत्र न्यवसद् व्रीडितस्तु महातपाः ॥ ६५ ॥

ततः संवत्सरेऽतीते हृतौजसमवस्थितम् ।  
निर्मदं दुःखितं दृष्ट्वा पितरो राममब्रुवन् ॥ ६६ ॥

न वै सम्यगिदं पुत्र विष्णुमासाद्य वै कृतम्।  
स हि पूज्यश्च मान्यश्च त्रिषु लोकेषु सर्वदा ॥ ६७ ॥

गच्छ पुत्र नदीं पुण्यां वधूसरकृताह्वयाम्।  
तत्रोपस्पृश्य तीर्थेषु पुनर्वपुरवाप्स्यसि ॥ ६८ ॥

दीप्तोदं नाम तत् तीर्थं यत्र ते प्रपितामहः।  
भृगुर्देवयुगे राम तप्तवानुत्तमं तपः ॥ ६९ ॥

तत् तथा कृतवान् रामः कौन्तेय वचनात्‌ पितुः।  
प्राप्तवांश्च पुनस्तेजस्तीर्थेऽस्मिन् पाण्डुनन्दन ॥ ७० ॥

एतदीदृशकं तात रामेणाक्लिष्टकर्मणा ।  
प्राप्तमासीन्महाराज विष्णुमासाद्य वै पुरा ॥ ७१ ॥