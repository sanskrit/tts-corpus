+++
title_full = "115 अकृतव्रणके द्वारा युधिष्ठिरसे परशुरामजीके उपाख्यानके प्रसंगमें ऋचीक मुनिका गाधि-कन्याके साथ विवाह और भृगुऋषिकी कृपासे जमदग्निकी उत्पत्तिका वर्णन"
title = "११५ जमदग्न्युत्पत्तिवर्णनम्"

+++


स तत्र तामुषित्वैकां रजनीं पृथिवीपतिः।  
तापसानां परं चक्रे सत्कारं भ्रातृभिः सह ॥ १ ॥

लोमशस्तस्य तान् सर्वानाचख्यौ तत्र तापसान्।  
भृगूनङ्गिरसश्चैव वसिष्ठानथ काश्यपान् ॥ २ ॥

तान् समेत्य स राजर्षिरभिवाद्य कृताञ्जलिः।  
रामस्यानुचरं वीरमपृच्छदकृतव्रणम् ॥ ३ ॥  
कदा तु रामो भगवांस्तापसान् दर्शयिष्यति।  
तेनैवाहं प्रसंगेन द्रष्टुमिच्छामि भार्गवम् ॥ ४ ॥

आयानेवासि विदितो रामस्य विदितात्मनः।  
प्रीतिस्त्वयि च रामस्य क्षिप्रं त्वां दर्शयिष्यति ॥ ५ ॥  
चतुर्दशीमष्टमीं च रामं पश्यन्ति तापसाः।  
अस्यां रात्र्यां व्यतीतायां भवित्री श्वश्चतुर्दशी ॥ ६ ॥

भवाननुगतो रामं जामदग्न्यं महाबलम्।  
प्रत्यक्षदर्शी सर्वस्य पूर्ववृत्तस्य कर्मणः ॥ ७ ॥

स भवान् कथयत्वद्य यथा रामेण निर्जिताः।  
आहवे क्षत्रियाः सर्वे कथं केन च हेतुना ॥ ८ ॥

हन्त ते कथयिष्यामि महदाख्यानमुत्तमम्।  
भृगूणां राजशार्दूल वंशे जातस्य भारत ॥ ९ ॥

रामस्य जामदग्न्यस्य चरितं देवसम्मितम्।  
हैहयाधिपतेश्चैव कार्तवीर्यस्य भारत ॥ १० ॥

रामेण चार्जुनो नाम हैहयाधिपतिर्हतः।  
तस्य बाहुशतान्यासंस्त्रीणि सप्त च पाण्डव ॥ ११ ॥

दत्तात्रेयप्रसादेन विमानं काञ्चनं तथा।  
ऐश्वर्यं सर्वभूतेषु पृथिव्यां पृथिवीपते ॥ १२ ॥

अव्याहतगतिश्चैव रथस्तस्य महात्मनः ।  
रथेन तेन तु सदा वरदानेन वीर्यवान् ॥ १३ ॥  
ममर्द देवान् यक्षांश्च ऋषींश्चैव समन्ततः।  
भूतांश्चैव स सर्वांस्तु पीडयामास सर्वतः ॥ १४ ॥

ततो देवाः समेत्याहुर्ऋषयश्च महाव्रताः।  
देवदेवं सुरारिघ्नं विष्णुं सत्यपराक्रमम् ॥ १५ ॥  
भगवन् भूतरक्षार्थमर्जुनं जहि वै प्रभो।  
विमानेन च दिव्येन हैहयाधिपतिः प्रभुः ॥ १६ ॥  
शचीसहायं क्रीडन्तं धर्षयामास वासवम्।  
ततस्तु भगवान् देवः शक्रेण सहितस्तदा।  
कार्तवीर्यविनाशार्थं मन्त्रयामास भारत ॥ १७ ॥

यत् तद् भूतहितं कार्यं सुरेन्द्रेण निवेदितम्।  
सम्प्रतिश्रुत्य तत् सर्वं भगवाल्ँलोकपूजितः ॥ १८ ॥  
जगाम बदरीं रम्यां स्वमेवाश्रममण्डलम्।

एतस्मिन्नेव काले तु पृथिव्यां पृथिवीपतिः ॥ १९ ॥  
कान्यकुब्जे महानासीत् पार्थिवः सुमहाबलः।  
गाधीति विश्रुतो लोके वनवासं जगाम ह ॥ २० ॥  
वने तु तस्य वसतः कन्या जज्ञेऽप्सरःसमा।  
ऋचीको भार्गवस्तां च वरयामास भारत ॥ २१ ॥

तमुवाच ततो गाधिर्ब्राह्मणं संशितव्रतम्।  
उचितं नः कुले किंचित् पूर्वैर्यत् सम्प्रवर्तितम् ॥ २२ ॥  
एकतः श्यामकर्णानां पाण्डुराणां तरस्विनाम्।  
सहस्रं वाजिनां शुल्कमिति विद्धि द्विजोत्तम ॥ २३ ॥

न चापि भगवान् वाच्यो दीयतामिति भार्गव।  
देया मे दुहिता चैव त्वद्विधाय महात्मने ॥ २४ ॥

एकतः श्यामकर्णाना पाण्डुराणां तरस्विनाम्।  
दास्याम्यश्वसहस्रं ते मम भार्या सुतास्तु ते ॥ २५ ॥

स तथेति प्रतिज्ञाय राजन् वरुणमब्रवीत्।  
एकतः श्यामकर्णानां पाण्डुराणां तरस्विनाम् ॥ २६ ॥  
सहस्रं वाजिनामेकं शुल्कार्थं मे प्रदीयताम्।  
तस्मै प्रादात् सहस्रं वै वाजिनां वरुणस्तदा ॥ २७ ॥

तदश्वतीर्थं विख्यातमुत्थिता यत्र ते हयाः।  
गङ्गायां कान्यकुब्जे वै ददौ सत्यवतीं तदा ॥ २८ ॥  
ततो गाधिः सुतां चास्मै जन्याश्चासन् सुरास्तदा।  
लब्ध्वा हयसहस्रं तु तांश्च दष्ट्‌वा दिवौकसः ॥ २९ ॥

धर्मेण लब्ध्वा तां भार्यामृचीको द्विजसत्तमः।  
यथाकामं यथाजोषं तया रेमे सुमध्यया ॥ ३० ॥

तं विवाहे कृते राजन् सभार्यमवलोककः।  
आजगाम भृगुः श्रेष्ठं पुत्रं दृष्ट्‌वा ननन्द ह ॥ ३१ ॥

भार्यापती तमासीनं गुरुं सुरगणार्चितम्।  
अर्चित्वा पर्युपासीनौ प्राञ्जली तस्थतुस्तदा ॥ ३२ ॥

ततः स्नुषां स भगवान् प्रहृष्टो भृगुरब्रवीत्।  
वरं वृणीष्व सुभगे दाता ह्यस्मि तवेप्सितम् ॥ ३३ ॥

सा वै प्रसादयामास तं गुरुं पुत्रकारणात्।  
आत्मनश्चैव मातुश्च प्रसादं च चकार सः ॥ ३४ ॥

ऋतौ त्वं चैव माता च स्नाते पुंसवनाय वै।  
आलिङ्गेतां पृथग् वृक्षौ साश्वत्थं त्वमुदुम्बरम् ॥ ३५ ॥

चरुद्वयमिदं भद्रे जनन्याश्च तवैव च।  
विश्वमावर्तयित्वा तु मया यत्नेन साधितम् ॥ ३६ ॥

प्राशितव्यं प्रयत्नेन चेत्युक्त्वादर्शनं गतः।  
आलिङ्गने चरौ चैव चक्रतुस्ते विपर्ययम् ॥ ३७ ॥

ततः पुनः स भगवान् काले बहुतिथे गते।  
दिव्यज्ञानाद् विदित्वा तु भगवानागतः पुनः ॥ ३८ ॥

अथोवाच महातेजा भृगुः सत्यवतीं स्नुषाम्।  
उपयुक्तश्चरुर्भद्रे वृक्षे चालिङ्गनं कृतम् ॥ ३९ ॥  
विपरीतेन ते सुभ्रूर्मात्रा चैवासि वञ्चिता।  
ब्राह्मणः क्षत्रवृत्तिर्वै तव पुत्रो भविष्यति ॥ ४० ॥

क्षत्रियो ब्राह्मणाचारो मातुस्तव सुतो महान्।  
भविष्यति महावीर्यः साधूनां मार्गमास्थितः ॥ ४१ ॥

ततः प्रसादयामास श्वशुरं सा पुनः पुनः।  
न मे पुत्रो भवेदीदृक् कामं पौत्रो भवेदिति ॥ ४२ ॥

एवमस्त्विति सा तेन पाण्डव प्रतिनन्दिता।  
जमदग्निं ततः पुत्रं जज्ञे सा काल आगते ॥ ४३ ॥

तेजसा वर्चसा चैव युक्तं भार्गवनन्दनम्।  
स वर्धमानस्तेजस्वी वेदस्याध्ययनेन च ॥ ४४ ॥  
बहूनृषीन् महातेजाः पाण्डवेयात्यवर्तत ।

तं तु कृत्स्नो धनुर्वेदः प्रत्यभाद् भरतर्षभ।  
चतुर्विधानि चास्त्राणि भास्करोपमवर्चसम् ॥ ४५ ॥