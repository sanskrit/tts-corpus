+++
title_full = "088 धौम्यमुनिके द्वारा दक्षिणदिशावर्ती तीर्थोंका वर्णन"
title = "०८८ धौम्य्येन दक्षिणदिग्वर्तितीर्थवर्णनम्"

+++


दक्षिणस्यां तु पुण्यानि शृणु तीर्थानि भारत।  
विस्तरेण यथाबुद्धि कीर्त्यमानानि तानि वै ॥ १ ॥

यस्यामाख्यायते पुण्या दिशि गोदावरी नदी।  
बह्वारामा बहुजला तापसाचरिता शिवा ॥ २ ॥

वेणा भीमरथी चैव नद्यौ पापभयापहे।  
मृगद्विजसमाकीर्णे तापसालयभूषिते ॥ ३ ॥

राजर्षेस्तस्य च सरिन्नृगस्य भरतर्षभ।  
रम्यतीर्था बहुजला पयोष्णी द्विजसेविता ॥ ४ ॥

अपि चात्र महायोगी मार्कण्डेयो महायशाः।  
अनुवंश्यां जगौ गाथां नृगस्य धरणीपतेः ॥ ५ ॥  
नृगस्य यजमानस्य प्रत्यक्षमिति नः श्रुतम्।  
अमाद्यदिन्द्रः सोमेन दक्षिणाभिर्द्विजातयः ॥ ६ ॥  
पयोष्ण्यां यजमानस्य वाराहे तीर्थ उत्तमे।  
उद्धृतं भूतलस्थं वा वायुना समुदीरितम्।  
पयोष्ण्या हरते तोयं पापमामरणान्तिकम् ॥ ७ ॥

स्वर्गादुत्तुङ्गममलं विषाणं यत्र शूलिनः।  
स्वमात्मविहितं दृष्ट्वा मर्त्यः शिवपुरं व्रजेत् ॥ ८ ॥

एकतः सरितः सर्वा गङ्गाद्याः सलिलोच्चयाः।  
पयोष्णी चैकतः पुण्या तीर्थेभ्यो हि मता मम ॥ ९ ॥

माठरस्य वनं पुण्यं बहुमूलफलं शिवम्।  
यूपश्च भरतश्रेष्ठ वरुणस्रोतसे गिरौ ॥ १० ॥

प्रवेण्युत्तरमार्गे तु पुण्ये कण्वाश्रमे तथा।  
तापसानामरण्यानि कीर्तितानि यथाश्रुति ॥ ११ ॥

वेदी शूर्पारके तात जमदग्नेर्महात्मनः।  
रम्या पाषाणतीर्था च पुनश्चन्द्रा च भारत ॥ १२ ॥

अशोकतीर्थं तत्रैव कौन्तेय बहुलाश्रमम्।  
अगस्त्यतीर्थं पाण्ड्येषु वारुणं च युधिष्ठिर ॥ १३ ॥  
कुमार्यः कथिताः पुण्याः पाण्ड्येष्वेव नरर्षभ।  
ताम्रपर्णीं तु कौन्तेय कीर्तयिष्यामि तां शृणु ॥ १४ ॥

यत्र देवैस्तपस्तप्तं महदिच्छद्भिराश्रमे ।  
गोकर्ण इति विख्यातस्त्रिषु लोकेषु भारत ॥ १५ ॥

शीततोयो बहुजलः पुण्यस्तात शिवः शुभः।  
ह्रदः परमदुष्प्रापो मानुषैरकृतात्मभिः ॥ १६ ॥

तत्र वृक्षतृणाद्यैश्च सम्पन्नः फलमूलवान्।  
आश्रमोऽगस्त्यशिष्यस्य पुण्यो देवसमो गिरिः ॥ १७ ॥

वैदूर्यपर्वतस्तत्र श्रीमान् मणिमयः शिवः।  
अगस्त्यस्याश्रमश्चैव बहुमूलफलोदकः ॥ १८ ॥

सुराष्ट्रेष्वपि वक्ष्यामि पुण्यान्यायतनानि च।  
आश्रमान् सरितश्चैव सरांसि च नराधिप ॥ १९ ॥

चमसोद्भेदनं विप्रास्तत्रापि कथयन्त्युत ।  
प्रभासं चोदधौ तीर्थं त्रिदशानां युधिष्ठिर ॥ २० ॥

तत्र पिण्डारकं नाम तापसाचरितं शिवम्।  
उज्जयन्तश्च शिखरी क्षिप्रं सिद्धिकरो महान् ॥ २१ ॥

तत्र देवर्षिवर्येण नारदेनानुकीर्तितः ।  
पुराणः श्रूयते श्लोकस्तं निबोध युधिष्ठिर ॥ २२ ॥

पुण्ये गिरौ सुराष्ट्रेषु मृगपक्षिनिषेविते।  
उज्जयन्ते स्म तप्ताङ्गो नाकपृष्ठे महीयते ॥ २३ ॥

पुण्या द्वारवती तत्र यत्रासौ मधुसूदनः।  
साक्षाद् देवः पुराणोऽसौ स हि धर्मः सनातनः ॥ २४ ॥

ये च वेदविदो विप्रा ये चाध्यात्मविदो जनाः।  
ते वदन्ति महात्मानं कृष्णं धर्मं सनातनम् ॥ २५ ॥

पवित्राणां हि गोविन्दः पवित्रं परमुच्यते।  
पुण्यानामपि पुण्योऽसौ मङ्गलानां च मङ्गलम्।  
त्रैलोक्ये पुण्डरीकाक्षो देवदेवः सनातनः ॥ २६ ॥  
अव्ययात्मा व्ययात्मा च क्षेत्रज्ञः परमेश्वरः।  
आस्ते हरिरचिन्त्यात्मा तत्रैव मधुसूदनः ॥ २७ ॥