+++
title_full = "105 अगस्त्यजीके द्वारा समुद्रपान और देवताओंका कालेय दैत्योंका वध करके ब्रह्माजीसे समुद्रको पुनः भरनेका उपाय पूछना"
title = "१०५ अगस्त्येन समुद्रपानम्"

+++


समुद्रं स समासाद्य वारुणिर्भगवानृषिः।  
उवाच सहितान् देवानृषींश्चैव समागतान् ॥ १ ॥  
अहं लोकहितार्थं वै पिबामि वरुणालयम्।  
भवद्भिर्यदनुष्ठेयं तच्छीघ्रं संविधीयताम् ॥ २ ॥

एतावदुक्त्वा वचनं मैत्रावरुणिरच्युतः ।  
समुद्रमपिबत् क्रुद्धः सर्वलोकस्य पश्यतः ॥ ३ ॥

पीयमानं समुद्रं तं दृष्ट्वा सेन्द्रास्तदामराः।  
विस्मयं परमं जग्मुः स्तुतिभिश्चाप्यपूजयन् ॥ ४ ॥

त्वं नस्त्राता विधाता च लोकानां लोकभावन।  
त्वत्प्रसादात् समुच्छेदं न गच्छेत् सामरं जगत् ॥ ५ ॥

स पूज्यमानस्त्रिदशैर्महात्मा  
गन्धर्वतूर्येषु नदत्सु सर्वशः ।  
दिव्यैश्च पुष्पैरवकीर्यमाणो  
महार्णवं निःसलिलं चकार ॥ ६ ॥

दृष्ट्वा कृतं निःसलिलं महार्णवं  
सुराः समस्ताः परमप्रहृष्टाः ।  
प्रगृह्य दिव्यानि वरायुधानि  
तान् दानवाञ्जघ्नुरदीनसत्त्वाः ॥ ७ ॥

ते वध्यमानास्त्रिदशैर्महात्मभि-  
र्महाबलैर्वेगिभिरुन्नदद्भिः ।  
न सेहिरे वेगवतां महात्मनां  
वेगं तदा धारयितुं दिवौकसाम् ॥ ८ ॥

ते वध्यमानास्त्रिदशैर्दानवा भीमनिःस्वनाः ।  
चक्रुः सुतुमुलं युद्धं मुहूर्तमिव भारत ॥ ९ ॥

ते पूर्वं तपसा दग्धा मुनिभिर्भावितात्मभिः।  
यतमानाः परं शक्त्या त्रिदशैर्विनिषूदिताः ॥ १० ॥

ते हेमनिष्काभरणाः कुण्डलाङ्गदधारिणः ।  
निहता बह्वशोभन्त पुष्पिता इव किंशुकाः ॥ ११ ॥

हतशेषास्ततः केचित् कालेया मनुजोत्तम।  
विदार्य वसुधां देवीं पातालतलमास्थिताः ॥ १२ ॥

निहतान्‌ दानवान्‌ दृष्ट्वा त्रिदशा मुनिपुङ्गवम्।  
तुष्टुवुर्विविधैर्वाक्यैरिदं वचनमब्रुवन् ॥ १३ ॥

त्वत्प्रसादान्महाभाग लोकैः प्राप्तं महत् सुखम्।  
त्वत्तेजसा च निहताः कालेयाः क्रूरविक्रमाः ॥ १४ ॥

पूरयस्व महाबाहो समुद्रं लोकभावन।  
यत् त्वया सलिलं पीतं तदस्मिन् पुनरुत्सृज ॥ १५ ॥

एवमुक्तः प्रत्युवाच भगवान् मुनिपुङ्गवः।  
(तांस्तदा सहितान् देवानगस्त्यः सपुरन्दरान्।)  
जीर्णं तद्धि मया तोयमुपायोऽन्यःप्रचिन्त्यताम् ॥ १६ ॥  
पूरणार्थं समुद्रस्य भवद्भिर्यत्नमास्थितैः ।  
एतच्छ्रुत्वा तु वचनं महर्षेर्भावितात्मनः ॥ १७ ॥  
विस्मिताश्च विषण्णाश्च बभूवुः सहिताः सुराः।  
परस्परमनुज्ञाप्य प्रणम्य मुनिपुङ्गवम् ॥ १८ ॥

प्रजाः सर्वा महाराज विप्रजग्मुर्यथागतम्।  
त्रिदशा विष्णुना सार्धमुपजग्मुः पितामहम् ॥ १९ ॥

पूरणार्थं समुद्रस्य मन्त्रयित्वा पुनः पुनः।  
(ते धातारमुपागम्य त्रिदशाः सह विष्णुना।)  
ऊचुः प्राञ्जलयः सर्वे सागरस्याभिपूरणम् ॥ २० ॥