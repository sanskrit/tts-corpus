+++
title_full = "140 भीमसेनका उत्साह तथा पाण्डवोंका कुलिन्दराज सुबाहुके राज्यमें होते हुए गन्धमादन और हिमालय पर्वतको प्रस्थान"
title = "१४० पाण्डवैः हिमालयं प्रतिगमनम्"

+++


अन्तर्हितानि भूतानि बलवन्ति महान्ति च।  
अग्निना तपसा चैव शक्यं गन्तुं वृकोदर ॥ १ ॥

संनिवर्तय कौन्तेय क्षुत्पिपासे बलाश्रयात्।  
ततो बलं च दाक्ष्यं च संश्रयस्व वृकोदर ॥ २ ॥

ऋषेस्त्वया श्रुतं वाक्यं कैलासं पर्वतं प्रति।  
बुद्ध्या प्रपश्य कौन्तेय कथं कृष्णा गमिष्यति ॥ ३ ॥

अथवा सहदेवेन धौम्येन च समं विभो।  
सूतैः पौरोगवैश्चैव सर्वैश्च परिचारकैः ॥ ४ ॥  
रथैरश्वैश्च ये चान्ये विप्राः क्लेशासहाः पथि।  
सर्वैस्त्वं सहितो भीम निवर्तस्वायतेक्षण ॥ ५ ॥

त्रयो वयं गमिष्यामो लघ्वाहारा यतव्रताः।  
अहं च नकुलश्चैव लोमशश्च महातपाः ॥ ६ ॥  
ममागमनमाकाङ्क्षन् गङ्गाद्वारे समाहितः ।  
वसेह द्रौपदीं रक्षन् यावदागमनं मम ॥ ७ ॥

राजपुत्री श्रमेणार्ता दुःखार्ता चैव भारत।  
व्रजत्येव हि कल्याणी श्वेतवाहदिदृक्षया ॥ ८ ॥

तव चाप्यरतिस्तीव्रा वर्तते तमपश्यतः।  
गुडाकेशं महात्मानं संग्रामेष्वपलायिनम् ॥ ९ ॥

किं पुनः सहदेवं च मां च कृष्णां च भारत।  
द्विजाः कामं निवर्तन्तां सर्वे च परिचारकाः ॥ १० ॥  
सूताः पौरोगवाश्चैव यं च मन्येत नो भवान्।  
न ह्यहं हातुमिच्छामि भवन्तमिह कर्हिचित् ॥ ११ ॥  
शैलेऽस्मिन् राक्षसाकीर्णे दुर्गेषु विषमेषु च।  
इयं चापि महाभागा राजपुत्री पतिव्रता ॥ १२ ॥  
त्वामृते पुरुषव्याघ्र नोत्सहेद् विनिवर्तितुम्।  
तथैव सहदेवोऽयं सततं त्वामनुव्रतः ॥ १३ ॥  
न जातु विनिवर्तेत मनोज्ञो ह्यहमस्य वै।  
अपि चात्र महाराज सव्यसाचिदिदृक्षया ॥ १४ ॥  
सर्वे लालसभूताः स्म तस्माद् यास्यामहे सह।  
यद्यशक्यो रथैर्गन्तुं शैलोऽयं बहुकन्दरः ॥ १५ ॥  
पद्भिरेव गमिष्यामो मा राजन् विमना भव।  
अहं वहिष्ये पाञ्चालीं यत्र यत्र न शक्ष्यति ॥ १६ ॥

इति मे वर्तते बुद्धिर्मा राजन् विमना भव।  
सुकुमारौ तथा वीरौ माद्रीनन्दिकरावुभौ।  
दुर्गे संतारयिष्यामि यत्राशक्तौ भविष्यतः ॥ १७ ॥

एवं ते भाषमाणस्य बलं भीमाभिवर्धताम्।  
यत् त्वमुत्सहसे वोढुं पाञ्चालीं च यशस्विनीम् ॥ १८ ॥  
यमजौ चापि भद्रं ते नैतदन्यत्र विद्यते।  
बलं तव यशश्चैव धर्मः कीर्तिश्च वर्धताम् ॥ १९ ॥  
यत् त्वमुत्सहसे नेतुं भ्रातरौ सह कृष्णया।  
मा ते ग्लानिर्महाबाहो मा च तेऽस्तु पराभवः ॥ २० ॥

ततः कृष्णाब्रवीद् वाक्यं प्रहसन्ती मनोरमा।  
गमिष्यामि न संतापः कार्यो मां प्रति भारत ॥ २१ ॥

तपसा शक्यते गन्तुं पर्वतो गन्धमादनः।  
तपसा चैव कौन्तेय सर्वे योक्ष्यामहे वयम् ॥ २२ ॥  
नकुलः सहदेवश्च भीमसेनश्च पार्थिव।  
अहं च त्वं च कौन्तेय द्रक्ष्यामः श्वेतवाहनम् ॥ २३ ॥

एवं सम्भाषमाणास्ते सुबाहुविषयं महत्।  
ददृशुर्मुदिता राजन् प्रभूतगजवाजिमत् ॥ २४ ॥  
किराततङ्गणाकीर्णं पुलिन्दशतसंकुलम् ।  
हिमवत्यमरैर्जुष्टं बह्वाश्चर्यसमाकुलम् ।  
सुबाहुश्चापि तान् दृष्ट्वा पूजया प्रत्यगृह्णत ॥ २५ ॥  
विषयान्ते कुलिन्दानामीश्वरः प्रीतिपूर्वकम् ।  
ततस्ते पूजितास्तेन सर्व एव सुखोषिताः ॥ २६ ॥

प्रतस्थुर्विमले सूर्ये हिमवन्तं गिरिं प्रति।  
इन्द्रसेनमुखांश्चापि भृत्यान् पौरोगवांस्तथा ॥ २७ ॥  
सूदांश्च पारिबर्हांश्च द्रौपद्याः सर्वशो नृप।  
राज्ञः कुलिन्दाधिपतेः परिदाय महारथाः ॥ २८ ॥  
पद्भिरेव महावीर्या ययुः कौरवनन्दनाः।  
ते शनैः प्राद्रवन् सर्वे कृष्णया सह पाण्डवाः।  
तस्माद् देशात् सुसंहृष्टा द्रष्टुकामा धनंजयम् ॥ २९ ॥