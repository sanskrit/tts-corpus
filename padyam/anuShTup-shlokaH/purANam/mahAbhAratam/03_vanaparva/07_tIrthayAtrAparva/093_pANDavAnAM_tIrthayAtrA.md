+++
title_full = "093 ऋषियोंको नमस्कार करके पाण्डवोंका तीर्थ-यात्राके लिये विदा होना"
title = "०९३ पाण्डवानां तीर्थयात्रा"

+++


ततः प्रयान्तं कौन्तेयं ब्राह्मणा वनवासिनः।  
अभिगम्य तदा राजन्निदं वचनमब्रुवन् ॥ १ ॥

राजंस्तीर्थानि गन्तासि पुण्यानि भ्रातृभिः सह।  
ऋषिणा चैव सहितो लोमशेन महात्मना ॥ २ ॥

अस्मानपि महाराज नेतुमर्हसि पाण्डव।  
अस्माभिर्हि न शक्यानि त्वदृते तानि कौरव ॥ ३ ॥

श्वापदैरुपसृष्टानि दुर्गाणि विषमाणि च।  
अगम्यानि नरैरल्पैस्तीर्थानि मनुजेश्वर ॥ ४ ॥

भवतो भ्रातरः शूरा धनुर्धरवराः सदा।  
भवद्भिः पालिताः शूरैर्गच्छामो वयमप्युत ॥ ५ ॥

भवत्प्रसादाद्धि वयं प्राप्नुयाम सुखं फलम्।  
तीर्थानां पृथिवीपाल वनानां च विशाम्पते ॥ ६ ॥

तव वीर्यपरित्राताः शुद्धास्तीर्थपरिप्लुताः ।  
भवेम धूतपाप्मानस्तीर्थसंदर्शनान्नृप ॥ ७ ॥

भवानपि नरेन्द्रस्य कार्तवीर्यस्य भारत।  
अष्टकस्य च राजर्षेर्लोमपादस्य चैव ह ॥ ८ ॥  
भरतस्य च वीरस्य सार्वभौमस्य पार्थिव।  
ध्रुवं प्राप्स्यसि दुष्प्रापाल्ँलोकांस्तीर्थपरिप्लुतः ॥ ९ ॥

प्रभासादीनि तीर्थानि महेन्द्रादींश्च पर्वतान्।  
गङ्गाद्याः सरितश्चैव प्लक्षादींश्च वनस्पतीन् ॥ १० ॥  
त्वया सह महीपाल द्रष्टुमिच्छामहे वयम्।  
यदि ते ब्राह्मणेष्वस्ति काचित् प्रीतिर्जनाधिप ॥ ११ ॥  
कुरु क्षिप्रं वचोऽस्माकं ततः श्रेयोऽभिपत्स्यसे।

तीर्थानि हि महाबाहो तपोविघ्नकरैः सदा ॥ १२ ॥  
अनुकीर्णानि रक्षोभिस्तेभ्यो नस्त्रातुमर्हसि ।

तीर्थान्युक्तानि धौम्येन नारदेन च धीमता ॥ १३ ॥  
यान्युवाच च देवर्षिर्लोमशः सुमहातपाः।  
विधिवत् तानि सर्वाणि पर्यटस्व नराधिप ॥ १४ ॥  
धूतपाप्मा सहास्माभिर्लोमशेनाभिपालितः ।

स राजा पूज्यमानस्तैर्हर्षादश्रुपरिप्लुतः ॥ १५ ॥  
भीमसेनादिभिर्वीरैर्भ्रातृभिः परिवारितः ।  
बाढमित्यब्रवीत् सर्वांस्तानृषीन् पाण्डवर्षभः ॥ १६ ॥  
लोमशं समनुज्ञाप्य धौम्यं चैव पुरोहितम्।

ततः स पाण्डवश्रेष्ठो भ्रातृभिः सहितो वशी ॥ १७ ॥  
द्रौपद्या चानवद्याङ्ग्या गमनाय मनो दधे।

अथ व्यासो महाभागस्तथा पर्वतनारदौ ॥ १८ ॥  
काम्यके पाण्डवं द्रष्टुं समाजग्मुर्मनीषिणः।  
तेषां युधिष्ठिरो राजा पूजां चक्रे यथाविधि।  
सत्कृतास्ते महाभाग युधिष्ठिरमथाब्रुवन् ॥ १९ ॥

युधिष्ठिर यमौ भीम मनसा कुरुतार्जवम्।  
मनसा कृतशौचा वै शुद्धास्तीर्थानि यास्यथ ॥ २० ॥

शरीरनियमं प्राहुर्ब्राह्मणा मानुषं व्रतम्।  
मनोविशुद्धां बुद्धिं च दैवमाहुर्व्रतं द्विजाः ॥ २१ ॥

मनो ह्यदुष्टं शौचाय पर्याप्तं वै नराधिप।  
मैत्रीं बुद्धिं समास्थाय शुद्धास्तीर्थानि द्रक्ष्यथ ॥ २२ ॥

ते यूयं मानसैः शुद्धाः शरीरनियमव्रतैः।  
दैवं व्रतं समास्थाय यथोक्तं फलमाप्स्यथ ॥ २३ ॥

ते तथेति प्रतिज्ञाय कृष्णया सह पाण्डवाः।  
कृतस्वस्त्ययनाः सर्वे मुनिभिर्दिव्यमानुषैः ॥ २४ ॥

लोमशस्योपसंगृह्य पादौ द्वैपायनस्य च।  
नारदस्य च राजेन्द्र देवर्षेः पर्वतस्य च ॥ २५ ॥  
धौम्येन सहिता वीरास्तथा तैर्वनवासिभिः।  
मार्गशीर्ष्यामतीतायां पुष्येण प्रययुस्ततः ॥ २६ ॥

कठिनानि समादाय चीराजिनजटाधराः ।  
अभेद्यैः कवचैर्युक्तास्तीर्थान्यन्वचरंस्ततः ॥ २७ ॥

इन्द्रसेनादिभिर्भृत्यै रथैः परिचतुर्दशैः ।  
महानसव्यापृतैश्च तथान्यैः परिचारकैः ॥ २८ ॥

सायुधा बद्धनिस्त्रिंशास्तूणवन्तः समार्गणाः ।  
प्राङ्‌मुखाः प्रययुर्वीराः पाण्डवा जनमेजय ॥ २९ ॥