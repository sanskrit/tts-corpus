+++
title_full = "114 युधिष्ठिरका कौशिकी, गंगासागर एवं वैतरणी नदी होते हुए महेन्द्रपर्वतपर गमन"
title = "११४ युधिष्ठिरस्य महेन्द्रपर्वतगमनम्"

+++


ततः प्रयातः कौशिक्याः पाण्डवो जनमेजय।  
आनुपूर्व्येण सर्वाणि जगामायतनान्यथ ॥ १ ॥  
स सागरं समासाद्य गङ्गायाः संगमे नृप।  
नदीशतानां पञ्चानां मध्ये चक्रे समाप्लवम् ॥ २ ॥

ततः समुद्रतीरेण जगाम वसुधाधिपः।  
भ्रातृभिः सहितो वीरः कलिङ्गान् प्रति भारत ॥ ३ ॥

एते कलिङ्गाः कौन्तेय यत्र वैतरणी नदी।  
यत्रायजत धर्मोऽपि देवाञ्छरणमेत्य वै ॥ ४ ॥

ऋषिभिः समुपायुक्तं यज्ञियं गिरिशोभितम्।  
उत्तरं तीरमेतद्धि सततं द्विजसेवितम् ॥ ५ ॥

समानं देवयानेन पथा स्वर्गमुपेयुषः।  
अत्र वै ऋषयोऽन्येऽपि पुरा क्रतुभिरीजिरे ॥ ६ ॥

अत्रैव रुद्रो राजेन्द्र पशुमादत्तवान् मखे।  
पशुमादाय राजेन्द्र भागोऽयमिति चाब्रवीत् ॥ ७ ॥

हृते पशौ तदा देवास्तमूचुर्भरतर्षभ।  
मा परस्वमभिद्रोग्धा मा धर्मान् सकलान् वशीः ॥ ८ ॥

ततः कल्याणरूपाभिर्वाग्भिस्ते रुद्रमस्तुवन् ।  
इष्ट्या चैनं तर्पयित्वा मानयांचक्रिरे तदा ॥ ९ ॥

ततः स पशुमुत्सृज्य देवयानेन जग्मिवान्।  
तत्रानुवंशो रुद्रस्य तं निबोध युधिष्ठिर ॥ १० ॥

अयातयामं सर्वेभ्यो भागेभ्यो भागमुत्तमम्।  
देवाः संकल्पयामासुर्भयाद् रुद्रस्य शाश्वतम् ॥ ११ ॥

इमां गाथामत्र गायन्नपः स्मृशति यो नरः।  
देवयानोऽस्य पन्थाश्च चक्षुषाभिप्रकाशते ॥ १२ ॥

ततो वैतरणीं सर्वे पाण्डवा द्रौपदी तथा।  
अवतीर्य महाभागास्तर्पयांचक्रिरे पितॄन् ॥ १३ ॥

उपस्पृश्येह विधिवदस्यां नद्यां तपोबलात्।  
मानुषादस्मि विषयादपेतः पश्य लोमश ॥ १४ ॥

सर्वाल्ँलोकान् प्रपश्यामि प्रसादात् तव सुव्रत।  
वैखानसानां जपतामेष शब्दो महात्मनाम् ॥ १५ ॥

त्रिशतं वै सहस्राणि योजनानां युधिष्ठिर।  
यत्र ध्वनिं शृणोष्येनं तूष्णीमास्स्व विशाम्पते ॥ १६ ॥

एतत् स्वयम्भुवो राजन् वनं दिव्यं प्रकाशते।  
यत्रायजत राजेन्द्र विश्वकर्मा प्रतापवान् ॥ १७ ॥

यस्मिन् यज्ञे हि भूर्दत्ता कश्यपाय महात्मने।  
सपर्वतवनोद्देशा दक्षिणार्थे स्वयम्भुवा ॥ १८ ॥

अवासीदच्च कौन्तेय दत्तमात्रा मही तदा।  
उवाच चापि कुपिता लोकेश्वरमिदं प्रभुम् ॥ १९ ॥  
न मां मर्त्याय भगवन् कस्मैचिद् दातुमर्हसि।  
प्रदानं मोघमेतत् ते यास्याम्येषा रसातलम् ॥ २० ॥

विषीदन्तीं तु तां दृष्ट्‌वा कश्यपो भगवानृषिः।  
प्रसादयाम्बभूवाथ ततो भूमिं विशाम्पते ॥ २१ ॥

ततः प्रसन्ना पृथिवी तपसा तस्य पाण्डव।  
पुनरुन्नह्य सलिलाद् वेदीरूपा स्थिता बभौ ॥ २२ ॥

सैषा प्रकाशते राजन् वेदी संस्थानलक्षणा।  
आरुह्यात्र महाराज वीर्यवान् वै भविष्यसि ॥ २३ ॥

सैषा सागरमासाद्य राजन् वेदी समाश्रिता।  
एतामारुह्य भद्रं ते त्वमेकस्तर सागरम् ॥ २४ ॥

अहं च ते स्वस्त्ययनं प्रयोक्ष्ये  
यथा त्वमेनामधिरोहसेऽद्य ।  
स्पृष्टा हि मर्त्येन ततः समुद्र-  
मेषा वेदी प्रविशत्याजमीढ ॥ २५ ॥

ॐ नमो विश्वगुप्ताय नमो विश्वपराय ते।  
सांनिध्यं कुरु देवेश सागरे लवणाम्भसि ॥ २६ ॥

अग्निर्मित्रो योनिरापोऽथ देव्यो  
विष्णो रेतस्त्वममृतस्य नाभिः ।  
एवं ब्रुवन् पाण्डव सत्यवाक्यं  
वेदीमिमां त्वं तरसाधिरोह ॥ २७ ॥

अग्निश्च ते योनिरिडा च देहो  
रेतोधा विष्णोरमृतस्य नाभिः ।  
एवं जपन् पाण्डव सत्यवाक्यं  
ततोऽवगाहेत पतिं नदीनाम् ॥ २८ ॥

अन्यथा हि कुरुश्रेष्ठ देवयोनिरपां पतिः।  
कुशाग्रेणापि कौन्तेय न स्प्रष्टव्यो महोदधिः ॥ २९ ॥

ततः कृतस्वस्त्ययनो महात्मा  
युधिष्ठिरः सागरमभ्यगच्छत् ।  
कृत्वा च तच्छासनमस्य सर्वं  
महेन्द्रमासाद्य निशामुवास ॥ ३० ॥