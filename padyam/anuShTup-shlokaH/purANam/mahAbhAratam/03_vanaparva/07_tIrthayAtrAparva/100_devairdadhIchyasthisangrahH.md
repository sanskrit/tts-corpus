+++
title_full = "100 वृत्रासुरसे त्रस्त देवताओंको महर्षि दधीचका अस्थिदान एवं वज्रका निर्माण"
title = "१०० देवैर्दधीच्यस्थिसङ्ग्रह्ः"

+++


भूय एवाहमिच्छामि महर्षेस्तस्य धीमतः।  
कर्मणां विस्तरं श्रोतुमगस्त्यस्य द्विजोत्तम ॥ १ ॥

शृणु राजन् कथां दिव्यामद्भुतामतिमानुषीम्।  
अगस्त्यस्य महाराज प्रभावममितौजसः ॥ २ ॥

आसन् कृतयुगे घोरा दानवा युद्धदुर्मदाः।  
कालकेया इति ख्याता गणाः परमदारुणाः ॥ ३ ॥

ते तु वृत्रं समाश्रित्य नानाप्रहरणोद्यताः।  
समन्तात् पर्यधावन्त महेन्द्रप्रमुखान् सुरान् ॥ ४ ॥

ततो वृत्रवधे यत्नमकुर्वंस्त्रिदशाः पुरा।  
पुरंदरं पुरस्कृत्य ब्रह्माणमुपतस्थिरे ॥ ५ ॥

कृताञ्जलींस्तु तान् सर्वान् परमेष्ठीत्युवाच ह।  
विदितं मे सुराः सर्वं यद् वः कार्यं चिकीर्षितम्॥६॥

तमुपायं प्रवक्ष्यामि यथा वृत्रं वधिष्यथ।  
दधीच इति विख्यातो महानृषिरुदारधीः ॥ ७ ॥  
तं गत्वा सहिताः सर्वे वरं वै सम्प्रयाचत।  
स वो दास्यति धर्मात्मा सुप्रीतेनान्तरात्मना ॥ ८ ॥

स वाच्यः सहितैः सर्वैर्भवद्भिर्जयकाङ्क्षिभिः।  
स्वान्यस्थीनि प्रयच्छेति त्रैलोक्यस्य हिताय वै ॥ ९ ॥

स शरीरं समुत्सृज्य स्वान्यस्थीनि प्रदास्यति।  
तस्यास्थिभिर्महाघोरं वज्रं संस्क्रियतां दृढम् ॥ १० ॥

महच्छत्रुहणं घोरं षडश्रं भीमनिःस्वनम्।  
तेन वज्रेण वै वृत्रं वधिष्यति शतक्रतुः ॥ ११ ॥

एतद् वः सर्वमाख्यातं तस्माच्छीघ्रं विधीयताम्।  
एवमुक्तास्ततो देवा अनुज्ञाप्य पितामहम् ॥ १२ ॥  
नारायणं पुरस्कृत्य दधीचस्वाश्रमं ययुः।  
सरस्वत्याः परे पारे नानाद्रुमलतावृतम् ॥ १३ ॥

षट्‌पदोद्‌गीतनिनदैर्विघुष्टं सामगैरिव ।  
पुंस्कोकिलरवोन्मिश्रं जीवं जीवकनादितम् ॥ १४ ॥

महिषैश्च वराहैश्च सृमरैश्चमरैरपि ।  
तत्र तत्रानुचरितं शार्दूलभयवर्जितैः ॥ १५ ॥

करेणुभिर्वारणैश्च प्रभिन्नकरटामुखैः ।  
सरोऽवगाढैः क्रीडद्भिः समन्तादनुनादितम् ॥ १६ ॥

सिंहव्याघ्रैर्महानादान्नदद्भिरनुनादितम् ।  
अपरैश्चापि संलीनैर्गुहाकन्दरशायिभिः ॥ १७ ॥

तेषु तेष्ववकाशेषु शोभितं सुमनोरमम्।  
त्रिविष्टपसमप्रख्यं दधीचाश्रममागमन् ॥ १८ ॥

तत्रापश्यन् दधीचं ते दिवाकरसमद्युतिम्।  
जाज्वल्यमानं वपुषा यथा लक्ष्म्या पितामहम् ॥ १९ ॥

तस्य पादौ सुरा राजन्नभिवाद्य प्रणम्य च।  
अयाचन्त वरं सर्वे यथोक्तं परमेष्ठिना ॥ २० ॥

ततो दधीचः परमप्रतीतः  
सुरोत्तमांस्तानिदमभ्युवाच ।  
करोमि यद् वो हितमद्य देवाः  
स्वं चापि देहं स्वयमुत्सृजामि ॥ २१ ॥

स एवमुक्त्वा द्विपदां वरिष्ठः  
प्राणान् वशी स्वान् सहसोत्ससर्ज।  
ततः सुरास्ते जगृहुः परासो-  
रस्थीनि तस्याथ यथोपदेशम् ॥ २२ ॥

प्रहृष्टरूपाश्च जयाय देवा-  
स्त्वष्टारमागम्य तमर्थमूचुः ।  
त्वष्टा तु तेषां वचनं निशम्य  
प्रहृष्टरूपः प्रयतः प्रयत्नात् ॥ २३ ॥  
चकार वज्रं भृशमुग्ररूपं  
कृत्वा च शक्रं स उवाच हृष्टः।  
अनेन वज्रप्रवरेण देव  
भस्मीकुरुष्वाद्य सुरारिमुग्रम् ॥ २४ ॥

ततो हतारिः सगणः सुखं वै  
प्रशाधि कृत्स्नं त्रिदिवं दिविष्ठः।  
त्वष्ट्रा तथोक्तस्तु पुरंदरस्तद्  
वज्रं प्रहृष्टः प्रयतो ह्यगृह्णात् ॥ २५ ॥