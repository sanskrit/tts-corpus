+++
title_full = "145 घटोत्कच और उसके साथियोंकी सहायतासे पाण्डवोंका गन्धमादन पर्वत एवं बदरिकाश्रममें प्रवेश तथा बदरीवृक्ष, नर-नारायणाश्रम और गंगाका वर्णन"
title = "१४५ बदरीवृक्षनरनारायणानां वर्णनम्"

+++


धर्मज्ञो बलवान् शूरः सत्यो राक्षसपुङ्गवः।  
भक्तोऽस्मानौरसः पुत्रो भीम गृह्णातु मा चिरम् ॥ १ ॥  
तव भीम सुतेनाहमतिभीमपराक्रम ।  
अक्षतः सह पाञ्चाल्या गच्छेयं गन्धमादनम् ॥ २ ॥

भ्रातुर्वचनमाज्ञाय भीमसेनो घटोत्कचम् ।  
आदिदेश नरव्याघ्रस्तनयं शत्रुकर्शनम् ॥ ३ ॥

हैडिम्बेय परिश्रान्ता तव मातापराजित।  
त्वं च कामगमस्तात बलवान् वह तां खग ॥ ४ ॥

स्कन्धमारोप्य भद्रं ते मध्येऽस्माकं विहायसा।  
गच्छ नीचिकया गत्या यथा चैनां न पीडयेः ॥ ५ ॥

धर्मराजं च धौम्यं च कृष्णां च यमजौ तथा।  
एकोऽप्यहमलं वोढुं किमुताद्य सहायवान् ॥ ६ ॥  
अन्ये च शतशः शूरा विहङ्गाः कामरूपिणः।  
सर्वान् वो ब्राह्मणैः सार्धं वक्ष्यन्ति सहितानघ ॥ ७ ॥

एवमुक्त्वा ततः कृष्णामुवाह स घटोत्कचः।  
पाण्डूनां मध्यगो वीरः पाण्डवानपि चापरे ॥ ८ ॥

लोमशः सिद्धमार्गेण जगामानुपमद्युतिः ।  
स्वेनैव स प्रभावेण द्वितीय इव भास्करः ॥ ९ ॥

ब्राह्मणांश्चापि तान्‌ सर्वान् समुपादाय राक्षसाः।  
नियोगाद् राक्षसेन्द्रस्य जग्मुर्भीमपराक्रमाः ॥ १० ॥

एवं सुरमणीयानि वनान्युपवनानि च।  
आलोकयन्तस्ते जग्मुर्विशालां बदरीं प्रति ॥ ११ ॥

ते त्वाशुगतिभिर्वीरा राक्षसैस्तैर्महाजवैः ।  
उह्यमाना ययुः शीघ्रं दीर्घमध्वानमल्पवत् ॥ १२ ॥

देशान् म्लेच्छजनाकीर्णान्‌ नानारत्नाकरायुतान् ।  
ददृशुर्गिरिपादांश्च नानाधातुसमाचितान् ॥ १३ ॥  
विद्याधरसमाकीर्णान् युतान् वानरकिन्नरैः ।  
तथा किंपुरुषैश्चैव गन्धर्वैश्च समन्ततः ॥ १४ ॥

मयूरैश्चमरैश्चैव वानरै रुरुभिस्तथा ।  
वराहैर्गवयैश्चैव महिषैश्च समावृतान् ॥ १५ ॥

नदीजालसमाकीर्णान् नानापक्षियुतान् बहून् ।  
नानाविधमृगैर्जुष्टान् वानरैश्चोपशोभितान् ॥ १६ ॥

समदैश्चापि विहगैः पादपैरन्वितास्तथा ।  
तेऽवतीर्य बहुन् देशानुत्तमर्च्छिसमन्वितान् ॥ १७ ॥  
ददृशुर्विविधाश्चर्यं कैलासं पर्वतोत्तमम् ।  
तस्याभ्याशे तु ददृशुर्नरनारायणाश्रमम् ॥ १८ ॥  
उपेतं पादपैर्दिव्यैः सदापुष्पफलोपगैः ।  
ददृशुस्तां च बदरीं वृत्तस्कन्धां मनोरमाम् ॥ १९ ॥  
स्निग्धामविरलच्छायां श्रिया परमया युताम्।  
पत्रैः स्निग्धैरविरलैरुपेतां मृदुभिः शुभाम् ॥ २० ॥

विशालशाखां विस्तीर्णामतिद्युतिसमन्विताम् ।  
फलैरुपचितैर्दिव्यैराचितां स्वादुभिर्भृशम् ॥ २१ ॥  
मधुस्रवैः सदा दिव्यां महर्षिगणसेविताम्।  
मदप्रमुदितैर्नित्यं नानाद्विजगणैर्युताम् ॥ २२ ॥

अदंशमशके देशे बहुमूलफलोदके ।  
नीलशाद्वलसंच्छन्ने देवगन्धर्वसेविते ॥ २३ ॥  
सुसमीकृतभूभागे स्वभावविहिते शुभे ।  
जातां हिममृदुस्पर्शे देशेऽपहतकण्टके ॥ २४ ॥

तामुपेत्य महात्मानः सह तैर्ब्राह्मणर्षभैः।  
अवतेरुस्ततः सर्वे राक्षसस्कन्धतः शनैः ॥ २५ ॥

ततस्तमाश्रमं रम्यं नरनारायणाश्रितम् ।  
ददृशुः पाण्डवा राजन् सहिता द्विजपुङ्गवैः ॥ २६ ॥

तमसा रहितं पुण्यमनामृष्टं रवेः करैः।  
क्षुत्तृट्‌शीतोष्णदोषैश्च वर्जितं शोकनाशनम् ॥ २७ ॥

महर्षिगणसम्बाधं ब्राह्म्या लक्ष्म्या समन्वितम्।  
दुष्प्रवेशं महाराज नरैर्धर्मबहिष्कृतैः ॥ २८ ॥

बलिहोमार्चितं दिव्यं सुसम्मृष्टानुलेपनम् ।  
दिव्यपुष्पोपहारैश्च सर्वतोऽभिविराजितम् ॥ २९ ॥

विशालैरग्निशरणैः स्रुग्भाण्डैराचितं शुभैः ।  
महद्भिस्तोयकलशैः कठिनैश्चोपशोभितम् ॥ ३० ॥

शरण्यं सर्वभूतानां ब्रह्मघोषनिनादितम् ।  
दिव्यमाश्रयणीयं तमाश्रमं श्रमनाशनम् ॥ ३१ ॥

श्रिया युतमनिर्देश्यं देवचर्योपशोभितम् ।  
फलमूलाशनैर्दान्तैश्चारुकृष्णाजिनाम्बरैः ॥ ३२ ॥  
सूर्यवैश्वानरसमैस्तपसा भावितात्मभिः ।  
महर्षिभिर्मोक्षपरैर्यतिभिर्नियतेन्द्रियैः ॥ ३३ ॥  
ब्रह्मभूतैर्महाभागैरुपेतं ब्रह्मवादिभिः ।  
सोऽभ्यगच्छन्महातेजास्तानृषीन् प्रयतः शुचिः ॥ ३४ ॥  
भ्रातृभिः सहितो धीमान् धर्मपुत्रो युधिष्ठिरः।  
दिव्यज्ञानोपपन्नास्ते दृष्ट्वा प्राप्तं युधिष्ठिरम् ॥ ३५ ॥  
अभ्यगच्छन्त सुप्रीताः सर्व एव महर्षयः।  
आशीर्वादान् प्रयुञ्जानाः स्वाध्यायनिरता भृशम् ॥ ३६ ॥  
प्रीतास्ते तस्य सत्कारं विधिना पावकोपमाः।  
उपाजह्रुश्च सलिलं पुष्पमूलफलं शुचि ॥ ३७ ॥

स तैः प्रीत्याथ सत्कारमुपनीतं महर्षिभिः।  
प्रयतः प्रतिगृह्याथ धर्मराजो युधिष्ठिरः ॥ ३८ ॥

तं शक्रसदनप्रख्यं दिव्यगन्धं मनोरमम्।  
प्रीतः स्वर्गोपमं पुण्यं पाण्डवः सह कृष्णया ॥ ३९ ॥  
विवेश शोभया युक्तं भ्रातृभिश्च सहानघ।  
ब्राह्मणैर्वेदवेदाङ्गपारगैश्च सहस्रशः ॥ ४० ॥

तत्रापश्यत धर्मात्मा देवदेवर्षिपूजितम् ।  
नरनारायणस्थानं भागीरथ्योपशोभितम् ॥ ४१ ॥

पश्यन्तस्ते नरव्याघ्रा रेमिरे तत्र पाण्डवाः।  
मधुस्रवफलं दिव्यं ब्रह्मर्षिगणसेवितम् ॥ ४२ ॥  
तदुपेत्य महात्मानस्तेऽवसन् ब्राह्मणैः सह।  
मुदा युक्ता महात्मानो रेमिरे तत्र ते तदा ॥ ४३ ॥

आलोकयन्तो मैनाकं नानाद्विजगणायुतम् ।  
हिरण्यशिखरं चैव तच्च बिन्दुसरः शिवम् ॥ ४४ ॥  
तस्मिन्‌ विहरमाणाश्च पाण्डवाः सह कृष्णया।  
मनोज्ञे काननवरे सर्वर्तुकुसुमोज्ज्वले ॥ ४५ ॥

पादपैः पुष्पविकचैः फलभारावनामिभिः ।  
शोभिते सर्वतो रम्यैः पुंस्कोकिलगणायुतैः ॥ ४६ ॥

स्निग्धपत्रैरविरलैः शीतच्छायैर्मनोरमैः ।  
सरांसि च विचित्राणि प्रसन्नसलिलानि च ॥ ४७ ॥

कमलैः सोत्पलैश्चैव भ्राजमानानि सर्वशः।  
पश्यन्तश्चारुरूपाणि रेमिरे तत्र पाण्डवाः ॥ ४८ ॥

पुण्यगन्धःसुखस्पर्शो ववौ तत्र समीरणः।  
ह्लादयन् पाण्डवान् सर्वान् द्रौपद्या सहितान् प्रभो ॥ ४९ ॥

भागीरथीं सुतीर्थां च शीतां विमलपङ्कजाम्।  
मणिप्रवालप्रस्तारां पादपैरुपशोभिताम् ॥ ५० ॥  
दिव्यपुष्पसमाकीर्णां मनःप्रीतिविवर्धिनीम् ।  
वीक्षमाणा महात्मानो विशालां बदरीमनु ॥ ५१ ॥  
तस्मिन् देवर्षिचरिते देशे परमदुर्गमे।  
भागीरथीपुण्यजले तर्पयांचक्रिरे तदा ॥ ५२ ॥  
देवानृषींश्च कौन्तेयाः परमं शौचमास्थिताः।  
तत्र ते तर्पयन्तश्च जपन्तश्च कुरूद्वहाः ॥ ५३ ॥  
ब्राह्मणैः सहिता वीरा ह्यवसन् पुरुषर्षभाः।  
कृष्णायास्तत्र पश्यन्तः क्रीडितान्यमरप्रभाः ।  
विचित्राणि नरव्याघ्रा रेमिरे तत्र पाण्डवाः ॥ ५४ ॥