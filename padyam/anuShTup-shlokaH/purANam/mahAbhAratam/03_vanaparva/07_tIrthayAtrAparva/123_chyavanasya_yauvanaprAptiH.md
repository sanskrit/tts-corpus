+++
title_full = "123 अश्विनीकुमारोंकी कृपासे महर्षि च्यवनको सुन्दर रूप और युवावस्थाकी प्राप्ति"
title = "१२३ च्यवनस्य यौवनप्राप्तिः"

+++


कस्यचित् त्वथ कालस्य त्रिदशावश्विनौ नृप।  
कृताभिषेकां विवृतां सुकन्यां तामपश्यताम् ॥ १ ॥  
तां दृष्ट्‌वा दर्शनीयाङ्गीं देवराजसुतामिव।  
ऊचतुः समभिद्रुत्य नासत्यावश्विनाविदम् ॥ २ ॥

कस्य त्वमसि वामोरु वनेऽस्मिन् किं करोषि च।  
इच्छाव भद्रे ज्ञातुं त्वां तत्त्वमाख्याहि शोभने ॥ ३ ॥

ततः सुकन्या सव्रीडा तावुवाच सुरोत्तमौ।  
शर्यातितनयां वित्तं भार्यां मां च्यवनस्य च ॥ ४ ॥

(नाम्ना चाहं सुकन्यास्मि नृलोकेऽस्मिन् प्रतिष्ठिता।  
साहं सर्वात्मना नित्यं पतिं प्रति सुनिष्ठिता॥)  
अथाश्विनौ प्रहस्यैतामब्रूतां पुनरेव तु।  
कथं त्वमसि कल्याणि पित्रा दत्ता गताध्वने ॥ ५ ॥  
भ्राजसेऽस्मिन् वने भीरु विद्युत्सौदामनी यथा।  
न देवेष्वपि तुल्यां हि त्वया पश्याव भाविनि ॥ ६ ॥

अनाभरणसम्पन्ना परमाम्बरवर्जिता ।  
शोभयस्यधिकं भद्रे वनमप्यनलंकृता ॥ ७ ॥

सर्वाभरणसम्पन्ना परमाम्बरधारिणी ।  
शोभसे त्वनवद्याङ्गि न त्वेवं मलपङ्किनी ॥ ८ ॥

कस्मादेवंविधा भूत्वा जराजर्जरितं पतिम्।  
त्वमुपास्से ह कल्याणि कामभोगबहिष्कृतम् ॥ ९ ॥

असमर्थं परित्राणे पोषणे तु शुचिस्मिते।  
सा त्वं च्यवनमुत्सृज्य वरयस्वैकमावयोः ॥ १० ॥

पत्यर्थं देवगर्भाभे मा वृथा यौवनं कृथाः।  
एवमुक्ता सुकन्यापि सुरौ ताविदमब्रवीत् ॥ ११ ॥

रताहं च्यवने पत्यौ मैवं मां पर्यशङ्कतम्।  
तावब्रूतां पुनस्त्वेनामावां देवभिषग्वरौ ॥ १२ ॥  
युवानं रूपसम्पन्नं करिष्यावः पतिं तव।  
ततस्तस्यावयोश्चैव वृणीष्वान्यतमं पतिम् ॥ १३ ॥  
एतेन समयेनैनमामन्त्रय पतिं शुभे।

सा तयोर्वचनाद् राजन्नुपसंगम्य भार्गवम् ॥ १४ ॥  
उवाच वाक्यं यत् ताभ्यामुक्तं भृगुसुतं प्रति।  
तच्छ्रुत्वा च्यवनो भार्यामुवाच क्रियतामिति ॥ १५ ॥

(सा भर्त्रा समनुज्ञाता क्रियतामिति चाब्रवीत्।  
श्रुत्वा तदश्विनौ वाक्यं तस्यास्तत् क्रियतामिति॥)  
ऊचतू राजपुत्रीं तां पतिस्तव विशत्वपः।  
ततोऽम्भश्च्यवनः शीघ्रं रूपार्थी प्रविवेश ह ॥ १६ ॥

अश्विनावपि तद् राजन् सरः प्राविशतां तदा।  
ततो मुहूर्तादुत्तीर्णाः सर्वे ते सरसस्तदा ॥ १७ ॥  
दिव्यरूपधराः सर्वे युवानो मृष्टकुण्डलाः।  
तुल्यवेषधराश्चैव मनसः प्रीतिवर्धनाः ॥ १८ ॥

तेऽब्रुवन् सहिताः सर्वे वृणीष्वान्यतमं शुभे।  
अस्माकमीप्सितं भद्रे पतित्वे वरवर्णिनि ॥ १९ ॥

यत्र वाप्यभिकामासि तं वृणीष्व सुशोभने।  
सा समीक्ष्य तु तान्‌ सर्वांस्तुल्यरूपधरान् स्थितान् ॥ २० ॥  
निश्चित्य मनसा बुद्ध्या देवी वव्रे स्वकं पतिम्।  
लब्ध्वा तु च्यवनो भार्यां वयो रूपं च वाञ्छितम्॥२१॥  
हृष्टोऽब्रवीन्महातेजास्तौ नासत्याविदं वचः ।  
यथाहं रूपसम्पन्नो वयसा च समन्वितः ॥ २२ ॥  
कृतो भवद्भ्यां वृद्धः सन् भार्यां च प्राप्तवानिमाम्।  
तस्माद् युवां करिष्यामि प्रीत्याहं सोमपीथिनौ।  
मिषतो देवराजस्य सत्यमेतद् ब्रवीमि वाम् ॥ २३ ॥

तच्छ्रुत्वा हृष्टमनसौ दिवं तौ प्रतिजग्मतुः।  
च्यवनश्च सुकन्या च सुराविव विजह्रतुः ॥ २४ ॥