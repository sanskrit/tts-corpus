+++
title_full = "152 भीमसेनका सौगन्धिक वनमें पहुँचना"
title = "१५२ भीमसेनेन सौगन्धिकावनगमनम्"

+++


गते तस्मिन् हरिवरे भीमोऽपि बलिनां वरः।  
तेन मार्गेण विपुलं व्यचरद् गन्धमादनम् ॥ १ ॥

अनुस्मरन् वपुस्तस्य श्रियं चाप्रतिमां भुवि।  
माहात्म्यमनुभावं च स्मरन् दाशरथेर्ययौ ॥ २ ॥

स तानि रमणीयानि वनान्युपवनानि च।  
विलोकयामास तदा सौगन्धिकवनेप्सया ॥ ३ ॥  
फुल्लद्रुमविचित्राणि सरांसि सरितस्तथा ।  
नानाकुसुमचित्राणि पुष्पितानि वनानि च ॥ ४ ॥

मत्तवारणयूथानि पङ्कक्लिन्नानि भारत ।  
वर्षतामिव मेघानां वृन्दानि ददृशे तदा ॥ ५ ॥

हरिणैश्चपलापाङ्गैर्हरिणीसहितैर्वनम् ।  
सशष्पकवलैः श्रीमान् पथि दृष्ट्वा द्रुतं ययौ ॥ ६ ॥

महिषैश्च वराहैश्च शार्दूलैश्च निषेवितम्।  
व्यपेतभीर्गिरिं शौर्याद् भीमसेनो व्यगाहत ॥ ७ ॥

कुसुमानन्तगन्धैश्च ताम्रपल्लवकोमलैः ।  
याच्यमान इवारण्ये द्रुमैर्मारुतकम्पितैः ॥ ८ ॥

कृतपद्माञ्जलिपुटा मत्तषट्‌पदसेविताः ।  
प्रियतीर्थवना मार्गे पद्मिनीः समतिक्रमन् ॥ ९ ॥

मज्जमानमनोदृष्टिः फुल्लेषु गिरिसानुषु ।  
द्रौपदीवाक्यपाथेयो भीमः शीघ्रतरं ययौ ॥ १० ॥

परिवृत्तेऽहनि ततः प्रकीर्णहरिणे वने।  
काञ्चनैर्विमलैः पद्‌मैर्ददर्श विपुलां नदीम् ॥ ११ ॥

हंसकारण्डवयुतां चक्रवाकोपशोभिताम् ।  
रचितामिव तस्याद्रेर्मालां विमलपङ्कजाम् ॥ १२ ॥

तस्यां नद्यां महासत्त्वः सौगन्धिकवनं महत्।  
अपश्यत् प्रीतिजननं बालार्कसदृशद्युति ॥ १३ ॥

तद् दृष्ट्वा लब्धकामः स मनसा पाण्डुनन्दनः।  
वनवासपरिक्लिष्टां जगाम मनसा प्रियाम् ॥ १४ ॥