+++
title_full = "146 भीमसेनका सौगन्धिक कमल लानेके लिये जाना और कदलीवनमें उनकी हनुमान्\u200cजीसे भेंट"
title = "१४६ भीमसेनेन सौगन्धिकापुष्पार्थे कदलीवनप्रवेशः"

+++


तत्र ते पुरुषव्याघ्राः परमं शौचमास्थिताः।  
षड्रात्रमवसन् वीरा धनंजयदिदृक्षवः ॥ १ ॥

ततः पूर्वोत्तरे वायुः प्लवमानो यदृच्छया।  
सहस्रपत्रमर्काभं दिव्यं पद्ममुपाहरत् ॥ २ ॥

तदवैक्षत पाञ्चाली दिव्यगन्धं मनोरमम्।  
अनिलेनाहृतं भूमौ पतितं जलजं शुचि ॥ ३ ॥  
तच्छुभा शुभमासाद्य सौगन्धिकमनुत्तमम् ।  
अतीव मुदिता राजन् भीमसेनमथाब्रवीत् ॥ ४ ॥

पश्य दिव्यं सुरुचिरं भीम पुष्पमनुत्तमम्।  
गन्धसंस्थानसम्पन्नं मनसो मम नन्दनम् ॥ ५ ॥  
इदं च धर्मराजाय प्रदास्यामि परंतप।  
हरेदं मम कामाय काम्यके पुनराश्रमे ॥ ६ ॥

यदि तेऽहं प्रिया पार्थ बहूनीमान्युपाहर।  
तान्यहं नेतुमिच्छामि काम्यकं पुनराश्रमम् ॥ ७ ॥

एवमुक्त्वा शुभापाङ्गी भीमसेनमनिन्दिता ।  
जगाम पुष्पमादाय धर्मराजाय तत् तदा ॥ ८ ॥

अभिप्रायं तु विज्ञाय महिष्याः पुरुषर्षभः।  
प्रियायाः प्रियकामः स प्रायाद् भीमो महाबलः ॥ ९ ॥

वातं तमेवाभिमुखो यतस्तत् पुष्पमागतम्।  
आजिहीर्षुर्जगामाशु स पुष्पाण्यपराण्यपि ॥ १० ॥

रुक्मपृष्ठं धनुर्गृह्य शरांश्चाशीविषोपमान् ।  
मृगराडिव संक्रुद्धः प्रभिन्न इव कुञ्जरः ॥ ११ ॥

ददृशुः सर्वभूतानि महाबाणधनुर्धरम् ।  
न ग्लानिर्न च वैक्लव्यं न भयं न च सम्भ्रमः॥१२॥  
कदाचिज्जुषते पार्थमात्मजं मातरिश्वनः ।

द्रौपद्याः प्रियमन्विच्छन् स बाहुबलमाश्रितः ॥ १३ ॥  
व्यपेतभयसम्मोहः शैलमभ्यपतद् बली ।  
स ते द्रुमलतागुल्मच्छन्नं नीलशिलातलम् ॥ १४ ॥  
गिरिं चचारारिहरः किन्नराचरितं शुभम्।  
नानावर्णधरैश्चित्रं धातुद्रुममृगाण्डजैः ॥ १५ ॥

सर्वभूषणसम्पूर्णं भूमेर्भुजमिवोच्छ्रितम् ।  
सर्वत्र रमणीयेषु गन्धमादनसानुषु ॥ १६ ॥  
सक्तचक्षुरभिप्रायान् हृदयेनानुचिन्तयन् ।  
पुंस्कोकिलनिनादेषु षट्‌पदाचरितेषु च ॥ १७ ॥  
बद्धश्रोत्रमनश्चक्षुर्जगामामितविक्रमः ।

आजिघ्रन् स महातेजाः सर्वर्तुकुसुमोद्भवम् ॥ १८ ॥  
गन्धमुद्धतमुद्दामो वने मत्त इव द्विपः।  
वीज्यमानः सुपुण्येन नानाकुसुमगन्धिना ॥ १९ ॥  
पितुः संस्पर्शशीतेन गन्धमादनवायुना ।  
ह्रियमाणश्रमः पित्रा सम्प्रहृष्टतनूरुहः ॥ २० ॥

स यक्षगन्धर्वसुरब्रह्मर्षिगणसेवितम् ।  
विलोकयामास तदा पुष्पहेतोररिंदमः ॥ २१ ॥

विषमच्छदैरचितैरनुलिप्त इवाङ्‌गुलैः ।  
वलिभिर्धातुविच्छेदैः काञ्चनाञ्जनराजतैः ।  
सपक्षमिव नृत्यन्तं पार्श्वलग्नैः पयोधरैः ॥ २२ ॥

मुक्ताहारैरिव चितं च्युतैः प्रस्रवणोदकैः।  
अभिरामदरीकुञ्जनिर्झरोदककन्दरम् ॥ २३ ॥

अप्सरोनूपुररवैः प्रनृत्तवरबर्हिणम् ।  
दिग्वारणविषाणाग्रैर्घृष्टोपलशिलातलम् ॥ २४ ॥

स्रस्तांशुकमिवाक्षोभ्यैर्निम्नगा निःसृतैर्जलैः ।  
सशष्पकवलैः स्वस्थैरदूरपरिवर्तिभिः ॥ २५ ॥  
भयानभिज्ञैर्हरिणैः कौतूहलनिरीक्षितः ।  
चालयन्नुरुवेगेन लताजालान्यनेकशः ॥ २६ ॥  
आक्रीडमानो हृष्टात्मा श्रीमान् वायुसुतो ययौ।  
प्रियामनोरथं कर्तुमुद्यतश्चारुलोचनः ॥ २७ ॥

प्रांशुः कनकवर्णाभः सिंहसंहननो युवा।  
मत्तवारणविक्रान्तो मत्तवारणवेगवान् ॥ २८ ॥

मत्तवारणताम्राक्षो मत्तवारणवारणः ।  
प्रियपार्श्वोपविष्टाभिर्व्यावृत्ताभिर्विचेष्टितैः ॥ २९ ॥  
यक्षगन्धर्वयोषाभिरदृश्याभिर्निरीक्षितः ।  
नवावतारो रूपस्य विक्रीडन्निव पाण्डवः ॥ ३० ॥  
चचार रमणीयेषु गन्धमादनसानुषु ।  
संस्मरन् विविधान् क्लेशान् दुर्योधनकृतान् बहून् ॥ ३१ ॥  
द्रौपद्या वनवासिन्याः प्रियं कर्तुं समुद्यतः।  
सोऽचिन्तयद् गते स्वर्गमर्जुने मयि चागते ॥ ३२ ॥  
पुष्पहेतोः कथं त्वार्यः करिष्यति युधिष्ठिरः।  
स्नेहान्नरवरो नूनमविश्वासाद् बलस्य च ॥ ३३ ॥  
नकुलं सहदेवं च न मोक्ष्यति युधिष्ठिरः।  
कथं तु कुसुमावाप्तिः स्याच्छीघ्रमिति चिन्तयन् ॥ ३४ ॥  
प्रतस्थे नरशार्दूलः पक्षिराडिव वेगितः।  
सज्जमानमनोदृष्टिः फुल्लेषु गिरिसानुषु ॥ ३५ ॥

द्रौपदीवाक्यपाथेयो भीमः शीघ्रतरं ययौ।  
कम्पयन् मेदिनीं पद्भ्यां निर्घात इव पर्वसु ॥ ३६ ॥  
त्रासयन् गजयूथानि वातरंहा वृकोदरः।  
सिंहव्याघ्रमृगांश्चैव मर्दयानो महाबलः ॥ ३७ ॥  
उन्मूलयन् महावृक्षान् पोथयंस्तरसा बली।  
लतावल्लीश्च वेगेन विकर्षन् पाण्डुनन्दनः।  
उपर्युपरि शैलाग्रमारुरुक्षुरिव द्विपः ॥ ३८ ॥

विनर्दमानोऽतिभृशं सविद्युदिव तोयदः ।  
तेन शब्देन महता भीमस्य प्रतिबोधिताः ॥ ३९ ॥  
गुहां संतत्यजुर्व्याघ्रा निलिल्युर्वनवासिनः ।  
समुत्पेतुः खगास्त्रस्ता मृगयूथानि दुद्रुवुः ॥ ४० ॥

ऋक्षाश्चोत्ससृजुर्वृक्षांस्तत्यजुर्हरयो गुहाम् ।  
व्यजृम्भन्त महासिंहा महिषाश्चावलोकयन् ॥ ४१ ॥

तेन वित्रासिता नागाः करेणुपरिवारिताः।  
तद् वनं स परित्यज्य जग्मुरन्यन्महावनम् ॥ ४२ ॥

वराहमृगसंघाश्च महिषाश्च वनेचराः ।  
व्याघ्रगोमायुसंघाश्च प्रणेदुर्गवयैः सह ॥ ४३ ॥  
रथाङ्गसाह्वदात्यूहा हंसकारण्डवप्लवाः ।  
शुकाः पुंस्कोकिलाः क्रौञ्चा विसंज्ञा भेजिरे दिशः ॥ ४४ ॥

तथान्ये दर्पिता नागाः करेणुशरपीडिताः।  
सिंहव्याघ्राश्च संक्रुद्धा भीमसेनमथाद्रवन् ॥ ४५ ॥  
शकृन्मूत्रं च मुञ्चाना भयविभ्रान्तमानसाः।  
व्यादितास्या महारौद्रा व्यनदन्‌ भीषणान् रवान् ॥ ४६ ॥

ततो वायुसुतः क्रोधात् स्वबाहुबलमाश्रितः।  
गजेनान्यान्‌ गजाञ्छ्रीमान् सिंहं सिंहेन वा विभुः ॥ ४७ ॥  
तलप्रहारैरन्यांश्च व्यहनत् पाण्डवो बली।  
ते वध्यमाना भीमेन सिंहव्याघ्रतरक्षवः ॥ ४८ ॥  
भयाद् विससृजुर्भीमं शकृन्मूत्रं च सुस्रुवुः।  
प्रविवेश ततः क्षिप्रं तानपास्य महाबलः ॥ ४९ ॥  
वनं पाण्डुसुतः श्रीमाञ्छब्देनापूरयन् दिशः।

अथापश्यन्महाबाहुर्गन्धमादनसानुषु ॥ ५० ॥  
सुरम्यं कदलीषण्डं बहुयोजनविस्तृतम् ।  
तमभ्यगच्छद् वेगेन क्षोभयिष्यन् महाबलः ॥ ५१ ॥  
महागज इवास्रावी प्रभञ्जन् विविधान्‌ द्रुमान्।  
उत्पाट्य कदलीस्तम्भान् बहुतालसमुच्छ्रयान् ॥ ५२ ॥  
चिक्षेप तरसा भीमः समन्ताद् बलिनां वरः।  
विनदन् सुमहातेजा नृसिंह इव दर्पितः ॥ ५३ ॥  
ततः सत्त्वान्युपाक्रामद् बहूनि सुमहान्ति च।  
रुरुवानरसिंहांश्च महिषांश्च जलाशयान् ॥ ५४ ॥  
तेन शब्देन चैवाथ भीमसेनरवेण च।  
वनान्तरगताश्चापि वित्रेसुर्मृगपक्षिणः ॥ ५५ ॥

तं शब्दं सहसा श्रुत्वा मृगपक्षिसमीरितम्।  
जलार्द्रपक्षा विहगाः समुत्पेतुः सहस्रशः ॥ ५६ ॥

तानौदकान् पक्षिगणान् निरीक्ष्य भरतर्षभः।  
तानेवानुसरन् रम्यं ददर्श सुमहत् सरः ॥ ५७ ॥

काञ्चनैः कदलीषण्डैर्मन्दमारुतकम्पितैः ।  
वीज्यमानमिवाक्षोभ्यं तीरात् तीरविसर्पिभिः ॥ ५८ ॥

तत् सरोऽथावतीर्याशु प्रभूतनलिनोत्पलम् ।  
महागज इवोद्दामश्चिक्रीड बलवद् बली ॥ ५९ ॥

विक्रीड्य तस्मिन् सुचिरमुत्ततारामितद्युतिः ।  
ततोऽध्यगन्तुं वेगेन तद् वनं बहुपादपम् ॥ ६० ॥

दध्मौ च शङ्खं स्वनवत् सर्वप्राणेन पाण्डवः।  
आस्फोटयच्च बलवान् भीमः संनादयन् दिशः ॥ ६१ ॥  
तस्य शङ्खस्य शब्देन भीमसेनरवेण च।  
बाहुशब्देन चोग्रेण नदन्तीव गिरेर्गुहाः ॥ ६२ ॥

तं वज्रनिष्पेषसममास्फोटितमहारवम् ।  
श्रुत्वा शैलगुहासुप्तैः सिंहैर्मुक्तो महास्वनः ॥ ६३ ॥

सिंहनादभयत्रस्तैः कुञ्जरैरपि भारत ।  
मुक्तो विरावः सुमहान् पर्वतो येन पूरितः ॥ ६४ ॥

तं तु नादं ततः श्रुत्वा मुक्तं वारणपुङ्गवैः।  
भ्रातरं भीमसेनं तु विज्ञाय हनुमान् कपिः ॥ ६५ ॥

दिवंगमं रुरोधाथ मार्गं भीमस्य कारणात्।  
अनेन हि पथा मा वै गच्छेदिति विचार्य सः॥६६॥  
आस्त एकायने मार्गे कदलीषण्डमण्डिते।  
भ्रातुर्भीमस्य रक्षार्थं तं मार्गमवरुध्य वै ॥ ६७ ॥

मात्र प्राप्स्यति शापं वा धर्षणां वेति पाण्डवः।  
कदलीषण्डमध्यस्थो ह्येवं संचिन्त्य वानरः ॥ ६८ ॥  
प्राजृम्भत महाकायो हनूमान् नाम वानरः।  
कदलीषण्डमध्यस्थो निद्रावशगतस्तदा ॥ ६९ ॥  
जृम्भमाणः सुविपुलं शक्रध्वजमिवोच्छ्रितम् ।  
आस्फोटयच्च लाङ्गूलमिन्द्राशनिसमस्वनम् ॥ ७० ॥

तस्य लाङ्गूलनिनदं पर्वतः सुगुहामुखैः।  
उद्‌गारमिव गौर्नर्दन्नुत्ससर्ज समन्ततः ॥ ७१ ॥

लाङ्गूलास्फोटशब्दाच्च चलितः स महागिरिः।  
विघूर्णमानशिखरः समन्तात् पर्यशीर्यत ॥ ७२ ॥  
स लाङ्गूलरवस्तस्य मत्तवारणनिःस्वनम् ।  
अन्तर्धाय विचित्रेषु चचार गिरिसानुषु ॥ ७३ ॥

स भीमसेनस्तच्छ्रुत्वा सम्प्रहृष्टतनूरुहः ।  
शब्दप्रभवमन्विच्छंश्चचार कदलीवनम् ॥ ७४ ॥

कदलीवनमध्यस्थमथ पीने शिलातले ।  
ददर्श सुमहाबाहुर्वानराधिपतिं तदा ॥ ७५ ॥

विद्युत्सम्पातदुष्प्रेक्षं विद्युत्सम्पातपिङ्गलम् ।  
विद्युत्सम्पातनिनदं विद्युत्सम्पातचञ्चलम् ॥ ७६ ॥

बाहुस्वस्तिकविन्यस्तपीनह्रस्वशिरोधरम् ।  
स्कन्धभूयिष्ठकायत्वात् तनुमध्यकटीतटम् ॥ ७७ ॥  
किंचिच्चाभुग्नशीर्षेण दीर्घरोमाञ्चितेन च ।  
लाङ्गूलेनोर्ध्वगतिना ध्वजेनेव विराजितम् ॥ ७८ ॥

ह्रस्वौष्ठं ताम्रजिह्वास्यं रक्तकर्णं चलद्‌भ्रुवम्।  
विवृत्तदंष्ट्रादशनं शुक्लतीक्ष्णाग्रशोभितम् ॥ ७९ ॥  
अपश्यद् वदनं तस्य रश्मिवन्तमिवोडुपम्।  
वदनाभ्यन्तरगतैः शुक्लैर्दन्तैरलंकृतम् ॥ ८० ॥

केसरोत्करसम्मिश्रमशोकानामिवोत्करम् ।  
हिरण्मयीनां मध्यस्थं कदलीनां महाद्युतिम् ॥ ८१ ॥

दीप्यमानेन वपुषा स्वर्चिष्मन्तमिवानलम् ।  
निरीक्षन्तममित्रघ्नं लोचनैर्मधुपिङ्गलैः ॥ ८२ ॥

तं वानरवरं धीमानतिकायं महाबलम्।  
स्वर्गपन्थानमावृत्य हिमवन्तमिव स्थितम् ॥ ८३ ॥  
दृष्ट्वा चैनं महाबाहुरेकं तस्मिन् महावने।  
अथोपसृत्य तरसा विभीर्भीमस्ततो बली ॥ ८४ ॥  
सिंहनादं चकारोग्रं वज्राशनिसमं बली।  
तेन शब्देन भीमस्य वित्रेसुर्मृगपक्षिणः ॥ ८५ ॥

हनूमांश्च महासत्त्व ईषदुन्मील्य लोचने।  
दृष्ट्वा तमथ सावज्ञं लोचनैर्मधुपिङ्गलैः।  
स्मितेन चैनमासाद्य हनूमानिदमब्रवीत् ॥ ८६ ॥

किमर्थं सरुजस्तेऽहं सुखसुप्तः प्रबोधितः।  
ननु नाम त्वया कार्या दया भूतेषु जानता ॥ ८७ ॥

वयं धर्मं न जानीमस्तिर्यग्योनिमुपाश्रिताः।  
नरास्तु बुद्धिसम्पन्ना दयां कुर्वन्ति जन्तुषु ॥ ८८ ॥

क्रूरेषु कर्मसु कथं देहवाक्चित्तदूषिषु।  
धर्मघातिषु सज्जन्ते बुद्धिमन्तो भवद्विधाः ॥ ८९ ॥

न त्वं धर्मं विजानासि बुधा नोपासितास्त्वया।  
अल्पबुद्धितया बाल्यादुत्सादयसि यन्मृगान् ॥ ९० ॥

ब्रूहि कस्त्वं किमर्थं वा किमिदं वनमागतः।  
वर्जितं मानुषैर्भावैस्तथैव पुरुषैरपि ॥ ९१ ॥

क्व च त्वयाद्य गन्तव्यं प्रब्रूहि पुरुषर्षभ।  
अतः परमगम्योऽयं पर्वतः सुदुरारुहः ॥ ९२ ॥

विना सिद्धगतिं वीर गतिरत्र न विद्यते।  
देवलोकस्य मार्गोऽयमगम्यो मानुषैः सदा ॥ ९३ ॥

कारुण्यात् त्वामहं वीर वारयामि निबोध मे।  
नातः परं त्वया शक्यं गन्तुमाश्वसिहि प्रभो ॥ ९४ ॥

स्वागतं सर्वथैवेह तवाद्य मनुजर्षभ।  
इमान्यमृतकल्पानि मूलानि च फलानि च ॥ ९५ ॥  
भक्षयित्वा निवर्तस्व मा वृथा प्राप्स्यसे वधम्।  
ग्राह्यं यदि वचो मह्यं हितं मनुजपुङ्गव ॥ ९६ ॥