+++
title_full = "112 ऋष्यशृंगका पिताको अपनी चिन्ताका कारण बताते हुए ब्रह्मचारीरूपधारी वेश्याके स्वरूप और आचरणका वर्णन"
title = "११२ ऋष्यशृङ्गस्य चिन्ता"

+++


इहागतो जटिलो ब्रह्मचारी  
न वै ह्रस्वो नातिदीर्घो मनस्वी।  
सुवर्णवर्णः कमलायताक्षः  
स्वतः सुराणामिव शोभमानः ॥ १ ॥

समृद्धरूपः सवितेव दीप्तः  
सुश्लक्ष्णकृष्णाक्षिरतीव गौरः ।  
नीलः प्रसन्नाश्च जटाः सुगन्धा  
हिरण्यरज्जुग्रथिताः सुदीर्घाः ॥ २ ॥

आश्चर्यरूपा पुनरस्य कण्ठे  
विभ्राजते विद्युदिवान्तरिक्षे ।  
द्वौ चास्य पिण्डावधरेण कण्ठा-  
दजातरोमौ सुमनोहरौ च ॥ ३ ॥

विलग्नमध्यश्च स नाभिदेशे  
कटिश्च तस्यातिकृतप्रमाणा ।  
तथास्य चीरान्तरतः प्रभाति  
हिरण्मयी मेखला मे यथेयम् ॥ ४ ॥

अन्यच्च तस्याद्भुतदर्शनीयं  
विकूजितं पादयोः सम्प्रभाति ।  
पाण्योश्च तद्वत् स्वनवन्निबद्धौ  
कलापकावक्षमाला यथेयम् ॥ ५ ॥

विचेष्टमानस्य च तस्य तानि  
कूजन्ति हंसाः सरसीव मत्ताः।  
चीराणि तस्याद्भुतदर्शनानि  
नेमानि तद्वन्मम रूपवन्ति ॥ ६ ॥

वक्त्रं च तस्याद्भुतदर्शनीयं  
प्रव्याहृतं ह्लादयतीव चेतः ।  
पुंस्कोकिलस्येव च तस्य वाणी  
तां शृण्वतो मे व्यथितोऽन्तरात्मा ॥ ७ ॥

यथा वनं माधवमासि मध्ये  
समीरितं श्वसनेनेव भाति ।  
तथा स भात्युत्तमपुण्यगन्धी  
निषेव्यमाणः पवनेन तात ॥ ८ ॥

सुसंयताश्चापि जटा विषक्ता  
द्वैधीकृता नातिसमा ललाटे ।  
कर्णौ च चित्रैरिव चक्रवाकैः  
समावृतौ तस्य सुरूपवद्भिः ॥ ९ ॥

तथा फलं वृत्तमथो विचित्रं  
समाहरत् पाणिना दक्षिणेन ।  
तद् भूमिमासाद्य पुनः पुनश्च  
समुत्पतत्यद्भुतरूपमुच्चैः ॥ १० ॥

तच्चाभिहत्य परिवर्ततेऽसौ  
वातेरितो वृक्ष इवावघूर्णन् ।  
तं प्रेक्षतः पुत्रमिवामराणां  
प्रीतिः परा तात रतिश्च जाता ॥ ११ ॥

स मे समाश्लिष्य पुनः शरीरं  
जटासु गृह्याभ्यवनाम्य वक्त्रम् ।  
वक्त्रेण वक्त्रं प्रणिधाय शब्दं  
चकार तन्मेऽजनयत् प्रहर्षम् ॥ १२ ॥

न चापि पाद्यं बहु मन्यतेऽसौ  
फलानि चेमानि मयाऽऽहृतानि ।  
एवंव्रतोऽस्मीति च मामवोचत्  
फलानि चान्यानि समाददन्मे ॥ १३ ॥

मयोपयुक्तानि फलानि यानि  
नेमानि तुल्यानि रसेन तेषाम्।  
न चापि तेषां त्वगियं यथैषां  
साराणि नैषामिव सन्ति तेषाम् ॥ १४ ॥

तोयानि चैवातिरसानि मह्यं  
प्रादात् स वै पातुमुदाररूपः।  
पीत्वैव यान्यभ्यधिकः प्रहर्षो  
ममाभवद् भूश्चलितेव चासीत् ॥ १५ ॥

इमानि चित्राणि च गन्धवन्ति  
माल्यानि तस्योद्‌ग्रथितानि पट्टैः ।  
यानि प्रकीर्येह गतः स्वमेव  
स आश्रमं तपसा द्योतमानः ॥ १६ ॥

गतेन तेनास्मि कृतो विचेता  
गात्रं च मे सम्परिदह्यतीव।  
इच्छामि तस्यान्तिकमाशु गन्तुं  
तं चेह नित्यं परिवर्तमानम् ॥ १७ ॥

गच्छामि तस्यान्तिकमेव तात  
का नाम सा ब्रह्मचर्या च तस्य।  
इच्छाम्यहं चरितुं तेन सार्धं  
यथा तपः स चरत्यार्यधर्मा ॥ १८ ॥

चर्तुं तथेच्छा हृदये ममास्ति  
दुनोति चित्तं यदि तं न पश्ये ॥ १९ ॥