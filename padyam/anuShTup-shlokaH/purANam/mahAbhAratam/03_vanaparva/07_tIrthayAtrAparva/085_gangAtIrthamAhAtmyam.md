+++
title_full = "085 गंगासागर, अयोध्या, चित्रकूट, प्रयाग आदि विभिन्न तीर्थोंकी महिमाका वर्णन और गंगाका माहात्म्य"
title = "०८५ गङ्गातीर्थमाहात्म्यम्"

+++


अथ संध्यां समासाद्य संवेद्यं तीर्थमुत्तमम्।  
उपस्पृश्य नरो विद्यां लभते नात्र संशयः ॥ १ ॥

रामस्य च प्रभावेण तीर्थं राजन् कृतं पुरा।  
तल्लौहित्यं समासाद्य विन्द्याद् बहु सुवर्णकम् ॥ २ ॥

करतोयां समासाद्य त्रिरात्रोपोषितो नरः।  
अश्वमेधमवाप्नोति प्रजापतिकृतो विधिः ॥ ३ ॥

गङ्गायास्तत्र राजेन्द्र सागरस्य च संगमे।  
अश्वमेधं दशगुणं प्रवदन्ति मनीषिणः ॥ ४ ॥

गङ्गायास्त्वपरं पारं प्राप्य यः स्नाति मानवः।  
त्रिरात्रमुषितो राजन् सर्वपापैः प्रमुच्यते ॥ ५ ॥

ततो वैतरणीं गच्छेत् सर्वपापप्रमोचनीम्।  
विरजं तीर्थमासाद्य विराजति यथा शशी ॥ ६ ॥

प्रतरेच्च कुलं पुण्यं सर्वपापं व्यपोहति।  
गोसहस्रफलं लब्ध्वा पुनाति स्वकुलं नरः ॥ ७ ॥

शोणस्य ज्योतिरथ्यायाः संगमे नियतः शुचिः।  
तर्पयित्वा पितॄन् देवानग्निष्टोमफलं लभेत् ॥ ८ ॥

शोणस्य नर्मदायाश्च प्रभवे कुरुनन्दन।  
वंशगुल्म उपस्पृश्य वाजिमेधफलं लभेत् ॥ ९ ॥

ऋषभं तीर्थमासाद्य कोसलायां नराधिप।  
वाजपेयमवाप्नोति त्रिरात्रोपोषितो नरः ॥ १० ॥  
गोसहस्रफलं विन्द्यात् कुलं चैव समुद्धरेत्।

कोसलां तु समासाद्य कालतीर्थमुपस्पृशेत् ॥ ११ ॥  
वृषभैकादशफलं लभते नात्र संशयः।  
पुष्पवत्यामुपस्पृश्य त्रिरात्रोपोषितो नरः ॥ १२ ॥  
गोसहस्रफलं लब्ध्वा पुनाति स्वकुलं नृप।

ततो बदरिकातीर्थं स्नात्वा भरतसत्तम ॥ १३ ॥  
दीर्घमायुरवाप्नोति स्वर्गलोकं च गच्छति।

अथ चम्पां समासाद्य भागीरथ्यां कृतोदकः ॥ १४ ॥  
दण्डाख्यमभिगम्यैव गोसहस्रफलं लभेत् ।

लपेटिकां ततो गच्छेत् पुण्यां पुण्योपशोभिताम् ॥ १५ ॥  
वाजपेयमवाप्नोति देवैः सर्वैश्च पूज्यते।

ततो महेन्द्रमासाद्य जामदग्न्यनिषेवितम् ॥ १६ ॥  
रामतीर्थे नरः स्नात्वा अश्वमेधफलं लभेत्।

मतङ्गस्य तु केदारस्तत्रैव कुरुनन्दन ॥ १७ ॥  
तत्र स्नात्वा कुरुश्रेष्ठ गोसहस्रफलं लभेत्।

श्रीपर्वतं समासाद्य नदीतीरमुपस्पृशेत् ॥ १८ ॥  
अश्वमेधमवाप्नोति पूजयित्वा वृषध्वजम् ।

श्रीपर्वते महादेवो देव्या सह महाद्युतिः ॥ १९ ॥  
न्यवसत् परमप्रीतो ब्रह्मा च त्रिदशैः सह।  
तत्र देवह्रदे स्नात्वा शुचिः प्रयतमानसः ॥ २० ॥  
अश्वमेधमवाप्नोति परां सिद्धिं च गच्छति।  
ऋषभं पर्वतं गत्वा पाण्ड्ये दैवतपूजितम्।  
वाजपेयमवाप्नोति नाकपृष्ठे च मोदते ॥ २१ ॥

ततो गच्छेत कावेरीं वृतामप्सरसां गणैः।  
तत्र स्नात्वा नरो राजन् गोसहस्रफलं लभेत् ॥ २२ ॥

ततस्तीरे समुद्रस्य कन्यातीर्थमुपस्पृशेत् ।  
तत्रोपस्पृश्य राजेन्द्र सर्वपापैः प्रमुच्यते ॥ २३ ॥

अथ गोकर्णमासाद्य त्रिषु लोकेषु विश्रुतम्।  
समुद्रमध्ये राजेन्द्र सर्वलोकनमस्कृतम् ॥ २४ ॥  
यत्र ब्रह्मादयो देवा ऋषयश्च तपोधनाः।  
भूतयक्षपिशाचाश्च किंनराः समहोरगाः ॥ २५ ॥  
सिद्धचारणगन्धर्वमानुषाः पन्नगास्तथा ।  
सरितः सागराः शैला उपासन्त उमापतिम् ॥ २६ ॥

तत्रेशानं समभ्यर्च्य त्रिरात्रोपोषितो नरः।  
अश्वमेधमवाप्नोति गाणपत्यं च विन्दति ॥ २७ ॥

उष्य द्वादशरात्रं तु पूतात्मा च भवेन्नरः।  
तत एव च गायत्र्याः स्थानं त्रैलोक्यपूजितम् ॥ २८ ॥

त्रिरात्रमुषितस्तत्र गोसहस्रफलं लभेत् ।  
निदर्शनं च प्रत्यक्षं ब्राह्मणानां नराधिप ॥ २९ ॥

गायत्रीं पठते यस्तु योनिसंकरजस्तथा।  
गाथा च गाथिका चापि तस्य सम्पद्यते नृप ॥ ३० ॥

अब्राह्मणस्य सावित्रीं पठतस्तु प्रणश्यति।

संवर्तस्य तु विप्रर्षेर्वापीमासाद्य दुर्लभाम् ॥ ३१ ॥  
रूपस्य भागी भवति सुभगश्च प्रजापते।

ततो वेणां समासाद्य त्रिरात्रोपोषितो नरः ॥ ३२ ॥  
मयूरहंससंयुक्तं विमानं लभते नरः।

ततो गोदावरीं प्राप्य नित्यं सिद्धनिषेविताम् ॥ ३३ ॥  
गवां मेधमवाप्नोति वासुकेर्लोकमुत्तमम् ।  
वेणायाः संगमे स्नात्वा वाजिमेधफलं लभेत् ॥ ३४ ॥

वरदासंगमे स्नात्वा गोसहस्रफलं लभेत्।  
ब्रह्मस्थानं समासाद्य त्रिरात्रोपोषितो नरः ॥ ३५ ॥  
गोसहस्रफलं विन्द्यात् स्वर्गलोकं च गच्छति।

कुशप्लवनमासाद्य ब्रह्मचारी समाहितः ॥ ३६ ॥  
त्रिरात्रमुषितः स्नात्वा अश्वमेधफलं लभेत्।

ततो देवह्रदेऽरण्ये कृष्णवेणाजलोद्भवे ॥ ३७ ॥  
जातिस्मरह्रदे स्नात्वा भवेज्जातिस्मरो नरः।

यत्र क्रतुशतैरिष्ट्‌वा देवराजो दिवं गतः ॥ ३८ ॥  
अग्निष्टोमफलं विन्द्याद् गमनादेव भारत।  
सर्वदेवह्रदे स्नात्वा गोसहस्रफलं लभेत् ॥ ३९ ॥

ततो वापीं महापुण्यां पयोष्णीं सरितां वराम्।  
पितृदेवार्चनरतो गोसहस्रफलं लभेत् ॥ ४० ॥

दण्डकारण्यमासाद्य पुण्यं राजन्नुपस्पृशेत् ।  
गोसहस्रफलं तस्य स्नातमात्रस्य भारत ॥ ४१ ॥

शरभङ्गाश्रमं गत्वा शुकस्य च महात्मनः।  
न दुर्गतिमवाप्नोति पुनाति च कुलं नरः ॥ ४२ ॥

ततः शूर्पारकं गच्छेज्जामदग्न्यनिषेवितम् ।  
रामतीर्थे नरः स्नात्वा विन्द्याद् बहुसुवर्णकम् ॥ ४३ ॥

सप्तगोदावरे स्नात्वा नियतो नियताशनः।  
महत् पुण्यमवाप्नोति देवलोकं च गच्छति ॥ ४४ ॥

ततो देवपथं गत्वा नियतो नियताशनः।  
देवसत्रस्य यत् पुण्यं तदेवाप्नोति मानवः ॥ ४५ ॥

तुङ्गकारण्यमासाद्य ब्रह्मचारी जितेन्द्रियः ।  
वेदानध्यापयत् तत्र ऋषिः सारस्वतः पुरा ॥ ४६ ॥

तत्र वेदेषु नष्टेषु मुनेरङ्गिरसः सुतः।  
ऋषीणामुत्तरीयेषु सूपविष्टो यथासुखम् ॥ ४७ ॥

ओङ्कारेण यथान्यायं सम्यगुच्चारितेन ह।  
येन यत् पूर्वमभ्यस्तं तत् सर्वं समुपस्थितम् ॥ ४८ ॥

ऋषयस्तत्र देवाश्च वरुणोऽग्निः प्रजापतिः।  
हरिर्नारायणस्तत्र महादेवस्तथैव च ॥ ४९ ॥

पितामहश्च भगवान् देवैः सह महाद्युतिः।  
भृगुं नियोजयामास याजनार्थे महाद्युतिम् ॥ ५० ॥

ततः स चक्रे भगवानृषीणां विधिवत् तदा।  
सर्वेषां पुनराधानं विधिदृष्टेन कर्मणा ॥ ५१ ॥  
आज्यभागेन तत्राग्निं तर्पयित्वा यथाविधि।  
देवाः स्वभवनं याता ऋषयश्च यथाक्रमम् ॥ ५२ ॥

तदरण्यं प्रविष्टस्य तुङ्गकं राजसत्तम।  
पापं प्रणश्यत्यखिलं स्त्रियो वा पुरुषस्य वा ॥ ५३ ॥

तत्र मासं वसेद् धीरो नियतो नियताशनः।  
ब्रह्मलोकं व्रजेद् राजन् कुलं चैव समुद्धरेत् ॥ ५४ ॥

मेधाविकं समासाद्य पितॄन् देवांश्च तर्पयेत्।  
अग्निष्टोममवाप्नोति स्मृतिं मेधां च विन्दति ॥ ५५ ॥

अत्र कालञ्जरं नाम पर्वतं लोकविश्रुतम्।  
तत्र देवह्रदे स्नात्वा गोसहस्रफलं लभेत् ॥ ५६ ॥

योः स्नातः साधयेत् तत्र गिरौ कालञ्जरे नृप।  
स्वर्गलोके महीयेत नरो नास्त्यत्र संशयः ॥ ५७ ॥

ततो गिरिवरश्रेष्ठे चित्रकूटे विशाम्पते।  
मन्दाकिनीं समासाद्य सर्वपापप्रणाशिनीम् ॥ ५८ ॥  
तत्राभिषेकं कुर्वाणः पितृदेवार्चने रतः।  
अश्वमेधमवाप्नोति गतिं च परमां व्रजेत् ॥ ५९ ॥

ततो गच्छेत धर्मज्ञ भर्तृस्थानमनुत्तमम्।  
यत्र नित्यं महासेनो गुहः संनिहितो नृप ॥ ६० ॥  
तत्र गत्वा नृपश्रेष्ठ गमनादेव सिध्यति।

कोटितीर्थे नरः स्नात्वा गोसहस्रफलं लभेत् ॥ ६१ ॥  
प्रदक्षिणमुपावृत्य ज्येष्ठस्थानं व्रजेन्नरः ।  
अभिगम्य महादेवं विराजति यथा शशी ॥ ६२ ॥

तत्र कूपे महाराज विश्रुता भरतर्षभ।  
समुद्रास्तत्र चत्वारो निवसन्ति युधिष्ठिर ॥ ६३ ॥

तत्रोपस्पृश्य राजेन्द्र पितृदेवार्चने रतः।  
नियतात्मा नरः पूतो गच्छेत परमां गतिम् ॥ ६४ ॥

ततो गच्छेत राजेन्द्र शृङ्गवेरपुरं महत्।  
यत्र तीर्णो महाराज रामो दाशरथिः पुरा ॥ ६५ ॥

तस्मिंस्तीर्थे महाबाहो स्नात्वा पापैः प्रमुच्यते।  
गङ्गायां तु नरः स्नात्वा ब्रह्मचारी समाहितः ॥ ६६ ॥  
विधूतपाप्मा भवति वाजपेयं च विन्दति।

ततो मुञ्जवटं गच्छेत् स्थानं देवस्य धीमतः ॥ ६७ ॥  
अभिगम्य महादेवमभिवाद्य च भारत।  
प्रदक्षिणमुपावृत्य गाणपत्यमवाप्नुयात् ॥ ६८ ॥  
तस्मिंस्तीर्थे तु जाह्नव्यां स्नात्वा पापैः प्रमुच्यते।

ततो गच्छेत राजेन्द्र प्रयागमृषिसंस्तुतम् ॥ ६९ ॥  
तत्र ब्रह्मादयो देवा दिशश्च सदिगीश्वराः।  
लोकपालाश्च साध्याश्च पितरो लोकसम्मताः ॥ ७० ॥  
सनत्कुमारप्रमुखास्तथैव परमर्षयः ।  
अङ्गिरःप्रमुखाश्चैव तथा ब्रह्मर्षयोऽमलाः ॥ ७१ ॥  
तथा नागाः सुपर्णाश्च सिद्धाश्चक्रचरास्तथा।  
सरितः सागराश्चैव गन्धर्वाप्सरसोऽपि च ॥ ७२ ॥  
हरिश्च भगवानास्ते प्रजापतिपुरस्कृतः ।  
तत्र त्रीण्यग्निकुण्डानि येषां मध्येन जाह्नवी ॥ ७३ ॥  
वेगेन समतिक्रान्ता सर्वतीर्थपुरस्कृता ।  
तपनस्य सुता देवी त्रिषु लोकेषु विश्रुता ॥ ७४ ॥  
यमुना गङ्गया सार्धं संगता लोकपावनी।  
गङ्गायमुनयोर्मध्यं पृथिव्या जघनं स्मृतम् ॥ ७५ ॥

प्रयागं जघनस्थानमुपस्थमृषयो विदुः ।  
प्रयागं सप्रतिष्ठानं कम्बलाश्वतरौ तथा ॥ ७६ ॥  
तीर्थं भोगवती चैव वेदिरेषा प्रजापतेः।  
तत्र वेदाश्च यज्ञाश्च मूर्तिमन्तो युधिष्ठिर ॥ ७७ ॥  
प्रजापतिमुपासन्ते ऋषयश्च तपोधनाः ।  
यजन्ते क्रतुभिर्देवास्तथा चक्रधरा नृपाः ॥ ७८ ॥  
ततः पुण्यतमं नाम त्रिषु लोकेषु भारत।  
प्रयागं सर्वतीर्थेभ्यः प्रवदन्त्यधिकं विभो ॥ ७९ ॥  
गमनात् तस्य तीर्थस्य नामसंकीर्तनादपि।  
मृत्युकालभयाच्चापि नरः पापात् प्रमुच्यते ॥ ८० ॥

तत्राभिषेकं यः कुर्यात् संगमे लोकविश्रुते।  
पुण्यं स फलमाप्नोति राजसूयाश्वमेधयोः ॥ ८१ ॥

एषा यजनभूमिर्हि देवानामभिसंस्कृता ।  
तत्र दत्तं सूक्ष्ममपि महद् भवति भारत ॥ ८२ ॥

न वेदवचनात् तात न लोकवचनादपि।  
मतिरुत्क्रमणीया ते प्रयागमरणं प्रति ॥ ८३ ॥

दश तीर्थसहस्राणि षष्टिः कोट्यस्तथापराः।  
येषां सांनिध्यमत्रैव कीर्तितं कुरुनन्दन ॥ ८४ ॥  
चतुर्विद्ये च यत् पुण्यं सत्यवादिषु चैव यत्।  
स्नात एव तदाप्नोति गङ्गायमुनसंगमे ॥ ८५ ॥

तत्र भोगवती नाम वासुकेस्तीर्थमुत्तमम्।  
तत्राभिषेकं यः कुर्यात् सोऽश्वमेधफलं लभेत् ॥ ८६ ॥

तत्र हंसप्रपतनं तीर्थं त्रैलोक्यविश्रुतम्।  
दशाश्वमेधिकं चैव गङ्गायां कुरुनन्दन ॥ ८७ ॥

कुरुक्षेत्रसमा गङ्गा यत्र तत्रावगाहिता।  
विशेषो वै कनखले प्रयागे परमं महत् ॥ ८८ ॥

यद्यकार्यशतं कृत्वा कृतं गङ्गाभिषेचनम्।  
सर्वं तत् तस्य गङ्गाम्भो दहत्यग्निरिवेन्धनम् ॥ ८९ ॥  
सर्वं कृतयुगे पुण्यं त्रेतायां पुष्करं स्मृतम्।  
द्वापरेऽपि कुरुक्षेत्रं गङ्गा कलियुगे स्मृता ॥ ९० ॥  
पुष्करे तु तपस्तप्येद् दानं दद्यान्महालये।  
मलये त्वग्निमारोहेद् भृगुतुङ्गे त्वनाशनम् ॥ ९१ ॥

पुष्करे तु कुरुक्षेत्रे गङ्गायां मध्यमेषु च।  
स्नात्वा तारयते जन्तुः सप्तसप्तावरांस्तथा ॥ ९२ ॥

पुनाति कीर्तिता पापं दृष्टा भद्रं प्रयच्छति।  
अवगाढा च पीता च पुनात्यासप्तमं कुलम् ॥ ९३ ॥

यावदस्थि मनुष्यस्य गङ्गायाः स्पृशते जलम्।  
तावत् स पुरुषो राजन् स्वर्गलोके महीयते ॥ ९४ ॥

यथा पुण्यानि तीर्थानि पुण्यान्यायतनानि च।  
उपास्य पुण्यं लब्ध्वा च भवत्यमरलोकभाक् ॥ ९५ ॥

न गङ्गासदृशं तीर्थं न देवः केशवात् परः।  
ब्राह्मणेभ्यः परं नास्ति एवमाह पितामहः ॥ ९६ ॥

यत्र गङ्गा महाराज स देशस्तत् तपोवनम्।  
सिद्धिक्षेत्रं च तज्ज्ञेयं गङ्गातीरसमाश्रितम् ॥ ९७ ॥

इदं सत्यं द्विजातीनां साधूनामात्मजस्य च।  
सुहृदां च जपेत् कर्णे शिष्यस्यानुगतस्य च ॥ ९८ ॥

इदं धन्यमिदं मेध्यमिदं स्वर्ग्यमनुत्तमम्।  
इदं पुण्यमिदं रम्यं पावनं धर्म्यमुत्तमम् ॥ ९९ ॥

महर्षीणामिदं गुह्यं सर्वपापप्रमोचनम् ।  
अधीत्य द्विजमध्ये च निर्मलः स्वर्गमाप्नुयात् ॥ १०० ॥

श्रीमत् स्वर्ग्यं तथा पुण्यं सपत्नशमनं शिवम्।  
मेधाजननमग्र्यं वै तीर्थवंशानुकीर्तनम् ॥ १०१ ॥

अपुत्रो लभते पुत्रमधनो धनमाप्नुयात्।  
महीं विजयते राजा वैश्यो धनमवाप्नुयात् ॥ १०२ ॥

शूद्रो यथेप्सितान् कामान् ब्राह्मणः पारगः पठन्।  
यश्चेदं शृणुयान्नित्यं तीर्थपुण्यं नरः शुचिः ॥ १०३ ॥  
जातीः स स्मरते बह्वीर्नाकपृष्ठे च मोदते।  
गम्यान्यपि च तीर्थानि कीर्तितान्यगमानि च ॥ १०४ ॥

मनसा तानि गच्छेत सर्वतीर्थसमीक्षया।  
एतानि वसुभिः साध्यैरादित्यैर्मरुदश्विभिः ॥ १०५ ॥  
ऋषिभिर्देवकल्पैश्च स्नातानि सुकृतैषिभिः ।  
एवं त्वमपि कौरव्य विधिनानेन सुव्रत ॥ १०६ ॥  
व्रज तीर्थानि नियतः पुण्यं पुण्येन वर्धयन्।  
भावितैः करणैः पूर्वमास्तिक्याच्छ्रुतिदर्शनात् ॥ १०७ ॥  
प्राप्यन्ते तानि तीर्थानि सद्भिः शास्त्रानुदर्शिभिः।  
नाव्रती नाकृतात्मा च नाशुचिर्न च तस्करः ॥ १०८ ॥  
स्नाति तीर्थेषु कौरव्य न च वक्रमतिर्नरः।  
त्वया तु सम्यग्वृत्तेन नित्यं धर्मार्थदर्शिना ॥ १०९ ॥  
पिता पितामहश्चैव सर्वे च प्रपितामहाः।  
पितामहपुरोगाश्च देवाः सर्षिगणा नृप ॥ ११० ॥  
तव धर्मेण धर्मज्ञ नित्यमेवाभितोषिताः।  
अवाप्स्यसि त्वं लोकान् वै वसूनां वासवोपम।  
कीर्तिं च महतीं भीष्म प्राप्स्यसे भुवि शाश्वतीम् ॥ १११ ॥

एवमुक्त्वाभ्यनुज्ञाय पुलस्त्यो भगवानृषिः ।  
प्रीतः प्रीतेन मनसा तत्रैवान्तरधीयत ॥ ११२ ॥

भीष्मश्च कुरुशार्दूल शास्त्रतत्त्वार्थदर्शिवान् ।  
पुलस्त्यवचनाच्चैव पृथिवीं परिचक्रमे ॥ ११३ ॥

एवमेषा महाभाग प्रतिष्ठाने प्रतिष्ठिता।  
तीर्थयात्रा महापुण्या सर्वपापप्रमोचनी ॥ ११४ ॥

अनेन विधिना यस्तु पृथिवीं संचरिष्यति।  
अश्वमेधशतस्याग्र्यं फलं प्रेत्य स भोक्ष्यति ॥ ११५ ॥

ततश्चाष्टगुणं पार्थ प्राप्स्यसे धर्ममुत्तमम्।  
भीष्मः कुरूणां प्रवरो यथापूर्वमवाप्तवान् ॥ ११६ ॥

नेता च त्वमृषीन्‌ यस्मात्‌ तेन तेऽष्टगुणं फलम्।  
रक्षोगणविकीर्णानि तीर्थान्येतानि भारत ।  
न गतानि मनुष्येन्द्रैस्त्वामृते कुरुनन्दन ॥ ११७ ॥

इदं देवर्षिचरितं सर्वतीर्थाभिसंवृतम् ।  
यः पठेत् कल्यमुत्थाय सर्वपापैः प्रमुच्यते ॥ ११८ ॥

ऋषिमुख्याः सदा यत्र वाल्मीकिस्त्वथ कश्यपः।  
आत्रेयः कुण्डजठरो विश्वामित्रोऽथ गौतमः ॥ ११९ ॥  
असितो देवलश्चैव मार्कण्डेयोऽथ गालवः।  
भरद्वाजो वसिष्ठश्च मुनिरुद्दालकस्तथा ॥ १२० ॥  
शौनकः सह पुत्रेण व्यासश्च तपतां वरः।  
दुर्वासाश्च मुनिश्रेष्ठो जाबालिश्च महातपाः ॥ १२१ ॥  
एते ऋषिवराः सर्वे त्वत्प्रतीक्षास्तपोधनाः।  
एभिः सह महाराज तीर्थान्येतान्यनुव्रज ॥ १२२ ॥

एष ते लोमशो नाम महर्षिरमितद्युतिः।  
समेष्यति महाराज तेन सार्धमनुव्रज ॥ १२३ ॥

मयापि सह धर्मज्ञ तीर्थान्येतान्यनुक्रमात्।  
प्राप्स्यसे महतीं कीर्तिं यथा राजा महाभिषः ॥ १२४ ॥

यथा ययातिर्धर्मात्मा यथा राजा पुरूरवाः।  
तथा त्वं राजशार्दूल स्वेन धर्मेण शोभसे ॥ १२५ ॥  
यथा भगीरथो राजा यथा रामश्च विश्रुतः।  
तथा त्वं सर्वराजभ्यो भ्राजसे रश्मिवानिव ॥ १२६ ॥

यथा मनुर्यथेक्ष्वाकुर्यथा पूरुर्महायशाः ।  
यथा वैन्यो महाराज तथा त्वमपि विश्रुतः ॥ १२७ ॥  
यथा च वृत्रहा सर्वान् सपत्नान्‌ निर्दहन् पुरा।  
त्रैलोक्यं पालयामास देवराड् विगतज्वरः ॥ १२८ ॥  
तथा शत्रुक्षयं कृत्वा त्वं प्रजाः पालयिष्यसि।  
स्वधर्मविजितामुर्वीं प्राप्य राजीवलोचन ॥ १२९ ॥  
ख्यातिं यास्यसि धर्मेण कार्तवीर्यार्जुनो यथा ॥ १३० ॥

एवमाश्वास्य राजानं नारदो भगवानृषिः।  
अनुज्ञाप्य महाराज तत्रैवान्तरधीयत ॥ १३१ ॥

युधिष्ठिरोऽपि धर्मात्मा तमेवार्थं विचिन्तयन्।  
तीर्थयात्राश्रितं पुण्यमृषीणां प्रत्यवेदयत् ॥ १३२ ॥