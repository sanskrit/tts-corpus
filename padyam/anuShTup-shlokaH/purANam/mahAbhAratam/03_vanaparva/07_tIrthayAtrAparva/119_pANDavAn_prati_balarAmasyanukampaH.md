+++
title_full = "119 प्रभासतीर्थमें बलरामजीके पाण्डवोंके प्रति सहानुभूतिसूचक दुःखपूर्ण उद्\u200cगार"
title = "११९ पाण्डवान् प्रति बलरामस्यनुकम्पः"

+++


प्रभासतीर्थमासाद्य पाण्डवा वृष्णयस्तथा ।  
किमकुर्वन् कथाश्चैषां कास्तत्रासंस्तपोधन ॥ १ ॥  
ते हि सर्वे महात्मानः सर्वशास्त्रविशारदाः।  
वृष्णयः पाण्डवाश्चैव सुहृदश्च परस्परम् ॥ २ ॥

प्रभासतीर्थं सम्प्राप्य पुण्यं तीर्थं महोदधेः।  
वृष्णयः पाण्डवान् वीराः परिवार्योपतस्थिरे ॥ ३ ॥

ततो गोक्षीरकुन्देन्दुमृणालरजतप्रभः ।  
वनमाली हली रामो बभाषे पुष्करेक्षणम् ॥ ४ ॥

न कृष्ण धर्मश्चरितो भवाय  
जन्तोरधर्मश्च पराभवाय ।  
युधिष्ठिरो यत्र जटी महात्मा  
वनाश्रयः क्लिश्यति चीरवासाः ॥ ५ ॥

दुर्योधनश्चापि महीं प्रशास्ति  
न चास्य भूमिर्विवरं ददाति।  
धर्मादधर्मश्चरितो वरीया-  
नितीव मन्येत नरोऽल्पबुद्धिः ॥ ६ ॥  
दुर्योधने चापि विवर्धमाने  
युधिष्ठिरे चासुखमात्तराज्ये ।  
किं त्वत्र कर्तव्यमिति प्रजाभिः  
शङ्का मिथः संजनिता नराणाम् ॥ ७ ॥

अयं स धर्मप्रभवो नरेन्द्रो  
धर्मे धृतः सत्यधृतिः प्रदाता।  
चलेद्धि राज्याच्च सुखाच्च पार्थो  
धर्मादपेतस्तु कथं विवर्धेत् ॥ ८ ॥

कथं नु भीष्मश्च कृपश्च विप्रो  
द्रोणश्च राजा च कुलस्य वृद्धः।  
प्रव्राज्य पार्थान् सुखमाप्नुवन्ति  
धिक् पापबुद्धीन् भरतप्रधानान् ॥ ९ ॥

किं नाम वक्ष्यत्यवनिप्रधानः  
पितॄन् समागम्य परत्र पापः।  
पुत्रेषु सम्यक् चरितं मयेति  
पुत्रानपापान् व्यपरोप्य राज्यात् ॥ १० ॥

नासौ धिया सम्प्रति पश्यति स्म  
किं नाम कृत्वाहमचक्षुरेवम् ।  
जातः पृथिव्यामिति पार्थिवेषु  
प्रव्राज्य कौन्तेयमिति स्म राज्यात् ॥ ११ ॥

नूनं समृद्धान् पितृलोकभूमौ  
चामीकराभान् क्षितिजान् प्रफुल्लान् ।  
विचित्रवीर्यस्य सुतः सपुत्रः  
कृत्वा नृशंसं बत पश्यति स्म ॥ १२ ॥

व्यूढोत्तरांसान् पृथुलोहिताक्षान्  
नेमान् स्म पृच्छन् स शृणोति नूनम्।  
प्रास्थापयद् यत् सवनं सशङ्को  
युधिष्ठिरं सानुजमात्तशस्त्रम् ॥ १३ ॥

योऽयं परेषां पृतनां समृद्धां  
निरायुधो दीर्घभुजो निहन्यात् ।  
श्रुत्वैव शब्दं हि वृकोदरस्य  
मुञ्चन्ति सैन्यानि शकृत् समूत्रम् ॥ १४ ॥

स क्षुत्पिपासाध्वकृशस्तरस्वी  
समेत्य नानायुधबाणपाणिः ।  
वने स्मरन् वासमिमं सुघोरं  
शेषं न कुर्यादिति निश्चितं मे ॥ १५ ॥

न ह्यस्य वीर्येण बलेन कश्चित्  
समः पृथिव्यामपि विद्यतेऽन्यः ।  
स शीतवातातपकर्शिताङ्गो  
न शेषमाजावसुहृत्सु कुर्यात् ॥ १६ ॥

प्राच्यां नृपानेकरथेन जित्वा  
वृकोदरः सानुचरान् रणेषु ।  
स्वस्त्यागमद् योऽतिरथस्तरस्वी  
सोऽयं वने क्लिश्यति चीरवासाः ॥ १७ ॥  
यः सिन्धुकूले व्यजयन्नृदेवान्  
समागतान्‌ दाक्षिणात्यान् महीपान् ।  
तं पश्यतेमं सहदेवमद्य  
तरस्विनं तापसवेषरूपम् ॥ १८ ॥

यः पार्थिवानेकरथेन जिग्ये  
दिशं प्रतीचीं प्रति युद्धशौण्डः।  
सोऽयं वने मूलफलेन जीव-  
ञ्जटी चरत्यद्य मलाचिताङ्गः ॥ १९ ॥

सत्रे समृद्धेऽतिरथस्य राज्ञो  
वेदीतलादुत्पतिता सुता या ।  
सेयं वने वासमिमं सुदुःखं  
कथं सहत्यद्य सती सुखार्हा ॥ २० ॥

त्रिवर्गमुख्यस्य समीरणस्य  
देवेश्वरस्याप्यथवाश्विनोश्च ।  
एषां सुराणां तनयाः कथं नु  
वनेऽचरन् ह्यस्तसुखाः सुखार्हाः ॥ २१ ॥

जिते हि धर्मस्य सुते सभार्ये  
सभ्रातृके सानुचरे निरस्ते ।  
दुर्योधने चापि विवर्धमाने  
कथं न सीदत्यवनिः सशैला ॥ २२ ॥