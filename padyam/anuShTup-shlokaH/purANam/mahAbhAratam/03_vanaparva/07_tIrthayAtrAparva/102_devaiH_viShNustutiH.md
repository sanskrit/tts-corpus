+++
title_full = "102 कालेयोंद्वारा तपस्वियों, मुनियों और ब्रह्मचारियों आदिका संहार तथा देवताओंद्वारा भगवान् विष्णुकी स्तुति"
title = "१०२ देवैः विष्णुस्तुतिः"

+++


समुद्रं ते समाश्रित्य वारुणं निधिमम्भसः।  
कालेयाः सम्प्रवर्तन्त त्रैलोक्यस्य विनाशने ॥ १ ॥

ते रात्रौ समभिक्रुद्धा भक्षयन्ति सदा मुनीन्।  
आश्रमेषु च ये सन्ति पुण्येष्वायतनेषु च ॥ २ ॥

वसिष्ठस्याश्रमे विप्रा भक्षितास्तैर्दुरात्मभिः ।  
अशीतिः शतमष्टौ च नव चान्ये तपस्विनः ॥ ३ ॥

च्यवनस्याश्रमं गत्वा पुण्यं द्विजनिषेवितम्।  
फलमूलाशनानां हि मुनीनां भक्षितं शतम् ॥ ४ ॥

एवं रात्रौ स्म कुर्वन्ति विविशुश्चार्णवं दिवा।  
भरद्वाजाश्रमे चैव नियता ब्रह्मचारिणः ॥ ५ ॥  
वाय्वाहाराम्बुभक्षाश्च विंशतिः संनिषूदिताः ।  
एवं क्रमेण सर्वांस्तानाश्रमान् दानवास्तदा ॥ ६ ॥  
निशायां परिबाधन्ते मत्ता भुजबलाश्रयात्।  
कालोपसृष्टाः कालेया घ्नन्तो द्विजगणान् बहून् ॥ ७ ॥  
न चैनानन्वबुध्यन्त मनुजा मनुजोत्तम।  
एवं प्रवृत्तान् दैत्यांस्तांस्तापसेषु तपस्विषु ॥ ८ ॥

प्रभाते समदृश्यन्त नियताहारकर्शिताः ।  
महीतलस्था मुनयः शरीरैर्गतजीवितैः ॥ ९ ॥

क्षीणमांसैर्विरुधिरैर्विमज्जान्त्रैर्विसंधिभिः ।  
आकीर्णैराबभौ भूमिः शङ्खानामिव राशिभिः ॥ १० ॥

कलशैर्विप्रविद्धैश्च स्रुवैर्भग्नैस्तथैव च ।  
विकीर्णैरग्निहोत्रैश्च भूर्बभूव समावृता ॥ ११ ॥

निःस्वाध्यायवषट्‌कारं नष्टयज्ञोत्सवक्रियम् ।  
जगदासीन्निरुत्साहं कालेयभयपीडितम् ॥ १२ ॥

एवं संक्षीयमाणाश्च मानवा मनुजेश्वर।  
आत्मत्राणपराभीताः प्राद्रवन्त दिशो भयात् ॥ १३ ॥

केचिद् गुहाः प्रविविशुर्निर्झरांश्चापरे तथा।  
अपरे मरणोद्विग्ना भयात् प्राणान् समुत्सृजन् ॥ १४ ॥

केचिदत्र महेष्वासाः शूराः परमहर्षिताः।  
मार्गमाणाः परं यत्नं दानवानां प्रचक्रिरे ॥ १५ ॥

न चैतानधिजग्मुस्ते समुद्रं समुपाश्रितान्।  
श्रमं जग्मुश्च परममाजग्मुः क्षयमेव च ॥ १६ ॥

जगत्युपशमं याते नष्टयज्ञोत्सवक्रिये ।  
आजग्मुः परमामार्तिं त्रिदशा मनुजेश्वर ॥ १७ ॥

समेत्य समहेन्द्राश्च भयान्मन्त्रं प्रचक्रिरे।  
शरण्यं शरणं देवं नारायणमजं विभुम् ॥ १८ ॥  
तेऽभिगम्य नमस्कृत्य वैकुण्ठमपराजितम् ।  
ततो देवाः समस्तास्ते तदोचुर्मधुसूदनम् ॥ १९ ॥

त्वं नः स्रष्टा च भर्ता च हर्ता च जगतः प्रभो।  
त्वया सृष्टमिदं विश्वं यच्चेङ्गं यच्च नेङ्गति ॥ २० ॥

त्वया भूमिः पुरा नष्टा समुद्रात् पुष्करेक्षण।  
वाराहं वपुराश्रित्य जगदर्थे समुद्धृता ॥ २१ ॥

आदिदैत्यो महावीर्यो हिरण्यकशिपुः पुरा।  
नारसिंहं वपुः कृत्वा सूदितः पुरुषोत्तम ॥ २२ ॥

अवध्यः सर्वभूतानां बलिश्चापि महासुरः।  
वामनं वपुराश्रित्य त्रैलोक्याद् भ्रंशितस्त्वया ॥ २३ ॥

असुरश्च महेष्वासो जम्भ इत्यभिविश्रुतः।  
यज्ञक्षोभकरः क्रूरस्त्वयैव विनिपातितः ॥ २४ ॥

एवमादीनि कर्माणि येषां संख्या न विद्यते।  
अस्माकं भयभीतानां त्वं गतिर्मधुसूदन ॥ २५ ॥

तस्मात् त्वां देवदेवेश लोकार्थं ज्ञापयामहे।  
रक्ष लोकांश्च देवांश्च शक्रं च महतो भयात् ॥ २६ ॥