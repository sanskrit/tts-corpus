+++
title_full = "132 अष्टावक्रके जन्मका वृत्तान्त और उनका राजा जनकके दरबारमें जाना"
title = "१३२ अष्टावक्रकथा"

+++


यः कथ्यते मन्त्रविदग्धबुद्धि-  
रौद्दालकिः श्वेतकेतुः पृथिव्याम् ।  
तस्याश्रमं पश्य नरेन्द्र पुण्यं  
सदाफलैरुपपन्नं महीजैः ॥ १ ॥

साक्षादत्र श्वेतकेतुर्ददर्श  
सरस्वतीं मानुषदेहरूपाम् ।  
वेत्स्यामि वाणीमिति सम्प्रवृत्तां  
सरस्वतीं श्वेतकेतुर्बभाषे ॥ २ ॥

तस्मिन् युगे ब्रह्मकृतां वरिष्ठा-  
वास्तां मुनी मातुलभागिनेयौ ।  
अष्टावक्रश्चैव कहोडसूनु-  
रौद्दालकिः श्वेतकेतुः पृथिव्याम् ॥ ३ ॥

विदेहराजस्य महीपतेस्तौ  
विप्रावुभौ मातुलभागिनेयौ ।  
प्रविश्य यज्ञायतनं विवादे  
बन्दिं निजग्राहतुरप्रमेयौ ॥ ४ ॥

उपास्स्व कौन्तेय सहानुजस्त्वं  
तस्याश्रमं पुण्यतमं प्रविश्य ।  
अष्टावक्रं यस्य दौहित्रमाहु-  
र्योऽसौ बन्दिं जनकस्याथ यज्ञे ॥ ५ ॥  
वादी विप्राग्र्यो बाल एवाभिगम्य  
वादे भङ्‌क्त्वा मज्जयामास नद्याम् ॥ ६ ॥

कथंप्रभावः स बभूव विप्र-  
स्तथाभूतं यो निजग्राह बन्दिम्।  
अष्टावक्रः केन चासौ बभूव  
तत् सर्वं मे लोमश शंस तत्त्वम् ॥ ७ ॥

उद्दालकस्य नियतः शिष्य एको  
नाम्ना कहोड इति विश्रुतोऽभूत्।  
शुश्रूषुराचार्यवशानुवर्ती  
दीर्घं कालं सोऽध्ययनं चकार ॥ ८ ॥

तं वै विप्रः पर्यचरत् सशिष्य-  
स्तां च ज्ञात्वा परिचर्यां गुरुः सः।  
तस्मै प्रादात् सद्य एव श्रुतं च  
भार्यां च वै दुहितरं स्वां सुजाताम् ॥ ९ ॥

तस्या गर्भः समभवदग्निकल्पः  
सोऽधीयानं पितरं चाप्युवाच ।  
सर्वां रात्रिमध्ययनं करोषि

उपालब्धः शिष्यमध्ये महर्षिः  
स तं कोपादुदरस्थं शशाप।  
यस्मात् कुक्षौ वर्तमानो ब्रवीषि  
तस्माद् वक्रो भवितास्यष्टकृत्वः ॥ ११ ॥

स वै तथा वक्र एवाभ्यजाय-  
दष्टावक्रः प्रथितो वै महर्षिः।  
अस्यासीद् वै मातुलः श्वेतकेतुः  
स तेन तुल्यो वयसा बभूव ॥ १२ ॥

सम्पीड्यमाना तु तदा सुजाता  
सा वर्धमानेन सुतेन कुक्षौ।  
उवाच भर्तारमिदं रहोगता  
प्रसाद्य हीनं वसुना धनार्थिनी ॥ १३ ॥

कथं करिष्याम्यधुना महर्षे  
मासश्चायं दशमो वर्तते मे।  
नैवास्ति ते वसु किंचित् प्रजाता  
येनाहमेतामापदं निस्तरेयम् ॥ १४ ॥

उक्तस्त्वेवं भार्यया वै कहोडो  
वित्तस्यार्थे जनकमथाभ्यगच्छत् ।  
स वै तदा वादविदा निगृह्य  
निमज्जितो बन्दिनेहाप्सु विप्रः ॥ १५ ॥

उद्दालकस्तं तु तदा निशम्य  
सूतेन वादेऽप्सु निमज्जितं तथा।  
उवाच तां तत्र ततः सुजाता-  
मष्टावक्रे गूहितव्योऽयमर्थः ॥ १६ ॥

ररक्ष सा चापि तमस्य मन्त्रं  
जातोऽप्यसौ नैव शुश्राव विप्रः।  
उद्दालकं पितृवच्चापि मेने  
तथाष्टावक्रो भ्रातृवच्छ्‌वेतकेतुम् ॥ १७ ॥

ततो वर्षे द्वादशे श्वेतकेतु-  
रष्टावक्रं पितुरङ्के निषण्णम् ।  
अपाकर्षद् गृह्य पाणौ रुदन्तं  
नायं तवाङ्कः पितुरित्युक्तवांश्च ॥ १८ ॥

यत् तेनोक्तं दुरुक्तं तत् तदानीं  
हृदि स्थितं तस्य सुदुःखमासीत्।  
गृहं गत्वा मातरं सोऽभिगम्य  
पप्रच्छेदं क्व नु तातो ममेति ॥ १९ ॥

ततः सुजाता परमार्तरूपा  
शापाद् भीता सर्वमेवाचचक्षे ।  
तद् वै तत्त्वं सर्वमाज्ञाय रात्रा-  
वित्यब्रवीच्छ्‌वेतकेतुं स विप्रः ॥ २० ॥  
गच्छाव यज्ञं जनकस्य राज्ञो  
बह्वाश्चर्यः श्रूयते तस्य यज्ञः।  
श्रोष्यावोऽत्र ब्राह्मणानां विवाद-  
मर्थं चाग्र्यं तत्र भोक्ष्यावहे च ॥ २१ ॥

विचक्षणत्वं च भविष्यते नौ  
शिवश्च सौम्यश्च हि ब्रह्मघोषः ॥ २२ ॥

तौ जग्मतुर्मातुलभागिनेयौ  
यज्ञं समृद्धं जनकस्य राज्ञः।  
अष्टावक्रः पथि राज्ञा समेत्य  
प्रोत्सार्यमाणो वाक्यमिदं जगाद ॥ २३ ॥

[^*]: किसी-किसी पुस्तकमें यहाँ एक श्लोक अधिक मिलता है, जो इस प्रकार है—वेदान् साङ्गान् सर्वशास्त्रैरुपेतानधीतवानस्मि तव प्रसादात्।इहैव गर्भे तेन पितर्ब्रवीमि नेदं त्वत्तः सम्यगिवोपवर्तते॥