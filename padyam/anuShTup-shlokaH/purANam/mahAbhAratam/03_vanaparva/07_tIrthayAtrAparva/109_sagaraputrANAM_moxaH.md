+++
title_full = "109 पृथ्वीपर गंगाजीके उतरने और समुद्रको जलसे भरनेका विवरण तथा सगरपुत्रोंका उद्धार"
title = "१०९ सगरपुत्राणां मोक्षः"

+++


भगीरथवचः श्रुत्वा प्रियार्थं च दिवौकसाम्।  
एवमस्त्विति राजानं भगवान् प्रत्यभाषत ॥ १ ॥  
धारयिष्ये महाभाग गगनात् प्रच्युतां शिवाम्।  
दिव्यां देवनदीं पुण्यां त्वत्कृते नृपसत्तम ॥ २ ॥

एवमुक्त्वा महाबाहो हिमवन्तमुपागमत् ।  
वृतः पारिषदैर्घोरैर्नानाप्रहरणोद्यतैः ॥ ३ ॥

तत्र स्थित्वा नरश्रेष्ठं भगीरथमुवाच ह।  
प्रयाचस्व महाबाहो शैलराजसुतां नदीम् ॥ ४ ॥  
(पितॄणां पावनार्थं ते तामहं मनुजाधिप।)  
पतमानां सरिच्छ्रेष्ठां धारयिष्ये त्रिविष्टपात्।

एतच्छ्रुत्वा वचो राजा शर्वेण समुदाहृतम् ॥ ५ ॥  
प्रयतः प्रणतो भूत्वा गङ्गां समनुचिन्तयत्।  
ततः पुण्यजला रम्या राज्ञा समनुचिन्तिता ॥ ६ ॥  
ईशानं च स्थितं दृष्ट्वा गगनात् सहसा च्युता।  
तां प्रच्युतामथो दृष्ट्वा देवाः सार्धं महर्षिभिः ॥ ७ ॥  
गन्धर्वोरगयक्षाश्च समाजग्मुर्दिदृक्षवः ।  
ततः पपात गगनाद् गङ्गा हिमवतः सुता ॥ ८ ॥

समुद्‌धृतमहावर्ता मीनग्राहसमाकुला ।  
तां दधार हरो राजन् गङ्गां गगनमेखलाम् ॥ ९ ॥  
ललाटदेशे पतितां मालां मुक्तामयीमिव।

सा बभूव विसर्पन्ती त्रिधा राजन् समुद्रगा ॥ १० ॥  
फेनपुञ्जाकुलजला हंसानामिव पङ्क्तयः ।  
क्वचिदाभोगकुटिला प्रस्खलन्ती क्वचित् क्वचित् ॥ ११ ॥  
सा फेनपटसंवीता मत्तेव प्रमदाव्रजत्।  
क्वचित् सा तोयनिनदैर्नदन्ती नादमुत्तमम् ॥ १२ ॥  
एवंप्रकारान् सुबहून् कुर्वती गगनाच्च्युता।  
पृथिवीतलमासाद्य भगीरथमथाब्रवीत् ॥ १३ ॥

दर्शयस्व महाराज मार्गं केन व्रजाम्यहम्।  
त्वदर्थमवतीर्णास्मि पृथिवीं पृथिवीपते ॥ १४ ॥

एतच्छ्रुत्वा वचो राजा प्रातिष्ठत भगीरथः।  
यत्र तानि शरीराणि सागराणां महात्मनाम् ॥ १५ ॥  
प्लावनार्थं नरश्रेष्ठ पुण्येन सलिलेन च।

गङ्गाया धारणं कृत्वा हरो लोकनमस्कृतः ॥ १६ ॥  
कैलासं पर्वतश्रेष्ठं जगाम त्रिदशैः सह।  
समासाद्य समुद्रं च गङ्गया सहितो नृपः ॥ १७ ॥  
पूरयामास वेगेन समुद्रं वरुणालयम्।  
दुहितृत्वे च नृपतिर्गङ्गां समनुकल्पयत् ॥ १८ ॥

पितॄणां चोदकं तत्र ददौ पूर्णमनोरथः।  
एतत् ते सर्वमाख्यातं गङ्गा त्रिपथगा यथा ॥ १९ ॥

पूरणार्थं समुद्रस्य पृथिवीमवतारिता ।  
(कालेयाश्च यथा राजंस्त्रिदशैर्विनिपातिताः)  
समुद्रश्च यथा पीतः कारणार्थं महात्मना ॥ २० ॥  
वातापिश्च यथा नीतः क्षयं स ब्रह्महा प्रभो।  
अगस्त्येन महाराज यन्मां त्वं परिपृच्छसि ॥ २१ ॥