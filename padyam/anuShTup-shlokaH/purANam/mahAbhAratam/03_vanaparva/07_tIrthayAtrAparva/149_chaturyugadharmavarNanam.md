+++
title_full = "149 हनुमान्\u200cजीके द्वारा चारों युगोंके धर्मोंका वर्णन"
title = "१४९ चतुर्युगधर्मवर्णनम्"

+++


एवमुक्तो महाबाहुर्भीमसेनः प्रतापवान् ।  
प्रणिपत्य ततः प्रीत्या भ्रातरं हृष्टमानसः ॥ १ ॥  
उवाच श्लक्ष्णया वाचा हनूमन्तं कपीश्वरम्।  
मया धन्यतरो नास्ति यदार्यं दृष्टवानहम् ॥ २ ॥

अनुग्रहो मे सुमहांस्तृप्तिश्च तव दर्शनात्।  
एकं तु कृतमिच्छामि त्वयाद्य प्रियमात्मनः ॥ ३ ॥

यत् ते तदाऽऽसीत् प्लवतः सागरं मकरालयम्।  
रूपमप्रतिमं वीर तदिच्छामि निरीक्षितुम् ॥ ४ ॥  
एवं तुष्टो भविष्यामि श्रद्धास्यामि च ते वचः।  
एवमुक्तः स तेजस्वी प्रहस्य हरिरब्रवीत् ॥ ५ ॥

न तच्छक्यं त्वया द्रष्टुं रूपं नान्येन केनचित्।  
कालावस्था तदा ह्यन्या वर्तते सा न साम्प्रतम् ॥ ६ ॥

अन्यः कृतयुगे कालस्त्रेतायां द्वापरे परः।  
अयं प्रध्वंसनः कालो नाद्य तद् रूपमस्ति मे ॥ ७ ॥  
भूमिर्नद्यो नगाः शैलाः सिद्धा देवा महर्षयः।  
कालं समनुवर्तन्ते यथा भावा युगे युगे ॥ ८ ॥  
बलवर्ष्मप्रभावा हि प्रहीयन्त्युद्भवन्ति च।  
तदलं बत तद् रूपं द्रष्टुं कुरुकुलोद्वह।  
युगं समनुवर्तामि कालो हि दुरतिक्रमः ॥ ९ ॥

युगसंख्यां समाचक्ष्व आचारं च युगे युगे।  
धर्मकामार्थभावांश्च कर्मवीर्ये भवाभवौ ॥ १० ॥

कृतं नाम युगं तात यत्र धर्मः सनातनः।  
कृतमेव न कर्तव्यं तस्मिन् काले युगोत्तमे ॥ ११ ॥

न तत्र धर्माः सीदन्ति क्षीयन्ते न च वै प्रजाः।  
ततः कृतयुगं नाम कालेन गुणतां गतम् ॥ १२ ॥

देवदानवगन्धर्वयक्षराक्षसपन्नगाः ।  
नासन् कृतयुगे तात तदा न क्रयविक्रयः ॥ १३ ॥

न सामऋग्यजुर्वर्णाः क्रिया नासीच्च मानवी।  
अभिध्याय फलं तत्र धर्मः संन्यास एव च ॥ १४ ॥

न तस्मिन् युगसंसर्गे व्याधयो नेन्द्रियक्षयः।  
नासूया नापि रुदितं न दर्पो नापि वैकृतम् ॥ १५ ॥

न विग्रहः कुतस्तन्द्री न द्वेषो न च पैशुनम्।  
न भयं नापि संतापो न चेर्ष्या न च मत्सरः॥१६॥

ततः परमकं ब्रह्म सा गतिर्योगिनां परा।  
आत्मा च सर्वभूतानां शुक्लो नारायणस्तदा ॥ १७ ॥

ब्राह्मणाः क्षत्रिया वैश्याः शूद्राश्च कृतलक्षणाः।  
कृते युगे समभवन् स्वकर्मनिरताः प्रजाः ॥ १८ ॥

समाश्रयं समाचारं समज्ञानं च केवलम्।  
तदा हि समकर्माणो वर्णा धर्मानवाप्नुवन् ॥ १९ ॥

एकदेवसदायुक्ता एकमन्त्रविधिक्रियाः ।  
पृथग्धर्मास्त्वेकवेदा धर्ममेकमनुव्रताः ॥ २० ॥

चातुराश्रम्ययुक्तेन कर्मणा कालयोगिना ।  
अकामफलसंयोगात् प्राप्नुवन्ति परां गतिम् ॥ २१ ॥

आत्मयोगसमायुक्तो धर्मोऽयं कृतलक्षणः ।  
कृते युगे चतुष्पादश्चातुर्वण्यस्य शाश्वतः ॥ २२ ॥

एतत् कृतयुगं नाम त्रैगुण्यपरिवर्जितम्  
त्रेतामपि निबोध त्वं यस्मिन् सत्रं प्रवर्तते ॥ २३ ॥

पादेन ह्रसते धर्मो रक्ततां याति चाच्युतः।  
सत्यप्रवृत्ताश्च नराः क्रियाधर्मपरायणाः ॥ २४ ॥

ततो यज्ञाः प्रवर्तन्ते धर्माश्च विविधाः क्रियाः।  
त्रेतायां भावसंकल्पाः क्रियादानफलोपगाः ॥ २५ ॥

प्रचलन्ति न वै धर्मात् तपोदानपरायणाः।  
स्वधर्मस्थाः क्रियावन्तो नरास्त्रेतायुगेऽभवन् ॥ २६ ॥

द्वापरे च युगे धर्मो द्विभागोनः प्रवर्तते।  
विष्णुर्वै पीततां याति चतुर्धा वेद एव च ॥ २७ ॥

ततोऽन्ये च चतुर्वेदास्त्रिवेदाश्च तथापरे।  
द्विवेदाश्चैकवेदाश्चाप्यनृचश्च तथापरे ॥ २८ ॥

एवं शास्त्रेषु भिन्नेषु बहुधा नीयते क्रिया।  
तपोदानप्रवृत्ता च राजसी भवति प्रजा ॥ २९ ॥

एकवेदस्य चाज्ञानाद् वेदास्ते बहवः कृताः।  
सत्त्वस्य चेह विभ्रंशात् सत्ये कश्चिदवस्थितः ॥ ३० ॥

सत्यात् प्रच्यवमानानां व्याधयो बहवोऽभवन्।  
कामाश्चोपद्रवाश्चैव तदा वै दैवकारिताः ॥ ३१ ॥

यैरर्द्यमानाः सुभृशं तपस्तप्यन्ति मानवाः।  
कामकामाः स्वर्गकामा यज्ञांस्तन्वन्ति चापरे ॥ ३२ ॥

एवं द्वापरमासाद्य प्रजाः क्षीयन्त्यधर्मतः।  
पादेनैकेन कौन्तेय धर्मः कलियुगे स्थितः ॥ ३३ ॥

तामसं युगमासाद्य कृष्णो भवति केशवः।  
वेदाचाराः प्रशाम्यन्ति धर्मयज्ञक्रियास्तथा ॥ ३४ ॥

ईतयो व्याधयस्तन्द्री दोषाः क्रोधादयस्तथा।  
उपद्रवाः प्रवर्तन्ते आधयः क्षुद्भयं तथा ॥ ३५ ॥

युगेष्वावर्तमानेषु धर्मो व्यावर्तते पुनः।  
धर्मे व्यावर्तमाने तु लोको व्यावर्तते पुनः ॥ ३६ ॥

लोके क्षीणे क्षयं यान्ति भावा लोकप्रवर्तकाः।  
युगक्षयकृता धर्माः प्रार्थनानि विकुर्वते ॥ ३७ ॥

एतत् कलियुगं नाम अचिराद् यत् प्रवर्तते।  
युगानुवर्तनं त्वेतत् कुर्वन्ति चिरजीविनः ॥ ३८ ॥

यच्च ते मत्परिज्ञाने कौतूहलमरिंदम।  
अनर्थकेषु को भावः पुरुषस्य विजानतः ॥ ३९ ॥

एतत् ते सर्वमाख्यातं यन्मां त्वं परिपृच्छसि।  
युगसंख्यां महाबाहो स्वस्ति प्राप्नुहि गम्यताम् ॥ ४० ॥