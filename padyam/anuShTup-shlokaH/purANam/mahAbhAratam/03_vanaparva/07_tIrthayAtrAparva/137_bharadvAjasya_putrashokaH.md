+++
title_full = "137 भरद्वाजका पुत्रशोकसे विलाप करना, रैभ्यमुनिको शाप देना एवं स्वयं अग्निमें प्रवेश करना"
title = "१३७ भरद्वाजस्य पुत्रशोकः"

+++


भरद्वाजस्तु कौन्तेय कृत्वा स्वाध्यायमाह्निकम्।  
समित्कलापमादाय प्रविवेश स्वमाश्रमम् ॥ १ ॥  
तं स्म दृष्ट्वा पुरा सर्वे प्रत्युत्तिष्ठन्ति पावकाः।  
न त्वेनमुपतिष्ठन्ति हतपुत्रं तदाग्नयः ॥ २ ॥

वैकृतं त्वग्निहोत्रे स लक्षयित्वा महातपाः।  
तमन्धं शूद्रमासीनं गृहपालमथाब्रवीत् ॥ ३ ॥

किं नु मे नाग्नयः शूद्र प्रतिनन्दन्ति दर्शनम्।  
त्वं चापि न यथापूर्वं कच्चित् क्षेममिहाश्रमे ॥ ४ ॥  
कच्चिन्न रैभ्यं पुत्रो मे गतवानल्पचेतनः।  
एतदाचक्ष्व मे शीघ्रं न हि शुद्ध्यति मे मनः॥५॥

रैभ्यं यातो नूनमयं पुत्रस्ते मन्दचेतनः।  
तथा हि निहतः शेते राक्षसेन बलीयसा ॥ ६ ॥

प्रकाल्यमानस्तेनायं शूलहस्तेन रक्षसा ।  
अग्न्यागारं प्रति द्वारि मया दोर्भ्यां निवारितः ॥ ७ ॥

ततः स विहताशोऽत्र जलकामोऽशुचिर्ध्रुवम्।  
निहतः सोऽतिवेगेन शूलहस्तेन रक्षसा ॥ ८ ॥

भरद्वाजस्तु तच्छ्रुत्वा शूद्रस्य विप्रियं महत्।  
गतासुं पुत्रमादाय विललाप सुदुःखितः ॥ ९ ॥

ब्राह्मणानां किलार्थाय ननु त्वं तप्तवांस्तपः।  
द्विजानामनधीता वै वेदाः सम्प्रतिभान्त्विति ॥ १० ॥

तथा कल्याणशीलस्त्वं ब्राह्मणेषु महात्मसु।  
अनागाः सर्वभूतेषु कर्कशत्वमुपेयिवान् ॥ ११ ॥

प्रतिषिद्धो मया तात रैभ्यावसथदर्शनात्।  
गतवानेव तं द्रष्टुं कालान्तकयमोपमम् ॥ १२ ॥  
यः स जानन्‌ महातेजा वृद्धस्यैकं ममात्मजम्।  
गतवानेव कोपस्य वशं परमदुर्मतिः ॥ १३ ॥

पुत्रशोकमनुप्राप्त एष रैभ्यस्य कर्मणा।  
त्यक्ष्यामि त्वामृते पुत्र प्राणानिष्टतमान् भुवि ॥ १४ ॥

यथाहं पुत्रशोकेन देहं त्यक्ष्यामि किल्बिषी।  
तथा ज्येष्ठः सुतो रैभ्यं हिंस्याच्छीघ्रमनागसम् ॥ १५ ॥

सुखिनो वै नरा येषां जात्या पुत्रो न विद्यते।  
ते पुत्रशोकमप्राप्य विचरन्ति यथासुखम् ॥ १६ ॥

ये तु पुत्रकृताच्छोकाद् भृशं व्याकुलचेतसः।  
शपन्तीष्टान् सखीनार्तास्तेभ्यः पापतरो नु कः ॥ १७ ॥

परासुश्च सुतो दृष्टः शप्तश्चेष्टः सखा मया।  
ईदृशीमापदं कोऽत्र द्वितीयोऽनुभविष्यति ॥ १८ ॥

विलप्यैवं बहुविधं भरद्वाजोऽदहत् सुतम्।  
सुसमिद्धं ततः पश्चात् प्रविवेश हुताशनम् ॥ १९ ॥