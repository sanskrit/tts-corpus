+++
title_full = "136 यवक्रीतका रैभ्यमुनिकी पुत्रवधूके साथ व्यभिचार और रैभ्यमुनिके क्रोधसे उत्पन्न राक्षसके द्वारा उसकी मृत्यु"
title = "१३६ यवक्रीतस्य मृत्युः"

+++


चङ्क्रम्यमाणः स तदा यवक्रीरकुतोभयः।  
जगाम माधवे मासि रैभ्याश्रमपदं प्रति ॥ १ ॥

स ददर्शाश्रमे रम्ये पुष्पितद्रुमभूषिते।  
विचरन्तीं स्नुषां तस्य किन्नरीमिव भारत ॥ २ ॥

यवक्रीस्तामुवाचेदमुपातिष्ठस्व मामिति ।  
निर्लज्जो लज्जया युक्तां कामेन हृतचेतनः ॥ ३ ॥

सा तस्य शीलमाज्ञाय तस्माच्छापाच्च बिभ्यती।  
तेजस्वितां च रैभ्यस्य तथेत्युक्त्वाऽऽजगाम ह ॥ ४ ॥

तत एकान्तमुन्नीय मज्जयामास भारत।  
आजगाम तदा रैभ्यः स्वमाश्रममरिंदम ॥ ५ ॥

रुदतीं च स्नुषां दृष्ट्वा भार्यामार्तां परावसोः।  
सान्त्वयन् श्लक्ष्णया वाचा पर्यपृच्छद् युधिष्ठिर ॥ ६ ॥  
सा तस्मै सर्वमाचष्ट यवक्रीभाषितं शुभा।  
प्रत्युक्तं च यवक्रीतं प्रेक्षापूर्वं तथाऽऽत्मना ॥ ७ ॥

शृण्वानस्यैव रैभ्यस्य यवक्रीत विचेष्टितम्।  
दहन्निव तदा चेतः क्रोधः समभवन्महान् ॥ ८ ॥

स तदा मन्युनाऽऽविष्टस्तपस्वी कोपनो भृशम्।  
अवलुच्य जटामेकां जुहावाग्नौ सुसंस्कृते ॥ ९ ॥

ततः समभवन्नारी तस्या रूपेण सम्मिता।  
अवलुच्यापरां चापि जुहावाग्नौ जटां पुनः ॥ १० ॥

ततः समभवद् रक्षो घोराक्षं भीमदर्शनम्।  
अब्रूतां तौ तदा रैभ्यं किं कार्यं करवावहै ॥ ११ ॥

तावब्रवीदृषिः क्रुद्धो यवक्रीर्वध्यतामिति ।  
जग्मतुस्तौ तथेत्युक्त्वा यवक्रीतजिघांसया ॥ १२ ॥

ततस्तं समुपास्थाय कृत्या सृष्टा महात्मना।  
कमण्डलुं जहारास्य मोहयित्वेव भारत ॥ १३ ॥

उच्छिष्टं तु यवक्रीतमपकृष्टकमण्डलुम् ।  
तत उद्यतशूलः स राक्षसः समुपाद्रवत् ॥ १४ ॥

तमापतन्तं सम्प्रेक्ष्य शूलहस्तं जिघांसया।  
यवक्रीः सहसोत्थाय प्राद्रवद् येन वै सरः ॥ १५ ॥

जलहीनं सरो दृष्ट्वा यवक्रीस्त्वरितः पुनः।  
जगाम सरितः सर्वास्ताश्चाप्यासन्‌ विशोषिताः ॥ १६ ॥

स काल्यमानो घोरेण शूलहस्तेन रक्षसा।  
अग्निहोत्रं पितुर्भीतः सहसा प्रविवेश ह ॥ १७ ॥

स वै प्रविशमानस्तु शूद्रेणान्धेन रक्षिणा।  
निगृहीतो बलाद् द्वारि सोऽवातिष्ठत पार्थिव ॥ १८ ॥

निगृहीतं तु शूद्रेण यवक्रीतं स राक्षसः।  
ताडयामास शूलेन स भिन्नहृदयोऽपतत् ॥ १९ ॥

यवक्रीतं स हत्वा तु राक्षसो रैभ्यमागमत्।  
अनुज्ञातस्तु रैभ्येण तया नार्या सहावसत् ॥ २० ॥