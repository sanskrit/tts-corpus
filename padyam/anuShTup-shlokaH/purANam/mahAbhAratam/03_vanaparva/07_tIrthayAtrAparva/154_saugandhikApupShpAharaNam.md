+++
title_full = "154 भीमसेनके द्वारा क्रोधवश नामक राक्षसोंकी पराजय और द्रौपदीके लिये सौगन्धिक कमलोंका संग्रह करना"
title = "१५४ सौगन्धिकापुप्ष्पाहरणम्"

+++


पाण्डवो भीमसेनोऽहं धर्मराजादनन्तरः ।  
विशालां बदरीं प्राप्तो भ्रातृभिः सह राक्षसाः ॥ १ ॥  
अपश्यत् तत्र पाञ्चाली सौगन्धिकमनुत्तमम्।  
अनिलोढमितो नूनं सा बहूनि परीप्सति ॥ २ ॥

तस्या मामनवद्याङ्ग्या धर्मपत्न्याः प्रिये स्थितम्।  
पुष्पाहारमिह प्राप्तं निबोधत निशाचराः ॥ ३ ॥

आक्रीडोऽयं कुबेरस्य दयितः पुरुषर्षभ।  
नेह शक्यं मनुष्येण विहर्तुं मर्त्यधर्मणा ॥ ४ ॥

देवर्षयस्तथा यक्षा देवाश्चात्र वृकोदर।  
आमन्त्र्य यक्षप्रवरं पिबन्ति रमयन्ति च।  
गन्धर्वाप्सरसश्चैव विहरन्त्यत्र पाण्डव ॥ ५ ॥

अन्यायेनेह यः कश्चिदवमान्य धनेश्वरम्।  
विहर्तुमिच्छेद् दुर्वृत्तः स विनश्येन्न संशयः ॥ ६ ॥

तमनादृत्य पद्मानि जिहीर्षसि बलादृतः।  
धर्मराजस्य चात्मानं ब्रवीषि भ्रातरं कथम् ॥ ७ ॥

आमन्त्र्य यक्षराजं वै ततः पिब हरस्व च।  
नातोऽन्यथा त्वया शक्यं किंचित् पुष्करमीक्षितुम् ॥ ८ ॥

राक्षसास्तं न पश्यामि धनेश्वरमिहान्तिके।  
दृष्ट्वापि च महाराजं नाहं याचितुमुत्सहे ॥ ९ ॥  
न हि याचन्ति राजान एष धर्मः सनातनः।  
न चाहं हातुमिच्छामि क्षात्रधर्मं कथंचन ॥ १० ॥

इयं च नलिनी रम्या जाता पर्वतनिर्झरे।  
नेयं भवनमासाद्य कुबेरस्य महात्मनः ॥ ११ ॥

तुल्या हि सर्वभूतानामियं वैश्रवणस्य च।  
एवं गतेषु द्रव्येषु कः कं याचितुमर्हति ॥ १२ ॥

इत्युक्त्वा राक्षसान् सर्वान् भीमसेनो ह्यमर्षणः।  
व्यगाहत महाबाहुर्नलिनीं तां महाबलः ॥ १३ ॥

ततः स राक्षसैर्वाचा प्रतिषिद्धः प्रतापवान्।  
मा मैवमिति सक्रोधैर्भर्त्सयद्भिः समन्ततः ॥ १४ ॥

कदर्थीकृत्य तु स तान् राक्षसान् भीमविक्रमः।  
व्यगाहत महातेजास्ते तं सर्वे न्यवारयन् ॥ १५ ॥

गृह्णीत बध्नीत विकर्ततेमं  
पचाम खादाम च भीमसेनम्।  
क्रुद्धा ब्रुवन्तोऽभिययुर्द्रुतं ते  
शस्त्राणि चोद्यम्य विवृत्तनेत्राः ॥ १६ ॥

ततः स गुर्वीं यमदण्डकल्पां  
महागदां काञ्चनपट्टनद्धाम् ।  
प्रगृह्य तानभ्यपतत् तरस्वी  
ततोऽब्रवीत् तिष्ठत तिष्ठतेति ॥ १७ ॥

ते तं तदा तोमरपट्टिशाद्यै-  
र्व्याविद्धशस्त्रैः सहसा निपेतुः ।  
जिघांसवः क्रोधवशाः सुभीमा  
भीमं समन्तात् परिवव्रुरुग्राः ॥ १८ ॥  
वातेन कुन्त्यां बलवान् सुजातः  
शूरस्तरस्वी द्विषतां निहन्ता ।  
सत्ये च धर्मे च रतः सदैव  
पराक्रमे शत्रुभिरप्रधृष्यः ॥ १९ ॥

तेषां स मार्गान् विविधान् महात्मा  
विहत्य शस्त्राणि च शात्रवाणाम्।  
यथा प्रवीरान् निजघान भीमः  
परं शतं पुष्करिणीसमीपे ॥ २० ॥

ते तस्य वीर्यं च बलं च दृष्ट्वा  
विद्याबलं बाहुबलं तथैव ।  
अशक्नुवन्तः सहितं समन्ताद्  
द्रुतं प्रवीराः सहसा निवृत्ताः ॥ २१ ॥

विदीर्यमाणास्तत एव तूर्ण-  
माकाशमास्थाय विमूढसंज्ञाः ।  
कैलासशृङ्गाण्यभिदुद्रुवुस्ते  
भीमार्दिताः क्रोधवशाः प्रभग्नाः ॥ २२ ॥

स शक्रवद् दानवदैत्यसङ्घान्  
विक्रम्य जित्वा च रणेऽरिसङ्घान्।  
विगाह्य तां पुष्करिणीं जितारिः  
कामाय जग्राह ततोऽम्बुजानि ॥ २३ ॥

ततः स पीत्वामृतकल्पमम्भो  
भूयो बभूवोत्तमवीर्यतेजाः ।  
उत्पाट्य जग्राह च सोऽम्बुजानि  
सौगन्धिकान्युत्तमगन्धवन्ति ॥ २४ ॥

ततस्तु ते क्रोधवशाः समेत्य  
धनेश्वरं भीमबलप्रणुन्नाः ।  
भीमस्य वीर्यं च बलं च संख्ये  
यथावदाचख्युरतीव भीताः ॥ २५ ॥

तेषां वचस्तत् तु निशम्य देवः  
प्रहस्य रक्षांसि ततोऽभ्युवाच ।  
गृह्णातु भीमो जलजानि कामात्  
कृष्णानिमित्तं विदितं ममैतत् ॥ २६ ॥

ततोऽभ्यनुज्ञाप्य धनेश्वरं ते  
जग्मुः कुरूणां प्रवरं विरोषाः।  
भीमं च तस्यां ददृशुर्नलिन्यां  
यथोपजोषं विहरन्तमेकम् ॥ २७ ॥