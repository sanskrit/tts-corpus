+++
title_full = "131 राजा उशीनरद्वारा बाजको अपने शरीरका मांस देकर शरणमें आये हुए कबूतरके प्राणोंकी रक्षा करना"
title = "१३१ कपोतस्य रक्षणम्"

+++


धर्मात्मानं त्वाहुरेकं सर्वे राजन् महीक्षितः।  
सर्वधर्मविरुद्धं त्वं कस्मात् कर्म चिकीर्षसि ॥ १ ॥  
विहितं भक्षणं राजन् पीड्यमानस्य मे क्षुधा।  
मा रक्षीर्धर्मलोभेन धर्ममुत्सृष्टवानसि ॥ २ ॥

संत्रस्तरूपस्त्राणार्थी त्वत्तो भीतो महाद्विज।  
मत्सकाशमनुप्राप्तः प्राणगृध्नुरयं द्विजः ॥ ३ ॥  
एवमभ्यागतस्येह कपोतस्याभयार्थिनः ।  
अप्रदाने परं धर्मं कथं श्येन न पश्यसि ॥ ४ ॥

प्रस्पन्दमानः सम्भ्रान्तः कपोतः श्येन लक्ष्यते।  
मत्सकाशं जीवितार्थी तस्य त्यागो विगर्हितः ॥ ५ ॥  
यो हि कश्चिद् द्विजान् हन्याद् गां वा लोकस्य मातरम्।  
शरणागतं च त्यजते तुल्यं तेषां हि पातकम् ॥ ६ ॥

आहारात् सर्वभूतानि सम्भवन्ति महीपते।  
आहारेण विवर्धन्ते तेन जीवन्ति जन्तवः ॥ ७ ॥

शक्यते दुस्त्यजेऽप्यर्थे चिररात्राय जीवितुम्।  
न तु भोजनमुत्सृज्य शक्यं वर्तयितुं चिरम् ॥ ८ ॥

भक्ष्याद् वियोजितस्याद्य मम प्राणा विशाम्पते।  
विसृज्य कायमेष्यन्ति पन्थानमकुतोभयम् ॥ ९ ॥  
प्रमृते मयि धर्मात्मन् पुत्रदारादि नङ्‌क्ष्यति।  
रक्षमाणः कपोतं त्वं बहून् प्राणान् न रक्षसि ॥ १० ॥

धर्मं यो बाधते धर्मो न स धर्मः कुधर्म तत्।  
अविरोधात् तु यो धर्मः स धर्मः सत्यविक्रम ॥ ११ ॥

विरोधिषु महीपाल निश्चित्य गुरुलाघवम्।  
न बाधा विद्यते यत्र तं धर्मं समुपाचरेत् ॥ १२ ॥

गुरुलाघवमादाय धर्माधर्मविनिश्चये ।  
यतो भूयांस्ततो राजन् कुरुष्व धर्मनिश्चयम् ॥ १३ ॥

बहुकल्याणसंयुक्तं भाषसे विहगोत्तम ।  
सुपर्णः पक्षिराट् किं त्वं धर्मज्ञश्चास्यसंशयम् ॥ १४ ॥

तथा हि धर्मसंयुक्तं बहु चित्रं च भाषसे।  
न तेऽस्त्यविदितं किंचिदिति त्वां लक्षयाम्यहम् ॥ १५ ॥

शरणैषिपरित्यागं कथं साध्विति मन्यसे।  
आहारार्थं समारम्भस्तव चायं विहंगम ॥ १६ ॥

शक्यश्चाप्यन्यथा कर्तुमाहारोऽप्यधिकस्त्वया ।  
गोवृषो वा वराहो वा मृगो वा महिषोऽपि वा।  
त्वदर्थमद्य क्रियतां यच्चान्यदिह काङ्‌क्षसि ॥ १७ ॥

न वराहं न चोक्षाणं न मृगान् विविधांस्तथा।  
भक्षयामि महाराज किं ममान्येन केनचित् ॥ १८ ॥

यस्तु मे देवविहितो भक्षः क्षत्रियपुङ्गव।  
तमुत्सृज महीपाल कपोतमिममेव मे ॥ १९ ॥

श्येनः कपोतानत्तीति स्थितिरेषा सनातनी।  
मा राजन् सारमज्ञात्वा कदलीस्कन्धमाश्रय ॥ २० ॥

राष्ट्रं शिबीनामृद्धं वै ददानि तव खेचर।  
यं वा कामयसे कामं श्येन सर्वं ददानि ते॥२१॥

विनेमं पक्षिणं श्येन शरणार्थिनमागतम्।  
येनेमं वर्जयेथास्त्वं कर्मणा पक्षिसत्तम।  
तदाचक्ष्व करिष्यामि न हि दास्ये कपोतकम् ॥ २२ ॥

उशीनर कपोते ते यदि स्नेहो नराधिप।  
आत्मनो मांसमुत्कृत्य कपोततुलया धृतम् ॥ २३ ॥  
यदा समं कपोतेन तव मांसं नृपोत्तम।  
तदा देयं तु तन्मह्यं सा मे तुष्टिर्भविष्यति ॥ २४ ॥

अनुग्रहमिमं मन्ये श्येन यन्माभियाचसे।  
तस्मात् तेऽद्य प्रदास्यामि स्वमांसं तुलया धृतम् ॥ २५ ॥

उत्कृत्य स स्वयं मांसं राजा परमधर्मवित्।  
तोलयामास कौन्तेय कपोतेन समं विभो ॥ २६ ॥

ध्रियमाणः कपोतस्तु मांसेनात्यतिरिच्यते ।  
पुनश्चोत्कृत्य मांसानि राजा प्रादादुशीनरः ॥ २७ ॥  
न विद्यते यदा मांसं कपोतेन समं धृतम्।  
तत उत्कृत्तमांसोऽसावारुरोह स्वयं तुलाम् ॥ २८ ॥

इन्द्रोऽहमस्मि धर्मज्ञ कपोतो हव्यवाडयम्।  
जिज्ञासमानौ धर्मं त्वां यज्ञवाटमुपागतौ ॥ २९ ॥

यत् ते मांसानि गात्रेभ्य उत्कृत्तानि विशाम्पते।  
एषा ते भास्वती कीर्तिर्लोकानभिभविष्यति ॥ ३० ॥

यावल्लोके मनुष्यास्त्वां कथयिष्यन्ति पार्थिव।  
तावत्‌ कीर्तिश्च लोकाश्च स्थास्यन्ति तव शाश्वताः ॥ ३१ ॥

इत्येवमुक्त्वा राजानमारुरोह दिवं पुनः।  
उशीनरोऽपि धर्मात्मा धर्मेणावृत्य रोदसी ॥ ३२ ॥  
विभ्राजमानो वपुषाप्यारुरोह त्रिविष्टपम् ।  
तदेतत् सदनं राजन् राज्ञस्तस्य महात्मनः ॥ ३३ ॥  
पश्यस्वैतन्मया सार्धं पुण्यं पापप्रमोचनम्।  
तत्र वै सततं देवा मुनयश्च सनातनाः।  
दृश्यन्ते ब्राह्मणै राजन् पुण्यवद्‌भिर्महात्मभिः ॥ ३४ ॥