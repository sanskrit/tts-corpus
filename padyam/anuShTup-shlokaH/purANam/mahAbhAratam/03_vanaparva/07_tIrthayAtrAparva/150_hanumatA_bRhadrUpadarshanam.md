+++
title_full = "150 श्रीहनुमान्\u200cजीके द्वारा भीमसेनको अपने विशाल रूपका प्रदर्शन और चारों वर्णोंके धर्मोंका प्रतिपादन"
title = "१५० हनुमता बृहद्रूपदर्शनम्"

+++


पूर्वरूपमदृष्ट्वा ते न यास्यामि कथंचन।  
यदि तेऽहमनुग्राह्यो दर्शयात्मानमात्मना ॥ १ ॥

एवमुक्तस्तु भीमेन स्मितं कृत्वा प्लवंगमः।  
तद् रूपं दर्शयामास यद् वै सागरलङ्घने ॥ २ ॥

भ्रातुः प्रियमभीप्सन् वै चकार सुमहद् वपुः।  
देहस्तस्य ततोऽतीव वर्धत्यायामविस्तरैः ॥ ३ ॥  
सद्रुमं कदलीषण्डं छादयन्नमितद्युतिः ।  
गिरेश्चोच्छ्रयमाक्रम्य तस्थौ तत्र च वानरः ॥ ४ ॥

समुच्छ्रितमहाकायो द्वितीय इव पर्वतः।  
ताम्रेक्षणस्तीक्ष्णदंष्ट्रो भृकुटीकुटिलाननः ॥ ५ ॥

दीर्घलाङ्गूलमाविध्य दिशो व्याप्य स्थितः कपिः।  
तद् रूपं महदालक्ष्य भ्रातुः कौरवनन्दनः ॥ ६ ॥  
विसिष्मिये तदा भीमो जहृषे च पुनः पुनः।  
तमर्कमिव तेजोभिः सौवर्णमिव पर्वतम् ॥ ७ ॥  
प्रदीप्तमिव चाकाशं दृष्ट्वा भीमो न्यमीलयत्।  
आबभाषे च हनुमान् भीमसेनं स्मयन्निव ॥ ८ ॥

एतावदिह शक्तस्त्वं द्रष्टुं रूपं ममानघ।  
वर्धेऽहं चाप्यतो भूयो यावन्मे मनसि स्थितम्।  
भीमशत्रुषु चात्यर्थं वर्धते मूर्तिरोजसा ॥ ९ ॥

तदद्भुतं महारौद्रं विन्ध्यपर्वतसंनिभम् ।  
दृष्ट्वा हनूमतो वर्ष्म सम्भ्रान्तः पवनात्मजः ॥ १० ॥  
प्रत्युवाच ततो भीमः सम्प्रहृष्टतनूरुहः।  
कृताञ्जलिरदीनात्मा हनूमन्तमवस्थितम् ॥ ११ ॥

दृष्टं प्रमाणं विपुलं शरीरस्यास्य ते विभो।  
संहरस्व महावीर्य स्वयमात्मानमात्मना ॥ १२ ॥

न हि शक्नोमि त्वां द्रष्टुं दिवाकरमिवोदितम्।  
अप्रमेयमनाधृष्यं मैनाकमिव पर्वतम् ॥ १३ ॥

विस्मयश्चैव मे वीर सुमहान् मनसोऽद्य वै।  
यद् रामस्त्वयि पार्श्वस्थे स्वयं रावणमभ्यगात् ॥ १४ ॥

त्वमेव शक्तस्तां लङ्कां सयोधां सहवाहनाम्।  
स्वबाहुबलमाश्रित्य विनाशयितुमञ्जसा ॥ १५ ॥

न हि ते किंचिदप्राप्यं मारुतात्मज विद्यते।  
तव नैकस्य पर्याप्तो रावणः सगणो युधि ॥ १६ ॥

एवमुक्तस्तु भीमेन हनूमान् प्लवगोत्तमः।  
प्रत्युवाच ततो वाक्यं स्निग्धगम्भीरया गिरा ॥ १७ ॥

एवमेतन्महाबाहो यथा वदसि भारत।  
भीमसेन न पर्याप्तो ममासौ राक्षसाधमः ॥ १८ ॥

मया तु निहते तस्मिन् रावणे लोककण्टके।  
कीर्तिर्नश्येद् राघवस्य तत एतदुपेक्षितम् ॥ १९ ॥

तेन वीरेण तं हत्वा सगणं राक्षसाधमम्।  
आनीता स्वपुरं सीता कीर्तिश्चाख्यापिता नृषु ॥ २० ॥

तद् गच्छ विपुलप्रज्ञ भ्रातुः प्रियहिते रतः।  
अरिष्टं क्षेममध्वानं वायुना परिरक्षितः ॥ २१ ॥

एष पन्थाः कुरुश्रेष्ठ सौगन्धिकवनाय ते।  
द्रक्ष्यसे धनदोद्यानं रक्षितं यक्षराक्षसैः ॥ २२ ॥

न च ते तरसा कार्यः कुसुमावचयः स्वयम्।  
दैवतानि हि मान्यानि पुरुषेण विशेषतः ॥ २३ ॥

बलिहोमनमस्कारैर्मन्त्रैश्च भरतर्षभ ।  
दैवतानि प्रसादं हि भक्त्या कुर्वन्ति भारत ॥ २४ ॥

मा तात साहसं कार्षीः स्वधर्मं परिपालय।  
स्वधर्मस्थः परं धर्मं बुध्यस्व गमयस्व च ॥ २५ ॥

न हि धर्ममविज्ञाय वृद्धाननुपसेव्य च।  
धर्मार्थौ वेदितुं शक्यौ बृहस्पतिसमैरपि ॥ २६ ॥

अधर्मो यत्र धर्माख्यो धर्मश्चाधर्मसंज्ञितः।  
स विज्ञेयो विभागेन यत्र मुह्यन्त्यबुद्धयः ॥ २७ ॥

आचारसम्भवो धर्मो धर्मे वेदाः प्रतिष्ठिताः।  
वेदैर्यज्ञाः समुत्पन्ना यज्ञैर्देवाः प्रतिष्ठिताः ॥ २८ ॥

वेदाचारविधानोक्तैर्यज्ञैर्धार्यन्ति देवताः ।  
बृहस्पत्युशनःप्रोक्तैर्नयैर्धार्यन्ति मानवाः ॥ २९ ॥

पण्याकरवणिज्याभिः कृष्यागोजाविपोषणैः ।  
विद्यया धार्यते सर्वं धर्मैरेतैर्द्विजातिभिः ॥ ३० ॥

त्रयी वार्ता दण्डनीतिस्तिस्रो विद्या विजानताम्।  
ताभिः सम्यक् प्रयुक्ताभिर्लोकयात्रा विधीयते ॥ ३१ ॥

सा चेद् धर्मकृता न स्यात् त्रयीधर्ममृते भुवि।  
दण्डनीतिमृते चापि निर्मर्यादमिदं भवेत् ॥ ३२ ॥

वार्ताधर्मे ह्यवर्तिन्यो विनश्येयुरिमाः प्रजाः।  
सुप्रवृत्तैस्त्रिभिर्ह्येतैर्धर्मं सूयन्ति वै प्रजाः ॥ ३३ ॥

द्विजातीनामृतं धर्मो ह्येकश्चैवैकलक्षणः ।  
यज्ञाध्ययनदानानि त्रयः साधारणाः स्मृताः ॥ ३४ ॥

याजनाध्यापनं विप्रे धर्मश्चैव प्रतिग्रहः।  
पालनं क्षत्रियाणां वै वैश्यधर्मश्च पोषणम् ॥ ३५ ॥

शुश्रूषा च द्विजातीनां शूद्राणां धर्म उच्यते।  
भैक्ष्यहोमव्रतैर्हीनास्तथैव गुरुवासिताः ॥ ३६ ॥

क्षत्रधर्मोऽत्र कौन्तेय तव धर्मोऽत्र रक्षणम्।  
स्वधर्मं प्रतिपद्यस्व विनीतो नियतेन्द्रियः ॥ ३७ ॥

वृद्धैः सम्मन्त्र्य सद्भिश्च बुद्धिमद्भिः श्रुतान्वितैः।  
आस्थितः शास्ति दण्डेन व्यसनी परिभूयते ॥ ३८ ॥

निग्रहानुग्रहैः सम्यग् यदा राजा प्रवर्तते।  
तदा भवन्ति लोकस्य मर्यादाः सुव्यवस्थिताः ॥ ३९ ॥

तस्माद् देशे च दुर्गे च शत्रुमित्रबलेषु च।  
नित्यं चारेण बोद्धव्यं स्थानं वृद्धिः क्षयस्तथा ॥ ४० ॥

राज्ञामुपायश्चारश्च बुद्धिमन्त्रपराक्रमाः ।  
निग्रहप्रग्रहौ चैव दाक्ष्यं वै कार्यसाधकम् ॥ ४१ ॥

साम्ना दानेन भेदेन दण्डेनोपेक्षणेन च।  
साधनीयानि कर्माणि समासव्यासयोगतः ॥ ४२ ॥

मन्त्रमूला नयाः सर्वे चाराश्च भरतर्षभ।  
सुमन्त्रितेन या सिद्धिस्तां द्विजैः सह मन्त्रयेत् ॥ ४३ ॥

स्त्रिया मूढेन बालेन लुब्धेन लघुनापि वा।  
न मन्त्रयीत गुह्यानि येषु चोन्मादलक्षणम् ॥ ४४ ॥

मन्त्रयेत् सह विद्वद्भिः शक्तैः कर्माणि कारयेत्।  
स्निग्धैश्च नीतिविन्यासान् मूर्खान् सर्वत्र वर्जयेत् ॥ ४५ ॥

धार्मिकान् धर्मकार्येषु अर्थकार्येषु पण्डितान्।  
स्त्रीषु क्लीबान्‌ नियुञ्जीत क्रूरान्‌ क्रूरेषु कर्मसु ॥ ४६ ॥

स्वेभ्यश्चैव परेभ्यश्च कार्याकार्यसमुद्भवा ।  
बुद्धिः कर्मसु विज्ञेया रिपूणां च बलाबलम् ॥ ४७ ॥

बुद्ध‌्या स्वप्रतिपन्नेषु कुर्यात् साधुष्वनुग्रहम्।  
निग्रहं चाप्यशिष्टेषु निर्मर्यादेषु कारयेत् ॥ ४८ ॥

निग्रहे प्रग्रहे सम्यग् यदा राजा प्रवर्तते।  
तदा भवति लोकस्य मर्यादा सुव्यवस्थिता ॥ ४९ ॥

एष तेऽभिहितः पार्थ घोरो धर्मो दुरन्वयः।  
तं स्वधर्मविभागेन विनयस्थोऽनुपालय ॥ ५० ॥

तपोधर्मदमेज्याभिर्विप्रा यान्ति यथा दिवम्।  
दानातिथ्यक्रियाधर्मैर्यान्ति वैश्याश्च सद्‌गतिम् ॥ ५१ ॥  
क्षत्रं याति तथा स्वर्गं भुवि निग्रहपालनैः।  
सम्यक् प्रणीतदण्डा हि कामद्वेषविवर्जिताः।  
अलुब्धा विगतक्रोधाः सतां यान्ति सलोकताम् ॥ ५२ ॥