+++
title_full = "135 कर्दमिलक्षेत्र आदि तीर्थोंकी महिमा, रैभ्य एवं भरद्वाजपुत्र यवक्रीत मुनिकी कथा तथा ऋषियोंका अनिष्ट करनेके कारण मेधावीकी मृत्यु"
title = "१३५ यवक्रीतमुनिकथा"

+++


एषा मधुविला राजन् समङ्गा सम्प्रकाशते।  
एतत् कर्दमिलं नाम भरतस्याभिषेचनम् ॥ १ ॥

अलक्ष्म्या किल संयुक्तो वृत्रं हत्वा शचीपतिः।  
आप्लुतः सर्वपापेभ्यः समङ्गायां व्यमुच्यत ॥ २ ॥

एतद् विनशनं कुक्षौ मैनाकस्य नरर्षभ।  
अदितिर्यत्र पुत्रार्थं तदन्नमपचत् पुरा ॥ ३ ॥

एनं पर्वतराजानमारुह्य भरतर्षभाः ।  
अयशस्यामसंशब्द्यामलक्ष्मीं व्यपनोत्स्यथ ॥ ४ ॥

एते कनखला राजन्नृषीणां दयिता नगाः।  
एषा प्रकाशते गङ्गा युधिष्ठिर महानदी ॥ ५ ॥

सनत्कुमारो भगवानत्र सिद्धिमगात् पुरा।  
आजमीढावगाह्यैनां सर्वपापैः प्रमोक्ष्यसे ॥ ६ ॥

अपां ह्रदं च पुण्याख्यं भृगुतुङ्गं च पर्वतम्।  
उष्णीगङ्गे च कौन्तेय सामात्यः समुपस्पृश ॥ ७ ॥

आश्रमः स्थूलशिरसो रमणीयः प्रकाशते।  
अत्र मानं च कौन्तेय क्रोधं चैव विवर्जय ॥ ८ ॥

एष रैभ्याश्रमः श्रीमान् पाण्डवेय प्रकाशते।  
भारद्वाजो यत्र कविर्यवक्रीतो व्यनश्यत ॥ ९ ॥

कथं युक्तोऽभवदृषिर्भरद्वाजः प्रतापवान् ।  
किमर्थं च यवक्रीतः पुत्रोऽनश्यत वै मुनेः ॥ १० ॥

एतत् सर्वं यथावृत्तं श्रोतुमिच्छामि तत्त्वतः।  
कर्मभिर्देवकल्पानां कीर्त्यमानैर्भृशं रमे ॥ ११ ॥

भरद्वाजश्च रैभ्यश्च सखायौ सम्बभूवतुः।  
तावूषतुरिहात्यन्तं प्रीयमाणावनन्तरम् ॥ १२ ॥

रैभ्यस्य तु सुतावास्तामर्वावसुपरावसू ।  
आसीद् यवक्रीः पुत्रस्तु भरद्वाजस्य भारत ॥ १३ ॥

रैभ्यो विद्वान् सहापत्यस्तपस्वी चेतरोऽभवत्।  
तयोश्चाप्यतुला कीर्तिर्बाल्यात् प्रभृति भारत ॥ १४ ॥

यवक्रीः पितरं दृष्ट्वा तपस्विनमसत्कृतम्।  
दृष्ट्वा च सत्कृतं विप्रै रैभ्यं पुत्रैः सहानघ ॥ १५ ॥

पर्यतप्यत तेजस्वी मन्युनाभिपरिप्लुतः ।  
तपस्तेपे ततो घोरं वेदज्ञानाय पाण्डव ॥ १६ ॥

स समिद्धे महत्यग्नौ शरीरमुपतापयन्।  
जनयामास संतापमिन्द्रस्य सुमहातपाः ॥ १७ ॥

तत इन्द्रो यवक्रीतमुपगम्य युधिष्ठिर।  
अब्रवीत् कस्य हेतोस्त्वमास्थितस्तप उत्तमम् ॥ १८ ॥

द्विजानामनधीता वै वेदाः सुरगणार्चित।  
प्रतिभान्त्विति तप्येऽहमिदं परमकं तपः ॥ १९ ॥

स्वाध्यायार्थं समारम्भो ममायं पाकशासन।  
तपसा ज्ञातुमिच्छामि सर्वज्ञानानि कौशिक ॥ २० ॥

कालेन महता वेदाः शक्या गुरुमुखाद् विभो।  
प्राप्तुं तस्मादयं यत्नः परमो मे समास्थितः ॥ २१ ॥

अमार्ग एष विप्रर्षे येन त्वं यातुमिच्छसि।  
किं विघातेन ते विप्र गच्छाधीहि गुरोर्मुखात् ॥ २२ ॥

एवमुक्त्वा गतः शक्रो यवक्रीरपि भारत।  
भूय एवाकरोद् यत्नं तपस्यमितविक्रमः ॥ २३ ॥

घोरेण तपसा राजंस्तप्यमानो महत् तपः।  
संतापयामास भृशं देवेन्द्रमिति नः श्रुतम् ॥ २४ ॥

तं तथा तप्यमानं तु तपस्तीव्रं महामुनिम्।  
उपेत्य बलभिद् देवो वारयामास वै पुनः ॥ २५ ॥  
अशक्योऽर्थः समारब्धो नैतद् बुद्धिकृतं तव।  
प्रतिभास्यन्ति वै वेदास्तव चैव पितुश्च ते ॥ २६ ॥

न चैतदेवं क्रियते देवराज ममेप्सितम्।  
महता नियमेनाहं तप्स्ये घोरतरं तपः ॥ २७ ॥

समिद्धेऽग्नावुपकृत्याङ्गमङ्गं  
होष्यामि वा मघवंस्तन्निबोध ।  
यद्येतदेवं न करोषि कामं  
ममेप्सितं देवराजेह सर्वम् ॥ २८ ॥

निश्चयं तमभिज्ञाय मुनेस्तस्य महात्मनः।  
प्रतिवारणहेत्वर्थं बुद्ध्या संचिन्त्य बुद्धिमान् ॥ २९ ॥  
तत इन्द्रोऽकरोद् रूपं ब्राह्मणस्य तपस्विनः।  
अनेकशतवर्षस्य दुर्बलस्य सयक्ष्मणः ॥ ३० ॥

यवक्रीतस्य यत् तीर्थमुचितं शौचकर्मणि।  
भागीरथ्यां तत्र सेतुं वालुकाभिश्चकार सः ॥ ३१ ॥

यदास्य वदतो वाक्यं न स चक्रे द्विजोत्तमः।  
वालुकाभिस्ततः शक्रो गङ्गां समभिपूरयन् ॥ ३२ ॥

वालुकामुष्टिमनिशं भागीरथ्यां व्यसर्जयत् ।  
सेतुमभ्यारभच्छक्रो यवक्रीतं निदर्शयन् ॥ ३३ ॥

तं ददर्श यवक्रीतो यत्नवन्तं निबन्धने।  
प्रहसंश्चाब्रवीद् वाक्यमिदं स मुनिपुङ्गवः ॥ ३४ ॥

किमिदं वर्तते ब्रह्मन् किं च ते ह चिकीर्षितम्।  
अतीव हि महान् यत्नः क्रियतेऽयं निरर्थकः ॥ ३५ ॥

बन्धिष्ये सेतुना गङ्गां सुखः पन्था भविष्यति।  
क्लिश्यते हि जनस्तात तरमाणः पुनः पुनः ॥ ३६ ॥

नायं शक्यस्त्वया बद्धुं महानोघस्तपोधन।  
अशक्याद् विनिवर्तस्व शक्यमर्थं समारभ ॥ ३७ ॥

यथैव भवता चेदं तपो वेदाथमुद्यतम्।  
अशक्यं तद्वदस्माभिरयं भारः समाहितः ॥ ३८ ॥

यथा तव निरर्थोऽयमारम्भस्त्रिदशेश्वर ।  
तथा यदि ममापीदं मन्यसे पाकशासन ॥ ३९ ॥  
क्रियतां यद् भवेच्छक्यं त्वया सुरगणेश्वर।  
वरांश्च मे प्रयच्छान्यान् यैरन्यान् भवितास्म्यति ॥ ४० ॥

तस्मै प्रादाद् वरानिन्द्र उक्तवान् यान् महातपाः।  
प्रतिभास्यन्ति ते वेदाः पित्रा सह यथेप्सिताः ॥ ४१ ॥  
यच्चान्यत् काङ्क्षसे कामं यवक्रीर्गम्यतामिति।  
स लब्धकामः पितरं समेत्याथेदमब्रवीत् ॥ ४२ ॥

प्रतिभास्यन्ति वै वेदा मम तातस्य चोभयोः।  
अति चान्यान् भविष्यावो वरा लब्धास्तदा मया ॥ ४३ ॥

दर्पस्ते भविता तात वराल्ँलब्ध्वा यथेप्सितान्।  
स दर्पपूर्णः कृपणः क्षिप्रमेव विनङ्क्ष्यसि ॥ ४४ ॥

अत्राप्युदाहरन्तीमा गाथा देवैरुदाहृताः ।  
मुनिरासीत् पुरा पुत्र बालधिर्नाम वीर्यवान् ॥ ४५ ॥

स पुत्रशोकादुद्विग्नस्तपस्तेपे सुदुष्करम् ।  
भवेन्मम सुतोऽमर्त्य इति तं लब्धवांश्च सः ॥ ४६ ॥

तस्य प्रसादो वै देवैः कृतो न त्वमरैः समः।  
नामर्त्यो विद्यते मर्त्यो निमित्तायुर्भविष्यति ॥ ४७ ॥

यथेमे पर्वताः शश्वत् तिष्ठन्ति सुरसत्तमाः।  
अक्षयास्तन्निमित्तं मे सुतस्यायुर्भविष्यति ॥ ४८ ॥

तस्य पुत्रस्तदा जज्ञे मेधावी क्रोधनस्तदा।  
स तच्छ्रुत्वाकरोद् दर्पमृषींश्चैवावमन्यत ॥ ४९ ॥

विकुर्वाणो मुनीनां च व्यचरत् स महीमिमाम्।  
आससाद महावीर्यं धनुषाक्षं मनीषिणम् ॥ ५० ॥

तस्यापचक्रे मेधावी तं शशाप स वीर्यवान्।  
भव भस्मेति चोक्तः स न भस्म समपद्यत ॥ ५१ ॥

धनुषाक्षस्तु तं दृष्ट्वा मेधाविनमनामयम्।  
निमित्तमस्य महिषैर्भेदयामास वीर्यवान् ॥ ५२ ॥

स निमित्ते विनष्टे तु ममार सहसा शिशुः।  
तं मृतं पुत्रमादाय विललाप ततः पिता ॥ ५३ ॥

लालप्यमानं तं दृष्ट्वा मुनयः परमार्तवत्।  
ऊचुर्वेदविदः सर्वे गाथां यां तां निबोध मे ॥ ५४ ॥

न दिष्टमर्थमत्येतुमीशो मर्त्यः कथंचन।  
महिषैर्भेदयामास धनुषाक्षो महीधरान् ॥ ५५ ॥

एवं लब्ध्वा वरान् बाला दर्पपूर्णास्तपस्विनः।  
क्षिप्रमेव विनश्यन्ति यथा न स्यात् तथा भवान् ॥ ५६ ॥

एष रैभ्यो महावीर्यः पुत्रौ चास्य तथाविधौ।  
तं यथा पुत्र नाभ्येषि तथा कुर्यास्त्वतन्द्रितः ॥ ५७ ॥

स हि क्रुद्धः समर्थस्त्वां पुत्र पीडयितुं रुषा।  
रैभ्यश्चापि तपस्वी च कोपनश्च महानृषिः ॥ ५८ ॥

एवं करिष्ये मा तापं तात कार्षीः कथंचन।  
यथा हि मे भवान् मान्यस्तथा रैभ्यः पिता मम॥५९॥

उक्त्वा स पितरं श्लक्ष्णं यवक्रीरकुतोभयः।  
विप्रकुर्वनृषीनन्यानतुष्यत् परया मुदा ॥ ६० ॥