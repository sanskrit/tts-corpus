+++
title_full = "094 देवताओं और धर्मात्मा राजाओंका उदाहरण देकर महर्षि लोमशका युधिष्ठिरको अधर्मसे हानि बताना और तीर्थयात्राजनित पुण्यकी महिमाका वर्णन करते हुए आश्वासन देना"
title = "०९४ लॊमशेन् युधिष्ठिराय तीर्थयात्रामहिमाबोधनम्"

+++


न वै निर्गुणमात्मानं मन्ये देवर्षिसत्तम।  
तथास्मि दुःखसंतप्तो यथा नान्यो महीपतिः ॥ १ ॥

परांश्च निर्गुणान् मन्ये न च धर्मगतानपि।  
ते च लोमश लोकेऽस्मिन्नृध्यन्ते केन हेतुना ॥ २ ॥

नात्र दुःखं त्वया राजन् कार्यं पार्थ कथंचन।  
यदधर्मेण वर्धेयुरधर्मरुचयो जनाः ॥ ३ ॥

वर्धत्यधर्मेण नरस्ततो भद्राणि पश्यति।  
ततः सपत्नाञ्जयति समूलस्तु विनश्यति ॥ ४ ॥

मया हि दृष्टा दैतेया दानवाश्च महीपते।  
वर्धमाना ह्यधर्मेण क्षयं चोपगताः पुनः ॥ ५ ॥

पुरा देवयुगे चैव दृष्टं सर्वं मया विभो।  
अरोचयन् सुरा धर्मं धर्मं तत्यजिरेऽसुराः ॥ ६ ॥

तीर्थानि देवा विविशुर्नाविशन् भारतासुराः।  
तानधर्मकृतो दर्पः पूर्वमेव समाविशत् ॥ ७ ॥

दर्पान्मानः समभवन्मानात् क्रोधो व्यजायत।  
क्रोधादह्रीस्ततोऽलज्जा वृत्तं तेषां ततोऽनशत् ॥ ८ ॥

तानलज्जान् गतह्रीकान् हीनवृत्तान्‌ वृथाव्रतान्।  
क्षमा लक्ष्मीः स्वधर्मश्च न चिरात् प्रजहुस्ततः ॥ ९ ॥  
लक्ष्मीस्तु देवानगमदलक्ष्मीरसुरान् नृप ।  
तानलक्ष्मीसमाविष्टान् दर्पोपहतचेतसः ॥ १० ॥  
दैतेयान् दानवांश्चैव कलिरप्याविशत् ततः।  
तानलक्ष्मीसमाविष्टान्‌ दानवान् कलिना हतान् ॥ ११ ॥  
दर्पाभिभूतान् कौन्तेय क्रियाहीनानचेतसः ।  
मानाभिभूतानचिराद् विनाशः समपद्यत ॥ १२ ॥

निर्यशस्कास्तथा दैत्याः कृत्स्नशो विलयं गताः।  
देवास्तु सागरांश्चैव सरितश्च सरांसि च ॥ १३ ॥  
अभ्यगच्छन् धर्मशीलाः पुण्यान्यायतनानि च।  
तपोभिः क्रतुभिर्दानैराशीर्वादैश्च पाण्डव ॥ १४ ॥  
प्रजहुः सर्वपापानि श्रेयश्च प्रतिपेदिरे।  
एवमादानवन्तश्च निरादानाश्च सर्वशः ॥ १५ ॥  
तीर्थान्यगच्छन् विबुधास्तेनापुर्भूतिमुत्तमाम् ।  
(यत्र धर्मेण वर्तन्ते राजानो राजसत्तम।  
सर्वान् सपत्नान् बाधन्ते राज्यं चैषां विवर्धते॥)  
तथा त्वमपि राजेन्द्र स्नात्वा तीर्थेषु सानुजः ॥ १६ ॥  
पुनर्वेत्स्यसि तां लक्ष्मीमेष पन्थाः सनातनः।

यथैव हि नृगो राजा शिबिरौशीनरो यथा ॥ १७ ॥  
भगीरथो वसुमना गयः पूरुः पुरूरवाः।  
चरमाणास्तपो नित्यं स्पर्शनादम्भसश्च ते ॥ १८ ॥  
तीर्थाभिगमनात् पूता दर्शनाच्च महात्मनाम्।  
अलभन्त यशः पुण्यं धनानि च विशाम्पते ॥ १९ ॥  
तथा त्वमपि राजेन्द्र लब्धासि विपुलां श्रियम्।

यथा चेक्ष्वाकुरभवत् सपुत्रजनबान्धवः ॥ २० ॥  
मुचुकुन्दोऽथ मान्धाता मरुत्तश्च महीपतिः।  
कीर्तिं पुण्यामविन्दन्त यथा देवास्तपोबलात् ॥ २१ ॥  
देवर्षयश्च कार्त्स्न्येन तथा त्वमपि वेत्स्यसि।  
धार्तराष्ट्रास्त्वधर्मेण मोहेन च वशीकृताः।  
न चिराद् वै विनङ्क्ष्यन्ति दैत्या इव न संशयः॥२२॥