+++
title_full = "095 पाण्डवोंका नैमिषारण्य आदि तीर्थोंमें जाकर प्रयाग तथा गयातीर्थमें जाना और गय राजाके महान् यज्ञोंकी महिमा सुनना"
title = "०९५ गयराज्ञः यज्ञवर्णनम् "

+++


ते तथा सहिता वीरा वसन्तस्तत्र तत्र ह।  
क्रमेण पृथिवीपाल नैमिषारण्यमागताः ॥ १ ॥

ततस्तीर्थेषु पुण्येषु गोमत्याः पाण्डवा नृप।  
कृताभिषेकाः प्रददुर्गाश्च वित्तं च भारत ॥ २ ॥

तत्र देवान् पितॄन् विप्रांस्तर्पयित्वा पुनः पुनः।  
कन्यातीर्थेऽश्वतीर्थे च गवां तीर्थे च भारत।  
कालकोट्यां वृषप्रस्थे गिरावुष्य च पाण्डवाः ॥ ३ ॥  
बाहुदायां महीपाल चक्रुः सर्वेऽभिषेचनम्।  
प्रयागे देवयजने देवानां पृथिवीपते ॥ ४ ॥  
ऊषुराप्लुत्य गात्राणि तपश्चातस्थुरुत्तमम् ।  
गङ्गायमुनयोश्चैव संगमे सत्यसंगराः ॥ ५ ॥

विपाप्मानो महात्मानो विप्रेभ्यः प्रददुर्वसु।  
तपस्विजनजुष्टां च ततो वेदीं प्रजापतेः ॥ ६ ॥  
जग्मुः पाण्डुसुता राजन् ब्राह्मणैः सह भारत।  
तत्र ते न्यवसन् वीरास्तपश्चातस्थुरुत्तमम् ॥ ७ ॥  
संतर्पयन्तः सततं वन्येन हविषा द्विजान्।

ततो महीधरं जग्मुर्धर्मज्ञेनाभिसंस्कृतम् ॥ ८ ॥  
राजर्षिणा पुण्यकृता गयेनानुपमद्युते ।

नगो गयशिरो यत्र पुण्या चैव महानदी ॥ ९ ॥  
वानीरमालिनी रम्या नदी पुलिनशोभिता।

दिव्यं पवित्रकूटं च पवित्रं धरणीधरम् ॥ १० ॥  
ऋषिजुष्टं सुपुण्यं तत् तीर्थं ब्रह्मसरोत्तमम्।  
अगस्त्यो भगवान् यत्र गतो वैवस्वतं प्रति ॥ ११ ॥

उवास च स्वयं तत्र धर्मराजः सनातनः।  
सर्वासां सरितां चैव समुद्‌भेदो विशाम्पते ॥ १२ ॥

यत्र संनिहितो नित्यं महादेवः पिनाकधृक्।  
तत्र ते पाण्डवा वीराश्चातुर्मास्यैस्तदेजिरे ॥ १३ ॥  
ऋषियज्ञेन महता यत्राक्षयवटो महान्।

अक्षये देवयजने अक्षयं यत्र वै फलम् ॥ १४ ॥

ते तु तत्रोपवासांस्तु चक्रुर्निश्चितमानसाः।  
ब्राह्मणास्तत्र शतशः समाजग्मुस्तपोधनाः ॥ १५ ॥

चातुर्मास्येनायजन्त आर्षेण विधिना तदा।  
तत्र विद्यातपोवृद्धा ब्राह्मणा वेदपारगाः।  
कथां प्रचक्रिरे पुण्यां सदसिस्था महात्मनाम् ॥ १६ ॥

तत्र विद्याव्रतस्नातः कौमारं व्रतमास्थितः।  
शमठोऽकथयद् राजन्नामूर्तरयसं गयम् ॥ १७ ॥

अमूर्तरयसः पुत्रो गयो राजर्षिसत्तमः।  
पुण्यानि यस्य कर्माणि तानि मे शृणु भारत ॥ १८ ॥

यस्य यज्ञो बभूवेह बह्वन्नो बहुदक्षिणः।  
यत्रान्नपर्वता राजन् शतशोऽथ सहस्रशः ॥ १९ ॥  
घृतकुल्याश्च दध्नश्च नद्यो बहुशतास्तथा।  
व्यञ्जनानां प्रवाहाश्च महार्हाणां सहस्रशः ॥ २० ॥

अहन्यहनि चाप्येवं याचतां सम्प्रदीयते।  
अन्ये च ब्राह्मणा राजन् भुञ्जतेऽन्नं सुसंस्कृतम् ॥ २१ ॥

तत्र वै दक्षिणाकाले ब्रह्मघोषो दिवं गतः।  
न च प्रज्ञायते किंचिद् ब्रह्मशब्देन भारत ॥ २२ ॥

पुण्येन चरता राजन् भूर्दिशः खं नभस्तथा।  
आपूर्णमासीच्छब्देन तदप्यासीन्महाद्भुतम् ॥ २३ ॥  
यत्र स्म गाथा गायन्ति मनुष्या भरतर्षभ।  
अन्नपानैः शुभैस्तृप्ता देशे देशे सुवर्चसः ॥ २४ ॥

गयस्य यज्ञे के त्वद्य प्राणिनो भोक्तुमीप्सवः।  
तत्र भोजनशिष्टस्य पर्वताः पञ्चविंशतिः ॥ २५ ॥

न तत् पूर्वे जनाश्चक्रुर्न करिष्यन्ति चापरे।  
गयो यदकरोद् यज्ञे राजर्षिरमितद्युतिः ॥ २६ ॥

कथं तु देवा हविषा गयेन परितर्पिताः।  
पुनः शक्ष्यन्त्युपादातुमन्यैर्दत्तानि कानिचित् ॥ २७ ॥

सिकता वा यथा लोके यथा वा दिवि तारकाः।  
यथा वा वर्षतो धारा असंख्येयाः स्म केनचित्।  
तथा गणयितुं शक्या गययज्ञे न दक्षिणाः ॥ २८ ॥

एवंविधाः सुबहवस्तस्य यज्ञा महीपतेः।  
बभूवुरस्य सरसः समीपे कुरुनन्दन ॥ २९ ॥