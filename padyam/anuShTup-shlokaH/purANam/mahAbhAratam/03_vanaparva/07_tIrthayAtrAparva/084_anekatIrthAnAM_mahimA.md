+++
title_full = "084 नाना प्रकारके तीर्थोंकी महिमा"
title = "०८४ अनेकतीर्थानां महिमा"

+++


ततो गच्छेन्महाराज धर्मतीर्थमनुत्तमम् ।  
यत्र धर्मो महाभागस्तप्तवानुत्तमं तपः ॥ १ ॥

तेन तीर्थं कृतं पुण्यं स्वेन नाम्ना च विश्रुतम्।  
तत्र स्नात्वा नरो राजन् धर्मशीलः समाहितः ॥ २ ॥  
आसप्तमं कुलं चैव पुनीते नात्र संशयः।

ततो गच्छेत राजेन्द्र ज्ञानपावनमुत्तमम् ॥ ३ ॥  
अग्निष्टोममवाप्नोति मुनिलोकं च गच्छति।

सौगन्धिकवनं राजंस्ततो गच्छेत मानवः ॥ ४ ॥

तत्र ब्रह्मादयो देवा ऋषयश्च तपोधनाः।  
सिद्धचारणगन्धर्वाः किंनराश्च महोरगाः ॥ ५ ॥

तद् वनं प्रविशन्नेव सर्वपापैः प्रमुच्यते।  
ततश्चापि सरिच्छ्रेष्ठा नदीनामुत्तमा नदी ॥ ६ ॥  
प्लक्षाद्देवी स्रुता राजन् महापुण्या सरस्वती।  
तत्राभिषेकं कुर्वीत वल्मीकान्निःसृते जले ॥ ७ ॥

अर्चयित्वा पितॄन् देवानश्वमेधफलं लभेत्।  
ईशानाध्युषितं नाम तत्र तीर्थं सुदुर्लभम् ॥ ८ ॥

षट्सु शम्यानिपातेषु वल्मीकादिति निश्चयः।  
कपिलानां सहस्रं च वाजिमेधं च विन्दति ॥ ९ ॥  
तत्र स्नात्वा नरव्याघ्र दृष्टमेतत् पुरातनैः।

सुगन्धां शतकुम्भां च पञ्चयज्ञां च भारत ॥ १० ॥  
अभिगम्य नरश्रेष्ठ स्वर्गलोके महीयते।

त्रिशूलखातं तत्रैव तीर्थमासाद्य भारत ॥ ११ ॥  
तत्राभिषेकं कुर्वीत पितृदेवार्चने रतः।  
गाणपत्यं च लभते देहं त्यक्त्वा न संशयः ॥ १२ ॥

ततो गच्छेत राजेन्द्र देव्याः स्थानं सुदुर्लभम्।  
शाकम्भरीति विख्याता त्रिषु लोकेषु विश्रुता ॥ १३ ॥

दिव्यं वर्षसहस्रं हि शाकेन किल सुव्रता।  
आहारं सा कृतवती मासि मासि नराधिप ॥ १४ ॥  
ऋषयोऽभ्यागतास्तत्र देव्या भक्त्या तपोधनाः।  
आतिथ्यं च कृतं तेषां शाकेन किल भारत ॥ १५ ॥

ततः शाकम्भरीत्येव नाम तस्याः प्रतिष्ठितम्।  
शाकम्भरीं समासाद्य ब्रह्मचारी समाहितः ॥ १६ ॥  
त्रिरात्रमुषितः शाकं भक्षयित्वा नरः शुचिः।  
शाकाहारस्य यत् किंचिद् वर्षैर्द्वादशभिः कृतम् ॥ १७ ॥  
तत् फलं तस्य भवति देव्याश्छन्देन भारत।

ततो गच्छेत् सुवर्णाख्यं त्रिषु लोकेषु विश्रुतम् ॥ १८ ॥  
तत्र विष्णुः प्रसादार्थं रुद्रमाराधयत् पुरा।  
वरांश्च सुबहूल्ँलेभे दैवतेषु सुदुर्लभान् ॥ १९ ॥

उक्तश्च त्रिपुरघ्नेन परितुष्टेन भारत।  
अपि च त्वं प्रियतरो लोके कृष्ण भविष्यसि ॥ २० ॥  
त्वन्मुखं च जगत् सर्वं भविष्यति न संशयः।  
तत्राभिगम्य राजेन्द्र पूजयित्वा वृषध्वजम् ॥ २१ ॥  
अश्वमेधमवाप्नोति गाणपत्यं च विन्दति।  
धूमावतीं ततो गच्छेत् त्रिरात्रोपोषितो नरः ॥ २२ ॥  
मनसा प्रार्थितान् कामाल्ँलभते नात्र संशयः।

देव्यास्तु दक्षिणार्धेन रथावर्तो नराधिप ॥ २३ ॥  
तत्रारोहेत धर्मज्ञ श्रद्दधानो जितेन्द्रियः।  
महादेवप्रसादाद्धि गच्छेत परमां गतिम् ॥ २४ ॥

प्रदक्षिणमुपावृत्य गच्छेत भरतर्षभ ।  
धारां नाम महाप्राज्ञः सर्वपापप्रमोचनीम् ॥ २५ ॥

तत्र स्नात्वा नरव्याघ्र न शोचति नराधिप।

ततो गच्छेत धर्मज्ञ नमस्कृत्य महागिरिम् ॥ २६ ॥  
स्वर्गद्वारेण यत् तुल्यं गङ्गाद्वारं न संशयः।  
तत्राभिषेकं कुर्वीत कोटितीर्थे समाहितः ॥ २७ ॥

पुण्डरीकमवाप्नोति कुलं चैव समुद्धरेत्।  
उष्यैकां रजनीं तत्र गोसहस्रफलं लभेत् ॥ २८ ॥

सप्तगङ्गे त्रिगङ्गे च शक्रावर्ते च तर्पयन्।  
देवान् पितॄंश्च विधिवत् पुण्ये लोके महीयते ॥ २९ ॥

ततः कनखले स्नात्वा त्रिरात्रोपोषितो नरः।  
अश्वमेधमवाप्नोति स्वर्गलोकं च गच्छति ॥ ३० ॥

कपिलावटं ततो गच्छेत् तीर्थसेवी नराधिप।  
उपोष्य रजनीं तत्र गोसहस्रफलं लभेत् ॥ ३१ ॥

नागराजस्य राजेन्द्र कपिलस्य महात्मनः।  
तीर्थं कुरुवरश्रेष्ठ सर्वलोकेषु विश्रुतम् ॥ ३२ ॥

तत्राभिषेकं कुर्वीत नागतीर्थे नराधिप।  
कपिलानां सहस्रस्य फलं विन्दति मानवः ॥ ३३ ॥

ततो ललितकं गच्छेच्छान्तनोस्तीर्थमुत्तमम् ।  
तत्र स्नात्वा नरो राजन् न दुर्गतिमवाप्नुयात् ॥ ३४ ॥

गङ्गायमुनयोर्मध्ये स्नाति यः संगमे नरः।  
दशाश्वमेधानाप्नोति कुलं चैव समुद्धरेत् ॥ ३५ ॥

ततो गच्छेत राजेन्द्र सुगन्धां लोकविश्रुताम्।  
सर्वपापविशुद्धात्मा ब्रह्मलोके महीयते ॥ ३६ ॥

रुद्रावर्तं ततो गच्छेत् तीर्थसेवी नराधिप।  
तत्र स्नात्वा नरो राजन् स्वर्गलोकं च गच्छति ॥ ३७ ॥

गङ्गायाश्च नरश्रेष्ठ सरस्वत्याश्च संगमे।  
स्नात्वाश्वमेधं प्राप्नोति स्वर्गलोकं च गच्छति ॥ ३८ ॥

भद्रकर्णेश्वरं गत्वा देवमर्च्य यथाविधि।  
न दुर्गतिमवाप्नोति नाकपृष्ठे च पूज्यते ॥ ३९ ॥

ततः कुब्जाम्रकं गच्छेत् तीर्थसेवी नराधिप।  
गोसहस्रमवाप्नोति स्वर्गलोकं च गच्छति ॥ ४० ॥

अरुन्धतीवटं गच्छेत् तीर्थसेवी नराधिप।  
सामुद्रकमुपस्पृश्य ब्रह्मचारी समाहितः ॥ ४१ ॥  
अश्वमेधमवाप्नोति त्रिरात्रोपोषितो नरः ।  
गोसहस्रफलं विद्यात् कुलं चैव समुद्धरेत् ॥ ४२ ॥

ब्रह्मावर्तं ततो गच्छेद् ब्रह्मचारी समाहितः।  
अश्वमेधमवाप्नोति सोमलोकं च गच्छति ॥ ४३ ॥

यमुनाप्रभवं गत्वा समुपस्पृश्य यामुनम्।  
अश्वमेधफलं लब्ध्वा स्वर्गलोके महीयते ॥ ४४ ॥

दर्वीसंक्रमणं प्राप्य तीर्थं त्रैलोक्यपूजितम्।  
अश्वमेधमवाप्नोति स्वर्गलोकं च गच्छति ॥ ४५ ॥

सिन्धोश्च प्रभवं गत्वा सिद्धगन्धर्वसेवितम्।  
तत्रोष्य रजनीः पञ्च विन्देद् बहुसुवर्णकम् ॥ ४६ ॥

अथ वेदीं समासाद्य नरः परमदुर्गमाम्।  
अश्वमेधमवाप्नोति स्वर्गलोकं च गच्छति ॥ ४७ ॥

ऋषिकुल्यां समासाद्य वासिष्ठं चैव भारत।  
वासिष्ठीं समतिक्रम्य सर्वे वर्णा द्विजातयः ॥ ४८ ॥

ऋषिकुल्यां समासाद्य नरः स्नात्वा विकल्मषः।  
देवान् पितॄंश्चार्चयित्वा ऋषिलोकं प्रपद्यते ॥ ४९ ॥

यदि तत्र वसेन्मासं शाकाहारो नराधिप।  
भृगुतुङ्गं समासाद्य वाजिमेधफलं लभेत् ॥ ५० ॥

गत्वा वीरप्रमोक्षं च सर्वपापैः प्रमुच्यते।  
कृत्तिकामघयोश्चैव तीर्थमासाद्य भारत ॥ ५१ ॥  
अग्निष्टोमातिरात्राभ्यां फलमाप्नोति मानवः ।  
तत्र संध्यां समासाद्य विद्यातीर्थमनुत्तमम् ॥ ५२ ॥  
उपस्पृश्य च वै विद्यां यत्र तत्रोपपद्यते।  
महाश्रमे वसेद् रात्रिं सर्वपापप्रमोचने ॥ ५३ ॥  
एककालं निराहारो लोकानावसते शुभान्।

षष्ठकालोपवासेन मासमुष्य महालये ॥ ५४ ॥  
सर्वपापविशुद्धात्मा विन्देद् बहुसुवर्णकम् ।  
दशापरान् दश पूर्वान् नरानुद्धरते कुलम् ॥ ५५ ॥

अथ वेतसिकां गत्वा पितामहनिषेविताम्।  
अश्वमेधमवाप्नोति गच्छेदौशनसीं गतिम् ॥ ५६ ॥

अथ सुन्दरिकातीर्थं प्राप्य सिद्धनिषेवितम्।  
रूपस्य भागी भवति दृष्टमेतत् पुरातनैः ॥ ५७ ॥

ततो वै ब्राह्मणीं गत्वा ब्रह्मचारी जितेन्द्रियः।  
पद्मवर्णेन यानेन ब्रह्मलोकं प्रपद्यते ॥ ५८ ॥

ततस्तु नैमिषं गच्छेत् पुण्यं सिद्धनिषेवितम्।  
तत्र नित्यं निवसति ब्रह्मा देवगणैः सह ॥ ५९ ॥

नैमिषं मृगयानस्य पापस्यार्धं प्रणश्यति।  
प्रविष्टमात्रस्तु नरः सर्वपापैः प्रमुच्यते ॥ ६० ॥

तत्र मासं वसेद् धीरो नैमिषे तीर्थतत्परः।  
पृथिव्यां यानि तीर्थानि तानि तीर्थानि नैमिषे ॥ ६१ ॥

कृताभिषेकस्तत्रैव नियतो नियताशनः ।  
गवां मेधस्य यज्ञस्य फलं प्राप्नोति भारत ॥ ६२ ॥

पुनात्यासप्तमं चैव कुलं भरतसत्तम।  
यस्त्यजेन्नैमिषे प्राणानुपवासपरायणः ॥ ६३ ॥  
स मोदेत् सर्वलोकेषु एवमाहुर्मनीषिणः।  
नित्यं मेध्यं च पुण्यं च नैमिषं नृपसत्तम ॥ ६४ ॥

गङ्गोद्भेदं समासाद्य त्रिरात्रोपोषितो नरः।  
वाजपेयमवाप्नोति ब्रह्मभूतो भवेत् सदा ॥ ६५ ॥

सरस्वतीं समासाद्य तर्पयेत् पितृदेवताः।  
सारस्वतेषु लोकेषु मोदते नात्र संशयः ॥ ६६ ॥

ततश्च बाहुदां गच्छेद् ब्रह्मचारी समाहितः।  
तत्रोष्य रजनीमेकां स्वर्गलोके महीयते ॥ ६७ ॥  
देवसत्रस्य यज्ञस्य फलं प्राप्नोति कौरव।

ततः क्षीरवतीं गच्छेत् पुण्यां पुण्यतरैर्वृताम् ॥ ६८ ॥  
पितृदेवार्चनपरो वाजपेयमवाप्नुयात् ।

विमलाशोकमासाद्य ब्रह्मचारी समाहितः ॥ ६९ ॥  
तत्रोष्य रजनीमेकां स्वर्गलोके महीयते।

गोप्रतारं ततो गच्छेत् सरय्वास्तीर्थमुत्तमम् ॥ ७० ॥  
यत्र रामो गतः स्वर्गं सभृत्यबलवाहनः।  
स च वीरो महाराज तस्य तीर्थस्य तेजसा ॥ ७१ ॥

रामस्य च प्रसादेन व्यवसायाच्च भारत।  
तस्मिंस्तीर्थे नरः स्नात्वा गोप्रतारे नराधिप ॥ ७२ ॥  
सर्वपापविशुद्धात्मा स्वर्गलोके महीयते ।

रामतीर्थे नरः स्नात्वा गोमत्यां कुरुनन्दन ॥ ७३ ॥  
अश्वमेधमवाप्नोति पुनाति च कुलं नरः।

शतसाहस्रकं तीर्थं तत्रैव भरतर्षभ ॥ ७४ ॥  
तत्रोपस्पर्शनं कृत्वा नियतो नियताशनः।  
गोसहस्रफलं पुण्यं प्राप्नोति भरतर्षभ ॥ ७५ ॥

ततो गच्छेत राजेन्द्र भर्तृस्थानमनुत्तमम्।  
अश्वमेधस्य यज्ञस्य फलं प्राप्नोति मानवः ॥ ७६ ॥

कोटितीर्थे नरः स्नात्वा अर्चयित्वा गुहं नृप।  
गोसहस्रफलं विद्यात् तेजस्वी च भवेन्नरः ॥ ७७ ॥

ततो वाराणसीं गत्वा अर्चयित्वा वृषध्वजम्।  
कपिलाह्रदे नरः स्नात्वा राजसूयमवाप्नुयात् ॥ ७८ ॥

अविमुक्तं समासाद्य तीर्थसेवी कुरूद्वह।  
दर्शनाद् देवदेवस्य मुच्यते ब्रह्महत्यया ॥ ७९ ॥  
प्राणानुत्सृज्य तत्रैव मोक्षं प्राप्नोति मानवः।

मार्कण्डेयस्य राजेन्द्र तीर्थमासाद्य दुर्लभम् ॥ ८० ॥  
गोमतीगङ्गयोश्चैव संगमे लोकविश्रुते ।  
अग्निष्टोममवाप्नोति कुलं चैव समुद्धरेत् ॥ ८१ ॥

ततो गयां समासाद्य ब्रह्मचारी समाहितः।  
अश्वमेधमवाप्नोति कुलं चैव समुद्धरेत् ॥ ८२ ॥

तत्राक्षयवटो नाम त्रिषु लोकेषु विश्रुतः।  
तत्र दत्तं पितृभ्यस्तु भवत्यक्षयमुच्यते ॥ ८३ ॥

महानद्यामुपस्पृश्य तर्पयेत् पितृदेवताः ।  
अक्षयान् प्राप्नुयाल्लोकान् कुलं चैव समुद्धरेत् ॥ ८४ ॥

ततो ब्रह्मसरो गत्वा धर्मारण्योपशोभितम्।  
ब्रह्मलोकमवाप्नोति प्रभातामेव शर्वरीम् ॥ ८५ ॥

ब्रह्मणा तत्र सरसि यूपश्रेष्ठः समुच्छ्रितः।  
यूपं प्रदक्षिणं कृत्वा वाजपेयफलं लभेत् ॥ ८६ ॥

ततो गच्छेत राजेन्द्र धेनुकं लोकविश्रुतम्।  
एकरात्रोषितो राजन् प्रयच्छेत् तिलधेनुकाम् ॥ ८७ ॥  
सर्वपापविशुद्धात्मा सोमलोकं व्रजेद् ध्रुवम्।

तत्र चिह्नं महद् राजन्नद्यापि सुमहद् भृशम् ॥ ८८ ॥  
कपिलायाः सवत्सायाश्चरन्त्याः पर्वते कृतम्।  
सवत्सायाः पदानि स्म दृश्यन्तेऽद्यापि भारत ॥ ८९ ॥

तेषूपस्पृश्य राजेन्द्र पदेषु नृपसत्तम।  
यत् किंचिदशुभं कर्म तत् प्रणश्यति भारत ॥ ९० ॥

ततो गृध्रवटं गच्छेत् स्थानं देवस्य धीमतः।  
स्नायीत भस्मना तत्र अभिगम्य वृषध्वजम् ॥ ९१ ॥

ब्राह्मणेन भवेच्चीर्णं व्रतं द्वादशवार्षिकम्।  
इतरेषां तु वर्णानां सर्वपापं प्रणश्यति ॥ ९२ ॥

उद्यन्तं च ततो गच्छेत् पर्वतं गीतनादितम्।  
सावित्र्यास्तु पदं तत्र दृश्यते भरतर्षभ ॥ ९३ ॥

तत्र संध्यामुपासीत ब्राह्मणः संशितव्रतः।  
तेन ह्युपास्ता भवति संध्या द्वादशवार्षिकी ॥ ९४ ॥

योनिद्वारं च तत्रैव विश्रुतं भरतर्षभ।  
तत्राभिगम्य मुच्येत पुरुषो योनिसंकटात् ॥ ९५ ॥

कृष्णशुक्लावुभौ पक्षौ गयायां यो वसेन्नरः।  
पुनात्यासप्तमं राजन् कुलं नास्त्यत्र संशयः ॥ ९६ ॥

एष्टव्या बहवः पुत्रा यद्येकोऽपि गयां व्रजेत्।  
यजेत वाश्वमेधेन नीलं वा वृषमुत्सृजेत् ॥ ९७ ॥

ततः फल्गुं व्रजेद् राजंस्तीर्थसेवी नराधिप।  
अश्वमेधमवाप्नोति सिद्धिं च महतीं व्रजेत् ॥ ९८ ॥

ततो गच्छेत राजेन्द्र धर्मप्रस्थं समाहितः।  
तत्र धर्मो महाराज नित्यमास्ते युधिष्ठिर ॥ ९९ ॥

तत्र कूपोदकं कृत्वा तेन स्नातः शुचिस्तथा।  
पितॄन् देवांस्तु संतर्प्य मुक्तपापो दिवं व्रजेत् ॥ १०० ॥

मतङ्गस्याश्रमस्तत्र महर्षेर्भावितात्मनः ।  
तं प्रविश्याश्रमं श्रीमच्छ्रमशोकविनाशनम् ॥ १०१ ॥  
गवामयनयज्ञस्य फलं प्राप्नोति मानवः।  
धर्मं तत्राभिसंस्पृश्य वाजिमेधमवाप्नुयात् ॥ १०२ ॥

ततो गच्छेत राजेन्द्र ब्रह्मस्थानमनुत्तमम्।  
तत्राभिगम्य राजेन्द्र ब्रह्माणं पुरुषर्षभ ॥ १०३ ॥  
राजसूयाश्वमेधाभ्यां फलं विन्दति मानवः।

ततो राजगृहं गच्छेत् तीर्थसेवी नराधिप ॥ १०४ ॥  
उपस्पृश्य ततस्तत्र कक्षीवानिव मोदते।  
यक्षिण्या नैत्यकं तत्र प्राश्नीत पुरुषः शुचिः ॥ १०५ ॥  
यक्षिण्यास्तु प्रसादेन मुच्यते ब्रह्महत्यया।

मणिनागं ततो गत्वा गोसहस्रफलं लभेत् ॥ १०६ ॥

तैर्थिकं भुञ्जते यस्तु मणिनागस्य भारत।  
दष्टस्याशीविषेणापि न तस्य क्रमते विषम् ॥ १०७ ॥  
तत्रोष्य जननीमेकां गोसहस्रफलं लभेत्।

ततो गच्छेत ब्रह्मर्षेर्गौतमस्य वनं प्रियम् ॥ १०८ ॥  
अहल्याया ह्रदे स्नात्वा व्रजेत परमां गतिम्।  
अभिगम्याश्रमं राजन् विन्दते श्रियमात्मनः ॥ १०९ ॥

तत्रोदपानं धर्मज्ञ त्रिषु लोकेषु विश्रुतम्।  
तत्राभिषेकं कृत्वा तु वाजिमेधमवाप्नुयात् ॥ ११० ॥

जनकस्य तु राजर्षेः कूपस्त्रिदशपूजितः।  
तत्राभिषेकं कृत्वा तु विष्णुलोकमवाप्नुयात् ॥ १११ ॥

ततो विनशनं गच्छेत् सर्वपापप्रमोचनम्।  
वाजपेयमवाप्नोति सोमलोकं च गच्छति ॥ ११२ ॥

गण्डकीं तु समासाद्य सर्वतीर्थजलोद्भवाम्।  
वाजपेयमवाप्नोति सूर्यलोकं च गच्छति ॥ ११३ ॥

ततो विशल्यामासाद्य नदीं त्रैलोक्यविश्रुताम्।  
अग्निष्टोममवाप्नोति स्वर्गलोकं च गच्छति ॥ ११४ ॥

ततोऽधिवङ्गं धर्मज्ञ समाविश्य तपोवनम्।  
गुह्यकेषु महाराज मोदते नात्र संशयः ॥ ११५ ॥

कम्पनां तु समासाद्य नदीं सिद्धनिषेविताम्।  
पुण्डरीकमवाप्नोति स्वर्गलोकं च गच्छति ॥ ११६ ॥

अथ माहेश्वरीं धारां समासाद्य धराधिप।  
अश्वमेधमवाप्नोति कुलं चैव समुद्धरेत् ॥ ११७ ॥

दिवौकसां पुष्करिणीं समासाद्य नराधिप।  
न दुर्गतिमवाप्नोति वाजिमेधं च विन्दति ॥ ११८ ॥

अथ सोमपदं गच्छेद् ब्रह्मचारी समाहितः।  
माहेश्वरपदे स्नात्वा वाजिमेधफलं लभेत् ॥ ११९ ॥

तत्र कोटिस्तु तीर्थानां विश्रुता भरतर्षभ।  
कूर्मरूपेण राजेन्द्र ह्यसुरेण दुरात्मना ॥ १२० ॥  
ह्रियमाणा हृता राजन् विष्णुना प्रभविष्णुना।  
तत्राभिषेकं कुर्वीत तीर्थकोट्यां युधिष्ठिर ॥ १२१ ॥  
पुण्डरीकमवाप्नोति विष्णुलोकं च गच्छति।

ततो गच्छेत राजेन्द्र स्थानं नारायणस्य च ॥ १२२ ॥  
सदा संनिहितो यत्र विष्णुर्वसति भारत।  
यत्र ब्रह्मादयो देवा ऋषयश्च तपोधनाः ॥ १२३ ॥  
आदित्या वसवो रुद्रा जनार्दनमुपासते।  
शालग्राम इति ख्यातो विष्णुरद्भुतकर्मकः ॥ १२४ ॥

अभिगम्य त्रिलोकेशं वरदं विष्णुमव्ययम्।  
अश्वमेधमवाप्नोति विष्णुलोकं च गच्छति ॥ १२५ ॥

तत्रोदपानं धर्मज्ञ सर्वपापप्रमोचनम् ।  
समुद्रास्तत्र चत्वारः कूपे संनिहिताः सदा ॥ १२६ ॥

तत्रोपस्पृश्य राजेन्द्र न दुर्गतिमवाप्नुयात्।  
अभिगम्य महादेवं वरदं रुद्रमव्ययम् ॥ १२७ ॥  
विराजति यथा सोमो मेघैर्मुक्तो नराधिप।  
जातिस्मरमुपस्पृश्य शुचिः प्रयतमानसः ॥ १२८ ॥

जातिस्मरत्वमाप्नोति स्नात्वा तत्र न संशयः।  
माहेश्वरपुरं गत्वा अर्चयित्वा वृषध्वजम् ॥ १२९ ॥  
ईप्सिताल्लँभते कामानुपवासान्न संशयः ।  
ततस्तु वामनं गत्वा सर्वपापप्रमोचनम् ॥ १३० ॥  
अभिगम्य हरिं देवं न दुर्गतिमवाप्नुयात्।  
कुशिकस्याश्रमं गच्छेत् सर्वपापप्रमोचनम् ॥ १३१ ॥

कौशिकीं तत्र गच्छेत महापापप्रणाशिनीम्।  
राजसूयस्य यज्ञस्य फलं प्राप्नोति मानवः ॥ १३२ ॥

ततो गच्छेत राजेन्द्र चम्पकारण्यमुत्तमम्।  
तत्रोष्य रजनीमेकां गोसहस्रफलं लभेत् ॥ १३३ ॥

अथ ज्येष्ठिलमासाद्य तीर्थं परमदुर्लभम्।  
तत्रोष्य रजनीमेकां गोसहस्रफलं लभेत् ॥ १३४ ॥

तत्र विश्वेश्वरं दृष्ट्‌वा देव्या सह महाद्युतिम्।  
मित्रावरुणयोर्लोकानाप्नोति पुरुषर्षभ ॥ १३५ ॥  
त्रिरात्रोपोषितस्तत्र अग्निष्टोमफलं लभेत् ।

कन्यासंवेद्यमासाद्य नियतो नियताशनः ॥ १३६ ॥  
मनोः प्रजापतेर्लोकानाप्नोति पुरुषर्षभ ।  
कन्यायां ये प्रयच्छन्ति दानमण्वपि भारत ॥ १३७ ॥  
तदक्षय्यमिति प्राहुर्ऋषयः संशितव्रताः ।

निश्चीरां च समासाद्य त्रिषु लोकेषु विश्रुताम् ॥ १३८ ॥  
अश्वमेधमवाप्नोति विष्णुलोकं च गच्छति।  
ये तु दानं प्रयच्छन्ति निश्चीरासंगमे नराः ॥ १३९ ॥  
ते यान्ति नरशार्दूल शक्रलोकमनामयम्।  
तत्राश्रमो वसिष्ठस्य त्रिषु लोकेषु विश्रुतः ॥ १४० ॥

तत्राभिषेकं कुर्वाणो वाजपेयमवाप्नुयात् ।  
देवकूटं समासाद्य ब्रह्मर्षिगणसेवितम् ॥ १४१ ॥  
अश्वमेधमवाप्नोति कुलं चैव समुद्धरेत्।

ततो गच्छेत राजेन्द्र कौशिकस्य मुनेर्ह्रदम् ॥ १४२ ॥  
यत्र सिद्धिं परां प्राप्तो विश्वामित्रोऽथ कौशिकः।  
तत्र मासं वसेद् वीर कौशिक्यां भरतर्षभ ॥ १४३ ॥

अश्वमेधस्य यत् पुण्यं तन्मासेनाधिगच्छति।  
सर्वतीर्थवरे चैव यो वसेत महाह्रदे ॥ १४४ ॥  
न दुर्गतिमवाप्नोति विन्देद् बहु सुवर्णकम्।

कुमारमभिगम्याथ वीराश्रमनिवासिनम् ॥ १४५ ॥  
अश्वमेधमवाप्नोति नरो नास्त्यत्र संशयः।

अग्निधारां समासाद्य त्रिषु लोकेषु विश्रुताम् ॥ १४६ ॥  
तत्राभिषेकं कुर्वाणो ह्यग्निष्टोममवाप्नुयात् ।

अधिगम्य महादेवं वरदं विष्णुमव्ययम् ॥ १४७ ॥

पितामहसरो गत्वा शैलराजसमीपतः ।  
तत्राभिषेकं कुर्वाणो ह्यग्निष्टोममवाप्नुयात् ॥ १४८ ॥

पितामहस्य सरसः प्रस्रुता लोकपावनी।  
कुमारधारा तत्रैव त्रिषु लोकेषु विश्रुता ॥ १४९ ॥

यत्र स्नात्वा कृतार्थोऽस्मीत्यात्मानमवगच्छति ।  
षष्ठकालोपवासेन मुच्यते ब्रह्महत्यया ॥ १५० ॥

ततो गच्छेत धर्मज्ञ तीर्थसेवनतत्परः।  
शिखरं वै महादेव्या गौर्यास्त्रैलोक्यविश्रुतम् ॥ १५१ ॥

समारुह्य नरश्रेष्ठ स्तनकुण्डेषु संविशेत्।  
स्तनकुण्डमुपस्पृश्य वाजपेयफलं लभेत् ॥ १५२ ॥

तत्राभिषेकं कुर्वाणः पितृदेवार्चने रतः।  
हयमेधमवाप्नोति शक्रलोकं च गच्छति ॥ १५३ ॥

ताम्रारुणं समासाद्य ब्रह्मचारी समाहितः।  
अश्वमेधमवाप्नोति ब्रह्मलोकं च गच्छति ॥ १५४ ॥

नन्दिन्यां च समासाद्य कूपं देवनिषेवितम्।  
नरमेधस्य यत् पुण्यं तदाप्नोति नराधिप ॥ १५५ ॥

कालिकासंगमे स्नात्वा कौशिक्यरुणयोर्गतः ।  
त्रिरात्रोपोषितो राजन् सर्वपापैः प्रमुच्यते ॥ १५६ ॥

उर्वशीतीर्थमासाद्य ततः सोमाश्रमं बुधः।  
कुम्भकर्णाश्रमं गत्वा पूज्यते भुवि मानवः ॥ १५७ ॥

कोकामुखमुपस्पृश्य ब्रह्मचारी यतव्रतः ।  
जातिस्मरत्वमाप्नोति दृष्टमेतत् पुरातनैः ॥ १५८ ॥

प्राङ्‌नदीं च समासाद्य कृतात्मा भवति द्विजः।  
सर्वपापविशुद्धात्मा शक्रलोकं च गच्छति ॥ १५९ ॥

ऋषभद्वीपमासाद्य मेध्यं क्रौञ्चनिषूदनम् ।  
सरस्वत्यामुपस्पृश्य विमानस्थो विराजते ॥ १६० ॥

औद्दालकं महाराज तीर्थं मुनिनिषेवितम्।  
तत्राभिषेकं कृत्वा वै सर्वपापैः प्रमुच्यते ॥ १६१ ॥

धर्मतीर्थं समासाद्य पुण्यं ब्रह्मर्षिसेवितम्।  
वाजपेयमवाप्नोति विमानस्थश्च पूज्यते ॥ १६२ ॥