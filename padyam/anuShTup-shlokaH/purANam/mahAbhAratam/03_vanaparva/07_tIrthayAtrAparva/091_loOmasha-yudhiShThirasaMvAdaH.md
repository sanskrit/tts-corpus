+++
title_full = "091 महर्षि लोमशका आगमन और युधिष्ठिरसे अर्जुनके पाशुपत आदि दिव्यास्त्रोंकी प्राप्तिका वर्णन तथा इन्द्रका संदेश सुनाना"
title = "०९१ लोॊमश-युधिष्ठिरसंवादः"

+++


एवं सम्भाषमाणे तु धौम्ये कौरवनन्दन।  
लोमशः स महातेजा ऋषिस्तत्राजगाम ह ॥ १ ॥  
तं पाण्डवाग्रजो राजा सगणो ब्राह्मणाश्च ते।  
उपातिष्ठन्महाभागं दिवि शक्रमिवामराः ॥ २ ॥

समभ्यर्च्य यथान्यायं धर्मपुत्रो युधिष्ठिरः।  
पप्रच्छागमने हेतुमटने च प्रयोजनम् ॥ ३ ॥

स पृष्टः पाण्डुपुत्रेण प्रीयमाणो महामनाः।  
उवाच श्लक्ष्णया वाचा हर्षयन्निव पाण्डवान् ॥ ४ ॥

संचरन्नस्मि कौन्तेय सर्वाल्लोँकान् यदृच्छया।  
गतः शक्रस्य भवनं तत्रापश्यं सुरेश्वरम् ॥ ५ ॥

तव च भ्रातरं वीरमपश्यं सव्यसाचिनम्।  
शक्रस्यार्धासनगतं तत्र मे विस्मयो महान् ॥ ६ ॥

आसीत् पुरुषशार्दूल दृष्ट्वा पार्थं तथागतम्।  
आह मां तत्र देवेशो गच्छ पाण्डुसुतान् प्रति ॥ ७ ॥

सोऽहमभ्यागतः क्षिप्रं दिदृक्षुस्त्वां सहानुजम्।  
वचनात् पुरुहूतस्य पार्थस्य च महात्मनः ॥ ८ ॥

आख्यास्ये ते प्रियं तात महत् पाण्डवनन्दन।  
ऋषिभिः सहितो राजन् कृष्णया चैव तच्छृणु ॥ ९ ॥  
यत् त्वयोक्तो महाबाहुरस्त्रार्थं भरतर्षभ।  
तदस्त्रमाप्तं पार्थेन रुद्रादप्रतिमं विभो ॥ १० ॥

यत् तद् ब्रह्मशिरो नाम तपसा रुद्रमागमत्।  
अमृतादुत्थितं रौद्रं तल्लब्धं सव्यसाचिना ॥ ११ ॥

तत् समन्त्रं ससंहारं सप्रायश्चित्तमङ्गलम्।  
वज्रमस्त्राणि चान्यानि दण्डादीनि युधिष्ठिर ॥ १२ ॥

यमात् कुबेराद् वरुणादिन्द्राच्च कुरुनन्दन।  
अस्त्राण्यधीतवान् पार्थो दिव्यान्यमितविक्रमः ॥ १३ ॥

विश्वावसोस्तु तनयाद् गीतं नृत्यं च साम च।  
वादित्रं च यथान्यायं प्रत्यविन्दद् यथाविधि ॥ १४ ॥

एवं कृतास्त्रः कौन्तेयो गान्धर्वं वेदमाप्तवान्।  
सुखं वसति बीभत्सुरनुजस्यानुजस्तव ॥ १५ ॥

यदर्थं मां सुरश्रेष्ठ इदं वचनमब्रवीत्।  
तच्च ते कथयिष्यामि युधिष्ठिर निबोध मे ॥ १६ ॥

भवान् मनुष्यलोकेऽपि गमिष्यति न संशयः।  
ब्रूयाद् युधिष्ठिरं तत्र वचनान्मे द्विजोत्तम ॥ १७ ॥  
आगमिष्यति ते भ्राता कृतास्त्रः क्षिप्रमर्जुनः।  
सुरकार्यं महत् कृत्वा यदशक्यं दिवौकसाम् ॥ १८ ॥  
तपसापि त्वमात्मानं योजय भ्रातृभिः सह।  
तपसो हि परं नास्ति तपसा विन्दते महत् ॥ १९ ॥

अहं च कर्णं जानामि यथावद् भरतर्षभ।  
सत्यसंधं महोत्साहं महावीर्यं महाबलम् ॥ २० ॥

महाहवेष्वप्रतिमं महायुद्धविशारदम् ।  
महाधनुर्धरं वीरं महास्त्रं वरवर्णिनम् ॥ २१ ॥  
महेश्वरसुतप्रख्यमादित्यतनयं प्रभुम् ।  
तथार्जुनमतिस्कन्दं सहजोल्बणपौरुषम् ॥ २२ ॥  
न स पार्थस्य संग्रामे कलामर्हति षोडशीम्।  
यच्चापि ते भयं कर्णान्मनसिस्थमरिंदम ॥ २३ ॥  
तच्चाप्यपहरिष्यामि सव्यसाचिन्युपागते ।  
यच्च ते मानसं वीर तीर्थयात्रामिमां प्रति।  
स महर्षिर्लोमशस्ते कथयिष्यत्यसंशयम् ॥ २४ ॥

यच्च किंचित् तपोयुक्तं फलं तीर्थेषु भारत।  
ब्रह्मर्षिरेष ब्रूयात् ते तच्छ्रद्धेयं न चान्यथा ॥ २५ ॥