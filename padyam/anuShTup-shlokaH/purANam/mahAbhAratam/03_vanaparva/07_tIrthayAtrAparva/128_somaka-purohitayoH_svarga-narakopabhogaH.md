+++
title_full = "128 सोमकको सौ पुत्रोंकी प्राप्ति तथा सोमक और पुरोहितका समानरूपसे नरक और पुण्यलोकोंका उपभोग करना"
title = "१२८ सोमक-पुरोहितयोः स्वर्ग-नरकोपभोगः"

+++


ब्रह्मन् यद् यद् यथा कार्यं तत्‌ कुरुष्व तथा तथा।  
पुत्रकामतया सर्वं करिष्यामि वचस्तव ॥ १ ॥

ततः स याजयामास सोमकं तेन जन्तुना।  
मातरस्तु बलात् पुत्रमपाकर्षुः कृपान्विताः ॥ २ ॥  
हा हताः स्मेति वाशन्त्यस्तीव्रशोकसमाहताः।  
रुदन्त्यः करुणं वापि गृहीत्वा दक्षिणे करे ॥ ३ ॥  
सव्ये पाणौ गृहीत्वा तु याजकोऽपि स्म कर्षति।  
कुररीणामिवार्तानां समाकृष्य तु तं सुतम् ॥ ४ ॥  
विशस्य चैनं विधिवद् वपामस्य जुहाव सः।  
वपायां हूयमानायां गन्धमाघ्राय मातरः ॥ ५ ॥  
आर्ता निपेतुः सहसा पृथिव्यां कुरुनन्दन।  
सर्वाश्च गर्भानलभंस्ततस्ताः परमाङ्गनाः ॥ ६ ॥

ततो दशसु मासेषु सोमकस्य विशाम्पते।  
जज्ञे पुत्रशतं पूर्णं तासु सर्वासु भारत ॥ ७ ॥

जन्तुर्ज्येष्ठः समभवज्जनित्र्यामेव पार्थिव ।  
स तासामिष्ट एवासीन्न तथा ते निजाः सुताः ॥ ८ ॥

तच्च लक्षणमस्यासीत् सौवर्णं पार्श्व उत्तरे।  
तस्मिन् पुत्रशते चाग्र्यः स बभूव गुणैरपि ॥ ९ ॥

ततः स लोकमगमत् सोमकस्य गुरुः परम्।  
अथ काले व्यतीते तु सोमकोऽप्यगमत् परम् ॥ १० ॥  
अथ तं नरके घोरे पच्यमानं ददर्श सः।  
तमपृच्छत् किमर्थं त्वं नरके पच्यसे द्विज ॥ ११ ॥

तमब्रवीद् गुरुः सोऽथ पच्यमानोऽग्निना भृशम्।  
त्वं मया याजितो राजंस्तस्येदं कर्मणः फलम् ॥ १२ ॥  
एतच्छ्रुत्वा स राजर्षिर्धर्मराजमथाब्रवीत् ।  
अहमत्र प्रवेक्ष्यामि मुच्यतां मम याजकः ॥ १३ ॥  
मत्कृते हि महाभागः पच्यते नरकाग्निना।  
(सोऽहमात्मानमाधास्ये नरकान्मुच्यतां गुरुः ।)

नान्यः कर्तुः फलं राजन्नुपभुङ्‌क्ते कदाचन।  
इमानि तव दृश्यन्ते फलानि वदतां वर ॥ १४ ॥

पुण्यान्न कामये लोकानृतेऽहं ब्रह्मवादिनम्।  
इच्छाम्यहमनेनैव सह वस्तुं सुरालये ॥ १५ ॥  
नरके वा धर्मराज कर्मणास्य समो ह्यहम्।  
पुण्यापुण्यफलं देव सममस्त्वावयोरिदम् ॥ १६ ॥

यद्येवमीप्सितं राजन् भुङ्‌क्ष्वास्य सहितः फलम्।  
तुल्यकालं सहानेन पश्चात् प्राप्स्यसि सद्‌गतिम् ॥ १७ ॥

स चकार तथा सर्वं राजा राजीवलोचनः।  
क्षीणपापश्च तस्मात् स विमुक्तो गुरुणा सह ॥ १८ ॥

लेभे कामाञ्शुभान् राजन्‌ कर्मणा निर्जितान् स्वयम्।  
सह तेनैव विप्रेण गुरुणा स गुरुप्रियः ॥ १९ ॥

एष तस्याश्रमः पुण्यो य एषोऽग्रे विराजते।  
क्षान्त उष्यात्र षड्रात्रं प्राप्नोति सुगतिं नरः ॥ २० ॥

एतस्मिन्नपि राजेन्द्र वत्स्यामो विगतज्वराः।  
षड्रात्रं नियतात्मानः सज्जीभव कुरूद्वह ॥ २१ ॥