+++
title_full = "043 अर्जुनद्वारा देवराज इन्द्रका दर्शन तथा इन्द्रसभामें उनका स्वागत"
title = "०४३ इन्द्रसभावर्णनम्"

+++


ददर्श स पुरीं रम्यां सिद्धचारणसेविताम्।  
सर्वर्तुकुसुमैः पुण्यैः पादपैरुपशोभिताम् ॥ १ ॥

तत्र सौगन्धिकानां च पुष्पाणां पुण्यगन्धिनाम्।  
उद्वीज्यमानो मिश्रेण वायुना पुण्यगन्धिना ॥ २ ॥

नन्दनं च वनं दिव्यमप्सरोगणसेवितम्।  
ददर्श दिव्यकुसुमैराह्वयद्भिरिव द्रुमैः ॥ ३ ॥

नातप्ततपसा शक्यो द्रष्टुं नानाहिताग्निना।  
स लोकः पुण्यकर्तॄणां नापि युद्धे पराङ्‌मुखैः ॥ ४ ॥

नायज्वभिर्नाव्रतिकैर्न वेदश्रुतिवर्जितैः ।  
नानाप्लुताङ्गैस्तीर्थेषु यज्ञदानबहिष्कृतैः ॥ ५ ॥

नापि यज्ञहनैः क्षुद्रैर्द्रष्टुं शक्यः कथंचन।  
पानपैर्गुरुतल्पैश्च मांसादैर्वा दुरात्मभिः ॥ ६ ॥

स तद् दिव्यं वनं पश्यन् दिव्यगीतनिनादितम्।  
प्रविवेश महाबाहुः शक्रस्य दयितां पुरीम् ॥ ७ ॥

तत्र देवविमानानि कामगानि सहस्रशः।  
संस्थितान्यभियातानि ददर्शायुतशस्तदा ॥ ८ ॥  
संस्तूयमानो गन्धर्वैरप्सरोभिश्च पाण्डवः ।  
पुष्पगन्धवहैः पुण्यैर्वायुभिश्चानुवीजितः ॥ ९ ॥

ततो देवाः सगन्धर्वाः सिद्धाश्च परमर्षयः।  
हृष्टाः सम्पूजयामासुः पार्थमक्लिष्टकारिणम् ॥ १० ॥

आशीर्वादैः स्तूयमानो दिव्यवादित्रनिःस्वनैः ।  
प्रतिपेदे महाबाहुः शङ्खदुन्दुभिनादितम् ॥ ११ ॥  
नक्षत्रमार्गं विपुलं सुरवीथीति विश्रुतम्।  
इन्द्राज्ञया ययौ पार्थः स्तूयमानः समन्ततः ॥ १२ ॥

तत्र साध्यास्तथा विश्वे मरुतोऽथाश्विनौ तथा।  
आदित्या वसवो रुद्रास्तथा ब्रह्मर्षयोऽमलाः ॥ १३ ॥  
राजर्षयश्च बहवो दिलीपप्रमुखा नृपाः।  
तुम्बुरुर्नारदश्चैव गन्धर्वौ च हहाहुहूः ॥ १४ ॥

तान् स सर्वान् समागम्य विधिवत् कुरुनन्दनः।  
ततोऽपश्यद् देवराजं शतक्रतुमरिंदमः ॥ १५ ॥

ततः पार्थो महाबाहुरवतीर्य रथोत्तमात्।  
ददर्श साक्षाद् देवेशं पितरं पाकशासनम् ॥ १६ ॥

पाण्डुरेणातपत्रेण हेमदण्डेन चारुणा ।  
दिव्यगन्धाधिवासेन व्यजनेन विधूयता ॥ १७ ॥

विश्वावसुप्रभृतिभिर्गन्धर्वैः स्तुतिवन्दनैः ।  
स्तूयमानं द्विजाग्र्यैश्च ऋग्यजुःसामसम्भवैः ॥ १८ ॥

ततोऽभिगम्य कौन्तेयः शिरसाभ्यगमद् बली।  
स चैनं वृत्तपीनाभ्यां बाहुभ्यां प्रत्यगृह्णत ॥ १९ ॥

ततः शक्रासने पुण्ये देवर्षिगणसेविते।  
शक्रः पाणौ गृहीत्वैनमुपावेशयदन्तिके ॥ २० ॥

मूर्ध्नि चैनमुपाघ्राय देवेन्द्रः परवीरहा।  
अङ्कमारोपयामास प्रश्रयावनतं तदा ॥ २१ ॥

सहस्राक्षनियोगात् स पार्थः शक्रासनं गतः।  
अध्यक्रामदमेयात्मा द्वितीय इव वासवः ॥ २२ ॥

ततः प्रेम्णा वृत्रशत्रुरर्जुनस्य शुभं मुखम्।  
पस्पर्श पुण्यगन्धेन करेण परिसान्त्वयन् ॥ २३ ॥

प्रमार्जमानः शनकैर्बाहू चास्यायतौ शुभौ।  
ज्याशरक्षेपकठिनौ स्तम्भाविव हिरणमयौ ॥ २४ ॥

वज्रग्रहणचिह्नेन करेण परिसान्त्वयन् ।  
मुहुर्मुहुर्वज्रधरो बाहू चास्फोटयच्छनैः ॥ २५ ॥

स्मयन्निव गुडाकेशं प्रेक्षमाणः सहस्रदृक्।  
हर्षेणोत्फुल्लनयनो न चातृप्यत वृत्रहा ॥ २६ ॥

एकासनोपविष्टौ तौ शोभयांचक्रतुः सभाम्।  
सूर्याचन्द्रमसौ व्योम चतुर्दश्यामिवोदितौ ॥ २७ ॥

तत्र स्म गाथा गायन्ति साम्ना परमवल्गुना।  
गन्धर्वास्तुम्बुरुश्रेष्ठाः कुशला गीतसामसु ॥ २८ ॥

घृताची मेनका रम्भा पूर्वचित्तिः स्वयंप्रभा।  
उर्वशी मिश्रकेशी च दण्डगौरी वरूथिनी ॥ २९ ॥  
गोपाली सहजन्या च कुम्भयोनिः प्रजागरा।  
चित्रसेना चित्रलेखा सहा च मधुरस्वरा ॥ ३० ॥  
एताश्चान्याश्च ननृतुस्तत्र तत्र सहस्रशः।  
चित्तप्रसादने युक्ताः सिद्धानां पद्मलोचनाः ॥ ३१ ॥  
महाकटितटश्रोण्यः कम्पमानैः पयोधरैः ।  
कटाक्षहावमाधुर्यैश्चेतोबुद्धिमनोहरैः ॥ ३२ ॥