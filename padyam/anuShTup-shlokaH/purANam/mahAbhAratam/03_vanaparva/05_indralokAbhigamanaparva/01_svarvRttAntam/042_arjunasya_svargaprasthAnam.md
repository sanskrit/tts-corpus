+++
title_full = "042 अर्जुनका हिमालयसे विदा होकर मातलिके साथ स्वर्गलोकको प्रस्थान"
title = "०४२ अर्जुनस्य स्वर्गप्रस्थानम्"

+++


गतेषु लोकपालेषु पार्थः शत्रुनिबर्हणः।  
चिन्तयामास राजेन्द्र देवराजरथं प्रति ॥ १ ॥

ततश्चिन्तयमानस्य गुडाकेशस्य धीमतः ।  
रथो मातलिसंयुक्त आजगाम महाप्रभः ॥ २ ॥

नभो वितिमिरं कुर्वञ्जलदान् पाटयन्निव।  
दिशः सम्पूरयन् नादैर्महामेघरवोपमैः ॥ ३ ॥

असयः शक्तयो भीमा गदाश्चोग्रप्रदर्शनाः।  
दिव्यप्रभावाः प्रासाश्च विद्युतश्च महाप्रभाः ॥ ४ ॥  
तथैवाशनयश्चैव चक्रयुक्तास्तुलागुडाः ।  
वायुस्फोटाः सनिर्घाता महामेघस्वनास्तथा ॥ ५ ॥

तत्र नागा महाकाया ज्वलितास्याः सुदारुणाः।  
सिताभ्रकूटप्रतिमाः संहताश्च तथोपलाः ॥ ६ ॥

दशवाजिसहस्राणि हरीणां वातरंहसाम् ।  
वहन्ति यं नेत्रमुषं दिव्यं मायामयं रथम् ॥ ७ ॥

तत्रापश्यन्महानीलं वैजयन्तं महाप्रभम् ।  
ध्वजमिन्दीवरश्यामं वंशं कनकभूषणम् ॥ ८ ॥

तस्मिन् रथे स्थितं सूतं तप्तहेमविभूषितम्।  
दृष्ट्वा पार्थो महाबाहुर्देवमेवान्वतर्कयत् ॥ ९ ॥

तथा तर्कयतस्तस्य फाल्गुनस्याथ मातलिः।  
संनतः प्रस्थितो भूत्वा वाक्यमर्जुनमब्रवीत् ॥ १० ॥

भो भोः शक्रात्मज श्रीमाञ्छक्रस्त्वां द्रष्टुमिच्छति।  
आरोहतु भवाञ्छीघ्रं रथमिन्द्रस्य सम्मतम् ॥ ११ ॥

आह माममरश्रेष्ठः पिता तव शतक्रतुः।  
कुन्तीसुतमिह प्राप्तं पश्यन्तु त्रिदशालयाः ॥ १२ ॥  
एष शक्रः परिवृतो देवैर्ऋषिगणैस्तथा।  
गन्धर्वैरप्सरोभिश्च त्वां दिदृक्षुः प्रतीक्षते ॥ १३ ॥

अस्माल्लोकाद् देवलोकं पाकशासनशासनात् ।  
आरोह त्वं मया सार्धं लब्धास्त्रः पुनरेष्यसि ॥ १४ ॥

मातले गच्छ शीघ्रं त्वमारोहस्व रथोत्तमम्।  
राजसूयाश्वमेधानां शतैरपि सुदुर्लभम् ॥ १५ ॥

पार्थिवैः सुमहाभागैर्यज्वभिर्भूरिदक्षिणैः ।  
दैवतैर्वा समारोढुं दानवैर्वा रथोत्तमम् ॥ १६ ॥

नातप्ततपसा शक्य एष दिव्यो महारथः।  
द्रष्टुं वाप्यथवा स्प्रष्टुमारोढुं कुत एव च ॥ १७ ॥

त्वयि प्रतिष्ठिते साधो रथस्थे स्थिरवाजिनि।  
पश्चादहमथारोक्ष्ये सुकृती सत्पथं यथा ॥ १८ ॥

तस्य तद् वचनं श्रुत्वा मातलिः शक्रसारथिः।  
आरुरोह रथं शीघ्रं हयान् येमे च रश्मिभिः ॥ १९ ॥

ततोऽर्जुनो हृष्टमना गङ्गायामाप्लुतः शुचिः।  
जजाप जप्यं कौन्तेयो विधिवत् कुरुनन्दनः ॥ २० ॥

ततः पितॄन् यथान्यायं तर्पयित्वा यथाविधि।  
मन्दरं शैलराजं तमाप्रष्टुमुपचक्रमे ॥ २१ ॥

साधूनां पुण्यशीलानां मुनीनां पुण्यकर्मणाम्।  
त्वं सदा संश्रयः शैल स्वर्गमार्गाभिकाङ्क्षिणाम् ॥ २२ ॥

त्वत्प्रसादात् सदा शैल ब्राह्मणाः क्षत्रिया विशः।  
स्वर्गं प्राप्ताश्चरन्ति स्म देवैः सह गतव्यथाः ॥ २३ ॥

अद्रिराज महाशैल मुनिसंश्रय तीर्थवन्।  
गच्छाम्यामन्त्रयामि त्वां सुखमस्म्युषितस्त्वयि ॥ २४ ॥

तव सानूनि कुञ्जाश्च नद्यः प्रस्रवणानि च।  
तीर्थानि च सुपुण्यानि मया दृष्टान्यनेकशः ॥ २५ ॥

फलानि च सुगन्धीनि भक्षितानि ततस्ततः।  
सुसुगन्धाश्च वार्योघास्त्वच्छरीरविनिःसृताः ॥ २६ ॥  
अमृतास्वादनीया मे पीताः प्रस्रवणोदकाः।

शिशुर्यथा पितुरङ्के सुसुखं वर्तते नग ॥ २७ ॥  
तथा तवाङ्के ललितं शैलराज मया प्रभो।

अप्सरोगणसंकीर्णे ब्रह्मघोषानुनादिते ॥ २८ ॥  
सुखमस्म्युषितः शैल तव सानुषु नित्यदा।

एवमुक्त्वार्जुनः शैलमामन्त्र्य परवीरहा ॥ २९ ॥  
आरुरोह रथं दिव्यं द्योतयन्निव भास्करः।

स तेनादित्यरूपेण दिव्येनाद्भुतकर्मणा ॥ ३० ॥  
ऊर्ध्वमाचक्रमे धीमान् प्रहृष्टः कुरुनन्दनः।  
सोऽदर्शनपथं यातो मर्त्यानां धर्मचारिणाम् ॥ ३१ ॥

ददर्शाद्भुतरूपाणि विमानानि सहस्रशः ।  
न तत्र सूर्यः सोमो वा द्योतते न च पावकः॥३२॥

स्वयैव प्रभया तत्र द्योतन्ते पुण्यलब्धया।  
तारारूपाणि यानीह दृश्यन्ते द्युतिमन्ति वै ॥ ३३ ॥  
दीपवद् विप्रकृष्टत्वात् तनूनि सुमहान्त्यपि।  
तानि तत्र प्रभास्वन्ति रूपवन्ति च पाण्डवः ॥ ३४ ॥  
ददर्श स्वेषु धिष्ण्येषु दीप्तिमन्तः स्वयार्चिषा।  
तत्र राजर्षयः सिद्धा वीराश्च निहता युधि ॥ ३५ ॥

तपसा च जितं स्वर्गं सम्पेतुः शतसङ्घशः।  
गन्धर्वाणां सहस्राणि सूर्यज्वलिततेजसाम् ॥ ३६ ॥  
गुह्यकानामृषीणां च तथैवाप्सरसां गणान्।  
लोकानात्मप्रभान् पश्यन्‌ फाल्गुनो विस्मयान्वितः ॥ ३७ ॥

पप्रच्छ मातलिं प्रीत्या स चाप्येनमुवाच ह।  
एते सुकृतिनः पार्थ स्वेषु धिष्ण्येष्ववस्थिताः ॥ ३८ ॥  
तान् दृष्टवानसि विभो तारारूपाणि भूतले।

ततोऽपश्यत् स्थितं द्वारि शुभं वैजयिनं गजम् ॥ ३९ ॥  
ऐरावतं चतुर्दन्तं कैलासमिव शृङ्गिणम्।  
स सिद्धमार्गमाक्रम्य कुरुपाण्डवसत्तमः ॥ ४० ॥  
व्यरोचत यथापूर्वं मान्धाता पार्थिवोत्तमः।  
अभिचक्राम लोकान् स राज्ञां राजीवलोचनः ॥ ४१ ॥

एवं स संक्रमंस्तत्र स्वर्गलोके महायशाः।  
ततो ददर्श शक्रस्य पुरीं ताममरावतीम् ॥ ४२ ॥