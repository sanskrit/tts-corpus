+++
title_full = "046 उर्वशीका कामपीड़ित होकर अर्जुनके पास जाना और उनके अस्वीकार करनेपर उन्हें शाप देकर लौट आना"
title = "०४६ उर्वशीशापः"

+++


ततो विसृज्य गन्धर्वं कृतकृत्यं शुचिस्मिता।  
उर्वशी चाकरोत् स्नानं पार्थदर्शनलालसा ॥ १ ॥

स्नानालंकरणैर्हृद्यैर्गन्धमाल्यैश्च सुप्रभैः ।  
धनंजयस्य रूपेण शरैर्मन्मथचोदितैः ॥ २ ॥  
अतिविद्धेन मनसा मन्मथेन प्रदीपिता।  
दिव्यास्तरणसंस्तीर्णे विस्तीर्णे शयनोत्तमे ॥ ३ ॥  
चित्तसंकल्पभावेन सुचित्तानन्यमानसा ।  
मनोरथेन सम्प्राप्तं रमन्त्येनं हि फाल्गुनम् ॥ ४ ॥

निर्गम्य चन्द्रोदयने विगाढे रजनीमुखे।  
प्रस्थिता सा पृथुश्रोणी पार्थस्य भवनं प्रति ॥ ५ ॥

मृदुकुञ्चितदीर्घेण कुमुदोक्तरधारिणा ।  
केशहस्तेन ललना जगामाथ विराजती ॥ ६ ॥

भ्रूक्षेपालापमाधुर्यैः कान्त्या सौम्यतयापि च।  
शशिनं वक्त्रचन्द्रेण साऽऽह्वयन्तीव गच्छति ॥ ७ ॥

दिव्याङ्गरागौ सुमुखौ दिव्यचन्दनरूषितौ ।  
गच्छन्त्या हाररुचिरौ स्तनौ तस्या ववल्गतुः ॥ ८ ॥

स्तनोद्वहनसंक्षोभान्नम्यमाना पदे पदे ।  
त्रिवलीदामचित्रेण मध्येनातीवशोभिना ॥ ९ ॥

अधो भूधरविस्तीर्णं नितम्बोन्नतपीवरम् ।  
मन्मथायतनं शुभ्रं रसनादामभूषितम् ॥ १० ॥  
ऋषीणामपि दिव्यानां मनोव्याघातकारणम् ।  
सूक्ष्मवस्त्रधरं रेजे जघनं निरवद्यवत् ॥ ११ ॥

गूढगुल्फधरौ पादौ ताम्रायततलाङ्‌गुली ।  
कूर्मपृष्ठोन्नतौ चापि शोभेते किङ्किणीकिणौ ॥ १२ ॥

सीधुपानेन चाल्पेन तुष्ट्याथ मदनेन च।  
विलासनैश्च विविधैः प्रेक्षणीयतराभवत् ॥ १३ ॥

सिद्धचारणगन्धर्वैः सा प्रयाता विलासिनी।  
बह्वाश्चर्येऽपि वै स्वर्गे दर्शनीयतमाकृतिः ॥ १४ ॥  
सुसूक्ष्मेणोत्तरीयेण मेघवर्णेन राजता ।  
तनुरभ्रावृता व्योम्नि चन्द्रलेखेव गच्छति ॥ १५ ॥

ततः प्राप्ता क्षणेनैव मनःपवनगामिनी।  
भवनं पाण्डुपुत्रस्य फाल्गुनस्य शुचिस्मिता ॥ १६ ॥

तत्र द्वारमनुप्राप्ता द्वारस्थैश्च निवेदिता।  
अर्जुनस्य नरश्रेष्ठ उर्वशी शुभलोचना ॥ १७ ॥  
उपातिष्ठत तद् वेश्म निर्मलं सुमनोहरम्।  
सशङ्कितमना राजन् प्रत्युद्‌गच्छत तां निशि ॥ १८ ॥

दृष्ट्वैव चोर्वशीं पार्थो लज्जासंवृतलोचनः।  
तदाभिवादनं कृत्वा गुरुपूजां प्रयुक्तवान् ॥ १९ ॥

अभिवादये त्वां शिरसा प्रवराप्सरसां वरे।  
किमाज्ञापयसे देवि प्रेष्यस्तेऽहमुपस्थितः ॥ २० ॥

फाल्गुनस्य वचः श्रुत्वा गतसंज्ञा तदोर्वशी।  
गन्धर्ववचनं सर्वं श्रावयामास तं तदा ॥ २१ ॥

यथा मे चित्रसेनेन कथितं मनुजोत्तम।  
तत् तेऽहं सम्प्रवक्ष्यामि यथा चाहमिहागता ॥ २२ ॥

उपस्थाने महेन्द्रस्य वर्तमाने मनोरमे।  
तवागमनतो वृत्ते स्वर्गस्य परमोत्सवे ॥ २३ ॥  
रुद्राणां चैव सांनिध्यमादित्यानां च सर्वशः।  
समागमेऽश्विनोश्चैव वसूनां च नरोत्तम ॥ २४ ॥  
महर्षीणां च संघेषु राजर्षिप्रवरेषु च।  
सिद्धचारणयक्षेषु महोरगगणेषु च ॥ २५ ॥  
उपविष्टेषु सर्वेषु स्थानमानप्रभावतः ।  
ऋद्ध्या प्रज्वलमानेषु अग्निसोमार्कवर्ष्मसु ॥ २६ ॥  
वीणासु वाद्यमानासु गन्धर्वैः शक्रनन्दन।  
दिव्ये मनोरमे गेये प्रवृत्ते पृथुलोचन ॥ २७ ॥  
सर्वाप्सरःसु मुख्यासु प्रनृत्तासु कुरूद्वह।  
त्वं किलानिमिषः पार्थ मामेकां तत्र दृष्टवान् ॥ २८ ॥

तत्र चावभृथे तस्मिन्नुपस्थाने दिवौकसाम्।  
तव पित्राभ्यनुज्ञाता गताः स्वं स्वं गृहं सुराः ॥ २९ ॥  
तथैवाप्सरसः सर्वा विशिष्टाः स्वगृहं गताः।  
अपि चान्याश्च शत्रुघ्न तव पित्रा विसर्जिताः ॥ ३० ॥

ततः शक्रेण संदिष्टश्चित्रसेनो ममान्तिकम्।  
प्राप्तः कमलपत्राक्ष स च मामब्रवीदथ ॥ ३१ ॥

त्वत्कृतेऽहं सुरेशेन प्रेषितो वरवर्णिनि।  
प्रियं कुरु महेन्द्रस्य मम चैवात्मनश्च ह ॥ ३२ ॥

शक्रतुल्यं रणे शूरं सदौदार्यगुणान्वितम्।  
पार्थं प्रार्थय सुश्रोणि त्वमित्येवं तदाब्रवीत् ॥ ३३ ॥

ततोऽहं समनुज्ञाता तेन पित्रा च तेऽनघ।  
तवान्तिकमनुप्राप्ता शुश्रूषितुमरिंदम ॥ ३४ ॥

त्वद्‌गुणाकृष्टचित्ताहमनङ्गवशमागता ।  
चिराभिलषितो वीर ममाप्येष मनोरथः ॥ ३५ ॥

तां तथा ब्रुवतीं श्रुत्वा भृशं लज्जाऽऽवृतोऽर्जुनः।  
उवाच कर्णौ हस्ताभ्यां पिधाय त्रिदशालये ॥ ३६ ॥

दुःश्रुतं मेऽस्तु सुभगे यन्मां वदसि भाविनि।  
गुरुदारैः समाना मे निश्चयेन वरानने ॥ ३७ ॥

यथा कुन्ती महाभागा यथेन्द्राणी शची मम।  
तथा त्वमपि कल्याणि नात्र कार्या विचारणा ॥ ३८ ॥

यच्चेक्षितासि विस्पष्टं विशेषेण मया शुभे।  
तच्च कारणपूर्वं हि शृणु सत्यं शुचिस्मिते ॥ ३९ ॥

इयं पौरववंशस्य जननी मुदितेति ह।  
त्वामहं दृष्टवांस्तत्र विज्ञायोत्फुल्ललोचनः ॥ ४० ॥  
न मामर्हसि कल्याणि अन्यथा ध्यातुमप्सरः।  
गुरोर्गुरुतरा मे त्वं मम त्वं वंशवर्धिनी ॥ ४१ ॥

अनावृताश्च सर्वाः स्म देवराजाभिनन्दन।  
गुरुस्थाने न मां वीर नियोक्तुं त्वमिहार्हसि ॥ ४२ ॥

पूरोर्वंशे हि ये पुत्रा नप्तारो वा त्विहागताः।  
तपसा रमयन्त्यस्मान्न च तेषां व्यतिक्रमः ॥ ४३ ॥  
तद् प्रसीद न मामार्तां विसर्जयितुमर्हसि।  
हृच्छयेन च संतप्तं भक्तां च भज मानद ॥ ४४ ॥

शृणु सत्यं वरारोहे यत् त्वां वक्ष्याम्यनिन्दिते।  
शृण्वन्तु मे दिशश्चैव विदिशश्च सदेवताः ॥ ४५ ॥

यथा कुन्ती च माद्री च शची चैव ममानघे।  
तथा च वंशजननी त्वं हि मेऽद्य गरीयसी ॥ ४६ ॥

गच्छ मूर्ध्ना प्रपन्नोऽस्मि पादौ ते वरवर्णिनि।  
त्वं हि मे मातृवत् पूज्या रक्ष्योऽहं पुत्रवत् त्वया॥४७॥

एवमुक्ता तु पार्थेन उर्वशी क्रोधमूर्च्छिता।  
वेपन्ती भ्रुकुटीवक्रा शशापाथ धनंजयम् ॥ ४८ ॥

तव पित्राभ्यनुज्ञातां स्वयं च गृहमागताम्।  
यस्मान्मां नाभिनन्देथाः कामबाणवशंगताम् ॥ ४९ ॥  
तस्मात् त्वं नर्तनः पार्थ स्त्रीमध्ये मानवर्जितः।  
अपुमानिति विख्यातः षण्ढवद् विचरिष्यसि ॥ ५० ॥

एवं दत्त्वार्जुने शापं स्फुरदोष्ठी श्वसन्त्यथ।  
पुनः प्रत्यागता क्षिप्रमुर्वशी गृहमात्मनः ॥ ५१ ॥

ततोऽर्जुनस्त्वरमाणश्चित्रसेनमरिंदमः ।  
सम्प्राप्य रजनीवृत्तं तदुर्वश्या यथातथम् ॥ ५२ ॥  
निवेदयामास तदा चित्रसेनाय पाण्डवः।  
तत्र चैवं यथावृत्तं शापं चैव पुनः पुनः ॥ ५३ ॥

अवेदयच्च शक्रस्य चित्रसेनोऽपि सर्वशः।  
तत आनाय्य तनयं विविक्ते हरिवाहनः ॥ ५४ ॥  
सान्त्वयित्वा शुभैर्वाक्यैः स्मयमानोऽभ्यभाषत ।  
सुपुत्राद्य पृथा तात त्वया पुत्रेण सत्तम ॥ ५५ ॥

ऋषयोऽपि हि धैर्येण जिता वै ते महाभुज।  
यत् तु दत्तवती शापमुर्वशी तव मानद ॥ ५६ ॥  
स चापि तेऽर्थकृत् तात साधकश्च भविष्यति ॥ ५७ ॥  
अज्ञातवासो वस्तव्यो भवद्भिर्भूतलेऽनघ ।  
वर्षे त्रयोदशे वीर तत्र त्वं क्षपयिष्यसि ॥ ५८ ॥

तेन नर्तनवेषेण अपुंस्त्वेन तथैव च।  
वर्षमेकं विहृत्यैव ततः पुंस्त्वमवाप्स्यसि ॥ ५९ ॥

एवमुक्तस्तु शक्रेण फाल्गुनः परवीरहा।  
मुदं परमिकां लेभे न च शापं व्यचिन्तयत् ॥ ६० ॥

चित्रसेनेन सहितो गन्धर्वेण यशस्विना।  
रेमे स स्वर्गभवने पाण्डुपुत्रो धनंजयः ॥ ६१ ॥

इदं यः शृणुयाद् वृत्तं नित्यं पाण्डुसुतस्य वै।  
न तस्य कामः कामेषु पापकेषु प्रवर्तते ॥ ६२ ॥

इदममरवरात्मजस्य घोरं  
शुचि चरितं विनिशम्य फाल्गुनस्य।  
व्यपगतमददम्भरागदोषा-  
स्त्रिदिवगता विरमन्ति मानवेन्द्राः ॥ ६३ ॥