+++
title_full = "045 चित्रसेन और उर्वशीका वार्तालाप"
title = "०४५ चित्रसेनोर्वशीयम्"

+++


आदावेवाथ तं शक्रश्चित्रसेनं रहोऽब्रवीत्।  
पार्थस्य चक्षुरुर्वश्यां सक्तं विज्ञाय वासवः ॥ १ ॥

गन्धर्वराज गच्छाद्य प्रहितोऽप्सरसां वराम्।  
उर्वशीं पुरुषव्याघ्र सोपातिष्ठतु फाल्गुनम् ॥ २ ॥

यथार्चितो गृहीतास्त्रो विद्यया मन्नियोगतः।  
तथा त्वया विधातव्यं स्त्रीषु संगविशारदः ॥ ३ ॥

एवमुक्तस्तथेत्युक्त्वा सोऽनुज्ञां प्राप्य वासवात्।  
गन्धर्वराजोऽप्सरसमभ्यगादुर्वशीं वराम् ॥ ४ ॥

तां दृष्ट्वा विदितो हृष्टः स्वागतेनार्चितस्तया।  
सुखासीनः सुखासीनां स्मितपूर्वं वचोऽब्रवीत् ॥ ५ ॥

विदितं तेऽस्तु सुश्रोणि प्रहितोऽहमिहागतः।  
त्रिदिवस्यैकराजेन त्वत्प्रसादाभिनन्दिना ॥ ६ ॥

यस्तु देवमनुष्येषु प्रख्यातः सहजैर्गुणैः।  
श्रिया शीलेन रूपेण व्रतेन च दमेन च।  
प्रख्यातो बलवीर्येण सम्मतः प्रतिभानवान् ॥ ७ ॥  
वर्चस्वी तेजसा युक्तः क्षमावान् वीतमत्सरः।  
साङ्गोपनिषदान् वेदांश्चतुराख्यानपञ्चमान् ॥ ८ ॥  
योऽधीते गुरुशुश्रूषां मेधां चाष्टगुणाश्रयाम्।  
ब्रह्मचर्येण दाक्ष्येण प्रसवैर्वयसापि च ॥ ९ ॥  
एको वै रक्षिता चैव त्रिदिवं मघवानिव।  
अकत्थनो मानयिता स्थूललक्ष्यः प्रियंवदः ॥ १० ॥  
सुहृदश्चान्नपानेन विविधेनाभिवर्षति ।  
सत्यवाक् पूजितो वक्ता रूपवाननहंकृतः ॥ ११ ॥  
भक्तानुकम्पी कान्तश्च प्रियश्च स्थिरसंगरः।  
प्रार्थनीयैर्गुणगणैर्महेन्द्रवरुणोपमः ॥ १२ ॥  
विदितस्तेऽर्जुनो वीरः स स्वर्गफलमाप्नुयात्।  
त्वं तु शक्राभ्यनुज्ञाता तस्य पादान्तिकं व्रज।  
तदेवं कुरु कल्याणि प्रसन्नस्त्वां धनंजयः ॥ १३ ॥

एवमुक्ता स्मितं कृत्वा सम्मानं बहु मन्य च।  
प्रत्युवाचोर्वशी प्रीता चित्रसेनमनिन्दिता ॥ १४ ॥

यस्त्वस्य कथितः सत्यो गुणोद्देशस्त्वया मम।  
तं श्रुत्वाव्यथयं पुंसो वृणुयां किमतोऽर्जुनम् ॥ १५ ॥

महेन्द्रस्य नियोगेन त्वत्तः सम्प्रणयेन च।  
तस्य चाहं गुणौघेन फाल्गुने जातमन्मथा।  
गच्छ त्वं हि यथाकाममागमिष्याम्यहं सुखम् ॥ १६ ॥