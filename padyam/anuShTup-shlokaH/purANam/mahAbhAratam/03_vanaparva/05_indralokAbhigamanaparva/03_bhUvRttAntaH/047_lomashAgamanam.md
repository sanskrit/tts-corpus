+++
title_full = "047 लोमश मुनिका स्वर्गमें इन्द्र और अर्जुनसे मिलकर उनका संदेश ले काम्यकवनमें आना"
title = "०४७ लोमशागमनम्"

+++


कदाचिदटमानस्तु महर्षिरुत लोमशः ।  
जगाम शक्रभवनं पुरन्दरदिदृक्षया ॥ १ ॥  
स समेत्य नमस्कृत्य देवराजं महामुनिः।  
ददर्शार्धासनगतं पाण्डवं वासवस्य हि ॥ २ ॥

ततः शक्राभ्यनुज्ञात आसने विष्टरोत्तरे।  
निषसाद द्विजश्रेष्ठः पूज्यमानो महर्षिभिः ॥ ३ ॥

तस्य दृष्ट्वाभवद् बुद्धिः पार्थमिन्द्रासने स्थितम्।  
कथं नु क्षत्रियः पार्थः शक्रासनमवाप्तवान् ॥ ४ ॥

किं त्वस्य सुकृतं कर्म के लोका वै विनिर्जिताः।  
स एवमनुसम्प्राप्तः स्थानं देवनमस्कृतम् ॥ ५ ॥

तस्य विज्ञाय संकल्पं शक्रो वृत्रनिषूदनः।  
लोमशं प्रहसन् वाक्यमिदमाह शचीपतिः ॥ ६ ॥

ब्रह्मर्षे श्रूयतां यत् ते मनसैतद् विवक्षितम्।  
नायं केवलमर्त्यो वै मानुषत्वमुपागतः ॥ ७ ॥

महर्षे मम पुत्रोऽयं कुन्त्यां जातो महाभुजः।  
अस्त्रहेतोरिह प्राप्तः कस्माच्चित् कारणान्तरात् ॥ ८ ॥  
अहो नैनं भवान् वेत्ति पुराणमृषिसत्तमम्।  
शृणु मे वदतो ब्रह्मन् योऽयं यच्चास्य कारणम् ॥ ९ ॥

नरनारायणौ यौ तौ पुराणावृषिसत्तमौ।  
ताविमावनुजानीहि हृषीकेशधनंजयौ ॥ १० ॥

विख्यातौ त्रिषु लोकेषु नरनारायणावृषी।  
कार्यार्थमवतीर्णौ तौ पृथ्वीं पुण्यप्रतिश्रयाम् ॥ ११ ॥

यन्न शक्यं सुरैर्द्रष्टुमृषिभिर्वा महात्मभिः।  
तदाश्रमपदं पुण्यं बदरीनाम विश्रुतम् ॥ १२ ॥  
स निवासोऽभवद् विप्र विष्णोर्जिष्णोस्तथैव च।  
यतः प्रववृते गङ्गा सिद्धचारणसेविता ॥ १३ ॥

तौ मन्नियोगाद् ब्रह्मर्षे क्षितौ जातौ महाद्युती।  
भूमेर्भारावतरणं महावीर्यौ करिष्यतः ॥ १४ ॥

उद्‌वृत्ता ह्यसुराः केचिन्निवातकवचा इति।  
विप्रियेषु स्थितास्माकं वरदानेन मोहिताः ॥ १५ ॥

तर्कयन्ते सुरान् हन्तुं बलदर्पसमन्विताः।  
देवान् न गणयन्त्येते तथा दत्तवरा हि ते ॥ १६ ॥

पातालवासिनो रौद्रा दनोः पुत्रा महाबलाः।  
सर्वदेवनिकाया हि नालं योधयितुं हि तान् ॥ १७ ॥  
योऽसौ भूमिगतः श्रीमान् विष्णुर्मधुनिषूदनः।  
कपिलो नाम देवोऽसौ भगवानजितो हरिः ॥ १८ ॥

येन पूर्वं महात्मानः खनमाना रसातलम्।  
दर्शनादेव निहताः सगरस्यात्मजा विभो ॥ १९ ॥

तेन कार्यं महत् कार्यमस्माकं द्विजसत्तम।  
पार्थेन च महायुद्धे समेताभ्यां न संशयः ॥ २० ॥

सोऽसुरान् दर्शनादेव शक्तो हन्तुं सहानुगान्।  
निवातकवचान् सर्वान् नागानिव महाह्रदे ॥ २१ ॥

किं तु नाल्पेन कार्येण प्रबोध्यो मधुसूदनः।  
तेजसः सुमहाराशिः प्रबुद्धः प्रदहेज्जगत् ॥ २२ ॥

अयं तेषां समस्तानां शक्तः प्रतिसमासने।  
तान् निहत्य रणे शूरः पुनर्यास्यति मानुषान् ॥ २३ ॥

भवानस्मन्नियोगेन यातु तावन्महीतलम् ।  
काम्यके द्रक्ष्यसे वीरं निवसन्तं युधिष्ठिरम् ॥ २४ ॥

स वाच्यो मम संदेशाद् धर्मात्मा सत्यसंगरः।  
नोत्कण्ठा फाल्गुने कार्या कृतास्त्रः शीघ्रमेष्यति ॥ २५ ॥

नाशुद्धबाहुवीर्येण नाकृतास्त्रेण वा रणे।  
भीष्मद्रोणादयो युद्धे शक्याः प्रतिसमासितुम् ॥ २६ ॥

गृहीतास्त्रो गुडाकेशो महाबाहुर्महामनाः ।  
नृत्यवादित्रगीतानां दिव्यानां पारमीयिवान् ॥ २७ ॥

भवानपि विविक्तानि तीर्थानि मनुजेश्वर।  
भ्रातृभिः सहितः सर्वैर्द्रष्टुमर्हत्यरिंदम ॥ २८ ॥  
तीर्थेष्वाप्लुत्य पुण्येषु विपाप्मा विगतज्वरः।  
राज्यं भोक्ष्यसि राजेन्द्र सुखी विगतकल्मषः ॥ २९ ॥

भवांश्चैनं द्विजश्रेष्ठ पर्यटन्तं महीतलम्।  
त्रातुमर्हति विप्राग्र्य तपोबलसमन्वितः ॥ ३० ॥

गिरिदुर्गेषु च सदा देशेषु विषमेषु च।  
वसन्ति राक्षसा रौद्रास्तेभ्यो रक्षां विधास्यति ॥ ३१ ॥

एवमुक्तो महेन्द्रेण बीभत्सुरपि लोमशम्।  
उवाच प्रयतो वाक्यं रक्षेथाः पाण्डुनन्दनम् ॥ ३२ ॥

यथा गुप्तस्त्वया राजा चरेत् तीर्थानि सत्तम।  
दानं दद्याद् यथा चैव तथा कुरु महामुने ॥ ३३ ॥

तथेति सम्प्रतिज्ञाय लोमशः सुमहातपाः।  
काम्यकं वनमुद्दिश्य समुपायान्महीतलम् ॥ ३४ ॥

ददर्श तत्र कौन्तेयं धर्मराजमरिंदमम्।  
तापसैर्भ्रातृभिश्चैव सर्वतः परिवारितम् ॥ ३५ ॥