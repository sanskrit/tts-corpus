+++
title_full = "050 वनमें पाण्डवोंका आहार"
title = "०५० पार्थाहारकथनम्"

+++


यदिदं शोचितं राज्ञा धृतराष्ट्रेण वै मुने।  
प्रव्राज्य पाण्डवान् वीरान् सर्वमेतन्निरर्थकम् ॥ १ ॥

कथं च राजा पुत्रं तमुपेक्षेताल्पचेतसम्।  
दुर्योधनं पाण्डुपुत्रान् कोपयानं महारथान् ॥ २ ॥

किमासीत् पाण्डुपुत्राणां वने भोजनमुच्यताम्।  
वानेयमथवा कृष्टमेतदाख्यातु नो भवान् ॥ ३ ॥

वानेयांश्च मृगांश्चैव शुद्धैर्बाणैर्निपातितान् ।  
ब्राह्मणानां निवेद्याग्रमभुञ्जन् पुरुषर्षभाः ॥ ४ ॥

तांस्तु शूरान् महेष्वासांस्तदा निवसतो वने।  
अन्वयुर्ब्राह्मणा राजन् साग्नयोऽनग्नयस्तथा ॥ ५ ॥

ब्राह्मणानां सहस्राणि स्नातकानां महात्मनाम्।  
दश मोक्षविदां तत्र यान् बिभर्ति युधिष्ठिरः ॥ ६ ॥

रुरून् कृष्णमृगांश्चैव मेध्यांश्चान्यान्‌ वनेचरान्।  
बाणैरुन्मथ्य विविधैर्ब्राह्मणेभ्यो न्यवेदयत् ॥ ७ ॥

न तत्र कश्चिद् दुर्वर्णो व्याधितो वापि दृश्यते।  
कृशो वा दुर्बलो वापि दीनो भीतोऽपि वा पुनः॥८॥

पुत्रानिव प्रियान् भ्रातॄञ्ज्ञातीनिव सहोदरान्।  
पुपोष कौरवश्रेष्ठो धर्मराजो युधिष्ठिरः ॥ ९ ॥

पतींश्च द्रौपदी सर्वान् द्विजातींश्च यशस्विनी।  
मातृवद् भोजयित्वाग्रे शिष्टमाहारयत् तदा ॥ १० ॥

प्राचीं राजा दक्षिणां भीमसेनो  
यमौ प्रतीचीमथ वाप्युदीचीम् ।  
धनुर्धराणां सहितो मृगाणां  
क्षयं चक्रुर्नित्यमेवोपगम्य ॥ ११ ॥

तथा तेषां वसतां काम्यके वै  
विहीनानामर्जुनेनोत्सुकानाम् ।  
पञ्चैव वर्षाणि तथा व्यतीयु-  
रधीयतां जपतां जुह्वतां च ॥ १२ ॥