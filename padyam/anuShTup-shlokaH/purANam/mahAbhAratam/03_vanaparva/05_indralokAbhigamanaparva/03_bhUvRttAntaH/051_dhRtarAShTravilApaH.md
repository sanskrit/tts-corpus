+++
title_full = "051 संजयका धृतराष्ट्रके प्रति श्रीकृष्णादिके द्वारा की हुई दुर्योधनादिके वधकी प्रतिज्ञाका वृत्तान्त सुनाना"
title = "०५१ धृतराष्ट्रविलापः"

+++


तेषां तच्चरितं श्रुत्वा मनुष्यातीतमद्भुतम्।  
चिन्ताशोकपरीतात्मा मन्युनाभिपरिप्लुतः ॥ १ ॥  
दीर्घमुष्णं च निःश्वस्य धृतराष्ट्रोऽम्बिकासुतः।  
अब्रवीत् संजयं सूतमामन्त्र्य पुरुषर्षभ ॥ २ ॥

न रात्रौ न दिवा सूत शान्तिं प्राप्नोमि वै क्षणम्।  
संचिन्त्य दुर्नयं घोरमतीतं द्यूतजं हि तत् ॥ ३ ॥

तेषामसह्यवीर्याणां शौर्यं धैर्यं धृतिं पराम्।  
अन्योन्यमनुरागं च भ्रातॄणामतिमानुषम् ॥ ४ ॥

देवपुत्रौ महाभागौ देवराजसमद्युती ।  
नकुलः सहदेवश्च पाण्डवौ युद्धदुर्मदौ ॥ ५ ॥

दृढायुधौ दूरपातौ युद्धे च कृतनिश्चयौ।  
शीघ्रहस्तौ दृढकोधौ नित्ययुक्तो तरस्विनौ ॥ ६ ॥

भीमार्जुनौ पुरोधाय यदा तौ रणमूर्धनि।  
स्थास्येते सिंहविक्रान्तावश्विनाविव दुःसहौ ॥ ७ ॥  
न शेषमिह पश्यामि मम सैन्यस्य संजय।  
तौ ह्यप्रतिरथौ युद्धे देवपुत्रौ महारथौ ॥ ८ ॥

द्रौपद्यास्तं परिक्लेशं न क्षंस्येते त्वमर्षिणौ।  
वृष्णयोऽथ महेष्वासाः पञ्चाला वा महौजसः ॥ ९ ॥  
युधि सत्याभिसंधेन वासुदेवेन रक्षिताः।  
प्रधक्ष्यन्ति रणे पार्थाः पुत्राणां मम वाहिनीम् ॥ १० ॥

रामकृष्णप्रणीतानां वृष्णीनां सूतनन्दन ।  
न शक्यः सहितुं वेगः सर्वैस्तैरपि संयुगे ॥ ११ ॥

तेषां मध्ये महेष्वासो भीमो भीमपराक्रमः।  
शैक्यया वीरघातिन्या गदया विचरिष्यति ॥ १२ ॥  
तथा गाण्डीवनिर्घोषं विस्फूर्जितमिवाशनेः ।  
गदावेगं च भीमस्य नालं सोढुं नराधिपाः ॥ १३ ॥

ततोऽहं सुहृदां वाचो दुर्योधनवशानुगः।  
स्मरणीयाः स्मरिष्यामि मया या न कृताः पुरा ॥ १४ ॥

व्यतिक्रमोऽयं सुमहांस्त्वया राजन्नुपेक्षितः ।  
समर्थेनापि यन्मोहात् पुत्रस्ते न निवारितः ॥ १५ ॥

श्रुत्वा हि निर्जितान्‌ द्यूते पाण्डवान् मधुसूदनः।  
त्वरितः काम्यके पार्थान् समभावयदच्युतः ॥ १६ ॥

द्रुपदस्य तथा पुत्रा धृष्टद्युम्नपुरोगमाः।  
विराटो धृष्टकेतुश्च केकयाश्च महारथाः ॥ १७ ॥

तैश्च यत् कथितं राजन्‌ दृष्ट्वा पार्थान् पराजितान्।  
चारेण विदितं सर्वं तन्मयाऽऽवेदितं च ते ॥ १८ ॥

समागम्य वृतस्तत्र पाण्डवैर्मधुसूदनः ।  
सारथ्ये फाल्गुनस्याजौ तथेत्याह च तान् हरिः ॥ १९ ॥

अमर्षितो हि कृष्णोऽपि दृष्ट्वा पार्थांस्तथा गतान्।  
कृष्णाजिनोत्तरासंगानब्रवीच्च युधिष्ठिरम् ॥ २० ॥

या सा समृद्धिः पार्थानामिन्द्रप्रस्थे बभूव ह।  
राजसूये मया दृष्टा नृपैरन्यैः सुदुर्लभा ॥ २१ ॥

यत्र सर्वान् महीपालाञ्छस्त्रतेजोभयार्दितान् ।  
सवङ्गाङ्गान्‌ सपौण्ड्रोड्रान् सचोलद्राविडान्ध्रकान् ॥ २२ ॥  
सागरानूपकांश्चैव ये च प्रान्ताभिवासिनः।  
सिंहलान् बर्बरान् म्लेच्छान्‌ ये च लङ्कानिवासिनः ॥ २३ ॥  
पश्चिमानि च राष्ट्राणि शतशः सागरान्तिकान्।  
पह्लवान्‌ दरदान् सर्वान् किरातान्‌ यवनाञ्छकान् ॥ २४ ॥  
हारहूणांश्च चीनांश्च तुषारान् सैन्धवांस्तथा।  
जागुडान् रामठान्‌ मुण्डान् स्त्रीराज्यमथ तङ्गणान् ॥ २५ ॥  
केकयान् मालवांश्चैव तथा काश्मीरकानपि।  
अद्राक्षमहमाहूतान् यज्ञे ते परिवेषकान् ॥ २६ ॥

सा ते समृद्धिर्यैरात्ता चपला प्रतिसारिणी।  
आदाय जीवितं तेषामाहरिष्यामि तामहम् ॥ २७ ॥

रामेण सह कौरव्य भीमार्जुनयमैस्तथा।  
अक्रूरगदसाम्बैश्च प्रद्युम्नेनाहुकेन च ॥ २८ ॥  
धृष्टद्युम्नेन वीरेण शिशुपालात्मजेन च।  
दुर्योधनं रणे हत्वा सद्यः कर्णं च भारत ॥ २९ ॥  
दुःशासनं सौबलेयं यश्चान्यः प्रतियोत्स्यते।  
ततस्त्वं हास्तिनपुरे भ्रातृभिः सहितो वसन् ॥ ३० ॥  
धार्तराष्ट्रीं श्रियं प्राप्य प्रशाधि पृथिवीमिमाम्।

अथैनमब्रवीद् राजा तस्मिन् वीरसमागमे ॥ ३१ ॥  
शृण्वत्स्वेतेषु वीरेषु धृष्टद्युम्नमुखेषु च।

प्रतिगृह्णामि ते वाचमिमां सत्यां जनार्दन ॥ ३२ ॥

अमित्रान् मे महाबाहो सानुबन्धान् हनिष्यसि।  
वर्षात् त्रयोदशादूर्ध्वं सत्यं मां कुरु केशव ॥ ३३ ॥  
प्रतिज्ञातो वने वासो राजमध्ये मया ह्ययम्।

तद् धर्मराजवचनं प्रतिश्रुत्य सभासदः ॥ ३४ ॥  
धृष्टद्युम्नपुरोगास्ते शमयामासुरञ्जसा ।  
केशवं मधुरैर्वाक्यैः कालयुक्तैरमर्षितम् ॥ ३५ ॥

पाञ्चालीं प्राहुरक्लिष्टां वासुदेवस्य शृण्वतः।  
दुर्योधनस्तव क्रोधाद् देवि त्यक्ष्यति जीवितम् ॥ ३६ ॥

प्रतिजानीमहे सत्यं मा शुचो वरवर्णिनि।  
ये स्म तेऽक्षजितां कृष्णे दृष्ट्वा त्वां प्राहसंस्तदा।  
मांसानि तेषां खादन्तो हरिष्यन्ति वृकद्विजाः ॥ ३७ ॥

पास्यन्ति रुधिंर तेषां गृध्रा गोमायवस्तथा।  
उत्तमाङ्गानि कर्षन्तो यैः कृष्टासि सभातले ॥ ३८ ॥

तेषां द्रक्ष्यसि पाञ्चालि गात्राणि पृथिवीतले।  
क्रव्यादैः कृष्यमाणानि भक्ष्यमाणानि चासकृत् ॥ ३९ ॥

परिक्लिष्टासि यैस्तत्र यैश्चासि समुपेक्षिता।  
तेषामुत्कृत्तशिरसां भूमिः पास्यति शोणितम् ॥ ४० ॥

एवं बहुविधा वाचस्त ऊचुर्भरतर्षभ।  
सर्वे तेजस्विनः शूराः सर्वे चाहतलक्षणाः ॥ ४१ ॥

ते धर्मराजेन वृता वर्षादूर्ध्वं त्रयोदशात्।  
पुरस्कृत्योपयास्यन्ति वासुदेवं महारथाः ॥ ४२ ॥

रामश्च कृष्णश्च धनंजयश्च  
प्रद्युम्नसाम्बौ युयुधानभीमौ ।  
माद्रीसुतौ केकयराजपुत्राः  
पाञ्चालपुत्राः सह मत्स्यराज्ञा ॥ ४३ ॥  
एतान् सर्वान् लोकवीरानजेयान्  
महात्मनः सानुबन्धान् ससैन्यान् ।  
को जीवितार्थी समरेऽभ्युदीयात्  
क्रुद्धान् सिंहान् केसरिणो यथैव ॥ ४४ ॥

यन्माब्रवीद् विदुरो द्यूतकाले  
त्वं पाण्डवाञ्जेष्यसि चेन्नरेन्द्र ।  
ध्रुवं कुरूणामयमन्तकालो  
महाभयो भविता शोणितौघः ॥ ४५ ॥

मन्ये तथा तद् भवितेति सूत  
यथा क्षत्ता प्राह वचः पुरा माम्।  
असंशयं भविता युद्धमेतद्  
गते काले पाण्डवानां यथोक्तम् ॥ ४६ ॥