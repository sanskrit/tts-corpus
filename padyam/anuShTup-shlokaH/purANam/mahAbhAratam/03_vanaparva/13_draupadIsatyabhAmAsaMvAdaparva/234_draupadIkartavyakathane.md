+++
title_full = "234 पतिदेवको अनुकूल करनेका उपाय—पतिकी अनन्यभावसे सेवा"
title = "२३४ द्रौपदीकर्तव्यकथने"

+++


इमं तु ते मार्गमपेतमोहं  
वक्ष्यामि चित्तग्रहणाय भर्तुः ।  
अस्मिन् यथावत् सखि वर्तमाना  
भर्तारमाच्छेत्स्यसि कामिनीभ्यः ॥ १ ॥

नैतादृशं दैवतमस्ति सत्ये  
सर्वेषु लोकेषु सदेवकेषु ।  
यथा पतिस्तस्य तु सर्वकामा  
लभ्याः प्रसादात् कुपितश्च हन्यात् ॥ २ ॥

तस्मादपत्यं विविधाश्च भोगाः  
शय्यासनान्युत्तमदर्शनानि ।  
वस्त्राणि माल्यानि तथैव गन्धाः  
स्वर्गश्च लोको विपुला च कीर्तिः ॥ ३ ॥

सुखं सुखेनेह न जातु लभ्यं  
दुःखेन साध्वी लभते सुखानि।  
सा कृष्णमाराधय सौहृदेन  
प्रेम्णा च नित्यं प्रतिकर्मणा च ॥ ४ ॥  
तथाऽऽसनैश्चारुभिरग्रमाल्यै-  
र्दाक्षिण्ययोगैर्विविधैश्च गन्धैः ।  
अस्याः प्रियोऽस्मीति यथा विदित्वा  
त्वामेव संश्लिष्यति तद् विधत्स्व ॥ ५ ॥

श्रुत्वा स्वरं द्वारगतस्य भर्तुः  
प्रत्युत्थिता तिष्ठ गृहस्य मध्ये।  
दृष्ट्वा प्रविष्टं त्वरिताऽऽसनेन  
पाद्येन चैनं प्रतिपूजयस्व ॥ ६ ॥

सम्प्रेषितायामथ चैव दास्या-  
मुत्थाय सर्वं स्वयमेव कार्यम्।  
जानातु कृष्णस्तव भावमेतं  
सर्वात्मना मां भजतीति सत्ये ॥ ७ ॥

त्वत्संनिधौ यत् कथयेत् पतिस्ते  
यद्यप्यगुह्यं परिरक्षितव्यम् ।  
काचित् सपत्नी तव वासुदेवं  
प्रत्यादिशेत् तेन भवेद् विरागः ॥ ८ ॥

प्रियांश्च रक्तांश्च हितांश्च भर्तु-  
स्तान् भोजयेथा विविधैरुपायैः ।  
द्वेष्यैरुपेक्ष्यैरहितैश्च तस्य  
भिद्यस्व नित्यं कुहकोद्यतैश्च ॥ ९ ॥

मदं प्रमादं पुरुषेषु हित्वा  
संयच्छ भावं प्रतिगृह्य मौनम्।  
प्रद्युम्नसाम्बावपि ते कुमारौ  
नोपासितव्यौ रहिते कदाचित् ॥ १० ॥

महाकुलीनाभिरपापिकाभिः  
स्त्रीभिः सतीभिस्तव सख्यमस्तु ।  
चण्डाश्च शौण्डाश्च महाशनाश्च  
चौराश्च दुष्टाश्चपलाश्च वर्ज्याः ॥ ११ ॥

एतद् यशस्यं भगदैवतं च  
स्वार्थ्यं तथा शत्रुनिबर्हणं च।  
महार्हमाल्याभरणाङ्गरागा  
भर्तारमाराधय पुण्यगन्धा ॥ १२ ॥