+++
title_full = "233 द्रौपदीका सत्यभामाको सती स्त्रीके कर्तव्यकी शिक्षा देना"
title = "२३३ सतीकर्तव्यशिक्षा"

+++


उपासीनेषु विप्रेषु पाण्डवेषु महात्मसु।  
द्रौपदी सत्यभामा च विविशाते तदा समम् ॥ १ ॥  
जाहस्यमाने सुप्रीते सुखं तत्र निषीदतुः।  
चिरस्य दृष्ट्वा राजेन्द्र तेऽन्योन्यस्य प्रियंवदे ॥ २ ॥

कथयामासतुश्चित्राः कथाः कुरुयदूत्थिताः ।  
अथाब्रवीत् सत्यभामा कृष्णस्य महिषी प्रिया ॥ ३ ॥  
सात्राजिती याज्ञसेनीं रहसीदं सुमध्यमा।  
केन द्रौपदि वृत्तेन पाण्डवानधितिष्ठसि ॥ ४ ॥  
लोकपालोपमान् वीरान् पुनः परमसंहतान्।  
कथं च वशगास्तुभ्यं न कुप्यन्ति च ते शुभे॥५॥

तव वश्या हि सततं पाण्डवाः प्रियदर्शने।  
मुखप्रेक्षाश्च ते सर्वे तत्त्वमेतद् ब्रवीहि मे ॥ ६ ॥

व्रतचर्या तपो वापि स्नानमन्त्रौषधानि वा।  
विद्यावीर्यं मूलवीर्यं जपहोमागदास्तथा ॥ ७ ॥  
ममाद्याचक्ष्व पाञ्चालि यशस्यं भगदैवतम्।  
येन कृष्णे भवेन्नित्यं मम कृष्णो वशानुगः ॥ ८ ॥

एवमुक्त्वा सत्यभामा विरराम यशस्विनी।  
पतिव्रता महाभागा द्रौपदी प्रत्युवाच ताम् ॥ ९ ॥

असत्स्त्रीणां समाचारं सत्ये मामनुपृच्छसि।  
असदाचरिते मार्गे कथं स्यादनुकीर्तनम् ॥ १० ॥

अनुप्रश्नः संशयो वा नैतत् त्वय्युपपद्यते।  
तथा ह्युपेता बुद्ध्या त्वं कृष्णस्य महिषी प्रिया ॥ ११ ॥

यदैव भर्ता जानीयान्मन्त्रमूलपरां स्त्रियम्।  
उद्विजेत तदैवास्याः सर्पाद् वेश्मगतादिव ॥ १२ ॥

उद्विग्नस्य कुतः शान्तिरशान्तस्य कुतः सुखम्।  
न जातु वशगो भर्ता स्त्रियाः स्यान्मन्त्रकर्मणा ॥ १३ ॥

अमित्रप्रहितांश्चापि गदान् परमदारुणान् ।  
मूलप्रचारैर्हि विषं प्रयच्छन्ति जिघांसवः ॥ १४ ॥

जिह्वया यानि पुरुषस्त्वचा वाप्युपसेवते।  
तत्र चूर्णानि दत्तानि हन्युः क्षिप्रमसंशयम् ॥ १५ ॥

जलोदरसमायुक्ताः श्वित्रिणः पलितास्तथा ।  
अपुमांसः कृताः स्त्रीभिर्जडान्धबधिरास्तथा ॥ १६ ॥

पापानुगास्तु पापास्ताः पतीनुपसृजन्त्युत ।  
न जातु विप्रियं भर्तुः स्त्रिया कार्यं कथंचन ॥ १७ ॥

वर्ताम्यहं तु यां वृत्तिं पाण्डवेषु महात्मसु।  
तां सर्वां शृणु मे सत्यां सत्यभामे यशस्विनि ॥ १८ ॥

अहंकारं विहायाहं कामक्रोधौ च सर्वदा।  
सदारान् पाण्डवान् नित्यं प्रयतोपचराम्यहम् ॥ १९ ॥

प्रणयं प्रतिसंहृत्य निधायात्मानमात्मनि ।  
शुश्रूषुर्निरहंमाना पतीनां चित्तरक्षिणी ॥ २० ॥

दुर्व्याहृताच्छङ्कमाना दुःस्थिताद् दुरवेक्षितात् ।  
दुरासिताद् दुर्व्रजितादिङ्गिताध्यासितादपि ॥ २१ ॥

सूर्यवैश्वानरसमान् सोमकल्पान् महारथात् ।  
सेवे चक्षुर्हणः पार्थानुग्रवीर्यप्रतापिनः ॥ २२ ॥

देवो मनुष्यो गन्धर्वो युवा चापि स्वलंकृतः।  
द्रव्यवानभिरूपो वा न मेऽन्यः पुरुषो मतः ॥ २३ ॥

नाभुक्तवति नास्नाते नासंविष्टे च भर्तरि।  
न संविशामि नाश्नामि सदा कर्मकरेष्वपि ॥ २४ ॥

क्षेत्राद् वनाद् वा ग्रामाद् वा भर्तारं गृहमागतम्।  
अभ्युत्थायाभिनन्दामि आसनेनोदकेन च ॥ २५ ॥

प्रमृष्टभाण्डा मृष्टान्ना काले भोजनदायिनी।  
संयता गुप्तधान्या च सुसम्मृष्टनिवेशना ॥ २६ ॥

अतिरस्कृतसम्भाषा दुःस्त्रियो नानुसेवती ।  
अनुकूलवती नित्यं भवाम्यनलसा सदा ॥ २७ ॥

अनर्म चापि हसितं द्वारि स्थानमभीक्ष्णशः।  
अवस्करे चिरस्थानं निष्कुटेषु च वर्जये ॥ २८ ॥

(अन्त्यालापमसंतोषं परव्यापारसंकथाम् ।  
अतिहासातिरोषौ च क्रोधस्थानं च वर्जये।  
निरताहं सदा सत्ये भर्तॄणामुपसेवने ॥ २९ ॥

सर्वथा भर्तृरहितं न ममेष्टं कथंचन।  
यदा प्रवसते भर्ता कुटुम्बार्थेन केनचित् ॥ ३० ॥  
सुमनोवर्णकापेता भवामि व्रतचारिणी ।

यच्च भर्ता न पिबति यच्च भर्ता न सेवते॥३१॥  
यच्च नाश्नाति मे भर्ता सर्वं तद् वर्जयाम्यहम्।

यथोपदेशं नियता वर्तमाना वराङ्गने ॥ ३२ ॥  
स्वलंकृता सुप्रयता भर्तुः प्रियहिते रता।  
ये च धर्माः कुटुम्बेषु श्वश्र्वा मे कथिताः पुरा॥३३॥  
(अनुतिष्ठामि तत् सर्वं नित्यकालमतन्द्रिता॥)

भिक्षाबलिश्राद्धमिति स्थालीपाकाश्च पर्वसु ।  
मान्यानां मानसत्कारा ये चान्ये विदिता मम ॥ ३४ ॥  
तान् सर्वाननुवर्तेऽहं दिवारात्रमतन्द्रिता ।  
विनयान् नियमांश्चैव सदा सर्वात्मना श्रिता ॥ ३५ ॥

मृदून् सतः सत्यशीलान् सत्यधर्मानुपालिनः।  
आशीविषानिव क्रुद्धान् पतीन् परिचराम्यहम् ॥ ३६ ॥

पत्याश्रयो हि मे धर्मो मतः स्त्रीणां सनातनः।  
स देवः सा गतिर्नान्या तस्य का विप्रियं चरेत्॥३७॥

अहं पतीन् नातिशये नात्यश्ने नातिभूषये।  
नापि श्वश्रूं परिवदे सर्वदा परियन्त्रिता ॥ ३८ ॥

अवधानेन सुभगे नित्योत्थिततयैव च।  
भर्तारो वशगा मह्यं गुरुशुश्रूषयैव च ॥ ३९ ॥

नित्यमार्यामहं कुन्तीं वीरसूं सत्यवादिनीम्।  
स्वयं परिचराम्येतां पानाच्छादनभोजनैः ॥ ४० ॥

नैतामतिशये जातु वस्त्रभूषणभोजनैः ।  
नापि परिवदे चाहं तां पृथां पृथिवीसमाम् ॥ ४१ ॥

अष्टावग्रे ब्राह्मणानां सहस्राणि स्म नित्यदा।  
भुञ्जते रुक्मपात्रीषु युधिष्ठिरनिवेशने ॥ ४२ ॥

अष्टाशीतिसहस्राणि स्नातका गृहमेधिनः ।  
त्रिंशद्दासीक एकैको यान् बिभर्ति युधिष्ठिरः ॥ ४३ ॥

दशान्यानि सहस्राणि येषामन्नं सुसंस्कृतम्।  
ह्रियते रुक्मपात्रीभिर्यतीनामूर्ध्वरेतसाम् ॥ ४४ ॥

तान् सर्वानग्रहारेण ब्राह्मणान् वेदवादिनः।  
यथार्हं पूजयामि स्म पानाच्छादनभोजनैः ॥ ४५ ॥

शतं दासीसहस्राणि कौन्तेयस्य महात्मनः।  
कम्बुकेयूरधारिण्यो निष्ककण्ठ्यः स्वलङ्कृताः ॥ ४६ ॥

महार्हमाल्याभरणाः सुवर्णाश्चन्दनोक्षिताः ।  
मणीन् हेम च बिभ्रत्यो नृत्यगीतविशारदाः ॥ ४७ ॥

तासां नाम च रूपं च भोजनाच्छादनानि च।  
सर्वासामेव वेदाहं कर्म चैव कृताकृतम् ॥ ४८ ॥

शतं दासीसहस्राणि कुन्तीपुत्रस्य धीमतः।  
पात्रीहस्ता दिवारात्रमतिथीन् भोजयन्त्युत ॥ ४९ ॥

शतमश्वसहस्राणि दशनागायुतानि च ।  
युधिष्ठिरस्यानुयात्रमिन्द्रप्रस्थनिवासिनः ॥ ५० ॥  
एतदासीत् तदा राज्ञो यन्महीं पर्यपालयत्।  
येषां संख्याविधिं चैव प्रदिशामि शृणोमि च ॥ ५१ ॥

अन्तःपुराणां सर्वेषां भृत्यानां चैव सर्वशः।  
आगोपालाविपालेभ्यः सर्वं वेद कृताकृतम् ॥ ५२ ॥

सर्वं राज्ञः समुदयमायं च व्ययमेव च।  
एकाहं वेद्मि कल्याणि पाण्डवानां यशस्विनि ॥ ५३ ॥

मयि सर्वं समासज्य कुटुम्बं भरतर्षभाः।  
उपासनरताः सर्वे घटयन्ति वरानने ॥ ५४ ॥

तमहं भारमासक्तमनाधृष्यं दुरात्मभिः ।  
सुखं सर्वं परित्यज्य रात्र्यहानि घटामि वै ॥ ५५ ॥

अधृष्यं वरुणस्येव निधिपूर्णमिवोदधिम् ।  
एकाहं वेद्मि कोशं वै पतीनां धर्मचारिणाम् ॥ ५६ ॥

अनिशायां निशायां च सहा या क्षुत्पिपासयोः।  
आराधयन्त्याः कौरव्यांस्तुल्या रात्रिरहश्च मे ॥ ५७ ॥

प्रथमं प्रतिबुध्यामि चरमं संविशामि च।  
नित्यकालमहं सत्ये एतत् संवननं मम ॥ ५८ ॥

एतज्जानाम्यहं कर्तुं भर्तृसंवननं महत्।  
असत्स्त्रीणां समाचारं नाहं कुर्यां न कामये ॥ ५९ ॥

तच्छ्रुत्वा धर्मसहितं व्याहृतं कृष्णया तदा।  
उवाच सत्या सत्कृत्य पाञ्चालीं धर्मचारिणीम् ॥ ६० ॥  
अभिपन्नास्मि पाञ्चालि याज्ञसेनि क्षमस्व मे।  
कामकारः सखीनां हि सोपहासं प्रभाषितम् ॥ ६१ ॥