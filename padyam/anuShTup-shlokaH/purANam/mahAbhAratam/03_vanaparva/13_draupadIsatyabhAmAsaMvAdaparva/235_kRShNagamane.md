+++
title_full = "235 सत्यभामाका द्रौपदीको आश्वासन देकर श्रीकृष्णके साथ द्वारकाको प्रस्थान"
title = "२३५ कृष्णगमने"

+++


मार्कण्डेयादिभिर्विप्रैः पाण्डवैश्च महात्मभिः ।  
कथाभिरनुकूलाभिः सह स्थित्वा जनार्दनः ॥ १ ॥

ततस्तैः संविदं कृत्वा यथावन्मधुसूदनः।  
आरुरुक्षू रथं सत्यामाह्वयामास केशवः ॥ २ ॥

सत्यभामा ततस्तत्र स्वजित्वा द्रुपदात्मजाम्।  
उवाच वचनं हृद्यं यथाभावं समाहितम् ॥ ३ ॥

कृष्णे मा भूत् तवोत्कण्ठा मा व्यथा मा प्रजागरः।  
भर्तृभिर्देवसंकाशैर्जितां प्राप्स्यसि मेदिनीम् ॥ ४ ॥

न ह्येवं शीलसम्पन्ना नैवं पूजितलक्षणाः।  
प्राप्नुवन्ति चिरं क्लेशं यथा त्वमसितेक्षणे ॥ ५ ॥

अवश्यं च त्वया भूमिरियं निहतकण्टका।  
भर्तृभिः सह भोक्तव्या निर्द्वन्द्वेति श्रुतं मया ॥ ६ ॥

धार्तराष्ट्रवधं कृत्वा वैराणि प्रतियात्य च।  
युधिष्ठिरस्थां पृथिवीं द्रक्ष्यसि द्रुपदात्मजे ॥ ७ ॥

यास्ताः प्रव्रजमानां त्वां प्राहसन् दर्पमोहिताः।  
ताः क्षिप्रं हतसंकल्पा द्रक्ष्यसि त्वं कुरुस्त्रियः ॥ ८ ॥

तव दुःखोपपन्नाया यैराचरितमप्रियम् ।  
विद्धि सम्प्रस्थितान् सर्वांस्तान्‌ कृष्णे यमसादनम् ॥ ९ ॥

पुत्रस्ते प्रतिविन्ध्यश्च सुतसोमस्तथाविधः ।  
श्रुतकर्मार्जुनिश्चैव शतानीकश्च नाकुलिः ॥ १० ॥  
सहदेवाच्च यो जातः श्रुतसेनस्तवात्मजः।  
सर्वे कुशलिनो वीराः कृतास्त्राश्च सुतास्तव ॥ ११ ॥

अभिमन्युरिव प्रीता द्वारवत्यां रता भृशम्।  
त्वमिवैषां सुभद्रा च प्रीत्या सर्वात्मना स्थिता ॥ १२ ॥

प्रीयते तव निर्द्वन्द्वा तेभ्यश्च विगतज्वरा।  
दुःखिता तेन दुःखेन सुखेन सुखिता तथा ॥ १३ ॥

भजेत् सर्वात्मना चैव प्रद्युम्नजननी तथा।  
भानुप्रभृतिभिश्चैनान् विशिनष्टि च केशवः ॥ १४ ॥

भोजनाच्छादने चैषां नित्यं मे श्वशुरः स्थितः।  
रामप्रभृतयः सर्वे भजन्त्यन्धकवृष्णयः ॥ १५ ॥

तुल्यो हि प्रणयस्तेषां प्रद्युम्नस्य च भाविनि।  
एवमादि प्रियं सत्यं हृद्यमुक्त्वा मनोऽनुगम् ॥ १६ ॥  
गमनाय मनश्चक्रे वासुदेवरथं प्रति।  
तां कृष्णां कृष्णमहिषी चकाराभिप्रदक्षिणम् ॥ १७ ॥

आरुरोह रथं शौरेः सत्यभामाथ भाविनी।  
स्मयित्वा तु यदुश्रेष्ठो द्रौपदीं परिसान्त्व्य च।  
उपावर्त्य ततः शीघ्रैर्हयैः प्रायात् पुरं स्वकम् ॥ १८ ॥