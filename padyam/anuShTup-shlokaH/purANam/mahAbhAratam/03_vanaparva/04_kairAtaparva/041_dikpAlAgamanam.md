+++
title_full = "041 अर्जुनके पास दिक्पालोंका आगमन एवं उन्हें दिव्यास्त्र-प्रदान तथा इन्द्रका उन्हें स्वर्गमें चलनेका आदेश देना"
title = "०४१ दिक्पालागमनम्"

+++


तस्य सम्पश्यतस्त्वेव पिनाकी वृषभध्वजः।  
जगामादर्शनं भानुर्लोकस्येवास्तमीयिवान् ॥ १ ॥

ततोऽर्जुनः परं चक्रे विस्मयं परवीरहा।  
मया साक्षान्महादेवो दृष्ट इत्येव भारत ॥ २ ॥

धन्योऽस्म्यनुगृहीतोऽस्मि यन्मया त्र्यम्बको हरः।  
पिनाकी वरदो रूपी दृष्टः स्पृष्टश्च पाणिना ॥ ३ ॥

कृतार्थं चावगच्छामि परमात्मानमाहवे ।  
शत्रूंश्च विजितान् सर्वान् निर्वृत्तं च प्रयोजनम् ॥ ४ ॥

इत्येवं चिन्तयानस्य पार्थस्यामिततेजसः ।  
ततो वैदूर्यवर्णाभो भासयन् सर्वतो दिशः।  
यादोगणवृतः श्रीमानाजगाम जलेश्वरः ॥ ५ ॥

नागैर्नदैर्नदीभिश्च दैत्यैः साध्यैश्च दैवतैः।  
वरुणो यादसां भर्ता वशी तं देशमागमत् ॥ ६ ॥

अथ जाम्बूनदवपुर्विमानेन महार्चिषा ।  
कुबेरः समनुप्राप्तो यक्षैरनुगतः प्रभुः ॥ ७ ॥

विद्योतयन्निवाकाशमद्भुतोपमदर्शनः ।  
धनानामीश्वरः श्रीमानर्जुनं द्रष्टुमागतः ॥ ८ ॥

तथा लोकान्तकृच्छ्रीमान्‌ यमः साक्षात् प्रतापवान्।  
मर्त्यमूर्तिधरैः सार्धं पितृभिर्लोकभावनैः ॥ ९ ॥

दण्डपाणिरचिन्त्यात्मा सर्वभूतविनाशकृत् ।  
वैवस्वतो धर्मराजो विमानेनावभासयन् ॥ १० ॥  
त्रील्ँलोकान् गुह्यकांश्चैव गन्धर्वांश्च सपन्नगान्।  
द्वितीय इव मार्तण्डो युगान्ते समुपस्थिते ॥ ११ ॥

ते भानुमन्ति चित्राणि शिखराणि महागिरेः।  
समास्थायार्जुनं तत्र ददृशुस्तपसान्वितम् ॥ १२ ॥

ततो मुहूर्ताद् भगवानैरावतशिरोगतः ।  
आजगाम सहेन्द्राण्या शक्रः सुरगणैर्वृतः ॥ १३ ॥

पाण्डुरेणातपत्रेण ध्रियमाणेन मूर्धनि ।  
शुशुभे तारकाराजः सितमभ्रमिव स्थितः ॥ १४ ॥  
संस्तूयमानो गन्धर्वैर्ऋषिभिश्च तपोधनैः ।  
शृङ्गं गिरेः समासाद्य तस्थौ सूर्य इवोदितः ॥ १५ ॥

अथ मेघस्वनो धीमान् व्याजहार शुभां गिरम्।  
यमः परमधर्मज्ञो दक्षिणां दिशमास्थितः ॥ १६ ॥

अर्जुनार्जुन पश्यास्माल्ँलोकपालान् समागतान् ।  
दृष्टिं ते वितरामोऽद्य भवानर्हति दर्शनम् ॥ १७ ॥  
पूर्वर्षिरमितात्मा त्वं नरो नाम महाबलः।  
नियोगाद् ब्रह्मणस्तात मर्त्यतां समुपागतः ॥ १८ ॥

त्वया च वसुसम्भूतो महावीर्यः पितामहः।  
भीष्मः परमधर्मात्मा संसाध्यश्च रणेऽनघ ॥ १९ ॥  
क्षत्रं चाग्निसमस्पर्शं भारद्वाजेन रक्षितम्।  
दानवाश्च महावीर्या ये मनुष्यत्वमागताः ॥ २० ॥  
निवातकवचाश्चैव दानवाः कुरुनन्दन ।  
पितुर्ममांशो देवस्य सर्वलोकप्रतापिनः ॥ २१ ॥  
कर्णश्च सुमहावीर्यस्त्वया वध्यो धनंजय।

अंशाश्च क्षितिसम्प्राप्ता देवदानवरक्षसाम् ॥ २२ ॥  
त्वया निपातिता युद्धे स्वकर्मफलनिर्जिताम्।  
गतिं प्राप्स्यन्ति कौन्तेय यथास्वमरिकर्षण ॥ २३ ॥

अक्षया तव कीर्तिश्च लोके स्थास्यति फाल्गुन।  
त्वया साक्षान्महादेवस्तोषितो हि महामृधे ॥ २४ ॥

लघ्वी वसुमती चापि कर्तव्या विष्णुना सह।  
गृहाणास्त्रं महाबाहो दण्डमप्रतिवारणम् ।  
अनेनास्त्रेण सुमहत् त्वं हि कर्म करिष्यसि ॥ २५ ॥

प्रतिजग्राह तत् पार्थो विधिवत् कुरुनन्दनः।  
समन्त्रं सोपचारं च समोक्षविनिवर्तनम् ॥ २६ ॥

ततो जलधरश्यामो वरुणो यादसां पतिः।  
पश्चिमां दिशमास्थाय गिरमुच्चारयन् प्रभुः ॥ २७ ॥

पार्थ क्षत्रियमुख्यस्त्वं क्षत्रधर्मे व्यवस्थितः।  
पश्य मां पृथुताम्राक्ष वरुणोऽस्मि जलेश्वरः ॥ २८ ॥

मया समुद्यतान् पाशान् वारुणाननिवारितान्।  
प्रतिगृह्णीष्व कौन्तेय सरहस्यनिवर्तनम् ॥ २९ ॥

एभिस्तदा मया वीर संग्रामे तारकामये।  
दैतेयानां सहस्राणि संयतानि महात्मनाम् ॥ ३० ॥

तस्मादिमान् महासत्त्व मत्प्रसादसमुत्थितान् ।  
गृहाण न हि ते मुच्येदन्तकोऽप्याततायिनः ॥ ३१ ॥

अनेन त्वं यदास्त्रेण संग्रामे विचरिष्यसि।  
तदा निःक्षत्रिया भूमिर्भविष्यति न संशयः ॥ ३२ ॥

ततः कैलासनिलयो धनाध्यक्षोऽभ्यभाषत ।  
दत्तेष्वस्त्रेषु दिव्येषु वरुणेन यमेन च ॥ ३३ ॥  
प्रीतोऽहमपि ते प्राज्ञ पाण्डवेय महाबल।  
त्वया सह समागम्य अजितेन तथैव च ॥ ३४ ॥

सव्यसाचिन् महाबाहो पूर्वदेव सनातन।  
सहास्माभिर्भवाञ्छ्रान्तः पुराकल्पेषु नित्यशः ॥ ३५ ॥  
दर्शनात् ते त्विदं दिव्यं प्रदिशामि नरर्षभ।  
अमनुष्यान् महाबाहो दुर्जयानपि जेष्यसि ॥ ३६ ॥

मत्तश्चैव भवानाशु गृह्णात्वस्त्रमनुत्तमम् ।  
अनेन त्वमनीकानि धार्तराष्ट्रस्य धक्ष्यसि ॥ ३७ ॥

तदिदं प्रतिगृह्णीष्व अन्तर्धानं प्रियं मम।  
ओजस्तेजोद्युतिकरं प्रस्वापनमरातिनुत् ॥ ३८ ॥

महात्मना शङ्करेण त्रिपुरं निहतं यदा।  
तदैतदस्त्रं निर्मुक्तं येन दग्धा महासुराः ॥ ३९ ॥

त्वदर्थमुद्यतं चेदं मया सत्यपराक्रम।  
त्वमर्हो धारणे चास्य मेरुप्रतिमगौरव ॥ ४० ॥

ततोऽर्जुनो महाबाहुर्विधिवत् कुरुनन्दनः ।  
कौबेरमधिजग्राह दिव्यमस्त्रं महाबलः ॥ ४१ ॥

ततोऽब्रवीद् देवराजः पार्थमक्लिष्टकारिणम् ।  
सान्त्वयञ्श्लक्ष्णया वाचा मेघदुन्दुभिनिःस्वनः ॥ ४२ ॥

कुन्तीमातर्महाबाहो त्वमीशानः पुरातनः ।  
परां सिद्धिमनुप्राप्तः साक्षाद् देवगतिं गतः ॥ ४३ ॥

देवकार्यं तु सुमहत् त्वया कार्यमरिंदम।  
आरोढव्यस्त्वया स्वर्गः सज्जीभव महाद्युते ॥ ४४ ॥

रथो मातलिसंयुक्त आगन्ता त्वत्कृते महीम्।  
तत्र तेऽहं प्रदास्यामि दिव्यान्यस्त्राणि कौरव ॥ ४५ ॥

तान् दृष्ट्वा लोकपालांस्तु समेतान्‌ गिरिमूर्धनि।  
जगाम विस्मयं धीमान् कुन्तीपुत्रो धनंजयः ॥ ४६ ॥

ततोऽर्जुनो महातेजा लोकपालान् समागतान्।  
पूजयामास विधिवद् वाग्भिरद्भिः फलैरपि ॥ ४७ ॥

ततः प्रतिययुर्देवाः प्रतिमान्य धनंजयम्।  
यथागतेन विबुधाः सर्वे काममनोजवाः ॥ ४८ ॥

ततोऽर्जुनो मुदं लेभे लब्धास्त्रः पुरुषर्षभः।  
कृतार्थमथ चात्मानं स मेने पूर्णमानसम् ॥ ४९ ॥