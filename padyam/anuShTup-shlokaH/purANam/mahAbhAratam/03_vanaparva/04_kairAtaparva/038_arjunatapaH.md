+++
title_full = "038 अर्जुनकी उग्र तपस्या और उसके विषयमें ऋषियोंका भगवान् शंकरके साथ वार्तालाप"
title = "०३८ अर्जुनतपः"

+++


भगवञ्छ्रोतुमिच्छामि पार्थस्याक्लिष्टकर्मणः ।  
विस्तरेण कथामेतां यथास्त्राण्युपलब्धवान् ॥ १ ॥

यथा च पुरुषव्याघ्रो दीर्घबाहुर्धनंजयः।  
वनं प्रविष्टस्तेजस्वी निर्मनुष्यमभीतवत् ॥ २ ॥

किं च तेन कृतं तत्र वसता ब्रह्मवित्तम।  
कथं च भगवान् स्थाणुर्देवराजश्च तोषितः ॥ ३ ॥

एतदिच्छाम्यहं श्रीतुं त्वत्प्रसादाद् द्विजोत्तम।  
त्वं हि सर्वज्ञ दिव्यं च मानुषं चैव वेत्थ ह॥४॥

अत्यद्भुततमं ब्रह्मन् रोमहर्षणमर्जुनः ।  
भवेन सह संग्रामं चकाराप्रतिमं किल ॥ ५ ॥  
पुरा प्रहरतां श्रेष्ठः संग्रामेष्वपराजितः।  
यच्छ्रुत्वा नरसिंहाना दैन्यहर्षातिविस्मयात् ॥ ६ ॥  
शूराणामपि पार्थानां हृदयानि चकम्पिरे।  
यद् यच्च कृतवानन्यत् पार्थस्तदखिलं वद ॥ ७ ॥

न ह्यस्य निन्दितं जिष्णोः सुसूक्ष्ममपि लक्षये।  
चरितं तस्य शूरस्य तन्मे सर्वं प्रकीर्तय ॥ ८ ॥

कथयिष्यामि ते तात कथामेतां महात्मनः।  
दिव्यां पौरवशार्दूल महतीमद्भुतोपमाम् ॥ ९ ॥

गात्रसंस्पर्शसम्बद्धां त्र्यम्बकेण सहानघ ।  
पार्थस्य देवदेवेन शृणु सम्यक् समागमम् ॥ १० ॥

युधिष्ठिरनियोगात् स जगामामितविक्रमः ।  
शक्रं सुरेश्वरं द्रष्टुं देवदेवं च शंकरम् ॥ ११ ॥  
दिव्यं तद् धनुरादाय खड्गं च कनकत्सरुम्।  
महाबलो महाबाहुरर्जुनः कार्यसिद्धये ॥ १२ ॥  
दिशं ह्युदीचीं कौरव्यो हिमवच्छिखरं प्रति।  
ऐन्द्रिः स्थिरमना राजन् सर्वलोकमहारथः ॥ १३ ॥

त्वरया परया युक्तस्तपसे धृतनिश्चयः।  
वनं कण्टकितं घोरमेक एवान्वपद्यत ॥ १४ ॥

नानापुष्पफलोपेतं नानापक्षिनिषेवितम् ।  
नानामृगगणाकीर्णं सिद्धचारणसेवितम् ॥ १५ ॥

ततः प्रयाते कौन्तेये वनं मानुषवर्जितम्।  
शङ्खानां पटहानां च शब्दः समभवद् दिवि ॥ १६ ॥

पुष्पवर्षं च सुमहन्निपपात महीतले।  
मेघजालं च विततं छादयामास सर्वतः ॥ १७ ॥  
सोऽतीत्य वनदुर्गाणि संनिकर्षे महागिरेः।  
शुशुभे हिमवत्पृष्ठे वसमानोऽर्जुनस्तदा ॥ १८ ॥

तत्रापश्यद्‌ द्रुमान् फुल्लान्‌ विहगैर्वल्गुनादितान्।  
नदीश्च विपुलावर्ता वैदूर्यविमलप्रभाः ॥ १९ ॥

हंसकारण्डवोद्‌गीताः सारसाभिरुतास्तथा ।  
पुंस्कोकिलरुताश्चैव क्रौञ्चबर्हिणनादिताः ॥ २० ॥

मनोहरवनोपेतास्तस्मिन्नतिरथोऽर्जुनः ।  
पुण्यशीतामलजलाः पश्यन् प्रीतमनाभवत् ॥ २१ ॥

रमणीये वनोद्देशे रममाणोऽर्जुनस्तदा ।  
तपस्युग्रे वर्तमान उग्रतेजा महामनाः ॥ २२ ॥

दर्भचीरं निवस्याथ दण्डाजिनविभूषितः ।  
शीर्णं च पतितं भूमौ पर्णं समुपयुक्तवान् ॥ २३ ॥

पूर्णे पूर्णे त्रिरात्रे तु मासमेकं फलाशनः।  
द्विगुणेन हि कालेन द्वितीयं मासमत्ययात् ॥ २४ ॥

तृतीयमपि मासं स पक्षेणाहारमाचरन्।  
चतुर्थे त्वथ सम्प्राप्ते मासे भरतसत्तमः ॥ २५ ॥  
वायुभक्षो महाबाहुरभवत् पाण्डुनन्दनः ।  
ऊर्ध्वबाहुर्निरालम्बः पादाङ्‌गुष्ठाग्रविष्ठितः ॥ २६ ॥

सदोपस्पर्शनाच्चास्य बभूवुरमितौजसः ।  
विद्युदम्भोरुहनिभा जटास्तस्य महात्मनः ॥ २७ ॥

ततो महर्षयः सर्वे जग्मुर्देवं पिनाकिनम्।  
निवेदयिषवः पार्थं तपस्युग्रे समास्थितम् ॥ २८ ॥

तं प्रणम्य महादेवं शशंसुः पार्थकर्म तत्।  
एष पार्थो महातेजा हिमवत्पृष्ठमास्थितः ॥ २९ ॥  
उग्रे तपसि दुष्पारे स्थितो धूमाययन् दिशः।  
तस्य देवेश न वयं विद्मः सर्वे चिकीर्षितम् ॥ ३० ॥

संतापयति नः सर्वानसौ साधु निवार्यताम्।  
तेषां तद्‌वचनं श्रुत्वा मुनीनां भावितात्मनाम् ॥ ३१ ॥  
उमापतिर्भूतपतिर्वाक्यमेतदुवाच ह ।

न वो विषादः कर्तव्यः फाल्गुनं प्रति सर्वशः ॥ ३२ ॥  
शीघ्रं गच्छत संहृष्टा यथागतमतन्द्रिताः।  
अहमस्य विजानामि संकल्पं मनसि स्थितम् ॥ ३३ ॥

नास्य स्वर्गस्पृहा काचिन्नैश्वर्यस्य तथाऽऽयुषः।  
यत् तस्य काङ्क्षितं सर्वं तत् करिष्येऽहमद्य वै ॥ ३४ ॥

तच्छ्रुत्वा शर्ववचनमृषयः सत्यवादिनः ।  
प्रहृष्टमनसो जग्मुर्यथा स्वान् पुनरालयान् ॥ ३५ ॥