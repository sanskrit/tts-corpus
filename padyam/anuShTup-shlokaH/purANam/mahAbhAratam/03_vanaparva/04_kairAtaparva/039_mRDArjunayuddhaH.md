+++
title_full = "039 भगवान् शंकर और अर्जुनका युद्ध, अर्जुनपर उनका प्रसन्न होना एवं अर्जुनके द्वारा भगवान् शंकरकी स्तुति"
title = "०३९ मृडार्जुनयुद्धः"

+++


गतेषु तेषु सर्वेषु तपस्विषु महात्मसु।  
पिनाकपाणिर्भगवान् सर्वपापहरो हरः ॥ १ ॥  
कैरातं वेषमास्थाय काञ्चनद्रुमसंनिभम् ।  
विभ्राजमानो विपुलो गिरिर्मेरुरिवापरः ॥ २ ॥

श्रीमद् धनुरुपादाय शरांश्चाशीविषोपमान् ।  
निष्पपात महावेगो दहनो देहवानिव ॥ ३ ॥

देव्या सहोमया श्रीमान् समानव्रतवेषया।  
नानावेषधरैर्हृष्टैर्भूतैरनुगतस्तदा ॥ ४ ॥  
किरातवेषसंच्छन्नः स्त्रीभिश्चापि सहस्रशः ।  
अशोभत तदा राजन् स देशोऽतीव भारत ॥ ५ ॥

क्षणेन तद् वनं सर्वं निःशब्दमभवत् तदा।  
नादः प्रस्रवणानां च पक्षिणां चाप्युपारमत् ॥ ६ ॥

स संनिकर्षमागम्य पार्थस्याक्लिष्टकर्मणः ।  
मूकं नाम दनोः पुत्रं ददर्शाद्भुतदर्शनम् ॥ ७ ॥  
वाराहं रूपमास्थाय तर्कयन्तमिवार्जुनम् ।  
हन्तुं परं दीप्यमानं तमुवाचाथ फाल्गुनः ॥ ८ ॥  
गाण्डीवं धनुरादाय शरांश्चाशीविषोपमान् ।  
सज्यं धनुर्वरं कृत्वा ज्याघोषेण निनादयन् ॥ ९ ॥

यन्मां प्रार्थयसे हन्तुमनागसमिहागतम् ।  
तस्मात् त्वां पूर्वमेवाहं नेताद्य यमसादनम् ॥ १० ॥

दृष्ट्वा तं प्रहरिष्यन्तं फाल्गुनं दृढधन्विनम्।  
किरातरूपी सहसा वारयामास शङ्करः ॥ ११ ॥

मयैष प्रार्थितः पूर्वमिन्द्रकीलसमप्रभः ।  
अनादृत्य च तद् वाक्यं प्रजहाराथ फाल्गुनः ॥ १२ ॥

किरातश्च समं तस्मिन्नेकलक्ष्ये महाद्युतिः।  
प्रमुमोचाशनिप्रख्यं शरमग्निशिखोपमम् ॥ १३ ॥

तौ मुक्तौ सायकौ ताभ्यां समं तत्र निपेततुः।  
मूकस्य गात्रे विस्तीर्णे शैलसंहनने तदा ॥ १४ ॥

यथाशनेर्विनिर्घोषो वज्रस्येव च पर्वते।  
तथा तयोः संनिपातः शरयोरभवत् तदा ॥ १५ ॥

स विद्धो बहुभिर्बाणैर्दीप्तास्यैः पन्नगैरिव।  
ममार राक्षसं रूपं भूयः कृत्वा विभीषणम् ॥ १६ ॥

स ददर्श ततो जिष्णुः पुरुषं काञ्चनप्रभम्।  
किरातवेषसंच्छन्नं स्त्रीसहायममित्रहा ॥ १७ ॥  
तमब्रवीत् प्रीतमनाः कौन्तेयः प्रहसन्निव।  
को भवानटते शून्ये वने स्त्रीगणसंवृतः ॥ १८ ॥

न त्वमस्मिन् वने घोरे बिभेषि कनकप्रभ।  
किमर्थं च त्वया विद्धो वराहो मत्परिग्रहः ॥ १९ ॥

मयाभिपन्नः पूर्वं हि राक्षसोऽयमिहागतः।  
कामात्‌ परिभवाद् वापि न मे जीवन्‌ विमोक्ष्यसे ॥ २० ॥

न ह्येष मृगयाधर्मो यस्त्वयाद्य कृतो मयि।  
तेन त्वां भ्रंशयिष्यामि जीवितात् पर्वताश्रयम् ॥ २१ ॥

इत्युक्तः पाण्डवेयेन किरातः प्रहसन्निव।  
उवाच श्लक्ष्णया वाचा पाण्डवं सव्यसाचिनम् ॥ २२ ॥

न मत्कृते त्वया वीर भीः कार्या वनमन्तिकात्।  
इयं भूमिः सदास्माकमुचिता वसतां वने ॥ २३ ॥

त्वया तु दुष्करः कस्मादिह वासः प्ररोचितः।  
वयं तु बहुसत्त्वेऽस्मिन् निवसामस्तपोधन ॥ २४ ॥

भवांस्तु कृष्णवर्त्माभः सुकुमारः सुखोचितः।  
कथं शून्यमिमं देशमेकाकी विचरिष्यति ॥ २५ ॥

गाण्डीवमाश्रयं कृत्वा नाराचांश्चाग्निसंनिभान् ।  
निवसामि महारण्ये द्वितीय इव पावकिः ॥ २६ ॥

एष चापि मया जन्तुर्मृगरूपं समाश्रितः।  
राक्षसो निहतो घोरो हन्तुं मामिह चागतः ॥ २७ ॥

मयैष धन्वनिर्मुक्तैस्ताडितः पूर्वमेव हि।  
बाणैरभिहतः शेते नीतश्च यमसादनम् ॥ २८ ॥

ममैष लक्ष्यभूतो हि मम पूर्वपरिग्रहः।  
ममैव च प्रहारेण जीविताद् व्यपरोपितः ॥ २९ ॥

दोषान् स्वान् नार्हसेऽन्यस्मै वक्तुं स्वबलदर्पितः।  
अवलिप्तोऽसि मन्दात्मन् न मे जीवन् विमोक्ष्यसे ॥ ३० ॥

स्थिरो भवस्व मोक्ष्यामि सायकानशनीनिव।  
घटस्व परया शक्त्या मुञ्च त्वमपि सायकान् ॥ ३१ ॥

तस्य तद् वचनं श्रुत्वा किरातस्यार्जुनस्तदा।  
रोषमाहारयामास ताडयामास चेषुभिः ॥ ३२ ॥

ततो हृष्टेन मनसा प्रतिजग्राह सायकान्।  
भूयो भूय इति प्राह मन्दमन्देत्युवाच ह ॥ ३३ ॥  
प्रहरस्व शरानेतान् नाराचान् मर्मभेदिनः।

इत्युक्तो बाणवर्षं स मुमोच सहसार्जुनः ॥ ३४ ॥

ततस्तौ तत्र संरब्धौ राजमानौ मुहुर्मुहुः।  
शरैराशीविषाकारैस्ततक्षाते परस्परम् ॥ ३५ ॥

ततोऽर्जुनः शरवर्षं किराते समवासृजत्।  
तत् प्रसन्नेन मनसा प्रतिजग्राह शङ्करः ॥ ३६ ॥

मुहूर्तं शरवर्षं तत् प्रतिगृह्य पिनाकधृक्।  
अक्षतेन शरीरेण तस्थौ गिरिरिवाचलः ॥ ३७ ॥

स दृष्ट्वा बाणवर्षं तु मोघीभूतं धनंजयः।  
परमं विस्मयं चक्रे साधु साध्विति चाब्रवीत् ॥ ३८ ॥

अहोऽयं सुकुमाराङ्गो हिमवच्छिखराश्रयः ।  
गाण्डीवमुक्तान् नाराचान् प्रतिगृह्णात्यविह्वलः ॥ ३९ ॥

कोऽयं देवो भवेत् साक्षाद् रुद्रो यक्षः सुरोऽसुरः।  
विद्यते हि गिरिश्रेष्ठे त्रिदशानां समागमः ॥ ४० ॥

न हि मद्‌बाणजालानामुत्सृष्टानां सहस्रशः।  
शक्तोऽन्यः सहितुं वेगमृते देवं पिनाकिनम् ॥ ४१ ॥

देवो वा यदि वा यक्षो रुद्रादन्यो व्यवस्थितः।  
अहमेनं शरैस्तीक्ष्णैर्नयामि यमसादनम् ॥ ४२ ॥

ततो हृष्टमना जिष्णुर्नाराचान् मर्मभेदिनः।  
व्यसृजच्छतधा राजन् मयूखानिव भास्करः ॥ ४३ ॥

तान् प्रसन्नेन मनसा भगवाल्ँलोकभावनः।  
शूलपाणिः प्रत्यगृह्णाच्छिलावर्षमिवाचलः ॥ ४४ ॥

क्षणेन क्षीणबाणोऽथ संवृत्तः फाल्गुनस्तदा।  
भीश्चैनमाविशत् तीव्रा तं दृष्ट्वा शरसंक्षयम् ॥ ४५ ॥

चिन्तयामास जिष्णुस्तु भगवन्तं हुताशनम्।  
पुरस्तादक्षयौ दत्तौ तूणौ येनास्य खाण्डवे ॥ ४६ ॥

किं नु मोक्ष्यामि धनुषा यन्मे बाणाः क्षयं गताः।  
अयं च पुरुषः कोऽपि बाणान् ग्रसति सर्वशः ॥ ४७ ॥  
हत्वा चैनं धनुष्कोट्या शूलाग्रेणेव कुञ्जरम्।  
नयामि दण्डधारस्य यमस्य सदनं प्रति ॥ ४८ ॥

प्रगृह्याथ धनुष्कोट्या ज्यापाशेनावकृष्य च।  
मुष्टिभिश्चापि हतवान् वज्रकल्पैर्महाद्युतिः ॥ ४९ ॥

सम्प्रयुद्धो धनुष्कोट्या कौन्तेयः परवीरहा।  
तदप्यस्य धनुर्दिव्यं जग्राह गिरिगोचरः ॥ ५० ॥

ततोऽर्जुनो ग्रस्तधनुः खड्‌गपाणिरतिष्ठत ।  
युद्धस्यान्तमभीप्सन् वै वेगेनाभिजगाम तम् ॥ ५१ ॥

तस्य मूर्ध्नि शितं खड्‌गमसक्तं पर्वतेष्वपि।  
मुमोच भुजवीर्येण विक्रम्य कुरुनन्दनः ॥ ५२ ॥

तस्य मूर्धानमासाद्य पफालासिवरो हि सः।  
ततो वृक्षैः शिलाभिश्च योधयामास फाल्गुनः ॥ ५३ ॥

तदा वृक्षान् महाकायः प्रत्यगृह्णादथो शिलाः।  
किरातरूपी भगवांस्ततः पार्थो महाबलः ॥ ५४ ॥  
मुष्टिभिर्वज्रसंकाशैर्धूममुत्पादयन् मुखे ।  
प्रजहार दुराधर्षे किरातसमरूपिणि ॥ ५५ ॥

ततः शक्राशनिसमैर्मुष्टिभिर्भृशदारुणैः ।  
किरातरूपी भगवानर्दयामास फाल्गुनम् ॥ ५६ ॥

ततश्चटचटाशब्दः सुघोरः समपद्यत ।  
पाण्डवस्य च मुष्टीनां किरातस्य च युध्यतः ॥ ५७ ॥

सुमुहूर्तं तु तद् युद्धमभवल्लोमहर्षणम्।  
भुजप्रहारसंयुक्तं वृत्रवासवयोरिव ॥ ५८ ॥

जघानाथ ततो जिष्णुः किरातमुरसा बली।  
पाण्डवं च विचेष्टं तं किरातोऽप्यहनद् बली ॥ ५९ ॥

तयोर्भुजविनिष्पेषात् संघर्षेणोरसोस्तथा ।  
समजायत गात्रेषु पावकोऽङ्गारधूमवान् ॥ ६० ॥

तत एनं महादेवः पीड्य गात्रैः सुपीडितम्।  
तेजसा व्यक्रमद् रोषाच्चेतस्तस्य विमोहयन् ॥ ६१ ॥

ततोऽभिपीडितैर्गात्रैः पिण्डीकृत इवाबभौ ।  
फाल्गुनो गात्रसंरुद्धो देवदेवेन भारत ॥ ६२ ॥

निरुच्छ्‌वासोऽभवच्चैव संनिरुद्धो महात्मना ।  
पपात भूम्यां निश्चेष्टो गतसत्त्व इवाभवत् ॥ ६३ ॥

स मुहूर्तं तथा भूत्वा सचेताः पुनरुत्थितः।  
रुधिरेणाप्लुताङ्गस्तु पाण्डवो भृशदुःखितः ॥ ६४ ॥

शरण्यं शरणं गत्वा भगवन्तं पिनाकिनम्।  
मृण्मयं स्थण्डिलं कृत्वा माल्येनापूजयद् भवम् ॥ ६५ ॥

तच्च माल्यं तदा पार्थः किरातशिरसि स्थितम्।  
अपश्यत् पाण्डवश्रेष्ठो हर्षेण प्रकृतिं गतः ॥ ६६ ॥

पपात पादयोस्तस्य ततः प्रीतोऽभवद् भवः।  
उवाच चैनं वचसा मेघगम्भीरगीर्हरः।  
जातविस्मयमालोक्य तपःक्षीणाङ्गसंहतिम् ॥ ६७ ॥

भो भोः फाल्गुन तुष्टोऽस्मि कर्मणाप्रतिमेन ते।  
शौर्येणानेन धृत्या च क्षत्रियो नास्ति ते समः ॥ ६८ ॥

समं तेजश्च वीर्यं च ममाद्य तव चानघ।  
प्रीतस्तेऽहं महाबाहो पश्य मां भरतर्षभ ॥ ६९ ॥

ददामि ते विशालाक्ष चक्षुः पूर्वऋषिर्भवान्।  
विजेष्यसि रणे शत्रूनपि सर्वान् दिवौकसः ॥ ७० ॥

प्रीत्या च तेऽहं दास्यामि यदस्त्रमनिवारितम्।  
त्वं हि शक्तो मदीयं तदस्त्रं धारयितुं क्षणात् ॥ ७१ ॥

ततो देवं महादेवं गिरिशं शूलपाणिनम्।  
ददर्श फाल्गुनस्तत्र सह देव्या महाद्युतिम् ॥ ७२ ॥

स जानुभ्यां महीं गत्वा शिरसा प्रणिपत्य च।  
प्रसादयामास हरं पार्थः परपुरंजयः ॥ ७३ ॥

कपर्दिन् सर्वदेवेश भगनेत्रनिपातन ।  
देवदेव महादेव नीलग्रीव जटाधर ॥ ७४ ॥

कारणानां च परमं जाने त्वां त्र्यम्बकं विभुम्।  
देवानां च गतिं देव त्वत्प्रसूतमिदं जगत् ॥ ७५ ॥

अजेयस्त्वं त्रिभिर्लोकैः सदेवासुरमानुषैः ।  
शिवाय विष्णुरूपाय विष्णवे शिवरूपिणे ॥ ७६ ॥

दक्षयज्ञविनाशाय हरिरुद्राय वै नमः।  
ललाटाक्षाय शर्वाय मीढुषे शूलपाणये ॥ ७७ ॥

पिनाकगोप्त्रे सूर्याय मंगल्याय च वेधसे।  
प्रसादये त्वां भगवन् सर्वभूतमहेश्वर ॥ ७८ ॥

गणेशं जगतः शम्भुं लोककारणकारणम्।  
प्रधानपुरुषातीतं परं सूक्ष्मतरं हरम् ॥ ७९ ॥

व्यतिक्रमं मे भगवन् क्षन्तुमर्हसि शंकर।  
भगवन्‌ दर्शनाकाङ्क्षी प्राप्तोऽस्मीमं महागिरिम् ॥ ८० ॥

दयितं तव देवेश तापसालयमुत्तमम्।  
प्रसादये त्वां भगवन् सर्वलोकनमस्कृतम् ॥ ८१ ॥

न मे स्यादपराधोऽयं महादेवातिसाहसात्।  
कृतो मयायमज्ञानाद् विमर्दो यस्त्वया सह।  
शरणं प्रतिपन्नाय तत् क्षमस्वाद्य शंकर ॥ ८२ ॥

तमुवाच महातेजाः प्रहस्य वृषभध्वजः।  
प्रगृह्य रुचिरं बाहुं क्षान्तमित्येव फाल्गुनम् ॥ ८३ ॥

परिष्वज्य च बाहुभ्यां प्रीतात्मा भगवान् हरः।  
पुनः पार्थं सान्त्वपूर्वमुवाच वृषभध्वजः ॥ ८४ ॥