+++
title_full = "040 भगवान् शंकरका अर्जुनको वरदान देकर अपने धामको प्रस्थान"
title = "०४० मृडेन वरप्रदानम्"

+++


नरस्त्वं पूर्वदेहे वै नारायणसहायवान्।  
बदर्यां तप्तवानुग्रं तपो वर्षायुतान् बहून् ॥ १ ॥

त्वयि वा परमं तेजो विष्णौ वा पुरुषोत्तमे।  
युवाभ्यां पुरुषाग्र्याभ्यां तेजसा धार्यते जगत् ॥ २ ॥

शक्राभिषेके सुमहद्धनुर्जलदनिःस्वनम् ।  
प्रगृह्य दानवाः शस्तास्त्वया कृष्णेन च प्रभो ॥ ३ ॥

तदेतदेव गाण्डीवं तव पार्थ करोचितम्।  
मायामास्थाय यद् ग्रस्तं मया पुरुषसत्तम ॥ ४ ॥

तूणौ चाप्यक्षयौ भूयस्तव पार्थ यथोचितौ।  
भविष्यति शरीरं च नीरुजं कुरुनन्दन ॥ ५ ॥

प्रीतिमानस्मि ते पार्थ भवान् सत्यपराक्रमः।  
गृहाण वरमस्मत्तः काङ्क्षितं पुरुषोत्तम ॥ ६ ॥

न त्वया पुरुषः कश्चित् पुमान् मर्त्येषु मानद।  
दिवि वा वर्तते क्षत्रं त्वत्प्रधानमरिंदम ॥ ७ ॥

भगवन् ददासि चेन्मह्यं कामं प्रीत्या वृषध्वज।  
कामये दिव्यमस्त्रं तद् घोरं पाशुपतं प्रभो ॥ ८ ॥

यत् तद् ब्रह्मशिरो नाम रौद्रं भीमपराक्रमम्।  
चुगान्ते दारुणे प्राप्ते कृत्स्नं संहरते जगत् ॥ ९ ॥

कर्णभीष्मकृपद्रोणैर्भविता तु महाहवः ।  
त्वत्प्रसादान्महादेव जयेयं तान् यथा युधि ॥ १० ॥

दहेयं येन संग्रामे दानवान् राक्षसांस्तथा।  
भूतानि च पिशाचांश्च गन्धर्वानथ पन्नगान् ॥ ११ ॥  
यस्मिञ्छुलसहस्राणि गदाश्चोग्रप्रदर्शनाः ।  
शराश्चाशीविषाकाराः सम्भवन्त्यनुमन्त्रिते ॥ १२ ॥

युध्येयं येन भीष्मेण द्रोणेन च कृपेण च।  
सूतपुत्रेण च रणे नित्यं कटुकभाषिणा ॥ १३ ॥

एष मे प्रथमः कामो भगवन् भगनेत्रहन्।  
त्वत्प्रसादाद् विनिर्वृत्तः समर्थः स्यामहं यथा ॥ १४ ॥

ददामि तेऽस्त्रं दयितमहं पाशुपतं विभो।  
समर्थो धारणे मोक्षे संहारे चासि पाण्डव ॥ १५ ॥

नैतद् वेद महेन्द्रोऽपि न यमो न च यक्षराट्।  
वरुणोऽप्यथवा वायुः कुतो वेत्स्यन्ति मानवाः ॥ १६ ॥

न त्वेतत् सहसा पार्थ मोक्तव्यं पुरुषे क्वचित्।  
जगद् विनाशयेत् सर्वमल्पतेजसि पातितम् ॥ १७ ॥

अवध्यो नाम नास्त्यत्र त्रैलोक्ये सचराचरे।  
मनसा चक्षुषा वाचा धनुषा च निपातयेत् ॥ १८ ॥

तच्छ्रुत्वा त्वरितः पार्थः शुचिर्भूत्वा समाहितः।  
उपसंगम्य विश्वेशमधीष्वेत्यथ सोऽब्रवीत् ॥ १९ ॥

ततस्त्वध्यापयामास सरहस्यनिवर्तनम् ।  
तदस्त्रं पाण्डवश्रेष्ठं मूर्तिमन्तमिवान्तकम् ॥ २० ॥  
उपतस्थे च तत् पार्थं यथा त्र्यक्षमुमापतिम्।  
प्रतिजग्राह तच्चापि प्रीतिमानर्जुनस्तदा ॥ २१ ॥

ततश्चचाल पृथिवी सपर्वतवनद्रुमा ।  
ससागरवनोद्देशा सग्रामनगराकरा ॥ २२ ॥

शङ्खदुन्दुभिघोषाश्च भेरीणां च सहस्रशः।  
तस्मिन् मुहूर्ते सम्प्राप्ते निर्घातश्च महानभूत् ॥ २३ ॥

अथास्त्रं जाज्वलद् घोरं पाण्डवस्यामितौजसः।  
मूर्तिमद् वै स्थितं पार्श्वे ददृशुर्देवदानवाः ॥ २४ ॥

स्पृष्टस्य त्र्यम्बकेणाथ फाल्गुनस्यामितौजसः ।  
यत् किंचिदशुभं देहे तत् सर्वं नाशमीयिवत् ॥ २५ ॥

स्वर्गं गच्छेत्यनुज्ञातस्त्र्यम्बकेण तदार्जुनः ।  
प्रणम्य शिरसा राजन् प्राञ्जलिर्देवमैक्षत ॥ २६ ॥

ततः प्रभुस्त्रिदिवनिवासिनां वशी  
महामतिर्गिरिश उमापतिः शिवः ।  
धनुर्महद् दितिजपिशाचसूदनं  
ददौ भवः पुरुषवराय गाण्डिवम् ॥ २७ ॥

ततः शुभं गिरिवरमीश्वरस्तदा  
सहोमया सिततटसानुकन्दरम् ।  
विहाय तं पतगमहर्षिसेवितं  
जगाम खं पुरुषवरस्य पश्यतः ॥ २८ ॥