+++
title_full = "246 चित्रसेन, अर्जुन तथा युधिष्ठिरका संवाद और दुर्योधनका छुटकारा"
title = "२४६ दुर्योधनमोक्षणे"

+++


ततोऽर्जुनश्चित्रसेनं प्रहसन्निदमब्रवीत् ।  
मध्ये गन्धर्वसैन्यानां महेष्वासो महाद्युतिः ॥ १ ॥  
किं ते व्यवसितं वीर कौरवाणां विनिग्रहे।  
किमर्थं च सदारोऽयं निगृहीतः सुयोधनः ॥ २ ॥

विदितोऽयमभिप्रायस्तत्रस्थेन दुरात्मनः ।  
दुर्योधनस्य पापस्य कर्णस्य च धनंजय ॥ ३ ॥  
वनस्थान् भवतो ज्ञात्वा क्लिश्यमानाननाथवत्।  
समस्थो विषमस्थांस्तान् द्रक्ष्यामीत्यनवस्थितान् ॥ ४ ॥  
इमेऽवहसितुं प्राप्ता द्रौपदीं च यशस्विनीम्।  
ज्ञात्वा चिकीर्षितं चैषां मामुवाच सुरेश्वरः ॥ ५ ॥

गच्छ दुर्योधनं बद्‌ध्वा सहामात्यमिहानय।  
धनंजयश्च ते रक्ष्यः सह भ्रातृभिराहवे ॥ ६ ॥  
स च प्रियः सखा तुभ्यं शिष्यश्च तव पाण्डवः।

वचनाद् देवराजस्य ततोऽस्मीहागतो द्रुतम् ॥ ७ ॥  
अयं दुरात्मा बद्धश्च गमिष्यामि सुरालयम्।  
नेष्याम्येनं दुरात्मानं पाकशासनशासनात् ॥ ८ ॥

उत्सृज्यतां चित्रसेन भ्रातास्माकं सुयोधनः।  
धर्मराजस्य संदेशान्मम चेदिच्छसि प्रियम् ॥ ९ ॥

पापोऽयं नित्यसंतुष्टो न विमोक्षणमर्हति।  
प्रलब्धा धर्मराजस्य कृष्णायाश्च धनंजय ॥ १० ॥

नेदं चिकीर्षितं तस्य कुन्तीपुत्रो युधिष्ठिरः।  
जानाति धर्मराजो हि श्रुत्वा कुरु यथेच्छसि ॥ ११ ॥

ते सर्व एव राजानमभिजग्मुर्युधिष्ठिरम्।  
अभिगम्य च तत् सर्वं शशंसुस्तस्य चेष्टितम् ॥ १२ ॥

अजातशत्रुस्तच्छ्रुत्वा गन्धर्वस्य वचस्तदा ।  
मोक्षयामास तान् सर्वान् गन्धर्वान् प्रशशंस च ॥ १३ ॥

दिष्ट्या भवद्भिर्बलिभिः शक्तैः सर्वैर्न हिंसितः।  
दुर्वृत्तो धार्तराष्ट्रोऽयं सामात्यज्ञातिबान्धवः ॥ १४ ॥

उपकारो महांस्तात कृतोऽयं मम खेचरैः।  
कुलं न परिभूतं मे मोक्षणेऽस्य दुरात्मनः ॥ १५ ॥

आज्ञापयध्वमिष्टानि प्रीयामो दर्शनेन वः।  
प्राप्य सर्वानभिप्रायांस्ततो व्रजत मा चिरम् ॥ १६ ॥

अनुज्ञातास्तु गन्धर्वाः पाण्डुपुत्रेण धीमता।  
सहाप्सरोभिः संहृष्टाश्चित्रसेनमुखा ययुः ॥ १७ ॥

(देवलोकं ततो गत्वा गन्धर्वैः सहितस्तदा।  
न्यवेदयच्च तत् सर्वं चित्रसेनः शतक्रतोः॥)  
देवराडपि गन्धर्वान् मृतांस्तान् समजीवयत्।  
दिव्येनामृतवर्षेण ये हताः कौरवैर्युधि ॥ १८ ॥

ज्ञातींस्तानवमुच्याथ राजदारांश्च सर्वशः ।  
कृत्वा च दुष्करं कर्म प्रीतियुक्ताश्च पाण्डवाः ॥ १९ ॥  
सस्त्रीकुमारैः कुरुभिः पूज्यमाना महारथाः।  
बभ्राजिरे महात्मानः क्रतुमध्ये यथाग्नयः ॥ २० ॥

ततो दुर्योधनं मुक्तं भ्रातृभिः सहितस्तदा।  
युधिष्ठिरस्तु प्रणयादिदं वचनमब्रवीत् ॥ २१ ॥

मा स्म तात पुनः कार्षीरीदृशं साहसं क्वचित्।  
न हि साहसकर्तारः सुखमेधन्ति भारत ॥ २२ ॥

स्वस्तिमान् सहितः सर्वैर्भ्रातृभिः कुरुनन्दन।  
गृहान् व्रज यथाकामं वैमनस्यं च मा कृथाः ॥ २३ ॥

पाण्डवेनाभ्यनुज्ञातो राजा दुर्योधनस्तदा ।  
प्रणम्य धर्मपुत्रं तु गतेन्द्रिय इवातुरः ॥ २४ ॥  
विदीर्यमाणो व्रीडावान् जगाम नगरं प्रति।

तस्मिन् गते कौरवेये कुन्तीपुत्रो युधिष्ठिरः ॥ २५ ॥  
भ्रातृभिः सहितो वीरः पूज्यमानो द्विजातिभिः।  
तपोधनैश्च तैः सर्वैर्वृतः शक्र इवामरैः ॥ २६ ॥  
तथा द्वैतवने तस्मिन् विजहार मुदा युतः ॥ २७ ॥