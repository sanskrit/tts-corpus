+++
title_full = "242 गन्धर्वोंद्वारा दुर्योधन आदिकी पराजय और उनका अपहरण"
title = "२४२ दुर्योधनादिहरणे"

+++


गन्धर्वैस्तु महाराज भग्ने कर्णे महारथे।  
सम्प्राद्रवच्चमूः सर्वा धार्तराष्ट्रस्य पश्यतः ॥ १ ॥

तान्‌ दृष्ट्वा द्रवतः सर्वान् धार्तराष्ट्रान् पराङ्‌मुखान्।  
दुर्योधनो महाराजो नासीत् तत्र पराङ्‌मुखः ॥ २ ॥

तामापतन्तीं सम्प्रेक्ष्य गन्धर्वाणां महाचमूम्।  
महता शरवर्षेण सोऽभ्यवर्षदरिंदमः ॥ ३ ॥

अचिन्त्य शरवर्षं तु गन्धर्वास्तस्य तं रथम्।  
दुर्योधनं जिघांसन्तः समन्तात् पर्यवारयन् ॥ ४ ॥

युगमीषां वरूथं च तथैव ध्वजसारथी।  
अश्वांस्त्रिवेणुं तल्पं च तिलशो व्यधमञ्छरैः ॥ ५ ॥

दुर्योधनं चित्रसेनो विरथं पतितं भुवि।  
अभिद्रुत्य महाबाहुर्जीवग्राहमथाग्रहीत् ॥ ६ ॥

तस्मिन् गृहीते राजेन्द्र स्थितं दुःशासनं रथे।  
पर्यगृह्णन्त गन्धर्वाः परिवार्य समन्ततः ॥ ७ ॥

विविंशतिं चित्रसेनमादायान्ये विदुद्रुवुः ।  
विन्दानुविन्दावपरे राजदारांश्च सर्वशः ॥ ८ ॥

सैन्यं तद् धार्तराष्ट्रस्य गन्धर्वैः समभिद्रुतम्।  
पूर्वं प्रभग्नाः सहिताः पाण्डवानभ्ययुस्तदा ॥ ९ ॥

शकटापणवेशाश्च यानयुग्यं च सर्वशः।  
शरणं पाण्डवान् जग्मुर्ह्रियमाणे महीपतौ ॥ १० ॥

प्रियदर्शी महाबाहुर्धार्तराष्ट्रो महाबलः ।  
गन्धर्वैर्ह्रियते राजा पार्थास्तमनुधावत ॥ ११ ॥  
दुःशासनो दुर्विषहो दुर्मुखो दुर्जयस्तथा।  
बद्‌ध्वा ह्रियन्ते गन्धर्वै राजदाराश्च सर्वशः ॥ १२ ॥

इति दुर्योधनामात्याः क्रोशन्तो राजगृद्धिनः।  
आर्ता दीनास्ततः सर्वे युधिष्ठिरमुपागमन् ॥ १३ ॥

तांस्तथा व्यथितान् दीनान्‌ भिक्षमाणान् युधिष्ठिरम्।  
वृद्धान् दुर्योधनामात्यान् भीमसेनोऽभ्यभाषत ॥ १४ ॥

महता हि प्रयत्नेन संनह्य गजवाजिभिः।  
अस्माभिर्यदनुष्ठेयं गन्धर्वैस्तदनुष्ठितम् ॥ १५ ॥

अन्यथा वर्तमानानामर्थो जातोऽयमन्यथा ।  
दुर्मन्त्रितमिदं तावद् राज्ञो दुर्द्यूतदेविनः ॥ १६ ॥

द्वेष्टारमन्ये क्लीबस्य पातयन्तीति नः श्रुतम्।  
इदं कृतं नः प्रत्यक्षं गन्धर्वैरतिमानुषम् ॥ १७ ॥

दिष्ट्या लोके पुमानस्ति कश्चिदस्मत्प्रिये स्थितः।  
येनास्माकं हृतो भार आसीनानां सुखावहः ॥ १८ ॥

शीतवातातपसहांस्तपसा चैव कर्शितान् ।  
समस्थो विषमस्थान् हि द्रष्टुमिच्छति दुर्मतिः ॥ १९ ॥

अधर्मचारिणस्तस्य कौरव्यस्य दुरात्मनः ।  
ये शीलमनुवर्तन्ते ते पश्यन्ति पराभवम् ॥ २० ॥

अधर्मो हि कृतस्तेन येनैतदुपशिक्षितम्।  
अनृशंसास्तु कौन्तेयास्तत् प्रत्यक्षं ब्रवीमि वः ॥ २१ ॥

एवं ब्रुवाणं कौन्तेयं भीमसेनमपस्वरम्।  
न कालः परुषस्यायमिति राजाभ्यभाषत ॥ २२ ॥