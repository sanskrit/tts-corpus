+++
title_full = "243 युधिष्ठिरका भीमसेनको गन्धर्वोंके हाथसे कौरवोंको छुड़ानेका आदेश और इसके लिये अर्जुनकी प्रतिज्ञा"
title = "२४३ दुर्योधनमोचनानुज्ञायाम्"

+++


अस्मानभिगतांस्तात भयार्ताञ्छरणैषिणः ।  
कौरवान् विषमप्राप्तान् कथं ब्रूयास्त्वमीदृशम् ॥ १ ॥

भवन्ति भेदा ज्ञातीनां कलहाश्च वृकोदर।  
प्रसक्तानि च वैराणि कुलधर्मो न नश्यति ॥ २ ॥

यदा तु कश्चिज्ज्ञातीनां बाह्यः पोथयते कुलम्।  
न मर्षयन्ति तत् सन्तो बाह्येनाभिप्रधर्षणम् ॥ ३ ॥

(परैः परिभवे प्राप्ते वयं पञ्चोत्तरं शतम्।  
परस्परविरोधे तु वयं पञ्च शतं तु ते॥)  
जानात्येष हि दुर्बुद्धिरस्मानिह चिरोषितान्।  
स एवं परिभूयास्मानकार्षीदिदमप्रियम् ॥ ४ ॥

दुर्योधनस्य ग्रहणाद् गन्धर्वेण बलात् प्रभो।  
स्त्रीणां बाह्याभिमर्शाच्च हतं भवति नः कुलम् ॥ ५ ॥

शरणं च प्रपन्नानां त्राणार्थं च कुलस्य च।  
उत्तिष्ठत नरव्याघ्राः सज्जीभवत मा चिरम् ॥ ६ ॥

अर्जुनश्च यमौ चैव त्वं च वीरापराजितः।  
मोक्षयध्वं नरव्याघ्रा ह्रियमाणं सुयोधनम् ॥ ७ ॥

एते रथा नरव्याघ्राः सर्वशस्त्रसमन्विताः।  
धृतराष्ट्रस्य पुत्राणां विमलाः काञ्चनध्वजाः ॥ ८ ॥  
सस्वनानधिरोहध्वं नित्यसज्जानिमान् रथान् ।  
इन्द्रसेनादिभिः सूतैः कृतशस्त्रैरधिष्ठितान् ॥ ९ ॥  
एतानास्थाय वै यत्ता गन्धर्वान् योद्‌धुमाहवे।  
सुयोधनस्य मोक्षाय प्रयतध्वमतन्द्रिताः ॥ १० ॥

य एव कश्चिद् राजन्यः शरणार्थमिहागतम्।  
परं शक्त्याभिरक्षेत किं पुनस्त्वं वृकोदर ॥ ११ ॥

एवमुक्तस्तु कौन्तेयः पुनर्वाक्यमभाषत ।  
कोपसंरक्तनयनः पूर्ववैरमनुस्मरन् ॥

पुरा जतुगृहेऽनेन दग्धुमस्मान् युधिष्ठिर।  
दुर्बुद्धिर्हि कृता वीर भृशं दैवेन रक्षिताः॥

कालकूटं विषं तीक्ष्णं भोजने मम भारत।  
उप्त्वा गङ्गां लतापाशैर्बद्ध्वा च प्राक्षिपत् प्रभो॥

द्यूतकाले हि कौन्तेय वृजिनानि कृतानि वै।  
द्रौपद्याश्च परामर्शः केशग्रहणमेव च॥  
वस्त्रापहरणं चैव सभामध्ये कृतानि वै।  
पुरा कृतानां पापानां फलं भुङ्‌‌क्ते सुयोधनः॥

अस्माभिरेव कर्तव्यो धार्तराष्ट्रस्य निग्रहः।  
अन्येन तु कृतं तच्च मैत्र्यमस्माभिरिच्छता॥  
उपकारी तु गन्धर्वो मा राजन् विमना भव॥

एतस्मिन्नन्तरे राजंश्चित्रसेनेन वै हृतः।  
विललाप सुदुःखार्तो ह्रियमाणः सुयोधनः॥

पाण्डुपुत्र महाबाहो पौरवाणां यशस्कर।  
सर्वधर्मभृतां श्रेष्ठ गन्धर्वेण हृतं बलात्॥  
रक्षस्व पुरुषव्याघ्र युधिष्ठिर महायशः॥  
भ्रातरं ते महाबाहो बद्‌ध्वा नयति मामयम्।  
दुःशासनं दुर्विषहं दुर्मुखं दुर्जयं तथा॥  
बद्‌ध्वा हरन्ति गन्धर्वा अस्महारांश्च सर्वशः।  
अनुधावत मां क्षिप्रं रक्षध्वं पुरुषोत्तमाः॥  
वृकोदर महाबाहो धनंजय महायशः।  
यमौ मामनुधावेतां रक्षार्थं मम सायुधौ॥  
कुरुवंशस्य तु महदयशः प्राप्तमीदृशम्।  
व्यपोहयध्वं गन्धर्वाञ्जित्वा वीर्येण पाण्डवाः॥

एवं विलपमानस्य कौरवस्यार्तया गिरा।  
श्रुत्वा विलापं सम्भ्रान्तो घृणयाभिपरिप्लुतः॥  
युधिष्ठिरः पुनर्वाक्यं भीमसेनमथाब्रवीत् ।)

क इहार्यो भवेत् त्राणमभिधावेति नोदितः।  
प्राञ्जलिं शरणापन्नं दृष्ट्वा शत्रुमपि ध्रुवम् ॥ १२ ॥

वरप्रदानं राज्यं च पुत्रजन्म च पाण्डवाः।  
शत्रोश्च मोक्षणं क्लेशात् त्रीणि चैकं च तत्समम् ॥ १३ ॥

किं चाप्यधिकमेतस्माद् यदापन्नः सुयोधनः।  
त्वद्‌बाहुबलमाश्रित्य जीवितं परिमार्गते ॥ १४ ॥

स्वयमेव प्रधावेयं यदि न स्याद् वृकोदर।  
विततो मे क्रतुर्वीर न हि मेऽत्र विचारणा ॥ १५ ॥

साम्नैव तु यथा भीम मोक्षयेथाः सुयोधनम्।  
तथा सर्वैरुपायैस्त्वं यतेथाः कुरुनन्दन ॥ १६ ॥

न साम्ना प्रतिपद्येत यदि गन्धर्वराडसौ।  
पराक्रमेण मृदुना मोक्षयेथाः सुयोधनम् ॥ १७ ॥

अथासौ मृदुयुद्धेन न मुञ्चेद् भीम कौरवान्।  
सर्वोपायैर्विमोच्यास्ते निगृह्य परिपन्थिनः ॥ १८ ॥

एतावद्धि मया शक्यं संदेष्टुं वै वृकोदर।  
वैताने कर्मणि तते वर्तमाने च भारत ॥ १९ ॥

अजातशत्रोर्वचनं तच्छ्रुत्वा तु धनंजयः।  
प्रतिजज्ञे गुरोर्वाक्यं कौरवाणां विमोक्षणम् ॥ २० ॥

यदि साम्ना न मोक्ष्यन्ति गन्धर्वा धृतराष्ट्रजान्।  
अद्य गन्धर्वराजस्य भूमिः पास्यति शोणितम् ॥ २१ ॥

अर्जुनस्य तु तां श्रुत्वा प्रतिज्ञां सत्यवादिनः।  
कौरवाणां तदा राजन् पुनः प्रत्यागतं मनः ॥ २२ ॥