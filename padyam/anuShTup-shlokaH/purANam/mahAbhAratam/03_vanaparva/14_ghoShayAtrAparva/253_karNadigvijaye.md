+++
title_full = "253 भीष्मका कर्णकी निन्दा करते हुए दुर्योधनको पाण्डवोंसे संधि करनेका परामर्श देना, कर्णके क्षोभपूर्ण वचन और दिग्विजयके लिये प्रस्थान"
title = "२५३ कर्णदिग्विजये"

+++


वसमानेषु पार्थेषु वने तस्मिन् महात्मसु।  
धार्तराष्ट्रा महेष्वासाः किमकुर्वत सत्तमाः ॥ १ ॥

कर्णो वैकर्तनश्चैव शकुनिश्च महाबलः।  
भीष्मद्रोणकृपाश्चैव तन्मे शंसितुमर्हसि ॥ २ ॥

एवं गतेषु पार्थेषु विसृष्टे च सुयोधने।  
आगते हास्तिनपुरं मोक्षिते पाण्डुनन्दनैः ॥ ३ ॥  
भीष्मोऽब्रवीन्महाराज धार्तराष्ट्रमिदं वचः ।

उक्तं तात यथा पूर्वं गच्छतस्ते तपोवनम् ॥ ४ ॥  
गमनं मे न रुचितं तव तत्र कृतं च ते।

ततः प्राप्तं त्वया वीर ग्रहणं शत्रुभिर्बलात् ॥ ५ ॥  
मोक्षितश्चासि धर्मज्ञैः पाण्डवैर्न च लज्जसे।

प्रत्यक्षं तव गान्धारे ससैन्यस्य विशाम्पते ॥ ६ ॥  
सूतपुत्रोऽपयाद् भीतो गन्धर्वाणां तदा रणात्।

क्रोशतस्तव राजेन्द्र ससैन्यस्य नृपात्मज ॥ ७ ॥  
दृष्टस्ते विक्रमश्चैव पाण्डवानां महात्मनाम्।

कर्णस्य च महाबाहो सूतपुत्रस्य दुर्मतेः ॥ ८ ॥  
न चापि पादभाक् कर्णः पाण्डवानां नृपोत्तम।  
धनुर्वेदे च शौर्ये च धर्मे वा धर्मवत्सल ॥ ९ ॥

तस्मादहं क्षमं मन्ये पाण्डवैस्तैर्महात्मभिः।  
संधिं संधिविदां श्रेष्ठ कुलस्यास्य विवृद्धये ॥ १० ॥

एवमुक्तश्च भीष्मेण धार्तराष्ट्रो जनेश्वरः।  
प्रहस्य सहसा राजन् विप्रतस्थे ससौबलः ॥ ११ ॥

तं तु प्रस्थितमाज्ञाय कर्णदुःशासनादयः।  
अनुजग्मुर्महेष्वासा धार्तराष्ट्रं महाबलम् ॥ १२ ॥

तांस्तु सम्प्रस्थितान्‌ दृष्ट्‌वा भीष्मः कुरुपितामहः।  
लज्जया व्रीडितो राजन् जगाम स्वं निवेशनम् ॥ १३ ॥

गते भीष्मे महाराज धार्तराष्ट्रो जनेश्वरः।  
पुनरागम्य तं देशममन्त्रयत मन्त्रिभिः ॥ १४ ॥

किमस्माकं भवेच्छ्रेयः किं कार्यमवशिष्यते।  
कथं च सुकृतं तत् स्यान्मन्त्रयामोऽद्य यद्धितम् ॥ १५ ॥

दुर्योधन निबोधेदं यत् त्वां वक्ष्यामि कौरव।  
भीष्मोऽस्मान् निन्दति सदा पाण्डवांश्च प्रशंसति ॥ १६ ॥

त्वद् द्वेषाच्च महाबाहो ममापि द्वेष्टुमर्हति।  
विगर्हते च मां नित्यं त्वत्समीपे नरेश्वर ॥ १७ ॥

सोऽहं भीष्मवचस्तद् वै न मृष्यामीह भारत।  
त्वत्समक्षं यदुक्तं च भीष्मेणामित्रकर्षण ॥ १८ ॥  
पाण्डवानां यशो राजंस्तव निन्दां च भारत।  
अनुजानीहि मां राजन् सभृत्यबलवाहनम् ॥ १९ ॥

जेष्यामि पृथिवीं राजन् सशैलवनकाननाम्।  
जिता च पाण्डवैर्भूमिश्चतुर्भिर्बलशालिभिः ॥ २० ॥  
तामहं ते विजेष्यामि एक एव न संशयः।  
सम्पश्यतु सुदुर्बुद्धिर्भीष्मः कुरुकुलाधमः ॥ २१ ॥

अनिन्द्यं निन्दते यो हि अप्रशंस्यं प्रशंसति।  
स पश्यतु बलं मेऽद्य आत्मानं तु विगर्हतु ॥ २२ ॥

अनुजानीहि मां राजन् ध्रुवो हि विजयस्तव।  
प्रतिजानामि ते सत्यं राजन्नायुधमालभे ॥ २३ ॥

तच्छ्रुत्वा तु वचो राजन् कर्णस्य भरतर्षभ।  
प्रीत्या परमया युक्तः कर्णमाह नराधिपः ॥ २४ ॥

धन्योऽस्म्यनुगृहीतोऽस्मि यस्य मे त्वं महाबलः।  
हितेषु वर्तसे नित्यं सफलं जन्म चाद्य मे ॥ २५ ॥

यदा च मन्यसे वीर सर्वशत्रुनिबर्हणम्।  
तदा निर्गच्छ भद्रं ते ह्यनुशाधि च मामिति ॥ २६ ॥

एवमुक्तस्तदा कर्णो धार्तराष्ट्रेण धीमता।  
सर्वमाज्ञापयामास प्रायात्रिकमरिंदम ॥ २७ ॥

प्रययौ च महेष्वासो नक्षत्रे शुभदैवते।  
शुभे तिथौ मुहूर्ते च पूज्यमानो द्विजातिभिः ॥ २८ ॥  
मङ्गलैश्च शुभैः स्नातो वाग्भिश्चापि प्रपूजितः।  
नादयन् रथघोषेण त्रैलोक्यं सचराचरम् ॥ २९ ॥