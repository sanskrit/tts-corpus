+++
title_full = "252 दानवोंका दुर्योधनको समझाना और कर्णके अनुरोध करनेपर दुर्योधनका अनशन त्याग करके हस्तिनापुरको प्रस्थान"
title = "२५२ दुर्योधनपुरप्रवेशे"

+++


भोः सुयोधन राजेन्द्र भरतानां कुलोद्वह।  
शूरैः परिवृतो नित्यं तथैव च महात्मभिः ॥ १ ॥  
अकार्षीः साहसमिदं कस्मात् प्रायोपवेशनम्।  
आत्मत्यागी ह्यधो याति वाच्यतां चायशस्करीम् ॥ २ ॥

न हि कार्यविरुद्धेषु बहुपापेषु कर्मसु।  
मूलघातिषु सज्जन्ते बुद्धिमन्तो भवद्विधाः ॥ ३ ॥

नियच्छैनां मतिं राजन् धर्मार्थसुखनाशिनीम्।  
यशःप्रतापवीर्यघ्नीं शत्रूणां हर्षवर्धनीम् ॥ ४ ॥

श्रूयतां तु प्रभो तत्त्वं दिव्यतां चात्मनो नृप।  
निर्माणं च शरीरस्य ततो धैर्यमवाप्नुहि ॥ ५ ॥

पुरा त्वं तपसास्माभिर्लब्धो राजन् महेश्वरात्।  
पूर्वकायश्च पूर्वस्ते निर्मितो वज्रसंचयैः ॥ ६ ॥

अस्त्रैरभेद्यः शस्त्रैश्चाप्यधः कायश्च तेऽनघ।  
कृतः पुष्पमयो देव्या रूपतः स्त्रीमनोहरः ॥ ७ ॥

एवमीश्वरसंयुक्तस्तव देहो नृपोत्तम ।  
देव्या च राजशार्दूल दिव्यस्त्वं हि न मानुषः ॥ ८ ॥

क्षत्रियाश्च महावीर्या भगदत्तपुरोगमाः ।  
दिव्यास्त्रविदुषः शूराः क्षपयिष्यन्ति ते रिपून् ॥ ९ ॥

तदलं ते विषादेन भयं तव न विद्यते।  
साहाय्यार्थं च ते वीराः सम्भूता भुवि दानवाः ॥ १० ॥

भीष्मद्रोणकृपादींश्च प्रवेक्ष्यन्त्यपरेऽसुराः ।  
यैराविष्टा घृणां त्यक्त्वा योत्स्यन्ते तव वैरिभिः ॥ ११ ॥

नैव पुत्रान् न च भ्रातॄन् न पितॄन् च बान्धवान्।  
नैव शिष्यान् न च ज्ञातीन् न बालात् स्थविरान् न च॥१२॥  
युधि सम्प्रहरिष्यन्तो मोक्ष्यन्ति कुरुसत्तम।  
निःस्नेहा दानवाविष्टाः समाक्रान्तेऽन्तरात्मनि ॥ १३ ॥

प्रहरिष्यन्ति विवशाः स्नेहमुत्सृज्य दूरतः।  
हृष्टाः पुरुषशार्दूलाः कलुषीकृतमानसाः ।  
अविज्ञानविमूढाश्च दैवाच्च विधिनिर्मितात् ॥ १४ ॥

व्याभाषमाणाश्चान्योन्यं न मे जीवन् विमोक्ष्यसे।  
सर्वे शस्त्रास्त्रमोक्षेण पौरुषे समवस्थिताः ॥ १५ ॥  
श्लाघमानाः कुरुश्रेष्ठ करिष्यन्ति जनक्षयम्।

तेऽपि पञ्च महात्मानः प्रतियोत्स्यन्ति पाण्डवाः ॥ १६ ॥  
वधं चैषां करिष्यन्ति दैवयुक्ता महाबलाः।

दैत्यरक्षोगणाश्चैव सम्भूताः क्षत्रयोनिषु ॥ १७ ॥  
योत्स्यन्ति युधि विक्रम्य शत्रुभिस्तव पार्थिव।  
गदाभिर्मुसलैः शूलैः शस्त्रैरुच्चावचैस्तथा ॥ १८ ॥  
(प्रहरिष्यन्ति ते वीरास्तवारिषु महाबलाः।)

यच्च तेऽन्तर्गतं वीर भयमर्जुनसम्भवम्।  
तत्रापि विहितोऽस्माभिर्वधोपायोऽर्जुनस्य वै ॥ १९ ॥

हतस्य नरकस्यात्मा कर्णमूर्तिमुपाश्रितः ।  
तद् वैरं संस्मरन् वीर योत्स्यते केशवार्जुनौ ॥ २० ॥

स ते विक्रमशौटीरो रणे पार्थं विजेष्यति।  
कर्णः प्रहरतां श्रेष्ठः सर्वांश्चारीन् महारथः ॥ २१ ॥

ज्ञात्वैतच्छद्मना वज्री रक्षार्थं सव्यसाचिनः।  
कुण्डले कवचं चैव कर्णस्यापहरिष्यति ॥ २२ ॥

तस्मादस्माभिरप्यत्र दैत्याः शतसहस्रशः ।  
नियुक्ता राक्षसाश्चैव ये ते संशप्तका इति ॥ २३ ॥  
प्रख्यातास्तेऽर्जुनं वीरं हनिष्यन्ति च मा शुचः।  
असपत्ना त्वया हीयं भोक्तव्या वसुधा नृप ॥ २४ ॥

मा विषादं गमस्तस्मान्नैतत्त्वय्युपपद्यते ।  
विनष्टे त्वयि चास्माकं पक्षो हीयेत कौरव ॥ २५ ॥

गच्छ वीर न ते बुद्धिरन्या कार्या कथञ्चन।  
त्वमस्माकं गतिर्नित्यं देवतानां च पाण्डवाः ॥ २६ ॥

एवमुक्त्वा परिष्वज्य दैत्यास्तं राजकुञ्जरम्।  
समाश्वास्य च दुर्धर्षं पुत्रवद् दानवर्षभाः ॥ २७ ॥  
स्थिरां कृत्वा बुद्धिमस्य प्रियाण्युक्त्वा च भारत।  
गम्यतामित्यनुज्ञाय जयमाप्नुहि चेत्यथ ॥ २८ ॥

तैर्विसृष्टं महाबाहुं कृत्या सैवानयत् पुनः।  
तमेव देशं यत्रासौ तदा प्रायमुपाविशत् ॥ २९ ॥

प्रतिनिक्षिप्य तं वीरं कृत्या समभिपूज्य च।  
अनुज्ञाता च राज्ञा सा तथैवान्तरधीयत ॥ ३० ॥

गतायामथ तस्यां तु राजा दुर्योधनस्तदा।  
स्वप्नभूतमिदं सर्वमचिन्तयत भारत ॥ ३१ ॥  
(सम्मृश्य तानि वाक्यानि दानवोक्तानि दुर्मतिः।)  
विजेष्यामि रणे पाण्डूनिति चास्याभवन्मतिः।

कर्णं संशप्तकांश्चैव पार्थस्यामित्रघातिनः ॥ ३२ ॥  
अमन्यत वधे युक्तान् समर्थांश्च सुयोधनः।

एवमाशा दृढा तस्य धार्तराष्ट्रस्य दुर्मतेः ॥ ३३ ॥  
विनिर्जये पाण्डवानामभवद् भरतर्षभ ।

कर्णोऽप्याविष्टचित्तात्मा नरकस्यान्तरात्मना ॥ ३४ ॥  
अर्जुनस्य वधे क्रूरां करोति स्म तदा मतिम्।

संशप्तकाश्च ते वीरा राक्षसाविष्टचेतसः ॥ ३५ ॥  
रजस्तमोभ्यामाक्रान्ताः फाल्गुनस्य वधैषिणः ।

भीष्मद्रोणकृपाद्याश्च दानवाक्रान्तचेतसः ॥ ३६ ॥  
न तथा पाण्डुपुत्राणां स्नेहवन्तो विशाम्पते।

(कृत्ययाऽऽनाय्यकथितं यत्‌ तस्यां निशि दानवैः।)  
न चाचचक्षे कस्मैचिदेतद् राजा सुयोधनः ॥ ३७ ॥

दुर्योधनं निशान्ते च कर्णो वैकर्तनोऽब्रवीत्।  
स्मयन्निवाञ्जलिं कृत्वा पार्थिवं हेतुमद् वचः ॥ ३८ ॥

न मृतो जयते शत्रूञ्जीवन् भद्राणि पश्यति।  
मृतस्य भद्राणि कुतः कौरवेय कुतो जयः ॥ ३९ ॥

न कालोऽद्य विषादस्य भयस्य मरणस्य वा।  
परिष्वज्याब्रवीच्चैनं भुजाभ्यां स महाभुजः ॥ ४० ॥

उत्तिष्ठ राजन् किं शेषे कस्माच्छोचसि शत्रुहन्।  
शत्रून् प्रताप्य वीर्येण स कथं मृत्युमिच्छसि ॥ ४१ ॥

अथवा ते भयं जातं दृष्ट्वार्जुनपराक्रमम्।  
सत्यं ते प्रतिजानामि वधिष्यामि रणेऽर्जुनम् ॥ ४२ ॥

गते त्रयोदशे वर्षे सत्येनायुधमालभे।  
आनयिष्याम्यहं पार्थान् वशं तव जनाधिप ॥ ४३ ॥

एवमुक्तस्तु कर्णेन दैत्यानां वचनात् तथा।  
प्रणिपातेन चाप्येषामुदतिष्ठत् सुयोधनः ॥ ४४ ॥

दैत्यानां तद् वचः श्रुत्वा हृदि कृत्वा स्थिरां मतिम्।  
ततो मनुजशार्दूलो योजयामास वाहिनीम् ॥ ४५ ॥  
रथनागाश्वकलिलां पदातिजनसंकुलाम् ।  
गङ्गौघप्रतिमा राजन् सा प्रयाता महाचमूः ॥ ४६ ॥

श्वेतच्छत्रैः पताकाभिश्चामरैश्च सुपाण्डुरैः ।  
रथैर्नागैः पदातैश्च शुशुभेऽतीव संकुला ॥ ४७ ॥  
व्यपेताभ्रघने काले द्यौरिवाव्यक्तशारदी ।

जयाशीर्भिर्द्विजेन्द्रैः स स्तूयमानोऽधिराजवत् ॥ ४८ ॥  
गृह्णन्नञ्जलिमालाश्च धार्तराष्ट्रो जनाधिपः ।  
सुयोधनो ययावग्रे श्रिया परमया ज्वलन् ॥ ४९ ॥

कर्णेन सार्धं राजेन्द्र सौबलेन च देविना।  
दुःशासनादयश्चास्य भ्रातरः सर्व एव ते ॥ ५० ॥  
भूरिश्रवाः सोमदत्तो महाराजश्च बाह्लिकः।  
रथैर्नानाविधाकारैर्हयैर्गजवरैस्तथा ॥ ५१ ॥  
प्रयान्तं नृपसिंहं तमनुजग्मुः कुरूद्वहाः।  
कालेनाल्पेन राजेन्द्र स्वपुरं विविशुस्तदा ॥ ५२ ॥