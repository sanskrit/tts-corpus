+++
title_full = "248 दुर्योधनका कर्णको अपनी पराजयका समाचार बताना"
title = "२४८ दुर्योधनवाक्ये"

+++


अजानतस्ते राधेय नाभ्यसूयाम्यहं वचः।  
जानासि त्वं जिताञ्छत्रून् गन्धर्वांस्तेजसा मया ॥ १ ॥

आयोधितास्तु गन्धर्वाः सुचिरं सोदरैर्मम।  
मया सह महाबाहो कृतश्चोभयतः क्षयः ॥ २ ॥

मायाधिकास्त्वयुध्यन्त यदा शूरा वियद्गताः।  
तदा नो न समं युद्धमभवत् खेचरैः सह ॥ ३ ॥

पराजयं च प्राप्ताः स्मो रणे बन्धनमेव च।  
सभृत्यामात्यपुत्राश्च सदारबलवाहनाः ॥ ४ ॥

उच्चैराकाशमार्गेण हृताःस्मस्तैः सुदुःखिताः ।  
अथ नः सैनिकाः केचिदमात्याश्च महारथाः ॥ ५ ॥  
उपगम्याब्रुवन् दीनाः पाण्डवाञ्छरणप्रदान् ।

एष दुर्योधनो राजा धार्तराष्ट्रः सहानुजः ॥ ६ ॥  
सामात्यदारो ह्रियते गन्धर्वैर्दिवमाश्रितैः ।

तं मोक्षयत भद्रं वः सहदारं नराधिपम् ॥ ७ ॥  
पराभवो मा भविष्यत् कुरुदारेषु सर्वशः।

एवमुक्ते तु धर्मात्मा ज्येष्ठः पाण्डुसुतस्तदा ॥ ८ ॥  
प्रसाद्य पाण्डवान् सर्वानाज्ञापयत मोक्षणे।

अथागम्य तमुद्देशं पाण्डवाः पुरुषर्षभाः ॥ ९ ॥  
सान्त्वपूर्वमयाचन्त शक्ताः सन्तो महारथाः।

यदा चास्मान् न मुमुचुर्गन्धर्वाः सान्त्विता अपि ॥ १० ॥  
(आकाशचारिणो वीरा नदन्तो जलदा इव)।  
ततोऽर्जुनश्च भीमश्च यमजौ च बलोत्कटौ।  
मुमुचुः शरवर्षाणि गन्धर्वान् प्रत्यनेकशः ॥ ११ ॥

अथ सर्वे रणं मुक्त्वा प्रयाताः खेचराः दिवम्।  
अस्मानेवाभिकर्षन्तो दीनान् मुदितमानसाः ॥ १२ ॥

ततः समन्तात् पश्यामः शरजालेन वेष्टितम्।  
अमानुषाणि चास्त्राणि प्रमुञ्चन्तं धनंजयम् ॥ १३ ॥

समावृता दिशो दृष्ट्वा पाण्डवेन शितैः शरैः।  
धनंजयसखाऽऽत्मानं दर्शयामास वै तदा ॥ १४ ॥

चित्रसेनः पाण्डवेन समाश्लिष्य परस्परम्।  
कुशलं परिपप्रच्छ तैः पृष्टश्चाप्यनामयम् ॥ १५ ॥

ते समेत्य तथान्योन्यं सन्नाहान् विप्रमुच्य च।  
एकीभूतास्ततो वीरा गन्धर्वाः सह पाण्डवैः।  
अपूजयेतामन्योन्यं चित्रसेनधनंजयौ ॥ १६ ॥