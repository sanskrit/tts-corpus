+++
title_full = "256 दुर्योधनके यज्ञका आरम्भ एवं समाप्ति"
title = "२५६ दुर्योधनयज्ञे"

+++


ततस्तु शिल्पिनः सर्वे अमात्यप्रवराश्च ये।  
विदुरश्च महाप्राज्ञो धार्तराष्ट्रे न्यवेदयन् ॥ १ ॥

सज्जं क्रतुवरं राजन् प्राप्तकालं च भारत।  
सौवर्णं च कृतं सर्वं लाङ्गलं च महाधनम् ॥ २ ॥

एतच्छ्रुत्वा नृपश्रेष्ठो धार्तराष्ट्रो विशाम्पते।  
आज्ञापयामास नृपः क्रतुराजप्रवर्तनम् ॥ ३ ॥

ततः प्रववृते यज्ञः प्रभूतार्थः सुसंस्कृतः।  
दीक्षितश्चापि गान्धारिर्यथाशास्त्रं यथाक्रमम् ॥ ४ ॥

प्रहृष्टो धृतराष्ट्रश्च विदुरश्च महायशाः।  
भीष्मो द्रोणः कृप, कर्णो गान्धारी च यशस्विनी ॥ ५ ॥

निमन्त्रणार्थं दूतांश्च प्रेषयामास शीघ्रगान्।  
पार्थिवानां च राजेन्द्र ब्राह्मणानां तथैव च ॥ ६ ॥

ते प्रयाता यथोद्दिष्टा दूतास्त्वरितवाहनाः।  
तत्र कंचित् प्रयातं तु दूतं दुःशासनोऽब्रवीत् ॥ ७ ॥

गच्छ द्वैतवनं शीघ्रं पाण्डवान् पापपूरुषान्।  
निमन्त्रय यथान्यायं विप्रांस्तस्मिन् वने तदा ॥ ८ ॥

स गत्वा पाण्डवान् सर्वानुवाचाभिप्रणम्य च।  
दुर्योधनो महाराज यजते नृपसत्तमः ॥ ९ ॥  
स्ववीर्यार्जितमर्थौघमवाप्य कुरुसत्तमः ।  
तत्र गच्छन्ति राजानो ब्राह्मणाश्च ततस्ततः ॥ १० ॥

अहं तु प्रेषितो राजन् कौरवेण महात्मना।  
आमन्त्रयति वो राजा धार्तराष्ट्रो जनेश्वरः ॥ ११ ॥  
मनोऽभिलषितं राज्ञस्तं क्रतुं द्रष्टुमर्हथ।

ततो युधिष्ठिरो राजा तच्छ्रुत्वा दूतभाषितम् ॥ १२ ॥  
अब्रवीन्नृपशार्दूलो दिष्ट्या राजा सुयोधनः।  
यजते क्रतुमुख्येन पूर्वेषां कीर्तिवर्धनः ॥ १३ ॥

वयमप्युपयास्यामो न त्विदानीं कथंचन।  
समयः परिपाल्यो नो यावद् वर्षं त्रयोदशम् ॥ १४ ॥

श्रुत्वैतद् धर्मराजस्य भीमो वचनमब्रवीत्।  
तदा तु नृपतिर्गन्ता धर्मराजो युधिष्ठिरः ॥ १५ ॥  
अस्त्रशस्त्रप्रदीप्तेऽग्नौ यदा तं पातयिष्यति।  
वर्षात् त्रयोदशादूर्ध्वं रणसत्रे नराधिपः ॥ १६ ॥  
यदा क्रोधहविर्मोक्ता धार्तराष्ट्रेषु पाण्डवः।  
आगन्ताहं तदास्मीति वाच्यस्ते स सुयोधनः ॥ १७ ॥

शेषास्तु पाण्डवा राजन्‌ नैवोचुः किंचिदप्रियम्।  
दूतश्चापि यथावृत्तं धार्तराष्ट्रे न्यवेदयत् ॥ १८ ॥

अथाजग्मुर्नरश्रेष्ठा नानाजनपदेश्वराः ।  
ब्राह्मणाश्च महाभाग धार्तराष्ट्रपुरं प्रति ॥ १९ ॥

ते त्वर्चिता यथाशास्त्रं यथाविधि यथाक्रमम्।  
मुदा परमया युक्ताः प्रीताश्चापि नरेश्वराः ॥ २० ॥

धृतराष्ट्रोऽपि राजेन्द्र संवृतः सर्वकौरवैः।  
हर्षेण महता युक्तो विदुरं प्रत्यभाषत ॥ २१ ॥

यथा सुखी जनः सर्वः क्षत्तः स्यादन्नसंयुतः।  
तुष्येत् तु यज्ञसदने तथा क्षिप्रं विधीयताम् ॥ २२ ॥

विदुरस्तु तदाज्ञाय सर्ववर्णानरिंदम ।  
यथा प्रमाणतो विद्वान् पूजयामास धर्मवित् ॥ २३ ॥

भक्ष्यपेयान्नपानेन माल्यैश्चापि सुगन्धिभिः ।  
वासोभिर्विविधैश्चैव योजयामास हृष्टवत् ॥ २४ ॥

कृत्वा ह्यावसथान् वीरो यथाशास्त्रं यथाक्रमम्।  
सान्त्वयित्वा च राजेन्द्रो दत्त्वा च विविधं वसु ॥ २५ ॥  
विसर्जयामास नृपान् ब्राह्मणांश्च सहस्रशः।

विसृज्य च नृपान् सर्वान् भ्रातृभिः परिवारितः ॥ २६ ॥  
विवेश हास्तिनपुरं सहितः कर्णसौबलैः ॥ २७ ॥