+++
title_full = "236 पाण्डवोंका समाचार सुनकर धृतराष्ट्रका खेद और चिन्तापूर्ण उद्\u200cगार"
title = "२३६ धृतराष्ट्रखेदवाक्ये"

+++


एवं वने वर्तमाना नराग्र्याः  
शीतोष्णवातातपकर्शिताङ्गाः ।  
सरस्तदासाद्य वनं च पुण्यं  
ततः परं किमकुर्वन्त पार्थाः ॥ १ ॥

सरस्तदासाद्य तु पाण्डुपुत्रा  
जनं समुत्सृज्य विधाय वेशम्।  
वनानि रम्याण्यथ पर्वतांश्च  
नदीप्रदेशांश्च तदा विचेरुः ॥ २ ॥

तथा वने तान् वसतः प्रवीरान्  
स्वाध्यायवन्तश्च तपोधनाश्च ।  
अभ्याययुर्वेदविदः पुराणा-  
स्तान् पूजयामासुरथो नराग्र्याः ॥ ३ ॥

ततः कदाचित् कुशलः कथासु  
विप्रोऽभ्यगच्छद् भुवि कौरवेयान् ।  
स तैः समेत्याथ यदृच्छयैव  
वैचित्रवीर्यं नृपमभ्यगच्छत् ॥ ४ ॥

अथोपविष्टः प्रतिसत्कृतश्च  
वृद्धेन राज्ञा कुरुसत्तमेन ।  
प्रचोदितः संकथयाम्बभूव  
धर्मानिलेन्द्रप्रभवान् यमौ च ॥ ५ ॥

कृशांश्च वातातपकर्शिताङ्गान्  
दुःखस्य चोग्रस्य मुखे प्रपन्नान्।  
तां चाप्यनाथामिव वीरनाथां  
कृष्णां परिक्लेशगुणेन युक्ताम् ॥ ६ ॥

ततः कथास्तस्य निशम्य राजा  
वैचित्रवीर्यः कृपयाभितप्तः ।  
वने तथा पार्थिवपुत्रपौत्रान्  
श्रुत्वा तथा दुःखनदीं प्रपन्नान् ॥ ७ ॥  
प्रोवाच दैन्याभिहतान्तरात्मा  
निःश्वासवातोपहतस्तदानीम् ।  
वाचं कथंचित् स्थिरतामुपेत्य  
तत् सर्वमात्मप्रभवं विचिन्त्य ॥ ८ ॥

कथं नु सत्यः शुचिरार्यवृत्तो  
ज्येष्ठः सुतानां मम धर्मराजः।  
अजातशत्रुः पृथिवीतले स्म  
शेते पुरा राङ्कवकूटशायी ॥ ९ ॥

प्रबोध्यते मागधसूतपूगै-  
र्नित्यं स्तुवद्भिः स्वयमिन्द्रकल्पः ।  
पतत्त्रिसङ्घैः स जघन्यरात्रे  
प्रबोध्यते नूनमिडातलस्थः ॥ १० ॥

कथं नु वातातपकर्शिताङ्गो  
वृकोदरः कोपपरिप्लुताङ्गः ।  
शेते पृथिव्यामतथोचिताङ्गः  
कृष्णासमक्षं वसुधातलस्थः ॥ ११ ॥

तथार्जुनः सुकुमारो मनस्वी  
वशे स्थितो धर्मसुतस्य राज्ञः।  
विदूयमानैरिव सर्वगात्रै-  
र्ध्रुवं न शेते वसतीरमर्षात् ॥ १२ ॥

यमौ च कृष्णां च युधिष्ठिरं च  
भीमं च दृष्ट्वा सुखविप्रयुक्तम्।  
विनिःश्वसन् सर्प इवोग्रतेजा  
ध्रुवं न शेते वसतीरमर्षात् ॥ १३ ॥

तथा यमौ चाप्यसुखौ सुखार्हौ  
समृद्धरूपावमरौ दिवीव ।  
प्रजागरस्थौ ध्रुवमप्रशान्तौ  
धर्मेण सत्येन च वार्यमाणौ ॥ १४ ॥

समीरणेनाथ समो बलेन  
समीरणस्यैव सुतो बलीयान् ।  
स धर्मपाशेन सितोऽग्रजेन  
ध्रुवं विनिःश्वस्य सहत्यमर्षम् ॥ १५ ॥

स चापि भूमौ परिवर्तमानो  
वधं सुतानां मम काङ्क्षमाणः।  
सत्येन धर्मेण च वार्यमाणः  
कालं प्रतीक्षत्यधिको रणेऽन्यैः ॥ १६ ॥

अजातशत्रौ तु जिते निकृत्या  
दुःशासनो यत् परुषाण्यवोचत् ।  
तानि प्रविष्टानि वृकोदराङ्गं  
दहन्ति कक्षाग्निरिवेन्धनानि ॥ १७ ॥

न पापकं ध्यास्यति धर्मपुत्रो  
धनंजयश्चाप्यनुवर्त्स्यते तम् ।  
अरण्यवासेन विवर्धते तु  
भीमस्य कोपोऽग्निरिवानिलेन ॥ १८ ॥

स तेन कोपेन विदह्यमानः  
करं करेणाभिनिपीड्य वीरः ।  
विनिःश्वसत्युष्णमतीव घोरं  
दहन्निवेमान् मम पुत्रपौत्रान् ॥ १९ ॥

गाण्डीवधन्वा च वृकोदरश्च  
संरम्भिणावन्तककालकल्पौ ।  
न शेषयेतां युधि शत्रुसेनां  
शरान् किरन्तावशनिप्रकाशान् ॥ २० ॥

दुर्योधनः शकुनिः सूतपुत्रो  
दुःशासनश्चापि सुमन्दचेताः ।  
मधु प्रपश्यन्ति न तु प्रपातं  
यद् द्यूतमालम्ब्य हरन्ति राज्यम् ॥ २१ ॥

शुभाशुभं कर्म नरो हि कृत्वा  
प्रतीक्षते तस्य फलं स्म कर्ता।  
स तेन मुह्यत्यवशः फलेन  
‘मोक्षः कथं स्यात्‌ पुरुषस्य तस्मात् ॥ २२ ॥

क्षेत्रे सुकृष्टे ह्युपिते च बीजे  
देवे च वर्षत्यृतुकालयुक्तम् ।  
न स्यात् फलं तस्य कुतः प्रसिद्धि-  
रन्यत्र दैवादिति चिन्तयामि ॥ २३ ॥

कृतं मताक्षेण यथा न साधु  
साधुप्रवृत्तेन च पाण्डवेन ।  
मया च दुष्पुत्रवशानुगेन  
तथा कुरूणामयमन्तकालः ॥ २४ ॥

ध्रुवं प्रवास्यत्यसमीरितोऽपि  
ध्रुवं प्रजास्यत्युत गर्भिणी या।  
ध्रुवं दिनादौ रजनीप्रणाश-  
स्तथा क्षपादौ च दिनप्रणाशः ॥ २५ ॥

क्रियेत कस्मादपरे च कुर्यु-  
र्वित्तं न दद्युः पुरुषाः कथंचित्।  
प्राप्यार्थकालं च भवेदनर्थः  
कथं न तत् स्यादिति तत् कुतः स्यात् ॥ २६ ॥

कथं न भिद्येत न च स्रवेत  
न च प्रसिच्येदिति रक्षितव्यम्।  
अरक्ष्यमाणं शतधा प्रकीर्येद्  
ध्रुवं न नाशोऽस्ति कृतस्य लोके ॥ २७ ॥

गतो ह्यरण्यादपि शक्रलोकं  
धनंजयः पश्यत वीर्यमस्य ।  
अस्त्राणि दिव्यानि चतुर्विधानि  
ज्ञात्वा पुनर्लोकमिमं प्रपन्नः ॥ २८ ॥

स्वर्गं हि गत्वा सशरीर एव  
को मानुषः पुनरागन्तुमिच्छेत् ।  
अन्यत्र कालोपहताननेकान्  
समीक्षमाणस्तु कुरून् मुमूर्षून् ॥ २९ ॥

धनुर्ग्राहश्चार्जुनः सव्यसाची  
धनुश्च तद् गाण्डिवं भीमवेगम्।  
अस्त्राणि दिव्यानि च तानि तस्य  
त्रयस्य तेजः प्रसहेत कोऽत्र ॥ ३० ॥

निशम्य तद् वचनं पार्थिवस्य  
दुर्योधनं रहिते सौबलोऽथ ।  
अबोधयत् कर्णमुपेत्य सर्वं  
स चाप्यहृष्टोऽभवदल्पचेताः ॥ ३१ ॥