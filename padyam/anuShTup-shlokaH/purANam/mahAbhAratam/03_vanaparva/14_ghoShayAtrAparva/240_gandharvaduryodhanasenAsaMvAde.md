+++
title_full = "240 दुर्योधनका सेनासहित वनमें जाकर गौओंकी देखभाल करना और उसके सैनिकों एवं गन्धर्वोंमें परस्पर कटु संवाद"
title = "२४० गन्धर्वदुर्योधनसेनासंवादे"

+++


अथ दुर्योधनो राजा तत्र तत्र वने वसन्।  
जगाम घोषानभितस्तत्र चक्रे निवेशनम् ॥ १ ॥

रमणीये समाज्ञाते सोदके समहीरुहे।  
देशे सर्वगुणोपेते चक्रुरावसथान् पराः ॥ २ ॥

तथैव तत्समीपस्थान् पृथगावसथान् बहुन्।  
कर्णस्य शकुनेश्चैव भ्रातॄणां चैव सर्वशः ॥ ३ ॥

ददर्श स तदा गावः शतशोऽथ सहस्रशः।  
अङ्कैर्लक्षैश्च ताः सर्वा लक्षयामास पार्थिवः ॥ ४ ॥

अङ्कयामास वत्सांश्च जज्ञे चोपसृतांस्त्वपि।  
बालवत्साश्च या गावः कालयामास ता अपि ॥ ५ ॥

अथ स स्मारणं कृत्वा लक्षयित्वा त्रिहायनान्।  
वृतो गोपालकैः प्रीतो व्यहरत् कुरुनन्दनः ॥ ६ ॥

स च पौरजनः सर्वः सैनिकाश्च सहस्रशः।  
यथोपजोषं चिक्रीडुर्वने तस्मिन् यथामराः ॥ ७ ॥

ततो गोपाः प्रगातारः कुशला नृत्यवादने।  
धार्तराष्ट्रमुपातिष्ठन् कन्याश्चैव स्वलंकृताः ॥ ८ ॥

स स्त्रीगणावृतो राजा प्रहृष्टः प्रददौ वसु।  
तेभ्यो यथार्हमन्नानि पानानि विविधानि च ॥ ९ ॥

ततस्ते सहिताः सर्वे तरक्षून् महिषान् मृगान्।  
गवयर्क्षवराहांश्च समन्तात् पर्यकालयन् ॥ १० ॥

स ताञ्छरैर्विनिर्भिद्य गजांश्च सुबहून् वने।  
रमणीयेषु देशेषु ग्राहयामास वै मृगान् ॥ ११ ॥

गोरसानुपयुञ्जान उपभोगांश्च भारत ।  
पश्यन् स रमणीयानि वनान्युपवनानि च ॥ १२ ॥  
मत्तभ्रमरजुष्टानि बर्हिणाभिरुतानि च ।  
अगच्छदानुपूर्व्येण पुण्यं द्वैतवनं सरः ॥ १३ ॥

मत्तभ्रमरसंजुष्टं नीलकण्ठरवाकुलम् ।  
सप्तच्छदसमाकीर्णं पुन्नागबकुलैर्युतम् ॥ १४ ॥

ऋद्ध्या परमया युक्तो महेन्द्र इव वज्रभृत्।  
यदृच्छया च तत्रस्थो धर्मपुत्रो युधिष्ठिरः ॥ १५ ॥  
ईजे राजर्षियज्ञेन साद्यस्केन विशाम्पते।  
दिव्येन विधिना चैव वन्येन कुरुसत्तम ॥ १६ ॥  
(विद्वद्भिः सहितो धीमान् ब्राह्मणैर्वनवासिभिः।)  
कृत्वा निवेशमभितः सरसस्तस्य कौरव।  
द्रौपद्या सहितो धीमान् धर्मपत्न्या नराधिपः ॥ १७ ॥

ततो दुर्योधनः प्रेष्यानादिदेश सहस्रशः।  
आक्रीडावसथाः क्षिप्रं क्रियन्तामिति भारत ॥ १८ ॥

ते तथेत्येव कौरव्यमुक्त्वा वचनकारिणः।  
चिकीर्षन्तस्तदाऽऽक्रीडाञ्जग्मुर्द्वैतवनं सरः ॥ १९ ॥

प्रविशन्तं वनद्वारि गन्धर्वाः समवारयन्।  
सेनाग्र्यं धार्तराष्ट्रस्य प्राप्तं द्वैतवनं सरः ॥ २० ॥

तत्र गन्धर्वराजो वै पूर्वमेव विशाम्पते।  
कुबेरभवनाद् राजन्नाजगाम गणावृतः ॥ २१ ॥

गणैरप्सरसां चैव त्रिदशानां तथाऽऽत्मजैः।  
विहारशीलः क्रीडार्थं तेन तत् संवृतं सरः ॥ २२ ॥

तेन तत् संवृतं दृष्ट्वा ते राजपरिचारकाः।  
प्रतिजग्मुस्ततो राजन् यत्र दुर्योधनो नृपः ॥ २३ ॥  
स तु तेषां वचः श्रुत्वा सैनिकान् युद्धदुर्मदान्।  
प्रेषयामास कौरव्य उत्सारयत तानिति ॥ २४ ॥

तस्य तद् वचनं श्रुत्वा राज्ञः सेनाग्रयायिनः।  
सरो द्वैतवनं गत्वा गन्धर्वानिदमब्रुवन् ॥ २५ ॥

राजा दुर्योधनो नाम धृतराष्ट्रसुतो बली।  
विजिहीर्षुरिहायाति तदर्थमपसर्पत ॥ २६ ॥

एवमुक्तास्तु गन्धर्वाः प्रहसन्तो विशाम्पते।  
प्रत्यब्रुवंस्तान् पुरुषानिदं हि परुषं वचः ॥ २७ ॥

न चेतयति वो राजा मन्दबुद्धिः सुयोधनः।  
योऽस्मानाज्ञापयत्येवं वैश्यानिव दिवौकसः ॥ २८ ॥

यूयं मुमूर्षवश्चापि मन्दप्रज्ञा न संशयः।  
ये तस्य वचनादेवमस्मान् ब्रूत विचेतसः ॥ २९ ॥

गच्छध्वं त्वरिताः सर्वे यत्र राजा स कौरवः।  
न चेदद्यैव गच्छध्वं धर्मराजनिवेशनम् ॥ ३० ॥

एवमुक्तास्तु गन्धर्वै राज्ञः सेनाग्रयायिनः।  
सम्प्राद्रवन् यतो राजा धृतराष्ट्रसुतोऽभवत् ॥ ३१ ॥