+++
title_full = "245 पाण्डवोंके द्वारा गन्धर्वोंकी पराजय"
title = "२४५ गन्धर्वपराभवे"

+++


ततो दिव्यास्त्रसम्पन्ना गन्धर्वा हेममालिनः।  
विसृजन्तः शरान् दीप्तान् समन्तात् पर्यवारयन् ॥ १ ॥

चत्वारः पाण्डवा वीरा गन्धर्वाश्च सहस्रशः।  
रणे संन्यपतन् राजंस्तदद्भुतमिवाभवत् ॥ २ ॥

यथा कर्णस्य च रथो धार्तराष्ट्रस्य चोभयोः।  
गन्धर्वैः शतशश्छिन्नौ तथा तेषां प्रचक्रिरे ॥ ३ ॥

तान् समापततो राजन् गन्धर्वाञ्छतशो रणे।  
प्रत्यगृह्णन् नरव्याघ्राः शरवर्षैरनेकशः ॥ ४ ॥

ते कीर्यमाणाः खगमाः शरवर्षैः समन्ततः।  
न शेकुः पाण्डुपुत्राणां समीपे परिवर्तितुम् ॥ ५ ॥

अभिक्रुद्धानभिक्रुद्धो गन्धर्वानर्जुनस्तदा ।  
लक्षयित्वाथ दिव्यानि महास्त्राण्युपचक्रमे ॥ ६ ॥

सहस्राणां सहस्राणि प्राहिणोद् यमसादनम्।  
आग्नेयेनार्जुनः संख्ये गन्धर्वाणां बलोत्कटः ॥ ७ ॥

तथा भीमो महेष्वासः संयुगे बलिनां वरः।  
गन्धर्वाञ्छतशो राजञ्जघान निशितैः शरैः ॥ ८ ॥

माद्रीपुत्रावपि तथा युध्यमानौ बलोत्कटौ।  
परिगृह्याग्रतो राजन् जघ्नतुः शतशः परान् ॥ ९ ॥

ते वध्यमाना गन्धर्वा दिव्यैरस्त्रैर्महारथैः।  
उत्पेतुः खमुपादाय धृतराष्ट्रसुतांस्ततः ॥ १० ॥

स तानुत्पतितान् दृष्ट्वा कुन्तीपुत्रो धनंजयः।  
महता शरजालेन समन्तात् पर्यवारयत् ॥ ११ ॥

ते बद्धाः शरजालेन शकुन्ता इव पञ्जरे।  
ववर्षुरर्जुनं क्रोधाद् गदाशक्त्यृष्टिवृष्टिभिः ॥ १२ ॥

गदाशक्त्यृष्टिवृष्टीस्ता निहत्य परमास्त्रवित् ।  
गात्राणि चाहनद् भल्लैर्गन्धर्वाणां धनंजयः ॥ १३ ॥

शिरोभिः प्रपतद्भिश्च चरणैर्बाहुभिस्तथा ।  
अश्मवृष्टिरिवाभाति परेषामभवद् भयम् ॥ १४ ॥

ते वध्यमाना गन्धर्वाः पाण्डवेन महात्मना।  
भूमिष्ठमन्तरिक्षस्थाः शरवर्षैरवाकिरन् ॥ १५ ॥

तेषां तु शरवर्षाणि सव्यसाची परंतपः।  
अस्त्रैः संवार्य तेजस्वी गन्धर्वान् प्रत्यविध्यत ॥ १६ ॥

स्थूणाकर्णेन्द्रजालं च सौरं चापि तथार्जुनः।  
आग्नेयं चापि सौम्यं च ससर्ज कुरुनन्दनः ॥ १७ ॥

ते दह्यमाना गन्धर्वाः कुन्तीपुत्रस्य सायकैः।  
दैतेया इव शक्रेण विषादमगमन् परम् ॥ १८ ॥

ऊर्ध्वमाक्रममाणाश्च शरजालेन वारिताः ।  
विसर्पमाणा भल्लैश्च वार्यन्ते सव्यसाचिना ॥ १९ ॥

गन्धर्वांस्त्रासितान् दृष्ट्वा कुन्तीपुत्रेण भारत।  
चित्रसेनो गदां गृह्य सव्यसाचिनमाद्रवत् ॥ २० ॥

तस्याभिपततस्तूर्णं गदाहस्तस्य संयुगे ।  
गदां सर्वायसीं पार्थः शरैश्चिच्छेद सप्तधा ॥ २१ ॥

स गदां बहुधा दृष्ट्वा कुत्तां बाणैस्तरस्विना।  
संवृत्य विद्ययाऽऽत्मानं योधयामास पाण्डवम् ॥ २२ ॥

अस्त्राणि तस्य दिव्यानि सम्प्रयुक्तानि सर्वशः।  
दिव्यैरस्त्रैस्तदा वीरः पर्यवारयदर्जुनः ॥ २३ ॥

स वार्यमाणस्तैरस्त्रैरर्जुनेन महात्मना ।  
गन्धर्वराजो बलवान् माययान्तर्हितस्तदा ॥ २४ ॥

अन्तर्हितं तमालक्ष्य प्रहरन्तमथार्जुनः ।  
ताडयामास खचरैर्दिव्यास्त्रप्रतिमन्त्रितैः ॥ २५ ॥

अन्तर्धानवधं चास्य चक्रे क्रुद्धोऽर्जुनस्तदा।  
शब्दवेधं समाश्रित्य बहुरूपो धनंजयः ॥ २६ ॥

स वध्यमानस्तैरस्त्रैरर्जुनेन महात्मना ।  
ततोऽस्य दर्शयामास तदाऽऽत्मानं प्रियः सखा ॥ २७ ॥

चित्रसेनस्तथोवाच सखायं युधि विद्धि माम्।  
चित्रसेनमथालक्ष्य सखायं युधि दुर्बलम् ॥ २८ ॥  
संजहारास्त्रमथ तत् प्रसृष्टं पाण्डवर्षभः।  
दृष्ट्वा तु पाण्डवाः सर्वे संहृतास्त्रं धनंजयम् ॥ २९ ॥  
संजह्रुः प्रद्रुतानश्वाञ्छरवेगान् धनूंषि च।

चित्रसेनश्च भीमश्च सव्यसाची यमावपि।  
पृष्ट्वा कौशलमन्योन्यं रथेष्वेवावतस्थिरे ॥ ३० ॥