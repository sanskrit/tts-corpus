+++
title_full = "254 कर्णके द्वारा सारी पृथ्वीपर दिग्विजय और हस्तिनापुरमें उसका सत्कार"
title = "२५४ कर्णदिग्विजये"

+++


ततः कर्णो महेष्वासो बलेन महता वृतः।  
द्रुपदस्य पुरं रम्यं रुरोध भरतर्षभ ॥ १ ॥

युद्धेन महता चैनं चक्रे वीरं वशानुगम्।  
सुवर्णं रजतं चापि रत्नानि विविधानि च ॥ २ ॥  
करं च दापयामास द्रुपदं नृपसत्तम।  
तं विनिर्जित्य राजेन्द्र राजानस्तस्य येऽनुगाः ॥ ३ ॥  
तान् सर्वान् वशगांश्चक्रे करं चैनानदापयत्।

अथोत्तरां दिशं गत्वा वशे चक्रे नराधिपान् ॥ ४ ॥  
भगदत्तं च निर्जित्य राधेयो गिरिमारुहत्।  
हिमवन्तं महाशैलं युध्यमानश्च शत्रुभिः ॥ ५ ॥  
प्रययौ च दिशः सर्वान् नृपतीन् वशमानयत्।  
स हैमवतिकान् जित्वा करं सर्वानदापयत् ॥ ६ ॥

नेपालविषये ये च राजानस्तानवाजयत्।  
अवतीर्य ततः शैलात् पूर्वां दिशमभिद्रुतः ॥ ७ ॥

अङ्गान् वङ्गान् कलिंगांश्च शुण्डिकान् मिथिलानथ।  
मागधान् कर्कखण्डांश्च निवेश्य विषयेऽऽत्मनः ॥ ८ ॥  
आवशीरांश्च योध्यांश्च अहिक्षत्रं च निर्जयत्।  
पूर्वां दिशं विनिर्जित्य वत्सभूमिं तथागमत् ॥ ९ ॥

वत्सभूमिं विनिर्जित्य केवलां मृत्तिकावतीम्।  
मोहनं पत्तनं चैव त्रिपुरीं कोसलां तथा ॥ १० ॥  
एतान् सर्वान् विनिर्जित्य करमादाय सर्वशः।

दक्षिणां दिशमास्थाय कर्णो जित्वा महारथान् ॥ ११ ॥  
रुक्मिणं दाक्षिणात्येषु योधयामास सूतजः।  
स युद्धं तुमुलं कृत्वा रुक्मी प्रोवाच सूतजम् ॥ १२ ॥

प्रीतोऽस्मि तव राजेन्द्र विक्रमेण बलेन च।  
न ते विघ्नं करिष्यामि प्रतिज्ञां समपालयम् ॥ १३ ॥

प्रीत्या चाहं प्रयच्छामि हिरण्यं यावदिच्छसि।  
समेत्य रुक्मिणा कर्णः पाण्ड्यंशैलं च सोऽगमत् ॥ १४ ॥

स केरलं रणे चैव नीलं चापि महीपतिम्।  
वेणुदारिसुतं चैव ये चान्ये नृपसत्तमाः ॥ १५ ॥  
दक्षिणस्यां दिशि नृपान् करान् सर्वानदापयत्।

शैशुपालिं ततो गत्वा विजिग्ये सूतनन्दनः ॥ १६ ॥  
पार्श्वस्थांश्चापि नृपतीन् वशे चक्रे महाबलः।

आवन्त्यांश्च वशे कृत्वा साम्ना च भरतर्षभ।  
वृष्णिभिः सह संगम्य पश्चिमामपि निर्जयत् ॥ १७ ॥

वारुणीं दिशमागम्य यवनान् बर्बरांस्तथा।  
नृपान् पश्चिमभूमिस्थान् दापयामास वै करान् ॥ १८ ॥

विजित्य पृथिवीं सर्वां स पूर्वापरदक्षिणाम्।  
सम्लेच्छाटविकान् वीरः सपर्वतनिवासिनः ॥ १९ ॥  
भद्रान् रोहितकांश्चैव आग्रेयान् मालवानपि।  
गणान् सर्वान् विनिर्जित्य नीतिकृत् प्रहसन्निव ॥ २० ॥  
शशकान् यवनांश्चैव विजिग्ये सूतनन्दनः।

नग्नजित्प्रमुखांश्चैव गणान् जित्वा महारथान् ॥ २१ ॥  
एवं स पृथिवीं सर्वां वशे कृत्वा महारथः।  
विजित्य पुरुषव्याघ्रो नागसाह्वयमागमत् ॥ २२ ॥

तमागतं महेष्वासं धार्तराष्ट्रो जनाधिपः।  
प्रत्युद्‌गम्य महाराज सभ्रातृपितृबान्धवः ॥ २३ ॥  
अर्चयामास विधिना कर्णमाहवशोभिनम् ।  
आश्रावयच्च तत् कर्म प्रीयमाणो जनेश्वरः ॥ २४ ॥

यन्न भीष्मान्न च द्रोणान्न कृपान्न च बाह्लिकात्।  
प्राप्तवानस्मि भद्रं ते त्वत्तः प्राप्तं मया हि तत्॥२५॥

बहुना च किमुक्तेन शृणु कर्ण वचो मम।  
सनाथोऽस्मि महाबाहो त्वया नाथेन सत्तम ॥ २६ ॥

न हि ते पाण्डवाः सर्वे कलामर्हन्ति षोडशीम्।  
अन्ये वा पुरुषव्याघ्र राजानोऽभ्युदितोदिताः ॥ २७ ॥

स भवान् धृतराष्ट्रं तं गान्धारीं च यशस्विनीम्।  
पश्य कर्ण महेष्वास अदितिं वज्रभृद् यथा ॥ २८ ॥

ततो हलहलाशब्दः प्रादुरासीद् विशाम्पते।  
हाहाकाराश्च बहवो नगरे नागसाह्वये ॥ २९ ॥

केचिदेनं प्रशंसन्ति निन्दन्ति स्म तथापरे।  
तूष्णीमासंस्तथा चान्ये नृपास्तत्र जनाधिप ॥ ३० ॥

एवं विजित्य राजेन्द्र कर्णः शस्त्रभृतां वरः।  
सपर्वतवनाकाशां ससमुद्रां सनिष्कुटाम् ॥ ३१ ॥  
देशैरुच्चावचैः पूर्णां पत्तनैर्नगरैरपि ।  
द्वीपैश्चानूपसम्पूर्णैः पृथिवीं पृथिवीपते ॥ ३२ ॥  
कालेन नातिदीर्घेण वशे कृत्वा तु पार्थिवान्।  
अक्षयं धनमादाय सूतजो नृपमभ्ययात् ॥ ३३ ॥

प्रविश्य च गृहं राजन्नभ्यन्तरमरिंदम।  
गान्धारीसहितं वीरो धृतराष्ट्रं ददर्श सः ॥ ३४ ॥  
पुत्रवच्च नरव्याघ्र पादौ जग्राह धर्मवित्।  
धृतराष्ट्रेण चाश्लिष्य प्रेम्णा चापि विसर्जितः ॥ ३५ ॥

तदा प्रभृति राजा च शकुनिश्चापि सौबलः।  
जानते निर्जितान् पार्थान् कर्णेन युधि भारत ॥ ३६ ॥