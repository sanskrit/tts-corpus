+++
title_full = "241 कौरवोंका गन्धर्वोंके साथ युद्ध और कर्णकी पराजय"
title = "२४१ कर्णपराभवे"

+++


ततस्ते सहिताः सर्वे दुर्योधनमुपागमन्।  
अब्रुवंश्च महाराज यदूचुः कौरवं प्रति ॥ १ ॥

गन्धर्वैर्वारिते सैन्ये धार्तराष्ट्रः प्रतापवान्।  
अमर्षपूर्णः सैन्यानि प्रत्यभाषत भारत ॥ २ ॥

शासतैनानधर्मज्ञान् मम विप्रियकारिणः ।  
यदि प्रक्रीडते सर्वैर्देवैः सह शतक्रतुः ॥ ३ ॥

दुर्योधनवचः श्रुत्वा धार्तराष्ट्रा महाबलाः।  
सर्व एवाभिसंनद्धा योधाश्चापि सहस्रशः ॥ ४ ॥

ततः प्रमथ्य सर्वांस्तांस्तद् वनं विविशुर्बलात्।  
सिंहनादेन महता पूरयन्तो दिशो दश ॥ ५ ॥

ततोऽपरैरवार्यन्त गन्धर्वैः कुरुसैनिकाः ।  
ते वार्यमाणा गन्धर्वैः साम्नैव वसुधाधिप ॥ ६ ॥  
ताननादृत्य गन्धर्वांस्तद् वनं विविशुर्महत्।  
यदा वाचा न तिष्ठन्ति धार्तराष्ट्राः सराजकाः ॥ ७ ॥  
ततस्ते खेचराः सर्वे चित्रसेने न्यवेदयन्।

गन्धर्वराजस्तान् सर्वानब्रवीत् कौरवान् प्रति ॥ ८ ॥  
अनार्याञ्छासतेत्येतांश्चित्रसेनोऽत्यमर्षणः ।

अनुज्ञाताश्च गन्धर्वाश्चित्रसेनेन भारत ॥ ९ ॥  
प्रगृहीतायुधाः सर्वे धार्तराष्ट्रानभिद्रवन् ।

तान् दृष्ट्वा पततः शीघ्रान्‌ गन्धर्वानुद्यतायुधान् ॥ १० ॥  
प्राद्रवंस्ते दिशः सर्वे धार्तराष्ट्रस्य पश्यतः।

तान्‌ दृष्ट्वा द्रवतःसर्वान् धार्तराष्ट्रान् पराङ्‌मुखान् ॥ ११ ॥  
राधेयस्तु तदा वीरो नासीत् तत्र पराङ्‌मुखः।

आपतन्तीं तु सम्प्रेक्ष्य गन्धर्वाणां महाचमूम् ॥ १२ ॥  
महता शरवर्षेण राधेयः प्रत्यवारयत्।

क्षुरप्रैर्विशिखैर्भल्लैर्वत्सदन्तैस्तथाऽऽयसैः ॥ १३ ॥  
गन्धर्वाञ्छतशोऽभ्यघ्नल्ँलघुत्वात् सूतनन्दन ।

पातयन्नुत्तमाङ्गानि गन्धर्वाणां महारथः ॥ १४ ॥  
क्षणेन व्यधमत् सर्वां चित्रसेनस्य वाहिनीम्।

ते वध्यमाना गन्धर्वाः सूतपुत्रेण धीमता ॥ १५ ॥  
भूय एवाभ्यवर्तन्त शतशोऽथ सहस्रशः।  
गन्धर्वभूता पृथिवी क्षणेन समपद्यत ॥ १६ ॥  
आपतद्भिर्महावेगैश्चित्रसेनस्य सैनिकैः ।

अथ दुर्योधनो राजा शकुनिश्चापि सौबलः ॥ १७ ॥  
दुःशासनो विकर्णश्च ये चान्ये धृतराष्ट्रजाः।  
न्यहनंस्तत् तदा सैन्यं रथैर्गरुडनिःस्वनैः ॥ १८ ॥

भूयश्च योधयामासुः कृत्वा कर्णमथाग्रतः।  
महता रथसङ्घेन रथचारेण चाप्युत ॥ १९ ॥  
वैकर्तनं परीप्सन्तो गन्धर्वान् समवाकिरन्।

ततः संन्यपतन् सर्वे गन्धर्वाः कौरवैः सह ॥ २० ॥  
तदा सुतुमुलं युद्धमभवल्लोमहर्षणम् ।  
ततस्ते मृदवोऽभूवन् गन्धर्वाः शरपीडिताः ॥ २१ ॥  
उच्चक्रुशुश्च कौरव्या गन्धर्वान् प्रेक्ष्य पीडितान्।

गन्धर्वांस्त्रासितान् दृष्ट्वा चित्रसेनो ह्यमर्षणः ॥ २२ ॥  
उत्पपातासनात् क्रुद्धो वधे तेषां समाहितः।

ततो मायास्त्रमास्थाय युयुधे चित्रमार्गवित्।  
तयामुह्यन्त कौरव्याश्चित्रसेनस्य मायया ॥ २३ ॥

एकैको हि तदा योधो धार्तराष्ट्रस्य भारत।  
पर्यवर्तत गन्धर्वैर्दशभिर्दशभिः सह ॥ २४ ॥

ततः सम्पीड्यमानास्ते बलेन महता तदा।  
प्राद्रवन्त रणे भीता ये च राजञ्जिगीषवः ॥ २५ ॥

भज्यमानेष्वनीकेषु धार्तराष्ट्रेषु सर्वशः ।  
कर्णो वैकर्तनो राजंस्तस्थौ गिरिरिवाचलः ॥ २६ ॥

दुर्योधनश्च कर्णश्च शकुनिश्चापि सौबलः।  
गन्धर्वान् योधयामासुः समरे भृशविक्षताः ॥ २७ ॥

सर्व एव तु गन्धर्वाः शतशोऽथ सहस्रशः।  
जिघांसमानाः सहिताः कर्णमभ्यद्रवन् रणे ॥ २८ ॥

असिभिः पट्टिशैः शूलैर्गदाभिश्च महाबलाः।  
सूतपुत्रं जिघांसन्तः समन्तात् पर्यवाकिरन् ॥ २९ ॥

अन्येऽस्य युगमच्छिन्दन् ध्वजमन्ये न्यपातयन्।  
ईषामन्ये हयानन्ये सूतमन्ये न्यपातयन् ॥ ३० ॥

अन्ये छत्रं वरूथं च बन्धुरं च तथापरे।  
गन्धर्वा बहुसाहस्रास्तिलशो व्यधमन् रथम् ॥ ३१ ॥

ततो रथादवप्लुत्य सूतपुत्रोऽसिचर्मभृत् ।  
विकर्णरथमास्थाय मोक्षायाश्वानचोदयत् ॥ ३२ ॥