+++
title_full = "244 पाण्डवोंका गन्धर्वोंके साथ युद्ध"
title = "२४४ पाण्डवगन्धर्वयुद्धे"

+++


युधिष्ठिरवचः श्रुत्वा भीमसेनपुरोगमाः ।  
प्रहृष्टवदनाः सर्वे समुत्तस्थुर्नरर्षभाः ॥ १ ॥

अभेद्यानि ततः सर्वे समनह्यन्त भारत।  
जाम्बूनदविचित्राणि कवचानि महारथाः ॥ २ ॥

आयुधानि च दिव्यानि विविधानि समादधुः।  
ते दंशिता रथैः सर्वे ध्वजिनः सशरासनाः ॥ ३ ॥  
पाण्डवाः प्रत्यदृश्यन्त ज्वलिता इव पावकाः।

तान् रथान् साधुसम्पन्नान् संयुक्ताञ्जवनैर्हयैः ॥ ४ ॥  
आस्थाय रथशार्दूलाः शीघ्रमेव ययुस्ततः।

ततः कौरवसैन्यानां प्रादुरासीन्महास्वनः ॥ ५ ॥  
प्रयातान् सहितान्‌ दृष्ट्वा पाण्डुपुत्रान्‌ महारथान्।  
जितकाशिनश्च खचरास्त्वरिताश्च महारथाः ॥ ६ ॥  
क्षणेनैव वने तस्मिन् समाजग्मुरभीतवत्।  
न्यवर्तन्त ततः सर्वे गन्धर्वा जितकाशिनः ॥ ७ ॥

दृष्ट्वा रथागतान्‌ वीरान् पाण्डवांश्चतुरो रणे।  
तांस्तु विभ्राजितान्‌ दृष्ट्वा लोकपालानिवोद्यतान् ॥ ८ ॥  
व्यूढानीका व्यतिष्ठन्त गन्धमादनवासिनः ।

राज्ञस्तु वचनं स्मृत्वा धर्मपुत्रस्य धीमतः ॥ ९ ॥  
क्रमेण मृदुना युद्धमुपक्रान्तं च भारत।

न तु गन्धर्वराजस्य सैनिका मन्दचेतसः ॥ १० ॥  
शक्यन्ते मृदुना श्रेयः प्रतिपादयितुं तदा।

ततस्तान् युधि दुर्धर्षान् सव्यसाची परंतपः ॥ ११ ॥  
सान्त्वपूर्वमिदं वाक्यमुवाच खचरान् रणे।  
विसर्जयत राजानं भ्रातरं मे सुयोधनम् ॥ १२ ॥

त एवमुक्ता गन्धर्वाः पाण्डवेन यशस्विना।  
उत्स्मयन्तस्तदा पार्थमिदं वचनमब्रुवन् ॥ १३ ॥

एकस्यैव वयं तात कुर्याम वचनं भुवि।  
यस्य शासनमाज्ञाय चरामो विगतज्वराः ॥ १४ ॥  
तेनैकेन यथाऽऽदिष्टं तथा वर्ताम भारत।  
न शास्ता विद्यतेऽस्माकमन्यस्तस्मात्‌ सुरेश्वरात् ॥ १५ ॥

एवमुक्तः स गन्धर्वैः कुन्तीपुत्रो धनंजयः।  
गन्धर्वान् पुनरेवेदं वचनं प्रत्यभाषत ॥ १६ ॥

न तद् गन्धर्वराजस्य युक्तं कर्म जुगुप्सितम्।  
परदाराभिमर्शश्च मानुषैश्च समागमः ॥ १७ ॥

उत्सृज्यध्वं महावीर्यान् धृतराष्ट्रसुतानिमान् ।  
दारांश्चैषां विमुञ्चध्वं धर्मराजस्य शासनात् ॥ १८ ॥

यदा साम्ना न मुञ्चध्वं गन्धर्वा धृतराष्ट्रजान्।  
मोक्षयिष्यामि विक्रम्य स्वयमेव सुयोधनम् ॥ १९ ॥

एवमुक्त्वा ततः पार्थः सव्यसाची धनंजयः।  
ससर्ज निशितान् बाणान् खचरान् खचरान् प्रति ॥ २० ॥

तथैव शरवर्षेण गन्धर्वास्ते बलोत्कटाः।  
पाण्डवानभ्यवर्तन्त पाण्डवाश्च दिवौकसः ॥ २१ ॥

ततः सुतुमुलं युद्धं गन्धर्वाणां तरस्विनाम्।  
बभूव भीमवेगानां पाण्डवानां च भारत ॥ २२ ॥