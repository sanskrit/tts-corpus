+++
title_full = "249 दुर्योधनका कर्णसे अपनी ग्लानिका वर्णन करते हुए आमरण अनशनका निश्चय, दुःशासनको राजा बननेका आदेश, दुःशासनका दुःख और कर्णका दुर्योधनको समझाना"
title = "२४९ दुर्योधनप्रायोपवेशे"

+++


चित्रसेनं समागम्य प्रहसन्नर्जुनस्तदा ।  
इदं वचनमक्लीबमब्रवीत् परवीरहा ॥ १ ॥

भ्रातॄनर्हसि मे वीर मोक्तुं गन्धर्वसत्तम।  
अनर्हधर्षणा हीमे जीवमानेषु पाण्डुषु ॥ २ ॥

एवमुक्तस्तु गन्धर्वः पाण्डवेन महात्मना।  
उवाच यत् कर्ण वयं मन्त्रयन्तो विनिर्गताः ॥ ३ ॥  
द्रष्टारः स्म सुखाद्धीनान् सदारान् पाण्डवानिति।

तस्मिन्नुच्चार्यमाणे तु गन्धर्वेण वचस्तथा ॥ ४ ॥  
भूमेर्विवरमन्वैच्छं प्रवेष्टुं व्रीडयान्वितः ।

युधिष्ठिरमथागम्य गन्धर्वाः सह पाण्डवैः ॥ ५ ॥  
अस्मद्दुर्मन्त्रितं तस्मै बद्धांश्चास्मान् न्यवेदयन्।

स्त्रीसमक्षमहं दीनो बद्धः शत्रुवशं गतः ॥ ६ ॥  
युधिष्ठिरस्योपहृतः किं नु दुःखमतः परम्।

ये मे निराकृता नित्यं रिपुर्येषामहं सदा ॥ ७ ॥  
तैर्मोक्षितोऽहं दुर्बुद्धिर्दत्तं तैरेव जीवितम्।

प्राप्तः स्यां यद्यहं वीर वधं तस्मिन् महारणे ॥ ८ ॥  
श्रेयस्तद् भविता मह्यं नैवंभूतस्य जीवितम्।

भवेद् यशः पृथिव्यां मे ख्यातं गन्धर्वतो वधात् ॥ ९ ॥  
प्राप्ताश्च पुण्यलोकाः स्युर्महेन्द्रसदनेऽक्षयाः ।

यत् त्वद्य मे व्यवसितं तच्छृणुध्वं नरर्षभाः ॥ १० ॥  
इह प्रायमुपासिष्ये यूयं व्रजत वै गृहान्।

भ्रातरश्चैव मे सर्वे यान्त्वद्य स्वपुरं प्रति ॥ ११ ॥  
कर्णप्रभृतयश्चैव सुहृदो बान्धवाश्च ये।  
दुःशासनं पुरस्कृत्य प्रयान्त्वद्य पुरं प्रति ॥ १२ ॥

न ह्यहं सम्प्रयास्यामि पुरं शत्रुनिराकृतः।  
शत्रुमानापहो भूत्वा सुहृदां मानकृत् तथा ॥ १३ ॥

स सुहृच्छोकदो जातः शत्रूणां हर्षवर्धनः।  
वारणाह्वयमासाद्य किं वक्ष्यामि जनाधिपम् ॥ १४ ॥

भीष्मद्रोणौ कृपद्रौणी विदुरः संजयस्तथा।  
बाह्लीकः सौमदत्तिश्च ये चान्ये वृद्धसम्मताः ॥ १५ ॥  
ब्राह्मणाः श्रेणिमुख्याश्च तथोदासीनवृत्तयः ।  
किं मां वक्ष्यन्ति किं चापि प्रतिवक्ष्यामि तानहम् ॥ १६ ॥

रिपूणां शिरसि स्थित्वा तथा विक्रम्य चोरसि।  
आत्मदोषात् परिभ्रष्टः कथं वक्ष्यामि तानहम् ॥ १७ ॥

दुर्विनीताः श्रियं प्राप्य विद्यामैश्वर्यमेव च।  
तिष्ठन्ति न चिरं भद्रे यथाहं मदगर्वितः ॥ १८ ॥

अहो नार्हमिदं कर्म कष्टं दुश्चरितं कृतम्।  
स्वयं दुर्बुद्धिना मोहाद् येन प्राप्तोऽस्मि संशयम् ॥ १९ ॥

तस्मात् प्रायमुपासिष्ये न हि शक्ष्यामि जीवितुम्।  
चेतयानो हि को जीवेत्‌ कृच्छ्राच्छत्रुभिरुद्‌धृतः ॥ २० ॥

शत्रुभिश्चावहसितो मानी पौरुषवर्जितः ।  
पाण्डवैर्विक्रमाढ्यैश्च सावमानमवेक्षितः ॥ २१ ॥

एवं चिन्तापरिगतो दुःशासनमथाब्रवीत् ।  
दुःशासन निबोधेदं वचनं मम भारत ॥ २२ ॥

प्रतीच्छ त्वं मया दत्तमभिषेकं नृपो भव।  
प्रशाधि पृथिवीं स्फीतां कर्णसौबलपालिताम् ॥ २३ ॥

भ्रातॄन् पालय विस्रब्धं मरुतो वृत्रहा यथा।  
बान्धवाश्चोपजीवन्तु देवा इव शतक्रुतुम् ॥ २४ ॥

ब्राह्मणेषु सदा वृत्तिं कुर्वीथाश्चाप्रमादतः।  
बन्धूनां सुहृदां चैव भवेथास्त्वं गतिः सदा ॥ २५ ॥

ज्ञातींश्चाप्यनुपश्येथा विष्णुर्देवगणान् यथा ।  
गुरवः पालनीयास्ते गच्छ पालय मेदिनीम् ॥ २६ ॥  
नन्दयन् सुहृदः सर्वान् शात्रवांश्चावभर्त्सयन्।  
कण्ठे चैनं परिष्वज्य गम्यतामित्युवाच ह ॥ २७ ॥

तस्य तद् वचनं श्रुत्वा दीनो दुःशासनोऽब्रवीत्।  
अश्रुकण्ठः सुदुःखार्तः प्राञ्जलिः प्रणिपत्य च ॥ २८ ॥  
सगद्गदमिदं वाक्यं भ्रातरं ज्येष्ठमात्मनः।  
प्रसीदेत्यपतद् भूमौ दूयमानेन चेतसा ॥ २९ ॥  
दुःखितः पादयोस्तस्य नेत्रजं जलमुत्सृजन्।  
उक्तवांश्च नरव्याघ्रो नैतदेवं भविष्यति ॥ ३० ॥

विदीर्येत्‌ सकला भूमिर्द्यौश्चापि शकलीभवेत्।  
रविरात्मप्रभां जह्यात् सोमः शीतांशुतां त्यजेत् ॥ ३१ ॥  
वायुः शैघ्र्यमथो जह्याद्धिमवांश्च परिव्रजेत्।  
शुष्येत् तोयं समुद्रेषु वह्निरप्युष्णतां त्यजेत् ॥ ३२ ॥  
न चाहं त्वदृते राजन् प्रशासेयं वसुन्धराम्।  
पुनः पुनः प्रसीदेति वाक्यं चेदमुवाच ह ॥ ३३ ॥

त्वमेव नः कुले राजा भविष्यसि शतं समाः।  
एवमुक्त्वा स राजानं सुस्वरं प्ररुरोद ह ॥ ३४ ॥  
पादौ संस्पृश्य मानार्हौ भ्रातुर्ज्येष्ठस्य भारत।

तथा तौ दुःखितौ दृष्ट्वा दुःशासनसुयोधनौ ॥ ३५ ॥  
अधिगम्य व्यथाविष्टः कर्णस्तौ प्रत्यभाषत।

विषीदथः किं कौरव्यौ बालिश्यात् प्राकृताविव ॥ ३६ ॥  
न शोकः शोचमानस्य विनिवर्तेत कर्हिचित्।

यदा च शोचतः शोको व्यसनं नापकर्षति ॥ ३७ ॥  
सामर्थ्यं किं ततः शोके शोचमानौ प्रपश्यथः।  
धृतिं गृह्णीत मा शत्रून् शोचन्तौ नन्दयिष्यथः ॥ ३८ ॥

कर्तव्यं हि कृतं राजन् पाण्डवैस्तव मोक्षणम्।  
नित्यमेव प्रियं कार्यं राज्ञो विषयवासिभिः ॥ ३९ ॥

पाल्यमानास्त्वया ते हि निवसन्ति गतज्वराः।  
नार्हस्येवंगते मन्युं कर्तुं प्राकृतवद् यथा ॥ ४० ॥

विषण्णास्तव सोदर्यास्त्वयि प्रायं समास्थिते।  
(तदलं दुःखितानेतान् कर्तुं सर्वान् नराधिप॥)  
उत्तिष्ठ व्रज भद्रं ते समाश्वासय सोदरान् ॥ ४१ ॥