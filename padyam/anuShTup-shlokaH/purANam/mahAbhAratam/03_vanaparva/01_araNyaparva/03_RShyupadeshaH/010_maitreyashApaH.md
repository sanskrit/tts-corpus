+++
title_full = "010 व्यासजीका जाना, मैत्रेयजीका धृतराष्ट्र और दुर्योधनसे पाण्डवोंके प्रति सद्भावका अनुरोध तथा दुर्योधनके अशिष्ट व्यवहारसे रुष्ट होकर उसे शाप देना"
title = "०१० मैत्रेयशापः"

+++


एवमेतन्महाप्राज्ञ यथा वदसि नो मुने।  
अहं चैव विजानामि सर्वे चेमे नराधिपाः ॥ १ ॥

भवांश्च मन्यते साधु यत् कुरूणां महोदयम्।  
तदेव विदुरोऽप्याह भीष्मो द्रोणश्च मां मुने ॥ २ ॥

यदि त्वहमनुग्राह्यः कौरव्येषु दया यदि।  
अन्वशाधि दुरात्मानं पुत्रं दुर्योधनं मम ॥ ३ ॥

अयमायाति वै राजन् मैत्रेयो भगवानृषिः।  
अन्विष्य पाण्डवान् भ्रातॄनिहैत्यस्मद्दिदृक्षया ॥ ४ ॥

एष दुर्योधनं पुत्रं तव राजन् महानृषिः।  
अनुशास्ता यथान्यायं शमायास्य कुलस्य च ॥ ५ ॥

ब्रूयाद् यदेष कौरव्य तत् कार्यमविशङ्कया।  
अक्रियायां तु कार्यस्य पुत्रं ते शप्स्यते रुषा ॥ ६ ॥

एवमुक्त्वा ययौ व्यासो मैत्रेयः प्रत्यदृश्यत।  
पूजया प्रतिजग्राह सपुत्रस्तं नराधिपः ॥ ७ ॥

अर्घ्याद्याभिः क्रियाभिर्वै विश्रान्तं मुनिसत्तमम्।  
प्रश्रयेणाब्रवीद् राजा धृतराष्ट्रोऽम्बिकासुतः ॥ ८ ॥

सुखेनागमनं कच्चिद् भगवन् कुरुजाङ्गलान्।  
कच्चित् कुशलिनो वीरा भ्रातरः पञ्च पाण्डवाः ॥ ९ ॥

समये स्थातुमिच्छन्ति कच्चिच्च भरतर्षभाः।  
कच्चित्‌ कुरूणां सौभ्रात्रमव्युच्छिन्नं भविष्यति ॥ १० ॥

तीर्थयात्रामनुक्रामन् प्राप्तोऽस्मि कुरुजाङ्गलान् ।  
यदृच्छया धर्मराजं दृष्टवान् काम्यके वने ॥ ११ ॥

तं जटाजिनसंवीतं तपोवननिवासिनम् ।  
समाजग्मुर्महात्मानं द्रष्टुं मुनिगणाः प्रभो ॥ १२ ॥

तत्राश्रौषं महाराज पुत्राणां तव विभ्रमम्।  
अनयं द्यूतरूपेण महाभयमुपस्थितम् ॥ १३ ॥

ततोऽहं त्वामनुप्राप्तः कौरवाणामवेक्षया ।  
सदा ह्यभ्यधिकः स्नेहः प्रीतिश्च त्वयि मे प्रभो ॥ १४ ॥

नैतदौपयिकं राजंस्त्वयि भीष्मे च जीवति।  
यदन्योन्येन ते पुत्रा विरुध्यन्ते कथंचन ॥ १५ ॥

मेढीभूतः स्वयं राजन् निग्रहे प्रग्रहे भवान्।  
किमर्थमनयं घोरमुत्पद्यन्तमुपेक्षसे ॥ १६ ॥

दस्यूनामिव यद् वृत्तं सभायां कुरुनन्दन।  
तेन न भ्राजसे राजंस्तापसानां समागमे ॥ १७ ॥

ततो व्यावृत्य राजानं दुर्योधनममर्षणम्।  
उवाच श्लक्ष्णया वाचा मैत्रेयो भगवानृषिः ॥ १८ ॥

दुर्योधन महाबाहो निबोध वदतां वर।  
वचनं मे महाभाग ब्रुवतो यद्धितं तव ॥ १९ ॥

मा द्रुहः पाण्डवान् राजन् कुरुष्व प्रियमात्मनः।  
पाण्डवानां कुरूणां च लोकस्य च नरर्षभ ॥ २० ॥

ते हि सर्वे नरव्याघ्राः शूरा विक्रान्तयोधिनः।  
सर्वे नागायुतप्राणा वज्रसंहनना दृढाः ॥ २१ ॥

सत्यव्रतधराः सर्वे सर्वे पुरुषमानिनः।  
हन्तारो देवशत्रूणां रक्षसां कामरूपिणाम् ॥ २२ ॥  
हिडिम्बबकमुख्यानां किर्मीरस्य च रक्षसः।

इतः प्रद्रवतां रात्रौ यः स तेषां महात्मनाम् ॥ २३ ॥  
आवृत्य मार्गं रौद्रात्मा तस्थौ गिरिरिवाचलः।  
तं भीमः समरश्लाघी बलेन बलिनां वरः ॥ २४ ॥  
जघान पशुमारेण व्याघ्रः क्षुद्रमृगं यथा।  
पश्य दिग्विजये राजन् यथा भीमेन पातितः ॥ २५ ॥  
जरासंधो महेष्वासो नागायुतबलो युधि।  
सम्बन्धी वासुदेवश्च श्यालाः सर्वे च पार्षताः ॥ २६ ॥

कस्तान् युधि समासीत जरामरणवान् नरः।  
तस्य ते शम एवास्तु पाण्डवैर्भरतर्षभ ॥ २७ ॥

कुरु मे वचनं राजन् मा मन्युवशमन्वगाः।

एवं तु ब्रुवतस्तस्य मैत्रेयस्य विशाम्पते ॥ २८ ॥  
ऊरुं गजकराकारं करेणाभिजघान सः।  
दुर्योधनः स्मितं कृत्वा चरणेनोल्लिखन् महीम् ॥ २९ ॥

न किंचिदुक्त्वा दुर्मेधास्तस्थौ किंचिदवाङ्‌मुखः।  
तमशुश्रूषमाणं तु विलिखन्तं वसुंधराम् ॥ ३० ॥  
दृष्ट्वा दुर्योधनं राजन्‌ मैत्रेयं कोप आविशत्।  
स कोपवशमापन्नो मैत्रेयो मुनिसत्तमः ॥ ३१ ॥

विधिना सम्प्रणुदितः शापायास्य मनो दधे।  
ततः स वार्युपस्पृश्य कोपसंरक्तलोचनः।  
मैत्रेयो धार्तराष्ट्रं तमशपद् दुष्टचेतसम् ॥ ३२ ॥

यस्मात् त्वं मामनादृत्य नेमां वाचं चिकीर्षसि।  
तस्मादस्याभिमानस्य सद्यः फलमवाप्नुहि ॥ ३३ ॥

त्वदभिद्रोहसंयुक्तं युद्धमुत्पत्स्यते महत् ।  
तत्र भीमो गदाघातैस्तवोरुं भेत्स्यते बली ॥ ३४ ॥

इत्येवमुक्ते वचने धृतराष्ट्रो महीपतिः।  
प्रसादयामास मुनिं नैतदेवं भवेदिति ॥ ३५ ॥

शमं यास्यति चेत् पुत्रस्तव राजन् यदा तदा।  
शापो न भविता तात विपरीते भविष्यति ॥ ३६ ॥

विलक्षयंस्तु राजेन्द्रो दुर्योधनपिता तदा।  
मैत्रेयं प्राह किर्मीरः कथं भीमेन पातितः ॥ ३७ ॥

नाहं वक्ष्यामि ते भूयो न ते शुश्रूषते सुतः।  
एष ते विदुरः सर्वमाख्यास्यति गते मयि ॥ ३८ ॥

इत्येवमुक्त्वा मैत्रेयः प्रातिष्ठत यथाऽऽगतम्।  
किर्मीरवधसंविग्नो बहिर्दुर्योधनो ययौ ॥ ३९ ॥