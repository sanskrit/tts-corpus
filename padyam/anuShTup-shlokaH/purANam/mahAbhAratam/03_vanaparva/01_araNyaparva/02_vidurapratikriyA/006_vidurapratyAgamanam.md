+++
title_full = "006 धृतराष्ट्रका संजयको भेजकर विदुरको वनसे बुलवाना और उनसे क्षमा-प्रार्थना"
title = "००६ विदुरप्रत्यागमनम्"

+++


गते तु विदुरे राजन्नाश्रमं पाण्डवान् प्रति।  
धृतराष्ट्रो महाप्राज्ञः पर्यतप्यत भारत ॥ १ ॥

विदुरस्य प्रभावं च संधिविग्रहकारितम्।  
विवृद्धिं च परां मत्वा पाण्डवानां भविष्यति ॥ २ ॥

स सभाद्वारमागम्य विदुरस्मारमोहितः ।  
समक्षं पार्थिवेन्द्राणां पपाताविष्टचेतनः ॥ ३ ॥

स तु लब्ध्वा पुनः संज्ञां समुत्थाय महीतलात्।  
समीपोपस्थितं राजा संजयं वाक्यमब्रवीत् ॥ ४ ॥

भ्राता मम सुहृच्चैव साक्षाद् धर्म इवापरः।  
तस्य स्मृत्याद्य सुभृशं हृदयं दीर्यतीव मे ॥ ५ ॥

तमानयस्व धर्मज्ञं मम भ्रातरमाशु वै।  
इति ब्रुवन् स नृपतिः कृपणं पर्यदेवयत् ॥ ६ ॥

पश्चात्तापाभिसंतप्तो विदुरस्मारमोहितः ।  
भ्रातृस्नेहादिदं राजा संजयं वाक्यमब्रवीत् ॥ ७ ॥

गच्छ संजय जानीहि भ्रातरं विदुरं मम।  
यदि जीवति रोषेण मया पापेन निर्धुतः ॥ ८ ॥

न हि तेन मम भ्रात्रा सुसूक्ष्ममपि किंचन।  
व्यलीकं कृतपूर्वं वै प्राज्ञेनामितबुद्धिना ॥ ९ ॥

स व्यलीकं परं प्राप्तो मत्तः परमबुद्धिमान्।  
त्यक्ष्यामि जीवितं प्राज्ञ तं गच्छानय संजय ॥ १० ॥

तस्य तद् वचनं श्रुत्वा राज्ञस्तमनुमान्य च।  
संजयो बाढमित्युक्त्वा प्राद्रवत् काम्यकं प्रति ॥ ११ ॥  
सोऽचिरेण समासाद्य तद् वनं यत्र पाण्डवाः।  
रौरवाजिनसंवीतं ददर्शाथ युधिष्ठिरम् ॥ १२ ॥  
विदुरेण सहासीनं ब्राह्मणैश्च सहस्रशः।  
भ्रातृभिश्चाभिसंगुप्तं देवैरिव पुरंदरम् ॥ १३ ॥

युधिष्ठिरमुपागम्य पूजयामास संजयः ।  
भीमार्जुनयमाश्चापि तद्युक्तं प्रतिपेदिरे ॥ १४ ॥

राज्ञा पृष्टः स कुशलं सुखासीनश्च संजयः।  
शशंसागमने हेतुमिदं चैवाब्रवीद् वचः ॥ १५ ॥

राजा स्मरति ते क्षत्तर्धृतराष्ट्रोऽम्बिकासुतः।  
तं पश्य गत्वा त्वं क्षिप्रं संजीवय च पार्थिवम्॥१६॥

सोऽनुमान्य नरश्रेष्ठान् पाण्डवान् कुरुनन्दनान्।  
नियोगाद् राजसिंहस्य गन्तुमर्हसि सत्तम ॥ १७ ॥

एवमुक्तस्तु विदुरो धीमान् स्वजनवल्लभः।  
युधिष्ठिरस्यानुमते पुनरायाद् गजाह्वयम् ॥ १८ ॥  
तमब्रवीन्महातेजा धृतराष्ट्रोऽम्बिकासुतः ।  
दिष्ट्या प्राप्तोऽसि धर्मज्ञ दिष्ट्या स्मरसि मेऽनघ ॥ १९ ॥

अद्य रात्रौ दिवा चाहं त्वत्कृते भरतर्षभ।  
प्रजागरे प्रपश्यामि विचित्रं देहमात्मनः ॥ २० ॥

सोऽङ्कमानीय विदुरं मूर्धन्याघ्राय चैव ह।  
क्षम्यतामिति चोवाच यदुक्तोऽसि मयानघ ॥ २१ ॥

क्षान्तमेव मया राजन् गुरुर्मे परमो भवान्।  
एषोऽहमागतः शीघ्रं त्वद्‌दर्शनपरायणः ॥ २२ ॥  
भवन्ति हि नरव्याघ्र पुरुषा धर्मचेतसः।  
दीनाभिपातिनो राजन् नात्र कार्या विचारणा ॥ २३ ॥

पाण्डोः सुता यादृशा मे तादृशास्तव भारत।  
दीना इतीव मे बुद्धिरभिपन्नाद्य तान् प्रति ॥ २४ ॥

अन्योन्यमनुनीयैवं भ्रातरौ द्वौ महाद्युती।  
विदुरो धृतराष्ट्रश्च लेभाते परमां मुदम् ॥ २५ ॥