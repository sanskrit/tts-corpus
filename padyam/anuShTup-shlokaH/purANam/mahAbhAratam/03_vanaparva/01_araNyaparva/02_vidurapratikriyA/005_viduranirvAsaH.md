+++
title_full = "005 पाण्डवोंका काम्यकवनमें प्रवेश और विदुरजीका वहाँ जाकर उनसे मिलना और बातचीत करना"
title = "००५ विदुरनिर्वासः"

+++


पाण्डवास्तु वने वासमुद्दिश्य भरतर्षभाः।  
प्रययुर्जाह्नवीकूलात् कुरुक्षेत्रं सहानुगाः ॥ १ ॥

सरस्वतीदृषद्वत्यौ यमुनां च निषेव्य ते।  
ययुर्वनेनैव वनं सततं पश्चिमां दिशम् ॥ २ ॥

ततः सरस्वतीकूले समेषु मरुधन्वसु।  
काम्यकं नाम ददृशुर्वनं मुनिजनप्रियम् ॥ ३ ॥

तत्र ते न्यवसन् वीरा वने बहुमृगद्विजे।  
अन्वास्यमाना मुनिभिः सान्त्व्यमानाश्च भारत ॥ ४ ॥

विदुरस्त्वथ पाण्डूनां सदा दर्शनलालसः।  
जगामैकरथेनैव काम्यकं वनमृद्धिमत् ॥ ५ ॥

ततो गत्वा विदुरः काम्यकं त-  
च्छीघ्रैरश्वैर्वाहिना स्यन्दनेन ।  
ददर्शासीनं धर्मात्मानं विविक्ते  
सार्धं द्रौपद्या भ्रातृभिर्ब्राह्मणैश्च ॥ ६ ॥

ततोऽपश्यद् विदुरं तूर्णमारा-  
दभ्यायान्तं सत्यसंधः स राजा।  
अथाब्रवीद् भ्रातरं भीमसेनं  
किं नु क्षत्ता वक्ष्यति नः समेत्य ॥ ७ ॥

कच्चिन्नायं वचनात् सौबलस्य  
समाह्वाता देवनायोपयातः ।  
कच्चित् क्षुद्रः शकुनिर्नायुधानि  
जेष्यत्यस्मान् पुनरेवाक्षवत्याम् ॥ ८ ॥

समाहूतः केनचिदाद्रवेति  
नाहं शक्तो भीमसेनापयातुम् ।  
गाण्डीवे च संशयिते कथं नु  
राज्यप्राप्तिः संशयिता भवेन्नः ॥ ९ ॥

तत उत्थाय विदुरं पाण्डवेयाः  
प्रत्यगृह्णन् नृपते सर्व एव।  
तैः सत्कृतः स च तानाजमीढो  
यथोचितं पाण्डुपुत्रान् समेयात् ॥ १० ॥

समाश्वस्तं विदुरं ते नरर्षभा-  
स्ततोऽपृच्छन्नागमनाय हेतुम् ।  
स चापि तेभ्यो विस्तरतः शशंस  
यथावृत्तो धृतराष्ट्रोऽम्बिकेयः ॥ ११ ॥

अवोचन्मां धृतराष्ट्रोऽनुगुप्त-  
मजातशत्रो परिगृह्याभिपूज्य ।  
एवं गते समतामभ्युपेत्य  
पथ्यं तेषां मम चैव ब्रवीहि ॥ १२ ॥

मयाप्युक्तं यत् क्षेमं कौरवाणां  
हितं पथ्यं धृतराष्ट्रस्य चैव।  
तद् वै तस्मै न रुचामभ्युपैति  
ततश्चाहं क्षेममन्यन्न मन्ये ॥ १३ ॥

परं श्रेयः पाण्डवेया मयोक्तं  
न मे तच्च श्रुतवानाम्बिकेयः।  
यथाऽऽतुरस्येव हि पथ्यमन्नं  
न रोचते स्मास्य तदुच्यमानम् ॥ १४ ॥

न श्रेयसे नीयतेऽजातशत्रो  
स्त्री श्रोत्रियस्येव गृहे प्रदुष्टा।  
ध्रुवं न रोचेद् भरतर्षभस्य  
पतिः कुमार्या इव षष्टिवर्षः ॥ १५ ॥

ध्रुवं विनाशो नृप कौरवाणां  
न वै श्रेयो धृतराष्ट्रः परैति।  
यथा च पर्णे पुष्करस्यावसिक्तं  
जलं न तिष्ठेत्‌ पथ्यमुक्तं तथास्मिन् ॥ १६ ॥

ततः क्रुद्धो धृतराष्ट्रोऽब्रवीन्मां  
यस्मिन् श्रद्धा भारत तत्र याहि।  
नाहं भूयः कामये त्वां सहायं  
महीमिमां पालयितुं पुरं वा ॥ १७ ॥

सोऽहं त्यक्तो धृतराष्ट्रेण राज्ञा  
प्रशासितुं त्वामुपयातो नरेन्द्र ।  
तद् वै सर्वं यन्मयोक्तं सभायां  
तद् धार्यतां यत् प्रवक्ष्यामि भूयः ॥ १८ ॥

क्लेशैस्तीव्रैर्युज्यमानः सपत्नैः  
क्षमां कुर्वन् कालमुपासते यः।  
संवर्धयन् स्तोकमिवाग्निमात्मवान्  
स वै भुङ्क्ते पृथिवीमेक एव ॥ १९ ॥

यस्याविभक्तं वसु राजन् सहायै-  
स्तस्य दुःखेऽप्यंशभाजः सहायाः ।  
सहायानामेष संग्रहणेऽध्युपायः  
सहायाप्तौ पृथिवीप्राप्तिमाहुः ॥ २० ॥

सत्यं श्रेष्ठं पाण्डव विप्रलापं  
तुल्यं चान्नं सह भोज्यं सहायैः।  
आत्मा चैषामग्रतो न स्म पूज्य  
एवंवृत्तिर्वर्धते भूमिपालः ॥ २१ ॥

एवं करिष्यामि यथा ब्रवीषि  
परां बुद्धिमुपगम्याप्रमत्तः ।  
यच्चाप्यन्यद्देशकालोपपन्नं  
तद् वै वाच्यं तत् करिष्यामि कृत्स्नम् ॥ २२ ॥