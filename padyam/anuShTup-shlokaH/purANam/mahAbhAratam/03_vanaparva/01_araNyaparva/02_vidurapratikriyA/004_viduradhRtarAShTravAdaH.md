+++
title_full = "004 विदुरजीका धृतराष्ट्रको हितकी सलाह देना और धृतराष्ट्रका रुष्ट होकर महलमें चला जाना"
title = "००४ विदुरधृतराष्ट्रवादः"

+++


वनं प्रविष्टेष्वथ पाण्डवेषु  
प्रज्ञाचक्षुस्तप्यमानोऽम्बिकेयः ।  
धर्मात्मानं विदुरमगाधबुद्धिं  
सुखासीनो वाक्यमुवाच राजा ॥ १ ॥

प्रज्ञा च ते भार्गवस्येव शुद्धा  
धर्मं च त्वं परमं वेत्थ सूक्ष्मम्।  
समश्च त्वं सम्मतः कौरवाणां  
पथ्यं चैषां मम चैव ब्रवीहि ॥ २ ॥

एवंगते विदुर यदद्य कार्यं  
पौराश्च मे कथमस्मान् भजेरन्।  
ते चाप्यस्मान् नोद्धरेयुः समूलां-  
स्तत्त्वं ब्रूयाः साधुकार्याणि वेत्सि ॥ ३ ॥

त्रिवर्गोऽयं धर्ममूलो नरेन्द्र  
राज्यं चेदं धर्ममूलं वदन्ति।  
धर्मे राजन् वर्तमानः स्वशक्त्या  
पुत्रान् सर्वान् पाहि पाण्डोःसुतांश्च ॥ ४ ॥

स वै धर्मो विप्रलब्धः सभायां  
पापात्मभिः सौबलेयप्रधानैः ।  
आहूय कुन्तीसुतमक्षवत्यां  
पराजैषीत् सत्यसंधं सुतस्ते ॥ ५ ॥

एतस्य ते दुष्प्रणीतस्य राजन्  
शेषस्याहं परिपश्याम्युपायम् ।  
यथा पुत्रस्तव कौरव्य पापा-  
न्मुक्तो लोके प्रतितिष्ठेत साधु ॥ ६ ॥

तद् वै सर्वं पाण्डुपुत्रा लभन्तां  
यत्‌ तद्‌ राजन्नभिसृष्टं त्वयाऽऽसीत्।  
एष धर्मः परमो यत् स्वकेन  
राजा तुष्येन्न परस्वेषु गृध्येत् ॥ ७ ॥

यशो न नश्येज्ज्ञातिभेदश्च न स्याद्  
धर्मो न स्यान्नैव चैवं कृते त्वाम्।  
एतत् कार्यं तव सर्वप्रधानं  
तेषां तुष्टिः शकुनेश्चावमानः ॥ ८ ॥

एवं शेषं यदि पुत्रेषु ते स्या-  
देतद् राजंस्त्वरमाणः कुरुष्व ।  
तथैतदेवं न करोषि राजन्  
ध्रुवं कुरूणां भविता विनाशः ॥ ९ ॥

न हि क्रुद्धो भीमसेनोऽर्जुनो वा  
शेषं कुर्याच्छात्रवाणामनीके ।  
येषां योद्धा सव्यसाची कृतास्त्रो  
धनुर्येषां गाण्डिवं लोकसारम् ॥ १० ॥  
येषां भीमो बाहुशाली च योद्धा  
तेषां लोके किं नु न प्राप्यमस्ति।  
उक्तं पूर्वं जातमात्रे सुते ते  
मया यत् ते हितमासीत् तदानीम् ॥ ११ ॥

पुत्रं त्यजेममहितं कुलस्य  
हितं परं न च तत् त्वं चकर्थ।  
इदं च राजन् हितमुक्तं न चेत् त्व-  
मेवं कर्ता परितप्तासि पश्चात् ॥ १२ ॥

यद्येतदेवमनुमन्ता सुतस्ते  
सम्प्रीयमाणः पाण्डवैरेकराज्यम् ।  
तापो न ते भविता प्रीतियोगा-  
न्न चेन्निगृह्णीष्व सुतं सुखाय ॥ १३ ॥

दुर्योधनं त्वहितं वै निगृह्य  
पाण्डोः पुत्रं कुरुष्वाधिपत्ये ।  
अजातशत्रुर्हि विमुक्तरागो  
धर्मेणेमां पृथिवीं शास्तु राजन् ॥ १४ ॥

ततो राजन् पार्थिवाः सर्व एव  
वैश्या इवास्मानुपतिष्ठन्तु सद्यः ।  
दुर्योधनः शकुनिः सूतपुत्रः  
प्रीत्या राजन् पाण्डुपुत्रान् भजन्तु ॥ १५ ॥

दुःशासनो याचतु भीमसेनं  
सभामध्ये द्रुपदस्यात्मजां च ।  
युधिष्ठिरं त्वं परिसान्त्वयस्व  
राज्ये चैनं स्थापयस्वाभिपूज्य ॥ १६ ॥

त्वया पृष्टः किमहमन्यद् वदेय-  
मेतत्‌ कृत्वा कृतकृत्योऽसि राजन् ॥ १७ ॥

एतद् वाक्यं विदुर यत् ते सभाया-  
मिह प्रोक्तं पाण्डवान् प्राप्य मां च।  
हितं तेषामहितं मामकाना-  
मेतत् सर्वं मम नावैति चेतः ॥ १८ ॥

इदं त्विदानीं गत एव निश्चितं  
तेषामर्थे पाण्डवानां यदात्थ ।  
तेनाद्य मन्ये नासि हितो ममेति  
कथं हि पुत्रं पाण्डवार्थे त्यजेयम् ॥ १९ ॥

असंशयं तेऽपि ममैव पुत्रा  
दुर्योधनस्तु मम देहात् प्रसूतः।  
स्वं वै देहं परहेतोस्त्यजेति  
को नु ब्रूयात् समतामन्ववेक्ष्य ॥ २० ॥

स मां जिह्मं विदुर सर्वं ब्रवीषि  
मानं च तेऽहमधिकं धारयामि।  
यथेच्छकं गच्छ वा तिष्ठ वा त्वं  
सुसान्त्व्यमानाप्यसती स्त्री जहाति ॥ २१ ॥

एतावदुक्त्वा धृतराष्ट्रोऽन्वपद्य-  
दन्तर्वेश्म सहसोत्थाय राजन् ।  
नेदमस्तीत्यथ विदुरो भाषमाणः  
सम्प्राद्रवद् यत्र पार्था बभूवुः ॥ २२ ॥