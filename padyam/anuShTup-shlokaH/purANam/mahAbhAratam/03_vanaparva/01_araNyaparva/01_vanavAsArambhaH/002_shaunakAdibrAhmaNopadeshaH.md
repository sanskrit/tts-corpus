+++
title_full = "002 धनके दोष, अतिथि-सत्कारकी महत्ता तथा कल्याणके उपायोंके विषयमें धर्मराज युधिष्ठिरसे ब्राह्मणों तथा शौनकजीकी बातचीत"
title = "००२ शौनकादिब्राह्मणोपदेशः"

+++


प्रभातायां तु शर्वर्यां तेषामक्लिष्टकर्मणाम्।  
वनं यियासतां विप्रास्तस्थुर्भिक्षाभुजोऽग्रतः ॥ १ ॥

तानुवाच ततो राजा कुन्तीपुत्रो युधिष्ठिरः।  
वयं हि हृतसर्वस्वा हृतराज्या हृतश्रियः ॥ २ ॥  
फलमूलाशनाहारा वनं गच्छाम दुःखिताः।  
वनं च दोषबहुलं बहुव्यालसरीसृपम् ॥ ३ ॥

परिक्लेशश्च वो मन्ये ध्रुवं तत्र भविष्यति।  
ब्राह्मणानां परिक्लेशो दैवतान्यपि सादयेत्।  
किं पुनर्मामितो विप्रा निवर्तध्वं यथेष्टतः ॥ ४ ॥

गतिर्या भवतां राजंस्तां वयं गन्तुमुद्यताः।  
नार्हस्यस्मान् परित्यक्तुं भक्तान् सद्धर्मदर्शिनः ॥ ५ ॥

अनुकम्पां हि भक्तेषु देवता ह्यपि कुर्वते।  
विशेषतो ब्राह्मणेषु सदाचारावलम्बिषु ॥ ६ ॥

ममापि परमा भक्तिर्ब्राह्मणेषु सदा द्विजाः।  
सहायविपरिभ्रंशस्त्वयं सादयतीव माम् ॥ ७ ॥  
आहरेयुरिमे येऽपि फलमूलमधूनि च।  
त इमे शोकजैर्दुःखैर्भ्रातरो मे विमोहिताः ॥ ८ ॥

द्रौपद्या विप्रकर्षेण राज्यापहरणेन च।  
दुःखार्दितानिमान् क्लेशैर्नाहं योक्तुमिहोत्सहे ॥ ९ ॥

अस्मत्पोषणजा चिन्ता मा भूत् ते हृदि पार्थिव।  
स्वयमाहृत्य चान्नानि त्वानुयास्यामहे वयम् ॥ १० ॥

अनुध्यानेन जप्येन विधास्यामः शिवं तव।  
कथाभिश्चाभिरम्याभिः सह रंस्यामहे वयम् ॥ ११ ॥

एवमेतन्न संदेहो रमेऽहं सततं द्विजैः।  
न्यूनभावात् तु पश्यामि प्रत्यादेशमिवात्मनः ॥ १२ ॥

कथं द्रक्ष्यामि वः सर्वान् स्वयमाहृतभोजनान्।  
मद्भक्त्या क्लिश्यतोऽनर्हान् धिक् पापान् धृतराष्ट्रजान् ॥ १३ ॥

इत्युक्त्वा स नृपः शोचन् निषसाद महीतले।  
तमध्यात्मरतो विद्वान् शौनको नाम वै द्विजः ॥ १४ ॥  
योगे सांख्ये च कुशलो राजानमिदमब्रवीत् ॥ १५ ॥

शोकस्थानसहस्राणि भयस्थानशतानि च ।  
दिवसे दिवसे मूढमाविशन्ति न पण्डितम् ॥ १६ ॥

न हि ज्ञानविरुद्धेषु बहुदोषेषु कर्मसु।  
श्रेयोघातिषु सज्जन्ते बुद्धिमन्तो भवद्विधाः ॥ १७ ॥

अष्टाङ्गां बुद्धिमाहुर्यां सर्वाश्रेयोऽभिघातिनीम् ।  
श्रुतिस्मृतिसमायुक्तां राजन् सा त्वय्यवस्थिता ॥ १८ ॥

अर्थकृच्छ्रेषु दुर्गेषु व्यापत्सु स्वजनस्य च।  
शारीरमानसैर्दुःखैर्न सीदन्ति भवद्विधाः ॥ १९ ॥

श्रूयतां चाभिधास्यामि जनकेन यथा पुरा।  
आत्मव्यवस्थानकरा गीताः श्लोका महात्मना ॥ २० ॥

मनोदेहसमुत्थाभ्यां दुःखाभ्यामर्दितं जगत् ।  
तयोर्व्याससमासाभ्यां शमोपायमिमं शृणु ॥ २१ ॥

व्याधेरनिष्टसंस्पर्शाच्छ्रमादिष्टविवर्जनात् ।  
दुःखं चतुर्भिः शारीरं कारणैः सम्प्रवर्तते ॥ २२ ॥

तदा तत्प्रतिकाराच्च सततं चाविचिन्तनात्।  
आधिव्याधिप्रशमनं क्रियायोगद्वयेन तु ॥ २३ ॥

मतिमन्तो ह्यतो वैद्याः शमं प्रागेव कुर्वते।  
मानसस्य प्रियाख्यानैः सम्भोगोपनयैर्नृणाम् ॥ २४ ॥

मानसेन हि दुःखेन शरीरमुपतप्यते।  
अयःपिण्डेन तप्तेन कुम्भसंस्थमिवोदकम् ॥ २५ ॥

मानसं शमयेत् तस्माज्ज्ञानेनाग्निमिवाम्बुना ।  
प्रशान्ते मानसे ह्यस्य शारीरमुपशाम्यति ॥ २६ ॥

मनसो दुःखमूलं तु स्नेह इत्युपलभ्यते।  
स्नेहात् तु सज्जते जन्तुर्दुःखयोगमुपैति च ॥ २७ ॥

स्नेहमूलानि दुःखानि स्नेहजानि भयानि च।  
शोकहर्षौ तथाऽऽयासः सर्वं स्नेहात् प्रवर्तते ॥ २८ ॥  
स्नेहाद् भावोऽनुरागश्च प्रजज्ञे विषये तथा।  
अश्रेयस्कावुभावेतौ पूर्वस्तत्र गुरुः स्मृतः ॥ २९ ॥

कोटराग्निर्यथाशेषं समूलं पादपं दहेत्।  
धर्मार्थौ तु तथाल्पोऽपि रागदोषो विनाशयेत् ॥ ३० ॥

विप्रयोगे न तु त्यागी दोषदर्शी समागमे।  
विरागं भजते जन्तुर्निर्वैरो निरवग्रहः ॥ ३१ ॥

तस्मात् स्नेहं न लिप्सेत मित्रेभ्यो धनसंचयात्।  
स्वशरीरसमुत्थं च ज्ञानेन विनिवर्तयेत् ॥ ३२ ॥

ज्ञानान्वितेषु युक्तेषु शास्त्रज्ञेषु कृतात्मसु।  
न तेषु सज्जते स्नेहः पद्मपत्रेष्विवोदकम् ॥ ३३ ॥

रागाभिभूतः पुरुषः कामेन परिकृष्यते।  
इच्छा संजायते तस्य ततस्तृष्णा विवर्धते ॥ ३४ ॥  
तृष्णा हि सर्वपापिष्ठा नित्योद्वेगकरी स्मृता।  
अधर्मबहुला चैव घोरा पापानुबन्धिनी ॥ ३५ ॥

या दुस्त्यजा दुर्मतिभिर्या न जीर्यति जीर्यतः।  
योऽसौ प्राणान्तिको रोगस्तां तृष्णां त्यजतः सुखम् ॥ ३६ ॥

अनाद्यन्ता तु सा तृष्णा अन्तर्देहगता नृणाम्।  
विनाशयति भूतानि अयोनिज इवानलः ॥ ३७ ॥

यथैधः स्वसमुत्थेन वह्निना नाशमृच्छति।  
तथाकृतात्मा लोभेन सहजेन विनश्यति ॥ ३८ ॥

राजतः सलिलादग्नेश्चोरतः स्वजनादपि ।  
भयमर्थवतां नित्यं मृत्योः प्राणभृतामिव ॥ ३९ ॥

यथा ह्यामिषमाकाशे पक्षिभिः श्वापदैर्भुवि।  
भक्ष्यते सलिले मत्स्यैस्तथा सर्वत्र वित्तवान् ॥ ४० ॥

अर्थ एव हि केषांचिदनर्थं भजते नृणाम्।  
अर्थश्रेयसि चासक्तो न श्रेयो विन्दते नरः ॥ ४१ ॥

तस्मादर्थागमाः सर्वे मनोमोहविवर्धनाः ।  
कार्पण्यं दर्पमानौ च भयमुद्वेग एव च ॥ ४२ ॥  
अर्थजानि विदुः प्राज्ञाः दुःखान्येतानि देहिनाम्।  
अर्थस्योत्पादने चैव पालने च तथा क्षये ॥ ४३ ॥  
सहन्ति च महद् दुःखं घ्नन्ति चैवार्थकारणात्।  
अर्था दुःखं परित्यक्तुं पालिताश्चैव शत्रवः ॥ ४४ ॥

दुःखेन चाधिगम्यन्ते तस्मान्नाशं न चिन्तयेत्।  
असंतोषपरा मूढाः संतोषं यान्ति पण्डिताः ॥ ४५ ॥

अन्तो नास्ति पिपासायाः संतोषः परमं सुखम्।  
तस्मात् संतोषमेवेह परं पश्यन्ति पण्डिताः ॥ ४६ ॥

अनित्यं यौवनं रूपं जीवितं रत्नसंचयः।  
ऐश्वर्यं प्रियसंवासो गृध्येत् तत्र न पण्डितः ॥ ४७ ॥

त्यजेत संचयांस्तस्मात्तज्जान् क्लेशान् सहेत च।  
न हि संचयवान् कश्चिद् दृश्यते निरुपद्रवः।  
अतश्च धार्मिकैः पुंभिरनीहार्थः प्रशस्यते ॥ ४८ ॥

धर्मार्थं यस्य वित्तेहा वरं तस्य निरीहता।  
प्रक्षालनाद्धि पंकस्य श्रेयो न स्पर्शनं नृणाम् ॥ ४९ ॥

युधिष्ठिरैवं सर्वेषु न स्पृहां कर्तुमर्हसि।  
धर्मेण यदि ते कार्यं विमुक्तेच्छो भवार्थतः ॥ ५० ॥

नार्थोपभोगलिप्सार्थमियमर्थेप्सुता मम ।  
भरणार्थं तु विप्राणां ब्रह्मन् काङ्क्षे न लोभतः ॥ ५१ ॥

कथं ह्यस्मद्विधो ब्रह्मन् वर्तमानो गृहाश्रमे।  
भरणं पालनं चापि न कुर्यादनुयायिनाम् ॥ ५२ ॥

संविभागो हि भूतानां सर्वेषामेव दृश्यते।  
तथैवापचमानेभ्यः प्रदेयं गृहमेधिना ॥ ५३ ॥

तृणानि भूमिरुदकं वाक् चतुर्थी च सूनृता।  
सतामेतानि गेहेषु नोच्छिद्यन्ते कदाचन ॥ ५४ ॥

देयमार्तस्य शयनं स्थितश्रान्तस्य चासनम्।  
तृषितस्य च पानीयं क्षुधितस्य च भोजनम् ॥ ५५ ॥

चक्षुर्दद्यान्मनो दद्याद् वाचं दद्यात्‌ सुभाषिताम्।  
उत्थाय चासनं दद्यादेष धर्मः सनातनः।  
प्रत्युत्थायाभिगमनं कुर्यान्न्यायेन चार्चनम् ॥ ५६ ॥

अग्निहोत्रमनड्‌वांश्च ज्ञातयोऽतिथिबान्धवाः ।  
पुत्रा दाराश्च भृत्याश्च निर्दहेयुरपूजिताः ॥ ५७ ॥

आत्मार्थं पाचयेन्नान्नं न वृथा घातयेत् पशून्।  
न च तत् स्वयमश्नीयाद्‌ विधिवद् यन्न निर्वपेत् ॥ ५८ ॥

श्वभ्यश्च श्वपचेभ्यश्च वयोभ्यश्चावपेद् भुवि।  
वैश्वदेवं हि नामैतत् सायं प्रातश्च दीयते ॥ ५९ ॥

विघसाशी भवेत् तस्मान्नित्यं चामृतभोजनः।  
विघसो भुक्तशेषं तु यज्ञशेषं तथामृतम् ॥ ६० ॥

चक्षुर्दद्यान्मनो दद्याद् वाचं दद्याच्च सूनृताम्।  
अनुव्रजेदुपासीत स यज्ञः पञ्चदक्षिणः ॥ ६१ ॥

यो दद्यादपरिक्लिष्टमन्नमध्वनि वर्तते ।  
श्रान्तायादृष्टपूर्वाय तस्य पुण्यफलं महत् ॥ ६२ ॥

एवं यो वर्तते वृत्तिं वर्तमानो गृहाश्रमे।  
तस्य धर्मं परं प्राहुः कथं वा विप्र मन्यसे॥६३॥

अहो बत महत् कष्टं विपरीतमिदं जगत्।  
येनापत्रपते साधुरसाधुस्तेन तुष्यति ॥ ६४ ॥

शिश्नोदरकृतेऽप्राज्ञः करोति विघसं बहु।  
मोहरागवशाक्रान्त इन्द्रियार्थवशानुगः ॥ ६५ ॥

ह्रियते बुध्यमानोऽपि नरो हारिभिरिन्द्रियैः।  
विमूढसंज्ञो दुष्टाश्वैरुद्भ्रान्तैरिव सारथिः ॥ ६६ ॥

षडिन्द्रियाणि विषयं समागच्छन्ति वै यदा।  
तदा प्रादुर्भवत्येषां पूर्वसंकल्पजं मनः ॥ ६७ ॥

मनो यस्येन्द्रियस्येह विषयान् याति सेवितुम्।  
तस्यौत्सुक्यं सम्भवति प्रवृत्तिश्चोपजायते ॥ ६८ ॥

ततः संकल्पबीजेन कामेन विषयेषुभिः।  
विद्धः पतति लोभाग्नौ ज्योतिर्लोभात् पतङ्गवत् ॥ ६९ ॥

ततो विहारैराहारैर्मोहितश्च यथेप्सया ।  
महामोहे सुखे मग्नो नात्मानमवबुध्यते ॥ ७० ॥

एवं पतति संसारे तासु तास्विह योनिषु।  
अविद्याकर्मतृष्णाभिर्भ्राम्यमाणोऽथ चक्रवत् ॥ ७१ ॥

ब्रह्मादिषु तृणान्तेषु भूतेषु परिवर्तते।  
जले भुवि तथाऽऽकाशे जायमानः पुनः पुनः ॥ ७२ ॥

अबुधानां गतिस्त्वेषा बुधानामपि मे शृणु।  
ये धर्मे श्रेयसि रता विमोक्षरतयो जनाः ॥ ७३ ॥

तदिदं वेदवचनं कुरु कर्म त्यजेति च।  
तस्माद् धर्मानिमान्‌ सर्वान्‌ नाभिमानात्‌ समाचरेत् ॥ ७४ ॥

इज्याध्ययनदानानि तपः सत्यं क्षमा दमः।  
अलोभ इति मार्गोऽयं धर्मस्याष्टविधः स्मृतः ॥ ७५ ॥

अत्र पूर्वश्चतुर्वर्गः पितृयाणपथे स्थितः।  
कर्तव्यमिति यत् कार्यं नाभिमानात् समाचरेत् ॥ ७६ ॥

उत्तरो देवयानस्तु सद्भिराचरितः सदा।  
अष्टाङ्गेनैव मार्गेण विशुद्धात्मा समाचरेत् ॥ ७७ ॥

सम्यक्संकल्पसंबन्धात्‌ सम्यक् चेन्द्रियनिग्रहात् ।  
सम्यग्व्रतविशेषाच्च सम्यक् च गुरुसेवनात् ॥ ७८ ॥  
सम्यगाहारयोगाच्च सम्यक् चाध्ययनागमात् ।  
सम्यक्कर्मोपसंन्यासात्‌ सम्यक् चित्तनिरोधनात् ॥ ७९ ॥

एवं कर्माणि कुर्वन्ति संसारविजिगीषवः।  
रागद्वेषविनिर्मुक्ता ऐश्वर्यं देवता गताः ॥ ८० ॥

रुद्राः साध्यास्तथाऽऽदित्या वसवोऽथ तथाश्विनौ।  
योगैश्वर्येण संयुक्ता धारयन्ति प्रजा इमाः ॥ ८१ ॥

तथा त्वमपि कौन्तेय शममास्थाय पुष्कलम्।  
तपसा सिद्धिमन्विच्छ योगसिद्धिं च भारत ॥ ८२ ॥

पितृमातृमयी सिद्धिः प्राप्ता कर्ममयी च ते।  
तपसा सिद्धिमन्विच्छ द्विजानां भरणाय वै ॥ ८३ ॥

सिद्धा हि यद् यदिच्छन्ति कुर्वते तदनुग्रहात्।  
तस्मात्तपः समास्थाय कुरुष्वात्ममनोरथम् ॥ ८४ ॥