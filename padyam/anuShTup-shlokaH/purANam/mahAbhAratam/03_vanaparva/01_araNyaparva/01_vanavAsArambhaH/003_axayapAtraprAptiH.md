+++
title_full = "003 युधिष्ठिरके द्वारा अन्नके लिये भगवान् सूर्यकी उपासना और उनसे अक्षयपात्रकी प्राप्ति"
title = "००३ अक्षयपात्रप्राप्तिः"

+++


शौनकेनैवमुक्तस्तु कुन्तीपुत्रो युधिष्ठिरः ।  
पुरोहितमुपागम्य भ्रातृमध्येऽब्रवीदिदम् ॥ १ ॥

प्रस्थितं मानुयान्तीमे ब्राह्मणा वेदपारगाः।  
न चास्मि पोषणे शक्तो बहुदुःखसमन्वितः ॥ २ ॥

परित्यक्तुं न शक्तोऽस्मि दानशक्तिश्च नास्ति मे।  
कथमत्र मया कार्यं तद् ब्रूहि भगवन् मम ॥ ३ ॥

मुहूर्तमिव स ध्यात्वा धर्मेणान्विष्य तां गतिम्।  
युधिष्ठिरमुवाचेदं धौम्यो धर्मभृतां वरः ॥ ४ ॥

पुरा सृष्टानि भूतानि पीड्यन्ते क्षुधया भृशम्।  
ततोऽनुकम्पया तेषां सविता स्वपिता यथा ॥ ५ ॥  
गत्वोत्तरायणं तेजो रसानुद्‌धृत्य रश्मिभिः।  
दक्षिणायनमावृत्तो महीं निविशते रविः ॥ ६ ॥

क्षेत्रभूते ततस्तस्मिन्नोषधीरोषधीपतिः ।  
दिवस्तेजः समुद्‌धृत्य जनयामास वारिणा ॥ ७ ॥

निषिक्तश्चन्द्रतेजोभिः स्वयोनौ निर्गते रविः।  
ओषध्यः षड्रसा मेध्यास्तदन्नं प्राणिनां भुवि ॥ ८ ॥

एवं भानुमयं ह्यन्नं भूतानां प्राणधारणम्।  
पितैष सर्वभूतानां तस्मात् तं शरणं व्रज ॥ ९ ॥

राजानो हि महात्मानो योनिकर्मविशोधिताः।  
उद्धरन्ति प्रजाः सर्वास्तप आस्थाय पुष्कलम् ॥ १० ॥

भीमेन कार्तवीर्येण वैन्येन नहुषेण च।  
तपोयोगसमाधिस्थैरुद्धता ह्यापदः प्रजाः ॥ ११ ॥

तथा त्वमपि धर्मात्मन् कर्मणा च विशोधितः।  
तप आस्थाय धर्मेण द्विजातीन् भर भारत ॥ १२ ॥

कथं कुरूणामृषभः स तु राजा युधिष्ठिरः।  
विप्रार्थमाराधितवान् सूर्यमद्भुतदर्शनम् ॥ १३ ॥

शृणुष्वावहितो राजन् शुचिर्भूत्वा समाहितः।  
क्षणं च कुरु राजेन्द्र सम्प्रवक्ष्याम्यशेषतः ॥ १४ ॥

धौम्येन तु यथा पूर्वं पार्थाय सुमहात्मने।  
नामाष्टशतमाख्यातं तच्छृणुष्व महामते ॥ १५ ॥

सूर्योऽर्यमा भगस्त्वष्टा पूषार्कः सविता रविः।  
गभस्तिमानजः कालो मृत्युर्धाता प्रभाकरः ॥ १६ ॥  
पृथिव्यापश्च तेजश्च खं वायुश्च परायणम्।  
सोमो बृहस्पतिः शूक्रो बुधोऽङ्गारक एव च ॥ १७ ॥  
इन्द्रो विवस्वान्‌ दीप्तांशुः शुचिः शौरिः शनैश्चरः।  
ब्रह्मा विष्णुश्च रुद्रश्च स्कन्दो वै वरुणो यमः ॥ १८ ॥  
वैद्युतो जाठरश्चाग्निरैन्धनस्तेजसां पतिः ।  
धर्मध्वजो वेदकर्ता वेदाङ्गो वेदवाहनः ॥ १९ ॥  
कृतं त्रेता द्वापरश्च कलिः सर्वमलाश्रयः।  
कला काष्ठा मुहूर्ताश्च क्षपा यामस्तथा क्षणः ॥ २० ॥  
संवत्सरकरोऽश्वत्थः कालचक्रो विभावसुः ।  
पुरुषः शाश्वतो योगी व्यक्ताव्यक्तः सनातनः ॥ २१ ॥  
कालाध्यक्षः प्रजाध्यक्षो विश्वकर्मा तमोनुदः।  
वरुणः सागरोंऽशुश्च जीमूतो जीवनोऽरिहा ॥ २२ ॥  
भूताश्रयो भूतपतिः सर्वलोकनमस्कृतः ।  
स्रष्टा संवर्तको वह्निः सर्वस्यादिरलोलुपः ॥ २३ ॥  
अनन्तः कपिलो भानुः कामदः सर्वतोमुखः।  
जयो विशालो वरदः सर्वधातुनिषेचिता ॥ २४ ॥  
मनःसुपर्णो भूतादिः शीघ्रगः प्राणधारकः।  
धन्वन्तरिर्धूमकेतुरादिदेवोऽदितेः सुतः ॥ २५ ॥  
द्वादशात्मारविन्दाक्षः पिता माता पितामहः।  
स्वर्गद्वारं प्रजाद्वारं मोक्षद्वारं त्रिविष्टपम् ॥ २६ ॥  
देहकर्ता प्रशान्तात्मा विश्वात्मा विश्वतोमुखः।  
चराचरात्मा सूक्ष्मात्मा मैत्रेयः करुणान्वितः ॥ २७ ॥  
एतद् वै कीर्तनीयस्य सूर्यस्यामिततेजसः।  
नामाष्टशतकं चेदं प्रोक्तमेतत् स्वयंभुवा ॥ २८ ॥

सुरगणपितृयक्षसेवितं  
ह्यसुरनिशाचरसिद्धवन्दितम् ।  
वरकनकहुताशनप्रभं  
प्रणिपतितोऽस्मि हिताय भास्करम् ॥ २९ ॥

सूर्योदये यः सुसमाहितः पठेत्  
स पुत्रदारान् धनरत्नसंचयान् ।  
लभेत जातिस्मरतां नरः सदा  
धृतिं च मेधां च स विन्दते पुमान् ॥ ३० ॥

इमं स्तवं देववरस्य यो नरः  
प्रकीर्तयेच्छुचिसुमनाः समाहितः ।  
विमुच्यते शोकदवाग्निसागरा-  
ल्लभेत कामान् मनसा यथेप्सितान् ॥ ३१ ॥

एवमुक्तस्तु धौम्येन तत्कालसदृशं वचः।  
विप्रत्यागसमाधिस्थः संयतात्मा दृढव्रतः ॥ ३२ ॥  
धर्मराजो विशुद्धात्मा तप आतिष्ठदुत्तमम्।  
पुष्पोपहारैर्बलिभिरर्चयित्वा दिवाकरम् ॥ ३३ ॥  
सोऽवगाह्य जलं राजा देवस्याभिमुखोऽभवत्।  
योगमास्थाय धर्मात्मा वायुभक्षो जितेन्द्रियः ॥ ३४ ॥

गाङ्गेयं वार्युपस्पृश्य प्राणायामेन तस्थिवान्।  
शुचिः प्रयतवाग् भूत्वा स्तोत्रमारब्धवांस्ततः ॥ ३५ ॥

त्वं भानो जगतश्चक्षुस्त्वमात्मा सर्वदेहिनाम्।  
त्वं योनिः सर्वभूतानां त्वमाचारः क्रियावताम् ॥ ३६ ॥

त्वं गतिः सर्वसांख्यानां योगिनां त्वं परायणम्।  
अनावृतार्गलद्वारं त्वं गतिस्त्वं मुमुक्षताम् ॥ ३७ ॥

त्वया संधार्यते लोकस्त्वया लोकः प्रकाश्यते।  
त्वया पवित्रीक्रियते निर्व्याजं पाल्यते त्वया ॥ ३८ ॥

त्वामुपस्थाय काले तु ब्राह्मणा वेदपारगाः।  
स्वशाखाविहितैर्मन्त्रैरर्चन्त्यृषिगणार्चितम् ॥ ३९ ॥

तव दिव्यं रथं यान्तमनुयान्ति वरार्थिनः।  
सिद्धचारणगन्धर्वा यक्षगुह्यकपन्नगाः ॥ ४० ॥

त्रयस्त्रिंशच्च वै देवास्तथा वैमानिका गणाः।  
सोपेन्द्राः समहेन्द्राश्च त्वामिष्ट्वा सिद्धिमागताः ॥ ४१ ॥

उपयान्त्यर्चयित्वा तु त्वां वै प्राप्तमनोरथाः।  
दिव्यमन्दारमालाभिस्तूर्णं विद्याधरोत्तमाः ॥ ४२ ॥  
गुह्याः पितृगणाः सप्त ये दिव्या ये च मानुषाः।  
ते पूजयित्वा त्वामेव गच्छन्त्याशु प्रधानताम् ॥ ४३ ॥  
वसवो मरुतो रुद्रा ये च साध्या मरीचिपाः।  
वालखिल्यादयः सिद्धाः श्रेष्ठत्वं प्राणिनां गताः ॥ ४४ ॥

सब्रह्मकेषु लोकेषु सप्तस्वप्यखिलेषु च।  
न तद्भूतमहं मन्ये यदर्कादतिरिच्यते ॥ ४५ ॥  
सन्ति चान्यानि सत्त्वानि वीर्यवन्ति महान्ति च।  
न तु तेषां तथा दीप्तिः प्रभावो वा यथा तव॥४६॥  
ज्योतींषि त्वयि सर्वाणि त्वं सर्वज्योतिषां पतिः।  
त्वयि सत्यं च सत्त्वं च सर्वे भावाश्च सात्त्विकाः॥४७॥  
त्वत्तेजसा कृतं चक्रं सुनाभं विश्वकर्मणा।  
देवारीणां मदो येन नाशितः शार्ङ्गधन्वना ॥ ४८ ॥

त्वमादायांशुभिस्तेजो निदाघे सर्वदेहिनाम् ।  
सर्वौषधिरसानां च पुनर्वर्षासु मुञ्चसि ॥ ४९ ॥

तपन्त्यन्ये दहन्त्यन्ये गर्जन्त्यन्ये तथा घनाः।  
विद्योतन्ते प्रवर्षन्ति तव प्रावृषि रश्मयः ॥ ५० ॥

न तथा सुखयत्यग्निर्न प्रावारा न कम्बलाः।  
शीतवातार्दितं लोकं यथा तव मरीचयः ॥ ५१ ॥

त्रयोदशद्वीपवतीं गोभिर्भासयसे महीम् ।  
त्रयाणामपि लोकानां हितायैकः प्रवर्तसे ॥ ५२ ॥

तव यद्युदयो न स्यादन्धं जगदिदं भवेत्।  
न च धर्मार्थकामेषु प्रवर्तेरन् मनीषिणः ॥ ५३ ॥

आधानपशुबन्धेष्टिमन्त्रयज्ञतपःक्रियाः ।  
त्वत्प्रसादादवाप्यन्ते ब्रह्मक्षत्रविशां गणैः ॥ ५४ ॥

यदहर्ब्रह्मणः प्रोक्तं सहस्रयुगसम्मितम् ।  
तस्य त्वमादिरन्तश्च कालज्ञैः परिकीर्तितः ॥ ५५ ॥

मनूनां मनुपुत्राणां जगतोऽमानवस्य च।  
मन्वन्तराणां सर्वेषामीश्वराणां त्वमीश्वरः ॥ ५६ ॥

संहारकाले सम्प्राप्ते तव क्रोधविनिःसृतः।  
संवर्तकाग्निस्त्रैलोक्यं भस्मीकृत्यावतिष्ठते ॥ ५७ ॥

त्वद्दीधितिसमुत्पन्ना नानावर्णा महाघनाः ।  
सैरावताः साशनयः कुर्वन्त्याभूतसम्प्लवम् ॥ ५८ ॥

कृत्वा द्वादशधाऽऽत्मानं द्वादशादित्यतां गतः।  
संहृत्यैकार्णवं सर्वं त्वं शोषयसि रश्मिभिः ॥ ५९ ॥

त्वामिन्द्रमाहुस्त्वं रुद्रस्त्वं विष्णुस्त्वं प्रजापतिः।  
त्वमग्निस्त्वं मनः सूक्ष्मं प्रभुस्त्वं ब्रह्म शाश्वतम् ॥ ६० ॥

त्वं हंसः सविता भानुरंशुमाली वृषाकपिः।  
विवस्वान् मिहिरः पूषा मित्रो धर्मस्तथैव च ॥ ६१ ॥  
सहस्ररश्मिरादित्यस्तपनस्त्वं गवाम्पतिः ।  
मार्तण्डोऽर्को रविः सूर्यः शरण्यो दिनकृत् तथा ॥ ६२ ॥  
दिवाकरः सप्तसप्तिर्धामकेशी विरोचनः ।  
आशुगामी तमोघ्नश्च हरिताश्वश्च कीर्त्यसे ॥ ६३ ॥

सप्तम्यामथवा षष्ठ्यां भक्त्या पूजां करोति यः।  
अनिर्विण्णोऽनहंकारी तं लक्ष्मीर्भजते नरम् ॥ ६४ ॥

न तेषामापदः सन्ति नाधयो व्याधयस्तथा।  
ये तवानन्यमनसः कुर्वन्त्यर्चनवन्दनम् ॥ ६५ ॥

सर्वरोगैर्विरहिताः सर्वपापविवर्जिताः ।  
त्वद्भावभक्ताः सुखिनो भवन्ति चिरजीविनः ॥ ६६ ॥

त्वं ममापन्नकामस्य सर्वातिथ्यं चिकीर्षतः।  
अन्नमन्नपते दातुमभितः श्रद्धयार्हसि ॥ ६७ ॥

ये च तेऽनुचराः सर्वे पादोपान्तं समाश्रिताः।  
माठरारुणदण्डाद्यास्तांस्तान्‌ वन्देऽशनिक्षुभान् ॥ ६८ ॥

क्षुभया सहिता मैत्री याश्चान्या भूतमातरः।  
ताश्च सर्वा नमस्यामि पान्तु मां शरणागतम् ॥ ६९ ॥

एवं स्तुतो महाराज भास्करो लोकभावनः।  
ततो दिवाकरः प्रीतो दर्शयामास पाण्डवम्।  
दीप्यमानः स्ववपुषा ज्वलन्निव हुताशनः ॥ ७० ॥

यत्‌ तेऽभिलषितं किंचित्‌ तत् त्वं सर्वमवाप्स्यसि।  
अहमन्नं प्रदास्यामि सप्त पञ्च च ते समाः ॥ ७१ ॥

गृह्णीष्व पिठरं ताम्रं मया दत्त नराधिप।  
यावद् वर्त्स्यति पाञ्चाली पात्रेणानेन सुव्रत ॥ ७२ ॥  
फलमूलामिषं शाकं संस्कृतं यन्महानसे।  
चतुर्विधं तदन्नाद्यमक्षय्यं ते भविष्यति ॥ ७३ ॥

इतश्चतुर्दशे वर्षे भूयो राज्यमवाप्स्यसि।

एवमुक्त्वा तु भगवांस्तत्रैवान्तरधीयत ॥ ७४ ॥

इमं स्तवं प्रयतमनाः समाधिना  
पठेदिहान्योऽपि वरं समर्थयन् ।  
तत् तस्य दद्याच्च रविर्मनीषितं  
तदाप्नुयाद् यद्यपि तत् सुदुर्लभम् ॥ ७५ ॥

यश्चेदं धारयेन्नित्यं शृणुयाद् वाप्यभीक्ष्णशः।  
पुत्रार्थी लभते पुत्रं धनार्थी लभते धनम्।  
विद्यार्थी लभते विद्यां पुरुषोऽप्यथवा स्त्रियः ॥ ७६ ॥

उभे संध्ये पठेन्नित्यं नारी वा पुरुषो यदि।  
आपदं प्राप्य मुच्येत बद्धो मुच्येत बन्धनात् ॥ ७७ ॥

एतद् ब्रह्मा ददौ पूर्वं शक्राय सुमहात्मने।  
शक्राच्च नारदः प्राप्तो धौम्यस्तु तदनन्तरम्।  
धौम्याद् युधिष्ठिरः प्राप्य सर्वान् कामानवाप्तवान् ॥ ७८ ॥

संग्रामे च जयेन्नित्यं विपुलं चाप्नुयाद् वसु।  
मुच्यते सर्वपापेभ्यः सूर्यलोकं स गच्छति ॥ ७९ ॥

लब्ध्वा वरं तु कौन्तेयो जलादुत्तीर्य धर्मवित्।  
जग्राह पादौ धौम्यस्य भ्रातॄंश्च परिषस्वजे ॥ ८० ॥

द्रौपद्या सह संगम्य वन्द्यमानस्तया प्रभुः।  
महानसे तदानीं तु साधयामास पाण्डवः ॥ ८१ ॥

संस्कृतं प्रसवं याति स्वल्पमन्नं चतुर्विधम्।  
अक्षय्यं वर्धते चान्नं तेन भोजयते द्विजान् ॥ ८२ ॥

भुक्तवत्सु च विप्रेषु भोजयित्वानुजानपि।  
शेषं विघससंज्ञं तु पश्चाद् भुङ्क्ते युधिष्ठिरः ॥ ८३ ॥

युधिष्ठिरं भोजयित्वा शेषमश्नाति पार्षती।  
द्रौपद्यां भुज्यमानायां तदन्नं क्षयमेति च।  
एवं दिवाकरात् प्राप्य दिवाकरसमप्रभः ॥ ८४ ॥  
कामान् मनोऽभिलषितान् बाह्मणेभ्योऽददात् प्रभुः।  
पुरोहितपुरोगाश्च तिथिनक्षत्रपर्वसु ।  
यज्ञियार्थाः प्रवर्तन्ते विधिमन्त्रप्रमाणतः ॥ ८५ ॥

ततः कृतस्वस्त्ययना धौम्येन सह पाण्डवाः।  
द्विजसङ्घैः परिवृताः प्रययुः काम्यकं वनम् ॥ ८६ ॥