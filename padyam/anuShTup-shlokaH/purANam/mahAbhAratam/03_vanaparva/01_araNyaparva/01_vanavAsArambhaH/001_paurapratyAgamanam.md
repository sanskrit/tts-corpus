+++
title_full = "001 पाण्डवोंका वनगमन, पुरवासियोंद्वारा उनका अनुगमन और युधिष्ठिरके अनुरोध करनेपर उनमेंसे बहुतोंका लौटना तथा पाण्डवोंका प्रमाणकोटितीर्थमें रात्रिवास"
title = "००१ पौरप्रत्यागमनम्"

+++


नारायणं नमस्कृत्य नरं चैव नरोत्तमम्।  
देवीं सरस्वतीं व्यासं ततो जयमुदीरयेत्॥

एवं द्यूतजिताः पार्थाः कोपिताश्च दुरात्मभिः।  
धार्तराष्ट्रैः सहामात्यैर्निकृत्या द्विजसत्तम ॥ १ ॥  
श्राविताः परुषा वाचः सृजद्भिर्वैरमुत्तमम्।  
किमकुर्वत कौरव्या मम पूर्वपितामहाः ॥ २ ॥

कथं चैश्वर्यविभ्रष्टाः सहसा दुःखमेयुषः।  
वने विजह्रिरे पार्थाः शक्रप्रतिमतेजसः ॥ ३ ॥

के वै तानन्ववर्तन्त प्राप्तान् व्यसनमुत्तमम्।  
किमाचाराः किमाहाराः क्व च वासो महात्मनाम् ॥ ४ ॥

कथं च द्वादश समा वने तेषां महामुने।  
व्यतीयुर्ब्राह्मणश्रेष्ठ शूराणामरिघातिनाम् ॥ ५ ॥

कथं च राजपुत्री सा प्रवरा सर्वयोषिताम्।  
पतिव्रता महाभागा सततं सत्यवादिनी ॥ ६ ॥  
वनवासमदुःखार्हा दारुणं प्रत्यपद्यत ।  
एतदाचक्ष्व मे सर्वं विस्तरेण तपोधन ॥ ७ ॥

श्रोतुमिच्छामि चरितं भूरिद्रविणतेजसाम् ।  
कथ्यमानं त्वया विप्र परं कौतूहलं हि मे ॥ ८ ॥

एवं द्यूतजिताः पार्थाः कोपिताश्च दुरात्मभिः।  
धार्तराष्ट्रैः सहामात्यैर्निर्ययुर्गजसाह्वयात् ॥ ९ ॥

वर्धमानपुरद्वारादभिनिष्क्रम्य पाण्डवाः ।  
उदङ्‌मुखाः शस्त्रभृतः प्रययुः सह कृष्णया ॥ १० ॥

इन्द्रसेनादयश्चैव भृत्याः परि चतुर्दश।  
रथैरनुययुः शीघ्रैः स्त्रिय आदाय सर्वशः ॥ ११ ॥

गतानेतान् विदित्वा तु पौराः शोकाभिपीडिताः।  
गर्हयन्तोऽसकृद् भीष्मविदुरद्रोणगौतमान् ॥ १२ ॥  
ऊचुर्विगतसंत्रासाः समागम्य परस्परम् ।

नेदमस्ति कुलं सर्वं न वयं न च नो गृहाः॥१३॥  
यत्र दुर्योधनः पापः सौबलेनाभिपालितः।  
कर्णदुःशासनाभ्यां च राज्यमेतच्चिकीर्षति ॥ १४ ॥

न तत् कुलं न चाचारो न धर्मोऽर्थः कुतः सुखम्।  
यत्र पापसहायोऽयं पापो राज्यं चिकीर्षति ॥ १५ ॥

दुर्योधनो गुरुद्वेषी त्यक्ताचारसुहृज्जनः ।  
अर्थलुब्धोऽभिमानी च नीचः प्रकृतिनिर्घृणः ॥ १६ ॥

नेयमस्ति मही कृत्स्ना यत्र दुर्योधनो नृपः।  
साधु गच्छामहे सर्वे यत्र गच्छन्ति पाण्डवाः ॥ १७ ॥

सानुक्रोशा महात्मानो विजितेन्द्रियशत्रवः ।  
ह्रीमन्तः कीर्तिमन्तश्च धर्माचारपरायणाः ॥ १८ ॥

एवमुक्त्वानुजग्मुस्ते पाण्डवांस्तान् समेत्य च।  
ऊचुः प्राञ्जलयः सर्वे कौन्तेयान् माद्रिनन्दनान् ॥ १९ ॥

क्व गमिष्यथ भद्रं वस्त्यक्त्वास्मान् दुःखभागिनः।  
वयमप्यनुयास्यामो यत्र यूयं गमिष्यथ ॥ २० ॥

अधर्मेण जितान् श्रुत्वा युष्मांस्त्यक्तघृणैः परैः।  
उद्विग्नाः स्मो भृशं सर्वे नास्मान् हातुमिहार्हथ ॥ २१ ॥  
भक्तानुरक्तान् सुहृदः सदा प्रियहिते रतान्।  
कुराजाधिष्ठिते राज्ये न विनश्येम सर्वशः ॥ २२ ॥

श्रूयतां चाभिधास्यामो गुणदोषान् नरर्षभाः।  
शुभाशुभाधिवासेन संसर्गः कुरुते यथा ॥ २३ ॥

वस्त्रमापस्तिलान् भूमिं गन्धो वासयते यथा।  
पुष्पाणामधिवासेन तथा संसर्गजा गुणाः ॥ २४ ॥

मोहजालस्य योनिर्हि मूढैरेव समागमः।  
अहन्यहनि धर्मस्य योनिः साधुसमागमः ॥ २५ ॥

तस्मात् प्राज्ञैश्च वृद्धैश्च सुस्वभावैस्तपस्विभिः।  
सद्भिश्च सह संसर्गः कार्यः शमपरायणैः ॥ २६ ॥

येषां त्रीण्यवदातानि विद्या योनिश्च कर्म च।  
ते सेव्यास्तैः समास्या हि शास्त्रेभ्योऽपि गरीयसी ॥ २७ ॥  
निरारम्भा ह्यपि वयं पुण्यशीलेषु साधुषु।  
पुण्यमेवाप्नुयामेह पापं पापोपसेवनात् ॥ २८ ॥

असतां दर्शनात् स्पर्शात् संजल्पाच्च सहासनात्।  
धर्माचाराः प्रहीयन्ते सिद्ध्यन्ति च न मानवाः ॥ २९ ॥

बुद्धिश्च हीयते पुंसां नीचैः सह समागमात्।  
मध्यमैर्मध्यतां याति श्रेष्ठतां याति चोत्तमैः ॥ ३० ॥

अनीचैर्नाप्यविषयैर्नाधर्मिष्ठैर्विशेषतः ।  
ये गुणाः कीर्तिता लोके धर्मकामार्थसम्भवाः।  
लोकाचारेषु सम्भूता वेदोक्ताः शिष्टसम्मताः ॥ ३१ ॥

ते युष्मासु समस्ताश्च व्यस्ताश्चैवेह सद्‌गुणाः।  
इच्छामो गुणवन्मध्ये वस्तुं श्रेयोऽभिकाङ्क्षिणः ॥ ३२ ॥

धन्या वयं यदस्माकं स्नेहकारुण्ययन्त्रिताः।  
असतोऽपि गुणानाहुर्ब्राह्मणप्रमुखाः प्रजाः ॥ ३३ ॥

तदहं भ्रातृसहितः सर्वान् विज्ञापयामि वः।  
नान्यथा तद्धि कर्तव्यमस्मत्स्नेहानुकम्पया ॥ ३४ ॥

भीष्मः पितामहो राजा विदुरो जननी च मे।  
सुहृज्जनश्च प्रायो मे नगरे नागसाह्वये ॥ ३५ ॥

ते त्वस्मद्धितकामार्थं पालनीयाः प्रयत्नतः।  
युष्माभिः सहिताः सर्वे शोकसंतापविह्वलाः ॥ ३६ ॥

निवर्ततागता दूरं समागमनशापिताः ।  
स्वजने न्यासभूते मे कार्या स्नेहान्विता मतिः ॥ ३७ ॥

एतद्धि मम कार्याणां परमं हृदि संस्थितम्।  
कृता तेन तु तुष्टिर्मे सत्कारश्च भविष्यति ॥ ३८ ॥

तथानुमन्त्रितास्तेन धर्मराजेन ताः प्रजाः।  
चक्रुरार्तस्वरं घोरं हा राजन्निति संहताः ॥ ३९ ॥

गुणान् पार्थस्य संस्मृत्य दुःखार्ताः परमातुराः।  
अकामाः संन्यवर्तन्त समागम्याथ पाण्डवान् ॥ ४० ॥

निवृत्तेषु तु पौरेषु रथानास्थाय पाण्डवाः।  
आजग्मुर्जाह्नवीतीरे प्रमाणाख्यं महावटम् ॥ ४१ ॥

ते तं दिवसशेषेण वटं गत्वा तु पाण्डवाः।  
ऊषुस्तां रजनीं वीराः संस्पृश्य सलिलं शुचि ॥ ४२ ॥

उदकेनैव तां रात्रिमूषुस्ते दुःखकर्षिताः।  
अनुजग्मुश्च तत्रैतान् स्नेहात्‌ केचिद् द्विजातयः ॥ ४३ ॥

साग्नयोऽनग्नयश्चैव सशिष्यगणबान्धवाः ।  
स तैः परिवृतो राजा शुशुभे ब्रह्मवादिभिः ॥ ४४ ॥

तेषां प्रादुष्कृताग्नीनां मुहुर्ते रम्यदारुणे।  
ब्रह्मघोषपुरस्कारः संजल्पः समजायत ॥ ४५ ॥

राजानं तु कुरुश्रेष्ठं ते हंसमधुरस्वराः।  
आश्वासयन्तो विप्राग्र्याः क्षपां सर्वां व्यनोदयन् ॥ ४६ ॥