+++
title_full = "276 देवताओंका ब्रह्माजीके पास जाकर रावणके अत्याचारसे बचानेके लिये प्रार्थना करना तथा ब्रह्माजीकी आज्ञासे देवताओंका रीछ और वानरयोनिमें संतान उत्पन्न करना एवं दुन्दुभी गन्धर्वीका मन्थरा बनकर आना"
title = "२७६ वानराद्युत्पत्तौ"

+++


ततो ब्रह्मर्षयः सर्वे सिद्धा देवर्षयस्तथा।  
हव्यवाहं पुरस्कृत्य ब्रह्माणं शरणं गताः ॥ १ ॥

योऽसौ विश्रवसः पुत्रो दशग्रीवो महाबलः।  
अवध्यो वरदानेन कृतो भगवता पुरा ॥ २ ॥  
स बाधते प्रजाः सर्वा विप्रकारैर्महाबलः।  
ततो नस्त्रातु भगवन् नान्यस्त्राता हि विद्यते ॥ ३ ॥

न स देवासुरैः शक्यो युद्धे जेतुं विभावसो।  
विहितं तत्र यत् कार्यमभितस्तस्य निग्रहः ॥ ४ ॥

तदर्थमवतीर्णोऽसौ मन्नियोगाच्चतुर्भुजः ।  
विष्णुः प्रहरतां श्रेष्ठः स तत् कर्म करिष्यति ॥ ५ ॥

पितामहस्ततस्तेषां संनिधौ शक्रमब्रवीत् ।  
सर्वैर्देवगणैः सार्धं सम्भव त्वं महीतले ॥ ६ ॥

विष्णोः सहायानृक्षीषु वानरीषु च सर्वशः।  
जनयध्वं सुतान् वीरान् कामरूपबलान्वितान् ॥ ७ ॥

ततो भागानुभागेन देवगन्धर्वपन्नगाः ।  
अवतर्तुं महीं सर्वे मन्त्रयामासुरञ्जसा ॥ ८ ॥

तेषां समक्षं गन्धर्वीं दुन्दुभीं नाम नामतः।  
शशास वरदो देवो गच्छ कार्यार्थसिद्धये ॥ ९ ॥

पितामहवचः श्रुत्वा गन्धर्वी दुन्दुभी ततः।  
मन्थरा मानुषे लोके कुब्जा समभवत् तदा ॥ १० ॥

शक्रप्रभृतयश्चैव सर्वे ते सुरसत्तमाः।  
वानरर्क्षवरस्त्रीषु जनयामासुरात्मजान् ॥ ११ ॥  
तेऽन्ववर्तन् पितॄन् सर्वे यशसा च बलेन च।  
भेत्तारो गिरिशृङ्गाणां शालतालशिलायुधाः ॥ १२ ॥

वज्रसंहननाः सर्वे सर्वे चौघबलास्तथा।  
कामवीर्यबलाश्चैव सर्वे युद्धविशारदाः ॥ १३ ॥

नागायुतसमप्राणा वायुवेगसमा जवे ।  
यत्रेच्छकनिवासाश्च केचिदत्र वनौकसः ॥ १४ ॥

एवं विधाय तत् सर्वं भगवाल्ँलोकभावनः।  
मन्थरां बोधयामास यद् यत् कार्यं यथा यथा ॥ १५ ॥

सा तद्वचः समाज्ञाय तथा चक्रे मनोजवा।  
इतश्चेतश्च गच्छन्ती वैरसन्धुक्षणे रता ॥ १६ ॥