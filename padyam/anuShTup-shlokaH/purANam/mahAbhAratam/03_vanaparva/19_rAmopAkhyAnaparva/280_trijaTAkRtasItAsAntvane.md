+++
title_full = "280 राम और सुग्रीवकी मित्रता, वाली और सुग्रीवका युद्ध, श्रीरामके द्वारा वालीका वध तथा लंकाकी अशोकवाटिकामें राक्षसियोंद्वारा डरायी हुई सीताको त्रिजटाका आश्वासन"
title = "२८० त्रिजटाकृतसीतासान्त्वने"

+++


ततोऽविदूरे नलिनीं प्रभूतकमलोत्पलाम् ।  
सीताहरणदुःखार्तः पम्पां रामः समासदत् ॥ १ ॥

मारुतेन सुशीतेन सुखेनामृतगन्धिना ।  
सेव्यमानो वने तस्मिन् जगाम मनसा प्रियाम् ॥ २ ॥

विललाप स राजेन्द्रस्तत्र कान्तामनुस्मरन्।  
कामबाणाभिसंतप्तः सौमित्रिस्तमथाब्रवीत् ॥ ३ ॥

न त्वामेवंविधो भावः स्प्रष्टुमर्हति मानद।  
आत्मवन्तमिव व्याधिः पुरुषं वृद्धशीलिनम् ॥ ४ ॥

प्रवृत्तिरुपलब्धा ते वैदेह्या रावणस्य च।  
तां त्वं पुरुषकारेण बुद्ध्या चैवोपपादय ॥ ५ ॥

अभिगच्छाव सुग्रीवं शैलस्थं हरिपुङ्गवम्।  
मयि शिष्ये च भृत्ये च सहाये च समाश्वस॥६॥

एवं बहुविधैर्वाक्यैर्लक्ष्मणेन स राघवः।  
उक्तः प्रकृतिमापेदे कार्ये चानन्तरोऽभवत् ॥ ७ ॥

निषेव्य वारि पम्पायास्तर्पयित्वा पितॄनपि।  
प्रतस्थतुरुभौ वीरौ भ्रातरौ रामलक्ष्मणौ ॥ ८ ॥

तावृष्यमूकमभ्येत्य बहुमूलफलद्रुमम् ।  
गिर्यग्रे वानरान् पञ्च वीरौ ददृशतुस्तदा ॥ ९ ॥

सुग्रीवः प्रेषयामास सचिवं वानरं तयोः।  
बुद्धिमन्तं हनूमन्तं हिमवन्तमिव स्थितम् ॥ १० ॥

तेन सम्भाष्य पूर्वं तौ सुग्रीवमभिजग्मतुः।  
सख्यं वानरराजेन चक्रे रामस्तदा नृप ॥ ११ ॥

तद् वासो दर्शयामासुस्तस्य कार्ये निवेदिते।  
वानराणां तु यत् सीता ह्रियमाणा व्यपासृजत् ॥ १२ ॥

तत् प्रत्ययकरं लब्ध्वा सुग्रीवं प्लवगाधिपम्।  
पृथिव्यां वानरैश्वर्ये स्वयं रामोऽभ्यषेचयत् ॥ १३ ॥

प्रतिजज्ञे च काकुत्स्थः समरे वालिनो वधम्।  
सुग्रीवश्चापि वैदेह्याः पुनरानयनं नृप ॥ १४ ॥

इत्युक्त्वा समयं कृत्वा विश्वास्य च परस्परम्।  
अभ्येत्य सर्वे किष्किन्धां तस्थुर्युद्धाभिकाङ्‌क्षिणः ॥ १५ ॥

सुग्रीवः प्राप्य किष्किन्धां ननादौघनिभस्वनः।  
नास्य तन्ममृषे वाली तारा तं प्रत्यषेधयत् ॥ १६ ॥

यथा नदति सुग्रीवो बलवानेष वानरः।  
मन्ये चाश्रयवान् प्राप्तो न त्वं निष्क्रान्तुमर्हसि ॥ १७ ॥

हेममाली ततो वाली तारां ताराधिपाननाम्।  
प्रोवाच वचनं वाग्मी तां वानरपतिः पतिः ॥ १८ ॥

सर्वभूतरुतज्ञा त्वं पश्य बुद्ध्या समन्विता।  
केन चाश्रयवान् प्राप्तो ममैष भ्रातृगन्धिकः ॥ १९ ॥

चिन्तयित्वा मुहूर्तं तु तारा ताराधिपप्रभा।  
पतिमित्यब्रवीत् प्राज्ञा शृणु सर्वं कपीश्वर ॥ २० ॥

हृतदारो महासत्त्वो रामो दशरथात्मजः।  
तुल्यारिमित्रतां प्राप्तः सुग्रीवेण धनुर्धरः ॥ २१ ॥

भ्राता चास्य महाबाहुः सौमित्रिरपराजितः।  
लक्ष्मणो नाम मेधावी स्थितः कार्यार्थसिद्धये ॥ २२ ॥

मैन्दश्च द्विविदश्चापि हनूमांश्चानिलात्मजः ।  
जाम्बवानृक्षराजश्च सुग्रीवसचिवाः स्थिताः ॥ २३ ॥

सर्व एते महात्मानो बुद्धिमन्तो महाबलाः।  
अलं तव विनाशाय रामवीर्यबलाश्रयात् ॥ २४ ॥

तस्यास्तदाक्षिप्य वचो हितमुक्तं कपीश्वरः।  
पर्यशङ्कत तामीर्षुः सुग्रीवगतमानसाम् ॥ २५ ॥

तारां परुषमुक्त्वा तु निर्जगाम गुहामुखात्।  
स्थितं माल्यवतोऽभ्याशे सुग्रीवं सोऽभ्यभाषत ॥ २६ ॥

असकृत् त्वं मया पूर्वं निर्जितो जीवितप्रियः।  
मुक्तो ज्ञातिरिति ज्ञात्वा का त्वरा मरणे पुनः ॥ २७ ॥

इत्युक्तः प्राह सुग्रीवो भ्रातरं हेतुमद् वचः।  
प्राप्तकालममित्रघ्नो रामं सम्बोधयन्निव ॥ २८ ॥

हृतराज्यस्य मे राजन् हृतदारस्य च त्वया।  
किं मे जीवितसामर्थ्यमिति विद्धि समागतम् ॥ २९ ॥

एवमुक्त्वा बहुविधं ततस्तौ संनिपेततुः।  
समरे वालिसुग्रीवौ शालतालशिलायुधौ ॥ ३० ॥

उभौ जघ्नतुरन्योन्यमुभौ भूमौ निपेततुः।  
उभौ ववल्गतुश्चित्रं मुष्टिभिश्च निजघ्नतुः ॥ ३१ ॥

उभौ रुधिरसंसिक्तौ नखदन्तपरिक्षतौ ।  
शुशुभाते तदा वीरौ पुष्पिताविव किंशुकौ ॥ ३२ ॥

न विशेषस्तयोर्युद्धे यदा कश्चन दृश्यते।  
सुग्रीवस्य तदा मालां हनुमान् कण्ठ आसजत् ॥ ३३ ॥

स मालया तदा वीरः शुशुभे कण्ठसक्तया।  
श्रीमानिव महाशैलो मलयो मेघमालया ॥ ३४ ॥

कृतचिह्नं तु सुग्रीवं रामो दृष्ट्‌वा महाधनुः।  
विचकर्ष धनुः श्रेष्ठं वालिमुद्दिश्य लक्ष्यवत् ॥ ३५ ॥  
विस्फारस्तस्य धनुषो यन्त्रस्येव तदा बभौ।  
वितत्रास तदा वाली शरेणाभिहतोरसि ॥ ३६ ॥

स भिन्नहृदयो वाली वक्राच्छोणितमुद्वमन्।  
ददर्शावस्थितं रामं ततः सौमित्रिणा सह ॥ ३७ ॥

गर्हयित्वा स काकुत्स्थं पपात भुवि मूर्च्छितः।  
तारा ददर्श तं भूमौ तारापतिसमौजसम् ॥ ३८ ॥

हते वालिनि सुग्रीवः किष्किन्धां प्रत्यपद्यत।  
तां च तारापतिमुखीं तारां निपतितेश्वराम् ॥ ३९ ॥

रामस्तु चतुरो मासान् पृष्ठे माल्यवतः शुभे।  
निवासमकरोद् धीमान् सुग्रीवेणाभ्युपस्थितः ॥ ४० ॥

रावणोऽपि पुरीं गत्वा लङ्कां कामबलात्कृतः।  
सीतां निवेशयामास भवने नन्दनोपमे ॥ ४१ ॥  
अशोकवनिकाभ्याशे तापसाश्रमसंनिभे ।  
भर्तृस्मरणतन्वङ्गी तापसीवेषधारिणी ॥ ४२ ॥

उपवासतपःशीला तत्रास पृथुलेक्षणा ।  
उवास दुःखवसतिं फलमूलकृताशना ॥ ४३ ॥

दिदेश राक्षसीस्तत्र रक्षणे राक्षसाधिपः।  
प्रासासिशूलपरशुमुद्‌गरालातधारिणीः ॥ ४४ ॥

द्व्यक्षीं त्र्यक्षीं ललाटाक्षीं दीर्घजिह्वामजिह्विकाम्।  
त्रिस्तनीमेकपादां च त्रिजटामेकलोचनाम् ॥ ४५ ॥

एताश्चान्याश्च दीप्ताक्ष्यः करभोत्कटमूर्द्धजाः ।  
परिवार्यासते सीतां दिवारात्रमतन्द्रिताः ॥ ४६ ॥

तास्तु तामायतापाङ्गीं पिशाच्यो दारुणस्वराः।  
तर्जयन्ति सदा रौद्राः परुषव्यञ्जनस्वराः ॥ ४७ ॥

खादाम पाटयामैनां तिलशः प्रविभज्य ताम्।  
येयं भर्तारमस्माकमवमन्येह जीवति ॥ ४८ ॥

इत्येवं परिभर्त्सन्तीस्त्रास्यमाना पुनः पुनः।  
भर्तृशोकसमाविष्टा निःश्वस्येदमुवाच ताः ॥ ४९ ॥

आर्याः खादत मां शीघ्रं न मे लोभोऽस्ति जीविते।  
विना तं पुण्डरीकाक्षं नीलकुञ्चितमूर्धजम् ॥ ५० ॥  
अप्येवाहं निराहारा जीवितप्रियवर्जिता ।  
शोषयिष्यामि गात्राणि व्याली तालगता यथा ॥ ५१ ॥  
न त्वन्यमभिगच्छेयं पुमांसं राघवादृते।  
इति जानीत सत्यं मे क्रियतां यदनन्तरम् ॥ ५२ ॥

तस्यास्तद् वचनं श्रुत्वा राक्षस्यस्ताः खरस्वनाः।  
आख्यातुं राक्षसेन्द्राय जग्मुस्तत् सर्वमादृताः ॥ ५३ ॥

गतासु तासु सर्वासु त्रिजटा नाम राक्षसी।  
सान्त्वयामास वैदेहीं धर्मज्ञा प्रियवादिनी ॥ ५४ ॥

सीते वक्ष्यामि ते किंचिद् विश्वासं कुरु मे सखि।  
भयं त्वं त्यज वामोरु शृणु चेदं वचो मम॥५५॥

अविन्ध्यो नाम मेधावी वृद्धो राक्षसपुङ्गवः।  
स रामस्य हितान्वेषी त्वदर्थे हि स मावदत् ॥ ५६ ॥

सीता मद्वचनाद् वाच्या समाश्वास्य प्रसाद्य च।  
भर्ता ते कुशली रामो लक्ष्मणानुगतो बली ॥ ५७ ॥  
सख्यं वानरराजेन शक्रप्रतिमतेजसा ।  
कृतवान् राघवः श्रीमांस्त्वदर्थे च समुद्यतः ॥ ५८ ॥  
मा च तेऽस्तु भयं भीरु रावणाल्लोकगर्हितात्।  
नलकूबरशापेन रक्षिता ह्यसि नन्दिनि ॥ ५९ ॥  
शप्तो ह्येष पुरा पापो वधूं रम्भां परामृशन्।  
न शक्नोत्यवशां नारीमुपैतुमजितेन्द्रियः ॥ ६० ॥  
क्षिप्रमेष्यति ते भर्ता सुग्रीवेणाभिरक्षितः।  
सौमित्रिसहितो धीमांस्त्वां चेतो मोक्षयिष्यति ॥ ६१ ॥

स्वप्ना हि सुमहाघोरा दृष्टा मेऽनिष्टदर्शनाः।  
विनाशायास्य दुर्बुद्धेः पौलस्त्यकुलघातिनः ॥ ६२ ॥

दारुणो ह्येष दुष्टात्मा क्षुद्रकर्मा निशाचरः।  
स्वभावाच्छीलदोषेण सर्वेषां भयवर्धनः ॥ ६३ ॥

स्पर्धते सर्वदेवैर्यः कालोपहतचेतनः ।  
मया विनाशलिङ्गानि स्वप्ने दृष्टानि तस्य वै ॥ ६४ ॥

तैलाभिषिक्तो विकचो मज्जन् पङ्के दशाननः।  
असकृत् खरयुक्ते तु रथे नृत्यन्निव स्थितः ॥ ६५ ॥

कुम्भकर्णादयश्चेमे नग्नाः पतितमूर्धजाः ।  
गच्छन्ति दक्षिणामाशां रक्तमाल्यानुलेपनाः ॥ ६६ ॥

श्वेतातपत्रः सोष्णीषः शुक्लमाल्यानुलेपनः ।  
श्वेतपर्वतमारूढ एक एव विभीषणः ॥ ६७ ॥

सचिवाश्चास्य चत्वारः शुक्लमाल्यानुलेपनाः ।  
श्वेतपर्वतमारूढा मोक्ष्यन्तेऽस्मान्महाभयात् ॥ ६८ ॥

रामस्यास्त्रेण पृथिवी परिक्षिप्ता ससागरा।  
यशसा पृथिवीं कृत्स्नां पूरयिष्यति ते पतिः ॥ ६९ ॥

अस्थिसंचयमारूढो भुञ्जानो मधुपायसम् ।  
लक्ष्मणश्च मया दृष्टो दिधक्षुः सर्वतो दिशम् ॥ ७० ॥

रुदती रुधिरार्द्राङ्गी व्याघ्रेण परिरक्षिता।  
असकृत् त्वं मया दृष्टा गच्छन्ती दिशमुत्तराम् ॥ ७१ ॥

हर्षमेष्यसि वैदेहि क्षिप्रं भर्त्रा समन्विता।  
राघवेण सह भ्रात्रा सीते त्वमचिरादिव ॥ ७२ ॥

इत्येतन्मृगशावाक्षी तच्छ्रुत्वा त्रिजटावचः ।  
बभूवाशावती बाला पुनर्भर्तृसमागमे ॥ ७३ ॥

यावदभ्यागता रौद्राः पिशाच्यस्ताः सुदारुणाः।  
ददृशुस्तां त्रिजटया सहासीनां यथा पुरा ॥ ७४ ॥