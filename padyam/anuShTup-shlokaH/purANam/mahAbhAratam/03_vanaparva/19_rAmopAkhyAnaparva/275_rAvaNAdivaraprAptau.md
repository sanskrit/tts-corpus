+++
title_full = "275 रावण, कुम्भकर्ण, विभीषण, खर और शूर्पणखाकी उत्पत्ति, तपस्या और वर-प्राप्ति तथा कुबेरका रावणको शाप देना"
title = "२७५ रावणादिवरप्राप्तौ"

+++


पुलस्त्यस्य तु यः क्रोधादर्धदेहोऽभवन्मुनिः।  
विश्रवा नाम सक्रोधः स वैश्रवणमैक्षत ॥ १ ॥

बुबुधे तं तु सक्रोधं पितरं राक्षसेश्वरः।  
कुबेरस्तत्प्रसादार्थं यतते स्म सदा नृप ॥ २ ॥

स राजराजो लङ्कायां न्यवसन्नरवाहनः।  
राक्षसीः प्रददौ तिस्रः पितुर्वै परिचारिकाः ॥ ३ ॥

ताः सदा तं महात्मानं संतोषयितुमुद्यताः।  
ऋषिं भरतशार्दूल नृत्यगीतविशारदाः ॥ ४ ॥

पुष्पोत्कटा च राका च मालिनी च विशाम्पते।  
अन्योन्यस्पर्धया राजन् श्रेयस्कामाः सुमध्यमाः ॥ ५ ॥

स तासां भगवांस्तुष्टो महात्मा प्रददौ वरान्।  
लोकपालोपमान् पुत्रानेकैकस्या यथेप्सितान् ॥ ६ ॥

पुष्पोत्कटायां जज्ञाते द्वौ पुत्रौ राक्षसेश्वरौ।  
कुम्भकर्णदशग्रीवौ बलेनाप्रतिमौ भुवि ॥ ७ ॥

मालिनी जनयामास पुत्रमेकं विभीषणम्।  
राकायां मिथुनं जज्ञे खरः शूर्पणखा तथा ॥ ८ ॥

विभीषणस्तु रूपेण सर्वेभ्योऽभ्यधिकोऽभवत् ।  
स बभूव महाभागो धर्मगोप्ता क्रियारतिः ॥ ९ ॥

दशग्रीवस्तु सर्वेषां श्रेष्ठो राक्षसपुङ्गवः।  
महोत्साहो महावीर्यो महासत्त्वपराक्रमः ॥ १० ॥

कुम्भकर्णो बलेनासीत् सर्वेभ्योऽभ्यधिको युधि।  
मायावी रणशौण्डश्च रौद्रश्च रजनीचरः ॥ ११ ॥

खरो धनुषि विक्रान्तो ब्रह्मद्विट् पिशिताशनः।  
सिद्धविघ्नकरी चापि रौद्री शूर्पणखा तथा ॥ १२ ॥

सर्वे वेदविदः शूराः सर्वे सुचरितव्रताः।  
ऊषुः पित्रा सह रता गन्धमादनपर्वते ॥ १३ ॥

ततो वैश्रवणं तत्र ददृशुर्नरवाहनम्।  
पित्रा सार्धं समासीनमृद्ध्या परमया युतम् ॥ १४ ॥

जातामर्षास्ततस्ते तु तपसे धृतनिश्चयाः।  
ब्रह्माणं तोषयामासुर्घोरेण तपसा तदा ॥ १५ ॥

अतिष्ठदेकपादेन सहस्रं परिवत्सरान् ।  
वायुभक्षो दशग्रीवः पञ्चाग्निः सुसमाहितः ॥ १६ ॥

अधःशायी कुम्भकर्णो यताहारो यतव्रतः।  
विभीषणः शीर्णपर्णमेकमभ्यवहारयन् ॥ १७ ॥

उपवासरतिर्धीमान् सदा जप्यपरायणः ।  
तमेव कालमातिष्ठत् तीव्रं तप उदारधीः ॥ १८ ॥

खरः शूर्पणखा चैव तेषां वै तप्यतां तपः।  
परिचर्यां च रक्षां च चक्रतुर्हृष्टमानसौ ॥ १९ ॥

पूर्णे वर्षसहस्रे तु शिरश्छित्त्वा दशाननः।  
जुहोत्यग्नौ दुराधर्षस्तेनातुष्यज्जगत्प्रभुः ॥ २० ॥

ततो ब्रह्मा स्वयं गत्वा तपसस्तान् न्यवारयत्।  
प्रलोभ्य वरदानेन सर्वानेव पृथक् पृथक् ॥ २१ ॥

प्रीतोऽस्मि वो निवर्तध्वं वरान् वृणुत पुत्रकाः।  
यद् यदिष्टमृते त्वेकममरत्वं तथास्तु तत् ॥ २२ ॥

यद् यदग्नौ हुतं सर्वं शिरस्ते महदीप्सया।  
तथैव तानि ते देहे भविष्यन्ति यथेप्सया ॥ २३ ॥

वैरूप्यं च न ते देहे कामरूपधरस्तथा।  
भविष्यसि रणेऽरीणां विजेता न च संशयः ॥ २४ ॥

‌गन्धर्वदेवासुरतो यक्षराक्षसतस्तथा ।  
सर्पकिन्नरभूतेभ्यो न मे भूयात् पराभवः ॥ २५ ॥

य एते कीर्तिताः सर्वे न तेभ्योऽस्ति भयं तव।  
ऋते मनुष्याद् भद्रं ते तथा तद् विहितं मया॥२६॥

एवमुक्तो दशग्रीवस्तुष्टः समभवत् तदा।  
अवमेने हि दुर्बुद्धिर्मनुष्यान् पुरुषादकः ॥ २७ ॥

कुम्भकर्णमथोवाच तथैव प्रपितामहः ।  
स वव्रे महतीं निद्रां तमसा ग्रस्तचेतनः ॥ २८ ॥

तथा भविष्यतीत्युक्त्वा विभीषणमुवाच ह।  
वरं वृष्णीष्व पुत्र त्वं प्रीतोऽस्मीति पुनः पुनः ॥ २९ ॥

परमापद्‌गतस्यापि नाधर्मे मे मतिर्भवेत्।  
अशिक्षितं च भगवन् ब्रह्मास्त्रं प्रतिभातु मे ॥ ३० ॥

यस्माद् राक्षसयोनौ ते जातस्यामित्रकर्शन।  
नाधर्मे धीयते बुद्धिरमरत्वं ददानि ते ॥ ३१ ॥

राक्षसस्तु वरं लब्ध्वा दशग्रीवो विशाम्पते।  
लङ्कायाश्च्यावयामास युधि जित्वा धनेश्वरम् ॥ ३२ ॥

हित्वा स भगवाल्ँलङ्कामाविशद् गन्धमादनम्।  
गन्धर्वयक्षानुगतो रक्षःकिम्पुरुषैः सह ॥ ३३ ॥

विमानं पुष्पकं तस्य जहाराक्रम्य रावणः।  
शशाप तं वैश्रवणो न त्वामेतद् वहिष्यति ॥ ३४ ॥  
यस्तु त्वां समरे हन्ता तमेवैतद् वहिष्यति।  
अवमन्य गुरुं मां च क्षिप्रं त्वं न भविष्यसि॥३५॥

विभीषणस्तु धर्मात्मा सतां मार्गमनुस्मरन्।  
अन्वगच्छन्महाराज श्रिया परमया युतः ॥ ३६ ॥

तस्मै स भगवांस्तुष्टो भ्राता भ्रात्रे धनेश्वरः।  
सैनापत्यं ददौ धीमान् यक्षराक्षससेनयोः ॥ ३७ ॥

राक्षसाः पुरुषादाश्च पिशाचाश्च महाबलाः।  
सर्वे समेत्य राजानमभ्यषिञ्चन् दशाननम् ॥ ३८ ॥

दशग्रीवश्च दैत्यानां देवानां च बलोत्कटः।  
आक्रम्य रत्नान्यहरत् कामरूपी विहङ्गमः ॥ ३९ ॥

रावयामास लोकान् यत् तस्माद्‌रावण उच्यते।  
दशग्रीवः कामबलो देवानां भयमादधत् ॥ ४० ॥