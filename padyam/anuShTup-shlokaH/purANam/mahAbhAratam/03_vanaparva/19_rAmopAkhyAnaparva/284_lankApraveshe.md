+++
title_full = "284 अंगदका रावणके पास जाकर रामका संदेश सुनाकर लौटना तथा राक्षसों और वानरोंका घोर संग्राम"
title = "२८४ लङ्काप्रवेशे"

+++


प्रभूतान्नोदके तस्मिन् बहुमूलफले वने।  
सेनां निवेश्य काकुत्स्थो विधिवत् पर्यरक्षत ॥ १ ॥

रावणः संविधं चक्रे लङ्कायां शास्त्रनिर्मिताम्।  
प्रकृत्यैव दुराधर्षा दृढप्राकारतोरणा ॥ २ ॥

अगाधतोयाः परिखा मीननक्रसमाकुलाः ।  
बभूवुः सप्त दुर्धर्षाः खादिरैः शङ्कुभिश्चिताः ॥ ३ ॥

कपाटयन्त्रदुर्धर्षा बभूवुः सहुडोपलाः ।  
साशीविषघटायोधाः ससर्जरसपांसवः ॥ ४ ॥

मुसलालातनाराचतोमरासिपरश्वधैः ।  
अन्विताश्च शतघ्नीभिः समधूच्छिष्टमुद्‌गराः ॥ ५ ॥

पुरद्वारेषु सर्वेषु गुल्माः स्थावरजङ्गमाः।  
बभूवुः पत्तिबहुलाः प्रभूतगजवाजिनः ॥ ६ ॥

अङ्गदस्त्वथ लङ्काया द्वारदेशमुपागतः ।  
विदितो राक्षसेन्द्रस्य प्रविवेश गतव्यथः ॥ ७ ॥  
मध्ये राक्षसकोटीनां बह्वीनां सुमहाबलः।  
शुशुभे मेघमालाभिरादित्य इव संवृतः ॥ ८ ॥

स समासाद्य पौलस्त्यममात्यैरभिसंवृतम् ।  
रामसंदेशमामन्त्र्य वाग्मी वक्तुं प्रचक्रमे ॥ ९ ॥

आह त्वां राघवो राजन् कोसलेन्द्रो महायशाः।  
प्राप्तकालमिदं वाक्यं तदादत्स्व कुरुष्व च ॥ १० ॥

अकृतात्मानमासाद्य राजानमनये रतम् ।  
विनश्यन्त्यनयाविष्टा देशाश्च नगराणि च ॥ ११ ॥

त्वयैकेनापराद्धं मे सीतामाहरता बलात्।  
वधायानपराद्धानामन्येषां तद् भविष्यति ॥ १२ ॥

ये त्वया बलदर्पाभ्यामविष्टेन वनेचराः।  
ऋषयो हिंसिताः पूर्वं देवाश्चाप्यवमानिताः ॥ १३ ॥  
राजर्षयश्च निहता रुदत्यश्च हृताः स्त्रियः।  
तदिदं समनुप्राप्तं फलं तस्यानयस्य ते ॥ १४ ॥

हन्तास्मि त्वां सहामात्यैर्युध्यस्व पुरुषो भव।  
पश्य मे धनुषो वीर्यं मानुषस्य निशाचर ॥ १५ ॥

मुच्यतां जानकी सीता न मे मोक्ष्यसि कर्हिचित्।  
अराक्षसमिमं लोकं कर्तास्मि निशितैः शरैः ॥ १६ ॥

इति तस्य ब्रुवाणस्य दूतस्य परुषं वचः।  
श्रुत्वा न ममृषे राजा रावणः क्रोधमूर्च्छितः ॥ १७ ॥

इङ्गितज्ञास्ततो भर्तुश्चत्वारो रजनीचराः ।  
चतुर्ष्वङ्गेषु जगृहुः शार्दूलमिव पक्षिणः ॥ १८ ॥

तांस्तथाङ्गेषु संसक्तानङ्गदो रजनीचरान् ।  
आदायैव खमुत्पत्य प्रासादतलमाविशत् ॥ १९ ॥

वेगेनोत्पततस्तस्य पेतुस्ते रजनीचराः ।  
भुवि सम्भिन्नहृदयाः प्रहारवरपीडिताः ॥ २० ॥

संसक्तो हर्म्यशिखरात् तस्मात् पुनरवापतत्।  
लङ्घयित्वा पुरीं लङ्कां सुवेलस्य समीपतः ॥ २१ ॥

कोसलेन्द्रमथागम्य सर्वमावेद्य वानरः ।  
विशश्राम स तेजस्वी राघवेणाभिनन्दितः ॥ २२ ॥

ततः सर्वाभिसारेण हरीणां वातरंहसाम्।  
भेदयामास लङ्कायाः प्राकारं रघुनन्दनः ॥ २३ ॥

विभीषणर्क्षाधिपती पुरस्कृत्याथ लक्ष्मणः ।  
दक्षिणं नगरद्वारमवामृद्‌नाद् दुरासदम् ॥ २४ ॥

करभारुणपाण्डूनां हरीणां युद्धशालिनाम् ।  
कोटीशतसहस्रेण लङ्कामभ्यपपत् तदा ॥ २५ ॥

प्रलम्बबाहूरुकरजङ्घान्तरविलम्बिनाम् ।  
ऋक्षाणां धूम्रवर्णानां तिस्रः कोट्यो व्यवस्थिताः ॥ २६ ॥

उत्पतद्‌भिः पतद्‌भिश्च निपतद्‌भिश्च वानरैः।  
नादृश्यत तदा सूर्यो रजसा नाशितप्रभः ॥ २७ ॥

शालिप्रसूनसदृशैः शिरीषकुसुमप्रभैः ।  
तरुणादित्यसदृशैः शणगौरैश्च वानरैः ॥ २८ ॥  
प्राकारं ददृशुस्ते तु समन्तात् कपिलीकृतम्।  
राक्षसा विस्मिता राजन् सस्त्रीवृद्धाः समन्ततः ॥ २९ ॥

बिभिदुस्ते मणिस्तम्भान् कर्णाट्टशिखराणि च।  
भग्नोन्मथितशृङ्गाणि यन्त्राणि च विचिक्षिपुः ॥ ३० ॥

परिगृह्य शतघ्नीश्च सचक्राः सहुडोपलाः।  
चिक्षिपुर्भुजवेगेन लङ्कामध्ये महास्वनाः ॥ ३१ ॥

प्राकारस्थाश्च ये केचिन्निशाचरगणास्तथा ।  
प्रदुद्रुवुस्ते शतशः कपिभिः समभिद्रुताः ॥ ३२ ॥

ततस्तु राजवचनाद् राक्षसाः कामरूपिणः।  
निर्ययुर्विकृताकाराः सहस्रशतसङ्घशः ॥ ३३ ॥

शस्त्रवर्षाणि वर्षन्तो द्रावयित्वा वनौकसः।  
प्राकारं शोभयन्तस्ते परं विक्रममास्थिताः ॥ ३४ ॥

स माषराशिसदृशैर्बभूव क्षणदाचरैः ।  
कृतो निर्वानरो भूयः प्राकारो भीमदर्शनैः ॥ ३५ ॥

पेतुः शूलविभिन्नाङ्गा बहवो वानरर्षभाः।  
स्तम्भतोरणभग्नाश्च पेतुस्तत्र निशाचराः ॥ ३६ ॥

केशाकेश्यभवद् युद्धं रक्षसां वानरैः सह।  
नखैर्दन्तश्च वीराणां खादतां वै परस्परम् ॥ ३७ ॥

निष्टनन्तो ह्युभयतस्तत्र वानरराक्षसाः ।  
हता निपतिता भूमौ न मुञ्चन्ति परस्परम् ॥ ३८ ॥

रामस्तु शरजालानि ववर्ष जलदो यथा।  
तानि लङ्कां समासाद्य जघ्नुस्तान् रजनीचरान् ॥ ३९ ॥

सौमित्रिरपि नाराचैर्दृढधन्वा जितक्लमः ।  
आदिश्यादिश्य दुर्गस्थान् पातयामास राक्षसान् ॥ ४० ॥

ततः प्रत्यवहारोऽभूत् सैन्यानां राघवाज्ञया।  
कृते विमर्दे लङ्कायां लब्धलक्ष्यो जयोत्तरः ॥ ४१ ॥