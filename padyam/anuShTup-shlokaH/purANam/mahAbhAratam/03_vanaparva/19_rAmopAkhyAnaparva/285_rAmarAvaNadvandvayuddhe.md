+++
title_full = "285 श्रीराम और रावणकी सेनाओंका द्वन्द्वयुद्ध"
title = "२८५ रामरावणद्वन्द्वयुद्धे"

+++


ततो निविशमानांस्तान् सैनिकान् रावणानुगाः।  
अभिजग्मुर्गणानेके पिशाचक्षुद्ररक्षसाम् ॥ १ ॥  
पर्वणः पतनो जम्भः खरः क्रोधवशो हरिः।  
प्ररुजश्चारुजश्चैव प्रघसश्चैवमादयः ॥ २ ॥

ततोऽभिपततां तेषामदृश्यानां दुरात्मनाम् ।  
अन्तर्धानवधं तज्ज्ञश्चकार स विभीषणः ॥ ३ ॥

ते दृश्यमाना हरिभिर्बलिभिर्दूरपातिभिः ।  
निहताः सर्वशो राजन् महीं जग्मुर्गतासवः ॥ ४ ॥

अमृष्यमाणः सबलो रावणो निर्ययावथ।  
राक्षसानां बलैर्घोरैः पिशाचानां च संवृतः ॥ ५ ॥

युद्धशास्त्रविधानज्ञ उशना इव चापरः।  
व्यूह्य चौशनसं व्यूहं हरीनभ्यवहारयत् ॥ ६ ॥

राघवस्तु विनिर्यान्तं व्यूढानीकं दशाननम्।  
बार्हस्पत्यं विधिं कृत्वा प्रत्यव्यूहन्निशाचरम् ॥ ७ ॥

समेत्य युयुधे तत्र ततो रामेण रावणः।  
युयुधे लक्ष्मणश्चापि तथैवेन्द्रजिता सह ॥ ८ ॥

विरूपाक्षेण सुग्रीवस्तारेण च निखर्वटः।  
तुण्डेन च नलस्तत्र पटुशः पनसेन च ॥ ९ ॥

विषह्यं यं हि यो मेने स स तेन समेयिवान्।  
युयुधे युद्धवेलायां स्वबाहुबलमाश्रितः ॥ १० ॥

स सम्प्रहारो ववृधे भीरूणां भयवर्धनः।  
लोमसंहर्षणो घोरः पुरा देवासुरे यथा ॥ ११ ॥

रावणो राममानर्छच्छक्तिशूलासिवृष्टिभिः ।  
निशितैरायसैस्तीक्ष्णै रावणं चापि राघवः ॥ १२ ॥  
तथैवेन्द्रजितं यत्तं लक्ष्मणो मर्मभेदिभिः।  
इन्द्रजिच्चापि सौमित्रिं बिभेद बहुभिः शरैः ॥ १३ ॥

विभीषणः प्रहस्तं च प्रहस्तश्च विभीषणम्।  
खगपत्रैः शरैस्तीक्ष्णैरभ्यवर्षद् गतव्यथः ॥ १४ ॥

तेषां बलवतामासीन्महास्त्राणां समागमः ।  
विव्यथुः सकला येन त्रयो लोकाश्चराचराः ॥ १५ ॥