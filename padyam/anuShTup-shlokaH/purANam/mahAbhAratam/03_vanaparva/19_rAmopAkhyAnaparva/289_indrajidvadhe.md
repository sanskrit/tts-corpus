+++
title_full = "289 श्रीराम-लक्ष्मणका सचेत होकर कुबेरके भेजे हुए अभिमन्त्रित जलसे प्रमुख वानरोंसहित अपने नेत्र धोना, लक्ष्मणद्वारा इन्द्रजितका वध एवं सीताको मारनेके लिये उद्यत हुए रावणका अविन्ध्यके द्वारा निवारण करना"
title = "२८९ इन्द्रजिद्वधे"

+++


तावुभौ पतितौ दृष्ट्वा भ्रातरौ रामलक्ष्मणौ।  
बबन्ध रावणिर्भूयः शरैर्दत्तवरैस्तदा ॥ १ ॥

तौ वीरौ शरबन्धेन बद्धाविन्द्रजिता रणे।  
रेजतुः पुरुषव्याघ्रौ शकुन्ताविव पञ्जरे ॥ २ ॥

तौ दृष्ट्वा पतितौ भूमौ शतशः सायकैश्चितौ।  
सुग्रीवः कपिभिः सार्धं परिवार्य ततः स्थितः ॥ ३ ॥

सुषेणमैन्दद्विविदैः कुमुदेनाङ्गदेन च ।  
हनुमन्नीलतारैश्च नलेन च कपीश्वरः ॥ ४ ॥

ततस्तं देशमागम्य कृतकर्मा विभीषणः।  
बोधयामास तौ वीरौ प्रज्ञास्त्रेण प्रबोधितौ ॥ ५ ॥

विशल्यौ चापि सुग्रीवः क्षणेनैतौ चकार ह।  
विशल्यया महौषध्या दिव्यमन्त्रप्रयुक्तया ॥ ६ ॥

तौ लब्धसंज्ञौ नृवरौ विशल्यावुदतिष्ठताम्।  
गततन्द्रीक्लमौ चापि क्षणेनैतौ महारथौ ॥ ७ ॥

ततो विभीषणः पार्थ राममिक्ष्वाकुनन्दनम्।  
उवाच विज्वरं दृष्ट्वा कृताञ्जलिरिदं वचः ॥ ८ ॥

इदमम्भो गृहीत्वा तु राजराजस्य शासनात्।  
गुह्यकोऽभ्यागतः श्वेतात् त्वत्सकाशमरिन्दम ॥ ९ ॥

इदमम्भः कुबेरस्ते महाराजः प्रयच्छति।  
अन्तर्हितानां भूतानां दर्शनार्थं परंतप ॥ १० ॥

अनेन मृष्टनयनो भूतान्यन्तर्हितान्युत ।  
भवान् द्रक्ष्यति यस्मै च प्रदास्यति नरः स तु॥११॥

तथेति रामस्तद् वारि प्रतिगृह्याभिसंस्कृतम्।  
चकार नेत्रयोः शौचं लक्ष्मणश्च महामनाः ॥ १२ ॥

सुग्रीवजाम्बवन्तौ च हनुमानङ्गदस्तथा ।  
मैन्दद्विविदनीलाश्च प्रायः प्लवगसत्तमाः ॥ १३ ॥

तथा समभवच्चापि यदुवाच विभीषणः।  
क्षणेनातीन्द्रियाण्येषां चक्षूंष्यासन् युधिष्ठिर ॥ १४ ॥

इन्द्रजित् कृतकर्मा च पित्रे कर्म तदाऽऽत्मनः।  
निवेद्य पुनरागच्छत् त्वरयाऽऽजि शिरःप्रति ॥ १५ ॥

तमापतन्तं संक्रुद्धं पुनरेव युयुत्सया।  
अभिदुद्राव सौमित्रिर्विभीषणमते स्थितः ॥ १६ ॥

अकृताह्निकमेवैनं जिघांसुर्जितकाशिनम् ।  
शरैर्जघान संक्रुद्धः कृतसंज्ञोऽथ लक्ष्मणः ॥ १७ ॥

तयोः समभवद् युद्धं तदान्योन्यं जिगीषतोः।  
अतीव चित्रमाश्चर्यं शक्रप्रह्लादयोरिव ॥ १८ ॥

अविध्यदिन्द्रजित् तीक्ष्णैः सौमित्रिं मर्मभेदिभिः।  
सौमित्रिश्चानलस्पर्शैरविध्यद् रावणिं शरैः ॥ १९ ॥

सौमित्रिशरसंस्पर्शाद् रावणिः क्रोधमूर्च्छितः ।  
असृजल्लक्ष्मणायाष्टौ शरानाशीविषोपमान् ॥ २० ॥

तस्यासून् पावकस्पर्शैः सौमित्रिः पत्त्रिभिस्त्रिभिः।  
यथा निरहरद् वीरस्तन्मे निगदतः शृणु ॥ २१ ॥

एकेनास्य धनुष्मन्तं बाहुं देहादपातयत्।  
द्वितीयेन सनाराचं भुजं भूमौ न्यपातयत् ॥ २२ ॥

तृतीयेन तु बाणेन पृथुधारेण भास्वता।  
जहार सुनसं चापि शिरो भ्राजिष्णुकुण्डलम् ॥ २३ ॥

विनिकृत्तभुजस्कन्धं कबन्धं भीमदर्शनम् ।  
तं हत्वा सूतमप्यस्त्रैर्जघान बलिनां वरः ॥ २४ ॥

लङ्कां प्रवेशयामासुस्तं रथं वाजिनस्तदा।  
ददर्श रावणस्तं च रथं पुत्रविनाकृतम् ॥ २५ ॥  
स पुत्रं निहतं ज्ञात्वा त्रासात् सम्भ्रान्तमानसः।  
रावणः शोकमोहार्तो वैदेहीं हन्तुमुद्यतः ॥ २६ ॥

अशोकवनिकास्थां तां रामदर्शनलालसाम् ।  
खड्‌गमादाय दुष्टात्मा जवेनाभिपपात ह ॥ २७ ॥

तं दृष्ट्वा तस्य दुर्बुद्धेरविन्ध्यः पापनिश्चयम्।  
शमयामास संक्रुद्धं श्रूयतां येन हेतुना ॥ २८ ॥

महाराज्ये स्थितो दीप्ते न स्त्रियं हन्तुमर्हसि।  
हतैवैषा यदा स्त्री च बन्धनस्था च ते वशे॥२९॥

न चैषा देहभेदेन हता स्यादिति मे मतिः।  
जहि भर्तारमेवास्या हते तस्मिन् हता भवेत् ॥ ३० ॥

न हि ते विक्रमे तुल्यः साक्षादपि शतक्रतुः।  
असकृद्धि त्वया सेन्द्रास्त्रासितास्त्रिदशा युधि ॥ ३१ ॥

एवं बहुविधैर्वाक्यैरविन्ध्यो रावणं तदा।  
क्रुद्धं संशमयामास जगृहे च स तद्वचः ॥ ३२ ॥

निर्याणे स मतिं कृत्वा निधायासिं क्षपाचरः।  
आज्ञापयामास तदा रथो मे कल्प्यतामिति ॥ ३३ ॥