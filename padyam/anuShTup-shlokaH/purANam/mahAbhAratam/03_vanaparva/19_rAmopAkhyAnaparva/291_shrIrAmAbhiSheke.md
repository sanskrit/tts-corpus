+++
title_full = "291 श्रीरामका सीताके प्रति संदेह, देवताओंद्वारा सीताकी शुद्धिका समर्थन, श्रीरामका दल-बलसहित लंकासे प्रस्थान एवं किष्किन्धा होते हुए अयोध्यामें पहुँचकर भरतसे मिलना तथा राज्यपर अभिषिक्त होना"
title = "२९१ श्रीरामाभिषेके"

+++


स हत्वा रावणं क्षुद्रं राक्षसेन्द्रं सुरद्विषम्।  
बभूव हृष्टः ससुहृद् रामः सौमित्रिणा सह ॥ १ ॥

ततो हते दशग्रीवे देवाः सर्षिपुरोगमाः।  
आशीर्भिर्जययुक्ताभिरानर्चुस्तं महाभुजम् ॥ २ ॥

रामं कमलपत्राक्षं तुष्टुवुः सर्वदेवताः।  
गन्धर्वाः पुष्पवर्षैश्च वाग्भिश्च त्रिदशालयाः ॥ ३ ॥

पूजयित्वा यथा रामं प्रतिजग्मुर्यथागतम्।  
तन्महोत्सवसंकाशमासीदाकाशमच्युत ॥ ४ ॥

ततो हत्वा दशग्रीवं लङ्कां रामो महायशाः।  
विभीषणाय प्रददौ प्रभुः परपुरञ्जयः ॥ ५ ॥

ततः सीतां पुरस्कृत्य विभीषणपुरस्कृताम्।  
अविन्ध्यो नाम सुप्रज्ञो वृद्धामात्यो विनिर्ययौ ॥ ६ ॥

उवाच च महात्मानं काकुत्स्थं दैन्यमास्थितः।  
प्रतीच्छ देवीं सद्‌वृत्तां महात्मञ्जानकीमिति ॥ ७ ॥

एतच्छ्रुत्वा वचस्तस्मादवतीर्य रथोत्तमात् ।  
बाष्पेणापिहितां सीतां ददर्शेक्ष्वाकुनन्दनः ॥ ८ ॥

तां दृष्ट्वा चारुसर्वाङ्गीं यानस्थां शोककर्शिताम्।  
मलोपचितसर्वाङ्गीं जटिलां कृष्णवाससम् ॥ ९ ॥

उवाच रामो वैदेहीं परामर्शविशङ्कितः।  
गच्छ वैदेहि मुक्ता त्वं यत् कार्यं तन्मया कृतम्॥१०॥

मामासाद्य पतिं भद्रे न त्वं राक्षसवेश्मनि।  
जरां व्रजेथा इति मे निहतोऽसौ निशाचरः ॥ ११ ॥

कथं ह्यस्मद्विधो जातु जानन् धर्मविनिश्चयम्।  
परहस्तगतां नारीं मुहूर्तमपि धारयेत् ॥ १२ ॥

सुवृत्तामसुवृत्तां वाप्यहं त्वामद्य मैथिलि।  
नोत्सहे परिभोगाय श्वावलीढं हविर्यथा ॥ १३ ॥

ततः सा सहसा बाला तच्छ्रुत्वा दारुणं वचः।  
पपात देवी व्यथिता निकृत्ता कदली यथा ॥ १४ ॥

योऽप्यस्या हर्षसम्भूतो मुखरागस्तदाभवत् ।  
क्षणेन स पुनर्नष्टो निःश्वास इव दर्पणे ॥ १५ ॥

ततस्ते हरयः सर्वे नच्छ्रुत्वा रामभाषितम्।  
गतासुकल्पा निश्चेष्टा बभूवुः सहलक्ष्मणाः ॥ १६ ॥

ततो देवो विशुद्धात्मा विमानेन चतुर्मुखः।  
पद्मयोनिर्जगत्स्रष्टा दर्शयामास राघवम् ॥ १७ ॥

शक्रश्चाग्निश्च वायुश्च यमो वरुण एव च।  
यक्षाधिपश्च भगवांस्तथा सप्तर्षयोऽमलाः ॥ १८ ॥

राजा दशरथश्चैव दिव्यभास्वरमूर्तिमान् ।  
विमानेन महार्हेण हंसयुक्तेन भास्वता ॥ १९ ॥

ततोऽन्तरिक्षं तत् सर्वं देवगन्धर्वसंकुलम्।  
शुशुभे तारकाचित्रं शरदीव नभस्तलम् ॥ २० ॥

तत उत्थाय वैदेही तेषां मध्ये यशस्विनी।  
उवाच वाक्यं कल्याणी रामं पृथुलवक्षसम् ॥ २१ ॥

राजपुत्र न ते दोषं करोमि विदिता हि ते।  
गतिः स्त्रीणां नराणां च शृणु चेदं वचो मम॥२२॥

अन्तश्चरति भूतानां मातरिश्वा सदागतिः।  
स मे विमुञ्चतु प्राणान् यदि पापं चराम्यहम् ॥ २३ ॥

अग्निरापस्तथाऽऽकाशं पृथिवी वायुरेव च।  
विमुञ्चन्तु मम प्राणान् यदि पापं चराम्यहम् ॥ २४ ॥

यथाहं त्वदृते वीर नान्यं स्वप्नेऽप्यचिन्तयम्।  
तथा मे देवनिर्दिष्टस्त्वमेव हि पतिर्भव ॥ २५ ॥

ततोऽन्तरिक्षे वागासीत् सुभगा लोकसाक्षिणी।  
पुण्या संहर्षणी तेषां वानराणां महात्मनाम् ॥ २६ ॥

भो भो राघव सत्यं वै वायुरस्मि सदागतिः।  
अपापा मैथिली राजन् संगच्छ सह भार्यया ॥ २७ ॥

अहमन्तःशरीरस्थो भूतानां रघुनन्दन ।  
सुसूक्ष्ममपि काकुत्स्थ मैथिली नापराध्यति ॥ २८ ॥

रसा वै मत्प्रसूता हि भूतदेहेषु राघव।  
अहं वै त्वां प्रब्रवीमि मैथिली प्रतिगृह्यताम् ॥ २९ ॥

पुत्र नैतदिहाश्चर्यं त्वयि राजर्षिधर्मणि।  
साधो सद्‌वृत्त काकुत्स्थ शृणु चेदं वचो मम ॥ ३० ॥

शत्रुरेष त्वया वीर देवगन्धर्वभोगिनाम्।  
यक्षाणां दानवानां च महर्षीणां च पातितः ॥ ३१ ॥

अवध्यः सर्वभूतानां मत्प्रसादात् पुराभवत्।  
कस्माच्चित्‌ कारणात्‌ पापः कञ्चित्‌ कालमुपेक्षितः ॥ ३२ ॥

वधार्थमात्मनस्तेन हृता सीता दुरात्मना।  
नलकूबरशापेन रक्षा चास्याः कृता मया ॥ ३३ ॥

यदि ह्यकामां सेवेत स्त्रियमन्यामपि ध्रुवम्।  
शतधास्य फलेन्मूर्धा इत्युक्तः सोऽभवत् पुरा ॥ ३४ ॥

नात्र शङ्का त्वया कार्या प्रतीच्छेमां महाद्युते।  
कृतं त्वया महत् कार्यं देवानाममरप्रभ ॥ ३५ ॥

प्रीतोऽस्मि वत्स भद्रं ते पिता दशरथोऽस्मि ते।  
अनुजानामि राज्यं च प्रशाधि पुरुषोत्तम ॥ ३६ ॥

अभिवादये त्वां राजेन्द्र यदि त्वं जनको मम।  
गमिष्यामि पुरीं रम्यामयोध्यां शासनात् तव ॥ ३७ ॥

तमुवाच पिता भूयः प्रहृष्टो भरतर्षभ।  
गच्छायोध्यां प्रशाधीति रामं रक्तान्तलोचनम् ॥ ३८ ॥  
सम्पूर्णानीह वर्षाणि चतुर्दश महाद्युते।

ततो देवान् नमस्कृत्य सुहृद्भिरभिनन्दितः ॥ ३९ ॥  
महेन्द्र इव पौलोम्या भार्यया स समेयिवान्।

ततो वरं ददौ तस्मै ह्यविन्ध्याय परंतपः ॥ ४० ॥  
त्रिजटां चार्थमानाभ्यां योजयामास राक्षसीम्।

तमुवाच ततो ब्रह्मा देवैः शक्रपुरोगमैः ॥ ४१ ॥  
कौसल्यामातरिष्टांस्ते वरानद्य ददानि कान्।

वव्रे रामः स्थितिं धर्मे शत्रुभिश्चापराजयम् ॥ ४२ ॥  
राक्षसैर्निहतानां च वानराणां समुद्‌भवम्।

ततस्ते ब्रह्मणा प्रोक्ते तथेति वचने तदा ॥ ४३ ॥  
समुत्तस्थुर्महाराज वानरा लब्धचेतसः ।

सीता चापि महाभागा वरं हनुमते ददौ ॥ ४४ ॥  
रामकीर्त्या समं पुत्र जीवितं ते भविष्यति।

दिव्यास्त्वामुपभोगाश्च मत्प्रसादकृताः सदा ॥ ४५ ॥  
उपस्थास्यन्ति हनुमन्निति स्म हरिलोचन।

ततस्ते प्रेक्षमाणानां तेषामक्लिष्टकर्मणाम् ॥ ४६ ॥  
अन्तर्धानं ययुर्देवाः सर्वे शक्रपुरोगमाः।

दृष्ट्वा रामं तु जानक्या संगतं शक्रसारथिः ॥ ४७ ॥  
उवाच परमप्रीतः सुहृन्मध्य इदं वचः।  
देवगन्धर्वयक्षाणां मानुषासुरभोगिनाम् ॥ ४८ ॥  
अपनीतं त्वया दुःखमिदं सत्यपराक्रम।

सदेवासुरगन्धर्वा यक्षराक्षसपन्नगाः ॥ ४९ ॥  
कथयिष्यन्ति लोकास्त्वां यावद् भूमिर्धरिष्यति।

इत्येवमुक्त्वानुज्ञाप्य रामं शस्त्रभृतां बरम् ॥ ५० ॥  
सम्पूज्यापाक्रमत् तेन रथेनादित्यवर्चसा ।

ततः सीतां पुरस्कृत्य रामः सौमित्रिणा सह ॥ ५१ ॥  
सुग्रीवप्रमुखैश्चैव सहितः सर्ववानरैः ।  
विधाय रक्षां लङ्कायां विभीषणपुरस्कृतः ॥ ५२ ॥  
संततार पुनस्तेन सेतुना मकरालयम्।  
पुष्पकेण विमानेन खेचरेण विराजता ॥ ५३ ॥  
कामगेन यथामुख्यैरमात्यैः संवृतो वशी।

ततस्तीरे समुद्रस्य यत्र शिश्ये स पार्थिवः ॥ ५४ ॥  
तत्रैवोवास धर्मात्मा सहितः सर्ववानरैः।

अथैनान् राघवः काले समानीयाभिपूज्य च ॥ ५५ ॥  
विसर्जयामास तदा रत्नैः संतोष्य सर्वशः।

गतेषु वानरेन्द्रेषु गोपुच्छर्क्षेषु तेषु च ॥ ५६ ॥  
सुग्रीवसहितो रामः किष्किन्धां पुनरागमत्।

विभीषणेनानुगतः सुग्रीवसहितस्तदा ॥ ५७ ॥  
पुष्पकेण विमानेन वैदेह्या दर्शयन् वनम्।  
किष्किन्धां तु समासाद्य रामः प्रहरतां वरः ॥ ५८ ॥  
अङ्गदं कृतकर्माणं यौवराज्येऽभ्यषेचयत् ।

ततस्तैरेव सहितो रामः सौमित्रिणा सह ॥ ५९ ॥  
यथागतेन मार्गेण प्रययौ स्वपुरं प्रति।

अयोध्यां स समासाद्य पुरीं राष्ट्रपतिस्ततः ॥ ६० ॥  
भरताय हनूमन्तं दूतं प्रास्थापयत् तदा।

लक्षयित्वेङ्गितं सर्वं प्रियं तस्मै निवेद्य वै ॥ ६१ ॥  
वायुपुत्रे पुनः प्राप्ते नन्दिग्राममुपागमत्।

स तत्र मलदिग्धाङ्गं भरतं चीरवाससम् ॥ ६२ ॥  
अग्रतः पादुके कृत्वा ददर्शासीनमासने।

संगतो भरतेनाथ शत्रुघ्नेन च वीर्यवान् ॥ ६३ ॥  
राघवः सहसौमित्रिर्मुमुदे भरतर्षभ ।

ततो भरतशत्रुघ्नौ समेतौ गुरुणा तदा ॥ ६४ ॥  
वैदेह्या दर्शनेनोभौ प्रहर्षं समवापतुः।

तस्मै तद् भरतो राज्यमागतायातिसत्कृतम्।  
न्यासं निर्यातयामास युक्तः परमया मुदा ॥ ६५ ॥

ततस्तं वैष्णवे शूंर नक्षत्रेऽभिमतेऽहनि।  
वसिष्ठो वामदेवश्च सहितावभ्यषिञ्चताम् ॥ ६६ ॥

सोऽभिषिक्तः कपिश्रेष्ठं सुग्रीवं ससुहृज्जनम्।  
विभीषणं च पौलस्त्यमन्वजानाद् गृहान् प्रति ॥ ६७ ॥

अभ्यर्च्य विविधैर्भोगैः प्रीतियुक्तौ मुदा युतौ।  
समाधायेतिकर्तव्यं दुःखेन विससर्ज ह ॥ ६८ ॥

पुष्पकं च विमानं तत् पूजयित्वा स राघवः।  
प्रादाद् वैश्रवणायैव प्रीत्या स रघुनन्दनः ॥ ६९ ॥

ततो देवर्षिसहितः सरितं गोमतीमनु।  
दशाश्वमेधानाजह्रे जारूथ्यान् स निरर्गलान् ॥ ७० ॥