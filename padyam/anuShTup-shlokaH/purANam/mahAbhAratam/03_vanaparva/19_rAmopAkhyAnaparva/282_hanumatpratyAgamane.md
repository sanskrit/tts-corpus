+++
title_full = "282 श्रीरामका सुग्रीवपर कोप, सुग्रीवका सीताकी खोजमें वानरोंको भेजना तथा श्रीहनुमान्\u200cजीका लौटकर अपनी लंकायात्राका वृत्तान्त निवेदन करना"
title = "२८२ हनुमत्प्रत्यागमने"

+++


राघवः सहसौमित्रिः सुग्रीवेणाभिपालितः ।  
वसन् माल्यवतः पृष्ठे ददृशे विमलं नभः ॥ १ ॥

स दृष्ट्‌वा विमले व्योम्नि निर्मलं शशलक्षणम्।  
ग्रहनक्षत्रताराभिरनुयातममित्रहा ॥ २ ॥  
कुमुदोत्पलपद्मानां गन्धमादाय वायुना ।  
महीधरस्थः शीतेन सहसा प्रतिबोधितः ॥ ३ ॥

प्रभाते लक्ष्मणं वीरमभ्यभाषत दुर्मनाः।  
सीतां संस्मृत्य धर्मात्मा रुद्धां राक्षसवेश्मनि ॥ ४ ॥

गच्छ लक्ष्मण जानीहि किष्किन्धायां कपीश्वरम्।  
प्रमत्तं ग्राम्यधर्मेषु कृतघ्नं स्वार्थपण्डितम् ॥ ५ ॥

योऽसौ कुलाधमो मूढो मया राज्येऽभिषेचितः।  
सर्ववानरगोपुच्छा यमृक्षाश्च भजन्ति वै ॥ ६ ॥

यदर्थं निहतो वाली मया रघुकुलोद्वह।  
त्वया सह महाबाहो किष्किन्धोपवने तदा ॥ ७ ॥

कृतघ्नं तमहं मन्ये वानरापसदं भुवि।  
यो मामेवंगतो मूढो न जानीतेऽद्य लक्ष्मण ॥ ८ ॥

असौ मन्ये न जानीते समयप्रतिपालनम्।  
कृतोपकारं मां नूनमवमन्याल्पया धिया ॥ ९ ॥

यदि तावदनुद्युक्तः शेते कामसुखात्मकः।  
नेतव्यो वालिमार्गेण सर्वभूतगतिं त्वया ॥ १० ॥

अथापि घटतेऽस्माकमर्थे वानरपुङ्गवः ।  
तमादायैव काकुत्स्थ त्वरावान् भव मा चिरम् ॥ ११ ॥

इत्युक्तो लक्ष्मणो भ्रात्रा गुरुवाक्यहिते रतः।  
प्रतस्थे रुचिरं गृह्य समार्गणगुणं धनुः ॥ १२ ॥

किष्किन्धाव्दारमासाद्य प्रविवेशानिवारितः ।  
सक्रोध इति तं मत्वा राजा प्रत्युद्ययौ हरिः॥ १३॥

तं सदारो विनीतात्मा सुग्रीवः प्लवगाधिपः।  
पूजया प्रतिजग्राह प्रीयमाणस्तदर्हया ॥ १४ ॥  
तमब्रवीद् रामवचः सौमित्रिरकुतोभयः ।

स तत् सर्वमशेषेण श्रुत्वा प्रह्वः कृताञ्जलिः ॥ १५ ॥  
सभृत्यदारो राजेन्द्र सुग्रीवो वानराधिपः।  
इदमाह वचः प्रीतो लक्ष्मणं नरकुञ्जरम् ॥ १६ ॥

नास्मि लक्ष्मण दुर्मेधा नाकृतज्ञो न निर्घृणः।  
श्रूयतां यः प्रयत्नो मे सीतापर्येषणे कृतः ॥ १७ ॥

दिशः प्रस्थापिताः सर्वे विनीता हरयो मया।  
सर्वेषां च कृतः कालो मासेनागमनं पुनः ॥ १८ ॥

यैरियं सवना साद्रिः सपुरा सागराम्बरा।  
विचेतव्या मही वीर सग्रामनगराकरा ॥ १९ ॥

स मासः पञ्चरात्रेण पूर्णो भवितुमर्हति।  
ततः श्रोष्यसि रामेण सहितः सुमहत् प्रियम् ॥ २० ॥

इत्युक्तो लक्ष्मणस्तेन वानरेन्द्रेण धीमता।  
त्यक्त्वा रोषमदीनात्मा सुग्रीवं प्रत्यपूजयत् ॥ २१ ॥

स रामं सहसुग्रीवो माल्यवत्पृष्ठमास्थितम्।  
अभिगम्योदयं तस्य कार्यस्य प्रत्यवेदयत् ॥ २२ ॥

इत्येवं वानरेन्द्रास्ते समाजग्मुः सहस्रशः।  
दिशस्तिस्रो विचित्याथ न तु ये दक्षिणां गताः ॥ २३ ॥

आचख्युस्तत्र रामाय महीं सागरमेखलाम्।  
विचितां न तु वैदेह्या दर्शनं रावणस्य वा ॥ २४ ॥

गतास्तु दक्षिणामाशां ये वै वानरपुङ्गवाः।  
आशावांस्तेषु काकुत्स्थः प्राणानार्तोऽभ्यधारयत् ॥ २५ ॥

द्विमासोपरमे काले व्यतीते प्लवगास्ततः।  
सुग्रीवमभिगम्येदं त्वरिता वाक्यमब्रुवन् ॥ २६ ॥

रक्षितं वालिना यत् तत् स्फीतं मधुवनं महत्।  
त्वया च प्लवगश्रेष्ठ तद् भुङ्‌क्ते पवनात्मजः ॥ २७ ॥

वालिपुत्रोऽङ्गदश्चैव ये चान्ये प्लवगर्षभाः।  
विचेतुं दक्षिणामाशां राजन् प्रस्थापितास्त्वया ॥ २८ ॥

तेषामपनयं श्रुत्वा मेने स कृतकृत्यताम्।  
कृतार्थानां हि भृत्यानामेतद् भवति चेष्टितम् ॥ २९ ॥

स तद् रामाय मेधावी शशंस प्लवगर्षभः।  
रामश्चाप्यनुमानेन मेने दृष्टां तु मैथिलीम् ॥ ३० ॥

हनुमत्प्रमुखाश्चापि विश्रान्तास्ते प्लवङ्गमाः ।  
अभिजग्मुर्हरीन्द्रं तं रामलक्ष्मणसंनिधौ ॥ ३१ ॥

गतिं च मुखवर्णं च दृष्ट्‌वा रामो हनूमतः।  
अगमत् प्रत्ययं भूयो दृष्टा सीतेति भारत ॥ ३२ ॥

हनुमत्प्रमुखास्ते तु वानराः पूर्णमानसाः।  
प्रणेमुर्विधिवद् रामं सुग्रीवं लक्ष्मणं तथा ॥ ३३ ॥

तानुवाचानतान् रामः प्रगृह्य सशरं धनुः।  
अपि मां जीवयिष्यध्वमपि वः कृतकृत्यता ॥ ३४ ॥

अपि राज्यमयोध्यायां कारयिष्याम्यहं पुनः।  
निहत्य समरे शत्रूनाहृत्य जनकात्मजाम् ॥ ३५ ॥

अमोक्षयित्वा वैदेहीमहत्वा च रणे रिपून्।  
हृतदारोऽवधूतश्च नाहं जीवितुमुत्सहे ॥ ३६ ॥

इत्युक्तवचनं रामं प्रत्युवाचानिलात्मजः ।  
प्रियमाख्यामि ते राम दृष्टा सा जानकी मया ॥ ३७ ॥

विचित्य दक्षिणामाशां सपर्वतवनाकराम् ।  
श्रान्ताः काले व्यतीते स्म दृष्टवन्तो महागुहाम् ॥ ३८ ॥

प्रविशामो वयं तां तु बहुयोजनमायताम्।  
सान्धकारां सुविपिनां गहनां कीटसेविताम् ॥ ३९ ॥  
गत्वा सुमहदध्वानमादित्यस्य प्रभां ततः।  
दृष्टवन्तः स्म तत्रैव भवनं दिव्यमन्तरा ॥ ४० ॥

मयस्य किल दैत्यस्य तदासीद् वेश्म राघव।  
तत्र प्रभावती नाम तपोऽतप्यत तापसी ॥ ४१ ॥

तया दत्तानि भोज्यानि पानानि विविधानि च।  
भुक्त्वा लब्धबलाः सन्तस्तयोक्तेन पथा ततः ॥ ४२ ॥  
निर्याय तस्मादुद्देशात् पश्यामो लवणाम्भसः।  
समीपे सह्यमलयौ दर्दुरं च महागिरिम् ॥ ४३ ॥

ततो मलयमारुह्य पश्यन्तो वरुणालयम्।  
विषण्णा व्यथिताः खिन्ना निराशा जीविते भृशम् ॥ ४४ ॥

अनेकशतविस्तीर्णं योजनानां महोदधिम् ।  
तिमिनक्रझषावासं चिन्तयन्तः सुदुःखिताः ॥ ४५ ॥

तत्रानशनसंकल्पं कृत्वाऽऽसीना वयं तदा।  
ततः कथान्ते गृध्रस्य जटायोरभवत् कथा ॥ ४६ ॥

ततः पर्वतशृङ्गाभं घोररूपं भयावहम्।  
पक्षिणं दृष्टवन्तः स्म वैनतेयमिवापरम् ॥ ४७ ॥

सोऽस्मानतर्कयद् भोक्तुमथाभ्येत्य वचोऽब्रवीत् ।  
भोः क एष मम भ्रातुर्जटायोः कुरुते कथाम् ॥ ४८ ॥  
सम्पातिर्नाम तस्याहं ज्येष्ठो भ्राता खगाधिपः।  
अन्योन्यस्पर्धयारूढावावामादित्यसत्पदम् ॥ ४९ ॥

ततो दग्धाविमौ पक्षौ न दग्धौ तु जटायुषः।  
तदा मे चिरदृष्टः स भ्राता गृध्रपतिः प्रियः ॥ ५० ॥  
निर्दग्धपक्षः पतितो ह्यहमस्मिन् महागिरौ।

तस्यैवं वदतोऽस्माभिर्हतो भ्राता निवेदितः ॥ ५१ ॥  
व्यसनं भवतश्चेदं संक्षेपाद् वै निवेदितम्।

स सम्पातिस्तदा राजन् श्रुत्वा सुमहदप्रियम् ॥ ५२ ॥  
विषण्णचेताः पप्रच्छ पुनरस्मानरिंदम ।  
कः स रामः कथं सीता जटायुश्च कथं हतः॥५३॥  
इच्छामि सर्वमेवैतच्छ्रोतुं प्लवगसत्तमाः ।

तस्याहं सर्वमेवैतद् भवतो व्यसनागमम् ॥ ५४ ॥  
प्रायोपवेशने चैव हेतुं विस्तरशोऽब्रुवम्।

सोऽस्मानुत्थापयामास वाक्येनानेन पक्षिराट् ॥ ५५ ॥  
रावणो विदितो मह्यं लङ्का चास्य महापुरी।  
दृष्टा पारे समुद्रस्य त्रिकूटगिरिकन्दरे ॥ ५६ ॥  
भवित्री तत्र वैदेही न मेऽस्त्यत्र विचारणा।

इति तस्य वचः श्रुत्वा वयमुत्थाय सत्वतः ॥ ५७ ॥  
सागरक्रमणे मन्त्रं मन्त्रयामः परंतप।

नाध्यवास्यद्‌ यदा कश्चित्‌ सागरस्य विलङ्घनम् ॥ ५८ ॥  
ततः पितरमाविश्य पुप्लवेऽहं महार्णवम्।  
शतयोजनविस्तीर्णं निहत्य जलराक्षसीम् ॥ ५९ ॥

तत्र सीता मया दृष्टा रावणान्तःपुरे सती।  
उपवासतपःशीला भर्तृदर्शनलालसा ॥ ६० ॥

जटिला मलदिग्धाङ्गी कृशा दीना तपस्विनी।  
निमित्तैस्तामहं सीतामुपलभ्य पृथग्विधैः ॥ ६१ ॥  
उपसृत्याब्रुवं चार्यामभिगम्य रहोगताम् ।  
सीते रामस्य दूतोऽहं वानरो मारुतात्मजः ॥ ६२ ॥

त्वद्दर्शनमभिप्रेप्सुरिह प्राप्तो विहायसा ।  
राजपुत्रौ कुशलिनौ भ्रातरौ रामलक्ष्मणौ ॥ ६३ ॥

सर्वशाखामृगेन्द्रेण सुग्रीवेणाभिपालितौ ।  
कुशलं त्वाब्रवीद् रामः सीते सौमित्रिणा सह ॥ ६४ ॥

सखिभावाच्च सुग्रीवः कुशलं त्वानुपृच्छति।  
क्षिप्रमेष्यति ते भर्ता सर्वशाखामृगैः सह ॥ ६५ ॥  
प्रत्ययं कुरु मे देवि वानरोऽस्मि न राक्षसः।

मुहूर्तमिव च ध्यात्वा सीता मां प्रत्युवाच ह ॥ ६६ ॥  
अवैमि त्वां हनूमन्तमविन्ध्यवचनादहम् ।  
अविन्ध्यो हि महाबाहो राक्षसो वृद्धसम्मतः ॥ ६७ ॥

कथितस्तेन सुग्रीवस्त्वद्विधैः सचिवैर्वृतः ।  
गम्यतामिति चोक्त्वा मां सीता प्रादादिमं मणिम् ॥ ६८ ॥  
धारिता येन वैदेही कालमेतमनिन्दिता।  
प्रत्ययर्थं कथां चेमां कथयामास जानकी ॥ ६९ ॥

क्षिप्तामिषीकां काकाय चित्रकूटे महागिरौ।  
भवता पुरुषव्याघ्र प्रत्यभिज्ञानकारणात् ॥ ७० ॥  
(एकाक्षिविकलः काकः सुदुष्टात्मा कृतश्च वै।)

ग्राहयित्वाहमात्मानं ततो दग्ध्वा च तां पुरीम्।  
सम्प्राप्त इति तं रामः प्रियवादिनमार्चयत् ॥ ७१ ॥