+++
title_full = "273 अपनी दुरवस्थासे दुःखी हुए युधिष्ठिरका मार्कण्डेय मुनिसे प्रश्न करना"
title = "२७३ युधिष्ठिरप्रश्ने"

+++


एवं हृतायां कृष्णायां प्राप्य क्लेशमनुत्तमम्।  
अत ऊर्ध्वं नरव्याघ्राः किमकुर्वत पाण्डवाः ॥ १ ॥

एवं कृष्णां मोक्षयित्वा विनिर्जित्य जयद्रथम्।  
आसांचक्रे मुनिगणैर्धर्मराजो युधिष्ठिरः ॥ २ ॥

तेषां मध्ये महर्षीणां शृण्वतामनुशोचताम्।  
मार्कण्डेयमिदं वाक्यमब्रवीत् पाण्डुनन्दनः ॥ ३ ॥

भगवन् देवर्षीणां त्वं ख्यातो भूतभविष्यवित्।  
संशयं परिपृच्छामि छिन्धि मे हृदि संस्थितम् ॥ ४ ॥

द्रुपदस्य सुता ह्येषा वेदिमध्यात् समुत्थिता।  
अयोनिजा महाभागा स्नुषा पाण्डोर्महात्मनः ॥ ५ ॥

मन्ये कालश्च भगवान् दैवं च विधिनिर्मितम्।  
भवितव्यं च भूतानां यस्य नास्ति व्यतिक्रमः ॥ ६ ॥

इमां हि पत्नीमस्माकं धर्मज्ञां धर्मचारिणीम्।  
संस्पृशेदीदृशो भावः शुचिं स्तैन्यमिवानृतम् ॥ ७ ॥

न हि पापं कृतं किंचित् कर्म वा निन्दितं क्वचित्।  
द्रौपद्या ब्राह्मणेष्वेव धर्मः सुचरितो महान् ॥ ८ ॥

तां जहार बलाद् राजा मूढबुद्धिर्जयद्रथः।  
तस्याः संहरणात् पापः शिरसः केशपातनम् ॥ ९ ॥  
पराजयं च संग्रामे ससहायः समाप्तवान्।  
प्रत्याहृता तथा स्माभिर्हत्वा तत् सैन्धवं बलम् ॥ १० ॥

तद् दारहरणं प्राप्तमस्माभिरवितर्कितम् ।  
ज्ञातिभिर्विप्रवासश्च मिथ्याव्यवसितैरियम् ॥ ११ ॥

अस्ति नूनं मया कश्चिदल्पभाग्यतरो नरः।  
भवता दृष्टपूर्वो वा श्रुतपूर्वोऽपि वा भवेत् ॥ १२ ॥