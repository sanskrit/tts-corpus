+++
title_full = "288 इन्द्रजित्\u200cका मायामय युद्ध तथा श्रीराम और लक्ष्मणकी मूर्च्छा"
title = "२८८ इन्द्रजिद्युद्धे"

+++


ततः श्रुत्वा हतं संख्ये कुम्भकर्णं सहानुगम्।  
प्रहस्तं च महेष्वासं धूम्राक्षं चातितेजसम् ॥ १ ॥  
पुत्रमिन्द्रजितं वीरं रावणः प्रत्यभाषत।  
जहि रामममित्रघ्न सुग्रीवं च सलक्ष्मणम् ॥ २ ॥

त्वया हि मम सत्पुत्र यशो दीप्तमुपार्जितम्।  
जित्वा वज्रधरं संख्ये सहस्राक्षं शचीपतिम् ॥ ३ ॥

अन्तर्हितः प्रकाशो वा दिव्यैर्दत्तवरैः शरैः।  
जहि शत्रूनमित्रघ्न मम शस्त्रभृतां वर ॥ ४ ॥

रामलक्ष्मणसुग्रीवाः शरस्पर्शं न तेऽनघ।  
समर्थाः प्रतिसोढुं च कुतस्तदनुयायिनः ॥ ५ ॥

अकृता या प्रहस्तेन कुम्भकर्णेन चानघ।  
खरस्यापचितिः संख्ये तां गच्छ त्वं महाभुज ॥ ६ ॥

त्वमद्य निशितैर्बाणैर्हत्वा शत्रून् ससैनिकान्।  
प्रतिनन्दय मां पुत्र पुरा जित्वेव वासवम् ॥ ७ ॥

इत्युक्तः स तथेत्युक्त्वा रथमास्थाय दंशितः।  
प्रययाविन्द्रजिद् राजंस्तूर्णमायोधनं प्रति ॥ ८ ॥

ततो विश्राव्य विस्पष्टं नाम राक्षसपुङ्गवः।  
आह्वयामास समरे लक्ष्मणं शुभलक्षणम् ॥ ९ ॥

तं लक्ष्मणोऽभ्यधावच्च प्रगृह्य सशरं धनुः।  
त्रासयंस्तलघोषेण सिंहः क्षुद्रमृगान् यथा ॥ १० ॥

तयोः समभवद् युद्धं सुमहज्जयगृद्धिनोः।  
दिव्यास्त्रविदुषोस्तीव्रमन्योन्यस्पर्धिनोस्तदा ॥ ११ ॥

रावणिस्तु यदा नैनं विशेषयति सायकैः।  
ततो गुरुतरं यत्नमातिष्ठद् बलिनां वरः ॥ १२ ॥

तत एनं महावेगैरर्दयामास तोमरैः।  
तानागतान् स चिच्छेद सौमित्रिर्निशितैः शरैः ॥ १३ ॥

ते निकृत्ताः शरैस्तीक्ष्णैर्न्यपतन् धरणीतले।  
तमङ्गदो वालिसुतः श्रीमानुद्यम्य पादपम् ॥ १४ ॥  
अभिद्रुत्य महावेगस्ताडयामास मूर्धनि ।  
तस्येन्द्रजिदसम्भ्रान्तः प्रासेनोरसि वीर्यवान् ॥ १५ ॥  
प्रहर्तुमैच्छत् तं चास्य प्रासं चिच्छेद लक्ष्मणः।

तमभ्याशगतं वीरमङ्गदं रावणात्मजः ॥ १६ ॥  
गदयाताडयत् सव्ये पार्श्वे वानरपुङ्गवम्।

तमचिन्त्य प्रहारं स बलवान् वालिनः सुतः ॥ १७ ॥  
ससर्जेन्द्रजितः क्रोधाच्छालस्कन्धं तथाङ्गदः ।

सोऽङ्गदेन रुषोत्सृष्टो वधायेन्द्रजितस्तरुः ॥ १८ ॥  
जघानेन्द्रजितः पार्थ रथं साश्वं ससारथिम्।

ततो हताश्वात् प्रस्कन्द्य रथात् स हतसारथिः ॥ १९ ॥  
तत्रैवान्तर्दधे राजन् मायया रावणात्मजः।

अन्तर्हितं विदित्वा तं बहुमायं च राक्षसम् ॥ २० ॥  
रामस्तं देशमागम्य तत् सैन्यं पर्यरक्षत।

स राममुद्दिश्य शरैस्ततो दत्तवरैस्तदा ॥ २१ ॥  
विव्याध सर्वगात्रेषु लक्ष्मणं च महाबलम्।

तमदृश्यं शरैः शूरौ माययान्तर्हितं तदा ॥ २२ ॥  
योधयामासतुरुभौ रावणिं रामलक्ष्मणौ ।

स रुषा सर्वगात्रेषु तयोः पुरुषसिंहयोः ॥ २३ ॥  
व्यसृजत् सायकान् भूयः शतशोऽथ सहस्रशः।

तमदृश्यं विचिन्वन्तः सृजन्तमनिशं शरान् ॥ २४ ॥  
हरयो विविशुर्व्योम प्रगृह्य महतीः शिलाः।

तांश्च तौ चाप्यदृश्यः स शरैर्विव्याध राक्षसः ॥ २५ ॥  
स भृशं ताडयामास रावणिर्माययाऽऽवृतः।

तौ शरैराचितौ वीरौ भ्रातरौ रामलक्ष्मणौ।  
पेततुर्गगनाद् भूमिं सूर्याचन्द्रमसाविव ॥ २६ ॥