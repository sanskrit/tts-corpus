+++
title_full = "290 राम और रावणका युद्ध तथा रावणका वध"
title = "२९० रावणवधे"

+++


ततः क्रुद्धो दशग्रीवः प्रिये पुत्रे निपातिते।  
निर्ययौ रथमास्थाय हेमरत्नविभूषितम् ॥ १ ॥  
स वृतो राक्षसैर्घोरैर्विविधायुधपाणिभिः ।  
अभिदुद्राव रामं स योधयन् हरियूथपान् ॥ २ ॥

तमाद्रवन्तं संक्रुद्धं मैन्दनीलनलाङ्गदाः ।  
हनूमाञ्जाम्बवांश्चैव ससैन्याः पर्यवारयन् ॥ ३ ॥

ते दशग्रीवसैन्यं तदृक्षवानरपुङ्गवाः ।  
द्रुमैर्विध्वंसयांचक्रुर्दशग्रीवस्य पश्यतः ॥ ४ ॥

ततः स सैन्यमालोक्य वध्यमानमरातिभिः।  
मायावी चासृजन्मायां रावणो राक्षसाधिपः ॥ ५ ॥

तस्य देहविनिष्क्रान्ताः शतशोऽथ सहस्रशः।  
राक्षसाः प्रत्यदृश्यन्त शरशक्त्यृष्टिपाणयः ॥ ६ ॥

तान् रामो जघ्निवात्‌ सर्वान् दिव्येनास्त्रेण राक्षसान्।  
अथ भूयोऽपि मायां स व्यदधाद् राक्षसाधिपः ॥ ७ ॥

कृत्वा रामस्य रूपाणि लक्ष्मणस्य च भारत।  
अभिदुद्राव रामं च लक्ष्मणं च दशाननः ॥ ८ ॥

ततस्ते राममार्च्छन्तो लक्ष्मणं च क्षपाचराः।  
अभिपेतुस्तदा रामं प्रगृहीतशरासनाः ॥ ९ ॥

तां दृष्ट्वा राक्षसेन्द्रस्य मायामिक्ष्वाकुनन्दनः।  
उवाच रामं सौमित्रिरसम्भ्रान्तो बृहद् वचः ॥ १० ॥

जहीमान् राक्षसान् पापानात्मनः प्रतिरूपकान्।  
जघान रामस्तांश्चान्यानात्मनः प्रतिरूपकान् ॥ ११ ॥

ततो हर्यश्वयुक्तेन रथेनादित्यवर्चसा ।  
उपतस्थे रणे रामं मातलिः शक्रसारथिः ॥ १२ ॥

अयं हर्यश्वयुक् जैत्रो मघोनः स्यन्दनोत्तमः।  
अनेन शक्रः काकुत्स्थ समरे दैत्यदानवान् ॥ १३ ॥  
शतशः पुरुषव्याघ्र रथोदारेण जघ्निवान्।  
तदनेन नरव्याघ्र मया यत्तेन संयुगे ॥ १४ ॥  
स्यन्दनेन जहि क्षिप्रं रावणं मा चिरं कृथाः।

इत्युक्तो राघवस्तथ्यं वचोऽशङ्कत मातलेः ॥ १५ ॥  
मायैषा राक्षसस्येति तमुवाच विभीषणः।  
नेयं माया नरव्याघ्र रावणस्य दुरात्मनः ॥ १६ ॥

तदातिष्ठ रथं शीघ्रमिममैन्द्रं महाद्युते।  
ततः प्रहृष्टः काकुस्त्थस्तथेत्युक्त्वा विभीषणम् ॥ १७ ॥  
रथेनाभिपपाताथ दशग्रीवं रुषान्वितः ।

हाहाकृतानि भूतानि रावणे समभिद्रुते ॥ १८ ॥  
सिंहनादाः सपटहा दिवि दिव्यास्तथानदन्।  
दशकन्धरराजसून्वोस्तथा युद्धमभून्महत् ॥ १९ ॥

अलब्धोपममन्यत्र तयोरेव तथाभवत् ।  
स रामाय महाघोरं विससर्ज निशाचरः ॥ २० ॥  
शूलमिन्द्राशनिप्रख्यं ब्रह्मदण्डमिवोद्यतम् ।  
तच्छूलं सत्वरं रामश्चिच्छेद निशितैः शरैः ॥ २१ ॥

तद् दृष्ट्वा दुष्करं कर्म रावणं भयमाविशत्।  
ततः क्रुद्धः ससर्जाशु दशग्रीवः शिताञ्छरान् ॥ २२ ॥

सहस्रायुतशो रामे शस्त्राणि विविधानि च।  
ततो भुशुण्डीः शूलानि मुसलानि परश्वधान् ॥ २३ ॥  
शक्तीश्च विविधाकाराः शतघ्नीश्च शितान् क्षुरान्।

तां मायां विकृतां दृष्ट्वा दशग्रीवस्य रक्षसः ॥ २४ ॥  
भयात् प्रदुद्रुवुः सर्वे वानराः सर्वतोदिशम्।

ततः सुपत्रं सुमुखं हेमपुङ्खं शरोत्तमम् ॥ २५ ॥  
तूणादादाय काकुत्स्थो ब्रह्मास्त्रेण युयोज ह।  
तं बाणवर्यं रामेण ब्रह्मास्त्रेणानुमन्त्रितम् ॥ २६ ॥  
जहृषुर्देवगन्धर्वा दृष्ट्वा शक्रपुरोगमाः ।  
अल्पावशेषमायुश्च ततोऽमन्यन्त रक्षसः ॥ २७ ॥  
ब्रह्मास्त्रोदीरणाच्छत्रोर्देवदानवकिन्नराः ।

ततः ससर्ज तं रामः शरमप्रतिमौजसम् ॥ २८ ॥  
रावणान्तकरं घोरं ब्रह्मदण्डमिवोद्यतम् ।

मुक्तमात्रेण रामेण दूराकृष्टेन भारत ॥ २९ ॥  
स तेन राक्षसश्रेष्ठः सरथः साश्वसारथिः।  
प्रजज्वाल महाज्वालेनाग्निनाभिपरिप्लुतः ॥ ३० ॥

ततः प्रहृष्टास्त्रिदशाः सहगन्धर्वचारणाः ।  
निहतं रावणं दृष्ट्वा रामेणाक्लिष्टकर्मणा ॥ ३१ ॥

तत्यजुस्तं महाभागं पञ्च भूतानि रावणम्।  
भ्रंशितः सर्वलोकेभ्यः स हि ब्रह्मास्त्रतेजसा ॥ ३२ ॥

शरीरधातवो ह्यस्य मांसं रुधिरमेव च।  
नेशुर्ब्रह्मास्त्रनिर्दग्धा न च भस्माप्यदृश्यत ॥ ३३ ॥