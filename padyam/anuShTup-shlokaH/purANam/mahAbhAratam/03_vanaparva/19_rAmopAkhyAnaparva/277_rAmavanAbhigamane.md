+++
title_full = "277 श्रीरामके राज्याभिषेककी तैयारी, रामवनगमन, भरतकी चित्रकूटयात्रा, रामके द्वारा खर-दूषण आदि राक्षसोंका नाश तथा रावणका मारीचके पास जाना"
title = "२७७ रामवनाभिगमने"

+++


उक्तं भगवता जन्म रामादीनां पृथक् पृथक्।  
प्रस्थानकारणं ब्रह्मन् श्रोतुमिच्छामि कथ्यताम् ॥ १ ॥  
कथं दाशरथी वीरौ भ्रातरौ रामलक्ष्मणौ।  
सम्प्रस्थितौ वने ब्रह्मन् मैथिली च यशस्विनी ॥ २ ॥

जातपुत्रो दशरथः प्रीतिमानभवन्नृप ।  
क्रियारतिर्धर्मरतः सततं वृद्धसेविता ॥ ३ ॥

क्रमेण चास्य ते पुत्रा व्यवर्धन्त महौजसः।  
वेदेषु सरहस्येषु धनुर्वेदेषु पारगाः ॥ ४ ॥  
चरितब्रह्मचर्यास्ते कृतदाराश्च पार्थिव ।  
यदा तदा दशरथः प्रीतिमानभवत् सुखी ॥ ५ ॥

ज्येष्ठो रामोऽभवत् तेषां रमयामास हि प्रजाः।  
मनोहरतया धीमान् पितुर्हृदयनन्दनः ॥ ६ ॥

ततः स राजा मतिमान् मत्वाऽऽत्मानं वयोऽधिकम्।  
मन्त्रयामास सचिवैर्धर्मज्ञैश्च पुरोहितैः ॥ ७ ॥  
अभिषेकाय रामस्य यौवराज्येन भारत।

प्राप्तकालं च ते सर्वे मेनिरे मन्त्रिसत्तमाः ॥ ८ ॥  
लोहिताक्षं महाबाहुं मत्तमातङ्गगामिनम् ।  
कम्बुग्रीवं महोरस्कं नीलकुञ्चितमूर्धजम् ॥ ९ ॥  
दीप्यमानं श्रिया वीरं शक्रादनवरं रणे।  
पारगं सर्वधर्माणां बृहस्पतिसमं मतौ ॥ १० ॥  
सर्वानुरक्तप्रकृतिं सर्वविद्याविशारदम् ।  
जितेन्द्रियममित्राणामपि दृष्टिमनोहरम् ॥ ११ ॥  
नियन्तारमसाधूनां गोप्तारं धर्मचारिणाम् ।  
धृतिमन्तमनाधृष्यं जेतारमपराजितम् ॥ १२ ॥  
पुत्रं राजा दशरथः कौसल्यानन्दवर्धनम्।  
संदृश्य परमां प्रीतिमगच्छत् कुरुनन्दन ॥ १३ ॥

चिन्तयंश्च महातेजा गुणान् रामस्य वीर्यवान्।  
अभ्यभाषत भद्रं ते प्रीयमाणः पुरोहितम् ॥ १४ ॥  
अद्य पुष्यो निशि ब्रह्मन् पुण्यं योगमुपैष्यति।  
सम्भाराः सम्भ्रियन्तां मे रामश्चोपनिमन्त्र्यताम् ॥ १५ ॥

इति तद् राजवचनं प्रतिश्रुत्याथ मन्थरा।  
कैकेयीमभिगम्येदं काले वचनमब्रवीत् ॥ १६ ॥

अद्य कैकेयि दौर्भाग्यं राज्ञा ते ख्यापितं महत्।  
आशीविषस्त्वां संक्रुद्धश्चण्डो दशतु दुर्भगे ॥ १७ ॥

सुभगा खलु कौसल्या यस्याःपुत्रोऽभिषेक्ष्यते।  
कुतो हि तव सौभाग्यं यस्याः पुत्रो न राज्यभाक्॥१८॥

सा तद्वचनमाज्ञाय सर्वाभरणभूषिता ।  
देवी विलग्नमध्येव बिभ्रती रूपमुत्तमम् ॥ १९ ॥  
विविक्ते पतिमासाद्य हसन्तीव शुचिस्मिता।  
प्रणयं व्यञ्जयन्तीव मधुरं वाक्यमब्रवीत् ॥ २० ॥

सत्यप्रतिज्ञ यन्मे त्वं काममेकं निसृष्टवान्।  
उपाकुरुष्व तद् राजंस्तस्मान्मुच्यस्व संकटात् ॥ २१ ॥

वरं ददानि ते हन्त तद् गृहाण यदिच्छसि।  
अवध्यो वध्यतां कोऽद्य वध्यः कोऽद्य विमुच्यताम् ॥ २२ ॥  
धनं ददानि कस्याद्य ह्रियतां कस्य वा पुनः।  
ब्राह्मणस्वादिहान्यत्र यत् किंचिद् वित्तमस्ति मे ॥ २३ ॥

पृथिव्यां राजराजोऽस्मि चातुर्वर्ण्यस्य रक्षिता।  
यस्तेऽभिलषितः कामो ब्रूहि कल्याणि मा चिरम् ॥ २४ ॥

सा तद्वचनमाज्ञाय परिगृह्य नराधिपम्।  
आत्मनो बलमाज्ञाय तत एनमुवाच ह ॥ २५ ॥

आभिषेचनिकं यत् ते रामार्थमुपकल्पितम्।  
भरतस्तदवाप्नोतु वनं गच्छतु राघवः ॥ २६ ॥

स तद् राजा वचः श्रुत्वा विप्रियं दारुणोदयम्।  
दुःखार्तो भरतश्रेष्ठ न किंचिद् व्याजहार ह ॥ २७ ॥

ततस्तथोक्तं पितरं रामो विज्ञाय वीर्यवान्।  
वनं प्रतस्थे धर्मात्मा राजा सत्यो भवत्विति ॥ २८ ॥

तमन्वगच्छल्लक्ष्मीवान् धनुष्माल्ँलक्ष्मणस्तदा ।  
सीता च भार्या भद्रं ते वैदेही जनकात्मजा ॥ २९ ॥

ततो वनं गते रामे राजा दशरथस्तदा।  
समयुज्यत देहस्य कालपर्यायधर्मणा ॥ ३० ॥

रामं तु गतमाज्ञाय राजानं च तथागतम्।  
आनाय्य भरतं देवी कैकेयी वाक्यमब्रवीत् ॥ ३१ ॥

गतो दशरथः स्वर्गं वनस्थौ रामलक्ष्मणौ।  
गृहाण राज्यं विपुलं क्षेमं निहतकण्टकम् ॥ ३२ ॥

तामुवाच स धर्मात्मा नृशंसं बत ते कृतम्।  
पतिं हत्वा कुलं चेदमुत्साद्य धनलुब्धया ॥ ३३ ॥  
अयशः पातयित्वा मे मूर्ध्नि त्वं कुलपांसने।  
सकामा भव मे मातरित्युक्त्वा प्ररुरोद ह ॥ ३४ ॥

स चारित्रं विशोध्याथ सर्वप्रकृतिसंनिधौ।  
अन्वयाद् भ्रातरं रामं विनिवर्तनलालसः ॥ ३५ ॥

कौसल्यां च सुमित्रां च कैकेयीं च सुदुःखितः।  
अग्रे प्रस्थाप्य यानैः स शत्रुघ्नसहितो ययौ ॥ ३६ ॥

वसिष्ठवामदेवाभ्यां विप्रैश्चान्यैः सहस्रशः ।  
पौरजानपदैः सार्धं रामानयनकाङ्‌क्षया ॥ ३७ ॥

ददर्श चित्रकूटस्थं स रामं सहलक्ष्मणम्।  
तापसानामलंकारं धारयन्तं धनुर्धरम् ॥ ३८ ॥

गच्छ तात प्रजा रक्ष्याः सत्यं रक्षाम्यहं पितुः।)  
विसर्जितः स रामेण पितुर्वचनकारिणा।  
नन्दिग्रामेऽकरोद् राज्यं पुरस्कृत्यास्य पादुके ॥ ३९ ॥

रामस्तु पुनराशङ्क्य पौरजानपदागमम् ।  
प्रविवेश महारण्यं शरभङ्गाश्रमं प्रति ॥ ४० ॥

सत्कृत्य शरभङ्गं स दण्डकारण्यमाश्रितः।  
नदीं गोदावरीं रम्यामाश्रित्य न्यवसत् तदा ॥ ४१ ॥

वसतस्तस्य रामस्य ततः शूर्पणखाकृतम्।  
खरेणासीन्महद् वैरं जनस्थाननिवासिना ॥ ४२ ॥

रक्षार्थं तापसानां तु राघवो धर्मवत्सलः।  
चतुर्दश सहस्राणि जघान भुवि रक्षसाम् ॥ ४३ ॥  
दूषणं च खरं चैव निहत्य सुमहाबलौ।  
चक्रे क्षेमं पुनर्धीमान् धर्मारण्यं स राघवः ॥ ४४ ॥

हतेषु तेषु रक्षःसु ततः शूर्पणखा पुनः।  
ययौ निकृत्तनासोष्ठी लङ्कां भ्रातुर्निवेशनम् ॥ ४५ ॥

ततो रावणमभ्येत्य राक्षसी दुःखमूर्च्छिता।  
पपात पादयोर्भ्रातुः संशुष्करुधिरानना ॥ ४६ ॥

तां तथा विकृतां दृष्ट्‌वा रावणः क्रोधमूर्च्छितः।  
उत्पपातासनात् क्रुद्धो दन्तैर्दन्तानुपस्पृशन् ॥ ४७ ॥

स्वानमात्यान्‌ विसृज्याथ विविक्ते तामुवाच सः।  
केनास्येवं कृता भद्रे मामचिन्त्यावमन्य च ॥ ४८ ॥

कः शूलं तीक्ष्णमासाद्य सर्वगात्रैर्निषेवते।  
कः शिरस्यग्निमाधाय विश्वस्तः स्वपते सुखम् ॥ ४९ ॥

आशीविषं घोरतरं पादेन स्पृशतीह कः।  
सिंहं केसरिणं कश्च दंष्ट्रायां स्पृश्य तिष्ठति ॥ ५० ॥

इत्येवं ब्रुवतस्तस्य स्रोतोभ्यस्तेजसोऽर्चिषः ।  
निश्चेरुर्दह्यतो रात्रौ वृक्षस्येव स्वरन्ध्रतः ॥ ५१ ॥

तस्य तत् सर्वमाचख्यौ भगिनी रामविक्रमम्।  
खरदूषणसंयुक्तं राक्षसानां पराभवम् ॥ ५२ ॥

स निश्चित्य ततः कृत्यं स्वसारमुपसान्त्व्य च।  
ऊर्ध्वमाचक्रमे राजा विधाय नगरे विधिम् ॥ ५३ ॥

त्रिकूटं समतिक्रम्य कालपर्वतमेव च।  
ददर्श मकरावासं गम्भीरोदं महोदधिम् ॥ ५४ ॥

तमतीत्याथ गोकर्णमभ्यगच्छद् दशाननः ।  
दयितं स्थानमव्यग्रं शूलपाणेर्महात्मनः ॥ ५५ ॥

तत्राभ्यगच्छन्मारीचं पूर्वामात्यं दशाननः ।  
पुरा रामभयादेव तापस्यं समुपाश्रितम् ॥ ५६ ॥