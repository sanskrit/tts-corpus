+++
title_full = "292 मार्कण्डेयजीके द्वारा राजा युधिष्ठिरको आश्वासन"
title = "२९२ युधिष्ठिराश्वासने"

+++


एवमेतन्महाबाहो रामेणामिततेजसा ।  
प्राप्तं व्यसनमत्युग्रं वनवासकृतं पुरा ॥ १ ॥

मा शुचः पुरुषव्याघ्र क्षत्रियोऽसि परंतप।  
बाहुवीर्याश्रिते मार्गे वर्तसे दीप्तनिर्णये ॥ २ ॥

न हि ते वृजिनं किंचिद् वर्तते परमण्वपि।  
अस्मिन् मार्गे निषीदेयुः सेन्द्रा अपि सुरसुराः ॥ ३ ॥

संहत्य निहतो वृत्रो मरुद्‌भिर्वज्रपाणिना।  
नमुचिश्चैव दुर्धर्षो दीर्घजिह्वा च राक्षसी ॥ ४ ॥

सहायवति सर्वार्थाः संतिष्ठन्तीह सर्वशः।  
किं नु तस्याजितं संख्ये यस्य भ्राता धनंजयः ॥ ५ ॥

अयं च बलिनां श्रेष्ठो भीमो भीमपराक्रमः।  
युवानौ च महेष्वासौ वीरौ माद्रवतीसुतौ ॥ ६ ॥

एभिः सहायैः कस्मात् त्वं विषीदसि परंतप।  
य इमे वज्रिणः सेनां जयेयुः समरुद्‌गणाम् ॥ ७ ॥

त्वमप्येभिर्महेष्वासैः सहायैर्देवरूपिभिः ।  
विजेष्यसे रणे सर्वानमित्रान् भरतर्षभ ॥ ८ ॥

इतश्च त्वमिमां पश्य सैन्धवेन दुरात्मना।  
बलिना वीर्यमत्तेन हृतामेभिर्महात्मभिः ॥ ९ ॥  
आनीतां द्रौपदीं कृष्णां कृत्वा कर्म सुदुष्करम्।  
जयद्रथं च राजानं विजितं वशमागतम् ॥ १० ॥

असहायेन रामेण वैदेही पुनराहृता।  
हत्वा संख्ये दशग्रीवं राक्षसं भीमविक्रमम् ॥ ११ ॥

यस्य शाखामृगा मित्राण्यृक्षाः कालमुखास्तथा।  
जात्यन्तरगता राजन्नेतद् बुद्ध्यानुचिन्तय ॥ १२ ॥

तस्मात् स त्वं कुरुश्रेष्ठ मा शुचो भरतर्षभ।  
त्वद्विधा हि महात्मानो न शोचन्ति परंतप ॥ १३ ॥

एवमाश्वासितो राजा मार्कण्डेयेन धीमता।  
त्यक्त्वा दुःखमदीनात्मा पुनरेप्येनमब्रवीत् ॥ १४ ॥