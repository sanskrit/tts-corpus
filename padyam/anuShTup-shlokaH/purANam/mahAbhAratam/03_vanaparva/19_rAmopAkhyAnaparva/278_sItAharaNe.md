+++
title_full = "278 मृगरूपधारी मारीचका वध तथा सीताका अपहरण"
title = "२७८ सीताहरणे"

+++


मारीचस्त्वथ सम्भ्रान्तो दृष्ट्‌वा रावणमागतम्।  
पूजयामास सत्कारैः फलमूलादिभिस्ततः ॥ १ ॥

विश्रान्तं चैनमासीनमन्वासीनः स राक्षसः।  
उवाच प्रश्रितं वाक्यं वाक्यज्ञो वाक्यकोविदम् ॥ २ ॥

न ते प्रकृतिमान् वर्णः कच्चित् क्षेमं पुरे तव।  
कच्चित् प्रकृतयः सर्वा भजन्ते त्वां यथा पुरा ॥ ३ ॥

किमिहागमने चापि कार्यं ते राक्षसेश्वर।  
कृतमित्येव तद् विद्धि यद्यपि स्यात् सुदुष्करम् ॥ ४ ॥

शशंस रावणस्तस्मै तत् सर्वं रामचेष्टितम्।  
समासेनैव कार्याणि क्रोधामर्षसमन्वितः ॥ ५ ॥

मारीचस्त्वब्रवीच्छ्रुत्वा समासेनैव रावणम् ।  
अलं ते राममासाद्य वीर्यज्ञो ह्यस्मि तस्य वै ॥ ६ ॥

बाणवेगं हि कस्तस्य शक्तः सोढ़ं महात्मनः।  
प्रव्रज्यायां हि मे हेतुः स एव पुरुषर्षभः ॥ ७ ॥  
विनाशमुखमेतत् ते केनाख्यातं दुरात्मना।

तमुवाचाथ सक्रोधो रावणः परिभर्त्सयन् ॥ ८ ॥  
अकुर्वतोऽस्मद्वचनं स्यान्मृत्युरपि ते ध्रुवम्।

मारीचश्चिन्तयामास विशिष्टान्मरणं वरम् ॥ ९ ॥  
अवश्यं मरणे प्राप्ते करिष्याम्यस्य यन्मतम्।

ततस्तं प्रत्युवाचाथ मारीचो रक्षसां वरम् ॥ १० ॥  
किं ते साह्यं मया कार्यं करिष्याम्यवशोऽपि तत्।

तमब्रवीद् दशग्रीवो गच्छ सीतां प्रलोभय ॥ ११ ॥  
रत्नशृङ्गो मृगो भूत्वा रत्नचित्रतनूरुहः।  
ध्रुवं सीता समालक्ष्य त्वां रामं चोदयिष्यति ॥ १२ ॥

अपक्रान्ते च काकुत्स्थे सीता वश्या भविष्यति।  
तामादायापनेष्यामि ततः स न भविष्यति ॥ १३ ॥  
भार्यावियोगाद् दुर्बुद्धिरेतत् साह्यं कुरुष्व मे।

इत्येवमुक्तो मारीचः कृत्वोदकमथात्मनः ॥ १४ ॥  
रावणं पुरतो यान्तमन्वगच्छत् सुदुःखितः।

ततस्तस्याश्रमं गत्वा रामस्याक्लिष्टकर्मणः ॥ १५ ॥  
चक्रतुस्तत् तथा सर्वमुभौ यत् पूर्वमन्त्रितम्।

रावणस्तु यतिर्भूत्वा मुण्डः कुण्डी त्रिदण्डधृक् ॥ १६ ॥  
मृगश्च भूत्वा मारीचस्तं देशमुपजग्मतुः।  
दर्शयामास मारीचो वैदेहीं मृगरूपधृक् ॥ १७ ॥

चोदयामास तस्यार्थे सा रामं विधिचोदिता।  
रामस्तस्याः प्रियं कुर्वन् धनुरादाय सत्वरः ॥ १८ ॥  
रक्षार्थे लक्ष्मणं न्यस्य प्रययौ मृगलिप्सया।

स धन्वी बद्धतुणीरः खड्‌गगोधाङ्‌गुलित्रवान् ॥ १९ ॥  
अन्वधावन्मृगं रामो रुद्रस्तारामृगं यथा।

सोऽन्तर्हितः पुनस्तस्य दर्शनं राक्षसो व्रजन् ॥ २० ॥  
चकर्ष महदध्वानं रामस्तं बुबुधे ततः।  
निशाचरं विदित्वा तं राधवः प्रतिभानवान् ॥ २१ ॥  
अमोघं शरमादाय जघान मृगरूपिणम्।

स रामबाणाभिहतः कृत्वा रामस्वरं तदा ॥ २२ ॥  
हा सीते लक्ष्मणेत्येवं चुक्रोशार्तस्वरेण ह।

शुश्राव तस्य वैदेही ततस्तां करुणां गिरम् ॥ २३ ॥  
सा प्राद्रवद् यतः शब्दस्तामुवाचाथ लक्ष्मणः।  
अलं ते शङ्कया भीरु को रामं प्रहरिष्यति ॥ २४ ॥  
मुहूर्ताद् द्रक्ष्यसे रामं भर्तारं त्वं शुचिस्मिते।

इत्युक्ता सा प्ररुदती पर्यशङ्कत लक्ष्मणम् ॥ २५ ॥  
हता वै स्त्रीस्वभावेन शुक्लचारित्रभूषणा।  
सा तं परुषमारब्धा वक्तुं साध्वी पतिव्रता ॥ २६ ॥

नैष कामो भवेन्मूढ यं त्वं प्रार्थयसे हृदा।  
अप्यहं शस्त्रमादाय हन्यामात्मानमात्मना ॥ २७ ॥  
पतेयं गिरिशृङ्गाद् वा विशेयं वा हुताशनम्।  
रामं भर्तारमुत्सृज्य न त्वहं त्वां कथंचन ॥ २८ ॥  
निहीनमुपतिष्ठेयं शार्दूली क्रोष्टुकं यथा।

एतादृशं वचः श्रुत्वा लक्ष्मणः प्रियराघवः ॥ २९ ॥  
पिधाय कर्णौ सद्‌वृत्तः प्रस्थितो येन राघवः।  
स रामस्य पदं गृह्य प्रससार धनुर्धरः ॥ ३० ॥  
अवीक्षमाणो बिम्बोष्ठीं प्रययौ लक्ष्मणस्तदा।

एतस्मिन्नन्तरे रक्षो रावणः प्रत्यदृश्यत ॥ ३१ ॥  
अभव्यो भव्यरूपेण भस्मच्छन्न इवानलः।  
यतिवेषप्रतिच्छन्नो जिहीर्षुस्तामनिन्दिताम् ॥ ३२ ॥

सा तमालक्ष्य सम्प्राप्तं धर्मज्ञा जनकात्मजा।  
निमन्त्रयामास तदा फलमूलाशनादिभिः ॥ ३३ ॥

अवमन्य ततः सर्वं स्वरूपं प्रत्यपद्यत।  
सान्त्वयामास वैदेहीमिति राक्षसपुङ्गवः ॥ ३४ ॥

सीते राक्षसराजोऽहं रावणो नाम विश्रुतः।  
मम लङ्कापुरी नाम्ना रम्या पारे महोदधेः ॥ ३५ ॥

तत्र त्वं नरनारीषु शोभिष्यसि मया सह।  
भार्या मे भव सुश्रोणि तापसं त्यज राघवम् ॥ ३६ ॥

एवमादीनि वाक्यानि श्रुत्वा तस्याथ जानकी।  
पिधाय कर्णौ सुश्रोणी मैवमित्यब्रवीद् वचः ॥ ३७ ॥  
प्रपतेद् द्यौः सनक्षत्रा पृथिवी शकलीभवेत्।  
शैत्यमग्निरियान्नाहं त्यजेयं रघुनन्दनम् ॥ ३८ ॥

कथं हि भिन्नकरटं पद्मिनं वनगोचरम्।  
उपस्थाय महानागं करेणुः सूकरं स्पृशेत् ॥ ३९ ॥

कथं हि पीत्वा माध्वीकं पीत्वा च मधुमाधवीम्।  
लोभं सौवीरके कुर्यान्नारी काचिदिति स्मरेत् ॥ ४० ॥

इति सा तं समाभाष्य प्रविवेशाश्रमं ततः।  
क्रोधात् प्रस्फुरमाणौष्ठी विधुन्वाना करौ मुहुः ॥ ४१ ॥

तामभिद्रुत्य सुश्रोणीं रावणः प्रत्यषेधयत्।  
भर्त्सयित्वा तु रूक्षेण स्वरेण गतचेतनाम् ॥ ४२ ॥

मूर्धजेषु निजग्राह ऊर्ध्वमाचक्रमे ततः।  
तां ददर्श ततो गृध्रो जटायुर्गिरिगोचरः।  
रुदतीं राम रामेति ह्रियमाणां तपस्विनीम् ॥ ४३ ॥