+++
title_full = "283 वानर-सेनाका संगठन, सेतुका निर्माण, विभीषणका अभिषेक और लंकाकी सीमामें सेनाका प्रवेश तथा अंगदको रावणके पास दूत बनाकर भेजना"
title = "२८३ सेतुबन्धने"

+++


ततस्तत्रैव रामस्य समासीनस्य तैः सह।  
समाजग्मुः कपिश्रेष्ठाः सुग्रीववचनात् तदा ॥ १ ॥

वृतः कोटिसहस्रेण वानराणां तरस्विनाम्।  
श्वशुरो वालिनः श्रीमान् सुषेणो राममभ्ययात् ॥ २ ॥

कोटीशतवृतो वापि गजो गवय एव च।  
वानरेन्द्रौ महावीर्यौ पृथक् पृथगदृश्यताम् ॥ ३ ॥

षष्टिकोटिसहस्राणि प्रकर्षन् प्रत्यदृश्यत ।  
गोलाङ्‌गूलो महाराज गवाक्षो भीमदर्शनः ॥ ४ ॥

गन्धमादनवासी तु प्रथितो गन्धमादनः।  
कोटीशतसहस्राणि हरीणां समकर्षत ॥ ५ ॥

पनसो नाम मेधावी वानरः सुमहाबलः।  
कोटीर्दश द्वादश च त्रिंशत् पञ्च प्रकर्षति ॥ ६ ॥

श्रीमान् दधिमुखो नाम हरिवृद्धोऽतिवीर्यवान्।  
प्रचकर्ष महासैन्यं हरीणां भीमतेजसाम् ॥ ७ ॥

कृष्णानां मुखपुण्ड्राणामृक्षाणां भीमकर्मणाम् ।  
कोटीशतसहस्रेण जाम्बवान् प्रत्यदृश्यत ॥ ८ ॥

एते चान्ये च बहवो हरियूथपयूथपाः।  
असंख्येया महाराज समीयू रामकारणात् ॥ ९ ॥

गिरिकूटनिभाङ्गानां सिंहानामिव गर्जताम् ।  
श्रूयते तुमुलः शब्दस्तत्र तत्र प्रधावताम् ॥ १० ॥

गिरिकूटनिभाः केचित् केचिन्महिषसंनिभाः ।  
शरदभ्रप्रतीकाशाः केचिद्धिङ्गुलकाननाः ॥ ११ ॥

उत्पतन्तः पतन्तश्च प्लवमानाश्च वानराः।  
उद्‌धुन्वन्तोऽपरे रेणून् समाजग्मुः समन्ततः ॥ १२ ॥

स वानरमहासैन्यः पूर्णसागरसंनिभः ।  
निवेशमकरोत् तत्र सुग्रीवानुमते तदा ॥ १३ ॥

ततस्तेषु हरीन्द्रेषु समावृत्तेषु सर्वशः।  
तिथौ प्रशस्ते नक्षत्रे मुहूर्ते चाभिपूजिते ॥ १४ ॥  
तेन व्यूढेन सैन्येन लोकानुद्वर्तयन्निव।  
प्रययौ राघवः श्रीमान् सुग्रीवसहितस्तदा ॥ १५ ॥

मुखमासीत् तु सैन्यस्य हनूमान् मारुतात्मजः।  
जघनं पालयामास सौमित्रिरकुतोभयः ॥ १६ ॥

बद्धगोधाङ्गुलित्राणौ राघवौ तत्र जग्मतुः।  
वृतौ हरिमहामात्रैश्चन्द्रसूर्यौ ग्रहैरिव ॥ १७ ॥

प्रबभौ हरिसैन्यं तत् सालतालशिलायुधम्।  
सुमहच्छालिभवनं यथा सूर्योदयं प्रति ॥ १८ ॥

नलनीलाङ्गदक्राथमैन्दद्विविदपालिता ।  
ययौ सुमहती सेना राघवस्यार्थसिद्धये ॥ १९ ॥

विविधेषु प्रशस्तेषु बहुमूलफलेषु च।  
प्रभूतमधुमूलेषु वारिमत्सु शिवेषु च ॥ २० ॥  
निवसन्ती निराबाधा तथैव गिरिसानुषु।  
उपायाद्धरिसेना सा क्षारोदमथ सागरम् ॥ २१ ॥

द्वितीयसागरनिभं तद् बलं बहुलध्वजम्।  
वेलावनं समासाद्य निवासमकरोत् तदा ॥ २२ ॥

ततो दाशरथिः श्रीमान् सुग्रीवं प्रत्यभाषत।  
मध्ये वानरमुख्यानां प्राप्तकालमिदं वचः ॥ २३ ॥

उपायः को नु भवतां मतः सागरलङ्घने।  
इयं हि महती सेना सागरश्चातिदुस्तरः ॥ २४ ॥

तत्रान्ये व्याहरन्ति स्म वानरा बहुमानिनः।  
समर्था लङ्घने सिन्धोर्न तु तत् कृत्स्नकारकम् ॥ २५ ॥

केचिन्नौभिर्व्यवस्यन्ति केचिच्च विविधैः प्लवैः।  
नेति रामस्तु तान् सर्वान् सान्त्वयन् प्रत्यभाषत ॥ २६ ॥

शतयोजनविस्तारं न शक्ताः सर्ववानराः।  
क्रान्तुं तोयनिधिं वीरा नैषा वो नैष्ठिकी मतिः ॥ २७ ॥

नावो न सन्ति सेनाया बह्व्यस्तारयितुं तथा।  
वणिजामुपघातं च कथमस्मद्विधश्चरेत् ॥ २८ ॥

विस्तीर्णं चैव नः सैन्यं हन्याच्छिद्रेण वै परः।  
प्लवोडुपप्रतारश्च नैवात्र मम रोचते ॥ २९ ॥

अहं त्विमं जलनिधिं समारप्स्याम्युपायतः।  
प्रतिशेष्याम्युपवसन् दर्शयिष्यति मां ततः ॥ ३० ॥

न चेद् दर्शयिता मार्गं धक्ष्याम्येनमहं ततः।  
महास्त्रैरप्रतिहतैरत्यग्निपवनोज्ज्वलैः ॥ ३१ ॥

इत्युक्त्वा सह सौमित्रिरुपस्पृश्याथ राघवः।  
प्रतिशिश्ये जलनिधिं विधिवत् कुशसंस्तरे ॥ ३२ ॥

सागरस्तु ततः स्वप्ने दर्शयामास राघवम्।  
देवो नदनदीभर्ता श्रीमान् यादोगणैर्वृतः ॥ ३३ ॥

कौसल्यामातरित्येवमाभाष्य मधुरं वचः ।  
इदमित्याह रत्नानामाकरैः शतशो वृतः ॥ ३४ ॥

ब्रूहि किं ते करोम्यत्र साहाय्यं पुरुषर्षभ।  
ऐक्ष्वाको ह्यस्मि ते ज्ञातिरिति रामस्तमब्रवीत् ॥ ३५ ॥

मार्गमिच्छामि सैन्यस्य दत्तं नदनदीपते।  
येन गत्वा दशग्रीवं हन्यां पौलस्त्यपांसनम् ॥ ३६ ॥

यद्येवं याचतो मार्गं न प्रदास्यति मे भवान्।  
शरैस्त्वां शोषयिष्यामि दिव्यास्त्रप्रतिमन्त्रितैः ॥ ३७ ॥

इत्येवं ब्रुवतः श्रुत्वा रामस्य वरुणालयः।  
उवाच व्यथितो वाक्यमिति बद्धाञ्जलिः स्थितः ॥ ३८ ॥

नेच्छामि प्रतिघातं ते नास्मि विघ्नकरस्तव।  
शृणु चेदं वचो राम श्रुत्वा कर्तव्यमाचर ॥ ३९ ॥

यदि दास्यामि ते मार्गं सैन्यस्य व्रजतोऽऽज्ञया।  
अन्येऽप्याज्ञापयिष्यन्ति मामेवं धनुषो बलात् ॥ ४० ॥

अस्ति त्वत्र नलो नाम वानरः शिल्पिसम्मतः।  
त्वष्टुर्देवस्य तनयो बलवान् विश्वकर्मणः ॥ ४१ ॥

स यत् काष्ठं तृणं वापि शिलां वा क्षेप्स्यते मयि।  
सर्वं तद् धारयिष्यामि स ते सेतुर्भविष्यति ॥ ४२ ॥

इत्युक्त्वान्तर्हिते तस्मिन् रामो नलमुवाच ह।  
कुरु सेतुं समुद्रे त्वं शक्तो ह्यसि मतो मम॥४३॥

तेनोपायेन काकुत्स्थः सेतुबन्धमकारयत् ।  
दशयोजनविस्तारमायतं शतयोजनम् ॥ ४४ ॥

नलसेतुरिति ख्यातो योऽद्यापि प्रथितो भुवि।  
रामस्याज्ञां पुरस्कृत्य निर्यातो गिरिसंनिभः ॥ ४५ ॥

तत्रस्थं स तु धर्मात्मा समागच्छद् विभीषणः।  
भ्राता वै राक्षसेन्द्रस्य चतुर्भिः सचिवैः सह ॥ ४६ ॥

प्रतिजग्राह समस्तं स्वागतेन महामनाः।  
सुग्रीवस्य तु शङ्काभूत् प्रणिधिः स्यादिति स्म ह ॥ ४७ ॥

राघवः सत्यचेष्टाभिः सम्यक् च चरितेङ्गितैः।  
यदा तत्त्वेन तुष्टोऽभूत् तत एनमपूजयत् ॥ ४८ ॥

सर्वराक्षसराज्ये चाप्यभ्यषिञ्चद् विभीषणम् ।  
चक्रे च मन्त्रसचिवं सुहृदं लक्ष्मणस्य च ॥ ४९ ॥

विभीषणमते चैव सोऽत्यक्रामन्महार्णवम् ।  
ससैन्यः सेतुना तेन मासेनैव नराधिप ॥ ५० ॥

ततो गत्वा समासाद्य लङ्कोद्यानान्यनेकशः।  
भेदयामास कपिभिर्महान्ति च बहूनि च ॥ ५१ ॥

ततस्तौ रावणामात्यौ मन्त्रिणौ शुकसारणौ।  
चरौ वानररूपेण तौ जग्राह विभीषणः ॥ ५२ ॥

प्रतिपन्नौ यदा रूपं राक्षसं तौ निशाचरौ।  
दर्शयित्वा ततः सैन्यं रामः पश्चादवासृजत् ॥ ५३ ॥

निवेश्योपवने सैन्यं तत् पुरः प्राज्ञवानरम्।  
प्रेषयामास दौत्येन रावणस्य ततोऽङ्गदम् ॥५४ ॥