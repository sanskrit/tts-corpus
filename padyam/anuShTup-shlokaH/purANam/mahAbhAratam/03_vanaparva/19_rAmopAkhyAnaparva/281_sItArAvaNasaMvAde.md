+++
title_full = "281 रावण और सीताका संवाद"
title = "२८१ सीतारावणसंवादे"

+++


ततस्तां भर्तृशोकार्तां दीनां मलिनवाससम्।  
मणिशेषाभ्यलङ्कारां रुदतीं च पतिव्रताम् ॥ १ ॥  
राक्षसीभिरुपास्यन्तीं समासीनां शिलातले ।  
रावणः कामबाणार्तो ददर्शोपससर्प च ॥ २ ॥  
देवदानवगन्धर्वयक्षकिम्पुरुषैर्युधि ।  
अजितोऽशोकवनिकां ययौ कन्दर्पपीडितः ॥ ३ ॥

दिव्याम्बरधरः श्रीमान् सुमृष्टमणिकुण्डलः ।  
विचित्रमाल्यमुकुटो वसन्त इव मूर्तिमान् ॥ ४ ॥

न कल्पवृक्षसदृशो यत्नादपि विभूषितः।  
श्मशानचैत्यद्रुमवद् भूषितोऽपि भयंकरः ॥ ५ ॥

स तस्यास्तनुमध्यायाः समीपे रजनीचरः।  
ददृशे रोहिणीमेत्य शनैश्चर इव ग्रहः ॥ ६ ॥

स तामामन्त्र्य सुश्रोणीं पुष्पकेतुशराहतः।  
इदमित्यब्रवीद् वाक्यं त्रस्तां रौहीमिवाबलाम् ॥ ७ ॥

सीते पर्याप्तमेतावत् कृतो भर्तुरनुग्रहः।  
प्रसादं कुरु तन्वङ्गि क्रियतां परिकर्म ते ॥ ८ ॥

भजस्व मां वरारोहे महार्हाभरणाम्बरा।  
भव मे सर्वनारीणामुत्तमा वरवर्णिनी ॥ ९ ॥

सन्ति मे देवकन्याश्च गन्धर्वाणां च योषितः।  
सन्ति दानवकन्याश्च दैत्यानां चापि योषितः ॥ १० ॥

चतुर्दश पिशाचानां कोट्यो मे वचने स्थिताः।  
द्विस्तावत् पुरुषादानां रक्षसां भीमकर्मणाम् ॥ ११ ॥

ततो मे त्रिगुणा यक्षा ये मद्वचनकारिणः।  
केचिदेव धनाध्यक्षं भ्रातरं मे समाश्रिताः ॥ १२ ॥

गन्धर्वाप्सरसो भद्रे मामापानगतं सदा।  
उपतिष्ठन्ति वामोरु यथैव भ्रातरं मम ॥ १३ ॥

पुत्रोऽहमपि विप्रर्षेः साक्षाद् विश्रवसो मुनेः।  
पञ्चमो लोकपालानामिति मे प्रथितं यशः ॥ १४ ॥

दिव्यानि भक्ष्यभोज्यानि पानानि विविधानि च।  
यथैव त्रिदशेशस्य तथैव मम भाविनि ॥ १५ ॥

क्षीयतां दुष्कृतं कर्म वनवासकृतं तव।  
भार्या मे भव सुश्रोणि यथा मन्दोदरी तथा ॥ १६ ॥

इत्युक्ता तेन वैदेही परिवृत्य शुभानना।  
तृणमन्तरतः कृत्वा तमुवाच निशाचरम् । १७ ॥  
अशिवेनातिवामोरूरजस्रं नेत्रवारिणा ।  
स्तनावपतितौ बाला संहतावभिवर्षती ॥ १८ ॥  
उवाच वाक्यं तं क्षुद्रं वैदेही पतिदेवता।

असकृद् वदतो वाक्यमीदृशं राक्षसेश्वर ॥ १९ ॥  
विषादयुक्तमेतत् ते मया श्रुतमभाग्यया।  
तद् भद्रसुख भद्रं ते मानसं विनिवर्त्यताम् ॥ २० ॥

परदारास्म्यलभ्या च सततं च पतिव्रता।  
न चैवोपयिकी भार्या मानुषी कृपणा तव ॥ २१ ॥

विवशां धर्षयित्वा च कां त्वं प्रीतिमवाप्स्यसि।  
प्रजापतिसमो विप्रो ब्रह्मयोनिः पिता तव ॥ २२ ॥

न च पालयसे धर्मं लोकपालसमः कथम्।  
भ्रातरं राजराजानं महेश्वरसखं प्रभुम् ॥ २३ ॥  
धनेश्वरं व्यपदिशन् कथं त्विह न लज्जसे।

इत्युक्त्वा प्रारुदत् सीता कम्पयन्ती पयोधरौ ॥ २४ ॥  
शिरोधरां च तन्वङ्गी मुखं प्रच्छाद्य वाससा।

तस्या रुदत्या भाविन्या दीर्घा वेणी सुसंयता ॥ २५ ॥  
ददृशे स्वसिता स्निग्धा काली व्यालीव मूर्धनि।

श्रुत्वा तद् रावणो वाक्यं सीतयोक्तं सुनिष्ठुरम् ॥ २६ ॥  
प्रत्याख्यातोऽपि दुर्मेधाः पुनरेवाब्रवीद् वचः।  
काममङ्गानि मे सीते दुनोतु मकरध्वजः ॥ २७ ॥  
न त्वामकामां सुश्रोणीं समेष्ये चारुहासिनीम्।

किं नु शक्यं मया कर्तुं यत् त्वमद्यापि मानुषम्॥२८॥  
आहारभूतमस्माकं राममेवानुरुध्यसे ॥ २९ ॥

इत्युक्त्वा तामनिन्द्याङ्गीं स राक्षसमहेश्वरः।  
तत्रैवान्तर्हितो भूत्वा जगामाभिमतां दिशम् ॥ ३० ॥

राक्षसीभिः परिवृता वैदेही शोककर्शिता।  
सेव्यमाना त्रिजटया तत्रैव न्यवसत् तदा ॥ ३१ ॥