+++
title_full = "287 कुम्भकर्ण, वज्रवेग और प्रमाथीका वध"
title = "२८७ कुम्भकर्णादिवधे"

+++


ततो निर्याय स्वपुरात् कुम्भकर्णः सहानुगः।  
अपश्यत् कपिसैन्यं तज्जितकाश्यग्रतः स्थितम् ॥ १ ॥

स वीक्षमाणस्तत् सैन्यं रामदर्शनकाङ्क्षया।  
अपश्यच्चापि सौमित्रिं धनुष्पाणिं व्यवस्थितम् ॥ २ ॥

तमभ्येत्याशु हरयः परिवव्रुः समन्ततः।  
अभ्यघ्नंश्च महाकायैर्बहुभिर्जगतीरुहैः ॥ ३ ॥

करजैरतुदंश्चान्ये विहाय भयमुत्तमम् ।  
बहुधा युध्यमानास्ते युद्धमार्गैः प्लवङ्गमाः ॥ ४ ॥  
नानाप्रहरणैर्भीमै राक्षसेन्द्रमताडयन् ।

स ताड्यमानः प्रहसन् भक्षयामास वानरान् ॥ ५ ॥  
बलं चण्डबलाख्यं च वज्रबाहुं च बानरम्।

तद् दृष्ट्‌वा व्यथनं कर्म कुम्भकर्णस्य रक्षसः ॥ ६ ॥  
उदक्रोशन् परित्रस्तास्तारप्रभृतयस्तदा ।

तानुच्चैः क्रोशतः सैन्याञ्छ्रुत्वा स हरियूथपान् ॥ ७ ॥  
अभिदुद्राव सुग्रीवः कुम्भकर्णमपेतभीः ।

ततो निपत्य वेगेन कुम्भकर्णं महामनाः ॥ ८ ॥  
शालेन जघ्निवान् मूर्घ्नि बलेन कपिकुञ्जरः।

स महात्मा महावेगः कुम्भकर्णस्य मूर्धनि ॥ ९ ॥  
बिभेद शालं सुग्रीवो न चैवाव्यथयत् कपिः।

ततो विनद्य सहसा शालस्पर्शविबोधितः ॥ १० ॥  
दोर्भ्यामादाय सुग्रीवं कुम्भकर्णोऽहरद् बलात्।

ह्रियमाणं तु सुग्रीवं कुम्भकर्णेन रक्षसा ॥ ११ ॥  
अवेक्ष्याभ्यद्रवद् वीरः सौमित्रिर्मित्रनन्दनः ।

सोऽभिपत्य महावेगं रुक्मपुङ्खं महाशरम् ॥ १२ ॥  
प्राहिणोत् कुम्भकर्णाय लक्ष्मणः परवीरहा।

स तस्य देहावरणं भित्त्वा देहं च सायकः ॥ १३ ॥  
जगाम दारयन् भूमिं रुधिरेण समुक्षितः।

तथा स भिन्नहृदयः समुत्सृज्य कपीश्वरम् ॥ १४ ॥  
(वेगेन महताऽऽविष्टस्तिष्ठ तिष्ठेति चाब्रवीत्।)  
कुम्भकर्णो महेष्वासः प्रगृहीतशिलायुधः ।  
अभिदुद्राव सौमित्रिमुद्यम्य महतीं शिलाम् ॥ १५ ॥

तस्याभिपततस्तूर्णं क्षुराभ्यामुच्छ्रितौ करौ ।  
चिच्छेद निशिताग्राभ्यां स बभूव चतुर्भुजः ॥ १६ ॥

तानप्यस्य भुजान् सर्वान् प्रगृहीतशिलायुधान्।  
क्षुरैश्चिच्छेद लघ्वस्त्रं सौमित्रिः प्रतिदर्शयन् ॥ १७ ॥

स बभूवातिकायश्च बहुपादशिरोभुजः ।  
तं ब्रह्मास्त्रेण सौमित्रिर्ददाराद्रिचयोपमम् ॥ १८ ॥

स पपात महावीर्यो दिव्यास्त्राभिहतो रणे।  
महाशनिविनिर्दग्धः पादपोऽङ्कुरवानिव ॥ १९ ॥

तं दृष्ट्‌वा वृत्रसंकाशं कुम्भकर्णं तरस्विनम्।  
गतासुं पतितं भूमौ राक्षसाः प्राद्रवन् भयात् ॥ २० ॥

तथा तान् द्रवतो योधान्‌ दृष्ट्‌वा तौ दूषणानुजौ।  
अवस्थाप्याथ सौमित्रिं संक्रुद्धावभ्यधावताम् ॥ २१ ॥

तावाद्रवन्तौ संक्रुद्धौ वज्रवेगप्रमाथिनौ ।  
अभिजग्राह सौमित्रिर्विनद्योभौ पतत्त्रिभिः ॥ २२ ॥

ततः सुतुमुलं युद्धमभवल्लोमहर्षणम् ।  
दूषणानुजयोः पार्थ लक्ष्मणस्य च धीमतः ॥ २३ ॥

महता शरवर्षेण राक्षसौ सोऽभ्यवर्षत।  
तौ चापि वीरौ संक्रुद्धावुभौ तं समवर्षताम् ॥ २४ ॥

मुहूर्तमेवमभवद् वज्रवेगप्रमाथिनोः ।  
सौमित्रेश्च महाबाहोः सम्प्रहारः सुदारुणः ॥ २५ ॥

अथाद्रिशृङ्गमादाय हनुमान् मारुतात्मजः ।  
अभिद्रुत्याददे प्राणान् वज्रवेगस्य रक्षसः ॥ २६ ॥

नीलश्च महता ग्राव्णा दूषणावरजं हरिः।  
प्रमाथिनमभिद्रुत्य प्रममाथ महाबलः ॥ २७ ॥

ततः प्रावर्तत पुनः संग्रामः कटुकोदयः।  
रामरावणसैन्यानामन्योन्यमभिधावताम् ॥ २८ ॥

शतशो नैर्ऋतान् वन्या जघ्नुर्वन्यांश्च नैर्ऋताः।  
नैर्ऋतास्तत्र वध्यन्ते प्रायेण न तु वानराः ॥ २९ ॥