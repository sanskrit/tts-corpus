+++
title_full = "279 रावणद्वारा जटायुका वध, श्रीरामद्वारा उसका अन्त्येष्टि-संस्कार, कबन्धका वध तथा उसके दिव्यस्वरूपसे वार्तालाप"
title = "२७९ कबन्धहनने"

+++


सखा दशरथस्यासीज्जटायुररुणात्मजः ।  
गृध्रराजो महावीरः सम्पातिर्यस्य सोदरः ॥ १ ॥

स ददर्श तदा सीतां रावणाङ्कगतां स्नुषाम्।  
सक्रोधोऽभ्यद्रवत् पक्षी रावणं राक्षसेश्वरम् ॥ २ ॥

अथैनमब्रवीद् गृध्रो मुञ्च मुञ्चेति मैथिलीम्।  
ध्रियमाणे मयि कथं हरिष्यसि निशाचर ॥ ३ ॥

न हि मे मोक्ष्यसे जीवन् यदि नोत्सृजसे वधूम्।  
उक्त्वैवं राक्षसेन्द्रं तं चकर्त नखरैर्भृशम् ॥ ४ ॥

पक्षतुण्डप्रहारैश्च शतशो जर्जरीकृतम् ।  
चक्षार रुधिरं भूरि गिरिः प्रस्रवणैरिव ॥ ५ ॥

स वध्यमानो गृध्रेण रामप्रियहितैषिणा।  
खड्‌गमादाय चिच्छेद भुजौ तस्य पतत्त्रिणः ॥ ६ ॥

निहत्य गृध्रराजं स भिन्नाभ्रशिखरोपमम्।  
ऊर्ध्वमाचक्रमे सीतां गृहीत्वाङ्केन राक्षसः ॥ ७ ॥

यत्र यत्र तु वैदेही पश्यत्याश्रममण्डलम्।  
सरो वा सरितो वापि तत्र मुञ्चति भूषणम् ॥ ८ ॥

सा ददर्श गिरिप्रस्थे पञ्च वानरपुङ्गवान्।  
तत्र वासो महद्दिव्यमुत्ससर्ज मनस्विनी ॥ ९ ॥

तत् तेषां वानरेन्द्राणां पपात पवनोद्‌धुतम्।  
मध्ये सुपीतं पञ्चानां विद्युन्मेघान्तरे यथा ॥ १० ॥

अचिरेणातिचक्राम खेचरः खे चरन्निव।  
ददर्शाथ पुरीं रम्यां बहुद्वारां मनोरमाम् ॥ ११ ॥

प्राकारवप्रसम्बाधां निर्मितां विश्वकर्मणा ।  
प्रविवेश पुरीं लङ्कां ससीतो राक्षसेश्वरः ॥ १२ ॥

एवं हृतायां वैदेह्यां रामो हत्वा महामृगम्।  
निवृत्तो ददृशे धीमान् भ्रातरं लक्ष्मणं तथा ॥ १३ ॥

कथमुत्सृज्य वैदेहीं वने राक्षससेविते।  
इति तं भ्रातरं दृष्ट्वा प्राप्तोऽसीति व्यगर्हयत् ॥ १४ ॥

मृगरूपधरेणाथ रक्षसा सोऽपकर्षणम् ।  
भ्रातुरागमनं चैव चिन्तयन् पर्यतप्यत ॥ १५ ॥

गर्हयन्नेव रामस्तु त्वरितस्तं समासदत्।  
अपि जीवति वैदेही नेति पश्यामि लक्ष्मण ॥ १६ ॥

तस्य तत् सर्वमाचख्यौ सीताया लक्ष्मणो वचः।  
यदुक्तवत्यसदृशं वैदेही पश्चिमं वचः ॥ १७ ॥

दह्यमानेन तु हृदा रामोऽभ्यपतदाश्रमम्।  
स ददर्श तदा गृध्रं निहतं पर्वतोपमम् ॥ १८ ॥

राक्षसं शङ्कमानस्तं विकृष्य बलवद् धनुः।  
अभ्यधावत काकुत्स्थस्ततस्तं सहलक्ष्मणः ॥ १९ ॥

स तावुवाच तेजस्वी सहितौ रामलक्ष्मणौ।  
गृध्रराजोऽस्मि भद्रं वां सखा दशरथस्य वै ॥ २० ॥

तस्य तद् वचनं श्रुत्वा संगृह्य धनुषी शुभे।  
कोऽयं पितरमस्माकं नाम्नाऽऽहेत्यूचतुश्च तौ ॥ २१ ॥

ततो ददृशतुस्तौ तं छिन्नपक्षद्वयं खगम्।  
तयोः शशंस गृध्रस्तु सीतार्थे रावणाद् वधम् ॥ २२ ॥

अपृच्छद् राघवो गृध्रं रावणः कां दिशं गतः।  
तस्य गृध्रः शिरःकम्पैराचचक्षे ममार च ॥ २३ ॥

दक्षिणामिति काकुत्स्थो विदित्वास्य तदिङ्गितम्।  
संस्कारं लम्भयामास सखायं पूजयन् पितुः ॥ २४ ॥

ततो दृष्ट्वाऽऽश्रमपदं व्यपविद्धबृसीमठम् ।  
विध्वस्तकलशं शून्यं गोमायुशतसंकुलम् ॥ २५ ॥

दुःखशोकसमाविष्टौ वैदेहीहरणार्दितौ ।  
जग्मतुर्दण्डकारण्यं दक्षिणेन परंतपौ ॥ २६ ॥

वने महति तस्मिंस्तु रामः सौमित्रिणा सह।  
ददर्श मृगयूथानि द्रवमाणानि सर्वशः ॥ २७ ॥

शब्दं च घोरं सत्त्वानां दावाग्नेरिव वर्धतः।  
अपश्येतां मुहूर्ताच्च कबन्धं घोरदर्शनम् ॥ २८ ॥

मेघपर्वतसंकाशं शालस्कन्धं महाभुजम् ।  
उरोगतविशालाक्षं महोदरमहामुखम् ॥ २९ ॥

यदृच्छयाथ तद् रक्षः करे जग्राह लक्ष्मणम्।  
विषादमगमत् सद्यः सौमित्रिरथ भारत ॥ ३० ॥

स राममभिसम्प्रेक्ष्य कृष्यते येन तन्मुखम्।  
विषण्णश्चाब्रवीद् रामं पश्यावस्थामिमां मम ॥ ३१ ॥

हरणं चैव वैदेह्या मम चायमुपप्लवः।  
राज्यभ्रंशश्च भवतस्तातस्य मरणं तथा ॥ ३२ ॥

नाहं त्वां सह वैदेह्या समेतं कोसलागतम्।  
द्रक्ष्यामि पृथिवीराज्ये पितृपैतामहे स्थितम् ॥ ३३ ॥

द्रक्ष्यन्त्यार्यस्य धन्या ये कुशलाजशमीदलैः।  
अभिषिक्तस्य वदनं सोमं शान्तघनं यथा ॥ ३४ ॥

एवं बहुविधं धीमान् विललाप स लक्ष्मणः।  
तमुवाचाथ काकुत्स्थः सम्भ्रमेष्वप्यसम्भ्रमः ॥ ३५ ॥

मा विषीद नरव्याघ्र नैष कश्चिन्मयि स्थिते।  
छिन्ध्यस्य दक्षिणं बाहुं छिन्नः सव्यो मया भुजः ॥ ३६ ॥

इत्येवं वदता तस्य भुजो रामेण पातितः।  
खड्‌गेन भृशतीक्ष्णेन निकृत्तस्तिलकाण्डवत् ॥ ३७ ॥

ततोऽस्य दक्षिणं बाहु खड्‌गेनाजघ्निवान् बली।  
सौमित्रिरपि सम्प्रेक्ष्य भ्रातरं राघवं स्थितम् ॥ ३८ ॥  
पुनर्जघान पार्श्वे वै तद् रक्षो लक्ष्मणो भृशम्।  
गतासुरपतद् भूमौ कबन्धः सुमहांस्ततः ॥ ३९ ॥

तस्य देहाद् विनिःसृत्य पुरुषो दिव्यदर्शनः।  
ददृशे दिवमास्थाय दिवि सूर्य इव ज्वलन् ॥ ४० ॥

पप्रच्छ रामस्तं वाग्मी कस्त्वं प्रब्रूहि पृच्छतः।  
कामया किमिदं चित्रमाश्चर्यं प्रतिभाति मे ॥ ४१ ॥

तस्याचचक्षे गन्धर्वो विश्वावसुरहं नृप।  
प्राप्तो ब्राह्मणशापेन योनिं राक्षससेविताम् ॥ ४२ ॥  
रावणेन हृता सीता राज्ञा लङ्काधिवासिना।  
सुग्रीवमभिगच्छस्व स ते साह्यं करिष्यति ॥ ४३ ॥

एषा पम्पा शिवजला हंसकारण्डवायुता।  
ऋष्यमूकस्य शैलस्य संनिकर्षे तटाकिनी ॥ ४४ ॥

वसते तत्र सुग्रीवश्चतुर्भिः सचिवैः सह।  
भ्राता वानरराजस्य वालिनो हेममालिनः ॥ ४५ ॥

तेन त्वं सह संगम्य दुःखमूलं निवेदय।  
समानशीलो भवतः साहाय्यं स करिष्यति ॥ ४६ ॥

एतावच्छक्यमस्माभिर्वक्तुं द्रष्टासि जानकीम् ।  
ध्रुवं वानरराजस्य विदितो रावणालयः ॥ ४७ ॥

इत्युक्त्वान्तर्हितो दिव्यः पुरुषः स महाप्रभः।  
विस्मयं जग्मतुश्चोभौ प्रवीरौ रामलक्ष्मणौ ॥ ४८ ॥