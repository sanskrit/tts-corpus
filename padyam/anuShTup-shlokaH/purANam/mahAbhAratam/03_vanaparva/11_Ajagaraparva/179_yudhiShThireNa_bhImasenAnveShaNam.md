+++
title_full = "179 भीमसेन और सर्परूपधारी नहुषकी बातचीत, भीमसेनकी चिन्ता तथा युधिष्ठिरद्वारा भीमकी खोज"
title = "१७९ युधिष्ठिरेण भीमसेनान्वेषणम्"

+++


स भीमसेनस्तेजस्वी तथा सर्पवशं गतः  
चिन्तयामास सर्पस्य वीर्यमत्यद्भुतं महत् ॥ १ ॥

उवाच च महासर्पं कामया ब्रूहि पन्नग  
कस्त्वं भो भुजगश्रेष्ठ किं मया च करिष्यसि ॥ २ ॥  
पाण्डवो भीमसेनोऽहं धर्मराजादनन्तरः  
नागायुतसमप्राणस्त्वया नीतः कथं वशम् ॥ ३ ॥  
सिंहाः केसरिणो व्याघ्रा महिषा वारणास्तथा  
समागताश्च शतशो निहताश्च मया युधि ॥ ४ ॥  
राक्षसाश्च पिशाचाश्च पन्नगाश्च महाबलाः  
भुजवेगमशक्ता मे सोढुं पन्नगसत्तम ॥ ५ ॥  
किं नु विद्याबलं किं नु वरदानमथो तव  
उद्योगमपि कुर्वाणो वशगोऽस्मि कृतस्त्वया ॥ ६ ॥  
असत्यो विक्रमो नॄणामिति मे धीयते मतिः  
यथेदं मे त्वया नाग बलं प्रतिहतं महत् ॥ ७ ॥

इत्येवंवादिनं वीर भीममक्लिष्टकारिणम्  
भोगेन महता गृह्य समन्तात् पर्यवेष्टयत् ॥ ८ ॥

निगृह्यैनं महाबाहुं ततः स भुजगस्तदा  
विमुच्यास्य भुजौ पीनाविदं वचनमब्रवीत् ॥ ९ ॥

दिष्टस्त्वं क्षुधितस्याद्य देवैर्भक्षो महाभुज  
दिष्ट्या कालस्य महतः प्रियाः प्राणा हि देहिनाम् ॥ १० ॥

यथा त्विदं मया प्राप्तं सर्परूपमरिंदम  
तथावश्यं मया ख्याप्यं तवाद्य शृणु सत्तम ॥ ११ ॥

इमामवस्थां सम्प्राप्तो ह्यहं कोपान्मनीषिणाम्  
शापस्यान्तं परिप्रेप्सुः सर्वं तत् कथयामि ते ॥ १२ ॥

नहुषो नाम राजर्षिर्व्यक्तं ते श्रोत्रमागतः  
तवैव पूर्वः पूर्वेषामायोर्वंशधरः सुतः ॥ १३ ॥

सोऽहं शापादगस्त्यस्थ ब्राह्मणानवमन्य च  
इमामवस्थामापन्नः पश्य दैवमिदं मम ॥ १४ ॥

त्वां चेदवध्यं दायादमतीव प्रियदर्शनम्  
अहमद्योपयोक्ष्यामि विधानं पश्य यादृशम् ॥ १५ ॥

न हि मे मुच्यते कश्चित् कथंचित् प्रग्रहं गतः  
गजो वा महिषो वापि षष्ठे काले नरोत्तम ॥ १६ ॥

नासि केवलसर्पेण तिर्यग्योनिषु वर्तता  
गृहीतः कौरवश्रेष्ठ वरदानमिदं मम ॥ १७ ॥

पतता हि विमानाग्र्यान्मया शक्रासनाद् द्रुतम्  
कुरु शापान्तमित्युक्तो भगवान् मुनिसत्तमः ॥ १८ ॥

स मामुवाच तेजस्वी कृपयाभिपरिप्लुतः  
मोक्षस्ते भविता राजन् कस्माच्चित्‌ कालपर्ययात् ॥ १९ ॥

ततोऽस्मि पतितो भूमौ न च मामजहात् स्मृतिः  
स्मार्तमस्ति पुराणं मे यथैवाधिगतं तथा ॥ २० ॥

यस्तु ते व्याहृतान् प्रश्नान् प्रतिब्रूयाद्‌ विभागवित्।  
स त्वां मोक्षयिता शापादिति मामब्रवीदृषिः ॥ २१ ॥

गृहीतस्य त्वया राजन् प्राणिनोऽपि बलीयसः  
सत्त्वभ्रंशोऽधिकस्यापि सर्वस्याशु भविष्यति ॥ २२ ॥

इति चाप्यहमश्रौषं वचस्तेषां दयावताम्  
मयि संजातहार्दानामथ तेऽन्तर्हिता द्विजाः ॥ २३ ॥

सोऽहं परमदुष्कर्मा वसामि निरयेऽशुचौ  
सर्पयोनिमिमां प्राप्य कालाकाङ्‌क्षी महाद्युते ॥ २४ ॥

तमुवाच महाबाहुर्भीमसेनो भुजङ्गमम्  
न च कुप्ये महासर्प न चात्मानं विगर्हये ॥ २५ ॥

यस्मादभावी भावी वा मनुष्यः सुखदुःखयोः  
आगमे यदि वापाये न तत्र ग्लपयेन्मनः ॥ २६ ॥

दैवं पुरुषकारेण को वञ्चयितुमर्हति  
दैवमेव परं मन्ये पुरुषार्थो निरर्थकः ॥ २७ ॥

पश्य दैवोपघाताद्धि भुजवीर्यव्यपाश्रयम्  
इमामवस्थां सम्प्राप्तमनिमित्तमिहाद्य माम् ॥ २८ ॥

किंतु नाद्यानुशोचामि तथाऽऽत्मानं विनाशितम्  
यथा तु विपिने न्यस्तान् भ्रातॄन् राज्यपरिच्युतान् ॥ २९ ॥

हिमवांश्च सुदुर्गोऽयं यक्षराक्षससंकुलः  
मां समुद्वीक्षमाणास्ते प्रपतिष्यन्ति विह्वलाः ॥ ३० ॥

विनष्टमथ मां श्रुत्व भविष्यन्ति निरुद्यमाः  
धर्मशीला मया ते हि बाध्यन्ते राज्यगृद्धिना ॥ ३१ ॥

अथवा नार्जुनो धीमान् विषादमुपयास्यति  
सर्वास्त्रविदनाधृष्यो देवगन्धर्वराक्षसैः ॥ ३२ ॥

समर्थः स महाबाहुरेकोऽपि सुमहाबलः  
देवराजमपि स्थानात् प्रच्यावयितुमञ्जसा ॥ ३३ ॥

किं पुनर्धृतराष्ट्रस्य पुत्रं दुर्द्यूतदेविनम्  
विद्विष्टं सर्वलोकस्य दम्भमोहपरायणम् ॥ ३४ ॥

मातरं चैव शोचामि कृपणां पुत्रगृद्धिनीम्  
यास्माकं नित्यमाशास्ते महत्त्वमधिकं परैः ॥ ३५ ॥

तस्याः कथं त्वनाथाया मद्विनाशाद् भुजङ्गम  
सफलास्ते भविष्यन्ति मयि सर्वे मनोरथाः ॥ ३६ ॥

नकुलः सहदेवश्च यमौ च गुरुवर्तिनौ  
मद्बाहुबलसंगुप्तौ नित्यं पुरुषमानिनौ ॥ ३७ ॥

भविष्यतो निरुत्साहौ भ्रष्टवीर्यपराक्रमौ  
मद्विनाशात् परिद्यूनाविति मे वर्तते मतिः ॥ ३८ ॥

एवंविधं बहु तदा विललाप वृकोदरः  
भुजङ्गभोगसंरुद्धो नाशकच्च विचेष्टितुम् ॥ ३९ ॥

युधिष्ठिरस्तु कौन्तेयो बभूवास्वस्थचेतनः ।  
अनिष्टदर्शनान् घोरानुत्पातान् परिचिन्तयन् ॥ ४० ॥

दारुणं ह्यशिवं नादं शिवा दक्षिणतः स्थिता।  
दीप्तायां दिशि वित्रस्ता रौति तस्याश्रमस्य ह ॥ ४१ ॥

एकपक्षाक्षिचरणा वर्तिका घोरदर्शना ।  
रक्तं वमन्ती ददृशे प्रत्यादित्यमभासुरा ॥ ४२ ॥

प्रववौ चानिलो रूक्षश्चण्डः शर्करकर्षणः।  
अपसव्यानि सर्वाणि मृगपक्षिरुतानि च ॥ ४३ ॥

पृष्ठतो वायसः कृष्णो याहि याहीति शंसति।  
मुहुर्मुहुः स्फुरति च दक्षिणोऽस्य भुजस्तथा ॥ ४४ ॥

हृदयं चरणश्चापि वामोऽस्य परितप्यति।  
सव्यस्याक्ष्णो विकारश्चाप्यनिष्टः समपद्यत ॥ ४५ ॥

धर्मराजोऽपि मेधावी मन्यमानो महद् भयम्।  
द्रौपदीं परिपप्रच्छ क्व भीम इति भारत ॥ ४६ ॥

शशंस तस्मै पाञ्चाली चिरयातं वृकोदरम्।  
स प्रतस्थे महाबाहुर्धौम्येन सहितो नृपः ॥ ४७ ॥

द्रौपद्या रक्षणं कार्यमित्युवाच धनंजयम्।  
नकुलं सहदेवं च व्यादिदेश द्विजान् प्रति ॥ ४८ ॥

स तस्य पदमुन्नीय तस्मादेवाश्रमात् प्रभुः।  
मृगयामास कौन्तेयो भीमसेनं महावने ॥ ४९ ॥

स प्राचीं दिशमास्थाय महतो गजयूथपान्।  
ददर्श पृथिवीं चिह्नैर्भीमस्य परिचिह्निताम् ॥ ५० ॥

ततो मृगसहस्राणि मृगेन्द्राणां शतानि च।  
पतितानि वने दृष्ट्‌वा मार्गं तस्याविशन्नृपः ॥ ५१ ॥

धावतस्तस्य वीरस्य मृगार्थं वातरंहसः।  
ऊरुवातविनिर्भग्ना द्रुमा व्यावर्जिताः पथि ॥ ५२ ॥

स गत्वा तैस्तदा चिह्नैर्ददर्श गिरिगह्वरे।  
रूक्षमारुतभूयिष्ठे निष्पत्रद्रुमसंकुले ॥ ५३ ॥  
ईरिणे निर्जले देशे कण्टकिद्रुमसंकुले।  
अश्मस्थाणुक्षुपाकीर्णे सुदुर्गे विषमोत्कटे ।  
गृहीतं भुजगेन्द्रेण निश्चेष्टमनुजं तदा ॥ ५४ ॥