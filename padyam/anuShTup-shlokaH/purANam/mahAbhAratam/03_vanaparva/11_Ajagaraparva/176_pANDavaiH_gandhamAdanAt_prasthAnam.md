+++
title_full = "176 भीमसनेकी युधिष्ठिरसे बातचीत और पाण्डवोंका गन्धमादनसे प्रस्थान"
title = "१७६ पाण्डवैः गन्धमादनात् प्रस्थानम्"

+++


तस्मिन् कृतास्त्रे रथिनां प्रवीरे  
प्रत्यागते भवनाद् वृत्रहन्तुः  
अतः परं किमकुर्वन्त पार्थाः  
समेत्य शूरेण धनंजयेन ॥ १ ॥

वनेषु तेष्वेव तु ते नरेन्द्राः  
सहार्जुनेनेन्द्रसमेन वीराः  
तस्मिंश्च शैलप्रवरे सुरम्ये  
धनेश्वराक्रीडगता विजह्रुः ॥ २ ॥

वेश्मानि तान्यप्रतिमानि पश्चन्  
क्रीडाश्च नानाद्रुमसंनिबद्धाः  
चचार धन्वी बहुधा नरेन्द्रः  
सोऽस्त्रेषु यत्तः सततं किरीटी ॥ ३ ॥

अवाप्य वासं नरदेवपुत्राः  
प्रसादजं वैश्रवणस्य राज्ञः  
न प्राणिनां ते स्पृहयन्ति राजन्  
शिवश्च कालः स बभूव तेषाम् ॥ ४ ॥

समेत्य पार्थेन यथैकरात्र-  
मूषुः समास्तत्र तदा चतस्रः  
पूर्वाश्च षट् ता दश पाण्डवानां  
शिवा बभूवुर्वसतां वनेषु ॥ ५ ॥

ततोऽब्रवीद् वायुसुतस्तरस्वी  
जिष्णुश्च राजानमुपोपविश्य  
यमौ च वीरौ सुरराजकल्पा-  
वेकान्तमास्थाय हितं प्रियं च ॥ ६ ॥

तव प्रतिज्ञां कुरुराज सत्यां  
चिकीर्षमाणास्तदनु प्रियं च  
ततो न गच्छाम वनान्यपास्य  
सुयोधनं सानुचरं निहन्तुम् ॥ ७ ॥

एकादशं वर्षमिदं वसामः  
सुयोधनेनात्तसुखाः सुखार्हाः  
तं वञ्चयित्वाधमबुद्धिशील-  
मज्ञातवासं सुखमाप्नुयाम ॥ ८ ॥

तवाज्ञया पार्थिव निर्विशङ्का  
विहाय मानं विचरन् वनानि  
समीपवासेन विलोभितास्ते  
ज्ञास्यन्ति नास्मानपकृष्टदेशान् ॥ ९ ॥

संवत्सरं तत्र विहृत्य गूढं  
नराधमं तं सुखमुद्धरेम  
निर्यात्य वैरं सफलं सपुष्पं  
तस्मै नरेन्द्राधमपूरुषाय ॥ १० ॥  
सुयोधनायानुचरैर्वृताय  
ततो महीमावस धर्मराज  
स्वर्गोपमं देशमिमं चरद्भिः  
शक्यो विहन्तुं नरदेव शोकः ॥ ११ ॥

कीर्तिस्तु ते भारत पुण्यगन्धा  
नश्येद्धि लोकेषु चराचरेषु  
तत् प्राप्य राज्यं कुरुपुङ्गवानां  
शक्यं महत् प्राप्तुमथ क्रियाश्च ॥ १२ ॥  
इदं तु शक्यं सततं नरेन्द्र  
प्राप्तुं त्वया यल्लभसे कुबेरात्  
कुरुष्व बुद्धिं द्विषतां वधाय  
कृतागसां भारत निग्रहे च ॥ १३ ॥

तेजस्तवोग्रं न सहेत राजन्  
समेत्य साक्षादपि वज्रपाणिः  
न हि व्यथां जातु करिष्यतस्तौ  
समेत्य देवैरपि धर्मराज ॥ १४ ॥  
तवार्थसिद्ध्यर्थमपि प्रवृत्तौ  
सुपर्णकेतुश्च शिनेश्च नप्ता  
तथैव कृष्णोऽप्रतिमो बलेन  
तथैव चाहं नरदेववर्य ॥ १५ ॥  
तवार्थसिद्ध्यर्थमभिप्रपन्नो  
यथैव कृष्णः सह यादवैस्तैः  
तथैव चाहं नरदेववर्य  
यमौ च वीरौ कृतिनौ प्रयोगे ॥ १६ ॥

त्वदर्थयोगप्रभवप्रधानाः  
शमं करिष्याम परान् समेत्य ॥ १६ ॥

ततस्तदाज्ञाय मतं महात्मा  
तेषां च धर्मस्य सुतो वरिष्ठः ॥ १७ ॥  
प्रदक्षिणं वैश्रवणाधिवासं  
चकार धर्मार्थविदुत्तमौजाः  
आमन्त्र्य वेश्मानि नदीः सरांसि  
सर्वाणि रक्षांसि च धर्मराजः ॥ १८ ॥  
यथागतं मार्गमवेक्षमाणः  
पुनर्गिरिं चैव निरीक्षमाणः  
ततो महात्मा स विशुद्धबुद्धिः  
सम्प्रार्थयामास नगेन्द्रवर्यम् ॥ १९ ॥

समाप्तकर्मा सहितः सुहृद्भि-  
र्जित्वा सपत्नान् प्रतिलभ्य राज्यम्  
शैलेन्द्र भूयस्तपसे जितात्मा  
द्रष्टा तवास्मीति मतिं चकार ॥ २० ॥

वृतश्च सर्वैरनुजैर्द्विजैश्च  
तेनैव मार्गेण पतिः कुरूणाम्  
उवाह चैतान् गणशस्तथैव  
घटोत्कचः पर्वतनिर्झरेषु ॥ २१ ॥

तान् प्रस्थितान् प्रीतमना महर्षिः  
पितेव पुत्राननुशिष्य सर्वान्  
स लोमशः प्रीतमना जगाम  
दिवौकसां पुण्यतमं निवासम् ॥ २२ ॥

तेनार्ष्टिषेणेन तथानुशिष्टा-  
स्तीर्थानि रम्याणि तपोवनानि  
महान्ति चान्यानि सरांसि पार्थाः  
सम्पश्यमानाः प्रययुर्नराग्र्याः ॥ २३ ॥