+++
title_full = "178 महाबली भीमसेनका हिंसक पशुओंको मारना और अजगरद्वारा पकड़ा जाना"
title = "१७८ अजगरेण भीमसेनस्य बन्धनम्"

+++


कथं नागायुतप्राणो भीमो भीमपराक्रमः  
भयमाहारयत् तीव्रं तस्मादजगरान्मुने ॥ १ ॥

पौलस्त्यं धनदं युद्धे य आह्वयति दर्पितः  
नलिन्यां कदनं कृत्वा निहन्ता यक्षरक्षसाम् ॥ २ ॥  
तं शंससि भयाविष्टमापन्नमरिसूदनम्  
एतदिच्छाम्यहं श्रीतुं परं कौतूहलं हि मे ॥ ३ ॥

बह्वाश्चर्ये वने तेषां वसतामुग्रधन्विनाम्  
प्राप्तानामाश्रमाद् राजन् राजर्षेर्वृषपर्वणः ॥ ४ ॥

यदृच्छया धनुष्पाणिर्बद्धखड्‌गो वृकोदरः  
ददर्श तद् वनं रम्यं देवगन्धर्वसेवितम् ॥ ५ ॥

स ददर्श शुभान् देशान् गिरेर्हिमवतस्तदा  
देवर्षिसिद्धचरितानप्सरोगणसेवितान् ॥ ६ ॥

चकोरैरुपचक्रैश्च पक्षिभिर्जीवजीवकैः  
कोकिलैर्भृङ्गराजैश्च तत्र तत्र निनादितान् ॥ ७ ॥

नित्यपुष्पफलैर्वृक्षैर्हिमसंस्पर्शकोमलैः  
उपेतान् बहुलच्छायैर्मनोनयननन्दनैः ॥ ८ ॥

स सम्पश्यन् गिरिनदीर्वैदूर्यमणिसंनिभैः  
सलिलैर्हिमसंकाशैर्हंसकारण्डवायुतैः ॥ ९ ॥

वनानि देवदारूणां मेघानामिव वागुराः  
हरिचन्दनमिश्राणि तुङ्गकालीयकान्यपि ॥ १० ॥

मृगयां परिधावन् स समेषु मरुधन्वसु  
विध्यन् मृगान् शरैः शुद्धैश्चचार स महाबलः ॥ ११ ॥

भीमसेनस्तु विख्यातो महान्तं दंष्ट्रिणं बलात्  
निघ्नन् नागशतप्राणो वने तस्मिन् महाबलः ॥ १२ ॥

मृगाणां स वराहाणां महिषाणां महाभुजः  
विनिघ्नंस्तत्र तत्रैव भीमो भीमपराक्रमः ॥ १३ ॥

स मातङ्गशतप्राणो मनुष्यशतवारणः  
सिंहशार्दूलविक्रान्तो वने तस्मिन् महाबलः ॥ १४ ॥  
वृक्षानुत्पाटयामास तरसा वै बभञ्ज च  
पृथिव्याश्च प्रदेशान् वै नादयंस्तु वनानि च ॥ १५ ॥

पर्वताग्राणि वै मृद्नन् नादयानश्च विज्वरः  
प्रक्षिपन् पादपांश्चापि नादेनापूरयन् महीम् ॥ १६ ॥

वेगेन न्यपतद् भीमो निर्भयश्च पुनः पुनः  
आस्फोटयन् क्ष्वेडयंश्च तलतालांश्च वादयन् ॥ १७ ॥

चिरसम्बद्धदर्पस्तु भीमसेनो वने तदा  
गजेन्द्राश्च महासत्त्वा मृगेन्द्राश्च महाबलाः ॥ १८ ॥  
भीमसेनस्य नादेन व्यमुञ्जन्त गुहा भयात्

क्वचित् प्रधावंस्तिष्ठंश्च क्वचिच्चोपविशंस्तथा ॥ १९ ॥  
मृगप्रेप्सुर्महारौद्रे वने चरति निर्भयः  
स तत्र मनुजव्याघ्रो वने वनचरोपमः ॥ २० ॥  
पद्भ्यामभिसमापेदे भीमसेनो महाबलः  
स प्रविष्टो महारण्ये नादान् नदति चाद्भुतान् ॥ २१ ॥  
त्रासयन् सर्वभूतानि महासत्त्वपराक्रमः

ततो भीमस्य शब्देन भीताः सर्पा गुहाशयाः ॥ २२ ॥  
अतिक्रान्तास्तु वेगेन जगामानुसृतः शनैः  
ततोऽमरवरप्रख्यो भीमसेनो महाबलः ॥ २३ ॥  
स ददर्श महाकायं भुजङ्गं लोमहर्षणम्  
गिरिदुर्गे समापन्नं कायेनावृत्य कन्दरम् ॥ २४ ॥

पर्वताभोगवर्ष्माणमतिकायं महाबलम्  
चित्राङ्गमङ्गजैश्चित्रैर्हरिद्रासदृशच्छविम् ॥ २५ ॥  
गुहाकारेण वक्त्रेण चतुर्दंष्ट्रेण राजता  
दीप्ताक्षेणातिताम्रेण लिहानं सृक्किणी मुहुः ॥ २६ ॥  
त्रासनं सर्वभूतानां कालान्तकयमोपमम्  
निःश्वासक्ष्वेडनादेन भर्त्सयन्तमिव स्थितम् ॥ २७ ॥

स भीमं सहसाभ्येत्य पृदाकुः कुपितो भृशम्  
जग्राहाजगरो ग्राहो भुजयोरुभयोर्बलात् ॥ २८ ॥

तेन संस्पृष्टगात्रस्य भीमसेनस्य वै तदा  
संज्ञा मुमोह सहसा वरदानेन तस्य हि ॥ २९ ॥

दशनागसहस्राणि धारयन्ति हि यद् बलम्  
तद् बलं भीमसेनस्य भुजयोरसमं परैः ॥ ३० ॥

स तेजस्वी तथा तेन भुजगेन वशीकृतः  
विस्फुरन् शनकैर्भीमो न शशाक विचेष्टितुम् ॥ ३१ ॥

नागायुतसमप्राणः सिंहस्कन्धो महाभुजः  
गृहीतो व्यजहात् सत्त्वं वरदानविमोहितः ॥ ३२ ॥

स हि प्रयत्नमकरोत् तीव्रमात्मविमोक्षणे  
न चैनमशकद् वीरः कथंचित् प्रतिबाधितुम् ॥ ३३ ॥