+++
title_full = "177 पाण्डवोंका गन्धमादनसे बदरिकाश्रम, सुबाहुनगर और विशाखयूप वनमें होते हुए सरस्वती-तटवर्ती द्वैतवनमें प्रवेश"
title = "१७७ पाण्डवानां द्वैतवनप्रवेशः"

+++


नगोत्तमं प्रस्रवणैरुपेतं  
दिशां गजैः किन्नरपक्षिभिश्च  
सुखं निवासं जहतां हि तेषां  
न प्रीतिरासीद् भरतर्षभाणाम् ॥ १ ॥

ततस्तु तेषां पुनरेव हर्षः  
कैलासमालोक्य महान् बभूव  
कुबेरकान्तं भरतर्षभाणां  
महीधरं वारिधरप्रकाशम् ॥ २ ॥

समुच्छ्रयान् पर्वतसंनिरोधान्  
गोष्ठान् हरीणां गिरिसेतुमालाः  
बहून् प्रपातांश्च समीक्ष्य वीराः  
स्थलानि निम्नानि च तत्र तत्र ॥ ३ ॥  
तथैव चान्यानि महावनानि  
मृगद्विजानेकपसेवितानि  
आलोकयन्तोऽभिययुः प्रतीता-  
स्ते धन्विनः खड्‌गधरा नराग्र्याः ॥ ४ ॥

वनानि रम्याणि नदीः सरांसि  
गुहा गिरीणां गिरिगह्वराणि  
एते निवासाः सततं बभूवु-  
र्दिवानिशं प्राप्य नरर्षभाणाम् ॥ ५ ॥

ते दुर्गवासं बहुधा निरुष्य  
व्यतीत्य कैलासमचिन्त्यरूपम्  
आसेदुरत्यर्थमनोरमं ते  
तमाश्रमाग्र्यं वृषपर्वणस्तु ॥ ६ ॥

समेत्य राज्ञा वृषपर्वणा ते  
प्रत्यर्चितास्तेन च वीतमोहाः  
शशंसिरे विस्तरशः प्रवासं  
गिरौ यथावद् वृषपर्वणस्ते ॥ ७ ॥

सुखोषितास्तस्य त एकरात्रं  
पुण्याश्रमे देवमहर्षिजुष्टे  
अभ्याययुस्ते बदरीं विशालां  
सुखेन वीराः पुनरेव वासम् ॥ ८ ॥

ऊषुस्ततस्तत्र महानुभावा  
नारायणस्थानगताः समग्राः  
कुबेरकान्तां नलिनीं विशोकाः  
सम्पश्यमानाः सुरसिद्धजुष्टाम् ॥ ९ ॥

तां चाथ दृष्ट्‌वा नलिनीं विशोकाः  
पाण्डोः सुताः सर्वनरप्रधानाः  
ते रेमिरे नन्दनवासमेत्य  
द्विजर्षयो वीतमला यथैव ॥ १० ॥

ततः क्रमेणोपययुर्नृवीरा  
यथागतेनैव पथा समग्राः  
विहृत्य मासं सुखिनो बदर्यां  
किरातराज्ञो विषयं सुबाहोः ॥ ११ ॥

पीनांस्तुषारान् दरदांश्च सर्वान्  
देशान् कुलिन्दस्य च भूमिरत्नान्  
अतीत्य दुर्गं हिमवत्प्रदेशं  
पुरं सुबाहोर्ददृशुर्नृवीराः ॥ १२ ॥

श्रुत्वा च तान् पार्थिवपुत्रपौत्रान्  
प्राप्तान् सुबाहुर्विषये समग्रान्  
प्रत्युद्ययौ प्रीतियुतः स राजा  
तं चाभ्यनन्दन् वृषभाः कुरूणाम् ॥ १३ ॥

समेत्य राज्ञा तु सुबाहुना ते  
सूतैर्विशोकप्रमुखैश्च सर्वे  
सहेन्द्रसेनैः परिचारिकैश्च  
पौरोगवैर्ये च महानसस्थाः ॥ १४ ॥

सुखोषितास्तत्र त एकरात्रं  
सूतान् समादाय रथांश्च सर्वान्  
घटोत्कचं सानुचरं विसृज्य  
ततोऽभ्ययुर्यामुनमद्रिराजम् ॥ १५ ॥

तस्मिन् गिरौ प्रस्रवणोपपन्न-  
हिमोत्तरीयारुणपाण्डुसानौ  
विशाखयूपं समुपेत्य चक्रु-  
स्तदा निवासं पुरुषप्रवीराः ॥ १६ ॥

वराहनानामृगपक्षिजुष्टं  
महावनं चैत्ररथप्रकाशम्  
शिवेन पार्था मृगयाप्रधानाः  
संवत्सरं तत्र वने विजह्रुः ॥ १७ ॥

तत्राससादातिबलं भुजङ्गं  
क्षुधार्दितं मृत्युमिवोग्ररूपम्  
वृकोदरः पर्वतकन्दरायां  
विषादमोहव्यथितान्तरात्मा ॥ १८ ॥

द्वीपोऽभवद् यत्र वृकोदरस्य  
युधिष्ठिरो धर्मभृतां वरिष्ठः  
अमोक्षयद् यस्तमनन्ततेजा  
ग्राहेण संवेष्टितसर्वगात्रम् ॥ १९ ॥

ते द्वादशं वर्षमुपोपयातं  
वने विहर्तुं कुरवः प्रतीताः  
तस्माद् वनाच्चैत्ररथप्रकाशात्  
श्रिया ज्वलन्तस्तपसा च युक्ताः ॥ २० ॥  
ततश्च यात्वा मरुधन्वपार्श्वं  
सदा धनुर्वेदरतिप्रधानाः  
सरस्वतीमेत्य निवासकामाः  
सरस्ततो द्वैतवनं प्रतीयुः ॥ २१ ॥

समीक्ष्य तान् द्वैतवने निविष्टान्  
निवासिनस्तत्र ततोऽभिजग्मुः  
तपोदमाचारसमाधियुक्ता-  
स्तृणोदपात्रावरणाश्मकुट्टाः ॥ २२ ॥

प्लक्षाक्षरौहीतकवेतसाश्च  
तथा बदर्यः खदिराः शिरीषाः  
बिल्वेङ्‌गुदाः पीलुशमीकरीराः  
सरस्वतीतीररुहा बभूवुः ॥ २३ ॥  
तां यक्षगन्धर्वमहर्षिकान्ता-  
मागारभूतामिव देवतानाम्  
सरस्वतीं प्रीतियुताश्चरन्तः  
सुखं विजह्रुर्नरदेवपुत्राः ॥ २४ ॥