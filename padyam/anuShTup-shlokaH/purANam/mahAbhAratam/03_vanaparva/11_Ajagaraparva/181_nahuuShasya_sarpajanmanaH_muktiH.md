+++
title_full = "181 युधिष्ठिरद्वारा अपने प्रश्नोंका उचित उत्तर पाकर संतुष्ट हुए सर्परूपधारी नहुषका भीमसेनको छोड़ देना तथा युधिष्ठिरके साथ वार्तालाप करनेके प्रभावसे सर्पयोनिसे मुक्त होकर स्वर्ग जाना"
title = "१८१ नहुुषस्य सर्पजन्मनः मुक्तिः"

+++


भवानेतादृशो लोके वेदवेदाङ्गपारगः ।  
ब्रूहि किं कुर्वतः कर्म भवेद् गतिरनुत्तमा ॥ १ ॥

पात्रे दत्त्वा प्रियाण्युक्त्वा सत्यमुक्त्वा च भारत।  
अहिंसानिरतः स्वर्गं गच्छेदिति मतिर्मम ॥ २ ॥

दानाद् वा सर्प सत्याद् वा किमतो गुरु दृश्यते।  
अहिंसाप्रिययोश्चैव गुरुलाघवमुच्यताम् ॥ ३ ॥

दानं च सत्यं तत्त्वं वा अहिंसा प्रियमेव च।  
एषां कार्यगरीयस्त्वाद् दृश्यते गुरुलाघवम् ॥ ४ ॥

कस्माच्चिद् दानयोगाद्धि सत्यमेव विशिष्यते।  
सत्यवाक्याच्च राजेन्द्र किंचिद् दानं विशिष्यते ॥ ५ ॥

एवमेव महेष्वास प्रियवाक्यान्महीपते ।  
अहिंसा दृश्यते गुर्वी ततश्च प्रियमिष्यते ॥ ६ ॥

एवमेतद् भवेद् राजन् कार्यापेक्षमनन्तरम्।  
यदभिप्रेतमन्यत् ते ब्रूहि यावद् ब्रवीम्यहम् ॥ ७ ॥

कथं स्वर्गे गतिः सर्प कर्मणां च फलं ध्रुवम्।  
अशरीरस्य दृश्येत प्रब्रूहि विषयांश्च मे ॥ ८ ॥

तिस्रो वै गतयो राजन् परिदृष्टाः स्वकर्मभिः।  
मानुषं स्वर्गवासश्च तिर्यग्योनिश्च तत् त्रिधा ॥ ९ ॥

तत्र वै मानुषाल्लोकाद् दानादिभिरतन्द्रितः।  
अहिंसार्थसमायुक्तैः कारणैः स्वर्गमश्नुते ॥ १० ॥

विपरीतैश्च राजेन्द्र कारणैर्मानुषो भवेत्।  
तिर्यग्योनिस्तथा तात विशेषश्चात्र वक्ष्यते ॥ ११ ॥  
कामक्रोधसमायुक्तो हिंसालोभसमन्वितः ।  
मनुष्यत्वात् परिभ्रष्टस्तिर्यग्योनौ प्रसूयते ॥ १२ ॥

तिर्यग्योन्याः पृथग्भावो मनुष्यार्थे विधीयते।  
गवादिभ्यस्तथाश्वेभ्यो देवत्वमपि दृश्यते ॥ १३ ॥

सोऽयमेता गतीस्तात जन्तुश्चरति कार्यवान्।  
नित्ये महति चात्मानमवस्थापयते द्विजः ॥ १४ ॥  
जातो जातश्च बलवद् भुङ्‌क्ते चात्मा स देहवान्।  
फलार्थस्तात निष्पृक्तः प्रजापालनभावनः ॥ १५ ॥

शब्दे स्पर्शे च रूपे च तथैव रसगन्धयोः।  
तस्याधिष्ठानमव्यग्रो ब्रूहि सर्प यथातथम् ॥ १६ ॥

किं न गृह्णाति विषयान् युगपच्च महामते।  
एतावदुच्यतां चोक्तं सर्वं पन्नगसत्तम ॥ १७ ॥

यदात्मद्रव्यमायुष्मन् देहसंश्रयणान्वितम् ।  
करणाधिष्ठितं भोगानुपभुङ्‌क्ते यथाविधि ॥ १८ ॥

ज्ञानं चैवात्र बुद्धिश्च मनश्च भरतर्षभ।  
तस्य भोगाधिकरणे करणानि निबोध मे ॥ १९ ॥

मनसा तात पर्येति क्रमशो विषयानिमान्।  
विषयायतनस्थो हि भूतात्मा क्षेत्रमास्थितः ॥ २० ॥

तत्र चापि नरव्याघ्र मनो जन्तोर्विधीयते।  
तस्माद् युगपदत्रास्य ग्रहणं नोपपद्यते ॥ २१ ॥

स आत्मा पुरुषव्याघ्र भ्रुवोरन्तरमाश्रितः।  
बुद्धिं द्रव्येषु सृजति विविधेषु परावराम् ॥ २२ ॥

बुद्धेरुत्तरकाला च वेदना दृश्यते बुधैः।  
एष वै राजशार्दूल विधिः क्षेत्रज्ञभावनः ॥ २३ ॥

मनसश्चापि बुद्धेश्च ब्रूहि मे लक्षणं परम्।  
एतदध्यात्मविदुषां परं कार्यं विधीयते ॥ २४ ॥

बुद्धिरात्मानुगा तात उत्पातेन विधीयते।  
तदाश्रिता हि संज्ञैषा बुद्धिस्तस्यैषिणी भवेत् ॥ २५ ॥  
बुद्धिरुत्पद्यते कार्यान्मनस्तूत्पन्नमेव हि ।  
बुद्धेर्गुणविधानेन मनस्तद्‌गुणवद् भवेत् ॥ २६ ॥

एतद् विशेषणं तात मनोबुद्ध‌्योर्यदन्तरम्।  
त्वमप्यत्राभिसम्बुद्धः कथं वा मन्यते भवान् ॥ २७ ॥

अहो बुद्धिमतां श्रेष्ठ शुभा बुद्धिरियं तव।  
विदितं वेदितव्यं ते कस्मात् समनुपृच्छसि ॥ २८ ॥

सर्वज्ञं त्वां कथं मोह आविशत् स्वर्गवासिनम्।  
एवमद्भुतकर्माणमिति मे संशयो महान् ॥ २९ ॥

सुप्रज्ञमपि चेच्छूरमृद्धिर्मोहयते नरम् ।  
वर्तमानः सुखे सर्वो मुह्यतीति मतिर्मम ॥ ३० ॥

सोऽहमैश्वर्यमोहेन मदाविष्टो युधिष्ठिर ।  
पतितः प्रतिसम्बुद्धस्त्वां तु सम्बोधयाम्यहम् ॥ ३१ ॥

कृतं कार्यं महाराज त्वया मम परंतप।  
क्षीणःशापः सुकृच्छ्रो मे त्वया सम्भाष्य साधुना ॥ ३२ ॥

अहं हि दिवि दिव्येन विमानेन चरन् पुरा।  
अभिमानेन मत्तः सन् कंचिन्नान्यमचिन्तयम् ॥ ३३ ॥

ब्रह्मर्षिदेवगन्धर्वयक्षराक्षसपन्नगाः ।  
करान् मम प्रयच्छन्ति सर्वे त्रैलोक्यवासिनः ॥ ३४ ॥

चक्षुषा यं प्रपश्यामि प्राणिनं पृथिवीपते।  
तस्य तेजो हराम्याशु तद्धि-दृष्टेर्बलं मम ॥ ३५ ॥

ब्रह्मर्षीणां सहस्रं हि उवाह शिबिकां मम।  
स मामपनयो राजन् भ्रंशयामास वै श्रियः ॥ ३६ ॥

तत्र ह्यगस्त्यः पादेन वहन् स्पृष्टो मया मुनिः।  
अगस्त्येन ततोऽस्म्युक्तः सर्पस्त्वं च भवेति ह ॥ ३७ ॥

ततस्तस्माद्‌ विमानाग्र्यात् प्रच्युतश्च्युतलक्षणः ।  
प्रपतन् बुबुधेऽऽत्मानं व्यालीभूतमधोमुखम् ।  
आयाचं तमहं विप्रं शापस्यान्तो भवेदिति ॥ ३८ ॥

प्रमादात् सम्प्रमूढस्य भगवन् क्षन्तुमर्हसि।  
ततः स मामुवाचेदं प्रपतन्तं कृपान्वितः ॥ ३९ ॥

युधिष्ठिरो धर्मराजः शापात् त्वां मोक्षयिष्यति।  
अभिमानस्य घोरस्य पापस्य च नराधिप ॥ ४० ॥  
फले क्षीणे महाराज फलं पुण्यमवाप्स्यसि।  
ततो मे विस्मयो जातस्तद् दृष्ट्‌वा तपसो बलम् ॥ ४१ ॥

ब्रह्म च ब्राह्मणत्वं च येन त्वाहमचूचुदम्।  
सत्यं दमस्तपो दानमहिंसा धर्मनित्यता ॥ ४२ ॥  
साधकानि सदा पुंसां न जातिर्न कुलं नृप।  
अरिष्ट एष ते भ्राता भीमसेनो महाबलः।  
स्वस्ति तेऽस्तु महाराज गमिष्यामि दिवं पुनः ॥ ४३ ॥

(स चायं पुरुषव्याघ्र कालः पुण्य उपागतः।  
तदस्मात्‌ कारणात्‌ पार्थ कार्यं मम महत्‌ कृतम्॥)

(ततस्तस्मिन् मुहूर्ते तु विमानं कामगामि वै।  
अवपातेन महता तत्रावाप तदुत्तमम्॥)  
इत्युक्त्वाऽऽजगरं देहं मुक्त्वा स नहुषो नृपः।  
दिव्यं वपुः समास्थाय गतस्त्रिदिवमेव ह ॥ ४४ ॥

युधिष्ठिरोऽपि धर्मात्मा भ्रात्रा भीमेन संगतः।  
धौम्येन सहितः श्रीमानाश्रमं पुनरागमत् ॥ ४५ ॥

ततो द्विजेभ्यः सर्वेभ्यः समेतेभ्यो यथातथम्।  
कथयामास तत् सर्वं धर्मराजो युधिष्ठिरः ॥ ४६ ॥

तच्छ्रुत्वा ते द्विजाः सर्वे भ्रातरश्चास्य ते त्रयः।  
आसन् सुव्रीडिता राजन् द्रौपदी च यशस्विनी ॥ ४७ ॥

ते तु सर्वे द्विजश्रेष्ठाःपाण्डवानां हितेप्सया।  
मैवमित्यब्रुवन् भीमं गर्हयन्तोऽस्य साहसम् ॥ ४८ ॥

पाण्डवास्तु भयान्मुक्तं प्रेक्ष्य भीमं महाबलम्।  
हर्षमाहारयांचक्रुर्विजह्रुश्च मुदा युताः ॥ ४९ ॥