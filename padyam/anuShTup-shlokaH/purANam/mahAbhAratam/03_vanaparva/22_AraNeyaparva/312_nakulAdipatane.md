+++
title_full = "312 पानी लानेके लिये गये हुए नकुल आदि चार भाइयोंका सरोवरके तटपर अचेत होकर गिरना"
title = "३१२ नकुलादिपतने"

+++


नापदामस्ति मर्यादा न निमित्तं न कारणम्।  
धर्मस्तु विभजत्यर्थमुभयोः पुण्यपापयोः ॥ १ ॥

प्रातिकाम्यनयत् कृष्णां सभायां प्रेष्यवत् तदा।  
न मया निहतस्तत्र तेन प्राप्ताः स्म संशयम् ॥ २ ॥

वाचस्तीक्ष्णास्थिभेदिन्यः सूतपुत्रेण भाषिताः ।  
अतितीव्रा मया क्षान्तास्तेन प्राप्ताः स्म संशयम् ॥ ३ ॥

शकुनिस्त्वां यदाजैषीदक्षद्यूतेन भारत ।  
स मया न हतस्तत्र तेन प्राप्ताः स्म संशयम्॥४॥

ततो युधिष्ठिरो राजा नकुलं वाक्यमब्रवीत्।  
आरुह्य वृक्षं माद्रेय निरीक्षस्व दिशो दश ॥ ५ ॥  
पानीयमन्तिके पश्य वृक्षांश्चाप्युदकाश्रितान् ।  
एते हि भ्रातरः श्रान्तास्तव तात पिपासिताः ॥ ६ ॥

नकुलस्तु तथेत्युक्त्वा शीघ्रमारुह्य पादपम्।  
अब्रवीद् भ्रातरं ज्येष्ठमभिवीक्ष्य समन्ततः ॥ ७ ॥

पश्यामि बहुलान् राजन् वृक्षानुदकसंश्रयान्।  
सारसानां च निर्ह्रादमत्रोदकमसंशयम् ॥ ८ ॥

ततोऽब्रवीत् सत्यधृतिः कुन्तीपुत्रो युधिष्ठिरः।  
गच्छ सौम्य ततः शीघ्रं तूणौः पानीयमानय ॥ ९ ॥

नकुलस्तु तथेत्युक्त्वा भ्रातुर्ज्येष्ठस्य शासनात्।  
प्राद्रवद् यत्र पानीयं शीघ्रं चैवान्वपद्यत ॥ १० ॥

स दृष्ट्‌वा विमल तोयं सारसैः परिवारितम्।  
पातुकामस्ततो वाचमन्तरिक्षात् स शुश्रुवे ॥ ११ ॥

मा तात साहसं कार्षीर्मम पूर्वपरिग्रहः।  
प्रश्नानुक्त्वा तु माद्रेय ततः पिब हरस्व च ॥ १२ ॥

अनादृत्य तु तद् वाक्यं नकुलः सुपिपासितः।  
अपिबच्छीतलं तोयं पीत्वा च निपपात ह ॥ १३ ॥

चिरायमाणे नकुले कुन्तीपुत्रो युधिष्ठिरः।  
अब्रवीद् भ्रातरं वीरं सहदेवमरिंदमम् ॥ १४ ॥

भ्राता हि चिरयातो नः सहदेव तवाग्रजः।  
तथैवानय सोदर्यं पानीयं च त्वमानय ॥ १५ ॥

सहदेवस्तथेत्यक्त्वा तां दिशं प्रत्यपद्यत।  
ददर्श च हतं भूमौ भ्रातरं नकुलं तदा ॥ १६ ॥

भ्रातृशोकाभिसंतप्तस्तृषया च प्रपीडितः ।  
अभिदुद्राव पानीयं ततो वागभ्यभाषत ॥ १७ ॥

मा तात साहसं कार्षीर्मम पूर्वपरिग्रहः।  
प्रश्नानुक्त्वा यथाकामं पिबस्व च हरस्व च ॥ १८ ॥

अनादृत्य तु तद् वाक्यं सहदेवः पिपासितः।  
अपिबच्छीतलं तोयं पीत्वा च निपपात ह ॥ १९ ॥

अथाब्रवीत् स विजयं कुन्तीपुत्रो युधिष्ठिरः।  
भ्रातरौ ते चिरगतौ बीभत्सो शत्रुकर्शन ॥ २० ॥

तौ चैवानय भद्रं ते पानीयं च त्वमानय।  
त्वं हि नस्तात सर्वेषां दुःखितानामपाश्रयः ॥ २१ ॥

एवमुक्तो गुडाकेशः प्रगृह्य सशरं धनुः।  
आमुक्तखड्‌गो मेधावी तत् सरः प्रत्यपद्यत ॥ २२ ॥

ततः पुरुषशार्दूलौ पानीयहरणे गतौ।  
तौ ददर्श हतौ तत्र भ्रातरौ श्वेतवाहनः ॥ २३ ॥

प्रसुप्ताविव तौ दृष्ट्‌वा नरसिंहः सुदुःखितः।  
धनुरुद्यम्य कौन्तेयो व्यलोकयत तद् वनम् ॥ २४ ॥

नापश्यत्‌ तत्र किञ्चित्‌ स भूतमस्मिन्‌ महावने।  
सव्यसाची ततः श्रान्तः पानीयं सोऽभ्यधावत ॥ २५ ॥

अभिधावंस्ततो वाक्यमन्तरिक्षात् स शुश्रुवे।  
किमासीदसि पानीयं नैतच्छक्यं बलात् त्वया ॥ २६ ॥  
कौन्तेय यदि प्रश्नांस्तान् मयोक्तान् प्रतिपत्स्यसे।  
ततः पास्यसि पानीयं हरिष्यसि च भारत ॥ २७ ॥

वारितस्त्वब्रवीत् पार्थो दृश्यमानो निवारय।  
यावद् बाणैर्विनिर्भिन्नः पुनर्नैवं वदिष्यसि ॥ २८ ॥

एवमुक्त्वा ततः पार्थः शरैरस्त्रानुमन्त्रितैः।  
प्रववर्ष दिशः कृत्स्नाः शब्दवेधं च दर्शयन् ॥ २९ ॥

कर्णिनालीकनाराचानुत्सृजन् भरतर्षभ ।  
स त्वमोघानिषून् मुक्त्वा तृष्णयाभिप्रपीडितः ॥ ३० ॥  
अनेकैरिषुसङ्घातैरन्तरिक्षे ववर्ष ह ।

किं विघातेन ते पार्थ प्रश्नानुक्त्वा ततः पिब ॥ ३१ ॥  
अनुक्त्वा च पिबन् प्रश्नान् पीत्वैव न भविष्यसि।

एवमुक्तस्ततः पार्थः सव्यसाची धनंजयः ॥ ३२ ॥  
अवज्ञायैव तां वाचं पीत्वैव निपपात ह।

अथाब्रवीद् भीमसेनं कुन्तीपुत्रो युधिष्ठिरः ॥ ३३ ॥  
नकुलः सहदेवश्च बीभत्सुश्च परंतप।  
चिरं गतास्तोयहेतोर्न चागच्छन्ति भारत ॥ ३४ ॥  
तांश्चैवानय भद्रं ते पानीयं च त्वमानय।

भीमसेनस्तथेत्युक्त्वा तं देशं प्रत्यपद्यत ॥ ३५ ॥  
यत्र ते पुरुषव्याघ्रा भ्रातरोऽस्य निपातिताः।  
तान् दृष्ट्‌वा दुःखितो भीमस्तृषया च प्रपीडितः ॥ ३६ ॥

अमन्यत महाबाहुः कर्म तद् यक्षरक्षसाम्।  
स चिन्तयामास तदा योद्धव्यं ध्रुवमद्य वै ॥ ३७ ॥  
पास्यामि तावत् पानीयमिति पार्थो वृकोदरः।  
ततोऽभ्यधावत् पानीयं पिपासुः पुरुषर्षभः ॥ ३८ ॥

मा तात साहसं कार्षीर्मम पूर्वपरिग्रहः।  
प्रश्नानुक्त्वा तु कौन्तेय ततः पिब हरस्व च ॥ ३९ ॥

एवमुक्तस्तदा भीमो यक्षेणामिततेजसा ।  
अनुक्त्वैव तु तान् प्रश्नान् पीत्वैव निपपात ह ॥ ४० ॥

ततः कुन्तीसुतो राजा प्रचिन्त्य पुरुषर्षभः।  
समुत्थाय महाबाहुर्दह्यमानेन चेतसा ॥ ४१ ॥  
व्यपेतजननिर्घोषं प्रविवेश महावनम् ।  
रुरुभिश्च वराहैश्च पक्षिभिश्च निषेवितम् ॥ ४२ ॥

नीलभास्वरवर्णैश्च पादपैरुपशोभितम् ।  
भ्रमरैरुपगीतं च पक्षिभिश्च महायशाः ॥ ४३ ॥

स गच्छन् कानने तस्मिन्‌ हेमजालपरिष्कृतम्।  
ददर्श तत् सरः श्रीमान् विश्वकर्मकृतं यथा ॥ ४४ ॥

उपेतं नलिनीजालैः सिन्धुवारैः सवेतसैः।  
केतकैः करवीरैश्च पिप्पलैश्चैव संवृतम्।  
(ततो धर्मसुतः श्रीमान् भ्रातृदर्शनलालसः।)  
श्रमार्तस्तदुपागम्य सरो दृष्ट्वाथ विस्मितः ॥ ४५ ॥