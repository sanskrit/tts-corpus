+++
title_full = "314 यक्षका चारों भाइयोंको जिलाकर धर्मके रूपमें प्रकट हो युधिष्ठिरको वरदान देना"
title = "३१४ नकुलादिजीवनादिवरप्राप्तौ"

+++


ततस्ते यक्षवचनादुदतिष्ठन्त पाण्डवाः ।  
क्षुत्पिपासे च सर्वेषां क्षणेन व्यपगच्छताम् ॥ १ ॥

सरस्येकेन पादेन तिष्ठन्तमपराजितम् ।  
पृच्छामि को भवान् देवो न मे यक्षो मतो भवान्॥२॥

वसूनां वा भवानेको रुद्राणामथवा भवान्।  
अथवा मरुतां श्रेष्ठो वज्री वा त्रिदशेश्वरः ॥ ३ ॥

मम हि भ्रातर इमे सहस्रशतयोधिनः।  
तं योधं न प्रपश्यामि येन सर्वे निपातिताः ॥ ४ ॥

सुखं प्रतिप्रबुद्धानामिन्द्रियाण्युपलक्षये ।  
स भवान् सुहृदोऽस्माकमथवा नः पिता भवान् ॥ ५ ॥

अहं ते जनकस्तात धर्मोऽमृदुपराक्रम।  
त्वां दिदृक्षुरनुप्राप्तो विद्धि मां भरतर्षभ ॥ ६ ॥

यशः सत्यं दमः शौचमार्जवं ह्रीरचापलम्।  
दानं तपो ब्रह्मचर्यमित्येतास्तनवो मम ॥ ७ ॥

अहिंसा समता शान्तिरानृशंस्यममत्सरः ।  
द्वाराण्येतानि मे विद्धि प्रियो ह्यसि सदा मम ॥ ८ ॥

दिष्ट्या पञ्चसु रक्तोऽसि दिष्ट्या ते षट्‌पदी जिता।  
द्वे पूर्वे मध्यमे द्वे च द्वे चान्ते साम्परायिके॥९॥

धर्मोऽहमिति भद्रं ते जिज्ञासुस्त्वामिहागतः।  
आनृशंस्येन तुष्टोऽस्मि वरं दास्यामि तेऽनघ ॥ १० ॥

वरं वृणीष्व राजेन्द्र दाता ह्यस्मि तवानघ।  
ये हि मे पुरुषा भक्ता न तेषामस्ति दुर्गतिः॥११॥

अरणीसहितं यस्य मृगो ह्यादाय गच्छति।  
तस्याग्नयो न लुप्येरन् प्रथमोऽस्तु वरो मम ॥ १२ ॥

अरणीसहितं ह्यस्य ब्राह्मणस्य हृतं मया।  
मृगवेषेण कौन्तेय जिज्ञासार्थं तव प्रभो ॥ १३ ॥

ददानीत्येव भगवानुत्तरं प्रत्यपद्यत ।  
अन्यं वरय भद्रं ते वरं त्वममरोपम ॥ १४ ॥

वर्षाणि द्वादशारण्ये त्रयोदशमुपस्थितम् ।  
तत्र नो नाभिजानीयुर्वसतो मनुजाः क्वचित् ॥ १५ ॥

ददानीत्येव भगवानुत्तरं प्रत्यपद्यत ।  
भूयश्चाश्वासयामास कौन्तेयं सत्यविक्रमम् ॥ १६ ॥

यद्यपि स्वेन रूपेण चरिष्यथ महीमिमाम्।  
न वो विज्ञास्यते कश्चित् त्रिषु लोकेषु भारत ॥ १७ ॥

वर्षं त्रयोदशमिदं मत्प्रसादात् कुरूद्वहाः।  
विराटनगरे गूढा अविज्ञाताश्चरिष्यथ ॥ १८ ॥

यद् वः संकल्पितं रूपं मनसा यस्य यादृशम्।  
तादृशं तादृशं सर्वे छन्दतो धारयिष्यथ ॥ १९ ॥

अरणीसहितं चेदं ब्राह्मणाय प्रयच्छत।  
जिज्ञासार्थं मया ह्येतदाहृतं मृगरूपिणा ॥ २० ॥

प्रवृणीष्वापरं सौम्य वरमिष्टं ददानि ते।  
न तृप्यामि नरश्रेष्ठ प्रयच्छन् वै वरांस्तथा ॥ २१ ॥

तृतीयं गृह्यतां पुत्र वरमप्रतिमं महत्।  
त्वं हि मत्प्रभवो राजन् विदुरश्च ममांशजः ॥ २२ ॥

देवदेवो मया दृष्टो भवान् साक्षात् सनातनः।  
यं ददासि वरं तुष्टस्तं ग्रहीष्याम्यहं पितः ॥ २३ ॥

जयेयं लोभमोहौ च क्रोधं चाहं सदा विभो।  
दाने तपसि सत्ये च मनो मे सततं भवेत्॥२४॥

उपपन्नो गुणैरेतैः स्वभावेनासि पाण्डव।  
भवान् धर्मः पुनश्चैव यथोक्तं ते भविष्यति ॥ २५ ॥

इत्युक्त्वान्तर्दधे धर्मो भगवाल्ँलोकभावनः ।  
समेताः पाण्डवाश्चैव सुखसुप्ता मनस्विनः ॥ २६ ॥  
उपेत्य चाश्रमं वीराः सर्व एव गतक्लमाः।  
आरणेयं ददुस्तस्मै ब्राह्मणाय तपस्विने ॥ २७ ॥

इदं समुत्थानसमागतं महत्  
पितुश्च पुत्रस्य च कीर्तिवर्धनम्।  
पठन् नरः स्याद् विजितेन्द्रियो वशी  
सपुत्रपौत्रः शतवर्षभाग् भवेत् ॥ २८ ॥

न चाप्यधर्मे न सुहृद्विभेदने  
परस्वहारे परदारमर्शने ।  
कदर्यभावे न रमेन्मनः सदा  
नृणां सदाख्यानमिदं विजानताम् ॥ २९ ॥