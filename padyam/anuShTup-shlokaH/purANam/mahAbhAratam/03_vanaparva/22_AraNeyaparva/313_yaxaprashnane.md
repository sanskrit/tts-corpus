+++
title_full = "313 यक्ष और युधिष्ठिरका प्रश्नोत्तर तथा युधिष्ठिरके उत्तरसे संतुष्ट हुए यक्षका चारों भाइयोंके जीवित होनेका वरदान देना"
title = "३१३ यक्षप्रश्नने"

+++


स ददर्श हतान् भ्रातॄल्ँलोकपालानिव च्युतान्।  
चुगान्ते समनुप्राप्ते शक्रप्रतिमगौरवान् ॥ १ ॥

विनिकीर्णधनुर्बाणं दृष्ट्‌वा निहतमर्जुनम् ।  
भीमसेनं यमौ चैव निर्विचेष्टान् गतायुषः ॥ २ ॥  
स दीर्घमुष्णं निःश्वस्य शोकबाष्पपरिप्लुतः।  
तान्‌ दृष्ट्‌वा पतितान् भ्रातॄन्‌ सर्वांश्चिन्तासमन्वितः ॥ ३ ॥  
धर्मपुत्रो महाबाहुर्विललाप सुविस्तरम् ।

ननु त्वया महाबाहो प्रतिज्ञातं वृकोदर ॥ ४ ॥  
सुयोधनस्य भेत्स्यामि गदया सक्थिनी रणे।  
व्यर्थं तदद्य मे सर्वं त्वयि वीर निपातिते ॥ ५ ॥  
महात्मनि महाबाहो कुरूणां कीर्तिवर्धने।

मनुष्यसम्भवा वाचो विधर्मिण्यः प्रतिश्रुताः ॥ ६ ॥  
भवतां दिव्यवाचस्तु ता भवन्तु कथं मृषा।

देवाश्चापि यदावोचन् सूतके त्वां धनंजय ॥ ७ ॥  
सहस्राक्षादनवरः कुन्ति पुत्रस्तवेति वै।  
उत्तरे पारियात्रे च जगुर्भूतानि सर्वशः ॥ ८ ॥  
विप्रणष्टां श्रियं चैषामाहर्ता पुनरञ्जसा।  
नास्य जेता रणे कश्चिदजेता नैष कस्यचित् ॥ १९ ॥

सोऽयं मृत्युवशं यातः कथं जिष्णुर्महाबलः।  
अयं ममाशां संहत्य शेते भूमौ धनंजयः ॥ १० ॥  
आश्रित्य यं वयं नाथ दुःखान्येतानि सेहिम।

रणे प्रमत्तौ वीरौ च सदा शत्रुनिबर्हणौ ॥ ११ ॥  
कथं रिपुवशं यातौ कुन्तीपुत्रौ महाबलौ।  
यौ सर्वास्त्राप्रतिहतौ भीमसेनधनंजयौ ॥ १२ ॥

अश्मसारमयं नूनं हृदयं मम दुर्हृदः।  
यमौ यदेतौ दृष्ट्‌वाद्य पतितौ नावदीर्यते ॥ १३ ॥

शास्त्रज्ञा देशकालज्ञास्तपोयुक्ताः क्रियान्विताः ।  
अकृत्वा सदृशं कर्म किं शेध्वं पुरुषर्षभाः ॥ १४ ॥

अविक्षतशरीराश्चाप्यप्रमृष्टशरासनाः ।  
असंज्ञा भुवि संगम्य किं शेध्वमपराजिताः ॥ १५ ॥

सानूनिवाद्रेः संसुप्तान्‌ दृष्ट्‌वा भ्रातॄन्‌ महामतिः।  
सुखं प्रसुप्तान् प्रस्विन्नः खिन्नः कष्टां दशां गतः ॥ १६ ॥

एवमेवेदमित्युक्त्वा धर्मात्मा स नरेश्वरः।  
शोकसागरमध्यस्थो दध्यौ कारणमाकुलः ॥ १७ ॥

इतिकर्तव्यतां चेति देशकालविभागवित् ।  
नाभिपेदे महाबाहुश्चिन्तयानो महामतिः ॥ १८ ॥

अथ संस्तभ्य धर्मात्मा तदाऽऽत्मानं तपोयुतः।  
एवं विलप्य बहुधा धर्मपुत्रो युधिष्ठिरः ॥ १९ ॥  
बुद्ध्या विचिन्तयामास वीराः केन निपातिताः ॥ २० ॥  
नैषां शस्त्रप्रहारोऽस्ति पदं नेहास्ति कस्यचित्।  
भूतं महदिदं मन्ये भ्रातरो येन मे हताः ॥ २१ ॥

एकाग्रं चिन्तयिष्यामि पीत्वा वेत्स्यामि वा जलम्।  
स्यात् तु दुर्योधनेनेदमुपांशुविहितं कृतम् ॥ २२ ॥

गान्धारराजरचितं सततं जिह्मबुद्धिना ।  
यस्य कार्यमकार्यं वा सममेव भवत्युत ॥ २३ ॥  
कस्तस्य विश्वसेद् वीरो दुष्कृतेरकृतात्मनः।  
अथवा पुरुषैर्गूढैः प्रयोगोऽयं दुरात्मनः ॥ २४ ॥

भवेदिति महाबुद्धिर्बहुधा तदचिन्तयत् ।  
तस्यासीन्न विषेणेदमुदकं दूषितं यथा ॥ २५ ॥

मृतानामपि चैतेषां विकृतं नैव जायते।  
मुखवर्णाः प्रसन्ना मे भ्रातॄणामित्यचिन्तयत् ॥ २६ ॥

एकैकशश्चोघबलानिमान् पुरुषसत्तमान् ।  
कोऽन्यः प्रतिसमासेत कालान्तकयमादृते ॥ २७ ॥

एतेन व्यवसायेन तत् तोयं व्यवगाढवान्।  
गाहमानश्च तत् तोयमन्तरिक्षात् स शुश्रुवे ॥ २८ ॥

अहं बकः शैवलमत्स्यभक्षो  
नीता मया प्रेतवशं तवानुजाः।  
त्वं पञ्चमो भविता राजपुत्र  
न चेत् प्रश्नान् पृछतो व्याकरोषि ॥ २९ ॥

मा तात साहसं कार्षीर्मम पूर्वपरिग्रहः।  
प्रश्नानुक्त्वा तु कौन्तेय ततः पिब हरस्व च ॥ ३० ॥

रुद्राणां वा वसूनां वा मरुतां वा प्रधानभाक्।  
पृच्छामि को भवान् देवो नैतच्छकुनिना कृतम् ॥ ३१ ॥

हिमवान् पारियात्रश्च विन्ध्यो मलय एव च।  
चत्वारः पर्वताः केन पातिता भूरितेजसः ॥ ३२ ॥

अतीव ते महत् कर्म कृतं च बलिनां वर।  
यान् न देवा न गन्धर्वा नासुराश्च न राक्षसाः॥३३॥  
विषहेरन् महायुद्धे कृतं ते तन्महाद्‌भुतम्।  
न ते जानामि यत्‌ कार्यं नाभिजानामि काङ्‌क्षितम् ॥ ३४ ॥

कौतूहलं महज्जातं साध्वसं चागतं मम।  
येनास्म्युद्विग्नहृदयः समुत्पन्नशिरोज्वरः ॥ ३५ ॥  
पृच्छामि भगवंस्तस्मात् को भवानिह तिष्ठति।

यक्षोऽहमस्मि भद्रं ते नास्मि पक्षी जलेचरः ॥ ३६ ॥  
मयैते निहताः सर्वे भ्रातरस्ते महौजसः।

ततस्तामशिवां श्रुत्वा वाचं स परुषाक्षराम् ॥ ३७ ॥  
यक्षस्य ब्रुवतो राजन्नुपक्रम्य तदा स्थितः।  
विरूपाक्षं महाकायं यक्षं तालसमुच्छ्रयम् ॥ ३८ ॥  
ज्वलनार्कप्रतीकाशमधृष्यं पर्वतोपमम् ।  
वृक्षमाश्रित्य तिष्ठन्तं ददर्श भरतर्षभः ॥ ३९ ॥  
मेघगम्भीरनादेन तर्जयन्तं महास्वनम् ।

इमे ते भ्रातरो राजन् वार्यमाणा मयासकृत् ॥ ४० ॥  
बलात् तोयं जिहीर्षन्तस्ततो वै मृदिता मया।  
न पेयमुदकं राजन् प्राणानिह परीप्सता ॥ ४१ ॥  
पार्थ मा साहसं कार्षीर्मम पूर्वपरिग्रहः।  
प्रश्नानुक्त्वा तु कौन्तेय ततः पिब हरस्व च ॥ ४२ ॥

न चाहं कामये यक्ष तव पूर्वपरिग्रहम्।  
कामं नैतत् प्रशंसन्ति सन्तो हि पुरुषाः सदा ॥ ४३ ॥  
यदात्मना स्वमात्मानं प्रशंसे पुरुषर्षभ।  
यथाप्रज्ञं तु ते प्रश्नान् प्रतिवक्ष्यामि पृच्छ माम् ॥ ४४ ॥

किं स्विदादित्यमुन्नयति के च तस्याभितश्चराः।  
कश्चैनमस्तं नयति कस्मिंश्च प्रतितिष्ठति ॥ ४५ ॥

ब्रह्मादित्यमुन्नयति देवास्तस्याभितश्चराः ।  
धर्मश्चास्तं नयति च सत्ये च प्रतितिष्ठति ॥ ४६ ॥

केनस्विच्छ्रोत्रियो भवति केनस्विद्‌ विन्दते महत्।  
केनस्विद् द्वितीयवान् भवति राजन् केन च बुद्धिमान् ॥ ४७ ॥

श्रुतेन श्रोत्रियो भवति तपसा विन्दते महत्।  
धृत्या द्वितीयवान् भवति बुद्धिमान् वृद्धसेवया ॥ ४८ ॥

किं ब्राह्मणानां देवत्वं कश्च धर्मः सतामिव।  
कश्चैषां मानुषो भावः किमेषामसतामिव ॥ ४९ ॥

स्वाध्याय एषां देवत्वं तप एषां सतामिव।  
मरणं मानुषो भावः परिवादोऽसतामिव ॥ ५० ॥

किं क्षत्रियाणां देवत्वं कश्च धर्मः सतामिव।  
कश्चैषां मानुषो भावः किमेषामसतामिव ॥ ५१ ॥

इष्वस्त्रमेषां देवत्वं यज्ञ एषां सतामिव।  
भयं वै मानुषो भावः परित्यागोऽसतामिव ॥ ५२ ॥

किमेकं यज्ञियं साम किमेकं यज्ञियं यजुः।  
का चैषां वृणुते यज्ञं कां यज्ञो नातिवर्तते ॥ ५३ ॥

प्राणो वै यज्ञियं साम मनो वै यज्ञियं यजुः।  
ऋगेका वृणुते यज्ञं तां यज्ञो नातिवर्तते ॥ ५४ ॥

किंस्विदावपतां श्रेष्ठं किंस्विन्निवपतां वरम्।  
किंस्वित् प्रतिष्ठमानानां किंस्वित् प्रसवतां वरम् ॥ ५५ ॥

वर्षमावपतां श्रेष्ठं बीजं निवपतां वरम्।  
गावः प्रतिष्ठमानानां पुत्रः प्रसवतां वरः ॥ ५६ ॥

इन्द्रियार्थाननुभवन् बुद्धिमाल्ँलोकपूजितः ।  
सम्मतः सर्वभूतानामुच्छ्‌वसन् को न जीवति ॥ ५७ ॥

देवतातिथिभृत्यानां पितॄणामात्मनश्च यः ।  
न निर्वपति पञ्चानामुच्छ्‌वसन् न स जीवति ॥ ५८ ॥

किंस्विद् गुरुतरं भूमेः किंस्विदुच्चतरं च खात्।  
किंस्विच्छीघ्रतरं वायोः किंस्विद्‌ बहुतरं तृणात् ॥ ५९ ॥

माता गुरुतरा भूमेः खात् पितोच्चतरस्तथा।  
मनः शीघ्रतरं वाताच्चिन्ता बहुतरी तृणात् ॥ ६० ॥

किंस्वित्‌ सुप्तं न निमिषति किंस्विज्जातं न चोपति।  
कस्यस्विद्‌धृदयं नास्ति किंस्विद्‌ वेगेन वर्धते ॥ ६१ ॥

मत्स्यः सुप्तो न निमिषत्यण्डं जातं न चोपति।  
अश्मनो हृदयं नास्ति नदी वेगेन वर्धते ॥ ६२ ॥

किंस्वित् प्रवसतो मित्रं किंस्विन्मित्रं गृहे सतः।  
आतुरस्य च किं मित्रं किंस्विन्मित्रं मरिष्यतः ॥ ६३ ॥

सार्थः प्रवसतो मित्रं भार्या मित्रं गृहे सतः।  
आतुरस्य भिषङ्‌मित्रं दानं मित्रं मरिष्यतः ॥ ६४ ॥

कोऽतिथिः सर्वभूतानां किंस्विद् धर्मं सनातनम्।  
अमृतं किंस्विद् राजेन्द्र किंस्वित् सर्वमिदं जगत् ॥ ६५ ॥

अतिथिः सर्वभूतानामग्निः सोमो गवामृतम्।  
सनातनोऽमृतो धर्मो वायुः सर्वमिदं जगत् ॥ ६६ ॥

किंस्विदेको विचरते जातः को जायते पुनः।  
किंस्विद्धिमस्य भैषज्यं किंस्विदावपनं महत् ॥ ६७ ॥

सूर्य एको विचरते चन्द्रमा जायते पुनः।  
अग्निर्हिमस्य भैषज्यं भूमिरावपनं महत् ॥ ६८ ॥

किंस्विदेकपदं धर्म्यं किंस्विदेकपदं यशः।  
किंस्विदेकपदं स्वर्ग्यं किंस्विदेकपदं सुखम् ॥ ६९ ॥

दाक्ष्यमेकपदं धर्म्यं दानमेकपदं यशः।  
सत्यमेकपदं स्वर्ग्यं शीलमेकपदं सुखम् ॥ ७० ॥

किंस्विदात्मा मनुष्यस्य किंस्विद्‌ दैवकृतः सखा।  
उपजीवनं किंस्विदस्य किंस्विदस्य परायणम् ॥ ७१ ॥

पुत्र आत्मा मनुष्यस्य भार्या दैवकृतः सखा।  
उपजीवनं च पर्जन्यो दानमस्य परायणम् ॥ ७२ ॥

धन्यानामुत्तमं किंस्विद् धनानां स्यात्‌ किमुत्तमम्।  
लाभानामुत्तमं किं स्यात्‌ सुखानां स्यात्‌ किमुत्तमम् ॥ ७३ ॥

धन्यानामुत्तमं दाक्ष्यं धनानामुत्तमं श्रुतम्।  
लाभानां श्रेय आरोग्यं सुखानां तुष्टिरुत्तमा ॥ ७४ ॥

कश्च धर्मः परो लोके कश्च धर्मः सदाफलः।  
किं नयम्य न शोचन्ति कैश्च संधिर्न जीर्यते ॥ ७५ ॥

आनृशंस्यं परो धर्मस्त्रयीधर्मः सदाफलः।  
मनो यम्य न शोचन्ति संधिः सद्‌भिर्न जीर्यते ॥ ७६ ॥

किं नु हित्वा प्रियो भवति  
किं नु हित्वा न शोचति।  
किं नु हित्वार्थवान् भवति  
किं नु हित्वा सुखी भवेत् ॥ ७७ ॥

मानं हित्वा प्रियो भवति  
क्रोधं हित्वा न शोचति।  
कामं हित्वार्थवान् भवति  
लोभं हित्वा सुखी भवेत् ॥ ७८ ॥

किमर्थं ब्राह्मणे दानं किमर्थं नटनर्तके।  
किमर्थं चैव भृत्येषु किमर्थं चैव राजसु ॥ ७९ ॥

धर्मार्थं ब्राह्मणे दानं यशोऽर्थं नटनर्तके।  
भृत्येषु भरणार्थं वै भयार्थं चैव राजसु ॥ ८० ॥

केनस्विदावृतो लोकः केनस्विन्न प्रकाशते।  
केन त्यजति मित्राणि केन स्वर्गं न गच्छति ॥ ८१ ॥

अज्ञानेनावृतो लोकस्तमसा न प्रकाशते।  
लोभात् त्यजति मित्राणि संगात् स्वर्गं न गच्छति ॥ ८२ ॥

मृतः कथं स्यात् पुरुषः कथं राष्ट्रं मृतं भवेत्।  
श्राद्धं मृतं कथं वा स्यात् कथं यज्ञो मृतो भवेत्॥८३॥

मृतो दरिद्रः पुरुषो मृतं राष्ट्रमराजकम्।  
मृतमश्रोत्रियं श्राद्धं मृतो यज्ञस्त्वदक्षिणः ॥ ८४ ॥

का दिक् किमुदकं प्रोक्तं किमन्नं किं च वै विषम्।  
श्राद्धस्य कालमाख्याहि ततः पिब हरस्व च ॥ ८५ ॥

सन्तो दिग् जलमाकाशं गौरन्नं प्रार्थना विषम्।  
श्राद्धस्य ब्राह्मणः कालः कथं वा यक्ष मन्यसे ॥ ८६ ॥

तपः किं लक्षणं प्रोक्तं को दमश्च प्रकीर्तितः।  
क्षमा च का परा प्रोक्ता का च ह्रीः परिकीर्तिता॥८७॥

तपः स्वधर्मवर्तित्वं मनसो दमनं दमः।  
क्षमा द्वन्द्वसहिष्णुत्वं ह्रीरकार्यनिवर्तनम् ॥ ८८ ॥

किं ज्ञानं प्रोच्यते राजन् कः शमश्च प्रकीर्तितः।  
दया च का परा प्रोक्ता किं चार्जवमुदाहृतम् ॥ ८९ ॥

ज्ञानं तत्त्वार्थसम्बोधः शमश्चित्तप्रशान्तता ।  
दया सर्वसुखैषित्वमार्जवं समचित्तता ॥ ९० ॥

कः शत्रुर्दुर्जयः पुंसां कश्च व्याधिरनन्तकः।  
कीदृशश्च स्मृतः साधुरसाधुः कीदृशः स्मृतः ॥ ९१ ॥

क्रोधः सुदुर्जयः शत्रुर्लोभो व्याधिरनन्तकः।  
सर्वभूतहितः साधुरसाधुर्निर्दयः स्मृतः ॥ ९२ ॥

को मोहः प्रोच्यते राजन् कश्च मानः प्रकीर्तितः।  
किमालस्यं च विज्ञेयं कश्च शोकः प्रकीर्तितः ॥ ९३ ॥

मोहो हि धर्ममूढत्वं मानस्त्वात्माभिमानिता।  
धर्मनिष्क्रियताऽऽलस्यं शोकस्त्वज्ञानमुच्यते ॥ ९४ ॥

किं स्थैर्यमृषिभिः प्रोक्तं किं च धैर्यमुदाहृतम्।  
स्नानं च किं परं प्रोक्तं दानं च किमिहोच्यते॥९५॥

स्वधर्मे स्थिरता स्थैर्यं धैर्यमिन्द्रियनिग्रहः।  
स्नानं मनोमलत्यागो दानं वै भूतरक्षणम् ॥ ९६ ॥

कः पण्डितः पुमान् ज्ञेयो नास्तिकः कश्च उच्यते।  
को मूर्खः कश्च कामः स्यात् को मत्सर इति स्मृतः॥९७॥

धर्मज्ञः पण्डितो ज्ञेयो नास्तिको मूर्ख उच्यते।  
कामः संसारहेतुश्च हृत्तापो मत्सरः स्मृतः ॥ ९८ ॥

कोऽहङ्कार इति प्रोक्तः कश्च दम्भः प्रकीर्तितः।  
किं तद् दैवं परं प्रोक्तं किं तत् पैशुन्यमुच्यते॥९९॥

महाज्ञानमहङ्कारो दम्भो धर्मो ध्वजोच्छ्रयः।  
दैवं दानफलं प्रोक्तं पैशुन्यं परदूषणम् ॥ १०० ॥

धर्मश्चार्थश्च कामश्च परस्परविरोधिनः ।  
एषां नित्यविरुद्धानां कथमेकत्र संगमः ॥ १०१ ॥

यदा धर्मश्च भार्या च परस्परवशानुगौ।  
तदा धर्मार्थकामानां त्रयाणामपि संगमः ॥ १०२ ॥

अक्षयो नरकः केन प्राप्यते भरतर्षभ।  
एतन्मे मृच्छतः प्रश्ननं तच्छीघ्रं वक्तुमर्हसि ॥ १०३ ॥

ब्राह्मणं स्वयमाहूय याचमानमकिञ्चनम् ।  
पश्चान्नास्तीति यो ब्रूयात् सोऽक्षयं नरकं व्रजेत् ॥ १०४ ॥

वेदेषु धर्मशास्त्रेषु मिथ्या यो वै द्विजातिषु।  
देवेषु पितृधर्मेषु सोऽक्षयं नरकं व्रजेत् ॥ १०५ ॥

विद्यमाने धने लोभाद् दानभोगविवर्जितः।  
पश्चान्नास्तीति यो ब्रूयात् सोऽक्षयं नरकं व्रजेत् ॥ १०६ ॥

राजन् कुलेन वृत्तेन स्वाध्यायेन श्रुतेन वा।  
ब्राह्मण्यं केन भवति प्रब्रूह्येतत् सुनिश्चितम् ॥ १०७ ॥

शृणु यक्ष कुलं तात न स्वाध्यायो न च श्रुतम्।  
कारणं हि द्विजत्वे च वृत्तमेव न संशयः ॥ १०८ ॥

वृत्तं यत्नेन संरक्ष्यं ब्राह्मणेन विशेषतः।  
अक्षीणवृत्तो न क्षीणो वृत्ततस्तु हतो हतः ॥ १०९ ॥

पठकाः पाठकाश्चैव ये चान्ये शास्त्रचिन्तकाः।  
सर्वे व्यसनिनो मूर्खा यः क्रियावान् स पण्डितः ॥ ११० ॥

चतुर्वेदोऽपि दुर्वृत्तः स शूद्रादतिरिच्यते।  
योऽग्निहोत्रपरो दान्तः स ब्राह्मण इति स्मृतः ॥ १११ ॥

प्रियवचनवादी किं लभते  
विमृशितकार्यकरः किं लभते ।  
बहुमित्रकरः किं लभते  
धर्मरतः किं लभते कथय ॥ ११२ ॥

प्रियवचनवादी प्रियो भवति  
विमृशितकार्यकरोऽधिकं जयति ।  
बहुमित्रकरः सुखं वसते  
यश्च धर्मरतः स गतिं लभते ॥ ११३ ॥

को मोदते किमाश्चर्यं कः पन्थाः का च वार्तिका।  
ममैतांश्चतुरः प्रश्नान् कथयित्वा जलं पिब ॥ ११४ ॥

पञ्चमेऽहनि षष्ठे वा शाकं पचति स्वे गृहे।  
अनृणी चाप्रवासी च स वारिचर मोदते ॥ ११५ ॥

अहन्यहनि भूतानि गच्छन्तीह यमालयम्।  
शेषाः स्थावरमिच्छन्ति किमाश्चर्यमतः परम् ॥ ११६ ॥

तर्कोऽप्रतिष्ठः श्रुतयो विभिन्ना  
नैको ऋषिर्यस्य मतं प्रमाणम्।  
धर्मस्य तत्त्वं निहितं गुहायां  
महाजनो येन गतः स पन्थाः ॥ ११७ ॥

अस्मिन् महामोहमये कटाहे  
सूर्याग्निना रात्रिदिवेन्धनेन ।  
मासर्तुदर्वीपरिघट्टनेन  
भूतानि कालः पचतीति वार्ता ॥ ११८ ॥

व्याख्याता मे त्वया प्रश्ना याथातथ्यं परंतप।  
पुरुषं त्विदानीं व्याख्याहि यश्च सर्वधनी नरः ॥ ११९ ॥

दिवं स्पृशति भूमिं च शब्दः पुण्येन कर्मणा।  
यावत् स शब्दो भवति तावत् पुरुष उच्यते ॥ १२० ॥

तुल्ये प्रियाप्रिये यस्य सुखदुःखे तथैव च।  
अतीतानागते चोभे स वै सर्वधनी नरः ॥ १२१ ॥

(भूतभव्यभविष्येषु निःस्पृहः शान्तमानसः ।  
सुप्रसन्नः सदा योगी स वै सर्वधनीश्वरः॥)

व्याख्यातः पुरुषो राजन् यश्च सर्वधनी नरः।  
तस्मात् त्वमेकं भ्रातॄणां यमिच्छसि स जीवतु ॥ १२२ ॥

श्यामो य एष रक्ताक्षो बृहच्छाल इवोत्थितः।  
व्यूढोरस्को महाबाहुर्नकुलो यक्ष जीवतु ॥ १२३ ॥

प्रियस्ते भीमसेनोऽयमर्जुनो वः परायणम्।  
स कस्मान्नकुलं राजन् सापत्नं जीवमिच्छसि ॥ १२४ ॥

यस्य नागसहस्रेण दशसंख्येन वै बलम्।  
तुल्यं तं भीममुत्सृज्य नकुलं जीवमिच्छसि ॥ १२५ ॥

तथैनं मनुजाः प्राहुर्भीमसेनं प्रियं तव।  
अथ केनानुभावेन सापत्नं जीवमिच्छसि ॥ १२६ ॥

यस्य बाहुबलं सर्वे पाण्डवाः समुपासते।  
अर्जुनं तमपाहाय नकुलं जीवमिच्छसि ॥ १२७ ॥

धर्म एव हतो हन्ति धर्मो रक्षति रक्षितः।  
तस्माद् धर्मं न त्यजामि मा नो धर्मो हतोऽवधीत्॥१२८॥

आनृशंस्यं परो धर्मः परमार्थाच्च मे मतम्।  
आनृशंस्यं चिकीर्षामि नकुलो यक्ष जीवतु ॥ १२९ ॥

धर्मशीलः सदा राजा इति मां मानवा विदुः।  
स्वधर्मान्न चलिष्यामि नकुलो यक्ष जीवतु ॥ १३० ॥

कुन्ती चैव तु माद्री च द्वे भार्ये तु पितुर्मम।  
उभे सपुत्रे स्यातां वै इति मे धीयते मतिः॥१३१॥

यथा कुन्ती तथा माद्री विशेषो नास्ति मे तयोः।  
मातृभ्यां सममिच्छामि नकुलो यक्ष जीवतु ॥ १३२ ॥

तस्य तेऽर्थाच्च कामाच्च आनृशंस्यं परं मतम्।  
तस्मात् ते भ्रातरः सर्वे जीवन्तु भरतर्षभ ॥ १३३ ॥