+++
title_full = "259 युधिष्ठिरकी चिन्ता, व्यासजीका पाण्डवोंके पास आगमन और दानकी महत्ताका प्रतिपादन"
title = "२५९ दानदुष्करत्वकथने"

+++


वने निवसतां तेषां पाण्डवानां महात्मनाम्।  
वर्षाण्येकादशातीयुः कृच्छ्रेण भरतर्षभ ॥ १ ॥

फलमूलाशनास्ते हि सुखार्हां दुःखमुत्तमम्।  
प्राप्तकालमनुध्यान्तः सेहिरे वरपूरुषाः ॥ २ ॥

युधिष्ठिरस्तु राजर्षिरात्मकर्मापराधजम् ।  
चिन्तयन् स महाबाहुर्भातॄणां दुःखमुत्तमम् ॥ ३ ॥

न सुष्वाप सुखं राजा हृदि शल्यैरिवार्पितैः।  
दौरात्म्यमनुपश्यंस्तत् काले द्यूतोद्‌भवस्य हि ॥ ४ ॥  
संस्मरन् परुषा वाचः सूतपुत्रस्य पाण्डवः।  
निःश्वासपरमो दीनो बिभ्रत् कोपविषं महत् ॥ ५ ॥

अर्जुनों यमजौ चोभौ द्रौपदी च यशस्विनी।  
स च भीमो महातेजाः सर्वेषामुत्तमो बली ॥ ६ ॥  
युधिष्ठिरमुदीक्षन्तः सेहुर्दुःखमनुत्तमम् ।

अवशिष्टमल्पकालं मन्वानाः पुरुषर्षभाः ॥ ७ ॥  
वपुरन्यदिवाकार्षुरुत्साहामर्षचेष्टितैः ।

कस्यचित् त्वथ कालस्य व्यासः सत्यवतीसुतः ॥ ८ ॥  
आजगाम महायोगी पाण्डवानवलोककः ।  
तमागतमभिप्रेक्ष्य कुन्तीपुत्रो युधिष्ठिरः ॥ ९ ॥  
प्रत्युद्‌गम्य महात्मानं प्रत्यगृह्णाद् यथाविधि।

तमासीनमुपासीनः शुश्रूषुर्नियतेन्द्रियः ॥ १० ॥  
तोषयन् प्रणिपातेन व्यासं पाण्डवनन्दनः।

तानवेक्ष्य कृशान् पौत्रान् वने वन्येन जीवतः ॥ ११ ॥  
महर्षिरनुकम्पार्थमब्रवीद् बाष्पगद्‌गदम् ।

युधिष्ठिर महाबाहो शृणु धर्मभृतां वर ॥ १२ ॥  
नातप्ततपसो लोके प्राप्नुवन्ति महासुखम्।  
सुखदुःखे हि पुरुषः पर्यायेणोपसेवते ॥ १३ ॥

न ह्यनन्तं सुखं कश्चित् प्राप्नोति पुरुषर्षभ।  
प्रज्ञावांस्त्वेव पुरुषः संयुक्तः परया धिया ॥ १४ ॥  
उदयास्तमनज्ञो हि न हृष्यति न शोचति।

सुखमापतितं सेवेद् दुःखमापतितं वहेत् ॥ १५ ॥  
कालप्राप्तमुपासीत सस्यानामिव कर्षकः ।

तपसो हि परं नास्ति तपसा विन्दते महत् ॥ १६ ॥  
नासाध्यं तपसः किंचिदिति बुद्ध्यस्व भारत।

सत्यमार्जवमक्रोधः संविभागो दमः शमः ॥ १७ ॥  
अनसूयाविहिंसा च शौचमिन्द्रियसंयमः ।  
पावनानि महाराज नराणां पुण्यकर्मणाम् ॥ १८ ॥

अधर्मरुचयो मूढास्तिर्यग्गतिपरायणाः ।  
कृच्छ्रां योनिमनुप्राप्ता न सुखं विन्दते जनाः ॥ १९ ॥

इह यत् क्रियते कर्म तत् परत्रोपयुज्यते।  
तस्माच्छरीरं युञ्जीत तपसा नियमेन च ॥ २० ॥

यथाशक्ति प्रयच्छेत सम्पूज्याभिप्रणम्य च।  
काले प्राप्ते च हृष्टात्मा राजन् विगतमत्सरः ॥ २१ ॥

सत्यवादी लभेतायुरनायासमथार्जवम् ।  
अक्रोधनोऽनसूयश्च निर्वृतिं लभते पराम् ॥ २२ ॥

दान्तः शमपरः शश्वत् परिक्लेशं न विन्दति।  
न च तप्यति दान्तात्मा दृष्ट्वा परगतां श्रियम् ॥ २३ ॥

संविभक्ता च दाता च भोगवान् सुखवान् नरः।  
भवत्यहिंसकश्चैव परमारोग्यमश्नुते ॥ २४ ॥

मान्यमानयिता जन्म कुले महति विन्दति।  
व्यसनैर्न तु संयोगं प्राप्नोति विजितेन्द्रियः ॥ २५ ॥  
(विन्दते सुखमत्यन्तमिह लोके परत्र च।)

शुभानुशयबुद्धिर्हि संयुक्तः कालधर्मणा ।  
प्रादुर्भवति तद्योगात् कल्याणमतिरेव सः ॥ २६ ॥

भगवन् दानधर्माणां तपसो वा महामुने।  
किंस्विद् बहुगुणं प्रेत्य किं वा दुष्करमुच्यते ॥ २७ ॥

दानान्न दुष्करं तात पृथिव्यामस्ति किंचन।  
अर्थे च महती तृष्णा स च दुःखेन लभ्यते॥२८॥

परित्यज्य प्रियान् प्राणाम् धनार्थं हि महामते।  
प्रविशन्ति नरा वीराः समुद्रमटवीं तथा ॥ २९ ॥

कृषिगोरक्ष्यमित्येके प्रतिपद्यन्ति मानवाः ।  
पुरुषाः प्रेष्यतामेके निर्गच्छन्ति धनार्थिनः ॥ ३० ॥

तस्माद् दुःखार्जितस्यैव परित्यागः सुदुष्करः।  
न दुष्करतरं दानात् तस्माद् दानं मतं मम ॥ ३१ ॥

विशेषस्त्वत्र विज्ञेयो न्यायेनोपार्जितं धनम्।  
पात्रे काले च देशे च साधुभ्यः प्रतिपादयेत् ॥ ३२ ॥

अन्यायात् समुपात्तेन दानधर्मो धनेन यः।  
क्रियते न स कर्तारं त्रायते महतो भयात् ॥ ३३ ॥

पात्रे दानं स्वल्पमपि काले दत्तं युधिष्ठिर।  
मनसा हि विशुद्धेन प्रेत्यानन्तफलं स्मृतम् ॥ ३४ ॥

अत्राप्युदाहरन्तीममितिहासं पुरातनम् ।  
व्रीहिद्रोणपरित्यागाद् यत् फलं प्राप मुद्‌गलः ॥ ३५ ॥