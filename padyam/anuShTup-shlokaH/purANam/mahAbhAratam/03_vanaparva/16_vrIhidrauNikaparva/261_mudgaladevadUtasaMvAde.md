+++
title_full = "261 देवदूतद्वारा स्वर्गलोकके गुण-दोषोंका तथा दोषरहित विष्णुधामका वर्णन सुनकर मुद्\u200cगलका देवदूतको लौटा देना एवं व्यासजीका युधिष्ठिरको समझाकर अपने आश्रमको लौट जाना"
title = "२६१ मुद्\u200cगलदेवदूतसंवादे"

+++


महर्षे आर्यबुद्धिस्त्वं यः स्वर्गसुखमुत्तमम्।  
सम्प्राप्तं बहु मन्तव्यं विमृशस्यबुधो यथा ॥ १ ॥

उपरिष्टादसौ लोको योऽयं स्वरिति संज्ञितः।  
ऊर्ध्वगः सत्पथः शश्वद् देवयानचरो मुने ॥ २ ॥

नातप्ततपसः पुंसो नामहायज्ञयाजिनः ।  
नानृता नास्तिकाश्चैव तत्र गच्छन्ति मुद्‌गल ॥ ३ ॥

धर्मात्मानो जितात्मानः शान्ता दान्ता विमत्सराः।  
दानधर्मरता मर्त्याः शूराश्चाहवलक्षणाः ॥ ४ ॥  
तत्र गच्छन्ति धर्माग्र्यं कृत्वा शमदमात्मकम्।  
लोकान् पुण्यकृतां ब्रह्मन्‌ सद्‌भिराचरितान्‌ नृभिः ॥ ५ ॥

देवाः साध्यास्तथा विश्वे तथैव च महर्षयः।

एषां देवनिकायानां पृथक् पृथगनेकशः।  
भास्वन्तः कामसम्पन्ना लोकास्तेजोमयाः शुभाः ॥ ७ ॥

त्रयस्त्रिंशत्सहस्राणि योजनानि हिरण्मयः ।  
मेरुः पर्वतराड् यत्र देवोद्यानानि मुद्‌गल ॥ ८ ॥  
नन्दनादीनि पुण्यानि विहाराः पुण्यकर्मणाम्।  
न क्षुत्पिपासे न ग्लानिर्न शीतोष्णे भयं तथा ॥ ९ ॥

बीभत्समशुभं वापि तत्र किंचिन्न विद्यते।  
मनोज्ञाः सर्वतो गन्धाः सुखस्पर्शाश्च सर्वशः ॥ १० ॥  
शब्दाः श्रुतिमनोग्राह्याः सर्वतस्तत्र वै मुने।  
न शोको न जरा तत्र नायासपरिदेवने ॥ ११ ॥

ईदृशः स मुने लोकः स्वकर्मफलहेतुकः।  
सुकृतैस्तत्र पुरुषाः सम्भवन्त्यात्मकर्मभिः ॥ १२ ॥

तैजसानि शरीराणि भवन्त्यत्रोपपद्यताम् ।  
कर्मजान्येव मौद्‌गल्य न मातृपितृजान्युत ॥ १३ ॥

न संस्वेदो न दौर्गन्ध्यं पुरीषं मूत्रमेव च।  
तेषां न च रजो वस्त्रं बाधते तत्र वै मुने॥१४॥

न म्लायन्ति स्रजस्तेषां दिव्यगन्धा मनोरमाः।  
संयुज्यन्ते विमानैश्च ब्रह्मन्नेवंविधैश्च ते ॥ १५ ॥

ईर्ष्याशोकक्लमापेता मोहमात्सर्यवर्जिताः ।  
सुखं स्वर्गजितस्तत्र वर्तयन्ते महामुने ॥ १६ ॥

तेषां तथाविधानां तु लोकानां मुनिपुङ्गव।  
उपर्युपरि लोकस्य लोका दिव्या गुणान्विताः ॥ १७ ॥

पुरस्ताद् ब्राह्मणास्तत्र लोकास्तेजोमयाः शुभाः।  
यत्र यान्त्यृषयो ब्रह्मन् पूताः स्वैः कर्मभिः शुभैः ॥ १८ ॥

ऋभवो नाम तत्रान्ये देवानामपि देवताः।  
तेषां लोकात् परतरे यान् यजन्तीह देवताः ॥ १९ ॥

स्वयंप्रभास्ते भास्वन्तो लोकाः कामदुघाः परे।  
न तेषां स्त्रीकृतस्तापो न लोकैश्वर्यमत्सरः ॥ २० ॥

न वर्तयन्त्याहुतिभिस्ते नाप्यमृतभोजनाः ।  
तथा दिव्यशरीरास्ते न च विग्रहमूर्तयः ॥ २१ ॥

न सुखे सुखकामास्ते देवदेवाः सनातनाः।  
न कल्पपरिवर्तेषु परिवर्तन्ति ते तथा ॥ २२ ॥

जरा मृत्युः कुतस्तेषां हर्षः प्रीतिः सुखं न च।  
न दुःखं न सुखं चापि रागद्वेषौ कुतो मुने॥२३॥

देवानामपि मौद्‌गल्य कांक्षिता सा गतिः परा।  
दुष्प्रापा परमा सिद्धिरगम्या कामगोचरैः ॥ २४ ॥

त्रयस्त्रिंशदिमे देवा येषां लोका मनीषिभिः।  
गम्यन्ते नियमैः श्रेष्ठैर्दानैर्वा विधिपूर्वकैः ॥ २५ ॥

सेयं दानकृता व्युष्टिरनुप्राप्ता सुखं त्वया।  
तां भुङ्‌क्ष्व सुकृतैर्लब्धां तपसा द्योतितप्रभः ॥ २६ ॥

एतत् स्वर्गसुखं विप्र लोका नानाविधास्तथा।  
गुणाः स्वर्गस्य प्रोक्तास्ते दोषानपि निबोध मे ॥ २७ ॥

कृतस्य कर्मणस्तत्र भुज्यते यत् फलं दिवि।  
न चान्यत् क्रियते कर्म मूलच्छेदेन भुज्यते ॥ २८ ॥

सोऽत्र दोषो मम मतस्तस्यान्ते पतनं च यत्।  
सुखव्याप्तमनस्कानां पतनं यच्च मुद्‌गल ॥ २९ ॥

असंतोषः परीतापो दृष्ट्‌वा दीप्ततराः श्रियः।  
यद् भवत्यवरे स्थाने स्थितानां तत् सुदुष्करम् ॥ ३० ॥

संज्ञामोहश्च पततां रजसा च प्रधर्षणम्।  
प्रम्लानेषु च माल्येषु ततः पिपतिषोर्भयम् ॥ ३१ ॥

आब्रह्मभवनादेते दोषा मौद्‌गल्य दारुणाः।  
नाकलोके सुकृतिनां गुणास्त्वयुतशो नृणाम् ॥ ३२ ॥

अयं त्वन्यो गुणः श्रेष्ठश्च्युतानां स्वर्गतो मुने।  
शुभानुशययोगेन मनुष्येषूपजायते ॥ ३३ ॥

तत्रापि स महाभागः सुखभागभिजायते।  
न चेत् सम्बुध्यते तत्र गच्छत्यधमतां ततः ॥ ३४ ॥

इह यत् क्रियते कर्म तत् परत्रोपभुज्यते।  
कर्मभूमिरियं ब्रह्मन् फलभूमिरसौ मता ॥ ३५ ॥

महान्तस्तु अमी दोषास्त्वया स्वर्गस्य कीर्तिताः।  
निर्दोष एव यस्त्वन्यो लोकं तं प्रवदस्व मे ॥ ३६ ॥

ब्रह्मणः सदनादूर्ध्वं तद् विष्णोः परमं पदम्।  
शुद्धं सनातनं ज्योतिः परं ब्रह्मेति यद् विदुः ॥ ३७ ॥

न तत्र विप्र गच्छन्ति पुरुषा विषयात्मकाः।  
दम्भलोभमहाक्रोधमोहद्रोहैरभिद्रुताः ॥ ३८ ॥

निर्ममा निरहङ्‌कारा निर्द्वन्द्वाः संयतेन्द्रियाः।  
ध्यानयोगपराश्चैव तत्र गच्छन्ति मानवाः ॥ ३९ ॥

एतत् ते सर्वमाख्यातं यन्मां पृच्छसि मुद्‌गल।  
तवानुकम्पया साधो साधु गच्छाम मा चिरम् ॥ ४० ॥

एतच्छ्रुत्वा तु मौद्‌गल्यो वाक्यं विममृशे धिया।  
विमृश्य च मुनिश्रेष्ठो देवदूतमुवाच ह ॥ ४१ ॥

देवदूत नमस्तेऽस्तु गच्छ तात यथासुखम्।  
महादोषेण मे कार्यं न स्वर्गेण सुखेन वा ॥ ४२ ॥

पतनान्ते महद् दुःखं परितापः सुदारुणः।  
स्वर्गभाजश्चरन्तीह तस्मात् स्वर्गं न कामये ॥ ४३ ॥

यत्र गत्वा न शोचन्ति न व्यथन्ति चलन्ति वा।  
तदहं स्थानमत्यन्तं मार्गयिष्यामि केवलम् ॥ ४४ ॥

इत्युक्त्वा स मुनिर्वाक्यं देवदूतं विसृज्य तम्।  
शिलोञ्छवृत्तिर्धर्मात्मा शममातिष्ठदुत्तमम् ॥ ४५ ॥

तुल्यनिन्दास्तुतिर्भूत्वा समलोष्टाश्मकाञ्चनः ।  
ज्ञानयोगेन शुद्धेन ध्याननित्यो बभूव ह ॥ ४६ ॥

ध्यानयोगाद् बलं लब्ध्वा प्राप्य बुद्धिमनुत्तमाम्।  
जगाम शाश्वतीं सिद्धिं परां निर्वाणलक्षणाम् ॥ ४७ ॥

तस्मात् त्वमपि कौन्तेय न शोकं कर्तुमर्हसि।  
राज्यात् स्फीतात् परिभ्रष्टस्तपसा तदवाप्स्यसि ॥ ४८ ॥

सुखस्यानन्तरं दुःखं दुःखस्यानन्तरं सुखम्।  
पर्यायेणोपसर्पन्ते नरं नेमिमरा इव ॥ ४९ ॥

पितृपैतामहं राज्यं प्राप्स्यस्यमितविक्रम ।  
वर्षात् त्रयोदशादूर्ध्वं व्येतु ते मानसो ज्वरः ॥ ५० ॥

स एवमुक्त्वा भगवान् व्यासः पाण्डवनन्दनम्।  
जगाम तपसे धीमान् पुनरेवाश्रमं प्रति ॥ ५१ ॥