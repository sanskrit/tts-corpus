+++
title_full = "026 दल्भपुत्र बकका युधिष्ठिरको ब्राह्मणोंका महत्त्व बतलाना"
title = "०२६ ब्राह्मणमहत्त्वसूचना"

+++


वसत्सु वै द्वैतवने पाण्डवेषु महात्मसु।  
अनुकीर्णं महारण्यं ब्राह्मणैः समपद्यत ॥ १ ॥

ईर्यमाणेन सततं ब्रह्मघोषेण सर्वशः।  
ब्रह्मलोकसमं पुण्यमासीद् द्वैतवनं सरः ॥ २ ॥

यजुषामृचां साम्नां च गद्यानां चैव सर्वशः।  
आसीदुच्चार्यमाणानां निःस्वनो हृदयङ्गमः ॥ ३ ॥

ज्याघोषश्चैव पार्थानां ब्रह्मघोषश्च धीमताम्।  
संसृष्टं ब्रह्मणा क्षत्रं भूय एव व्यरोचत ॥ ४ ॥

अथाब्रवीद् बको दाल्भ्यो धर्मराजं युधिष्ठिरम्।  
संध्यां कौन्तेयमासीनमृषिभिः परिवारितम् ॥ ५ ॥

पश्य द्वैतवने पार्थ ब्राह्मणानां तपस्विनाम्।  
होमवेलां कुरुश्रेष्ठ सम्प्रज्वलितपावकाम् ॥ ६ ॥

चरन्ति धर्मं पुण्येऽस्मिंस्त्वया गुप्ता धृतव्रताः।  
भृगवोऽङ्गिरसश्चैव वासिष्ठाः काश्यपैः सह ॥ ७ ॥  
आगस्त्याश्च महाभागा आत्रेयाश्चोत्तमव्रताः ।  
सर्वस्य जगतः श्रेष्ठा ब्राह्मणाः संगतास्त्वया ॥ ८ ॥

इदं तु वचनं पार्थ शृणुष्व गदतो मम।  
भ्रातृभिः सह कौन्तेय यत् त्वां वक्ष्यामि कौरव ॥ ९ ॥

ब्रह्म क्षत्रेण संसृष्टं क्षत्रं च ब्रह्मणा सह।  
उदीर्णे दहतः शत्रून् वनानीवाग्निमारुतौ ॥ १० ॥

नाब्राह्मणस्तात चिरं बुभूषे-  
दिच्छन्निमं लोकममुं च जेतुम्।  
विनीतधर्मार्थमपेतमोहं  
लब्ध्वा द्विजं नुदति नृपः सपत्नान् ॥ ११ ॥

चरन् नैःश्रेयसं धर्मं प्रजापालनकारितम्।  
नाध्यगच्छद् बलिर्लोके तीर्थमन्यत्र वै द्विजात् ॥ १२ ॥

अनूनमासीदसुरस्य कामै-  
र्वैरोचनेः श्रीरपि चाक्षयाऽऽसीत् ।  
लब्ध्वा महीं ब्राह्मणसम्प्रयोगात्  
तेष्वाचरन् दुष्टमथो व्यनश्यत् ॥ १३ ॥

नाब्राह्मणं भूमिरियं सभूति-  
र्वर्णं द्वितीयं भजते चिराय।  
समुद्रनेमिर्नमते तु तस्मै  
यं ब्राह्मणः शास्ति नयैर्विनीतम् ॥ १४ ॥

कुञ्जरस्येव संग्रामे परिगृह्याङ्कुशग्रहम् ।  
ब्राह्मणैर्विप्रहीणस्य क्षत्रस्य क्षीयते बलम् ॥ १५ ॥

ब्राह्मण्यनुपमा दृष्टिः क्षात्रमप्रतिमं बलम्।  
तौ यदा चरतः सार्धं तदा लोकः प्रसीदति ॥ १६ ॥

यथा हि सुमहानग्निः कक्षं दहति सानिलः।  
तथा दहति राजन्यो ब्राह्मणेन समं रिपुम् ॥ १७ ॥

ब्राह्मणेष्वेव मेधावी बुद्धिपर्येषणं चरेत्।  
अलब्धस्थ च लाभाय लब्धस्थ परिवृद्धये ॥ १८ ॥

अलब्धलाभाय च लब्धवृद्धये  
यथार्हतीर्थप्रतिपादनाय ।  
यशस्विनं वेदविदं विपश्चितं  
बहुश्रुतं ब्राह्मणमेव वासय ॥ १९ ॥

ब्राह्मणेषूत्तमा वृत्तिस्तव नित्यं युधिष्ठिर।  
तेन ते सर्वलोकेषु दीप्यते प्रथितं यशः ॥ २० ॥

ततस्ते ब्राह्मणाः सर्वे बकं दाल्भ्यमपूजयन्।  
युधिष्ठिरे स्तूयमाने भूयः सुमनसोऽभवन् ॥ २१ ॥

द्वैपायनो नारदश्च जामदग्न्यः पृथुश्रवाः।  
इन्द्रद्युम्नो भालुकिश्च कृतचेताः सहस्रपात् ॥ २२ ॥  
कर्णश्रवाश्च मुञ्जश्च लवणाश्वश्च काश्यपः।  
हारीतः स्थूणकर्णश्च अग्निवेश्योऽथ शौनकः ॥ २३ ॥  
कृतवाक् च सुवाक् चैव बृहदश्वो विभावसुः।  
ऊर्ध्व रेता वृषामित्रः सुहोत्रो होत्रवाहनः ॥ २४ ॥  
एते चान्ये च बहवो ब्राह्मणाः संशितव्रताः।  
अजातशत्रुमानर्चुः पुरंदरमिवर्षयः ॥ २५ ॥