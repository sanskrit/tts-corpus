+++
title_full = "024 पाण्डवोंका द्वैतवनमें जाना"
title = "०२४ द्वैतवनप्रवेशः"

+++


ततस्तेषु प्रयातेषु कौन्तेयः सत्यसंगरः।  
अभ्यभाषत धर्मात्मा भ्रातॄन् सर्वान् युधिष्ठिरः ॥ १ ॥

द्वादशेमानि वर्षाणि वस्तव्यं निर्जने वने।  
समीक्षध्वं महारण्ये देशं बहुमृगद्विजम् ॥ २ ॥

बहुपुष्पफलं रम्यं शिवं पुण्यजनावृतम्।  
यत्रेमाः शरदः सर्वाः सुखं प्रतिवसेमहि ॥ ३ ॥

एवमुक्ते प्रत्युवाच धर्मराजं धनंजयः।  
गुरुवन्मानवगुरुं मानयित्वा मनस्विनम् ॥ ४ ॥

भवानेव महर्षीणां वृद्धानां पर्युपासिता।  
अज्ञातं मानुषे लोके भवतो नास्ति किंचन ॥ ५ ॥

त्वया ह्युपासिता नित्यं ब्राह्मणा भरतर्षभ।  
द्वैपायनप्रभृतयो नारदश्च महातपाः ॥ ६ ॥

यः सर्वलोकद्वाराणि नित्यं संचरते वशी।  
देवलोकाद् ब्रह्मलोकं गन्धर्वाप्सरसामपि ॥ ७ ॥

अनुभावांश्च जानासि ब्राह्मणानां न संशयः।  
प्रभावांश्चैव वेत्थ त्वं सर्वेषामेव पार्थिव ॥ ८ ॥

त्वमेव राजन् जानासि श्रेयःकारणमेव च।  
यत्रेच्छसि महाराज निवासं तत्र कुर्महे ॥ ९ ॥

इदं द्वैतवनं नाम सरः पुण्यजलोचितम्।  
बहुपुष्पफलं रम्यं नानाद्विजनिषेवितम् ॥ १० ॥

अत्रेमा द्वादश समा विहरेमेति रोचये।  
यदि तेऽनुमतं राजन् किमन्यन्मन्यते भवान् ॥ ११ ॥

ममाप्येतन्मतं पार्थ त्वया यत् समुदाहृतम्।  
गच्छामः पुण्यविख्यातं महद् द्वैतवनं सरः ॥ १२ ॥

ततस्ते प्रययुः सर्वे पाण्डवा धर्मचारिणः।  
ब्राह्मणैर्बहुभिः सार्धं पुण्यं द्वैतवनं सरः ॥ १३ ॥

ब्राह्मणाः साग्निहोत्राश्च तथैव च निरग्नयः।  
स्वाध्यायिनो भिक्षवश्च तथैव वनवासिनः ॥ १४ ॥  
बहवो ब्राह्मणास्तत्र परिवव्रुर्युधिष्ठिरम् ।  
तपःसिद्धा महात्मानः शतशः संशितव्रताः ॥ १५ ॥

ते यात्वा पाण्डवास्तत्र ब्राह्मणैर्बहुभिः सह।  
पुण्यं द्वैतवनं रम्यं विविशुर्भरतर्षभाः ॥ १६ ॥

तमालतालाम्रमधूकनीप-  
कदम्बसर्जार्जुनकर्णिकारैः ।  
तपात्यये पुष्पधरैरुपेतं  
महावनं राष्ट्रपतिर्ददर्श ॥ १७ ॥

महाद्रुमाणां शिखरेषु तस्थु-  
र्मनोरमां वाचमुदीरयन्तः ।  
मयूरदात्यूहचकोरसङ्घा-  
स्तस्मिन् वने बर्हिणकोकिलाश्च ॥ १८ ॥

करेणुयूथैः सह यूथपानां  
मदोत्कटानामचलप्रभाणाम् ।  
महान्ति यूथानि महाद्विपानां  
तस्मिन् वने राष्ट्रपतिर्ददर्श ॥ १९ ॥

मनोरमां भोगवतीमुपेत्य  
पूतात्मनां चीरजटाधराणाम् ।  
तस्मिन् वने धर्मभृतां निवासे  
ददर्श सिद्धर्षिगणाननेकान् ॥ २० ॥

ततः स यानादवरुह्य राजा  
सभ्रातृकः सजनः काननं तत्।  
विवेश धर्मात्मवतां वरिष्ठ-  
स्त्रिविष्टपं शक्र इवामितौजाः ॥ २१ ॥

तं सत्यसंधं सहसाभिपेतु-  
र्दिदृक्षवश्चारणसिद्धसङ्घाः ।  
वनौकसश्चापि नरेन्द्रसिंहं  
मनस्विनं तं परिवार्य तस्थुः ॥ २२ ॥

स तत्र सिद्धानभिवाद्य सर्वान्  
प्रत्यर्चितो राजवद् देववच्च ।  
विवेश सर्वैः सहितो द्विजाग्र्यैः  
कृताञ्जलिर्धर्मभृतां वरिष्ठः ॥ २३ ॥

स पुण्यशीलः पितृवन्महात्मा  
तपस्विभिर्धर्मपरैरुपेत्य ।  
प्रत्यर्चितः पुष्पधरस्य मूले  
महाद्रुमस्योपविवेश राजा ॥ २४ ॥

भीमश्च कृष्णा च धनंजयश्च  
यमौ च ते चानुचरा नरेन्द्रम्।  
विमुच्य वाहानवशाश्च सर्वे  
तत्रोपतस्थुर्भरतप्रबर्हाः ॥ २५ ॥

लतावतानावनतः स पाण्डवै-  
र्महाद्रुमः पञ्चभिरेव धन्विभिः ।  
बभौ निवासोपगतैर्महात्मभि-  
र्महागिरिर्वारणयूथपैरिव ॥ २६ ॥