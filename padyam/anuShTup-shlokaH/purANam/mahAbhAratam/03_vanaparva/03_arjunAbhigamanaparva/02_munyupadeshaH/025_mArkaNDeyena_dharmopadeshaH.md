+++
title_full = "025 महर्षि मार्कण्डेयका पाण्डवोंको धर्मका आदेश देकर उत्तर दिशाकी ओर प्रस्थान"
title = "०२५ मार्कण्डेयेन धर्मोपदेशः"

+++


तत् काननं प्राप्य नरेन्द्रपुत्राः  
सुखोचिता वासमुपेत्य कृच्छ्रम् ।  
विजह्रुरिन्द्रप्रतिमाः शिवेषु  
सरस्वतीशालवनेषु तेषु ॥ १ ॥

यतींश्च राजा स मुनींश्च सर्वां-  
स्तस्मिन् वने मूलफलैरुदग्रैः ।  
द्विजातिमुख्यानृषभः कुरूणां  
संतर्पयामास महानुभावः ॥ २ ॥  
इष्टीश्च पित्र्याणि तथा क्रियाश्च  
महावने वसतां पाण्डवानाम् ।  
पुरोहितस्तत्र समृद्धतेजा-  
श्चकार धौम्यः पितृवन्नृपाणाम् ॥ ३ ॥

अपेत्य राष्ट्राद् वसतां तु तेषा-  
मृषिः पुराणोऽतिथिराजगाम ।  
तमाश्रमं तीव्रसमृद्धतेजा  
मार्कण्डेयः श्रीमतां पाण्डवानाम् ॥ ४ ॥

तमागतं ज्वलितहुताशनप्रभं  
महामनाः कुरुवृषभो युधिष्ठिरः ।  
अपूजयत् सुरऋषिमानवार्चितं  
महामुनिं ह्यनुपमसत्त्ववीर्यवान् ॥ ५ ॥

स सर्वविद् द्रौपदीं वीक्ष्य कृष्णां  
युधिष्ठिरं भीमसेनार्जुनौ च ।  
संस्मृत्य रामं मनसा महात्मा  
तपस्विमध्येऽस्मयतामितौजाः ॥ ६ ॥

तं धर्मराजो विमना इवाब्रवीत्  
सर्वे ह्रिया सन्ति तपस्विनोऽमी।  
भवानिदं किं स्मयतीव हृष्ट-  
स्तपस्विनां पश्यतां मामुदीक्ष्य ॥ ७ ॥

न तात हृष्यामि न च स्मयामि  
प्रहर्षजो मां भजते न दर्पः।  
तवापदं त्वद्य समीक्ष्य रामं  
सत्यव्रतं दाशरथिं स्मरामि ॥ ८ ॥

स चापि राजा सह लक्ष्मणेन  
वने निवासं पितुरेव शासनात्।  
धन्वी चरन् पार्थ मयैव दृष्टो  
गिरेः पुरा ऋष्यमूकस्य सानौ ॥ ९ ॥

सहस्रनेत्रप्रतिमो महात्मा  
यमस्य नेता नमुचेश्च हन्ता।  
पितुर्निदेशादनघः स्वधर्मं  
वासं वने दाशरथिश्चकार ॥ १० ॥

स चापि शक्रस्य समप्रभावो  
महानुभावः समरेष्वजेयः ।  
विहाय भोगानचरद् वनेषु  
नेशे बलस्येति चरेदधर्मम् ॥ ११ ॥

भूपाश्च नाभागभगीरथादयो  
महीमिमां सागरान्तां विजित्य ।  
सत्येन तेऽप्यजयंस्तात लोकान्  
नेशे बलस्येति चरेदधर्मम् ॥ १२ ॥

अलर्कमाहुर्नरवर्य सन्तं  
सत्यव्रतं काशिकरूषराजम् ।  
विहाय राज्यानि वसूनि चैव  
नेशे बलस्येति चरेदधर्मम् ॥ १३ ॥

धात्रा विधिर्यो विहितः पुराणै-  
स्तं पूजयन्तो नरवर्य सन्तः।  
सप्तर्षयः पार्थ दिवि प्रभान्ति  
नेशे बलस्येति चरेदधर्मम् ॥ १४ ॥

महाबलान् पर्वतकूटमात्रान्  
विषाणिनः पश्य गजान् नरेन्द्र।  
स्थितान् निदेशे नरवर्य धातु-  
र्नेशे बलस्येति चरेदधर्मम् ॥ १५ ॥

सर्वाणि भूतानि नरेन्द्र पश्य  
तथा यथावद् विहितं विधात्रा।  
स्वयोनितः कर्म सदा चरन्ति  
नेशे बलस्येति चरेदधर्मम् ॥ १६ ॥

सत्येन धर्मेण यथार्हवृत्त्या  
ह्रिया तथा सर्वभूतान्यतीत्य ।  
यशश्च तेजश्च तवापि दीप्तं  
विभावसोर्भास्करस्येव पार्थ ॥ १७ ॥

यथाप्रतिज्ञं च महानुभाव  
कृच्छ्रं वने वासमिमं निरुष्य।  
ततः श्रियं तेजसा तेन दीप्ता-  
मादास्यसे पार्थिव कौरवेभ्यः ॥ १८ ॥

तमेवमुक्त्वा वचनं महर्षि-  
स्तपस्विमध्ये सहितं सुहृद्भिः ।  
आमन्त्र्य धौम्यं सहितांश्च पार्थां-  
स्ततः प्रतस्थे दिशमुत्तरां सः ॥ १९ ॥