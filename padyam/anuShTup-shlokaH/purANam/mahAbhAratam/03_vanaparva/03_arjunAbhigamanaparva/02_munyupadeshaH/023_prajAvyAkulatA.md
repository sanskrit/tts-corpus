+++
title_full = "023 पाण्डवोंका द्वैतवनमें जानेके लिये उद्यत होना और प्रजावर्गकी व्याकुलता"
title = "०२३ प्रजाव्याकुलता"

+++


तस्मिन् दशार्हाधिपतौ प्रयाते  
युधिष्ठिरो भीमसेनार्जुनौ च ।  
यमौ च कृष्णा च पुरोहितश्च  
रथान् महार्हान् परमाश्वयुक्तान् ॥ १ ॥  
आस्थाय वीराः सहिता वनाय  
प्रतस्थिरे भूतपतिप्रकाशाः ।  
हिरण्यनिष्कान् वसनानि गाश्च  
प्रदाय शिक्षाक्षरमन्त्रविद्भ्यः ॥ २ ॥

प्रेष्याः पुरो विंशतिरात्तशस्त्रा  
धनूंषि शस्त्राणि शरांश्च दीप्तान्।  
मौर्वीश्च यन्त्राणि च सायकांश्च  
सर्वे समादाय जघन्यमीयुः ॥ ३ ॥

ततस्तु वासांसि च राजपुत्र्या  
धात्र्यश्च दास्यश्च विभूषणं च।  
तदिन्द्रसेनस्त्वरितः प्रगृह्य  
जघन्यमेवोपययौ रथेन ॥ ४ ॥

ततः कुरुश्रेष्ठमुपेत्य पौराः  
प्रदक्षिणं चक्रुरदीनसत्त्वाः ।  
तं ब्राह्मणाश्चाभ्यवदन् प्रसन्ना  
मुख्याश्च सर्वे कुरुजाङ्गलानाम् ॥ ५ ॥

स चापि तानभ्यवदत् प्रसन्नः  
सहैव तैर्भ्रातृभिर्धर्मराजः ।  
तस्थौ च तत्राधिपतिर्महात्मा  
दृष्ट्वा जनौघं कुरुजाङ्गलानाम् ॥ ६ ॥

पितेव पुत्रेषु स तेषु भावं  
चक्रे कुरूणामृषभो महात्मा ।  
ते चापि तस्मिन् भरतप्रबर्हे  
तदा बभूवुः पितरीव पुत्राः ॥ ७ ॥

ततस्तमासाद्य महाजनौघाः  
कुरुप्रवीरं परिवार्य तस्थुः ।  
हा नाथ हा धर्म इति ब्रुवाणा  
भीताश्च सर्वेऽश्रुमुखाश्च राजन् ॥ ८ ॥  
वरः कुरूणामधिपः प्रजानां  
पितेव पुत्रानपहाय चास्मान् ।  
पौरानिमाञ्जानपदांश्च सर्वान्  
हित्वा प्रयातः क्व नु धर्मराजः ॥ ९ ॥

धिग् धार्तराष्ट्रं सुनृशंसबुद्धिं  
धिक् सौबलं पापमतिं च कर्णम्।  
अनर्थमिच्छन्ति नरेन्द्र पापा  
ये धर्मनित्यस्य सतस्तवैवम् ॥ १० ॥

स्वयं निवेश्याप्रतिमं महात्मा  
पुरं महादेवपुरप्रकाशम् ।  
शतक्रतुप्रस्थममेयकर्मा  
हित्वा प्रयातः क्व नु धर्मराजः ॥ ११ ॥

चकार यामप्रतिमां महात्मा  
सभां मयो देवसभाप्रकाशाम् ।  
तां देवगुप्तामिव देवमायां  
हित्वा प्रयातः क्व नु धर्मराजः ॥ १२ ॥

तान् धर्मकामार्थविदुत्तमौजा  
बीभत्सुरुच्चैः सहितानुवाच ।  
आदास्यते वासमिमं निरुष्य  
वनेषु राजा द्विषतां यशांसि ॥ १३ ॥

द्विजातिमुख्याः सहिताः पृथक् च  
भवद्भिरासाद्य तपस्विनश्च ।  
प्रसाद्य धर्मार्थविदश्च वाच्या  
यथार्थसिद्धिः परमा भवेन्नः ॥ १४ ॥

इत्येवमुक्ते वचनेऽर्जुनेन  
ते ब्राह्मणाः सर्ववर्णाश्च राजन्।  
मुदाभ्यनन्दन् सहिताश्च चक्रुः  
प्रदक्षिणं धर्मभृतां वरिष्ठम् ॥ १५ ॥

आमन्त्र्य पार्थं च वृकोदरं च  
धनंजयं याज्ञसेनीं यमौ च।  
प्रतस्थिरे राष्ट्रमपेतहर्षा  
युधिष्ठिरेणानुमता यथास्वम् ॥ १६ ॥