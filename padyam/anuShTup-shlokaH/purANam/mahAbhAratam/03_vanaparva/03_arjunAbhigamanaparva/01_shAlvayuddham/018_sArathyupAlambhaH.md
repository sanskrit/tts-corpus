+++
title_full = "018 मूर्च्छावस्थामें सारथिके द्वारा रणभूमिसे बाहर लाये जानेपर प्रद्युम्नका अनुताप और इसके लिये सारथिको उपालम्भ देना"
title = "०१८ सारथ्युपालम्भः"

+++


शाल्वबाणार्दिते तस्मिन् प्रद्युम्ने बलिनां वरे।  
वृष्णयो भग्नसंकल्पा विव्यथुः पृतनागताः ॥ १ ॥

हाहाकृतमभूत् सर्वं वृष्ण्यन्धकबलं ततः।  
प्रद्युम्ने मोहिते राजन् परे च मुदिता भृशम् ॥ २ ॥

तं तथा मोहितं दृष्ट्वा सारथिर्जवनैर्हयैः।  
रणादपाहरत् तूर्णं शिक्षितो दारुकिस्तदा ॥ ३ ॥

नातिदूरापयाते तु रथे रथवरप्रणुत्।  
धनुर्गृहीत्वा यन्तारं लब्धसंज्ञोऽब्रवीदिदम् ॥ ४ ॥

सौते किं ते व्यवसितं कस्माद् यासि पराङ्‌मुखः।  
नैष वृष्णिप्रवीराणामाहवे धर्म उच्यते ॥ ५ ॥

कच्चित् सौते न ते मोहः शाल्वं दृष्ट्वा महाहवे।  
विषादो वा रणं दृष्ट्वा ब्रूहि मे त्वं यथातथम्॥६॥

जानार्दने न मे मोहो नापि मां भयमाविशत्।  
अतिभारं तु ते मन्ये शाल्वं केशवनन्दन ॥ ७ ॥

सोऽपयामि शनैर्वीर बलवानेष पापकृत्।  
मोहितश्च रणे शूरो रक्ष्यः सारथिना रथी ॥ ८ ॥

आयुष्मंस्त्वं मया नित्यं रक्षितव्यस्त्वयाप्यहम्।  
रक्षितव्यो रथी नित्यमिति कृत्वापयाम्यहम् ॥ ९ ॥

एकश्चासि महाबाहो बहवश्चापि दानवाः।  
न समं रौक्मिणेयाहं रणे मत्वापयामि वै ॥ १० ॥

एवं ब्रुवति सूते तु तदा मकरकेतुमान्।  
उवाच सूतं कौरव्य निवर्तय रथं पुनः ॥ ११ ॥  
दारुकात्मज मैवं त्वं पुनः कार्षीः कथंचन।  
व्यपयानं रणात् सौते जीवतो मम कर्हिचित् ॥ १२ ॥

न स वृष्णिकुले जातो यो वै त्यजति संगरम्।  
यो वा निपतितं हन्ति तवास्मीति च वादिनम् ॥ १३ ॥

तथा स्त्रियं च यो हन्ति बालं वृद्धं तथैव च।  
विरथं विप्रकीर्णं च भग्नशस्त्रायुधं तथा ॥ १४ ॥

त्वं च सूतकुले जातो विनीतः सूतकर्मणि।  
धर्मज्ञश्चासि वृष्णीनामाहवेष्वपि दारुके ॥ १५ ॥

स जानंश्चरितं कृत्स्नं वृष्णीनां पृतनामुखे।  
अपयानं पुनः सौते मैवं कार्षीः कथंचन ॥ १६ ॥

अपयातं हतं पृष्ठे भ्रान्तं रणपलायितम्।  
गदाग्रजो दुराधर्षः किं मां वक्ष्यति माधवः ॥ १७ ॥

केशवस्याग्रजो वापि नीलवासा मदोत्कटः।  
किं वक्ष्यति महाबाहुर्बलदेवः समागतः ॥ १८ ॥

किं वक्ष्यति शिनेर्नप्ता नरसिंहो महाधनुः।  
अपयातं रणात् सूत साम्बश्च समितिंजयः ॥ १९ ॥

चारुदेष्णश्च दुर्धर्षस्तथैव गदसारणौ ।  
अक्रूरश्च महाबाहुः किं मां वक्ष्यति सारथे ॥ २० ॥

शूरं सम्भावितं शान्तं नित्यं पुरुषमानिनम्।  
स्त्रियश्च वृष्णिवीराणां किं मां वक्ष्यन्ति संहताः ॥ २१ ॥

प्रद्युम्नोऽयमुपायाति भीतस्त्यक्त्वा महाहवम् ।  
धिगेनमिति वक्ष्यन्ति न तु वक्ष्यन्ति साध्विति ॥ २२ ॥

धिग्वाचा परिहासोऽपि मम वा मद्विधस्य वा।  
मृत्युनाभ्यधिकः सौते स त्वं मा व्यपयाः पुनः ॥ २३ ॥

भारं हि मयि संन्यस्य यातो मधुनिहा हरिः।  
यज्ञं भारतसिंहस्य न हि शक्योऽद्य मर्षितुम् ॥ २४ ॥

कृतवर्मा मया वीरो निर्यास्यन्नेव वारितः।  
शाल्वं निवारयिष्येऽहं तिष्ठ त्वमिति सूतज ॥ २५ ॥

स च सम्भावयन् मां वै निवृत्तो हृदिकात्मजः।  
तं समेत्य रणं त्यक्त्वा किं वक्ष्यामि महारथम् ॥ २६ ॥

उपयान्तं दुराधर्षं शङ्खचक्रगदाधरम् ।  
पुरुषं पुण्डरीकाक्षं किं वक्ष्यामि महाभुजम् ॥ २७ ॥

सात्यकिं बलदेवं च ये चान्येऽन्धकवृष्णयः।  
मया स्पर्धन्ति सततं किं नु वक्ष्यामि तानहम् ॥ २८ ॥

त्यक्त्वा रणमिमं सौते पृष्ठतोऽभ्याहतः शरैः।  
त्वयापनीतो विवशो न जीवेयं कथंचन ॥ २९ ॥

स निवर्त रथेनाशु पुनर्दारुकनन्दन।  
न चैतदेवं कर्तव्यमथापत्सु कथंचन ॥ ३० ॥

न जीवितमहं सौते बहु मन्ये कथंचन।  
अपयातो रणाद् भीतः पृष्ठतोऽभ्याहतः शरैः ॥ ३१ ॥

कदापि सूतपुत्र त्वं जानीषे मां भयार्दितम्।  
अपयातं रणं हित्वा यथा कापुरुषं तथा ॥ ३२ ॥

न युक्तं भवता त्यक्तुं संग्रामं दारुकात्मज।  
मयि युद्धार्थिनि भृशं स त्वं याहि यतो रणम्॥३३॥