+++
title_full = "019 प्रद्युम्नके द्वारा शाल्वकी पराजय"
title = "०१९ शाल्वपराजयः"

+++


एवमुक्तस्तु कौन्तेय सूतपुत्रस्ततोऽब्रवीत् ।  
प्रद्युम्नं बलिनां श्रेष्ठं मधुरं श्लक्ष्णमञ्जसा ॥ १ ॥

न मे भयं रौक्मिणेय संग्रामे यच्छतो हयान्।  
युद्धज्ञोऽस्मि च वृष्णीनां नात्र किंचिदतोऽन्यथा ॥ २ ॥

आयुष्मन्नुपदेशस्तु सारथ्ये वर्ततां स्मृतः।  
सर्वार्थेषु रथी रक्ष्यस्त्वं चापि भृशपीडितः ॥ ३ ॥

त्वं हि शाल्वप्रयुक्तेन शरेणाभिहतो भृशम्।  
कश्मलाभिहतो वीर ततोऽहमपयातवान् ॥ ४ ॥

स त्वं सात्वतमुख्याद्य लब्धसंज्ञो यदृच्छया।  
पश्य मे हयसंयाने शिक्षां केशवनन्दन ॥ ५ ॥

दारुकेणाहमुत्पन्नो यथावच्चैव शिक्षितः ।  
वीतभीः प्रविशाम्येतां शाल्वस्य प्रथितां चमूम् ॥ ६ ॥

एवमुक्त्वा ततो वीर हयान् संचोद्य संगरे।  
रश्मिभिस्तु समुद्यम्य जवेनाभ्यपतत् तदा ॥ ७ ॥

मण्डलानि विचित्राणि यमकानीतराणि च।  
सव्यानि च विचित्राणि दक्षिणानि च सर्वशः ॥ ८ ॥

प्रतोदेनाहता राजन् रश्मिभिश्च समुद्यताः।  
उत्पतन्त इवाकाशे व्यचरंस्ते हयोत्तमाः ॥ ९ ॥

ते हस्तलाघवोपेतं विज्ञाय नृप दारुकिम्।  
दह्यमाना इव तदा नास्पृशंश्चरणैर्महीम् ॥ १० ॥

सोऽपसव्यां चमूं तस्य शाल्वस्य भरतर्षभ।  
चकार नातियत्नेन तदद्भुतमिवाभवत् ॥ ११ ॥

अमृष्यमाणोऽपसव्यं प्रद्युम्नेन च सौभराट्।  
यन्तारमस्य सहसा त्रिभिर्बाणैः समार्दयत् ॥ १२ ॥

दारुकस्य सुतस्तत्र बाणवेगमचिन्तयन् ।  
भूय एव महाबाहो प्रययावपसव्यतः ॥ १३ ॥  
ततो बाणान् बहुविधान् पुनरेव स सौभराट्।  
मुमोच तनये वीर मम रुक्मिणिनन्दने ॥ १४ ॥  
तानप्राप्ताञ्छितैर्बाणैश्चिच्छेद परवीरहा ।  
रौक्मिणेयः स्मितं कृत्वा दर्शयन् हस्तलाघवम् ॥ १५ ॥  
छिन्नान्‌ दृष्ट्वा तु तान् बाणान् प्रद्युम्नेन च सौभराट्।  
आसुरीं दारुणीं मायामास्थाय व्यसृजच्छरान् ॥ १६ ॥

प्रयुज्यमानमाज्ञाय दैतेयास्त्रं महाबलम् ।  
ब्रह्मास्त्रेणान्तराच्छित्त्वा मुमोचान्यान् पतत्रिणः ॥ १७ ॥

ते तदस्त्रं विधूयाशु विव्यधू रुधिराशनाः।  
शिरस्युरसि वक्त्रे च स मुमोह पपात च ॥ १८ ॥

तस्मिन् निपतिते क्षुद्रे शाल्वे बाणप्रपीडिते।  
रौक्मिणेयो परं बाणं संदधे शत्रुनाशनम् ॥ १९ ॥

तमर्चितं सर्वदशार्हपूगै-  
राशीविषाग्निज्वलनप्रकाशम् ।  
दृष्ट्वा शरं ज्यामभिनीयमानं  
बभूव हाहाकृतमन्तरिक्षम् ॥ २० ॥

ततो देवगणाः सर्वे सेन्द्राः सहधनेश्वराः।  
नारदं प्रेषयामासुः श्वसनं च मनोजवम् ॥ २१ ॥

तौ रौक्मिणेयमागम्य वचोऽब्रूतां दिवौकसाम्।  
नैष वध्यस्त्वया वीर शाल्वराजः कथंचन ॥ २२ ॥

संहरस्व पुनर्बाणमवध्योऽयं त्वया रणे।  
एतस्य च शरस्याजौ नावध्योऽस्ति पुमान् क्वचित् ॥ २३ ॥

मृत्युरस्य महाबाहो रणे देवकिनन्दनः।  
कृष्णः संकल्पितो धात्रा तन्मिथ्या न भवेदिति ॥ २४ ॥

ततः परमसंहृष्टः प्रद्युम्नः शरमुत्तमम्।  
संजहार धनुःश्रेष्ठात् तूणे चैव न्यवेशयत् ॥ २५ ॥

तत उत्थाय राजेन्द्र शाल्वः परमदुर्मनाः।  
व्यपायात् सबलस्तूर्णं प्रद्युम्नशरपीडितः ॥ २६ ॥

स द्वारकां परित्यज्य क्रूरो वृष्णिभिरार्दितः।  
सौभमास्थाय राजेन्द्र दिवमाचक्रमे तदा ॥ २७ ॥