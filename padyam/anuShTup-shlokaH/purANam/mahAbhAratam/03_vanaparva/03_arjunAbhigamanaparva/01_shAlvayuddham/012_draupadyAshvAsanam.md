+++
title_full = "012 अर्जुन और द्रौपदीके द्वारा भगवान् श्रीकृष्णकी स्तुति, द्रौपदीका भगवान् श्रीकृष्णसे अपने प्रति किये गये अपमान और दुःखका वर्णन और भगवान् श्रीकृष्ण, अर्जुन एवं धृष्टद्युम्नका उसे आश्वासन देना"
title = "०१२ द्रौपद्याश्वासनम्"

+++


भोजाः प्रव्रजिताञ्छ्रुत्वा वृष्णयश्चान्धकैः सह।  
पाण्डवान् दुःखसंतप्तान् समाजग्मुर्महावने ॥ १ ॥

पाञ्चालस्य च दायादो धृष्टकेतुश्च चेदिपः।  
केकयाश्च महावीर्या भ्रातरो लोकविश्रुताः ॥ २ ॥  
वने द्रष्टुं ययुः पार्थान् क्रोधामर्षसमन्विताः।  
गर्हयन्तो धार्तराष्ट्रान् किं कुर्म इति चाब्रुवन् ॥ ३ ॥

वासुदेवं पुरस्कृत्य सर्वे ते क्षत्रियर्षभाः।  
परिवार्योपविविशुर्धर्मराजं युधिष्ठिरम् ।  
अभिवाद्य कुरुश्रेष्ठं विषण्णः केशवोऽब्रवीत् ॥ ४ ॥

दुर्योधनस्य कर्णस्य शकुनेश्च दुरात्मनः।  
दुःशासनचतुर्थानां भूमिः पास्यति शोणितम् ॥ ५ ॥

एतान् निहत्य समरे ये च तस्य पदानुगाः।  
तांश्च सर्वान् विनिर्जित्य सहितान् सनराधिपान् ॥ ६ ॥  
ततः सर्वेऽभिषिञ्चामो धर्मराजं युधिष्ठिरम्।  
निकृत्योपचरन् वध्य एष धर्मः सनातनः ॥ ७ ॥

पार्थानामभिषङ्गेण तथा क्रुद्धं जनार्दनम्।  
अर्जुनः शमयामास दिधक्षन्तमिव प्रजाः ॥ ८ ॥  
संक्रुद्धं केशवं दृष्ट्वा पूर्वदेहेषु फाल्गुनः।  
कीर्तयामास कर्माणि सत्यकीर्तेर्महात्मनः ॥ ९ ॥

पुरुषस्याप्रमेयस्य सत्यस्यामिततेजसः ।  
प्रजापतिपतेर्विष्णोर्लोकनाथस्य धीमतः ॥ १० ॥

दश वर्षसहस्राणि यत्रसायंगृहो मुनिः।  
व्यचरस्त्वं पुरा कृष्ण पर्वते गन्धमादने ॥ ११ ॥

दश वर्षसहस्राणि दश वर्षशतानि च।  
पुष्करेष्ववसः कृष्ण त्वमपो भक्षयन् पुरा ॥ १२ ॥

ऊर्ध्वबाहुर्विशालायां बदर्यां मधुसूदन ।  
अतिष्ठ एकपादेन वायुभक्षः शतं समाः ॥ १३ ॥

अवकृष्टोत्तरासङ्गः कृशो धमनिसंततः ।  
आसीः कृष्ण सरस्वत्यां सत्रे द्वादशवार्षिके ॥ १४ ॥

प्रभासमप्यथासाद्य तीर्थं पुण्यजनोचितम् ।  
तथा कृष्ण महातेजा दिव्यं वर्षसहस्रकम् ॥ १५ ॥  
अतिष्ठस्त्वमथैकेन पादेन नियमस्थितः ।  
लोकप्रवृत्तिहेतुस्त्वमिति व्यासो ममाब्रवीत् ॥ १६ ॥

क्षेत्रज्ञः सर्वभूतानामादिरन्तश्च केशव ।  
निधानं तपसां कृष्ण यज्ञस्त्वं च सनातनः ॥ १७ ॥

निहत्य नरकं भौममाहृत्य मणिकुण्डले।  
प्रथमोत्पतितं कृष्ण मेध्यमश्वमवासृजः ॥ १८ ॥

कृत्वा तत् कर्म लोकानामृषभः सर्वलोकजित्।  
अवधीस्त्वं रणे सर्वान् समेतान् दैत्यदानवान् ॥ १९ ॥

ततः सर्वेश्वरत्वं च सम्प्रदाय शचीपतेः।  
मानुषेषु महाबाहो प्रादुर्भूतोऽसि केशव ॥ २० ॥

स त्वं नारायणो भूत्वा हरिरासीः परंतप।  
ब्रह्मा सोमश्च सूर्यश्च धर्मो धाता यमोऽनलः ॥ २१ ॥  
वायुर्वैश्रवणो रुद्रः कालः खं पृथिवी दिशः।  
अजश्चराचरगुरुः स्रष्टा त्वं पुरुषोत्तम ॥ २२ ॥

परायणं देवमूर्धा क्रतुभिर्मधुसूदन ।  
अयजो भूरितेजा वै कृष्ण चैत्ररथे वने ॥ २३ ॥

शतं शतसहस्राणि सुवर्णस्य जनार्दन।  
एकैकस्मिंस्तदा यज्ञे परिपूर्णानि भागशः ॥ २४ ॥

अदितेरपि पुत्रत्वमेत्य यादवनन्दन ।  
त्वं विष्णुरिति विख्यात इन्द्रादवरजो विभुः ॥ २५ ॥

शिशुर्भूत्वा दिवं खं च पृथिवीं च परंतप।  
त्रिभिर्विक्रमणैः कृष्ण क्रान्तवानसि तेजसा ॥ २६ ॥

सम्प्राप्य दिवमाकाशमादित्यस्यन्दने स्थितः ।  
अत्यरोचश्च भूतात्मन् भास्करं स्वेन तेजसा ॥ २७ ॥

प्रादुर्भावसहस्रेषु तेषु तेषु त्वया विभो।  
अधर्मरुचयः कृष्ण निहताः शतशोऽसुराः ॥ २८ ॥

सादिता मौरवाः पाशा निसुन्दनरकौ हतौ।  
कृतः क्षेमः पुनः पन्थाः पुरं प्राग्ज्योतिषं प्रति ॥ २९ ॥

जारूथ्यामाहुतिः क्राथः शिशुपालो जनैः सह।  
जरासंधश्च शैब्यश्च शतधन्वा च निर्जितः ॥ ३० ॥

तथा पर्जन्यघोषेण रथेनादित्यवर्चसा ।  
अवाप्सीर्महिषीं भोज्यां रणे निर्जित्य रुक्मिणम् ॥ ३१ ॥

इन्द्रद्युम्नो हतः कोपाद् यवनश्च कसेरुमान्।  
हतः सौभपतिः शाल्वस्त्वया सौभं च पातितम् ॥ ३२ ॥

एवमेते युधि हता भूयश्चान्याञ्छृणुष्व ह।  
इरावत्यां हतो भोजः कार्तवीर्यसमो युधि ॥ ३३ ॥

गोपतिस्तालकेतुश्च त्वया विनिहतावुभौ ।  
तां च भोगवतीं पुण्यामृषिकान्तां जनार्दन ॥ ३४ ॥  
द्वारकामात्मसात् कृत्वा समुद्रं गमयिष्यसि।

न क्रोधो न च मात्सर्यं नानृतं मधुसूदन।  
त्वयि तिष्ठति दाशार्ह न नृशंस्यं कुतोऽनृजु ॥ ३५ ॥  
आसीनं चैत्यमध्ये त्वां दीप्यमानं स्वतेजसा।  
आगम्य ऋषयः सर्वेऽयाचन्ताभयमच्युत ॥ ३६ ॥

युगान्ते सर्वभूतानि संक्षिप्य मधुसूदन।  
आत्मनैवात्मसात् कृत्वा जगदासीः परंतप ॥ ३७ ॥

युगादौ तव वार्ष्णेय नाभिपद्मादजायत।  
ब्रह्मा चराचरगुरुर्यस्येदं सकलं जगत् ॥ ३८ ॥

तं हन्तुमुद्यतौ घोरौ दानवौ मधुकैटभौ।  
तयोर्व्यतिक्रमं दृष्ट्वा क्रुद्धस्य भवतो हरेः ॥ ३९ ॥  
ललाटाज्जातवाञ्छम्भुः शूलपाणिस्त्रिलोचनः ।  
इत्थं तावपि देवेशौ त्वच्छरीरसमुद्भवौ ॥ ४० ॥

त्वन्नियोगकरावेताविति मे नारदोऽब्रवीत् ।  
तथा नारायण पुरा क्रतुभिर्भूरिदक्षिणैः ॥ ४१ ॥  
इष्टवांस्त्वं महासत्रं कृष्ण चैत्ररथे वने।  
नैवं परे नापरे वा करिष्यन्ति कृतानि वा ॥ ४२ ॥  
यानि कर्माणि देव त्वं बाल एव महाबलः।  
कृतवान् पुण्डरीकाक्ष बलदेवसहायवान् ।  
कैलासभवने चापि ब्राह्मणैर्न्यवसः सह ॥ ४३ ॥

एवमुक्त्वा महात्मानमात्मा कृष्णस्य पाण्डवः।  
तूष्णीमासीत् ततः पार्थमित्युवाच जनार्दनः ॥ ४४ ॥

ममैव त्वं तवैवाहं ये मदीयास्तवैव ते।  
यस्त्वां द्वेष्टि स मां द्वेष्टि यस्त्वामनु स मामनु॥४५॥

नरस्त्वमसि दुर्धर्ष हरिर्नारायणो ह्यहम्।  
काले लोकमिमं प्राप्तौ नरनारायणावृषी ॥ ४६ ॥

अनन्यः पार्थ मत्तस्त्वं त्वत्तश्चाहं तथैव च।  
नावयोरन्तरं शक्यं वेदितुं भरतर्षभ ॥ ४७ ॥

एवमुक्ते तु वचने केशवेन महात्मना।  
तस्मिन् वीरसमावाये संरब्धेष्वथ राजसु ॥ ४८ ॥  
धृष्टद्युम्नमुखैर्वीरैर्भ्रातृभिः परिवारिता ।  
पाञ्चाली पुण्डरीकाक्षमासीनं भ्रातृभिः सह।  
अभिगम्याब्रवीत् क्रुद्धा शरण्यं शरणैषिणी ॥ ४९ ॥

पूर्वे प्रजाभिसर्गे त्वामाहुरेकं प्रजापतिम्।  
स्रष्टारं सर्वलोकानामसितो देवलोऽब्रवीत् ॥ ५० ॥

विष्णुस्त्वमसि दुर्धर्ष त्वं यज्ञो मधुसूदन।  
यष्टा त्वमसि यष्टव्यो जामदग्न्यो यथाब्रवीत् ॥ ५१ ॥

ऋषयस्त्वां क्षमामाहुः सत्यं च पुरुषोत्तम।  
सत्याद् यज्ञोऽसि सम्भूतः कश्यपस्त्वां यथाब्रवीत् ॥ ५२ ॥

साध्यानामपि देवानां शिवानामीश्वरेश्वर ।  
भूतभावन भूतेश यथा त्वां नारदोऽब्रवीत् ॥ ५३ ॥

ब्रह्मशंकरशक्राद्यैर्दैववृन्दैः पुनः पुनः ।  
क्रीडसे त्वं नरव्याघ्र बालः क्रीडनकैरिव ॥ ५४ ॥

द्यौश्च ते शिरसा व्याप्ता पद्भ्यां च पृथिवी प्रभो।  
जठरं त इमे लोकाः पुरुषोऽसि सनातनः ॥ ५५ ॥

विद्यातपोऽभितप्तानां तपसा भावितात्मनाम् ।  
आत्मदर्शनतृप्तानामृषीणामसि सत्तमः ॥ ५६ ॥

राजर्षीणां पुण्यकृतामाहवेष्वनिवर्तिनाम् ।  
सर्वधर्मोपपन्नानां त्वं गतिः पुरुषर्षभ।  
त्वं प्रभुस्त्वं विभुश्च त्वं भूतात्मा त्वं विचेष्टसे ॥ ५७ ॥

लोकपालाश्च लोकाश्च नक्षत्राणि दिशो दश।  
नभश्चन्द्रश्च सूर्यश्च त्वयि सर्वं प्रतिष्ठितम् ॥ ५८ ॥

मर्त्यता चैव भूतानाममरत्वं दिवौकसाम्।  
त्वयि सर्वं महाबाहो लोककार्यं प्रतिष्ठितम् ॥ ५९ ॥

सा तेऽहं दुःखमाख्यास्ये प्रणयान्मधुसूदन।  
ईशस्त्वं सर्वभूतानां ये दिव्या ये च मानुषाः ॥ ६० ॥

कथं नु भार्या पार्थानां तव कृष्ण सखी विभो।  
धृष्टद्युम्नस्य भगिनी सभां कृष्येत मादृशी ॥ ६१ ॥

स्त्रीधर्मिणी वेपमाना शोणितेन समुक्षिता।  
एकवस्त्रा विकृष्टास्मि दुःखिता कुरुसंसदि ॥ ६२ ॥

राज्ञां मध्ये सभायां तु रजसातिपरिप्लुता।  
दृष्ट्वा च मां धार्तराष्ट्रा प्राहसन् पापचेतसः ॥ ६३ ॥

दासीभावेन मां भोक्तुमीषुस्ते मधुसूदन।  
जीवत्सु पाण्डुपुत्रेषु पञ्चालेषु च वृष्णिषु ॥ ६४ ॥

नन्वहं कृष्ण भीष्मस्य धृतराष्ट्रस्य चोभयोः।  
स्नुषा भवामि धर्मेण साहं दासीकृता बलात् ॥ ६५ ॥

गर्हये पाण्डवांस्त्वेव युधि श्रेष्ठान् महाबलान्।  
यत्क्लिश्यमानां प्रेक्षन्ते धर्मपत्नीं यशस्विनीम् ॥ ६६ ॥

धिग् बलं भीमसेनस्य धिक् पार्थस्य च गाण्डिवम्।  
यौ मां विप्रकृतां क्षुद्रैर्मर्षयेतां जनार्दन ॥ ६७ ॥

शाश्वतोऽयं धर्मपथः सद्भिराचरितः सदा।  
यद् भार्यां परिरक्षन्ति भर्तारोऽल्पबला अपि ॥ ६८ ॥

भार्यायां रक्ष्यमाणायां प्रजा भवति रक्षिता।  
प्रजायां रक्ष्यमाणायामात्मा भवति रक्षितः ॥ ६९ ॥

आत्मा हि जायते तस्यां तस्माज्जाया भवत्युत।  
भर्ता च भार्यया रक्ष्यः कथं जायान्ममोदरे ॥ ७० ॥

नन्विमे शरणं प्राप्तं न त्यजन्ति कदाचन।  
ते मां शरणमापन्नां नान्वपद्यन्त पाण्डवाः ॥ ७१ ॥

पञ्चभिः पतिभिर्जाताः कुमारा मे महौजसः।  
एतेषामप्यवेक्षार्थं त्रातव्यास्मि जनार्दन ॥ ७२ ॥

प्रतिविन्ध्यो युधिष्ठिरात् सुतसोमो वृकोदरात्।  
अर्जुनाच्छ्रुतकीर्तिश्च शतानीकस्तु नाकुलिः ॥ ७३ ॥  
कनिष्ठाच्छ्रुतकर्मा च सर्वे सत्यपराक्रमाः।  
प्रद्युम्नो यादृशः कृष्ण तादृशास्ते महारथाः ॥ ७४ ॥

नन्विमे धनुषि श्रेष्ठा अजेया युधि शात्रवैः।  
किमर्थं धार्तराष्ट्राणां सहन्ते दुर्बलीयसाम् ॥ ७५ ॥

अधर्मेण हृतं राज्यं सर्वे दासाः कृतास्तथा।  
सभायां परिकृष्टाहमेकवस्त्रा रजस्वला ॥ ७६ ॥

नाधिज्यमपि यच्छक्यं कर्तुमन्येन गाण्डिवम्।  
अन्यत्रार्जुनभीमाभ्यां त्वया वा मधुसूदन ॥ ७७ ॥

धिग् बलं भीमसेनस्य धिक् पार्थस्य च पौरुषम्।  
यत्र दुर्योधनः कृष्ण मुहूर्तमपि जीवति ॥ ७८ ॥

य एतानाक्षिपद् राष्ट्रात्‌ सह मात्राविहिंसकान्।  
अधीयानान् पुरा बालान् व्रतस्थान् मधुसूदन ॥ ७९ ॥

भोजने भीमसेनस्य पापः प्राक्षेपयद् विषम्।  
कालकूटं नवं तीक्ष्णं सम्भूतं लोमहर्षणम् ॥ ८० ॥

तज्जीर्णमविकारेण सहान्नेन जनार्दन ।  
सशेषत्वान्महाबाहो भीमस्य पुरुषोत्तम ॥ ८१ ॥

प्रमाणकोट्यां विश्वस्तं तथा सुप्तं वृकोदरम्।  
बद्ध्वैनं कृष्ण गङ्गायां प्रक्षिप्य पुरमाव्रजत् ॥ ८२ ॥

यदा विबुद्धः कौन्तेयस्तदा संच्छिद्य बन्धनम्।  
उदतिष्ठन्महाबाहुर्भीमसेनो महाबलः ॥ ८३ ॥

आशीविषैः कृष्णसर्पैर्भीमसेनमदंशयत् ।  
सर्वेष्वेवाङ्गदेशेषु न ममार च शत्रुहा ॥ ८४ ॥

प्रतिबुद्धस्तु कौन्तेयः सर्वान् सर्पानपोथयत्।  
सारथिं चास्य दयितमपहस्तेन जघ्निवान् ॥ ८५ ॥

पुनः सुप्तानुपाधाक्षीद् बालकान् वारणावते।  
शयानानार्यया सार्धं को नु तत् कर्तुमर्हति ॥ ८६ ॥

यत्रार्या रुदती भीता पाण्डवानिदमब्रवीत्।  
महद् व्यसनमापन्ना शिखिना परिवारिता ॥ ८७ ॥

हा हतास्मि कुतो न्वद्य भवेच्छान्तिरिहानलात्।  
अनाथा विनशिष्यामि बालकैः पुत्रकैः सह ॥ ८८ ॥

तत्र भीमो महाबाहुर्वायुवेगपराक्रमः ।  
आर्यामाश्वासयामास भ्रातॄंश्चापि वृकोदरः ॥ ८९ ॥  
वैनतेयो यथा पक्षी गरुत्मान् पततां वरः।  
तथैवाभिपतिष्यामि भयं वो नेह विद्यते ॥ ९० ॥

आर्यामङ्केन वामेन राजानं दक्षिणेन च।  
अंसयोश्च यमौ कृत्वा पृष्ठे बीभत्सुमेव च ॥ ९१ ॥  
सहसोत्पत्य वेगेन सर्वानादाय वीर्यवान्।  
भ्रातॄनार्यां च बलवान् मोक्षयामास पावकात् ॥ ९२ ॥

ते रात्रौ प्रस्थिताः सर्वे सह मात्रा यशस्विनः।  
अभ्यगच्छन्महारण्ये हिडिम्बवनमन्तिकात् ॥ ९३ ॥

श्रान्ताः प्रसुप्तास्तत्रेमे मात्रा सह सुदुःखिताः।  
सुप्तांश्चैनानभ्यगच्छद्धिडिम्बा नाम राक्षसी ॥ ९४ ॥

सा दृष्ट्वा पाण्डवांस्तत्र सुप्तान् मात्रा सह क्षितौ।  
हृच्छयेनाभिभूतात्मा भीमसेनमकामयत् ॥ ९५ ॥

भीमस्य पादौ कृत्वा तु स्व उत्सङ्गे ततोऽबला।  
पर्यमर्दत संहृष्टा कल्याणी मृदुपाणिना ॥ ९६ ॥

तामबुध्यदमेयात्मा बलवान् सत्यविक्रमः ।  
पर्यपृच्छत तां भीमः किमिहेच्छस्यनिन्दिते ॥ ९७ ॥

एवमुक्ता तु भीमेन राक्षसी कामरूपिणी।  
भीमसेनं महात्मानमाह चैवमनिन्दिता ॥ ९८ ॥

पलायध्वमितः क्षिप्रं मम भ्रातैष वीर्यवान्।  
आगमिष्यति वो हन्तुं तस्माद् गच्छत मा चिरम् ॥ ९९ ॥

अथ भीमोऽभ्युवाचैनां साभिमानमिदं वचः।  
नोद्विजेयमहं तस्मान्निहनिष्येऽहमागतम् ॥ १०० ॥

तयोः श्रुत्वा तु संजल्पमागच्छद् राक्षसाधमः।  
भीमरूपो महानादान् विसृजन् भीमदर्शनः ॥ १०१ ॥

केन सार्धं कथयसि आनयैनं ममान्तिकम्।  
हिडिम्बे भक्षयिष्यामो न चिरं कर्तुमर्हसि ॥ १०२ ॥

सा कृपासंगृहीतेन हृदयेन मनस्विनी।  
नैनमैच्छत् तदाख्यातुमनुक्रोशादनिन्दिता ॥ १०३ ॥

स नादान् विनदन्‌ घोरान् राक्षसः पुरुषादकः।  
अभ्यद्रवत वेगेन भीमसेनं तदा किल ॥ १०४ ॥

तमभिद्रुत्य संक्रुद्धो वेगेन महता बली।  
अगृह्णात् पाणिना पाणिं भीमसेनस्य राक्षसः ॥ १०५ ॥  
इन्द्राशनिसमस्पर्शं वज्रसंहननं दृढम् ।  
संहत्य भीमसेनाय व्याक्षिपत् सहसा करम् ॥ १०६ ॥

गृहीतं पाणिना पाणिं भीमसेनस्य रक्षसा।  
नामृष्यत महाबाहुस्तत्राक्रुध्यद् वृकोदरः ॥ १०७ ॥

तदाऽऽसीत् तुमुलं युद्धं भीमसेनहिडिम्बयोः।  
सर्वास्त्रविदुषोर्घोरं वृत्रवासवयोरिव ॥ १०८ ॥

विक्रीड्य सुचिरं भीमो राक्षसेन सहानघ।  
निजघान महावीर्यस्तं तदा निर्बलं बली ॥ १०९ ॥

हत्वा हिडिम्बं भीमोऽथ प्रस्थितो भ्रातृभिः सह।  
हिडिम्बामग्रतः कृत्वा यस्यां जातो घटोत्कचः ॥ ११० ॥

ततः सम्प्राद्रवन् सर्वे सह मात्रा परंतपाः।  
एकचक्रामभिमुखाः संवृता ब्राह्मणव्रजैः ॥ १११ ॥

प्रस्थाने व्यास एषां च मन्त्री प्रियहिते रतः।  
ततोऽगच्छन्नेकचक्रां पाण्डवाः संशितव्रताः ॥ ११२ ॥

तत्राप्यासादयामासुर्बकं नाम महाबलम् ।  
पुरुषादं प्रतिभयं हिडिम्बेनैव सम्मितम् ॥ ११३ ॥

तं चापि विनिहत्योग्रं भीमः प्रहरतां वरः।  
सहितो भ्रातृभिः सर्वैर्द्रुपदस्य पुरं ययौ ॥ ११४ ॥

लब्धाहमपि तत्रैव वसता सव्यसाचिना।  
यथा त्वया जिता कृष्ण रुक्मिणी भीष्मकात्मजा ॥ ११५ ॥

एवं सुयुद्धे पार्थेन जिताहं मधुसूदन।  
स्वयंवरे महत् कर्म कृत्वा न सुकरं परैः ॥ ११६ ॥

एवं क्लेशैः सुबहुभिः क्लिश्यमाना सुदुःखिता।  
निवसाम्यार्यया हीना कृष्ण धौम्यपुरःसरा ॥ ११७ ॥

त इमे सिंहविक्रान्ता वीर्येणाभ्यधिकाः परैः।  
विहीनैः परिक्लिश्यन्तीं समुपैक्षन्त मां कथम् ॥ ११८ ॥

एतादृशानि दुःखानि सहन्ती दुर्बलीयसाम्।  
दीर्घकालं प्रदीप्तास्मि पापानां पापकर्मणाम् ॥ ११९ ॥

कुले महति जातास्मि दिव्येन विधिना किल।  
पाण्डवानां प्रिया भार्या स्नुषा पाण्डोर्महात्मनः ॥ १२० ॥

कचग्रहमनुप्राप्ता सास्मि कृष्ण वरा सती।  
पञ्चानां पाण्डुपुत्राणां प्रेक्षतां मधुसूदन ॥ १२१ ॥

इत्युक्त्वा प्रारुदत् कृष्णा मुखं प्रच्छाद्य पाणिना।  
पद्मकोशप्रकाशेन मृदुना मृदुभाषिणी ॥ १२२ ॥

स्तनावपतितौ पीनौ सुजातौ शुभलक्षणौ।  
अभ्यवर्षत पाञ्चाली दुःखजैरश्रुबिन्दुभिः ॥ १२३ ॥

चक्षुषी परिमार्जन्ती निःश्वसन्ती पुनः पुनः।  
बाष्पपूर्णेन कण्ठेन क्रुद्धा वचनमब्रवीत् ॥ १२४ ॥

नैव मे पतयः सन्ति न पुत्रा न च बान्धवाः।  
न भ्रातरो न च पिता नैव त्वं मधुसूदन॥१२५॥

ये मां विप्रकृतां क्षुद्रैरुपेक्षध्वं विशोकवत्।  
न च मे शाम्यते दुःखं कर्णो यत् प्राहसत् तदा॥१२६॥

चतुर्भिः कारणैः कृष्ण त्वया रक्ष्यास्मि नित्यशः।  
सम्बन्धाद् गौरवात्‌ सख्यात् प्रभुत्वेनैव केशव ॥ १२७ ॥

अथ तामब्रवीत् कृष्णस्तस्मिन् वीरसमागमे।

रोदिष्यन्ति स्त्रियो ह्येवं येषां क्रुद्धासि भाविनि।  
बीभत्सुशरसंच्छन्नाञ्छोणितौघपरिप्लुतान् ॥ १२८ ॥  
निहतान् वल्लभान् वीक्ष्य शयानान् वसुधातले।  
यत् समर्थं पाण्डवानां तत् करिष्यामि मा शुचः ॥ १२९ ॥

सत्यं ते प्रतिजानामि राज्ञां राज्ञी भविष्यसि।  
पतेद् द्यौर्हिमवाञ्छीर्येत्‌ पृथिवी शकलीभवेत् ॥ १३० ॥  
शुष्येत् तोयनिधिः कृष्णे न मे मोघं वचो भवेत्।  
तच्छ्रुत्वा द्रौपदी वाक्यं प्रतिवाक्यमथाच्युतात् ॥ १३१ ॥  
साचीकृतमवेक्षत् सा पाञ्चाली मध्यमं पतिम्।  
आबभाषे महाराज द्रौपदीमर्जुनस्तदा ॥ १३२ ॥

मा रोदीः शुभताम्राक्षि यदाह मधुसूदनः।  
तथा तद् भविता देवि नान्यथा वरवर्णिनि ॥ १३३ ॥

अहं द्रोणं हनिष्यामि शिखण्डी तु पितामहम्।  
दुर्योधनं भीमसेनः कर्णं हन्ता धनंजयः ॥ १३४ ॥  
रामकृष्णौ व्यपाश्रित्य अजेयाः स्म रणे स्वसः।  
अपि वृत्रहणा युद्धे किं पुनर्धृतराष्ट्रजे ॥ १३५ ॥

इत्युक्तेऽभिमुखा वीरा वासुदेवमुपास्थिताः ।  
तेषां मध्ये महाबाहुः केशवो वाक्यमब्रवीत् ॥ १३६ ॥