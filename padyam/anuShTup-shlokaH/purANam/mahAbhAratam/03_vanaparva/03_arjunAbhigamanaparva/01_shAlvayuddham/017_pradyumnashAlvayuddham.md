+++
title_full = "017 प्रद्युम्न और शाल्वका घोर युद्ध"
title = "०१७ प्रद्युम्नशाल्वयुद्धम्"

+++


एवमुक्त्वा रौक्मिणेयो यादवान् भरतर्षभ।  
दंशितैर्हरिभिर्युक्तं रथमास्थाय काञ्चनम् ॥ १ ॥  
उच्छ्रित्य मकरं केतुं व्यात्ताननमिवान्तकम्।  
उत्पतद्भिरिवाकाशं तैर्हयैरन्वयात् परान् ॥ २ ॥  
विक्षिपन् नादयंश्चापि धनुः श्रेष्ठं महाबलः।  
तूणखड्‌गधरः शूरो बद्धगोधाङ्‌गुलित्रवान् ॥ ३ ॥

स विद्युच्छुरितं चापं विहरन् वै तलात् तलम्।  
मोहयामास दैतेयान् सर्वान् सौभनिवासिनः ॥ ४ ॥

तस्य विक्षिपतश्चापं संदधानस्य चासकृत्।  
नान्तरं ददृशे कश्चिन्निघ्नतः शात्रवान् रणे ॥ ५ ॥

मुखस्य वर्णो न विकल्पतेऽस्य  
चेलुश्च गात्राणि न चापि तस्य।  
सिंहोन्नतं चाप्यभिगर्जतोऽस्य  
शुश्राव लोकोऽद्भुतवीर्यमग्र्यम् ॥ ६ ॥

जलेचरः काञ्चनयष्टिसंस्थो  
व्यात्ताननः सर्वतिमिप्रमाथी ।  
वित्रासयन् राजति वाहमुख्ये  
शाल्वस्य सेनाप्रमुखे ध्वजाग्र्यः ॥ ७ ॥

ततस्तूर्णं विनिष्पत्य प्रद्युम्नः शत्रुकर्षणः।  
शाल्वमेवाभिदुद्राव विधित्सुः कलहं नृप ॥ ८ ॥

अभियानं तु वीरेण प्रद्युम्नेन महारणे।  
नामर्षयत संक्रुद्धः शाल्वः कुरुकुलोद्वह ॥ ९ ॥

स रोषमदमत्तो वै कामगादवरुह्य च।  
प्रद्युम्नं योधयामास शाल्वः परपुरंजयः ॥ १० ॥

तयोः सुतुमुलं युद्धं शाल्ववृष्णिप्रवीरयोः।  
समेता ददृशुर्लोका बलिवासवयोरिव ॥ ११ ॥

तस्य मायामयो वीर रथो हेमपरिष्कृतः।  
सपताकः सध्वजश्च सानुकर्षः स तूणवान् ॥ १२ ॥

स तं रथवरं श्रीमान् समारुह्य किल प्रभो।  
मुमोच बाणान् कौरव्य प्रद्युम्नाय महाबलः ॥ १३ ॥

ततो बाणमयं वर्षं व्यसृजत् तरसा रणे।  
प्रद्युम्नो भुजवेगेन शाल्वं सम्मोहयन्निव ॥ १४ ॥

स तैरभिहतः संख्ये नामर्षयत सौभराट्।  
शरान् दीप्ताग्निसंकाशान् मुमोच तनये मम ॥ १५ ॥

तमापतन्तं बाणौघं स चिच्छेद महाबलः।  
ततश्चान्याञ्छरान् दीप्तान् प्रचिक्षेप सुते मम ॥ १६ ॥

स शाल्वबाणै राजेन्द्र विद्धो रुक्मिणिनन्दनः।  
मुमोच बाणं त्वरितो मर्मभेदिनमाहवे ॥ १७ ॥

तस्य वर्म विभिद्याशु स बाणो मत्सुतेरितः।  
विव्याध हृदयं पत्री स मुमोह पपात च ॥ १८ ॥

तस्मिन् निपतिते वीरे शाल्वराजे विचेतसि।  
सम्प्राद्रवन् दानवेन्द्रा दारयन्तो वसुंधराम् ॥ १९ ॥

हाहाकृतमभूत् सैन्यं शाल्वस्य पृथिवीपते।  
नष्टसंज्ञे निपतिते तदा सौभपतौ नृपे ॥ २० ॥

तत उत्थाय कौरव्य प्रतिलभ्य च चेतनाम्।  
मुमोच बाणान् सहसा प्रद्युम्नाय महाबलः ॥ २१ ॥

तैः स विद्धो महाबाहुः प्रद्युम्नः समरे स्थितः।  
जत्रुदेशे भृशं वीरो व्यवासीदद् रथे तदा ॥ २२ ॥

तं स विद्ध्‌वा महाराज शाल्वो रुक्मिणिनन्दनम्।  
ननाद सिंहनादं वै नादेनापूरयन् महीम् ॥ २३ ॥

ततो मोहं समापन्ने तनये मम भारत।  
मुमोच बाणांस्त्वरितः पुनरन्यान् दुरासदान् ॥ २४ ॥

स तैरभिहतो बाणैर्बहुभिस्तेन मोहितः।  
निश्चेष्टः कौरवश्रेष्ठ प्रद्युम्नोऽभूद् रणाजिरे ॥ २५ ॥