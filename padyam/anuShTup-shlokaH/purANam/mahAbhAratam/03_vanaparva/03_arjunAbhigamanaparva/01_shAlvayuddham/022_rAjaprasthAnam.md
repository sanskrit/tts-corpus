+++
title_full = "022 शाल्ववधोपाख्यानकी समाप्ति और युधिष्ठिरकी आज्ञा लेकर श्रीकृष्ण, धृष्टद्युम्न तथा अन्य सब राजाओंका अपने-अपने नगरको प्रस्थान"
title = "०२२ राजप्रस्थानम्"

+++


ततोऽहं भरतश्रेष्ठ प्रगृह्य रुचिरं धनुः।  
शरैरपातयं सौभाच्छिरांसि विबुधद्विषाम् ॥ १ ॥

शरांश्चाशीविषाकारानूर्ध्वगांस्तिग्मतेजसः ।  
प्रैषयं शाल्वराजाय शार्ङ्गमुक्तान् सुवाससः ॥ २ ॥

ततो नादृश्यत तदा सौभं कुरुकुलोद्वह।  
अन्तर्हितं माययाभूत् ततोऽहं विस्मितोऽभवम् ॥ ३ ॥

अथ दानवसङ्घास्ते विकृताननमूर्धजाः ।  
उदक्रोशन् महाराज विष्ठिते मयि भारत ॥ ४ ॥

ततोऽस्त्रं शब्दसाहं वै त्वरमाणो महारणे।  
अयोजयं तद्वधाय ततः शब्द उपारमत् ॥ ५ ॥

हतास्ते दानवाः सर्वे यैः स शब्द उदीरितः।  
शरैरादित्यसंकाशैर्ज्वलितैः शब्दसाधनैः ॥ ६ ॥

तस्मिन्नुपरते शब्दे पुनरेवान्यतोऽभवत् ।  
शब्दोऽपरो महाराज तत्रापि प्राहरं शरैः ॥ ७ ॥

एवं दश दिशः सर्वास्तिर्यगूर्ध्वं च भारत।  
नादयामासुरसुरास्ते चापि निहता मया ॥ ८ ॥

ततः प्राग्ज्योतिषं गत्वा पुनरेव व्यदृश्यत।  
सौभं कामगमं वीर मोहयन्मम चक्षुषी ॥ ९ ॥

ततो लोकान्तकरणो दानवो दारुणाकृतिः।  
शिलावर्षेण महता सहसा मां समावृणोत् ॥ १० ॥

सोऽहं पर्वतवर्षेण वध्यमानः पुनः पुनः।  
वल्मीक इव राजेन्द्र पर्वतोपचितोऽभवम् ॥ ११ ॥

ततोऽहं पर्वतचितः सहयः सहसारथिः।  
अप्रख्यातिमियां राजन् सर्वतः पर्वतैश्चितः ॥ १२ ॥

ततो वृष्णिप्रवीरा ये ममासन् सैनिकास्तदा।  
ते भयार्ता दिशः सर्वे सहसा विप्रदुद्रुवुः ॥ १३ ॥

ततो हाहाकृतमभूत् सर्वं किल विशाम्पते।  
द्यौश्च भूमिश्च खं चैवादृश्यमाने तथा मयि ॥ १४ ॥

ततो विषण्णमनसो मम राजन् सुहृज्जनाः।  
रुरुदुश्चुक्रुशुश्चैव दुःखशोकसमन्विताः ॥ १५ ॥

द्विषतां च प्रहर्षोऽभूदार्तिश्चाद्विषतामपि ।  
एवं विजितवान् वीर पश्चादश्रौषमच्युत ॥ १६ ॥

ततोऽहमिन्द्रदयितं सर्वपाषाणभेदनम् ।  
वज्रमुद्यम्य तान् सर्वान् पर्वतान् समशातयम् ॥ १७ ॥

ततः पर्वतभारार्त्ता मन्दप्राणविचेष्टिताः ।  
हया मम महाराज वेपमाना इवाभवन् ॥ १८ ॥

मेघजालमिवाकाशे विदार्याभ्युदितं रविम् ।  
दृष्ट्वा मां बान्धवाः सर्वे हर्षमाहारयन् पुनः ॥ १९ ॥

ततः पर्वतभारार्त्तान् मन्दप्राणविचेष्टितान् ।  
हयान् संदृश्य मां सूतः प्राह तात्कालिकं वचः ॥ २० ॥

साधु सम्पश्य वार्ष्णेय शाल्वं सौभपतिं स्थितम्।  
अलं कृष्णावमन्यैनं साधु यत्नं समाचर ॥ २१ ॥

मार्दवं सखितां चैव शाल्वादद्य व्यपाहर।  
जहि शाल्वं महाबाहो मैनं जीवय केशव ॥ २२ ॥

सर्वैः पराक्रमैर्वीर वध्यः शत्रुरमित्रहन्।  
न शत्रुरवमन्तव्यो दुर्बलोऽपि बलीयसा ॥ २३ ॥

योऽपि स्यात् पीठगः कश्चित् किं पुनः समरे स्थितः।  
स त्वं पुरुषशार्दूल सर्वयत्नैरिमं प्रभो ॥ २४ ॥  
जहि वृष्णिकुलश्रेष्ठ मा त्वां कालोऽत्यगात्‌ पुनः।  
नैष मार्दवसाध्यो वै मतो नापि सखा तव ॥ २५ ॥  
येन त्वं योधितो वीर द्वारका चावमर्दिता।  
एवमादि तु कौन्तेय श्रुत्वाहं सारथेर्वचः ॥ २६ ॥  
तत्त्वमेतदिति ज्ञात्वा युद्धे मतिमधारयम्।  
वधाय शाल्वराजस्य सौभस्य च निपातने ॥ २७ ॥

दारुकं चाब्रुवं वीर मुहूर्तं स्थीयतामिति।  
ततोऽप्रतिहतं दिव्यमभेद्यमतिवीर्यवत् ॥ २८ ॥  
आग्नेयमस्त्रं दयितं सर्वसाहं महाप्रभम्।  
योजयं तत्र धनुषा दानवान्तकरं रणे ॥ २९ ॥

यक्षाणां राक्षसानां च दानवानां च संयुगे।  
राज्ञां च प्रतिलोमानां भस्मान्तकरणं महत् ॥ ३० ॥

क्षुरान्तममलं चक्रं कालान्तकयमोपमम् ।  
अनुमन्त्र्याहमतुलं द्विषतां विनिबर्हणम् ॥ ३१ ॥  
जहि सौभं स्ववीर्येण ये चात्र रिपवो मम।  
इत्युक्त्वा भुजवीर्येण तस्मै प्राहिणवं रुषा ॥ ३२ ॥

रूपं सुदर्शनस्यासीदाकाशे पततस्तदा ।  
द्वितीयस्येव सूर्यस्य युगान्ते प्रपतिष्यतः ॥ ३३ ॥

तत् समासाद्य नगरं सौभं व्यपगतत्विषम्।  
मध्येन पाटयामास क्रकचो दार्विवोच्छ्रितम् ॥ ३४ ॥

द्विधा कृतं ततः सौभं सुदर्शनबलाद्धतम्।  
महेश्वरशरोद्धूतं पपात त्रिपुरं यथा ॥ ३५ ॥

तस्मिन् निपतिते सौभे चक्रमागात् करं मम।  
पुनश्चादाय वेगेन शाल्वायेत्यहमब्रुवम् ॥ ३६ ॥

ततः शाल्वं गदां गुर्वीमाविध्यन्तं महाहवे।  
द्विधा चकार सहसा प्रजज्वाल च तेजसा ॥ ३७ ॥

तस्मिन् विनिहते वीरे दानवास्त्रस्तचेतसः।  
हाहाभूता दिशो जग्मुरर्दिता मम सायकैः ॥ ३८ ॥

ततोऽहं समवस्थाप्य रथं सौभसमीपतः।  
शङ्खं प्रध्माप्य हर्षेण सुहृदः पर्यहर्षयम् ॥ ३९ ॥

तन्मेरुशिखराकारं विध्वस्ताट्टालगोपुरम् ।  
दह्यमानमभिप्रेक्ष्य स्त्रियस्ताः सम्प्रदुद्रुवुः ॥ ४० ॥

एवं निहत्य समरे सौभं शाल्वं निपात्य च।  
आनर्तान् पुनरागम्य सुहृदां प्रीतिमावहम् ॥ ४१ ॥

तदेतत् कारणं राजन् यदहं नागसाह्वयम्।  
नागमं परवीरघ्न न हि जीवेत् सुयोधनः ॥ ४२ ॥  
मय्यागतेऽथवा वीर द्यूतं न भविता तथा।  
अद्याहं किं करिष्यामि भिन्नसेतुरिवोदकम् ॥ ४३ ॥

एवमुक्त्वा महाबाहुः कौरवं पुरुषोत्तमः।  
आमन्त्र्य प्रययौ श्रीमान् पाण्डवान् मधुसूदनः ॥ ४४ ॥

अभिवाद्य महाबाहुर्धर्मराजं युधिष्ठिरम् ।  
राज्ञा मूर्धन्युपाघ्रातो भीमेन च महाभुजः ॥ ४५ ॥

परिष्वक्तश्चार्जुनेन यमाभ्यां चाभिवादितः ।  
सम्मानितश्च धौम्येन द्रौपद्या चार्चितोऽश्रुभिः ॥ ४६ ॥

सुभद्रामभिमन्युं च रथमारोप्य काञ्चनम्।  
आरुरोह रथं कृष्णः पाण्डवैरभिपूजितः ॥ ४७ ॥

शैब्यसुग्रीवयुक्तेन रथेनादित्यवर्चसा ।  
द्वारकां प्रययौ कृष्णः समाश्वास्य युधिष्ठिरम् ॥ ४८ ॥

ततः प्रयाते दाशार्हे धृष्टद्युम्नोऽपि पार्षतः।  
द्रौपदेयानुपादाय प्रययौ स्वपुरं तदा ॥ ४९ ॥

धृष्टकेतुः स्वसारं च समादायाथ चेदिराट्।  
जगाम पाण्डवान् दृष्ट्वा रम्यां शुक्तिमतीं पुरीम् ॥ ५० ॥

केकयाश्चाप्यनुज्ञाताः कौन्तेयेनामितौजसा ।  
आमन्त्र्य पाण्डवान् सर्वान् प्रययुस्तेऽपि भारत ॥ ५१ ॥

ब्राह्मणाश्च विशश्चैव तथा विषयवासिनः।  
विसृज्यमानाः सुभृशं न त्यजन्ति स्म पाण्डवान् ॥ ५२ ॥

समवायः स राजेन्द्र सुमहाद्भुतदर्शनः।  
आसीन्महात्मनां तेषां काम्यके भरतर्षभ ॥ ५३ ॥

युधिष्ठिरस्तु विप्रांस्ताननुमान्य महामनाः ।  
शशास पुरुषान् काले रथान् योजयतेति वै ॥ ५४ ॥