+++
title_full = "016 शाल्वकी विशाल सेनाके आक्रमणका यादव-सेनाद्वारा प्रतिरोध, साम्बद्वारा क्षेमवृद्धिकी पराजय, वेगवान्\u200cका वध तथा चारुदेष्णद्वारा विविन्ध्यदैत्यका वध एवं प्रद्युम्नद्वारा सेनाको आश्वासन"
title = "०१६ साम्बादियुद्धम्"

+++


तां तूपयातो राजेन्द्र शाल्वः सौभपतिस्तदा।  
प्रभूतनरनागेन बलेनोपविवेश ह ॥ १ ॥

समे निविष्टा सा सेना प्रभूतसलिलाशये।  
चतुरङ्गबलोपेता शाल्वराजाभिपालिता ॥ २ ॥

वर्जयित्वा श्मशानानि देवताऽऽयतनानि च।  
वल्मीकांश्चैत्यवृक्षांश्च तन्निविष्टमभूद् बलम् ॥ ३ ॥

अनीकानां विभागेन पन्थानः संवृताऽभवन्।  
प्रवणाय च नैवासञ्छाल्वस्य शिविरे नृप ॥ ४ ॥

सर्वायुधसमोपेतं सर्वशस्त्रविशारदम् ।  
रथनागाश्वकलिलं पदातिध्वजसंकुलम् ॥ ५ ॥  
तुष्टपुष्टबलोपेतं वीरलक्षणलक्षितम् ।  
विचित्रध्वजसन्नाहं विचित्ररथकार्मुकम् ॥ ६ ॥  
संनिवेश्य च कौरव्य द्वारकायां नरर्षभ।  
अभिसारयामास तदा वेगेन पतगेन्द्रवत् ॥ ७ ॥

तदापतन्तं संदृश्य बलं शाल्वपतेस्तदा।  
निर्याय योधयामासुः कुमारा वृष्णिनन्दनाः ॥ ८ ॥

असहन्तोऽभियानं तच्छाल्वराजस्य कौरव ।  
चारुदेष्णश्च साम्बश्च प्रद्युम्नश्च महारथः ॥ ९ ॥  
ते रथैर्दंशिताः सर्वे विचित्राभरणध्वजाः।  
संसक्ताः शाल्वराजस्य बहुभिर्योधपुङ्गवैः ॥ १० ॥

गृहीत्वा कार्मुकं साम्बः शाल्वस्य सचिवं रणे।  
योधयामास संहृष्टः क्षेमवृद्धिं चमूपतिम् ॥ ११ ॥

तस्य बाणमयं वर्षं जाम्बवत्याः सुतो महत्।  
मुमोच भरतश्रेष्ठ यथा वर्षं सहस्रदृक् ॥ १२ ॥  
तद् बाणवर्षं तुमुलं विषेहे स चमूपतिः।  
क्षेमवृद्धिर्महाराज हिमवानिव निश्चलः ॥ १३ ॥

ततः साम्बाय राजेन्द्र क्षेमवृद्धिरपि स्वयम्।  
मुमोच मायाविहितं शरजालं महत्तरम् ॥ १४ ॥

ततो मायामयं जालं माययैव विदीर्य सः।  
साम्बः शरसहस्रेण रथमस्याभ्यवर्षत ॥ १५ ॥

ततः स विद्धः साम्बेन क्षेमवृद्धिश्चमूपतिः।  
अपायाज्जवनैरश्वैः साम्बबाणप्रपीडितः ॥ १६ ॥

तस्मिन् विप्रद्रुते क्रूरे शाल्वस्याथ चमूपतौ।  
वेगवान् नाम दैतेयः सुतं मेऽभ्यद्रवद् बली ॥ १७ ॥

अभिपन्नस्तु राजेन्द्र साम्बो वृष्णिकुलोद्वहः।  
वेगं वेगवतो राजंस्तस्थौ वीरो विधारयन् ॥ १८ ॥

स वेगवति कौन्तेय साम्बो वेगवतीं गदाम्।  
चिक्षेप तरसा वीरो व्याविद्ध्य सत्यविक्रमः ॥ १९ ॥

तया त्वभिहतो राजन् वेगवान् न्यपतद् भुवि।  
वातरुग्ण इव क्षुण्णो जीर्णमूलो वनस्पतिः ॥ २० ॥

तस्मिन् विनिहते वीरे गदानुन्ने महासुरे।  
प्रविश्य महतीं सेनां योधयामास मे सुतः ॥ २१ ॥

चारुदेष्णेन संसक्तो विविन्ध्यो नाम दानवः।  
महारथः समाज्ञातो महाराज महाधनुः ॥ २२ ॥

ततः सुतुमुलं युद्धं चारुदेष्णविविन्ध्ययोः।  
वृत्रवासवयो राजन् यथा पूर्वं तथाभवत् ॥ २३ ॥

अन्योन्यस्याभिसंक्रुद्धावन्योन्यं जघ्नतुः शरैः ।  
विनदन्तौ महारावान् सिंहाविव महाबलौ ॥ २४ ॥

रौक्मिणेयस्ततो बाणमग्न्यर्कोपमवर्चसम् ।  
अभिमन्त्र्य महास्त्रेण संदधे शत्रुनाशनम् ॥ २५ ॥

स विविन्ध्याय सक्रोधः समाहूय महारथः।  
चिक्षेप मे सुतो राजन् स गतासुरथापतत् ॥ २६ ॥

विविन्ध्यं निहतं दृष्ट्वा तां च विक्षोभितां चमूम्।  
कामगेन स सौभेन शाल्वः पुनरुपागमत् ॥ २७ ॥

ततो व्याकुलितं सर्वं द्वारकावासि तद् बलम्।  
दृष्ट्वा शाल्वं महाबाहो सौभस्थं नृपते तदा ॥ २८ ॥

ततो निर्याय कौरव्य अवस्थाप्य च तद् बलम्।  
आनर्तानां महाराज प्रद्युम्नो वाक्यमब्रवीत् ॥ २९ ॥

सर्वे भवन्तस्तिष्ठन्तु सर्वे पश्यन्तु मां युधि।  
निवारयन्तं संग्रामे बलात् सौभं सराजकम् ॥ ३० ॥

अहं सौभपतेः सेनामायसैर्भुजगैरिव ।  
धनुर्भुजविनिर्मुक्तैर्नाशयाम्यद्य यादवाः ॥ ३१ ॥

आश्वसध्वं न भीः कार्या सौभराडद्य नश्यति।  
मयाभिपन्नो दुष्टात्मा ससौभो विनशिष्यति ॥ ३२ ॥

एवं ब्रुवति संहृष्टे प्रद्युम्ने पाण्डुनन्दन।  
विष्ठितं तद् बलं वीर युयुधे च यथासुखम् ॥ ३३ ॥