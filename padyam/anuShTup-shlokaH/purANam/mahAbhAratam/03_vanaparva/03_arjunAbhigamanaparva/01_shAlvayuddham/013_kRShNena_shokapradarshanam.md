+++
title_full = "013 श्रीकृष्णका जूएके दोष बताते हुए पाण्डवोंपर आयी हुई विपत्तिमें अपनी अनुपस्थितिको कारण मानना"
title = "०१३ कृष्णेन शोकप्रदर्शनम्"

+++


नैतत्‌ कृच्छ्रमनुप्राप्तो भवान् स्याद्‌ वसुधाधिप।  
यद्यहं द्वारकायां स्यां राजन् संनिहितः पुरा ॥ १ ॥

आगच्छेयमहं द्यूतमनाहूतोऽपि कौरवैः ।  
आम्बिकेयेन दुर्धर्ष राज्ञा दुर्योधनेन च।  
वारयेयमहं द्यूतं बहून् दोषान् प्रदर्शयन् ॥ २ ॥

भीष्मद्रोणौ समानाय्य कृपं बाह्लीकमेव च।  
वैचित्रवीर्यं राजानमलं द्यूतेन कौरव ॥ ३ ॥  
पुत्राणां तव राजेन्द्र त्वन्निमित्तमिति प्रभो।  
तत्राचक्षमहं दोषान् यैर्भवान् व्यतिरोपितः ॥ ४ ॥

वीरसेनसुतो यैस्तु राज्यात् प्रभ्रंशितः पुरा।  
अतर्कितविनाशश्च देवनेन विशाम्पते ॥ ५ ॥

सातत्यं च प्रसङ्गस्य वर्णयेयं यथातथम् ॥ ६ ॥

स्त्रियोऽक्षा मृगया पानमेतत् कामसमुत्थितम्।  
दुःखं चतुष्टयं प्रोक्तं यैर्नरो भ्रश्यते श्रियः ॥ ७ ॥  
तत्र सर्वत्र वक्तव्यं मन्यन्ते शास्त्रकोविदाः।  
विशेषतश्च वक्तव्यं द्यूते पश्यन्ति तद्विदः ॥ ८ ॥

एकाहाद् द्रव्यनाशोऽत्र ध्रुवं व्यसनमेव च।  
अभुक्तनाशश्चार्थानां वाक्पारुष्यं च केवलम् ॥ ९ ॥  
एतच्चान्यच्च कौरव्य प्रसङ्गिकटुकोदयम् ।  
द्यूते ब्रूयां महाबाहो समासाद्याम्बिकासुतम् ॥ १० ॥

एवमुक्तो यदि मया गृह्णीयाद् वचनं मम।  
अनामयं स्याद् धर्मश्च कुरूणां कुरुवर्धन ॥ ११ ॥

न चेत् स मम राजेन्द्र गृह्णीयान्मधुंर वचः।  
पथ्यं च भरतश्रेष्ठ निगृह्णीयां बलेन तम् ॥ १२ ॥

अथैनमपनीतेन सुहृदो नाम दुर्हृदः।  
सभासदोऽनुवर्तेरंस्तांश्च हन्यां दुरोदरान् ॥ १३ ॥

असांनिध्यं तु कौरव्य ममानर्तेष्वभूत् तदा।  
येनेदं व्यसनं प्राप्ता भवन्तो द्यूतकारितम् ॥ १४ ॥

सोऽहमेत्य कुरुश्रेष्ठ द्वारकां पाण्डुनन्दन।  
अश्रौषं त्वां व्यसनिनं युयुधानाद् यथातथम् ॥ १५ ॥

श्रुत्वैव चाहं राजेन्द्र परमोद्विग्नमानसः।  
तूर्णमभ्यागतोऽस्मि त्वां द्रष्टुकामो विशाम्पते ॥ १६ ॥

अहो कृच्छ्रमनुप्राप्ताः सर्वे स्म भरतर्षभ।  
सोऽहं त्वां व्यसने मग्नं पश्यामि सह सोदरैः ॥ १७ ॥