+++
title_full = "021 श्रीकृष्णका शाल्वकी मायासे मोहित होकर पुनः सजग होना"
title = "०२१ शाल्वमोहनम्"

+++


एवं स पुरुषव्याघ्र शाल्वराजो महारिपुः।  
युध्यमानो मया संख्ये वियदभ्यगमत् पुनः ॥ १ ॥

ततः शतघ्नीश्च महागदाश्च  
दीप्तांश्च शूलान् मुसलानसींश्च ।  
चिक्षेप रोषान्मयि मन्दबुद्धिः  
शाल्वो महाराज जयाभिकाङ्क्षी ॥ २ ॥

तानाशुगैरापततोऽहमाशु  
निवार्य हन्तुं खगमान् ख एव।  
द्विधा त्रिधा चाच्छिदमाशुमुक्तै-  
स्ततोऽन्तरिक्षे निनदो बभूव ॥ ३ ॥

ततः शतसहस्रेण शराणां नतपर्वणाम्।  
दारुकं वाजिनश्चैव रथं च समवाकिरत् ॥ ४ ॥

ततो मामब्रवीद् वीर दारुको विह्वलन्निव।  
स्थातव्यमिति तिष्ठामि शाल्वबाणप्रपीडितः ।  
अवस्थातुं न शक्नोमि अङ्गं मे व्यवसीदति ॥ ५ ॥

इति तस्य निशम्याहं सारथेः करुणं वचः।  
अवेक्षमाणो यन्तारमपश्यं शरपीडितम् ॥ ६ ॥

न तस्योरसि नो मूर्ध्नि न काये न भुजद्वये।  
अन्तरं पाण्डवश्रेष्ठ पश्याम्यनिचितं शरैः ॥ ७ ॥  
स तु बाणवरोत्पीडाद् विस्रवत्यसृगुल्बणम्।  
अभिवृष्टे यथा मेघे गिरिर्गैरिकधातुमान् ॥ ८ ॥

अभीषु हस्तं तं दृष्ट्वा सीदन्तं सारथिं रणे।  
अस्तम्भयं महाबाहो शाल्वबाणप्रपीडितम् ॥ ९ ॥

अथ मां पुरुषः कश्चिद् द्वारकानिलयोऽब्रवीत्।  
त्वरितो रथमभ्येत्य सौहृदादिव भारत ॥ १० ॥  
आहुकस्य वचो वीर तस्यैव परिचारकः।  
विषण्णः सन्नकण्ठेन तन्निबोध युधिष्ठिर ॥ ११ ॥

द्वारकाधिपतिर्वीर आह त्वामाहुको वचः।  
केशवैहि विजानीष्व यत् त्वां पितृसखोऽब्रवीत् ॥ १२ ॥

उपायायाद्य शाल्वेन द्वारकां वृष्णिनन्दन।  
विषक्ते त्वयि दुर्धर्ष हतः शूरसुतो बलात् ॥ १३ ॥

तदलं साधु युद्धेन निवर्तस्व जनार्दन।  
द्वारकामेव रक्षस्व कार्यमेतन्महत् तव ॥ १४ ॥

इत्यहं तस्य वचनं श्रुत्वा परमदुर्मनाः।  
निश्चयं नाधिगच्छामि कर्तव्यस्येतरस्य च ॥ १५ ॥

सात्यकिं बलदेवं च प्रद्युम्नं च महारथम्।  
जगर्हे मनसा वीर तच्छ्रुत्वा महदप्रियम् ॥ १६ ॥

अहं हि द्वारकायाश्च पितुश्च कुरुनन्दन।  
तेषु रक्षां समाधाय प्रयातः सौभपातने ॥ १७ ॥

बलदेवो महाबाहुः कच्चिज्जीवति शत्रुहा।  
सात्यकी रौक्मिणेयश्च चारुदेष्णश्च वीर्यवान् ॥ १८ ॥  
साम्बप्रभृतयश्चैवेत्यहमासं सुदुर्मनाः ।  
एतेषु हि नरव्याघ्र जीवत्सु न कथंचन ॥ १९ ॥  
शक्यः शूरसुतो हन्तुमपि वज्रभृता स्वयम्।  
हतः शूरसुतो व्यक्तं व्यक्तं चैते परासवः ॥ २० ॥  
बलदेवमुखाः सर्व इति मे निश्चिता मतिः।  
सोऽहं सर्वविनाशं तं चिन्तयानो मुहुर्मुहुः।  
अविह्वलो महाराज पुनः शाल्वमयोधयम् ॥ २१ ॥

ततोऽपश्यं महाराज प्रपतन्तमहं तदा।  
सौभाच्छूरसुतं वीर ततो मां मोह आविशत् ॥ २२ ॥

तस्य रूपं प्रपततः पितुर्मम नराधिप।  
ययातेः क्षीणपुण्यस्य स्वर्गादिव महीतलम् ॥ २३ ॥

विशीर्णमलिनोष्णीषः प्रकीर्णाम्बरमूर्धजः ।  
प्रपतन् दृश्यते ह स्म क्षीणपुण्य इव ग्रहः ॥ २४ ॥

ततः शार्ङ्गं धनुःश्रेष्ठं करात् प्रपतितं मम।  
मोहापन्नश्च कौन्तेय रथोपस्थ उपाविशम् ॥ २५ ॥

ततो हाहाकृतं सर्वं सैन्यं मे गतचेतनम्।  
मां दृष्ट्वा रथनीडस्थं गतासुमिव भारत ॥ २६ ॥

प्रसार्य बाहू पततः प्रसार्य चरणावपि।  
रूपं पितुर्मे विबभौ शकुनेः पततो यथा ॥ २७ ॥

तं पतन्तं महाबाहो शूलपट्टिशपाणयः।  
अभिघ्नन्तो भृशं वीर मम चेतो ह्यकम्पयन् ॥ २८ ॥

ततो मुहूर्तात् प्रतिलभ्य संज्ञा-  
महं तदा वीर महाविमर्दे।  
न तत्र सौभं न रिपुं च शाल्वं  
पश्यामि वृद्धं पितरं न चापि ॥ २९ ॥

ततो ममासीन्मनसि मायेयमिति निश्चितम्।  
प्रबुद्धोऽस्मि ततो भूयः शतशोऽवाकिरं शरान् ॥ ३० ॥