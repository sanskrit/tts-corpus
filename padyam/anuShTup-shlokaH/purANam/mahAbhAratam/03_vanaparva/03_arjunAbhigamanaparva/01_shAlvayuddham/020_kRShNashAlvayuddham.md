+++
title_full = "020 श्रीकृष्ण और शाल्वका भीषण युद्ध"
title = "०२० कृष्णशाल्वयुद्धम्"

+++


आनर्तनगरं मुक्तं ततोऽहमगमं तदा।  
महाक्रतौ राजसूये निवृत्ते नृपते तव ॥ १ ॥

अपश्यं द्वारकां चाहं महाराज हतत्विषम्।  
निःस्वाध्यायवषट्‌कारां निर्भूषणवरस्त्रियम् ॥ २ ॥

अनभिज्ञेयरूपाणि द्वारकोपवनानि च ।  
दृष्ट्वा शङ्कोपपन्नोऽहमपृच्छं हृदिकात्मजम् ॥ ३ ॥

अस्वस्थनरनारीकमिदं वृष्णिकुलं भृशम् ।  
किमिदं नरशार्दूल श्रोतुमिच्छामि तत्त्वतः ॥ ४ ॥

एवमुक्तः स तु मया विस्तरेणेदमब्रवीत्।  
रोधं मोक्षं च शाल्वेन हार्दिक्यो राजसत्तम ॥ ५ ॥

ततोऽहं भरतश्रेष्ठ श्रुत्वा सर्वमशेषतः।  
विनाशे शाल्वराजस्य तदैवाकरवं मतिम् ॥ ६ ॥

ततोऽहं भरतश्रेष्ठ समाश्वास्य पुरे जनम्।  
राजानमाहुकं चैव तथैवानकदुन्दुभिम् ॥ ७ ॥  
सर्वान् वृष्णिप्रवीरांश्च हर्षयन्नब्रुवं तदा।  
अप्रमादः सदा कार्यो नगरे यादवर्षभाः ॥ ८ ॥

शाल्वराजविनाशाय प्रयातं मां निबोधत।  
नाहत्वा तं निवर्तिष्ये पुरीं द्वारवतीं प्रति ॥ ९ ॥

सशाल्वं सौभनगरं हत्वा द्रष्टास्मि वः पुनः।  
त्रिःसामा हन्यतामेषा दुन्दुभिः शत्रुभीषणा ॥ १० ॥

ते मयाऽऽश्वासिता वीरा यथावद् भरतर्षभ।  
सर्वे मामब्रुवन् हृष्टाः प्रयाहि जहि शात्रवान् ॥ ११ ॥

तैः प्रहृष्टात्मभिर्वीरैराशीर्भिरभिनन्दितः ।  
वाचयित्वा द्विजश्रेष्ठान् प्रणम्य शिरसाभवम् ॥ १२ ॥  
शैब्यसुग्रीवयुक्तेन रथेनानादयन् दिशः ।  
प्रध्माय शङ्खप्रवरं पाञ्चजन्यमहं नृप ॥ १३ ॥  
प्रयातोऽस्मि नरव्याघ्र बलेन महता वृतः।  
क्लृप्तेन चतुरङ्गेण यत्तेन जितकाशिना ॥ १४ ॥

समतीत्य बहुन् देशान् गिरींश्च बहुपादपान्।  
सरांसि सरितश्चैव मार्तिकावतमासदम् ॥ १५ ॥

तत्राश्रौषं नरव्याघ्र शाल्वं सागरमन्तिकात्।  
प्रयान्तं सौभमास्थाय तमहं पृष्ठतोऽन्वयाम् ॥ १६ ॥

ततः सागरमासाद्य कुक्षौ तस्य महोर्मिणः।  
समुद्रनाभ्यां शाल्वोऽभूत् सौभमास्थाय शत्रुहन् ॥ १७ ॥

स समालोक्य दूरान्मां स्मयन्निव युधिष्ठिर।  
आह्वयामास दुष्टात्मा युद्धायैव मुहुर्मुहुः ॥ १८ ॥

तस्य शार्ङ्गविनिर्मुक्तैर्बहुभिर्मर्मभेदिभिः ।  
पुंर नासाद्यत शरैस्ततो मां रोष आविशत् ॥ १९ ॥

स चापि पापप्रकृतिर्दैतेयापसदो नृप।  
मय्यवर्षत दुर्धर्षः शरधाराः सहस्रशः ॥ २० ॥

सैनिकान् मम सूतं च हयांश्च समवाकिरत्।  
अचिन्तयन्तस्तु शरान् वयं युध्याम भारत ॥ २१ ॥

ततः शतसहस्राणि शराणां नतपर्वणाम्।  
चिक्षिपुः समरे वीरा मयि शाल्वपदानुगाः ॥ २२ ॥

ते हयांश्च रथं चैव तदा दारुकमेव च।  
छादयामासुरसुरास्तैर्बाणैर्मर्मभेदिभिः ॥ २३ ॥

न हया न रथो वीर न यन्ता मम दारुकः।  
अदृश्यन्त शरैश्छन्नास्तथाहं सैनिकाश्च मे ॥ २४ ॥

ततोऽहमपि कौन्तेय शराणामयुतान् बहून्।  
आमन्त्रितानां धनुषा दिव्येन विधिनाक्षिपम् ॥ २५ ॥

न तत्र विषयस्त्वासीन्मम सैन्यस्य भारत।  
खे विषक्तं हि तत् सौभं क्रोशमात्र इवाभवत् ॥ २६ ॥

ततस्ते प्रेक्षकाः सर्वे रङ्गवाद इव स्थिताः।  
हर्षयामासुरुच्चैर्मां सिंहनादतलस्वनैः ॥ २७ ॥

मत्कराग्रविनिर्मुक्ता दानवानां शरास्तथा ।  
अङ्गेषु रुचिरापाङ्गा विविशुः शलभा इव ॥ २८ ॥

ततो हलहलाशब्दः सौभमध्ये व्यवर्धत।  
वध्यतां विशिखैस्तीक्ष्णैः पततां च महार्णवे ॥ २९ ॥

ते निकृत्तभुजस्कन्धाः कबन्धाकृतिदर्शनाः ।  
नदन्तो भैरवान् नादान् निपतन्ति स्म दानवाः ॥ ३० ॥

पतितास्तेऽपि भक्ष्यन्ते समुद्राम्भोनिवासिभिः ।  
ततो गोक्षीरकुन्देन्दुमृणालरजतप्रभम् ॥ ३१ ॥  
जलजं पाञ्चजन्यं वै प्राणेनाहमपूरयम्।  
तान् दृष्ट्वा पतितांस्तत्र शाल्वः सौभपतिस्ततः ॥ ३२ ॥  
मायायुद्धेन महता योधयामास मां युधि।  
ततो गदा हलाः प्रासाः शूलशक्तिपरश्वधाः ॥ ३३ ॥  
असयः शक्तिकुलिशपाशर्ष्टिकनपाः शराः ।  
पट्टिशाश्च भुशुण्ड्यश्च प्रपतन्त्यनिशं मयि ॥ ३४ ॥

तामहं माययैवाशु प्रतिगृह्य व्यनाशयम्।  
तस्यां हतायां मायायां गिरिशृङ्गैरयोधयत् ॥ ३५ ॥

ततोऽभवत् तम इव प्रकाश इव चाभवत्।  
दुर्दिनं सुदिनं चैव शीतमुष्णं च भारत ॥ ३६ ॥  
अङ्गारपांशुवर्षं च शस्त्रवर्षं च भारत।  
एवं मायां प्रकुर्वाणो योधयामास मां रिपुः ॥ ३७ ॥

विज्ञाय तदहं सर्वं माययैव व्यनाशयम्।  
यथाकालं तु युद्धेन व्यधमं सर्वतः शरैः ॥ ३८ ॥

ततो व्योम महाराज शतसूर्यमिवाभवत्।  
शतचन्द्रं च कौन्तेय सहस्रायुततारकम् ॥ ३९ ॥

ततो नाज्ञायत तदा दिवारात्रं तथा दिशः।  
ततोऽहं मोहमापन्नः प्रज्ञास्त्रं समयोजयम् ॥ ४० ॥

ततस्तदस्त्रं कौन्तेय धूतं तूलमिवानिलैः।  
तथा तदभवद् युद्धं तुमुलं लोमहर्षणम्।  
लब्धालोकस्तु राजेन्द्र पुनः शत्रुमयोधयम् ॥ ४१ ॥