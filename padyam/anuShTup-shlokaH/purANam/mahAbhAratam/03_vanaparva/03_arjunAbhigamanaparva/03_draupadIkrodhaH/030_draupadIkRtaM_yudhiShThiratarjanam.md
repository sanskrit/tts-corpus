+++
title_full = "030 दुःखसे मोहित द्रौपदीका युधिष्ठिरकी बुद्धि, धर्म एवं ईश्वरके न्यायपर आक्षेप"
title = "०३० द्रौपदीकृतं युधिष्ठिरतर्जनम्"

+++


नमो थात्रे विधात्रे च यौ मोहं चक्रतुस्तव।  
पितृपैतामहे वृत्ते वोढव्ये तेऽन्यथा मतिः ॥ १ ॥

कर्मभिश्चिन्तितो लोको गत्यां गत्यां पृथग्विधः।  
तस्मात् कर्माणि नित्यानि लोभान्मोक्षं यियासति ॥ २ ॥  
नेह धर्मानृशंस्याभ्यां न क्षान्त्या नार्जवेन च।  
पुरुषः श्रियमाप्नोति न घृणित्वेन कर्हिचित् ॥ ३ ॥

त्वां च व्यसनमभ्यागादिदं भारत दुःसहम्।  
यत् त्वं नार्हसि नापीमे भ्रातरस्ते महौजसः ॥ ४ ॥

न हि तेऽध्यगमञ्जातु तदानीं नाद्य भारत।  
धर्मात् प्रियतरं किंचिदपि चेज्जीवितादिह ॥ ५ ॥

धर्मार्थमेव ते राज्यं धर्मार्थं जीवितं च ते।  
ब्राह्मणा गुरवश्चैव जानन्त्यापि च देवताः ॥ ६ ॥

भीमसेनार्जुनौ चोभौ माद्रेयौ च मया सह।  
त्यजेस्त्वमिति मे बुद्धिर्न तु धर्मं परित्यजेः ॥ ७ ॥

राजानं धर्मगोप्तारं धर्मो रक्षति रक्षितः।  
इति मे श्रुतमार्याणां त्वां तु मन्ये न रक्षति॥८॥

अनन्या हि नरव्याघ्र नित्यदा धर्ममेव ते।  
बुद्धिः सततमन्वेति च्छायेव पुरुषं निजा ॥ ९ ॥

नावमंस्था हि सदृशान् नावराञ्छ्रेयसः कुतः।  
अवाप्य पृथिवीं कृत्स्नां न ते शृङ्गमवर्धत ॥ १० ॥

स्वाहाकारैः स्वधाभिश्च पूजाभिरपि च द्विजान्।  
दैवतानि पितॄंश्चैव सततं पार्थ सेवसे ॥ ११ ॥

ब्राह्मणाः सर्वकामैस्ते सततं पार्थ तर्पिताः।  
यतयो मोक्षिणश्चैव गृहस्थाश्चैव भारत ॥ १२ ॥  
भुञ्जते रुक्मपात्रीभिर्यत्राहं परिचारिका ।  
आरण्यकेभ्यो लौहानि भाजनानि प्रयच्छसि।  
नादेयं ब्राह्मणेभ्यस्ते गृहे किंचन विद्यते ॥ १३ ॥

यदिदं वैश्वदेवं ते शान्तये क्रियते गृहे।  
तद् दत्त्वातिथिभूतेभ्यो राजञ्छिष्टेन जीवसि ॥ १४ ॥

इष्टयः पशुबन्धाश्च काम्यनैमित्तिकाश्च ये।  
वर्तन्ते पाकयज्ञाश्च यज्ञकर्म च नित्यदा ॥ १५ ॥

अस्मिन्नपि महारण्ये विजने दस्युसेविते।  
राष्ट्रादपेत्य वसतो धर्मस्ते नावसीदति ॥ १६ ॥

अश्वमेधो राजसूयः पुण्डरीकोऽथ गोसवः।  
एतैरपि महायज्ञैरिष्टं ते भूरिदक्षिणैः ॥ १७ ॥

राजन् परीतया बुद्ध्या विषमेऽक्षपराजये।  
राज्यं वसून्यायुधानि भ्रातॄन् मां चासि निर्जितः ॥ १८ ॥

ऋजोर्मृदोर्वदान्यस्य ह्रीमतः सत्यवादिनः ।  
कथमक्षव्यसनजा बुद्धिरापतिता तव ॥ १९ ॥

अतीव मोहमायाति मनश्च परिभूयते।  
निशाम्य ते दुःखमिदमिमां चापदमीदृशीम् ॥ २० ॥

अत्राप्युदाहरन्तीममितिहासं पुरातनम् ।  
ईश्वरस्य वशे लोकास्तिष्ठन्ते नात्मनो यथा ॥ २१ ॥

धातैव खलु भूतानां सुखदुःखे प्रियाप्रिये।  
दधाति सर्वमीशानः पुरस्ताच्छुक्रमुच्चरन् ॥ २२ ॥

यथा दारुमयी योषा नरवीर समाहिता।  
ईरयत्यङ्गमङ्गानि तथा राजन्निमाः प्रजाः ॥ २३ ॥

आकाश इव भूतानि व्याप्य सर्वाणि भारत।  
ईश्वरो विदधातीह कल्याणं यच्च पापकम् ॥ २४ ॥

शकुनिस्तन्तुबद्धो वा नियतोऽयमनीश्वरः ।  
ईश्वरस्य वशे तिष्ठेन्नान्येषां नात्मनः प्रभुः ॥ २५ ॥

मणिः सूत्र इव प्रोतो नस्योत इव गोवृषः।  
स्रोतसो मध्यमापन्नः कूलाद् वृक्ष इव च्युतः ॥ २६ ॥  
धातुरादेशमन्वेति तन्मयो हि तदर्पणः।  
नात्माधीनो मनुष्योऽयं कालं भजति कंचन ॥ २७ ॥

अज्ञो जन्तुरनीशोऽयमात्मनः सुखदुःखयोः ।  
ईश्वरप्रेरितो गच्छेत् स्वर्गं नरकमेव च ॥ २८ ॥

यथा वायोस्तृणाग्राणि वशं यान्ति बलीयसः।  
धातुरेवं वशं यान्ति सर्वभूतानि भारत ॥ २९ ॥

आर्ये कर्मणि युञ्जानः पापे वा पुनरीश्वरः।  
व्याप्य भूतानि चरते न चायमिति लक्ष्यते ॥ ३० ॥

हेतुमात्रमिदं धातुः शरीरं क्षेत्रसंज्ञितम्।  
येन कारयते कर्म शुभाशुभफलं विभुः ॥ ३१ ॥

पश्य मायाप्रभावोऽयमीश्वरेण यथा कृतः।  
यो हन्ति भूतैर्भूतानि मोहयित्वाऽऽत्ममायया ॥ ३२ ॥

अन्यथा परिदृष्टानि मुनिभिस्तत्त्वदर्शिभिः ।  
अन्यथा परिवर्तन्ते वेगा इव नभस्वतः ॥ ३३ ॥

अन्यथैव हि मन्यन्ते पुरुषास्तानि तानि च।  
अन्यथैव प्रभुस्तानि करोति विकरोति च ॥ ३४ ॥

यथा काष्ठेन वा काष्ठमश्मानं चाश्मना पुनः।  
अयसा चाप्ययश्छिन्द्यान्निर्विचेष्टमचेतनम् ॥ ३५ ॥  
एवं स भगवान् देवः स्वयम्भूः प्रपितामहः।  
हिनस्ति भूतैर्भूतानि च्छद्म कृत्वा युधिष्ठिर ॥ ३६ ॥

सम्प्रयोज्य वियोज्यायं कामकारकरः प्रभुः।  
क्रीडते भगवान् भूतैर्बालः क्रीडनकैरिव ॥ ३७ ॥

न मातृपितृवद् राजन् धाता भूतेषु वर्तते।  
रोषादिव प्रवृत्तोऽयं यथायमितरो जनः ॥ ३८ ॥

आर्याञ्छीलवतो दृष्ट्वा ह्रीमतो वृत्तिकर्शितान्।  
अनार्यान् सुखिनश्चैव विह्वलामीव चिन्तया ॥ ३९ ॥

तवेमामापदं दृष्ट्वा समृद्धिं च सुयोधने।  
धातारं गर्हये पार्थ विषमं योऽनुपश्यति ॥ ४० ॥

आर्यशास्त्रातिगे क्रूरे लुब्धे धर्मापचायिनि।  
धार्तराष्ट्रे श्रियं दत्त्वा धाता किं फलमश्नुते ॥ ४१ ॥

कर्म चेत् कृतमन्वेति कर्तारं नान्यमृच्छति।  
कर्मणा तेन पापेन लिप्यते नूनमीश्वरः ॥ ४२ ॥

अथ कर्म कृतं पापं न चेत् कर्तारमृच्छति।  
कारणं बलमेवेह जनाञ्छोचामि दुर्बलान् ॥ ४३ ॥