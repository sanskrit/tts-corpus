+++
title_full = "032 द्रौपदीका पुरुषार्थको प्रधान मानकर पुरुषार्थ करनेके लिये जोर देना"
title = "०३२ द्रौपदीकृतपुरुषार्थप्राधान्यवचनम्"

+++


नावमन्ये न गर्हे च धर्मं पार्थ कथंचन।  
ईश्वरं कुत एवाहमवमंस्ये प्रजापतिम् ॥ १ ॥

आर्ताहं प्रलपामीदमिति मां विद्धि भारत।  
भूयश्च विलपिष्यामि सुमनास्त्वं निबोध मे ॥ २ ॥

कर्म खल्विह कर्तव्यं जानतामित्रकर्शन।  
अकर्माणो हि जीवन्ति स्थावरा नेतरे जनाः ॥ ३ ॥

यावद्‌गोस्तनपानाच्च यावच्छायोपसेवनात् ।  
जन्तवः कर्मणा वृत्तिमाप्नुवन्ति युधिष्ठिर ॥ ४ ॥

जङ्गमेषु विशेषेण मनुष्या भरतर्षभ।  
इच्छन्ति कर्मणा वृत्तिमवाप्तुं प्रेत्य चेह च ॥ ५ ॥

उत्थानमभिजानन्ति सर्वभूतानि भारत ।  
प्रत्यक्षं फलमश्नन्ति कर्मणां लोकसाक्षिकम् ॥ ६ ॥

सर्वे हि स्वं समुत्थानमुपजीवन्ति जन्तवः।  
अपि धाता विधाता च यथायमुदके बकः ॥ ७ ॥

अकर्मणां वै भूतानां वृत्तिः स्यान्न हि काचन।  
तदेवाभिप्रपद्येत न विहन्यात् कदाचन ॥ ८ ॥

स्वकर्म कुरु मा ग्लासीः कर्मणा भव दंशितः।  
कृतं हि योऽभिजानाति सहस्रे सोऽस्ति नास्ति च ॥ ९ ॥

तस्य चापि भवेत् कार्यं विवृद्धौ रक्षणे तथा।  
भक्ष्यमाणो ह्यनादानात् क्षीयेत हिमवानपि ॥ १० ॥

उत्सीदेरन् प्रजाः सर्वा न कुर्युः कर्म चेद् भुवि।  
तथा ह्येता न वर्धेरन् कर्म चेदफलं भवेत् ॥ ११ ॥

अपि चाप्यफलं कर्म पश्यामः कुर्वतो जनान्।  
नान्यथा ह्यपि गच्छन्ति वृत्तिं लोकाः कथंचन ॥ १२ ॥

यश्च दिष्टपरो लोके यश्चापि हठवादिकः।  
उभावपि शठावेतौ कर्मबुद्धिः प्रशस्यते ॥ १३ ॥

यो हि दिष्टमुपासीनो निर्विचेष्टःसुखं शयेत्।  
अवसीदेत् स दुर्बुद्धिरामो घट इवोदके ॥ १४ ॥

तथैव हठदुर्बुद्धिः शक्तः कर्मण्यकर्मकृत्।  
आसीत न चिरं जीवेदनाथ इव दुर्बलः ॥ १५ ॥

अकस्मादिह यः कश्चिदर्थं प्राप्नोति पूरुषः।  
तं हठेनेति मन्यन्ते स हि यत्नो न कस्यचित्॥१६॥

यच्चापि किंचित् पुरुषो दिष्टं नाम भजत्युत।  
दैवेन विधिना पार्थ तद् दैवमिति निश्चितम् ॥ १७ ॥

यत् स्वयं कर्मणा किंचित् फलमाप्नोति पूरुषः।  
प्रत्यक्षमेतल्लोकेषु तत् पौरुषमिति श्रुतम् ॥ १८ ॥

स्वभावतः प्रवृत्तो यः प्राप्नोत्यर्थं न कारणात्।  
तत् स्वभावात्मकं विद्धि फलं पुरुषसत्तम ॥ १९ ॥

एवं हठाच्च दैवाच्च स्वभावात् कर्मणस्तथा।  
यानि प्राप्नोति पुरुषस्तत् फलं पूर्वकर्मणाम् ॥ २० ॥

धातापि हि स्वकर्मैव तैस्तैर्हेतुभिरीश्वरः।  
विदधाति विभज्येह फलं पूर्वकृतं नृणाम् ॥ २१ ॥

यद्ध्ययं पुरुषः किंचित् कुरुते वै शुभाशुभम्।  
तद् धातृविहितं विद्धि पूर्वकर्मफलोदयम् ॥ २२ ॥

कारणं तस्य देहोऽयं धातुः कर्मणि वर्तते।  
स यथा प्रेरयत्येनं तथायं कुरुतेऽवशः ॥ २३ ॥

तेषु तेषु हि कृत्येषु विनियोक्ता महेश्वरः।  
सर्वभूतानि कौन्तेय कारयत्यवशान्यपि ॥ २४ ॥

मनसार्थान् विनिश्चित्य पश्चात् प्राप्नोति कर्मणा।  
बुद्धिपूर्वं स्वयं वीर पुरुषस्तत्र कारणम् ॥ २५ ॥

संख्यातुं नैव शक्यानि कर्माणि पुरुषर्षभ।  
अगारनगराणां हि सिद्धिः पुरुषहैतुकी ॥ २६ ॥  
तिले तैलं गवि क्षीरं काष्ठे पावकमन्ततः।  
धिया धीरो विजानीयादुपायं चास्य सिद्धये ॥ २७ ॥

ततः प्रवर्तते पश्चात् कारणैस्तस्य सिद्धये।  
तां सिद्धिमुपजीवन्ति कर्मजामिह जन्तवः ॥ २८ ॥

कुशलेन कृतं कर्म कर्त्रा साधु स्वनुष्ठितम्।  
इदं त्वकुशलेनेति विशेषादुपलभ्यते ॥ २९ ॥

इष्टापूर्तफलं न स्यान्न शिष्यो न गुरुर्भवेत्।  
पुरुषः कर्मसाध्येषु स्याच्चेदयमकारणम् ॥ ३० ॥

कर्तृत्वादेव पुरुषः कर्मसिद्धौ प्रशस्यते।  
असिद्धौ निन्द्यते चापि कर्मनाशात् कथं त्विह ॥ ३१ ॥

सर्वमेव हठेनैके दैवेनैके वदन्त्युत।  
पुंसः प्रयत्नजं केचित्त्रैधमेतन्निरुच्यते ॥ ३२ ॥

न चैवैतावता कार्यं मन्यन्त इति चापरे।  
अस्ति सर्वमदृश्यं तु दिष्टं चैव तथा हठः ॥ ३३ ॥

दृश्यते हि हठाच्चैव दिष्टाच्चार्थस्य संततिः।  
किंचिद् दैवाद्धठात् किंचित् किंचिदेव स्वभावतः ॥ ३४ ॥  
पुरुषः फलमाप्नोति चतुर्थं नात्र कारणम्।  
कुशलाः प्रतिजानन्ति ये वै तत्त्वविदो जनाः ॥ ३५ ॥

तथैव धाता भूतानामिष्टानिष्टफलप्रदः ।  
यदि न स्यान्न भूतानां कृपणो नाम कश्चन ॥ ३६ ॥

यं यमर्थमभिप्रेप्सुः कुरुते कर्म पूरुषः।  
तत्तत्‌ सफलमेव स्याद् यदि न स्यात्‌ पुरा कृतम्॥३७॥

त्रिद्वारामर्थसिद्धिं तु नानुपश्यन्ति ये नराः।  
तथैवानर्थसिद्धिं च यथा लोकास्तथैव ते ॥ ३८ ॥

कर्तव्यमेव कर्मेति मनोरेष विनिश्चयः।  
एकान्तेन ह्यनीहोऽयं पराभवति पूरुषः ॥ ३९ ॥

कुर्वतो हि भवत्येव प्रायेणेह युधिष्ठिर।  
एकान्तफलसिद्धिं तु न विन्दत्यलसः क्वचित् ॥ ४० ॥

असम्भवे त्वस्य हेतुः प्रायश्चित्तं तु लक्षयेत्।  
कृते कर्मणि राजेन्द्र तथानृण्यमवाप्नुते ॥ ४१ ॥

अलक्ष्मीराविशत्येनं शयानमलसं नरम् ।  
निःसंशयं फलं लब्ध्वा दक्षो भूतिमुपाश्नुते ॥ ४२ ॥

अनर्थाः संशयावस्थाः सिद्ध्‌यन्ते मुक्तसंशयाः।  
धीरा नराः कर्मरता ननु निःसंशयाः क्वचित् ॥ ४३ ॥

एकान्तेन ह्यनर्थोऽयं वर्ततेऽस्मासु साम्प्रतम्।  
स तु निःसंशयं न स्यात् त्वयि कर्मण्यवस्थिते ॥ ४४ ॥

अथवा सिद्धिरेव स्यादभिमानं तदेव ते।  
वृकोदरस्य बीभत्सोर्भ्रात्रोश्च यमयोरपि ॥ ४५ ॥

अन्येषां कर्म सफलमस्माकमपि वा पुनः।  
विप्रकर्षेण बुध्येत कृतकर्मा यथाफलम् ॥ ४६ ॥

पृथिवीं लाङ्गलेनेह भित्त्वा बीजं वपत्युत।  
आस्तेऽथ कर्षकस्तूष्णीं पर्जन्यस्तत्र कारणम् ॥ ४७ ॥  
वृष्टिश्चेन्नानुगृह्णीयादनेनास्तत्र कर्षकः ।  
यदन्यः पुरुषः कुर्यात् तत् कृतं सफलं मया ॥ ४८ ॥  
तच्चेदं फलमस्माकमपराधो न मे क्वचित्।  
इति धीरोऽन्ववेक्ष्यैव नात्मानं तत्र गर्हयेत् ॥ ४९ ॥

कुर्वतो नार्थसिद्धिर्मे भवतीति ह भारत।  
निर्वेदो नात्र कर्तव्यो द्वावन्यौ ह्यत्र कारणम् ॥ ५० ॥

सिद्धिर्वाप्यथवासिद्धिरप्रवृत्तिरतोऽन्यथा ।  
बहूनां समवाये हि भावानां कर्म सिद्ध्यति ॥ ५१ ॥

गुणाभावे फलं न्यूनं भवत्यफलमेव च।  
अनारम्भे हि न फलं न गुणो दृश्यते क्वचित्॥५२॥

देशकालावुपायांश्च मङ्गलं स्वस्तिवृद्धये ।  
युनक्ति मेधया धीरो यथाशक्ति यथाबलम् ॥ ५३ ॥

अप्रमत्तेन तत् कार्यमुपदेष्टा पराक्रमः।  
भूयिष्ठं कर्मयोगेषु दृष्ट एव पराक्रमः ॥ ५४ ॥

यत्र धीमानवेक्षेत श्रेयांसं बहुभिर्गुणैः।  
साम्नैवार्थं ततो लिप्सेत् कर्म चास्मै प्रयोजयेत् ॥ ५५ ॥

व्यसनं वास्य काङ्क्षेत विवासं वा युधिष्ठिर।  
अपि सिन्धोर्गिरेर्वापि किं पुनर्मर्त्यधर्मिणः ॥ ५६ ॥

उत्थानयुक्तः सततं परेषामन्तरैषणे ।  
आनृण्यमाप्नोति नरः परस्यात्मन एव च ॥ ५७ ॥

न त्वेवात्मावमन्तव्यः पुरुषेण कदाचन।  
न ह्यात्मपरिभूतस्य भूतिर्भवति शोभना ॥ ५८ ॥

एवं संस्थितिका सिद्धिरियं लोकस्य भारत।  
तत्र सिद्धिर्गतिः प्रोक्ता कालावस्थाविभागतः ॥ ५९ ॥

ब्राह्मणं मे पिता पूर्वं वासयामास पण्डितम्।  
सोऽपि सर्वामिमां प्राह पित्रे मे भरतर्षभ ॥ ६० ॥  
नीतिं बृहस्पतिप्रोक्तां भ्रातॄन् मेऽग्राहयत् पुरा।  
तेषां सकाशादश्रौषमहमेतां तदा गृहे ॥ ६१ ॥

स मां राजन् कर्मवतीमागतामाह सान्त्वयन्।  
शुश्रूषमाणामासीनां पितुरङ्के युधिष्ठिर ॥ ६२ ॥