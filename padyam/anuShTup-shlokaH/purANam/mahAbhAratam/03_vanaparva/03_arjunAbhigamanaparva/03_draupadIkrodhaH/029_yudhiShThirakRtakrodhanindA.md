+++
title_full = "029 युधिष्ठिरके द्वारा क्रोधकी निन्दा और क्षमा-भावकी विशेष प्रशंसा"
title = "०२९ युधिष्ठिरकृतक्रोधनिन्दा"

+++


क्रोधो हन्ता मनुष्याणां क्रोधो भावयिता पुनः।  
इति विद्धि महाप्राज्ञे क्रोधमूलौ भवाभवौ ॥ १ ॥

यो हि संहरते क्रोधं भवस्तस्य सुशोभने।  
यः पुनः पुरुषः क्रोधं नित्यं न सहते शुभे।  
तस्याभावाय भवति क्रोधः परमदारुणः ॥ २ ॥

क्रोधमूलो विनाशो हि प्रजानामिह दृश्यते।  
तत् कथं मादृशः क्रोधमुत्सृजेल्लोकनाशनम् ॥ ३ ॥

क्रुद्धः पापं नरः कुर्यात् क्रुद्धो हन्याद् गुरूनपि।  
क्रुद्धः परुषया वाचा श्रेयसोऽप्यवमन्यते ॥ ४ ॥

वाच्यावाच्ये हि कुपितो न प्रजानाति कर्हिचित्।  
नाकार्यमस्ति क्रुद्धस्य नावाच्यं विद्यते तथा ॥ ५ ॥

हिंस्यात् क्रोधादवध्यांस्तु वध्यान् सम्पूजयीत च।  
आत्मानमपि च क्रुद्धः प्रेषयेद् यमसादनम् ॥ ६ ॥

एतान् दोषान् प्रपश्यद्भिर्जितः क्रोधो मनीषिभिः।  
इच्छद्भिः परमं श्रेय इह चामुत्र चोत्तमम् ॥ ७ ॥

तं क्रोधं वर्जितं धीरैः कथमस्मद्विधश्चरेत्।  
एतद् द्रौपदि संधाय न मे मन्युः प्रवर्धते ॥ ८ ॥

आत्मानं च परांश्चैव त्रायते महतो भयात्।  
क्रुध्यन्तमप्रतिक्रुध्यन् द्वयोरेष चिकित्सकः ॥ ९ ॥

मूढो यदि क्लिश्यमानः क्रुध्यतेऽशक्तिमान् नरः।  
बलीयसां मनुष्याणां त्यजत्यात्मानमात्मना ॥ १० ॥

तस्यात्मानं संत्यजतो लोका नश्यन्त्यनात्मनः।  
तस्माद् द्रौपद्यशक्तस्य मन्योर्नियमनं स्मृतम् ॥ ११ ॥

विद्वांस्तथैव यः शक्तः क्लिश्यमानो न कुप्यति।  
अनाशयित्वा क्लेष्टारं परलोके च नन्दति ॥ १२ ॥

तस्माद् बलवता चैव दुर्बलेन च नित्यदा।  
क्षन्तव्यं पुरुषेणाहुरापत्स्वपि विजानता ॥ १३ ॥

मन्योर्हि विजयं कृष्णे प्रशंसन्तीह साधवः।  
क्षमावतो जयो नित्यं साधोरिह सतां मतम् ॥ १४ ॥

सत्यं चानृततः श्रेयो नृशंस्याच्चानृशंसता।  
तमेवं बहुदोषं तु क्रोधं साधुविवर्जितम् ॥ १५ ॥  
मादृशः प्रसृजेत् कस्मात् सुयोधनवधादपि।

तेजस्वीति यमाहुर्वै पण्डिता दीर्घदर्शिनः ॥ १६ ॥  
न क्रोधोऽभ्यन्तरस्तस्य भवतीति विनिश्चितम्।

यस्तु क्रोधं समुत्पन्नं प्रज्ञया प्रतिबाधते ॥ १७ ॥  
तेजस्विनं तं विद्वांसो मन्यन्ते तत्त्वदर्शिनः।

क्रुद्धो हि कार्यं सुश्रोणि न यथावत् प्रपश्यति।  
नाकार्यं न च मर्यादां नरः क्रुद्धोऽनुपश्यति ॥ १८ ॥

हन्त्यवध्यानपि क्रुद्धो गुरून् क्रुद्धस्तुदत्यपि।  
तस्मात् तेजसि कर्तव्यः क्रोधो दूरे प्रतिष्ठितः ॥ १९ ॥

दाक्ष्यं ह्यमर्षः शौर्यं च शीघ्रत्वमिति तेजसः।  
गुणा! क्रोधाभिभूतेन न शक्याः प्राप्तुमञ्जसा ॥ २० ॥

क्रोधं त्यक्त्वा तु पुरुषः सम्यक् तेजोऽभिपद्यते।  
कालयुक्तं महाप्राज्ञे क्रुद्धैस्तेजः सुदुःसहम् ॥ २१ ॥

क्रोधस्त्वपण्डितैः शश्वत् तेज इत्यभिनिश्चितम्।  
रजस्तु लोकनाशाय विहितं मानुषं प्रति ॥ २२ ॥

तस्माच्छश्वत् त्यजेत् क्रोधं पुरुषः सम्यगाचरन्।  
श्रेयान् स्वधर्मानपगो न क्रुद्ध इति निश्चितम् ॥ २३ ॥

यदि सर्वमबुद्धीनामतिक्रान्तमचेतसाम् ।  
अतिक्रमो मद्विधस्य कथंस्वित् स्यादनिन्दिते ॥ २४ ॥

यदि न स्युर्मानुषेषु क्षमिणः पृथिवीसमाः।  
न स्यात् संधिर्मनुष्याणां क्रोधमूलो हि विग्रहः ॥ २५ ॥

अभिषक्तो ह्यभिषजेदाहन्याद् गुरुणा हतः।  
एवं विनाशो भूतानामधर्मः प्रथितो भवेत् ॥ २६ ॥

आक्रुष्टः पुरुषः सर्वं प्रत्याक्रोशेदनन्तरम्।  
प्रतिहन्याद्धतश्चैव तथा हिंस्याच्च हिंसितः ॥ २७ ॥

हन्युर्हि पितरः पुत्रान् पुत्राश्चापि तथा पितॄन्।  
हन्युश्च पतयो भार्याः पतीन् भार्यास्तथैव च ॥ २८ ॥

एवं संकुपिते लोके शमः कृष्णे न विद्यते।  
प्रजानां संधिमूलं हि शमं विद्धि शुभानने ॥ २९ ॥

ताः क्षिपेरन् प्रजाः सर्वाः क्षिप्रं द्रौपदि तादृशे।  
तस्मान्मन्युर्विनाशाय प्रजानामभवाय च ॥ ३० ॥

यस्मात् तु लोके दृश्यन्ते क्षमिणः पृथिवीसमाः।  
तस्माज्जन्म च भूतानां भवश्च प्रतिपद्यते ॥ ३१ ॥

क्षन्तव्यं पुरुषेणेह सर्वापत्सु सुशोभने।  
क्षमावतो हि भूतानां जन्म चैव प्रकीर्तितम् ॥ ३२ ॥

आक्रुष्टस्ताडितः क्रुद्धः क्षमते यो बलीयसा।  
यश्च नित्यं जितक्रोधो विद्वानुत्तमपूरुषः ॥ ३३ ॥

प्रभाववानपि नरस्तस्य लोकाः सनातनाः।  
क्रोधनस्त्वल्पविज्ञानः प्रेत्य चेह च नश्यति ॥ ३४ ॥

अत्राप्युदाहरन्तीमा गाथा नित्यं क्षमावताम्।  
गीताः क्षमावता कृष्णे काश्यपेन महात्मना ॥ ३५ ॥

क्षमा धर्मः क्षमा यज्ञः क्षमा वेदाः क्षमाः श्रुतम्।  
य एतदेवं जानाति स सर्वं क्षन्तुमर्हति ॥ ३६ ॥

क्षमा ब्रह्म क्षमा सत्यं क्षमा भूतं च भावि च।  
क्षमा तपः क्षमा शौचं क्षमयेदं धृतं जगत् ॥ ३७ ॥

अति यज्ञविदां लोकान् क्षमिणः प्राप्नुवन्ति च।  
अति ब्रह्मविदां लोकानति चापि तपस्विनाम् ॥ ३८ ॥

अन्ये वै यजुषां लोकाः कर्मिणामपरे तथा।  
क्षमावतां ब्रह्मलोके लोकाः परमपूजिताः ॥ ३९ ॥

क्षमा तेजस्विनां तेजः क्षमा ब्रह्म तपस्विनाम्।  
क्षमा सत्यं सत्यवतां क्षमा यज्ञः क्षमा शमः ॥ ४० ॥

तां क्षमां तादृशीं कृष्णे कथमस्मद्विधस्त्यजेत्।  
यस्यां ब्रह्म च सत्यं च यज्ञा लोकाश्च धिष्ठिताः॥४१॥

क्षन्तव्यमेव सततं पुरुषेण विजानता।  
यदा हि क्षमते सर्वं ब्रह्म सम्पद्यते तदा ॥ ४२ ॥

क्षमावतामयं लोकः परश्चैव क्षमावताम्।  
इह सम्मानमृच्छन्ति परत्र च शुभां गतिम् ॥ ४३ ॥

येषां मन्युर्मनुष्याणां क्षमयाभिहतः सदा।  
तेषां परतरे लोकास्तस्मात् क्षान्तिः परा मता ॥ ४४ ॥

इति गीताः काश्यपेन गाथा नित्यं क्षमावताम्।  
श्रुत्वा गाथाः क्षमायास्त्वं तुष्य द्रौपदि मा क्रुधः ॥ ४५ ॥

पितामहः शान्तनवः शमं सम्पूजयिष्यति।  
कृष्णश्च देवकीपुत्रः शमं सम्पूजयिष्यति ॥ ४६ ॥

आचार्यो विदुरः क्षत्ता शममेव वदिष्यतः।  
कृपश्च संजयश्चैव शममेव वदिष्यतः ॥ ४७ ॥

सोमदत्तो युयुत्सुश्च द्रोणपुत्रस्तथैव च।  
पितामहश्च नो व्यासः शमं वदति नित्यशः ॥ ४८ ॥

एतैर्हि राजा नियतं चोद्यमानः शमं प्रति।  
राज्यं दातेति मे बुद्धिर्न चेल्लोभान्नशिष्यति ॥ ४९ ॥

कालोऽयं दारुणः प्राप्तो भरतानामभूतये।  
निश्चितं मे सदैवैतत् पुरस्तादपि भाविनि ॥ ५० ॥  
सुयोधनो नार्हतीति क्षमामेवं न विन्दति।  
अर्हस्तत्राहमित्येवं तस्मान्मां विन्दते क्षमा ॥ ५१ ॥

एतदात्मवतां वृत्तमेष धर्मः सनातनः।  
क्षमा चैवानृशंस्यं च तत् कर्तास्म्यहमञ्जसा ॥ ५२ ॥