+++
title_full = "027 द्रौपदीका युधिष्ठिरसे उनके शत्रुविषयक क्रोधको उभाड़नेके लिये संतापपूर्ण वचन"
title = "०२७ द्रौपदीप्रतीकारवचनम्"

+++


ततो वनगताः पार्थाः सायाह्ने सह कृष्णया।  
उपविष्टाः कथाश्चक्रुर्दुःखशोकपरायणाः ॥ १ ॥

प्रिया च दर्शनीया च पण्डिता च पतिव्रता।  
अथ कृष्णा धर्मराजमिदं वचनमब्रवीत् ॥ २ ॥

न नूनं तस्य पापस्य दुःखमस्मासु किंचन।  
विद्यते धार्तराष्ट्रस्य नृशंसस्य दुरात्मनः ॥ ३ ॥

यस्त्वां राजन् मया सार्धमजिनैः प्रतिवासितम्।  
वनं प्रस्थाप्य दुष्टात्मा नान्वतप्यत दुर्मतिः ॥ ४ ॥

आयसं हृदयं नूनं तस्य दुष्कृतकर्मणः।  
यस्त्वां धर्मपरं श्रेष्ठं रूक्षाण्यश्रावयत् तदा ॥ ५ ॥

सुखोचितमदुःखार्हं दुरात्मा ससुहृद्‌गणः ।  
ईदृशं दुःखमानीय मोदते पापपूरुषः ॥ ६ ॥

चतुर्णामेव पापानामस्रं न पतितं तदा।  
त्वयि भारत निष्क्रान्ते वनायाजिनवाससि ॥ ७ ॥

दुर्योधनस्य कर्णस्य शकुनेश्च दुरात्मनः।  
दुर्भ्रातुस्तस्य चोग्रस्य राजन् दुःशासनस्य च ॥ ८ ॥

इतरेषां तु सर्वेषां कुरूणां कुरुसत्तम।  
दुःखेनाभिपरीतानां नेत्रेभ्यः प्रापतज्जलम् ॥ ९ ॥

इदं च शयनं दृष्ट्वा यच्चासीत् ते पुरातनम्।  
शोचामि त्वां महाराज दुःखानर्हं सुखोचितम् ॥ १० ॥

दान्तं यच्च सभामध्य आसनं रत्नभूषितम्।  
दृष्ट्वा कुशवृषीं चेमां शोको मां प्रदहत्ययम् ॥ ११ ॥

यदपश्यं सभायां त्वां राजभिः परिवारितम्।  
तच्च राजन्नपश्यन्त्याः का शान्तिर्हृदयस्य मे ॥ १२ ॥

या त्वाहं चन्दनादिग्धमपश्यं सूर्यवर्चसम्।  
सा त्वां पङ्कमलादिग्धं दृष्ट्वा मुह्यामि भारत ॥ १३ ॥

या त्वाहं कौशिकैर्वस्त्रैः शुभ्रैराच्छादितं पुरा।  
दृष्टवत्यस्मि राजेन्द्र सा त्वां पश्यामि चीरिणम् ॥ १४ ॥

यच्च तद्रुक्मपात्रीभिर्ब्राह्मणेभ्यः सहस्रशः ।  
ह्रियते ते गृहादन्नं संस्कृतं सार्वकामिकम् ॥ १५ ॥

यतीनामगृहाणां ते तथैव गृहमेधिनाम्।  
दीयते भोजनं राजन्नतीवगुणवत् प्रभो ॥ १६ ॥

सत्कृतानि सहस्राणि सर्वकामैः पुरा गृहे।  
सर्वकामैः सुविहितैर्यदपूजयथा द्विजान् ॥ १७ ॥

तच्च राजन्नपश्यन्त्याः का शान्तिर्हृदयस्य मे।  
यत् ते भ्रातॄन् महाराज युवानो मृष्टकुण्डलाः ॥ १८ ॥  
अभोजयन्त मिष्टान्नैः सूदाः परमसंस्कृतैः।  
सर्वांस्तानद्य पश्यामि वने वन्येन जीविनः ॥ १९ ॥

अदुःखार्हान् मनुष्येन्द्र नोपशाम्यति मे मनः।  
भीमसेनमिमं चापि दुःखितं वनवासिनम् ॥ २० ॥  
ध्यायतः किं न मन्युस्ते प्राप्ते काले विवर्धते।  
भीमसेनं हि कर्माणि स्वयं कुर्वाणमच्युतम् ॥ २१ ॥  
सुखाईं दुःखितं दृष्ट्वा कस्मान्मन्युर्न वर्धते।

सत्कृतं विविधैर्यानैर्वस्त्रैरुच्चावचैस्तथा ॥ २२ ॥  
तं ते वनगतं दृष्ट्वा कस्मान्मन्युर्न वर्धते।

अयं कुरून् रणे सर्वान् हन्तुमुत्सहते प्रभुः ॥ २३ ॥  
त्वत्प्रतिज्ञां प्रतीक्षंस्तु सहतेऽयं वृकोदरः।

योऽर्जुनेनार्जुनस्तुल्यो द्विबाहुर्बहुबाहुना ॥ २४ ॥  
शरावमर्दे शीघ्रत्वात् कालान्तकयमोपमः ।  
यस्य शस्त्रप्रतापेन प्रणताः सर्वपार्थिवाः ॥ २५ ॥  
यज्ञे तव महाराज ब्राह्मणानुपतस्थिरे।  
तमिमं पुरुषव्याघ्रं पूजितं देवदानवैः ॥ २६ ॥  
ध्यायन्तमर्जुनं दृष्ट्वा कस्माद् राजन्‌ न कुप्यसि।

दृष्ट्वा वनगतं पार्थमदुःखार्हं सुखोचितम् ॥ २७ ॥  
न च ते वर्धते मन्युस्तेन मुह्यमि भारत।

यो देवांश्च मनुष्यांश्च सर्पांश्चैकरथोऽजयत् ॥ २८ ॥  
तं ते वनगतं दृष्ट्वा कस्मान्मन्युर्न वर्धते।

यो यानैरद्भुताकारैर्हयैर्नागैश्च संवृतः ॥ २९ ॥  
प्रसह्य वित्तान्यादत्त पार्थिवेभ्यः परंतप।  
क्षिपत्येकेन वेगेन पञ्चबाणशतानि यः ॥ ३० ॥  
तं ते वनगतं दृष्ट्वा कस्मान्मन्युर्न वर्धते।

श्यामं बृहन्तं तरुणं चर्मिणामुत्तमं रणे ॥ ३१ ॥  
नकुलं ते वने दृष्ट्वा कस्मान्मन्युर्न वर्धते।

दर्शनीयं च शूरं च माद्रीपुत्रं युधिष्ठिर ॥ ३२ ॥  
सहदेवं वने दृष्ट्वा कस्मात् क्षमसि पार्थिव।

नकुलं सहदेवं च दृष्ट्वा ते दुःखितावुभौ ॥ ३३ ॥  
अदुःखार्हौ मनुष्येन्द्र कस्मान्मन्युर्न वर्धते।

द्रुपदस्य कुले जातां स्नुषां पाण्डोर्महात्मनः ॥ ३४ ॥  
धृष्टद्युम्नस्य भगिनीं वीरपत्नीमनुव्रताम् ।  
मां वै वनगतां दृष्ट्वा कस्मात् क्षमसि पार्थिव ॥ ३५ ॥

नूनं च तव वै नास्ति मन्युर्भरतसत्तम।  
यत् ते भ्रातॄंश्च मां चैव दृष्ट्वा न व्यथते मनः॥३६॥

न निर्मन्युःक्षत्रियोऽस्ति लोके निर्वचनं स्मृतम्।  
तदद्य त्वयि पश्यामि क्षत्रिये विपरीतवत् ॥ ३७ ॥

यो न दर्शयते तेजः क्षत्रियः काल आगते।  
सर्वभूतानि तं पार्थ सदा परिभवन्त्युत ॥ ३८ ॥

तत् त्वया न क्षमा कार्या शत्रून् प्रति कथंचन।  
तेजसैव हि ते शक्या निहन्तुं नात्र संशयः ॥ ३९ ॥

तथैव यः क्षमाकाले क्षत्रियो नोपशाम्यति।  
अप्रियः सर्वभूतानां सोऽमुत्रेह च नश्यति ॥ ४० ॥