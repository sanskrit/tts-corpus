+++
title_full = "033 भीमसेनका पुरुषार्थकी प्रशंसा करना और युधिष्ठिरको उत्तेजित करते हुए क्षत्रिय-धर्मके अनुसार युद्ध छेड़नेका अनुरोध"
title = "०३३ भीमकृतपुरुषार्थप्रशंसा"

+++


याज्ञसेन्या वचः श्रुत्वा भीमसेनो ह्यमर्षणः।  
निःश्वसन्नुपसंगम्य क्रुद्धो राजानमब्रवीत् ॥ १ ॥

राज्यस्य पदवीं धर्म्यां व्रज सत्पुरुषोचिताम्।  
धर्मकामार्थहीनानां किं नो वस्तुं तपोवने ॥ २ ॥

नैव धर्मेण तद् राज्यं नार्जवेन न चौजसा।  
अक्षकूटमधिष्ठाय हृतं दुर्योधनेन वै ॥ ३ ॥

गोमायुनेव सिंहानां दुर्बलेन बलीयसाम्।  
आमिषं विघसाशेन तद्वद् राज्यं हि नो हृतम् ॥ ४ ॥

धर्मलेशप्रतिच्छन्नः प्रभवं धर्मकामयोः ।  
अर्थमुत्सृज्य किं राजन् दुःखेषु परितप्यसे ॥ ५ ॥

भवतोऽनवधानेन राज्यं नः पश्यतां हृतम्।  
अहार्यमपि शक्रेण गुप्तं गाण्डीवधन्वना ॥ ६ ॥

कुणीनामिव बिल्वानि पङ्‌गूनामिव धेनवः।  
हृतमैश्वर्यमस्माकं जीवतां भवतः कृते ॥ ७ ॥

भवतः प्रियमित्येवं महद् व्यसनमीदृशम्।  
धर्मकामे प्रतीतस्य प्रतिपन्नाः स्म भारत ॥ ८ ॥

कर्शयामः स्वमित्राणि नन्दयामश्च शात्रवान्।  
आत्मानं भवतां शास्त्रैर्नियम्य भरतर्षभ ॥ ९ ॥

यद् वयं न तदैवैतान् धार्तराष्ट्रान् निहन्महि।  
भवतः शास्त्रमादाय तन्नस्तपति दुष्कृतम् ॥ १० ॥

अथैनामन्ववेक्षस्व मृगचर्यामिवात्मनः ।  
दुर्बलाचरितां राजन् न बलस्थैर्निषेविताम् ॥ ११ ॥

यां न कृष्णो न बीभत्सुर्नाभिमन्युर्न सृंजयाः।  
न चाहमभिनन्दामि न च माद्रीसुतावुभौ ॥ १२ ॥

भवान् धर्मो धर्म इति सततं व्रतकर्शितः।  
कच्चिद् राजन् न निर्वेदादापन्नः क्लीबजीविकाम् ॥ १३ ॥

दुर्मनुष्या हि निर्वेदमफलं स्वार्थघातकम्।  
अशक्ताः श्रियमाहर्तुमात्मनः कुर्वते प्रियम् ॥ १४ ॥

स भवान् दृष्टिमाञ्छक्तः पश्यन्नस्मासु पौरुषम्।  
आनृशंस्यपरो राजन् नानर्थमवबुध्यसे ॥ १५ ॥

अस्मानमी धार्तराष्ट्राः क्षममाणानलं सतः।  
अशक्तानिव मन्यन्ते तद् दुःखं नाहवे वधः ॥ १६ ॥

तत्र चेद् युध्यमानानामजिह्ममनिवर्तिनाम् ।  
सर्वशो हि वधः श्रेयान् प्रेत्य लोकान् लभेमहि ॥ १७ ॥

अथवा वयमेवैतान् निहत्य भरतर्षभ।  
आददीमहि गां सर्वां तथापि श्रेय एव नः ॥ १८ ॥

सर्वथा कार्यमेतन्नः स्वधर्ममनुतिष्ठताम् ।  
काङ्क्षतां विपुलां कीर्तिं वैरं प्रतिचिकीर्षताम् ॥ १९ ॥

आत्मार्थं युध्यमानानां विदिते कृत्यलक्षणे।  
अन्यैरपि हृते राज्ये प्रशंसैव न गर्हणा ॥ २० ॥

कर्शनार्थो हि यो धर्मो मित्राणामात्मनस्तथा।  
व्यसनं नाम तद् राजन् न धर्मः स कुधर्म तत्॥२१॥

सर्वथा धर्मनित्यं तु पुरुषं धर्मदुर्बलम्।  
त्यजतस्तात धर्मार्थौ प्रेतं दुःखसुखे यथा ॥ २२ ॥

यस्य धर्मो हि धर्मार्थं क्लेशभाङ् न स पण्डितः।  
न स धर्मस्य वेदार्थं सूर्यस्यान्धः प्रभामिव ॥ २३ ॥

यस्य चार्थार्थमेवार्थः स च नार्थस्य कोविदः।  
रक्षेत भृतकोऽरण्ये यथा गास्तादृगेव सः ॥ २४ ॥

अतिवेलं हि योऽर्थार्थी नेतरावनुतिष्ठति।  
स वध्यः सर्वभूतानां ब्रह्महेव जुगुप्सितः ॥ २५ ॥

सततं यश्च कामार्थी नेतरावनुतिष्ठति।  
मित्राणि तस्य नश्यन्ति धर्मार्थाभ्यां च हीयते ॥ २६ ॥

तस्य धर्मार्थहीनस्य कामान्ते निधनं ध्रुवम्।  
कामतो रममाणस्य मीनस्येवाम्भसः क्षये ॥ २७ ॥

तस्माद् धर्मार्थयोर्नित्यं न प्रमाद्यन्ति पण्डिताः।  
प्रकृतिः सा हि कामस्य पावकस्यारणिर्यथा ॥ २८ ॥

सर्वथा धर्ममूलोऽर्थो धर्मश्चार्थपरिग्रहः ।  
इतरेतरयोर्नीतौ विद्धि मेघोदधी यथा ॥ २९ ॥

द्रव्यार्थस्पर्शसंयोगे या प्रीतिरुपजायते ।  
स कामश्चित्तसंकल्पः शरीरं नास्य दृश्यते ॥ ३० ॥

अर्थार्थी पुरुषो राजन् बृहन्तं धर्ममिच्छति।  
अर्थमिच्छति कामार्थी न कामादन्यमिच्छति ॥ ३१ ॥

न हि कामेन कामोऽन्यः साध्यते फलमेव तत्।  
उपयोगात् फलस्यैव काष्ठाद् भस्मेव पण्डितैः ॥ ३२ ॥

इमाञ्छकुनकान् राजन् हन्ति वैतंसिको यथा।  
एतद् रूपमधर्मस्य भूतेषु हि विहिंसता ॥ ३३ ॥  
कामाल्लोभाच्च धर्मस्य प्रकृतिं यो न पश्यति।  
स वध्यः सर्वभूतानां प्रेत्य चेह च दुर्मतिः ॥ ३४ ॥

व्यक्तं ते विदितो राजन्नर्थो द्रव्यपरिग्रहः।  
प्रकृतिं चापि वेत्थास्य विकृतिं चापि भूयसीम् ॥ ३५ ॥

तस्य नाशे विनाशे वा जरया मरणेन वा।  
अनर्थ इति मन्यन्ते सोऽयमस्मासु वर्तते ॥ ३६ ॥

इन्द्रियाणां च पञ्चानां मनसो हृदयस्य च।  
विषये वर्तमानानां या प्रीतिरुपजायते ॥ ३७ ॥  
स काम इति मे बुद्धिः कर्मणां फलमुत्तमम्।

एवमेव पृथग् दृष्ट्वा धर्मार्थौ काममेव च ॥ ३८ ॥  
न धर्मपर एव स्यान्न चार्थपरमो नरः।  
न कामपरमो वा स्यात् सर्वान् सेवेत सर्वदा ॥ ३९ ॥  
धर्मं पूर्वे धनं मध्ये जघन्ये काममाचरेत्।  
अहन्यनुचरेदेवमेष शास्त्रकृतो विधिः ॥ ४० ॥

कामं पूर्वे धनं मध्ये जघन्ये धर्ममाचरेत्।  
वयस्यनुचरेदेवमेष शास्त्रकृतो विधिः ॥ ४१ ॥

धर्मं चार्थं च कामं च यथावद् वदतां वर।  
विभज्य काले कालज्ञः सर्वान् सेवेत पण्डितः ॥ ४२ ॥

मोक्षो वा परमं श्रेय एष राजन् सुखार्थिनाम्।  
प्राप्तिर्वा बुद्धिमास्थाय सोपायां कुरुनन्दन ॥ ४३ ॥  
तद् वाऽऽशु क्रियतां राजन् प्राप्तिर्वाप्यधिगम्यताम्।  
जीवितं ह्यातुरस्येव दुःखमन्तरवर्तिनः ॥ ४४ ॥

विदितश्चैव मे धर्मः सततं चरितश्च ते।  
जानन्तस्त्वयि शंसन्ति सुहृदः कर्मचोदनाम् ॥ ४५ ॥

दानं यज्ञाः सतां पूजा वेदधारणमार्जवम्।  
एष धर्मः परो राजन् बलवान् प्रेत्य चेह च॥४६॥

एष नार्थविहीनेन शक्यो राजन् निषेवितुम्।  
अखिलाः पुरुषव्याघ्र गुणाः स्युर्यद्यपीतरे ॥ ४७ ॥

धर्ममूलं जगद् राजन् नान्यद् धर्माद्‌ विशिष्यते।  
धर्मश्चार्थेन महता शक्यो राजन् निषेवितुम् ॥ ४८ ॥

न चार्थो भैक्ष्यचर्येण नापि क्लैब्येन कर्हिचित्।  
वेत्तुं शक्यः सदा राजन् केवलं धर्मबुद्धिना ॥ ४९ ॥

प्रतिषिद्धा हि ते याच्ञा यया सिद्ध्यति वै द्विजः।  
तेजसैवार्थलिप्सायां यतस्व पुरुषर्षभ ॥ ५० ॥

भैक्ष्यचर्या न विहिता न च विट्शूद्रजीविका।  
क्षत्रियस्य विशेषेण धर्मस्तु बलमौरसम् ॥ ५१ ॥

स्वधर्मं प्रतिपद्यस्व जहि शत्रून् समागतान्।  
धार्तराष्ट्रमवनं पार्थ मया पार्थेन नाशय ॥ ५२ ॥

उदारमेव विद्वांसो धर्मं प्राहुर्मनीषिणः।  
उदारं प्रतिपद्यस्व नावरे स्थातुमर्हसि ॥ ५३ ॥

अनुबुध्यस्व राजेन्द्र वेत्थ धर्मान् सनातनात्।  
क्रूरकर्माभिजातोऽसि यस्मादुद्विजते जनः ॥ ५४ ॥

प्रजापालनसम्भूतं फलं तव न गर्हितम्।  
एष ते विहितो राजन् धात्रा धर्मः सनातनः ॥ ५५ ॥

तस्मादपचितः पार्थ लोके हास्यं गमिष्यसि।  
स्वधर्माद्धि मनुष्याणां चलनं न प्रशस्यते ॥ ५६ ॥

स क्षात्रं हृदयं कृत्वा त्यक्त्वेदं शिथिलं मनः।  
वीर्यमास्थाय कौरव्य धुरमुद्वह धुर्यवत् ॥ ५७ ॥

न हि केवलधर्मात्मा पृथिवीं जातु कश्चन।  
पार्थिवो व्यजयद् राजन् न भूतिं न पुनः श्रियम्॥५८॥

जिह्वां दत्त्वा बहूनां हि क्षुद्राणां लुब्धचेतसाम्।  
निकृत्या लभते राज्यमाहारमिव शल्यकः ॥ ५९ ॥

भ्रातरः पूर्वजाताश्च सुसमृद्धाश्च सर्वशः।  
निकृत्या निर्जिता देवैरसुराः पार्थिवर्षभ ॥ ६० ॥

एवं बलवतः सर्वमिति बुद्ध्वा महीपते।  
जहि शत्रून् महाबाहो परां निकृतिमास्थितः ॥ ६१ ॥

न ह्यर्जुनसमः कश्चिद् युधि योद्धा धनुर्धरः।  
भविता वा पुमान् कश्चिन्मत्समो वा गदाधरः ॥ ६२ ॥

सत्त्वेन कुरुते युद्धं राजन् सुबलवानपि।  
अप्रमादी महोत्साही सत्त्वस्थो भव पाण्डव ॥ ६३ ॥

सत्त्वं हि मूलमर्थस्य वितथं यदतोऽन्यथा।  
न तु प्रसक्तं भवति वृक्षच्छायेव हैमनी ॥ ६४ ॥

अर्थत्यागोऽपि कार्यः स्वादर्थं श्रेयांसमिच्छता।  
बीजौपम्येन कौन्तेय मा ते भूदत्र संशयः ॥ ६५ ॥

अर्थेन तु समो नार्थो यत्र लभ्येत नोदयः।  
न तत्र विपणः कार्यः खरकण्डूयनं हि तत् ॥ ६६ ॥

एवमेव मनुष्येन्द्र धर्मं त्यक्त्वाल्पकं नरः।  
बृहन्तं धर्ममाप्नोति स बुद्ध इति निश्चितम् ॥ ६७ ॥

अमित्रं मित्रसम्पन्नं मित्रैर्भिन्दन्ति पण्डिताः।  
भिन्नैर्मित्रैः परित्यक्तं दुर्बलं कुर्वते वशम् ॥ ६८ ॥

सत्त्वेन कुरुते युद्धं राजन् सुबलवानपि।  
नोद्यमेन न होत्राभिः सर्वाः स्वीकुरुते प्रजाः ॥ ६९ ॥

सर्वथा संहतैरेव दुर्बलैर्बलवानपि ।  
अमित्रः शक्यते हन्तुं मधुहा भ्रमरैरिव ॥ ७० ॥

यथा राजन् प्रजाः सर्वाः सूर्यः पाति गभस्तिभिः।  
अत्ति चैव तथैव त्वं सदृशः सवितुर्भव ॥ ७१ ॥

एतच्चापि तपो राजन् पुराणमिति नः श्रुतम्।  
विधिना पालनं भूमेर्यत् कृतं नः पितामहैः ॥ ७२ ॥

न तथा तपसा राजल्ँलोकान् प्राप्नोति क्षत्रियः।  
यथा सृष्टेन युद्धेन विजयेनेतरेण वा ॥ ७३ ॥

अपेयात्‌ किल भाः सूर्याल्लक्ष्मीश्चन्द्रमसस्तथा।  
इति लोको व्यवसितो दृष्ट्वेमां भवतो व्यथाम् ॥ ७४ ॥

भवतश्च प्रशंसाभिर्निन्दाभिरितरस्य च ।  
कथायुक्ताः परिषदः पृथग् राजन् समागताः ॥ ७५ ॥

इदमभ्यधिकं राजन् ब्राह्मणाः कुरवश्च ते।  
समेताः कथयन्तीह मुदिताः सत्यसंधताम् ॥ ७६ ॥

यन्न मोहान्न कार्पण्यान्न लोभान्न भयादपि।  
अनृतं किंचिदुक्तं ते न कामान्नार्थकारणात् ॥ ७७ ॥

यदेनः कुरुते किंचिद् राजा भूमिमवाप्नुवन्।  
सर्वं तन्नुदते पश्चाद् यज्ञैर्विपुलदक्षिणैः ॥ ७८ ॥

ब्राह्मणेभ्यो ददद् ग्रामान् गाश्च राजन् सहस्रशः।  
मुच्यते सर्वपापेभ्यस्तमोभ्य इव चन्द्रमाः ॥ ७९ ॥

पौरजानपदाः सर्वे प्रायशः कुरुनन्दन।  
सवृद्धबालसहिताः शंसन्ति त्वां युधिष्ठिर ॥ ८० ॥

श्वदृतौ क्षीरमासक्तं ब्रह्म वा वृषले यथा।  
सत्यं स्तेने बलं नार्यां राज्यं दुर्योधने तथा ॥ ८१ ॥

इति लोके निर्वचनं पुरश्चरति भारत।  
अपि चैताः स्त्रियो बालाः स्वाध्यायमधिकुर्वते ॥ ८२ ॥

इमामवस्थां च गते सहास्माभिररिंदम।  
हन्त नष्टाः स्म सर्वे वै भवतोपद्रवे सति ॥ ८३ ॥

स भवान् रथमास्थाय सर्वोपकरणान्वितम्।  
त्वरमाणोऽभिनिर्यातु विप्रेभ्योऽर्थविभावकः ॥ ८४ ॥

वाचयित्वा द्विजश्रेष्ठानद्यैव गजसाह्वयम् ।  
अस्त्रविद्भिः परिवृतो भ्रातृभिर्दृढधन्विभिः ॥ ८५ ॥  
आशीविषसमैर्वीरैर्मरुद्भिरिव वृत्रहा ।  
अमित्रांस्तेजसा मृद्‌नन्नसुरानिव वृत्रहा ।  
श्रियमादत्स्व कौन्तेय धार्तराष्ट्रान् महाबल ॥ ८६ ॥

न हि गाण्डीवमुक्तानां शराणां गार्ध्रवाससाम्।  
स्पर्शमाशीविषाभानां मर्त्यः कश्चन संसहेत् ॥ ८७ ॥

न स वीरो न मातङ्गो न च सोऽश्वोऽस्ति भारत।  
यः सहेत गदावेगं मम क्रुद्धस्य संयुगे ॥ ८८ ॥

सृञ्जयैः सह कैकेयैर्वृष्णीनां वृषभेण च।  
कथंस्विद् युधि कौन्तेय न राज्यं प्राप्नुयामहे ॥ ८९ ॥

शत्रुहस्तगतां राजन् कथंस्विन्नाहरेर्महीम् ।  
इह यत्नमुपाहृत्य बलेन महतान्वितः ॥ ९० ॥