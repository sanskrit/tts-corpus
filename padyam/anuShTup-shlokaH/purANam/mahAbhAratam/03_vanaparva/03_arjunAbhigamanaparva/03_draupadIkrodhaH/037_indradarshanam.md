+++
title_full = "037 अर्जुनका सब भाई आदिसे मिलकर इन्द्रकील पर्वतपर जाना एवं इन्द्रका दर्शन करना"
title = "०३७ इन्द्रदर्शनम्"

+++


कस्यचित् त्वथ कालस्य धर्मराजो युधिष्ठिरः।  
संस्मृत्य मुनिसंदेशमिदं वचनमब्रवीत् ॥ १ ॥  
विविक्ते विदितप्रज्ञमर्जुनं पुरुषर्षभ ।  
सान्त्वपूर्वं स्मितं कृत्वा पाणिना परिसंस्पृशन् ॥ २ ॥  
स मुहूर्तमिव ध्यात्वा वनवासमरिंदमः।  
धनंजयं धर्मराजो रहसीदमुवाच ह ॥ ३ ॥

भीष्मे द्रोणे कृपे कर्णे द्रोणपुत्रे च भारत।  
धनुर्वेदश्चतुष्पाद एतेष्वद्य प्रतिष्ठितः ॥ ४ ॥

दैवं बाह्मं मानुषं च सयत्नं सचिकित्सितम्।  
सर्वास्त्राणां प्रयोगं च अभिजानन्ति कृत्स्नशः ॥ ५ ॥

ते सर्वे धृतराष्ट्रस्य पुत्रेण परिसान्त्विताः।  
संविभक्ताश्च तुष्टाश्च गुरुवत् तेषु वर्तते ॥ ६ ॥

सर्वयोधेषु चैवास्य सदा प्रीतिरनुत्तमा।  
आचार्या मानितास्तुष्टाः शान्तिं व्यवहरन्त्युत ॥ ७ ॥

शक्तिं न हापयिष्यन्ति ते काले प्रतिपूजिताः।  
अद्य चेयं मही कृत्स्ना दुर्योधनवशानुगा ॥ ८ ॥  
सग्रामनगरा पार्थ ससागरवनाकरा ।  
भवानेव प्रियोऽस्माकं त्वयि भारः समाहितः ॥ ९ ॥

अत्र कृत्यं प्रपश्यामि प्राप्तकालमरिंदम।  
कृष्णद्वैपायनात् तात गृहीतोपनिषन्मया ॥ १० ॥

तया प्रयुक्तया सम्यग् जगत् सर्वं प्रकाशते।  
तेन त्वं ब्रह्मणा तात संयुक्तः सुसमाहितः ॥ ११ ॥  
देवतानां यथाकालं प्रसादं प्रतिपालय।  
तपसा योजयात्मानमुग्रेण भरतर्षभ ॥ १२ ॥  
धनुष्मात्‌ कवची खड्गी मुनिः साधुव्रते स्थितः।  
न कस्यचित् ददन्मार्गं गच्छ तातोत्तरां दिशम् ॥ १३ ॥

इन्द्रे ह्यस्त्राणि दिव्यानि समस्तानि धनंजय।  
वृत्राद् भीतैर्बलं देवैस्तदा शक्रे समर्पितम् ॥ १४ ॥

तान्येकस्थानि सर्वाणि ततस्त्वं प्रतिपत्स्यसे।  
शक्रमेव प्रपद्यस्व स तेऽस्त्राणि प्रदास्यति ॥ १५ ॥  
दीक्षितोऽद्यैव गच्छ त्वं द्रष्टुं देव पुरंदरम्।

एवमुक्त्वा धर्मराजस्तमध्यापयत प्रभुः ॥ १६ ॥  
दीक्षितं विधिनानेन धृतवाक्कायमानसम् ।  
अनुजज्ञे तदा वीरं भ्राता भ्रातरमग्रजः ॥ १७ ॥

निदेशाद् धर्मराजस्य द्रष्टुकामः पुरंदरम्।  
धनुर्गाण्डीवमादाय तथाक्षय्ये महेषुधी ॥ १८ ॥  
कवची सतलत्राणो बद्धगोधाङ्‌गुलित्रवान् ।  
हुत्वाग्निं ब्राह्मणान्निष्कैः स्वस्ति वाच्य महाभुजः ॥ १९ ॥  
प्रातिष्ठत महाबाहुः प्रगृहीतशरासनः ।  
वधाय धार्तराष्ट्राणां निःश्वस्योर्ध्वमुदीक्ष्य च ॥ २० ॥

तं दृष्ट्वा तत्र कौन्तेयं प्रगृहीतशरासनम्।  
अब्रुवन् ब्राह्मणाः सिद्धा भूतान्यन्तर्हितानि च ॥ २१ ॥

क्षिप्रमाप्नुहि कौन्तेय मनसा यद् यदिच्छसि।  
अब्रुवन् ब्राह्मणाः पार्थमिति कृत्वा जयाशिषः ॥ २२ ॥  
संसाधयस्व कौन्तेय ध्रुवोऽस्तु विजयस्तव।

तं तथा प्रस्थितं वीरं शालस्कन्धोरुमर्जुनम् ॥ २३ ॥  
मनांस्यादाय सर्वेषां कृष्णा वचनमब्रवीत्।

यत् ते कुन्ती महाबाहो जातस्यैच्छद् धनंजय ॥ २४ ॥  
तत् तेऽस्तु सर्वं कौन्तेय यथा च स्वयमिच्छसि।

मास्माकं क्षत्रियकुले जन्म कश्चिदवाप्नुयात् ॥ २५ ॥  
ब्राह्मणेभ्यो नमो नित्यं येषां भैक्ष्येण जीविका।

इदं मे परमं दुःखं यः स पापः सुयोधनः॥२६॥  
दृष्ट्वा मां गौरिति प्राह प्रहसन् राजसंसदि।

तस्माद् दुःखादिदं दुःखं गरीय इति मे मतिः ॥ २७ ॥  
यत् तत् परिषदो मध्ये बह्वयुक्तमभाषत।

नूनं ते भ्रातरः सर्वे त्वत्कथाभिः प्रजागरे ॥ २८ ॥  
रंस्यन्ते वीर कर्माणि कथयन्तः पुनः पुनः।  
नैव नः पार्थ भोगेषु न धने नोत जीविते॥२९॥  
तुष्टिर्बुद्धिर्भवित्री वा त्वयि दीर्घप्रवासिनि।  
त्वयि नः पार्थ सर्वेषां सुखदुःखे समाहिते ॥ ३० ॥  
जीवितं मरणं चैव राज्यमैश्वर्यमेव च।  
आपृष्टो मेऽसि कौन्तेय स्वस्ति प्राप्नुहि भारत ॥ ३१ ॥

बलवद्‌भिर्विरुद्धं न कार्यमेतत् त्वयानघ।  
प्रयाह्यविघ्नेनैवाशु विजयाय महाबल ।  
नमो धात्रे विधात्रे च स्वस्ति गच्छ ह्यनामयम् ॥ ३२ ॥

ह्रीः श्रीः कीर्तिर्द्युतिः पुष्टिरुमा लक्ष्मीः सरस्वती।  
इमा वै तव पान्थस्य पालयन्तु धनंजय ॥ ३३ ॥

ज्येष्ठापचायी ज्येष्ठस्य भ्रातुर्वचनकारकः ।  
प्रपद्येऽहं वसून् रुद्रानादित्यान् समरुद्‌गणान् ॥ ३४ ॥  
विश्वेदेवांस्तथा साध्याञ्छान्त्यर्थं भरतर्षभ ।  
स्वस्ति तेऽस्त्वान्तरिक्षेभ्यः पार्थिवेभ्यश्च भारत ॥ ३५ ॥  
दिव्येभ्यश्चैव भूतेभ्यो ये चान्ये परिपन्थिनः।

एवमुक्त्वाऽऽशिषः कृष्णा विरराम यशस्विनी ॥ ३६ ॥

ततः प्रदक्षिणं कृत्वा भ्रातॄन् धौम्यं च पाण्डवः।  
प्रातिष्ठत महाबाहुः प्रगृह्य रुचिरं धनुः ॥ ३७ ॥

तस्य मार्गादपाक्रामन् सर्वभूतानि गच्छतः।  
युक्तस्यैन्द्रेण योगेन पराक्रान्तस्य शुष्मिणः ॥ ३८ ॥

सोऽगच्छत् पर्वतांस्तात तपोधननिषेवितान् ।  
दिव्यं हैमवतं पुण्यं देवजुष्टं परंतपः ॥ ३९ ॥

अगच्छत् पर्वतं पुण्यमेकाह्नैव महामनाः।  
मनोजवगतिर्भूत्वा योगयुक्तो यथानिलः ॥ ४० ॥

हिमवन्तमतिक्रम्य गन्धमादनमेव च ।  
अत्यक्रामत् स दुर्गाणि दिवारात्रमतन्द्रितः ॥ ४१ ॥

इन्द्रकीलं समासाद्य ततोऽतिष्ठद् धनंजयः।  
अन्तरिक्षेऽतिशुश्राव तिष्ठेति स वचस्तदा ॥ ४२ ॥

तच्छ्रुत्वा सर्वतो दृष्टिं चारयामास पाण्डवः।  
अथापश्यत् सव्यसाची वृक्षमूले तपस्विनम् ॥ ४३ ॥

ब्राह्म्या श्रिया दीप्यमानं पिङ्गलं जटिलं कृशम्।  
सोऽब्रवीदर्जुनं तत्र स्थितं दृष्ट्त्वा महातपाः ॥ ४४ ॥

कस्त्वं तातेह सम्प्राप्तो धनुष्मान् कवची शरी।  
निबद्धासितलत्राणः क्षत्रधर्ममनुव्रतः ॥ ४५ ॥  
नेह शस्त्रेण कर्तव्यं शान्तानामेष आलयः।  
विनीतक्रोधहर्षाणां ब्राह्मणानां तपस्विनाम् ॥ ४६ ॥

नेहास्ति धनुषा कार्यं न संग्रामोऽत्र कर्हिचित्।  
निक्षिपैतद् धनुस्तात प्राप्तोऽसि परमां गतिम् ॥ ४७ ॥

ओजसा तेजसा वीर यथा नान्यः पुमान् क्वचित्।  
तथा हसन्निवाभीक्ष्णं ब्राह्मणोऽर्जुनमब्रवीत् ।  
न चैनं चालयामास धैर्यात् सुधृतनिश्चयम् ॥ ४८ ॥

तमुवाच ततः प्रीतः स द्विजः प्रहसन्निव।  
वरं वृणीष्व भद्रं ते शक्रोऽहमरिसूदन ॥ ४९ ॥

एवमुक्तः सहस्राक्षं प्रत्युवाच धनंजयः।  
प्राञ्जलिः प्रणतो भूत्वा शूरः कुरुकुलोद्वहः ॥ ५० ॥

ईप्सितो ह्येष वै कामो वरं चैनं प्रयच्छ मे।  
त्वत्तोऽद्य भगवन्तस्त्रं कृत्स्नमिच्छामि वेदितुम् ॥ ५१ ॥

प्रत्युवाच महेन्द्रस्तं प्रीतात्मा प्रहसन्निव।  
इह प्राप्तस्य किं कार्यमस्त्रैस्तव धनंजय ॥ ५२ ॥  
कामान् वृणीष्य लोकांस्त्वं प्राप्तोऽसि परमां गतिम्।  
एवमुक्तः प्रत्युवाच सहस्राक्षं धनंजयः ॥ ५३ ॥  
न लोभान्न पुनः कामान्न देवत्वं पुनः सुखम्।  
न च सर्वामरैश्वर्यं कामये त्रिदशाधिप ॥ ५४ ॥  
भ्रातॄंस्तान् विपिने त्यक्त्वा वैरमप्रतियात्य च।  
अकीर्तिं सर्वलोकेषु गच्छेयं शाश्वतीः समाः ॥ ५५ ॥

एवमुक्तः प्रत्युवाच वृत्रहा पाण्डुनन्दनम्।  
सान्त्वयञ्छ्‌लक्ष्णया वाचा सर्वलोकनमस्कृतः ॥ ५६ ॥

यदा द्रक्ष्यसि भूतेशं त्र्यक्षं शूलधरं शिवम्।  
तदा दातास्मि ते तात दिव्यान्यस्त्राणि सर्वशः ॥ ५७ ॥

क्रियतां दर्शने यत्नो देवस्य परमेष्ठिनः।  
दर्शनात् तस्य कौन्तेय संसिद्धः स्वर्गमेष्यसि ॥ ५८ ॥

इत्युक्त्वा फाल्गुनं शक्रो जगामादर्शनं पुनः।  
अर्जुनोऽप्यथ तत्रैव तस्थौ योगसमन्वितः ॥ ५९ ॥