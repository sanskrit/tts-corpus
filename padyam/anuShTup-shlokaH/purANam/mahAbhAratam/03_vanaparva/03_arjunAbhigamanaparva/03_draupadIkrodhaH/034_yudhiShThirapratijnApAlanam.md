+++
title_full = "034 धर्म और नीतिकी बात कहते हुए युधिष्ठिरकी अपनी प्रतिज्ञाके पालनरूप धर्मपर ही डटे रहनेकी घोषणा"
title = "०३४ युधिष्ठिरप्रतिज्ञापालनम्"

+++


स एवमुक्तस्तु महानुभावः  
सत्यव्रतो भीमसेनेन राजा ।  
अजातशत्रुस्तदनन्तरं वै  
धैर्यान्वितो वाक्यमिदं बभाषे ॥ १ ॥

असंशयं भारत सत्यमेतद्  
यन्मां तुदन् वाक्यशल्यैः क्षिणोषि।  
न त्वां विगर्हे प्रतिकूलमेव  
ममानयाद्धि व्यसनं व आगात् ॥ २ ॥

अहं ह्यक्षानन्वपद्यं जिहीर्षन्  
राज्यं सराष्ट्रं धृतराष्ट्रस्य पुत्रात्।  
तन्मां शठः कितवः प्रत्यदेवीत्  
सुयोधनार्थं सुबलस्य पुत्रः ॥ ३ ॥

महामायः शकुनिः पर्वतीयः  
सभामध्ये प्रवपन्नक्षपूगान् ।  
अमायिनं मायया प्रत्यजैषीत्  
ततोऽपश्यं वृजिनं भीमसेन ॥ ४ ॥

अक्षांश्च दृष्ट्वा शकुनेर्यथावत्  
कामानुकूलानयुजो युजश्च ।  
शक्यो नियन्तुमभविष्यदात्मा  
मन्युस्तु हन्यात् पुरुषस्य धैर्यम् ॥ ५ ॥

यन्तुं नात्मा शक्यते पौरुषेण  
मानेन वीर्येण च तात नद्धः।  
न ते वाचो भीमसेनाभ्यसूये  
मन्ये तथा तद् भवितव्यमासीत् ॥ ६ ॥

स नो राजा धृतराष्ट्रस्य पुत्रो  
न्यपातयद् व्यसने राज्यमिच्छन् ।  
दास्यं च नोऽगमयद् भीमसेन  
यत्राभवच्छरणं द्रौपदी नः ॥ ७ ॥

त्वं चापि तद् वेत्थ धनंजयश्च  
पुनर्द्यूतायागतानां सभां नः ।  
यन्माऽब्रवीद् धृतराष्ट्रस्य पुत्र  
एकग्लहार्थं भरतानां समक्षम् ॥ ८ ॥

वने समा द्वादश राजपुत्र  
यथाकामं विदितमजातशत्रो ।  
अथापरं चाविदितं चरेथाः  
सर्वैः सह भ्रातृभिश्छद्मगूढः ॥ ९ ॥

त्वां चेच्छ्रुत्वा तात तथा चरन्त-  
मवभोत्स्यन्ते भरतानां चराश्च ।  
अन्यांश्चरेथास्तावतोऽब्दांस्तथा त्वं  
निश्चित्य तत् प्रतिजानीहि पार्थ ॥ १० ॥

चरेश्चेन्नोऽविदितः कालमेतं  
युक्तो राजन् मोहयित्वा मदीयान्।  
ब्रवीमि सत्यं कुरुसंसदीह  
तवैव ता भारत पञ्च नद्यः ॥ ११ ॥

वयं चैतद् भारत सर्व एव  
त्वया जिताः कालमपास्य भोगान्।  
वसेम इत्याह पुरा स राजा  
मध्ये कुरूणां स मयोक्तस्तथेति ॥ १२ ॥

तत्र द्यूतमभवन्नो जघन्यं  
तस्मिञ्जिताः प्रव्रजिताश्च सर्वे ।  
इत्थं तु देशाननुसंचरामो  
वनानि कृच्छ्राणि च कृच्छ्ररूपाः ॥ १३ ॥

सुयोधनश्चापि न शान्तिमिच्छन्  
भूयः स मन्योर्वशमन्वगच्छत् ।  
उद्योजयामास कुरूंश्च सर्वान्  
ये चास्य केचिद् वशमन्वगच्छन् ॥ १४ ॥

तं संधिमास्थाय सतां सकाशे  
को नाम जह्यादिह राज्यहेतोः।  
आर्यस्य मन्ये मरणाद् गरीयो  
यद्धर्ममुत्क्रम्य महीं प्रशासेत् ॥ १५ ॥

तदैव चेद् वीर कर्माकरिष्यो  
यदा द्यूते परिघं पर्यमृक्षः।  
बाहू दिधक्षन् वारितः फाल्गुनेन  
किं दुष्कृतं भीम तदाभविष्यत् ॥ १६ ॥  
प्रागेव चैवं समयक्रियायाः  
किं नाब्रवीः पौरुषमाविदानः ।  
प्राप्तं तु कालं त्वभिपद्य पश्चात्  
किं मामिदानीमतिवेलमात्थ ॥ १७ ॥

भूयोऽपि दुःखं मम भीमसेन  
दूये विषस्येव रसं हि पीत्वा।  
यद् याज्ञसेनीं परिक्लिश्यमानां  
संदृश्य तत् क्षान्तमिति स्म भीम ॥ १८ ॥

न त्वद्य शक्यं भरतप्रवीर  
कृत्वा यदुक्तं कुरुवीरमध्ये ।  
कालं प्रतीक्षस्व सुखोदयस्य  
पक्तिं फलानामिव बीजवापः ॥ १९ ॥

यदा हि पूर्वं निकृतो निकृन्तेद्  
वैरं सपुष्पं सफलं विदित्वा।  
महागुणं हरति हि पौरुषेण  
तदा वीरो जीवति जीवलोके ॥ २० ॥

श्रियं च लोके लभते समग्रां  
मन्ये चास्मै शत्रवः संनमन्ते।  
मित्राणि चैनमचिराद् भजन्ते  
देवा इवेन्द्रमुपजीवन्ति चैनम् ॥ २१ ॥

मम प्रतिज्ञां च निबोध सत्यां  
वृणे धर्मममृताज्जीविताच्च ।  
राज्यं च पुत्राश्च यशो धनं च  
सर्वं न सत्यस्य कलामुपैति ॥ २२ ॥