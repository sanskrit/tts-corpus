+++
title_full = "031 युधिष्ठिरद्वारा द्रौपदीके आक्षेपका समाधान तथा ईश्वर, धर्म और महापुरुषोंके आदरसे लाभ और अनादरसे हानि"
title = "०३१ युधिष्ठिरेण द्रौपदीसमाधानम्"

+++


वल्गु चित्रपदं श्लक्ष्णं याज्ञसेनि त्वया वचः।  
उक्तं तच्छ्रुतमस्माभिर्नास्तिक्यं तु प्रभाषसे ॥ १ ॥

नाहं कर्मफलान्वेषी राजपुत्रि चराम्युत।  
ददामि देयमित्येव यजे यष्टव्यमित्युत ॥ २ ॥

अस्तु वात्र फलं मा वा कर्तव्यं पुरुषेण यत्।  
गृहे वा वसता कृष्णे यथाशक्ति करोमि तत् ॥ ३ ॥

धर्मं चरामि सुश्रोणि न धर्मफलकारणात्।  
आगमाननतिक्रम्य सतां वृत्तमवेक्ष्य च ॥ ४ ॥  
धर्म एव मनः कृष्णे स्वभावाच्चैव मे धृतम्।  
धर्मवाणिज्यको हीनो जघन्यो धर्मवादिनाम् ॥ ५ ॥

न धर्मफलमाप्नोति यो धर्मं दोग्धुमिच्छति।  
यश्चैनं शङ्कते कृत्वा नास्तिक्यात् पापचेतनः ॥ ६ ॥

अतिवादाद् वदाम्येष मा धर्ममभिशङ्किथाः।  
धर्माभिशङ्की पुरुषस्तिर्यग्गतिपरायणः ॥ ७ ॥

धर्मो यस्याभिशङ्क्यः स्यादार्षं वा दुर्बलात्मनः।  
वेदाच्छूद्र इवापेयात् स लोकादजरामरात् ॥ ८ ॥

वेदाध्यायी धर्मपरः कुले जातो मनस्विनि।  
स्थविरेषु स योक्तव्यो राजर्षिर्धर्मचारिभिः ॥ ९ ॥

पापीयान् स हि शूद्रेभ्यस्तस्करेभ्यो विशिष्यते।  
शास्त्रातिगो मन्दबुद्धिर्यो धर्ममभिशङ्कते ॥ १० ॥

प्रत्यक्षं हि त्वया दृष्ट ऋषिर्गच्छन् महातपाः।  
मार्कण्डेयोऽप्रमेयात्मा धर्मेण चिरजीविता ॥ ११ ॥

व्यासो वसिष्ठो मैत्रेयो नारदो लोमशः शुकः।  
अन्ये च ऋषयः सर्वे धर्मेणैव सुचेतसः ॥ १२ ॥

प्रत्यक्षं पश्यसि ह्येतान् दिव्ययोगसमन्वितान्।  
शापानुग्रहणे शक्तान् देवेभ्योऽपि गरीयसः ॥ १३ ॥

एते हि धर्ममेवादौ वर्णयन्ति सदानघे।  
कर्तव्यममरप्रख्याः प्रत्यक्षागमबुद्धयः ॥ १४ ॥

अतो नार्हसि कल्याणि धातारं धर्ममेव च।  
राज्ञि मूढेन मनसा क्षेप्तुं शङ्कितुमेव च ॥ १५ ॥

उन्मत्तान् मन्यते बालः सर्वानागतनिश्चयान्।  
धर्माभिशङ्को नान्यस्मात् प्रमाणमधिगच्छति ॥ १६ ॥

आत्मप्रमाण उन्नद्धः श्रेयसो ह्यवमन्यकः।  
इन्द्रियप्रीतिसम्बद्धं यदिदं लोकसाक्षिकम् ।  
एतावन्मन्यते बालो मोहमन्यत्र गच्छति ॥ १७ ॥

प्रायश्चित्तं न तस्यास्ति यो धर्ममभिशङ्कते।  
ध्यायन् स कृपणः पापो न लोकान् प्रतिपद्यते ॥ १८ ॥

प्रमाणाद्धि निवृत्तो हि वेदशास्त्रार्थनिन्दकः।  
कामलोभातिगो मूढो नरकं प्रतिपद्यते ॥ १९ ॥

यस्तु नित्यं कृतमतिर्धर्ममेवाभिपद्यते ।  
अशङ्कमानः कल्याणि सोऽमुत्रानन्त्यमश्नुते ॥ २० ॥

आर्षं प्रमाणमुत्क्रम्य धर्मं न प्रतिपालयन्।  
सर्वशास्त्रातिगो मूढः शं जन्मसु न विन्दति ॥ २१ ॥

यस्य नार्षं प्रमाणं स्याच्छिष्टाचारश्च भाविनि।  
न वै तस्य परो लोको नायमस्तीति निश्चयः ॥ २२ ॥

शिष्टैराचरितं धर्मं कृष्णे मा स्माभिशङ्किथाः।  
पुराणमृषिभिः प्रोक्तं सर्वज्ञैः सर्वदर्शिभिः ॥ २३ ॥

धर्म एव प्लवो नान्यः स्वर्गं द्रौपदि गच्छताम्।  
सैव नौः सागरस्येव वणिजः पारमिच्छतः ॥ २४ ॥

अफलो यदि धर्मः स्याच्चरितो धर्मचारिभिः।  
अप्रतिष्ठे तमस्येतज्जगन्मज्जेदनिन्दिते ॥ २५ ॥

निर्वाणं नाधिगच्छेयुर्जीवेयुः पशुजीविकाम् ।  
विद्यां ते नैव युज्येयुर्न चार्थं केचिदाप्नुयुः ॥ २६ ॥

तपश्च ब्रह्मचर्यं च यज्ञः स्वाध्याय एव च।  
दानमार्जवमेतानि यदि स्युरफलानि वै ॥ २७ ॥  
नाचरिष्यन् परे धर्मं परे परतरे च ये।  
विप्रलम्भोऽयमत्यन्तं यदि स्युरफलाः क्रियाः ॥ २८ ॥  
ऋषयश्चैव देवाश्च गन्धर्वासुरराक्षसाः ।  
ईश्वराः कस्य हेतोस्ते चरेयुर्धर्ममादृताः ॥ २९ ॥

फलदं त्विह विज्ञाय धातारं श्रेयसि ध्रुवम्।  
धर्मं ते व्यचरन् कृष्णे तद्धि श्रेयः सनातनम् ॥ ३० ॥

स नायमफलो धर्मो नाधर्मोऽफलवानपि।  
दृश्यन्तेऽपि हि विद्यानां फलानि तपसां तथा ॥ ३१ ॥  
त्वमात्मनो विजानीहि जन्म कृष्णे यथा श्रुतम्।  
वेत्थ चापि यथा जातो धृष्टद्युम्नः प्रतापवान् ॥ ३२ ॥

एतावदेव पर्याप्तमुपमानं शुचिस्मिते ।  
कर्मणां फलमाप्नोति धीरोऽल्पेनापि तुष्यति ॥ ३३ ॥

बहुनापि ह्यविद्वांसो नैव तुष्यन्त्यबुद्धयः।  
तेषां न धर्मजं किंचित् प्रेत्य शर्मास्ति वा पुनः॥३४॥

कर्मणां श्रुतपुण्यानां पापानां च फलोदयः।  
प्रभवश्चात्ययश्चैव देवगुह्यानि भाविनि ॥ ३५ ॥

नैतानि वेद यः कश्चिन्मुह्यन्तेऽत्र प्रजा इमाः।  
अपि कल्पसहस्रेण न स श्रेयोऽधिगच्छति ॥ ३६ ॥

रक्ष्याण्येतानि देवानां गूढमाया हि देवताः।  
कृताशाश्च व्रताशाश्च तपसा दग्धकिल्बिषाः।  
प्रसादैर्मानसैर्युक्ताः पश्यन्त्येतानि वै द्विजाः ॥ ३७ ॥

न फलादर्शनाद् धर्मः शङ्कितव्यो न देवताः।  
यष्टव्यं च प्रयत्नेन दातव्यं चानसूयता ॥ ३८ ॥

कर्मणां फलमस्तीह तथैतद् धर्मशासनम्।  
ब्रह्मा प्रोवाच पुत्राणां यदृषिर्वेद कश्यपः ॥ ३९ ॥

तस्मात् ते संशयः कृष्णे नीहार इव नश्यतु।  
व्यवस्य सर्वमस्तीति नास्तिक्यं भावमुत्सृज ॥ ४० ॥

ईश्वरं चापि भूतानां धातारं मा च वै क्षिप।  
शिक्षस्वैनं नमस्वैनं मा तेऽभूद् बुद्धिरीदृशी ॥ ४१ ॥

यस्य प्रसादात् तद्भक्तो मर्त्यो गच्छत्यमर्त्यताम्।  
उत्तमां देवतां कृष्णे मावमंस्थाः कथंचन ॥ ४२ ॥