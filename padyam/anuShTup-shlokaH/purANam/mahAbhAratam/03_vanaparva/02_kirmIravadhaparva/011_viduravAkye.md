+++
title_full = "011 भीमसेनके द्वारा किर्मीरके वधकी कथा"
title = "०११ विदुरवाक्ये"

+++


किर्मीरस्य वधं क्षत्तः श्रोतुमिच्छामि कथ्यताम्।  
रक्षसा भीमसेनस्य कथमासीत् समागमः ॥ १ ॥

शृणु भीमस्य कर्मेदमतिमानुषकर्मणः ।  
श्रुतपूर्वं मया तेषां कथान्तेषु पुनः पुनः ॥ २ ॥

इतः प्रयाता राजेन्द्र पाण्डवा द्यूतनिर्जिताः।  
जग्मुस्त्रिभिरहोरात्रैः काम्यकं नाम तद् वनम् ॥ ३ ॥

रात्रौ निशीथे त्वाभीले गतेऽर्धसमये नृप।  
प्रचारे पुरुषादानां रक्षसां घोरकर्मणाम् ॥ ४ ॥  
तद् वनं तापसा नित्यं गोपाश्च वनचारिणः।  
दूरात् परिहरन्ति स्म पुरुषादभयात् किल ॥ ५ ॥

तेषां प्रविशतां तत्र मार्गमावृत्य भारत।  
दीप्ताक्षं भीषणं रक्षः सोल्मुकं प्रत्यपद्यत ॥ ६ ॥

बाहू महान्तौ कृत्वा तु तथाऽऽस्यं च भयानकम्।  
स्थितमावृत्य पन्थानं येन यान्ति कुरूद्वहाः ॥ ७ ॥

स्पष्टाष्टदंष्ट्रं ताम्राक्षं प्रदीप्तोर्ध्वशिरोरुहम् ।  
सार्करश्मितडिच्चक्रं सबलाकमिवाम्बुदम् ॥ ८ ॥

सृजन्तं राक्षसीं मायां महानादनिनादितम्।  
मुञ्चन्तं विपुलान् नादान् सतोयमिव तोयदम् ॥ ९ ॥

तस्य नादेन संत्रस्ताः पक्षिणः सर्वतोदिशम्।  
विमुक्तनादाः सम्पेतुः स्थलजा जलजैः सह ॥ १० ॥

सम्प्रद्रुतमृगद्वीपिमहिषर्क्षसमाकुलम् ।  
तद् वनं तस्य नादेन सम्प्रस्थितमिवाभवत् ॥ ११ ॥

तस्योरुवाताभिहतास्ताम्रपल्लवबाहवः ।  
विदूरजाताश्च लताः समाश्लिष्यन्ति पादपान् ॥ १२ ॥

तस्मिन् क्षणेऽथ प्रववौ मारुतो भृशदारुणः।  
रजसा संवृतं तेन नष्टज्योतिरभून्नभः ॥ १३ ॥

पञ्चानां पाण्डुपुत्राणामविज्ञातो महारिपुः ।  
पञ्चानामिन्द्रियाणां तु शोकावेश इवातुलः ॥ १४ ॥

स दृष्ट्वा पाण्डवान् दूरात्‌ कृष्णाजिनसमावृतान्।  
आवृणोत् तद्वनद्वारं मैनाक इव पर्वतः ॥ १५ ॥

तं समासाद्य वित्रस्ता कृष्णा कमललोचना।  
अदृष्टपूर्वं संत्रासान्न्यमीलयत लोचने ॥ १६ ॥

दुःशासनकरोत्सृष्टविप्रकीर्णशिरोरुहा ।  
पञ्चपर्वतमध्यस्था नदीवाकुलतां गता ॥ १७ ॥

मोमुह्यमानां तां तत्र जगृहुः पञ्च पाण्डवाः।  
इन्द्रियाणि प्रसक्तानि विषयेषु यथा रतिम् ॥ १८ ॥

अथ तां राक्षसीं मायामुत्थितां घोरदर्शनाम्।  
रक्षोघ्नैर्विविधैर्मन्त्रैर्धौम्यः सम्यक्प्रयोजितैः ॥ १९ ॥  
पश्यतां पाण्डुपुत्राणां नाशयामास वीर्यवान्।  
स नष्टमायोऽतिबलः क्रोधविस्फारितेक्षणः ॥ २० ॥  
काममूर्तिधरः क्रूरः कालकल्पो व्यदृश्यत।  
तमुवाच ततो राजा दीर्घप्रज्ञो युधिष्ठिरः ॥ २१ ॥

को भवान् कस्य वा किं ते क्रियतां कार्यमुच्यताम्।  
प्रत्युवाचाथ तद् रक्षो धर्मराजं युधिष्ठिरम् ॥ २२ ॥

अहं बकस्य वै भ्राता किर्मीर इति विश्रुतः।  
वनेऽस्मिन् काम्यके शून्ये निवसामि गतज्वरः ॥ २३ ॥

युधि निर्जित्य पुरुषानाहारं नित्यमाचरन्।  
के यूयमभिसम्प्राप्ता भक्ष्यभूता ममान्तिकम्।  
युधि निर्जित्य वः सर्वान् भक्षयिष्ये गतज्वरः ॥ २४ ॥

युधिष्ठिरस्तु तच्छ्रुत्वा वचस्तस्य दुरात्मनः।  
आचचक्षे ततः सर्वं गोत्रनामादि भारत ॥ २५ ॥

पाण्डवो धर्मराजोऽहं यदि ते श्रोत्रमागतः।  
सहितो भ्रातृभिः सर्वैर्भीमसेनार्जुनादिभिः ॥ २६ ॥  
हृतराज्यो वने वासं वस्तुं कृतमतिस्ततः।  
वनमभ्यागतो घोरमिदं तव परिग्रहम् ॥ २७ ॥

किर्मीरस्त्वब्रवीदेनं दिष्ट्या देवैरिदं मम।  
उपपादितमद्येह चिरकालान्मनोगतम् ॥ २८ ॥

भीमसेनवधार्थं हि नित्यमभ्युद्यतायुधः ।  
चरामि पृथिवीं कृत्स्नां नैनं चासादयाम्यहम् ॥ २९ ॥

सोऽयमासादितो दिष्ट्या भ्रातृहा काङ्क्षितश्चिरम्।  
अनेन हि मम भ्राता बको विनिहतः प्रियः ॥ ३० ॥  
वैत्रकीयवने राजन् ब्राह्मणच्छद्मरूपिणा ।  
विद्याबलमुपाश्रित्य न ह्यस्त्यस्यौरसं बलम् ॥ ३१ ॥

हिडिम्बश्च सखा मह्यं दयितो वनगोचरः।  
हतो दुरात्मनानेन स्वसा चास्य हृता पुरा ॥ ३२ ॥

सोऽयमभ्यागतो मूढो ममेदं गहनं वनम्।  
प्रचारसमयेऽस्माकमर्धरात्रे स्थिते स मे ॥ ३३ ॥

अद्यास्य यातयिष्यामि तद् वैरं चिरसम्भृतम्।  
तर्पयिष्यामि च बकं रुधिरेणास्य भूरिणा ॥ ३४ ॥

अद्याहमनृणो भूत्वा भ्रातुः सख्युस्तथैव च।  
शान्तिं लब्धास्मि परमां हत्वा राक्षसकण्टकम् ॥ ३५ ॥

यदि तेन पुरा मुक्तो भीमसेनो बकेन वै।  
अद्यैनं भक्षयिष्यामि पश्यतस्ते युधिष्ठिर ॥ ३६ ॥

एनं हि विपुलप्राणमद्य हत्वा वृकोदरम्।  
सम्भक्ष्य जरयिष्यामि यथागस्त्यो महासुरम् ॥ ३७ ॥

एवमुक्तस्तु धर्मात्मा सत्यसंधो युधिष्ठिरः।  
नैतदस्तीति सक्रोधो भर्त्सयामास राक्षसम् ॥ ३८ ॥

ततो भीमो महाबाहुरारुज्य तरसा द्रुमम्।  
दशव्याममथोद्विद्धं निष्पत्रमकरोत् तदा ॥ ३९ ॥

चकार सज्यं गाण्डीवं वज्रनिष्पेषगौरवम्।  
निमेषान्तरमात्रेण तथैव विजयोऽर्जुनः ॥ ४० ॥

निवार्य भीमो जिष्णुं तं तद् रक्षो मेघनिःस्वनम्।  
अभिद्रुत्याब्रवीद् वाक्यं तिष्ठ तिष्ठेति भारत ॥ ४१ ॥

इत्युक्त्वैनमतिक्रुद्धः कक्ष्यामुत्पीड्य पाण्डवः ।  
निष्पिष्य पाणिना पाणिं संदष्टौष्ठपुटो बली ॥ ४२ ॥  
तमभ्यधावद् वेगेन भीमो वृक्षायुधस्तदा।  
यमदण्डप्रतीकाशं ततस्तं तस्य मूर्धनि ॥ ४३ ॥  
पातयामास वेगेन कुलिशं मघवानिव।  
असम्भ्रान्तं तु तद् रक्षः समरे प्रत्यदृश्यत ॥ ४४ ॥

चिक्षेप चोल्मुकं दीप्तमशनिं ज्वलितामिव।  
तदुदस्तमलातं तु भीमः प्रहरतां वरः ॥ ४५ ॥  
पदा सव्येन चिक्षेप तद् रक्षः पुनराव्रजत्।  
किर्मीरश्चापि सहसा वृक्षमुत्पाट्य पाण्डवम् ॥ ४६ ॥  
दण्डपाणिरिव क्रुद्धः समरे प्रत्यधावत।  
तद् वृक्षयुद्धमभवन्महीरुहविनाशनम् ॥ ४७ ॥  
वालिसुग्रीवयोर्भ्रात्रोर्यथा स्त्रीकाङ्क्षिणोः पुरा ।

शीर्षयोः पतिता वृक्षा बिभिदुर्नैकधा तयोः ॥ ४८ ॥  
यथैवौत्पलपत्राणि मत्तयोर्द्विपयोस्तथा ।

मुञ्जवज्जर्जरीभूता बहवस्तत्र पादपाः ॥ ४९ ॥  
चीराणीव व्युदस्तानि रेजुस्तत्र महावने।  
तद् वृक्षयुद्धमभवन्मुहूर्तं भरतर्षभ ।  
राक्षसानां च मुख्यस्य नराणामुत्तमस्य च ॥ ५० ॥

ततः शिलां समुत्क्षिप्य भीमस्य युधि तिष्ठतः।  
प्राहिणोद् राक्षसः क्रुद्धो भीमश्च न चचाल ह ॥ ५१ ॥

तं शिलाताडनजडं पर्यधावत राक्षसः।  
बाहुविक्षिप्तकिरणः स्वर्भानुरिव भास्करम् ॥ ५२ ॥

तावन्योन्यं समाश्लिष्य प्रकर्षन्तौ परस्परम्।  
उभावपि चकाशेते प्रवृद्धौ वृषभाविव ॥ ५३ ॥

तयोरासीत् सुतुमुलः सम्प्रहारः सुदारुणः।  
नखदंष्ट्रायुधवतोर्व्याघ्रयोरिव दृप्तयोः ॥ ५४ ॥

दुर्योधननिकाराच्च बाहुवीर्याच्च दर्पितः ।  
कृष्णानयनदृष्टश्च व्यवर्धत वृकोदरः ॥ ५५ ॥

अभिपद्य च बाहुभ्यां प्रत्यगृह्णादमर्षितः।  
मातङ्गमिव मातङ्गः प्रभिन्नकरटामुखम् ॥ ५६ ॥

स चाप्येनं ततो रक्षः प्रतिजग्राह वीर्यवान्।  
तमाक्षिपद् भीमसेनो बलेन बलिनां वरः ॥ ५७ ॥

तयोर्भुजविनिष्पेषादुभयोर्बलिनोस्तदा ।  
शब्दः समभवद् घोरो वेणुस्फोटसमो युधि ॥ ५८ ॥  
अथैनमाक्षिप्य बलाद् गृह्य मध्ये वृकोदरः।  
धूनयामास वेगेन वायुश्चण्ड इव द्रुमम् ॥ ५९ ॥

स भीमेन परामृष्टो दुर्बलो बलिना रणे।  
व्यस्पन्दत यथाप्राणं विचकर्ष च पाण्डवम् ॥ ६० ॥

तत एनं परिश्रान्तमुपलक्ष्य वृकोदरः।  
योक्त्रयामास बाहुभ्यां पशुं रशनया यथा ॥ ६१ ॥

विनदन्तं महानादं भिन्नभेरीस्वनं बली।  
भ्रामयामास सुचिरं विस्फुरन्तमचेतसम् ॥ ६२ ॥

तं विषीदन्तमाज्ञाय राक्षसं पाण्डुनन्दनः।  
प्रगृह्य तरसा दोर्भ्यां पशुमारममारयत् ॥ ६३ ॥

आक्रम्य च कटीदेशे जानुना राक्षसाधमम्।  
पीडयामास पाणिभ्यां कण्ठं तस्य वृकोदरः ॥ ६४ ॥

अथ जर्जरसर्वाङ्‌गं व्यावृत्तनयनोल्बणम् ।  
भूतले भ्रामयामास वाक्यं चेदमुवाच ह ॥ ६५ ॥

हिडिम्बबकयोः पाप न त्वमश्रुप्रमार्जनम्।  
करिष्यसि गतश्चापि यमस्य सदनं प्रति ॥ ६६ ॥

इत्येवमुक्त्वा पुरुषप्रवीर-  
स्तं राक्षसं क्रोधपरीतचेताः ।  
विस्रस्तवस्त्राभरणं स्फुरन्त-  
मुद्भ्रान्तचित्तं व्यसुमुत्ससर्ज ॥ ६७ ॥

तस्मिन् हते तोयदतुल्यरूपे  
कृष्णां पुरस्कृत्य नरेन्द्रपुत्राः ।  
भीमं प्रशस्याथ गुणैरनेकै-  
र्हृष्टास्ततो द्वैतवनाय जग्मुः ॥ ६८ ॥

एवं विनिहतः संख्ये किर्मीरो मनुजाधिप।  
भीमेन वचनात् तस्य धर्मराजस्य कौरव ॥ ६९ ॥

ततो निष्कण्टकं कृत्वा वनं तदपराजितः।  
द्रौपद्या सह धर्मज्ञो वसतिं तामुवास ह ॥ ७० ॥

समाश्वास्य च ते सर्वे द्रौपद्रीं भरतर्षभाः।  
प्रहृष्टमनसः प्रीत्या प्रशशंसुर्वृकोदरम् ॥ ७१ ॥

भीमबाहुबलोत्पिष्टे विनष्टे राक्षसे ततः।  
विविशुस्ते वनं वीराः क्षेमं निहतकण्टकम् ॥ ७२ ॥

स मया गच्छता मार्गे विनिकीर्णो भयावहः।  
वने महति दुष्टात्मा दृष्टो भीमबलाद्धतः ॥ ७३ ॥

तत्राश्रौषमहं चैतत् कर्म भीमस्य भारत।  
ब्राह्मणानां कथयतां ये तत्रासन् समागताः ॥ ७४ ॥

एवं विनिहतं संख्ये किर्मीरं रक्षसां वरम्।  
श्रुत्वा ध्यानपरो राजा निशश्वासार्तवत् तदा ॥ ७५ ॥