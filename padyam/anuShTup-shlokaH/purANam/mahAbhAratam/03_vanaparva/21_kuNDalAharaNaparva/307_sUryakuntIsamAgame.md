+++
title_full = "307 सूर्यद्वारा कुन्तीके उदरमें गर्भस्थापन"
title = "३०७ सूर्यकुन्तीसमागमे"

+++


सा तु कन्या बहुविधं ब्रुवन्ती मधुरं वचः।  
अनुनेतुं सहस्रांशुं न शशाक मनस्विनी ॥ १ ॥

न शशाक यदा बाला प्रत्याख्यातुं तमोनुदम्।  
भीता शापात् ततो राजन् दध्यौ दीर्घमथान्तरम् ॥ २ ॥

अनागसः पितुः शापो ब्राह्मणस्य तथैव च।  
मन्निमित्तः कथं न स्यात्‌ क्रुद्धादस्माद् विभावसोः ॥ ३ ॥

बालेनापि सता मोहाद् भृशं पापकृतान्यपि।  
नाभ्यासादयितव्यानि तेजांसि च तपांसि च ॥ ४ ॥

साहमद्य भृशं भीता गृहीता च करे भृशम्।  
कथं त्वकार्यं कुर्यां वै प्रदानं ह्यात्मनः स्वयम् ॥ ५ ॥

सा वै शापपरित्रस्ता बहु चिन्तयती हृदा।  
मोहेनाभिपरीतङ्गी स्मयमाना पुनः पुनः ॥ ६ ॥  
तं देवमब्रवीद् भीता बन्धूनां राजसत्तम।  
व्रीडाविह्वलया वाचा शापत्रस्ता विशाम्पते ॥ ७ ॥

पिता मे ध्रियते देव माता चान्ये च बान्धवाः।  
न तेषु ध्रियमाणेषु विधिलोपो भवेदयम् ॥ ८ ॥

त्वया तु संगमो देव यदि स्याद् विधिवर्जितः।  
मन्निमित्तं कुलस्यास्य लोके कीर्तिर्नशेत् ततः ॥ ९ ॥

अथवा धर्ममेतं त्वं मन्यसे तपतां वर।  
ऋते प्रदानाद् बन्धुभ्यस्तव कामं करोम्यहम् ॥ १० ॥

आत्मप्रदानं दुधर्ष तव कृत्वा सती त्वहम्।  
त्वयि धर्मो यशश्चैव कीर्तिरायुश्च देहिनाम् ॥ ११ ॥

न ते पिता न ते माता गुरवो वा शुचिस्मिते।  
प्रभवन्ति वरारोहे भद्रं ते शृणु मे वचः ॥ १२ ॥

सर्वान् कामयते यस्मात् कमेर्धातोश्च भाविनि।  
तस्मात् कन्येह सुश्रोणि स्वतन्त्रा वरवर्णिनि ॥ १३ ॥

नाधर्मश्चरितः कश्चित् त्वया भवति भाविनि।  
अधर्मं कुत एवाहं वरेयं लोककाम्यया ॥ १४ ॥

अनावृताः स्त्रियः सर्वा नराश्च वरवर्णिनि।  
स्वभाव एष लोकानां विकारोऽन्य इति स्मृतः ॥ १५ ॥

सा मया सह संगम्य पुनः कन्या भविष्यसि।  
पुत्रश्च ते महाबाहुर्भविष्यति महायशाः ॥ १६ ॥

यदि पुत्रो मम भवेत् त्वत्तः सर्वतमोनुद।  
कुण्डली कवची शूरो महाबाहुर्महाबलः ॥ १७ ॥

भविष्यति महाबाहुः कुण्डली दिव्यवर्मभृत्।  
उभयं चामृतमयं तस्य भद्रे भविष्यति ॥ १८ ॥

यद्येतदमृतादस्ति कुण्डले वर्म चोत्तमम्।  
मम पुत्रस्य यं वै त्वं मत्त उत्पादयिष्यसि ॥ १९ ॥  
अस्तु मे सङ्गमो देव यथोक्तं भगवंस्त्वया।  
त्वद्वीर्यरूपसत्त्वौजा धर्मयुक्तो भवेत् स च ॥ २० ॥

अदित्या कुण्डले राज्ञि दत्ते मे मत्तकाशिनि।  
तेऽस्य दास्यामि वै भीरु वर्म चैवेदमुत्तमम् ॥ २१ ॥

परमं भगवन्नेवं संगमिष्ये त्वया सह।  
यदि पुत्रो भवेदेवं यथा वदसि गोपते ॥ २२ ॥

तथेत्युक्त्वा तु तां कुन्तीमाविवेश विहङ्गमः।  
स्वर्भानुशत्रुर्योगात्मा नाभ्यां पस्पर्श चैव ताम् ॥ २३ ॥

ततः सा विह्वलेवासीत् कन्या सूर्यस्य तेजसा।  
पपात चाथ सा देवी शयने मूढचेतना ॥ २४ ॥

साधयिष्यामि सुश्रोणि पुत्रं वै जनयिष्यसि।  
सर्वशस्त्रभृतां श्रेष्ठं कन्या चैव भविष्यसि ॥ २५ ॥

ततः सा व्रीडिता बाला तदा सूर्यमथाब्रवीत्।  
एवमस्त्विति राजेन्द्र प्रस्थितं भूरिवर्चसम् ॥ २६ ॥

इति स्मोक्ता कुन्तिराजात्मजा सा  
विवस्वन्तं याचमाना सलज्जा ।  
तस्मिन् पुण्ये शयनीये पपात  
मोहाविष्टा भज्यमाना लतेव ॥ २७ ॥

तिग्मांशुस्तां तेजसा मोहयित्वा  
योगेनाविश्यात्मसंस्थां चकार ।  
न चैवैनां दूषयामास भानुः  
संज्ञां लेभे भूय एवाथ बाला ॥ २८ ॥