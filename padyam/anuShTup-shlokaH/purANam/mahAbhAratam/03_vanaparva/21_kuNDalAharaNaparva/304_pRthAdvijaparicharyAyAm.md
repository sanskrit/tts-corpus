+++
title_full = "304 कुन्तीका पितासे वार्तालाप और ब्राह्मणकी परिचर्या"
title = "३०४ पृथाद्विजपरिचर्यायाम्"

+++


ब्राह्मणं यन्त्रिता राजन्नुपस्थास्यामि पूजया।  
यथाप्रतिज्ञं राजेन्द्र न च मिथ्या ब्रवीम्यहम् ॥ १ ॥

एष चैव स्वभावो मे पूजयेयं द्विजानिति।  
तव चैव प्रियं कार्यं श्रेयश्च परमं मम ॥ २ ॥

यद्येवैष्यति सायाह्ने यदि प्रातरथो निशि।  
यद्यर्धरात्रे भगवान् न मे कोपं करिष्यति ॥ ३ ॥

लाभो ममैष राजेन्द्र यद् वै पूजयती द्विजान्।  
आदेशे तव तिष्ठन्ती हित कुर्यां नरोत्तम ॥ ४ ॥

विस्रब्धो भव राजेन्द्र न व्यलीकं द्विजोत्तमः।  
वसन् प्राप्स्यति ते गेहे सत्यमेतद् ब्रवीमि ते ॥ ५ ॥

यत् प्रियं च द्विजस्यास्य हितं चैव तवानघ।  
यतिष्यामि तथा राजन् व्येतु ते मानसो ज्वरः ॥ ६ ॥

ब्राह्मणा हि महाभागाः पूजिताः पृथिवीपते।  
तारणाय समर्थाः स्युर्विपरीते वधाय च ॥ ७ ॥

साहमेतद् विजानन्ती तोषयिष्ये द्विजोत्तमम्।  
न मत्कृते व्यथां राजन् प्राप्स्यसि द्विजसत्तमात् ॥ ८ ॥

अपराधेऽपि राजेन्द्र राज्ञामश्रेयसे द्विजाः।  
भवन्ति चवनो यद्वत् सुकन्यायाः कृते पुरा ॥ ९ ॥

नियमेन परेणाहमुपस्थास्ये द्विजोत्तमम् ।  
यथा त्वया नरेन्द्रेदं भाषितं ब्राह्मणं प्रति ॥ १० ॥

एवं ब्रुवन्तीं बहुशः परिष्वज्य समर्थ्य च।  
इति चेति च कर्तव्यं राजा सर्वमथादिशत् ॥ ११ ॥

एवमेतत् त्वया भद्रे कर्तव्यमविशङ्कया।  
मद्धितार्थं तथाऽऽत्मार्थं कुलार्थं चाप्यनिन्दिते ॥ १२ ॥

एवमुक्त्वा तु तां कन्यां कुन्तिभोजो महायशाः।  
पृथां परिददौ तस्मै द्विजाय द्विजवत्सलः ॥ १३ ॥

इयं ब्रह्मन् मम सुता बाला सुखविवर्धिता।  
अपराध्येत यत्र किंचिन्न कार्यं हृदि तत् त्वया ॥ १४ ॥

द्विजातयो महाभागा वृद्धबालतपस्विषु ।  
भवन्त्यक्रोधनाः प्रायो ह्यपराद्धेषु नित्यदा ॥ १५ ॥

सुमहत्यपराधेऽपि क्षान्तिः कार्या द्विजातिभिः।  
यथाशक्ति यथोत्साहं पूजा ग्राह्या द्विजोत्तम ॥ १६ ॥

तथेति ब्राह्मणेनोक्तं स राजा प्रीतमानसः।  
हंसचन्द्रांशुसंकाशं गृहमस्मै न्यवेदयत् ॥ १७ ॥

तत्राग्निशरणे क्लृप्तमासनं तस्य भानुमत्।  
आहारादि च सर्वं तत् तथैव प्रत्यवेदयत् ॥ १८ ॥

निक्षिप्य राजपुत्री तु तन्द्रीं मानं तथैव च।  
आतस्थे परमं यत्नं ब्राह्मणस्याभिराधने ॥ १९ ॥

तत्र सा ब्राह्मणं गत्वा पृथा शौचपरा सती।  
विधिवत् परिचारर्हं देववत् पर्यतोषयत् ॥ २० ॥