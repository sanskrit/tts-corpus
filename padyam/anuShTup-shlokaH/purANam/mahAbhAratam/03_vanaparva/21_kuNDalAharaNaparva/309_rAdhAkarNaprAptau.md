+++
title_full = "309 अधिरथ सूत तथा उसकी पत्नी राधाको बालक कर्णकी प्राप्ति, राधाके द्वारा उसका पालन, हस्तिनापुरमें उसकी शिक्षा-दीक्षा तथा कर्णके पास इन्द्रका आगमन"
title = "३०९ राधाकर्णप्राप्तौ"

+++


एतस्मिन्नेव काले तु धृतराष्ट्रस्य वै सखा।  
सूतोऽधिरथ इत्येव सदारो जाह्नवीं ययौ ॥ १ ॥

तस्य भार्याभवद् राजन् रूपेणासदृशी भुवि।  
राधा नाम महाभागा न सा पुत्रमविन्दत ॥ २ ॥

अपत्यार्थे परं यत्नमकरोच्च विशेषतः।  
सा ददर्शाथ मञ्जूषामुह्यमानां यदृच्छया ॥ ३ ॥

दत्तरक्षाप्रतिसरामन्वालम्भनशोभनाम् ।  
ऊर्मीतरङ्गैर्जाह्नव्याः समानीतामुपह्वरम् ॥ ४ ॥

सा तु कौतूहलात् प्राप्तां ग्राहयामास भाविनी।  
ततो निवेदयामास सूतस्याधिरथस्य वै ॥ ५ ॥

स तामुद्‌धृत्य मञ्जूषामुत्सार्य जलमन्तिकात्।  
यन्त्रैरुद्‌घाटयामास सोऽपश्यत् तत्र बालकम् ॥ ६ ॥

तरुणादित्यसंकाशं हेमवर्मधरं तथा ।  
मृष्टकुण्डलयुक्तेन वदनेन विराजता ॥ ७ ॥

स सूतो भार्यया सार्धं विम्मयोत्फुल्ललोचनः।  
अङ्कमारोप्य तं बालं भार्यां वचनमब्रवीत् ॥ ८ ॥

इदमत्यद्‌भुतं भीरु यतो जातोऽस्मि भाविनि।  
दृष्टवान् देवगर्भोऽयं मन्येऽस्माकमुपागतः ॥ ९ ॥

अनपत्यस्य पुत्रोऽयं देवैर्दत्तो ध्रुवं मम।  
इत्युक्त्वा तं ददौ पुत्रं राधायै स महीपते ॥ १० ॥

प्रतिजग्राह तं राधा विधिवद् दिव्यरूपिणम्।  
पुत्रं कमलगर्भाभं देवगर्भं श्रिया वृतम् ॥ ११ ॥  
(स्तन्यं समास्रवच्चास्या दैवादित्यथ निश्चयः।)

पुपोष चैनं विधिवद् ववृधे स च वीर्यवान्।  
ततः प्रभृति चाप्यन्ये प्राभवन्नौरसाः सुताः ॥ १२ ॥

वसुवर्मधरं दृष्ट्‌वा तं बालं हेमकुण्डलम्।  
नामास्य वसुषेणेति ततश्चक्रुर्द्विजातयः ॥ १३ ॥

एवं स सूतपुत्रत्वं जगामामितविक्रमः।  
वसुषेण इति ख्यातो वृष इत्येव च प्रभुः ॥ १४ ॥

सूतस्य ववृधेऽङ्गेषु श्रेष्ठः पुत्रः स वीर्यवान्।  
चारेण विदितश्चासीत् पृथया दिव्यवर्मभृत् ॥ १५ ॥

सूतस्त्वधिरथः पुत्रं विवृद्धं समयेन तम्।  
दृष्ट्‌वा प्रस्थापयामास पुरं वारणसाह्वयम् ॥ १६ ॥

तत्रोपसदनं चक्रे द्रोणस्येष्वस्त्रकर्मणि ।  
सख्यं दुर्योधनेनैवमगमत् स च वीर्यवान् ॥ १७ ॥

द्रोणात्‌ कृपाच्च रामाच्च सोऽस्त्रग्रामं चतुर्विधम्।  
लब्धवा लोकेऽभवत् ख्यातः परमेष्वासतां गतः ॥ १८ ॥

संधाय धार्तराष्ट्रेण पार्थानां विप्रिये रतः।  
योद्‌धुमाशंसते नित्यं फाल्गुनेन महात्मना ॥ १९ ॥

सदा हि तस्य स्पर्धाऽऽसीदर्जुनेन विशाम्पते।  
अर्जुनस्य च कर्णेन यतो दृष्टो बभूव सः ॥ २० ॥

एतद् गुह्यं महाराज सूर्यस्यासीन्न संशयः।  
यः सूर्यसम्भवः कर्णः कुन्त्यां सूतकुले तथा ॥ २१ ॥

तं तु कुण्डलिनं दृष्ट्‌वा वर्मणा च समन्वितम्।  
अवध्यं समरे मत्वा पर्यतप्यद् युधिष्ठिरः ॥ २२ ॥

यदा च कर्णो राजेन्द्र भानुमन्तं दिवाकरम्।  
स्तौति मध्यन्दिने प्राप्ते प्राञ्जलिः सलिले स्थितः ॥ २३ ॥  
तत्रैनमुपतिष्ठन्ति ब्राह्मणा धनहेतुना ।  
नादेयं तस्य तत्काले किञ्चिदस्ति द्विजातिषु ॥ २४ ॥

तमिन्द्रो ब्राह्मणो भूत्वा भिक्षां देहीत्युपस्थितः।  
स्वागतं चेति राधेयस्तमथ प्रत्यभाषत ॥ २५ ॥