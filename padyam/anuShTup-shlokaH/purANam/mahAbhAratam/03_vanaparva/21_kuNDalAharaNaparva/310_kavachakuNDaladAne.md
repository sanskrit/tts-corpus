+++
title_full = "310 इन्द्रका कर्णको अमोघ शक्ति देकर बदलेमें उसके कवच-कुण्डल लेना"
title = "३१० कवचकुण्डलदाने"

+++


देवराजमनुप्राप्तं ब्राह्मणच्छद्मना वृतम् ।  
दृष्ट्‌वा स्वागतमित्याह न बुबोधास्य मानसम् ॥ १ ॥

हिरण्यकण्ठीः प्रमदा ग्रामान् वा बहुगोकुलान्।  
किं ददानीति तं विप्रमुवाचाधिरथिस्ततः ॥ २ ॥

हिरण्यकण्ठ्यः प्रमदा यच्चान्यत् प्रीतिवर्धनम्।  
नाहं दत्तमिहेच्छामि तदर्थिभ्यः प्रदीयताम् ॥ ३ ॥

यदेतत् सहजं वर्म कुण्डले च तवानघ।  
एतदुत्कृत्य मे देहि यदि सत्यव्रतो भवान् ॥ ४ ॥

एतदिच्छाम्यहं क्षिप्रं त्वया दत्तं परंतप।  
एष मे सर्वलाभानां लाभः परमको मतः ॥ ५ ॥

अवनिं प्रमदा गाश्च निवापं बहुवार्षिकम्।  
तत् ते विप्र प्रदास्यामि न तु वर्म सकुण्डलम्॥६॥

एवं बहुविधैर्वाक्यैर्याच्यमानः स तु द्विजः।  
कर्णेन भरतश्रेष्ठ नान्यं वरमयाचत ॥ ७ ॥

सान्त्वितश्च यथाशक्ति पूजितश्च यथाविधि।  
न चान्यं स द्विजश्रेष्ठः कामयामास वै वरम् ॥ ८ ॥

यदा नान्यं प्रवृणुते वरं वै द्विजसत्तमः।  
(विनास्य सहजं वर्म कुण्डले च विशाम्पते)।  
तदैनमब्रवीद् भूयो राधेयः प्रहसन्निव ॥ ९ ॥

सहजं वर्म मे विप्र कुण्डले चामृतोद्‌भवे।  
तेनावध्योऽस्मि लोकेषु ततो नैतज्जहाम्यहम् ॥ १० ॥

विशालं पृथिवीराज्यं क्षेमं निहतकण्टकम्।  
प्रतिगृह्णीष्व मत्तस्त्वं साधु ब्राह्मणपुङ्गव ॥ ११ ॥

कुण्डलाभ्यां विमुक्तोऽहं वर्मणा सहजेन च।  
गमनीयो भविष्यामि शत्रूणां द्विजसत्तम ॥ १२ ॥

यदान्यं न वरं वव्रे भगवान् पाकशासनः।  
ततः प्रहस्य कर्णस्तं पुनरित्यब्रवीद् वचः ॥ १३ ॥

विदितो देवदेवेश प्रागेवासि मम प्रभो।  
न तु न्याय्यं मया दातुं तव शक्र वृथा वरम्॥१४॥

त्वं हि देवेश्वरः साक्षात् त्वया देयो वरो मम।  
अन्येषां चैव भूतानामीश्वरो ह्यसि भूतकृत् ॥ १५ ॥

यदि दास्यामि ते देव कुण्डले कवचं तथा।  
वध्यतामुपयास्यामि त्वं च शक्रावहास्यताम् ॥ १६ ॥  
तस्माद् विनिमयं कृत्वा कुण्डले वर्म चोत्तमम्।  
हरस्व शक्र कामं मे न दद्यामहमन्यथा ॥ १७ ॥

विदितोऽहं रवेः पूर्वमायानेव तवान्तिकम्।  
तेन ते सर्वमाख्यातमेवमेतन्न संशयः ॥ १८ ॥

काममस्तु तथा तात तव कर्ण यथेच्छसि।  
वर्जयित्वा तु मे वज्रं प्रवृणीष्व यथेच्छसि ॥ १९ ॥

ततः कर्णः प्रहृष्टस्तु उपसंगम्य वासवम्।  
अमोघां शक्तिमभ्येत्य वव्रे सम्पूर्णमानसः ॥ २० ॥

वर्मणा कुण्डलाभ्यां च शक्तिं मे देहि वासव।  
अमोघां शत्रुसंघानां घातिनीं पृतनामुखे ॥ २१ ॥

ततः संचिन्त्य मनसा मुहूर्तमिव वासवः।  
शक्त्यर्थं पृथिवीपाल कर्णं वाक्यमथाब्रवीत् ॥ २२ ॥

कुण्डले मे प्रयच्छस्व वर्म चैव शरीरजम्।  
गृहाण कर्ण शक्तिं त्वमनेन समयेन च ॥ २३ ॥

अमोघा हन्ति शतशः शत्रून् मम करच्युता।  
पुनश्च पाणिमभ्येति मम दैत्यान् विनिघ्नतः ॥ २४ ॥

सेयं तव करप्राप्ता हत्वैकं रिपुमूर्जितम्।  
गर्जन्तं प्रतपन्तं च मामेवैष्यति सूतज ॥ २५ ॥

एकमेवाहमिच्छामि रिपुं हन्तुं महाहवे।  
गर्जन्तं प्रतपन्तं च यतो मम भयं भवेत् ॥ २६ ॥

एकं हनिष्यसि रिपुं गर्जन्तं बलिनं रणे।  
त्वं तु यं प्रार्थयस्येकं रक्ष्यते स महात्मना ॥ २७ ॥  
यमाहुर्वेदविद्वांसो वरार्हमपराजितम् ।  
नारायणमचिन्त्यं च तेन कृष्णेन रक्ष्यते ॥ २८ ॥

एवमप्यस्तु भगवन्नेकवीरवधे मम ।  
अमोघां देहि मे शक्तिं यथा हन्यां प्रतापिनम् ॥ २९ ॥

उत्कृत्य तु प्रदास्यामि कुण्डले कवचं च ते।  
निकृत्तेषु तु गात्रेषु न मे बीभत्सता भवेत् ॥ ३० ॥

न ते बीभत्सता कर्ण भविष्यति कथञ्चन।  
व्रणश्चैव न गात्रेषु यस्त्वं नानृतमिच्छसि ॥ ३१ ॥

यादृशस्ते पितुर्वर्णस्तेजश्च वदतां वर।  
तादृशेनैव वर्णेन त्वं कर्ण भविता पुनः ॥ ३२ ॥  
विद्यमानेषु शस्त्रेषु यद्यमोघामसंशये ।  
प्रमत्तो मोक्ष्यसे चापि त्वय्येवैषा पतिष्यति ॥ ३३ ॥

संशयं परमं प्राप्य विमोक्ष्ये वासवीमिमाम्।  
यथा मामात्थ शक्र त्वं सत्यमेतद् ब्रवीमि ते ॥ ३४ ॥

ततः शक्तिं प्रज्वलितां प्रतिगृह्य विशाम्पते।  
शस्त्रं गृहीत्वा निशितं सर्वगात्राण्यकृन्तत ॥ ३५ ॥

ततो देवा मानवा दानवाश्च  
निकृन्तन्तं कर्णमात्मानमेवम् ।  
दृष्ट्वा सर्वे सिंहनादान् प्रणेदु-  
र्न ह्यस्यासीन्मुखजो वै विकारः ॥ ३६ ॥

ततो दिव्या दुन्दुभयः प्रणेदुः  
पपातोच्चैः पुष्पवर्षं च दिव्यम्।  
दृष्ट्‌वा कर्णं शस्त्रसंकृत्तगात्रं  
मुहुश्चापि स्मयमानं नृवीरम् ॥ ३७ ॥

ततश्छित्त्वा कवचं दिव्यमङ्गात्  
तथैवार्द्रं प्रददौ वासवाय ।  
तथोत्कृत्य प्रददौ कुण्डले ते  
कर्णात् तस्मात् कर्मणा तेन कर्णः ॥ ३८ ॥

ततः शक्रः प्रहसन् वञ्चयित्वा  
कर्णं लोके यशसा योजयित्वा।  
कृतं कार्यं पाण्डवानां हि मेने  
ततः पश्चाद् दिवमेवोत्पपात ॥ ३९ ॥

श्रुत्वा कर्णं मुषितं धार्तराष्ट्रा  
दीनाः सर्वे भग्नदर्पा इवासन्।  
तां चावस्थां गमितं सूतपुत्रं  
श्रुत्वा पार्था जहृषुः काननस्थाः ॥ ४० ॥

क्वस्था वीराः पाण्डवास्ते बभूवुः  
कुतश्चैते श्रुतवन्तः प्रियं तत्।  
किं वाकार्षुर्द्वादशेऽब्दे व्यतीते  
तन्मे सर्वं भगवान् व्याकरोतु ॥ ४१ ॥

लब्ध्वा कृष्णां सैन्धवं द्रावयित्वा  
विप्रैः सार्धं काम्यकादाश्रमात् ते।  
मार्कण्डेयाच्छ्रुतवन्तः पुराणं  
देवर्षीणां चरितं विस्तरेण ॥ ४२ ॥

(प्रत्याजग्मुः सरथाः सानुयात्राः  
सर्वैः सार्धं सूतपौरोगवैस्ते ।  
ततो युयुर्द्वैतवने नृवीरा  
निस्तीर्यैवं वनवासं समग्रम् ॥)