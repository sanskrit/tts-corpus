+++
title_full = "306 कुन्तीके द्वारा सूर्यदेवताका आवाहन तथा कुन्ती-सूर्य-संवाद"
title = "३०६ सूर्याह्वाने"

+++


गते तस्मिन् द्विजश्रेष्ठे कस्मिंश्चित् कारणान्तरे।  
चिन्तयामास सा कन्या मन्त्रग्रामबलाबलम् ॥ १ ॥

अयं वै कीदृशस्तेन मम दत्तो महात्मना।  
मन्त्रग्रामो बलं तस्य ज्ञास्ये नातिचिरादिति ॥ २ ॥

एवं संचिन्तयन्ती सा ददर्शर्तुं यदृच्छया।  
व्रीडिता साभवद् बाला कन्याभावे रजस्वला ॥ ३ ॥

ततो हर्म्यतलस्था सा महार्हशयनोचिता।  
प्राच्यां दिशि समुद्यन्तं ददर्शादित्यमण्डलम् ॥ ४ ॥

तत्र बद्धमनोदृष्टिरभवत् सा सुमध्यमा।  
न चातप्यत रूपेण भानोः संध्यागतस्य सा ॥ ५ ॥

तस्या दृष्टिरभूद् दिव्या सापश्यद् दिव्यदर्शनम्।  
आमुक्तकवचं देवं कुण्डलाभ्यां विभूषितम् ॥ ६ ॥

तस्याः कौतूहलं त्वासीन्मन्त्रं प्रति नराधिप।  
आह्वानमकरोत् साथ तस्य देवस्य भाविनी ॥ ७ ॥

प्राणानुपस्पृश्य तदा ह्याजुहाव दिवाकरम्।  
आजगाम ततो राजंस्त्वरमाणो दिवाकरः ॥ ८ ॥

मधुपिङ्गो महाबाहुः कम्बुग्रीवो हसन्निव।  
अङ्गदी बद्धमुकुटो दिशः प्रज्वालयन्निव ॥ ९ ॥

योगात् कृत्वा द्विधाऽऽत्मानमाजगाम तताप च।  
आबभाषे ततः कुन्तीं साम्ना परमवल्गुना ॥ १० ॥

आगतोऽस्मि वशं भद्रे तव मन्त्रबलात्कृतः।  
किं करोमि वशो राज्ञि ब्रूहि कर्ता तदस्मि ते॥११॥

गम्यतां भगवंस्तत्र यत एवागतो ह्यसि।  
कौतूहलात् समाहूतः प्रसीद भगवन्निति ॥ १२ ॥

गमिष्येऽहं यथा मां त्वं ब्रवीषि तनुमध्यमे।  
न तु देवं समाहूय न्याय्यं प्रेषयितुं वृथा ॥ १३ ॥

तवाभिसंधिः सुभगे सूर्यात् पुत्रो भवेदिति।  
वीर्येणाप्रतिमो लोके कवची कुण्डलीति च ॥ १४ ॥

सा त्वमात्मप्रदानं वै कुरुष्व गजगामिनि।  
उत्पत्स्यति हि पुत्रस्ते यथासंकल्पमङ्गने ॥ १५ ॥

अथ गच्छाम्यहं भद्रे त्वया संगम्य सुस्मिते।  
यदि त्वं वचनं नाद्य करिष्यसि मम प्रियम् ॥ १६ ॥  
शपिष्ये त्वामहं क्रुद्धो ब्राह्मणं पितरं च ते।  
त्वत्कृते तान् प्रधक्ष्यामि सर्वानपि न संशयः ॥ १७ ॥

पितरं चैव ते मूढं यो न वेत्ति तवानयम्।  
तस्य च ब्राह्मणस्याद्य योऽसौ मन्त्रमदात् तव ॥ १८ ॥  
शीलवृत्तमविज्ञाय धास्यामि विनयं परम्।

एते हि विबुधाः सर्वे पुरन्दरमुखा दिवि ॥ १९ ॥  
त्वया प्रलब्धं पश्यन्ति स्मयन्त इव भाविनि।  
पश्य चैनान् सुरगणान् दिव्यं चक्षुरिदं हि ते।  
पूर्वमेव मया दत्तं दृष्टवत्यसि येन माम् ॥ २० ॥

ततोऽपश्यत् त्रिदशान् राजपुत्री  
सर्वानेव स्वेषु धिष्ण्येषु खस्थान्।  
प्रभावन्तं भानुमन्तं महान्तं  
यथाऽऽदित्यं रोचमानांस्तथैव ॥ २१ ॥

सा तान् दृष्ट्‌वा व्रीडमानेव बाला  
सूर्यं देवी वचनं प्राह भीता।  
गच्छ त्वं वै गोपते स्वं विमानं  
कन्याभावाद् दुःख एवापचारः ॥ २२ ॥

पिता माता गुरवश्चैव येऽन्ये  
देहस्यास्य प्रभवन्ति प्रदाने ।  
नाहं धर्मं लोपयिष्यामि लोके  
स्त्रीणां वृत्तं पूज्यते देहरक्षा ॥ २३ ॥

मया मन्त्रबलं ज्ञातुमाहूतस्त्वं विभावसो।  
बाल्याद्‌ बालोति तत्‌ कृत्वा क्षन्तुमर्हसि मे विभो ॥ २४ ॥

बालेति कृत्वानुनयं तवाहं  
ददानि नान्यानुनयं लभेत ।  
आत्मप्रदानं कुरु कुन्तिकन्ये  
शान्तिस्तवैवं हि भवेच्च भीरु ॥ २५ ॥

न चापि गन्तुं युक्तं हि मया मिथ्याकृतेन वै।  
असमेत्य त्वया भीरु मन्त्राहूतेन भाविनि ॥ २६ ॥  
गमिष्याम्यनवद्याङ्गि लोके समवहास्यताम् ।  
सर्वेषां विबुधानां च वक्तव्यः स्यां तथा शुभे ॥ २७ ॥

सा त्वं मया समागच्छ लप्स्यसे मादृशं सुतम्।  
विशिष्टा सर्वलोकेषु भविष्यसि न संशयः ॥ २८ ॥