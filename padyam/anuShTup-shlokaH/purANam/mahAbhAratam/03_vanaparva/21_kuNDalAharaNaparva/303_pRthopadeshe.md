+++
title_full = "303 कुन्तिभोजके यहाँ ब्रह्मर्षि दुर्वासाका आगमन तथा राजाका उनकी सेवाके लिये पृथाको आवश्यक उपदेश देना"
title = "३०३ पृथोपदेशे"

+++


किं तद् गुह्यं न चाख्यातं कर्णायेहोष्णरश्मिना।  
कीदृशे कुण्डले ते च कवचं चैव कीदृशम् ॥ १ ॥  
कुतश्च कवचं तस्य कुण्डले चैव सत्तम।  
एतदिच्छाम्यहं श्रोतुं तन्मे ब्रूहि तपोधन ॥ २ ॥

अयं राजन् ब्रवीम्येतत् तस्य गुह्यं विभावसोः।  
यादृशे कुण्डले ते च कवचं चैव यादृशम् ॥ ३ ॥

कुन्तिभोजं पुरा राजन् ब्राह्मणः पर्युपस्थितः।  
तिग्मतेजा महाप्रांशुः श्मश्रुदण्डजटाधरः ॥ ४ ॥

दर्शनीयोऽनवद्याङ्गस्तेजसा प्रज्वलन्निव ।  
मधुपिङ्गो मधुरवाक् तपःस्वाध्यायभूषणः ॥ ५ ॥

स राजानं कुन्तिभोजमब्रवीत् सुमहातपाः।  
भिक्षामिच्छामि वै भोक्तुं तव गेहे विमत्सर ॥ ६ ॥

न मे व्यलीकं कर्तव्यं त्वया वा तव चानुगैः।  
एवं वत्स्यामि ते गेहे यदि ते रोचतेऽनघ ॥ ७ ॥

यथाकामं च गच्छेयमागच्छेयं तथैव च।  
शय्यासने च मे राजन् नापराध्येत कश्चन ॥ ८ ॥

तमब्रवीत् कुन्तिभोजः प्रीतियुक्तमिदं वचः।  
एवमस्तु परं चेति पुनश्चैनमथाब्रवीत् ॥ ९ ॥

मम कन्या महाप्राज्ञ पृथा नाम यशस्विनी।  
शीलवृत्तान्विता साध्वी नियता चैव भाविनी ॥ १० ॥

उपस्थास्यति सा त्वां वै पूजयानवमन्य च।  
तस्याश्च शीलवृत्तेन तुष्टिं समुपयास्यसि ॥ ११ ॥

एवमुक्त्वा तु तं विप्रमभिपूज्य यथाविधि।  
उवाच कन्यामभ्येत्य पृथां पृथुललोचनाम् ॥ १२ ॥

अयं वत्से महाभागो ब्राह्मणो वस्तुमिच्छति।  
मम गेहे मया चास्य तथेत्येवं प्रतिश्रुतम् ॥ १३ ॥

त्वयि वत्से पराश्वस्य ब्राह्मणस्याभिराधनम्।  
तन्मे वाक्यममिथ्या त्वं कर्तुमर्हसि कर्हिचित् ॥ १४ ॥

अयं तपस्वी भगवान् स्वाध्यायनियतो द्विजः।  
यद् यद् ब्रूयान्महातेजास्तत्तद् देयममत्सरात् ॥ १५ ॥

ब्राह्मणो हि परं तेजो ब्राह्मणो हि परं तपः।  
ब्राह्मणानां नमस्कारैः सूर्यो दिवि विराजते ॥ १६ ॥

अमानयन् हि मानार्हान् वातापिश्च महासुरः।  
निहतो ब्रह्मदण्डेन तालजङ्घस्तथैव च ॥ १७ ॥

सोऽयं वत्से महाभार आहितस्त्वयि साम्प्रतम्।  
त्वं सदा नियता कुर्या ब्राह्मणस्याभिराधनम् ॥ १८ ॥

जानामि प्रणिधानं ते बाल्यात् प्रभृति नन्दिनी।  
ब्राह्मणेष्विह सर्वेषु गुरुबन्धुषु चैव ह ॥ १९ ॥  
तथा प्रेष्येषु सर्वेषु मित्रसम्बन्धिमातृषु।  
मयि चैव यथावत् त्वं सर्वमावृत्य वर्तसे ॥ २० ॥

न ह्यतुष्टो जनोऽस्तीह पुरे चान्तःपुरे च ते।  
सम्यग्वृत्त्यानवद्याङ्गि तव भृत्यजनेष्वपि ॥ २१ ॥

संदेष्टव्यां तु मन्ये त्वां द्विजातिं कोपनं प्रति।  
पृथे बालेति कृत्वा वै सुता चासि ममेति च॥२२॥

वृष्णीनां च कुले जाता शूरस्य दयिता सुता।  
दत्ता प्रीतिमता मह्यं पित्रा बाला पुरा स्वयम् ॥ २३ ॥

वसुदेवस्य भगिनी सुतानां प्रवरा मम।  
अग्र्यमग्रे प्रतिज्ञाय तेनासि दुहिता मम ॥ २४ ॥

तादृशे हि कुले जाता कुले चैव विवर्धिता।  
सुखात् सुखमनुप्राप्ता ह्रदाद् ह्रदमिवागता ॥ २५ ॥

दौष्कुलेया विशेषेण कथंचित् प्रग्रहं गताः।  
बालभावाद् विकुर्वन्ति प्रायशः प्रमदाः शुभे ॥ २६ ॥

पृथे राजकुले जन्म रूपं चापि तवाद्‌भुतम्।  
तेन तेनासि सम्पन्ना समुपेता च भाविनी ॥ २७ ॥

सा त्वं दर्पं परित्यज्य दम्भं मानं च भाविनि।  
आराध्य वरदं विप्रं श्रेयसा योक्ष्यसे पृथे ॥ २८ ॥

एवं प्राप्स्यसि कल्याणि कल्याणमनघे ध्रुवम्।  
कोपिते च द्विजश्रेष्ठे कृत्स्नं दह्येत मे कुलम् ॥ २९ ॥