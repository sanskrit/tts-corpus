+++
title_full = "295 सत्यवान् और सावित्रीका विवाह तथा सावित्रीका अपनी सेवाओंद्वारा सबको संतुष्ट करना"
title = "२९५ सावित्र्युपाख्याने"

+++


अथ कन्याप्रदाने स तमेवार्थं विचिन्तयन्।  
समानिन्ये च तत् सर्वं भाण्डं वैवाहिकं नृपः ॥ १ ॥

ततो वृद्धान् द्विजान् सर्वानृत्विजः सपुरोहितान्।  
समाहूय दिने पुण्ये प्रययौ सह कन्यया ॥ २ ॥

मेध्यारण्यं स गत्वा च द्युमत्सेनाश्रमं नृपः।  
पद्भ्यामेव द्विजैः सार्धं राजर्षिं तमुपागमत् ॥ ३ ॥

तत्रापश्यन्महाभागं शालवृक्षमुपाश्रितम् ।  
कौश्यां बृस्यां समासीनं चक्षुर्हीनं नृपं तदा ॥ ४ ॥

स राजा तस्य राजर्षेः कृत्वा पूजां यथार्हतः।  
वाचा सुनियतो भूत्वा चकारात्मनिवेदनम् ॥ ५ ॥  
तस्यार्घ्यमासनं चैव गां चावेद्य स धर्मवित्।  
किमागमनमित्येवं राजा राजानमब्रवीत् ॥ ६ ॥

तस्य सर्वमभिप्रायमितिकर्तव्यतां च ताम्।  
सत्यवन्तं समुद्दिश्य सर्वमेव न्यवेदयत् ॥ ७ ॥

सावित्री नाम राजर्षे कन्येयं मम शोभना।  
तां स्वधर्मेण धर्मज्ञ स्नुषार्थे त्वं गृहाण मे ॥ ८ ॥

च्युताः स्म राज्याद् वनवासमाश्रिता-  
श्चराम धर्मं नियतास्तपस्विनः ।  
कथं त्वनर्हा वनवासमाश्रमे  
निवत्स्यते क्लेशमिमं सुता तव ॥ ९ ॥

सुखं च दुःखं च भवाभवात्मकं  
यदा विजानाति सुताहमेव च।  
न मद्विधे युज्यति वाक्यमीदृशं  
विनिश्चयेनाभिगतोऽस्मि ते नृप ॥ १० ॥

आशां नार्हसि मे हन्तुं सौहृदात् प्रणतस्य च।  
अभितश्चागतं प्रेम्णा प्रत्याख्यातुं न मार्हसि ॥ ११ ॥

अनुरूपो हि युक्तश्च त्वं ममाहं तवापि च।  
स्नुषां प्रतीच्छ मे कन्यां भार्यां सत्यवतः सतः ॥ १२ ॥

पूर्वमेवाभिलषितः सम्बन्धो मे त्वया सह।  
भ्रष्टराज्यस्त्वहमिति तत एतद् विचारितम् ॥ १३ ॥

अभिप्रायस्त्वयं यो मे पूर्वमेवाभिकाङ्क्षितः।  
स निर्वर्ततु मेऽद्यैव काङ्क्षितो ह्यसि मेऽतिथिः ॥ १४ ॥

ततः सर्वान् समानाय्य द्विजानाश्रमवासिनः।  
यथाविधि समुद्वाहं कारयामासतुर्नृपौ ॥ १५ ॥

दत्त्वा सोऽश्वपतिः कन्यां यथार्हं सपरिच्छदम्।  
ययौ स्वमेव भवनं युक्तः परमया मुदा ॥ १६ ॥

सत्यवानपि तां भार्यां लब्ध्वा सर्वगुणान्विताम्।  
मुमुदे सा च तं लब्ध्वा भर्तारं मनसेप्सितम् ॥ १७ ॥

गते पितरि सर्वाणि संन्यस्याभरणानि सा।  
जगृहे वल्कलान्येव वस्त्रं काषायमेव च ॥ १८ ॥

परिचारैर्गुणैश्चैव प्रश्रयेण दमेन च।  
सर्वकामक्रियाभिश्च सर्वेषां तुष्टिमादधे ॥ १९ ॥

श्वश्रूं शरीरसत्कारैः सर्वैराच्छादनादिभिः ।  
श्वशुरं देवसत्कारैर्वाचः संयमनेन च ॥ २० ॥

तथैव प्रियवादेन नैपुणेन शमेन च।  
रहश्चैवोपचारेण भर्तारं पर्यतोषयत् ॥ २१ ॥

एवं तत्राश्रमे तेषां तदा निवसतां सताम्।  
कालस्तपस्यतां कश्चिदपाक्रामत भारत ॥ २२ ॥

सावित्र्या ग्लायमानायास्तिष्ठन्त्यास्तु दिवानिशम् ।  
नारदेन यदुक्तं तद् वाक्यं मनसि वर्तते ॥ २३ ॥