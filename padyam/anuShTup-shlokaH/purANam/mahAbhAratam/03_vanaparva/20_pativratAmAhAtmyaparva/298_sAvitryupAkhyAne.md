+++
title_full = "298 पत्नीसहित राजा द्युमत्सेनकी सत्यवान्\u200cके लिये चिन्ता, ऋषियोंका उन्हें आश्वासन देना, सावित्री और सत्यवान्\u200cका आगमन तथा सावित्रीद्वारा विलम्बसे आनेके कारणपर प्रकाश डालते हुए वर-प्राप्तिका विवरण बताना"
title = "२९८ सावित्र्युपाख्याने"

+++


एतस्मिन्नेव काले तु द्युमत्सेनो महाबलः।  
लब्धचक्षुः प्रसन्नायां दृष्ट्यां सर्वं ददर्श ह ॥ १ ॥

स सर्वानाश्रमान् गत्वा शैब्यया सह भार्यया।  
पुत्रहेतोः परामार्तिं जगाम भरतर्षभ ॥ २ ॥

तावाश्रमान् नदीश्चैव वनानि च सरांसि च।  
तस्यां निशि विचिन्वन्तौ दम्पती परिजग्मतुः ॥ ३ ॥

श्रुत्वा शब्दं तु यं कञ्चिदुन्मुखौ सुतशङ्कया।  
सावित्रीसहितोऽभ्येति सत्यवानित्यभाषताम् ॥ ४ ॥

भिन्नैश्च परुषैः पादैः सव्रणैः शोणितोक्षितैः।  
कुशकण्टकविद्धाङ्‌गावुन्मत्ताविव धावतः ॥ ५ ॥

ततोऽभिसृत्य तैर्विप्रैः सर्वैराश्रमवासिभिः ।  
परिवार्य समाश्वास्य तावानीतौ स्वमाश्रमम् ॥ ६ ॥

तत्र भार्यासहायः स वृतो वृद्धैस्तपोधनैः।  
आश्वासितोऽपि चित्रार्थैः पूर्वराज्ञां कथाश्रयैः ॥ ७ ॥  
ततस्तौ पुनराश्वस्तौ वृद्धौ पुत्रदिदृक्षया।  
बाल्यवृत्तानि पुत्रस्य स्मरन्तौ भृशदुःखितौ ॥ ८ ॥

पुनरुक्त्वा च करुणां वाचं तौ शोककर्शितौ।  
हा पुत्र हा साध्वि वधूः क्वासि क्वासीत्यरोदताम्।  
ब्राह्मणः सत्यवाक् तेषामुवाचेदं तयोर्वचः ॥ ९ ॥

यथास्य भार्या सावित्री तपसा च दमेन च।  
आचारेण च संयुक्ता तथा जीवति सत्यवान् ॥ १० ॥

वेदाः साङ्गा मयाधीतास्तपो मे संचितं महत्।  
कौमारब्रह्मचर्यं च गुरवोऽग्निश्च तोषिताः ॥ ११ ॥  
समाहितेन चीर्णानि सर्वाण्येव व्रतानि मे।  
वायुभक्षोपवासश्च कृतो मे विधिवत् पुरा ॥ १२ ॥  
अनेन तपसा वेद्मि सर्वं परचिकीर्षितम्।  
सत्यमेतन्निबोधध्वं ध्रियते सत्यवानिति ॥ १३ ॥

उपाध्यायस्य मे वक्त्राद् यथा वाक्यं विनिःसृतम्।  
नैव जातु भवेन्मिथ्या तथा जीवति सत्यवान् ॥ १४ ॥

यथास्य भार्या सावित्री सर्वैरेव सुलक्षणैः।  
अवैधव्यकरैर्युक्ता तथा जीवति सत्यवान् ॥ १५ ॥

यथास्य भार्या सावित्री तपसा च दमेन च।  
आचारेण च संयुक्ता तथा जीवति सत्यवान् ॥ १६ ॥

यथा दृष्टिः प्रवृत्ता ते सावित्र्याश्च यथा व्रतम्।  
गताऽऽहारमकृत्वा च तथा जीवति सत्यवान् ॥ १७ ॥

यथा वदन्ति शान्तायां दिशि वै मृगपक्षिणः।  
पार्थिवी च प्रवृत्तिस्ते तथा जीवति सत्यवान् ॥ १८ ॥

सर्वैर्गूणैरुपेतस्ते यथा पुत्रो जनप्रियः।  
दीर्घायुर्लक्षणोपेतस्तथा जीवति सत्यवान् ॥ १९ ॥

एवमाश्वासितस्तैस्तु सत्यवाग्भिस्तपस्विभिः ।  
तांस्तान् विगणयन् सर्वांस्ततः स्थिर इवाभवत् ॥ २० ॥

ततो मुहूर्तात् सावित्री भर्त्रा सत्यवता सह।  
आजगामाश्रमं रात्रौ प्रहृष्टा प्रविवेश ह ॥ २१ ॥

पुत्रेण संगतं त्वां तु चक्षुष्मन्तं निरीक्ष्य च।  
सर्वे वयं वै पृच्छामो वृद्धिं वै पृथिवीपते ॥ २२ ॥

समागमेन पुत्रस्य सावित्र्या दर्शनेन च।  
चक्षुषश्चात्मनो लाभात् त्रिभिर्दिष्ट्या विवर्धसे ॥ २३ ॥

सर्वैरस्माभिरुक्तं यत् तथा तन्नात्र संशयः।  
भूयोभूयः समृद्धिस्ते क्षिप्रमेव भविष्यति ॥ २४ ॥

ततोऽग्निं तत्र संज्वाल्य द्विजास्ते सर्व एव हि।  
उपासांचक्रिरे पार्थ द्युमत्सेनं महीपतिम् ॥ २५ ॥

शैब्या च सत्यवांश्चैव सावित्री चैकतः स्थिताः।  
सर्वैस्तैरभ्यनुज्ञाता विशोकाः समुपाविशन् ॥ २६ ॥

ततो राज्ञा सहासीनाः सर्वे ते वनवासिनः।  
जातकौतूहलाः पार्थ पप्रच्छुर्नृपतेः सुतम् ॥ २७ ॥

प्रागेव नागतं कस्मात् सभार्येण त्वया विभो।  
विरात्रे चागतं कस्मात् कोऽनुबन्धस्तवाभवत् ॥ २८ ॥

संतापितः पिता माता वयं चैव नृपात्मज।  
कस्मादिति न जानीमस्तत् सर्वं वक्तुमर्हसि ॥ २९ ॥

पित्राहमभ्यनुज्ञातः सावित्रीसहितो गतः ।  
अथ मेऽभूच्छिरोदुःखं वने काष्ठानि भिन्दतः ॥ ३० ॥

सुप्तश्चाहं वेदनया चिरमित्युपलक्षये ।  
तावत् कालं न च मया सुप्तपूर्वं कदाचन ॥ ३१ ॥

सर्वेषामेव भवतां संतापो मा भवेदिति।  
अतो विरात्रागमनं नान्यदस्तीह कारणम् ॥ ३२ ॥

अकस्माच्चक्षुषः प्राप्तिर्द्युमत्सेनस्य ते पितुः।  
नास्य त्वं कारणं वेत्सि सावित्री वक्तुमर्हति ॥ ३३ ॥

श्रोतुमिच्छामि सावित्रि त्वं हि वेत्थ परावरम्।  
त्वां हि जानामि सावित्रि सावित्रीमिव तेजसा ॥ ३४ ॥  
त्वमत्र हेतुं जानीषे तस्मात् सत्यं निरूच्यताम्।  
रहस्यं यदि ते नास्ति किंचिदत्र वदस्व नः ॥ ३५ ॥

एवमेतद् यथा वेत्थ संकल्पो नान्यथा हि वः।  
न हि किंचिद् रहस्यं मे श्रूयतां तथ्यमेव यत्॥३६॥

मृत्युर्मे पत्युराख्यातो नारदेन महात्मना।  
स चाद्य दिवसः प्राप्तस्ततो नैनं जहाम्यहम् ॥ ३७ ॥

सुप्तं चैनं यमः साक्षादुपागच्छत् सकिङ्करः।  
स एनमनयद् बद्ध्‌वा दिशं पितृनिषेविताम् ॥ ३८ ॥

अस्तौषं तमहं देवं सत्येन वचसा विभुम्।  
पञ्च वै तेन मे दत्ता वराः शृणुत तान् मम॥३९॥

चक्षुषी च स्वराज्यं च द्वौ वरौ श्वशुरस्य मे।  
लब्धं पितुः पुत्रशतं पुत्राणां चात्मनः शतम् ॥ ४० ॥

चतुर्वर्षशतायुर्मे भर्ता लब्धश्च सत्यवान्।  
भर्तुर्हि जीवितार्थं तु मया चीर्णं त्विदं व्रतम् ॥ ४१ ॥

एतत् सर्वं मयाऽऽख्यातं कारणं विस्तरेण वः।  
यथावृत्तं सुखोदर्कमिदं दुःखं महन्मम ॥ ४२ ॥

निमज्जमानं व्यसनैरभिद्रुतं  
कुलं नरेन्द्रस्य तमोमये ह्रदे।  
त्वया सुशीलव्रतपुण्यया कुलं  
समुद्‌धृतं साध्वि पुनः कुलीनया ॥ ४३ ॥

तथा प्रशस्य ह्यभिपूज्य चैव  
वरस्त्रियं तामृषयः समागताः ।  
नरेन्द्रमामन्त्र्य सपुत्रमञ्जसा  
शिवेन जग्मुर्मुदिताः स्वमालयम् ॥ ४४ ॥