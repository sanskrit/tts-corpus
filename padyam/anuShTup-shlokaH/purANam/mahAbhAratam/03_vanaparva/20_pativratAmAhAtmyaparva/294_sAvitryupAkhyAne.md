+++
title_full = "294 सावित्रीका सत्यवान्\u200cके साथ विवाह करनेका दृढ़ निश्चय"
title = "२९४ सावित्र्युपाख्याने"

+++


अथ मद्राधिपो राजा नारदेन समागतः।  
उपविष्टः सभामध्ये कथायोगेन भारत ॥ १ ॥

ततोऽभिगम्य तीर्थानि सर्वाण्येवाश्रमांस्तथा ।  
आजगाम पितुर्वेश्म सावित्री सह मन्त्रिभिः ॥ २ ॥

नारदेन सहासीनं सा दृष्ट्वा पितरं शुभा।  
उभयोरेव शिरसा चक्रे पादाभिवादनम् ॥ ३ ॥

क्व गताभूत् सुतेयं ते कुतश्चैवागता नृप।  
किमर्थं युवतीं भर्त्रे न चैनां सम्प्रयच्छसि ॥ ४ ॥

कार्येण खल्वनेनैव प्रेषिताद्यैव चागता।  
एतस्याः शृणु देवर्षे भर्तारं योऽनया वृतः ॥ ५ ॥

सा ब्रूहि विस्तरेणेति पित्रा संचोदिता शुभा।  
तदैव तस्य वचनं प्रतिगृह्येदमब्रवीत् ॥ ६ ॥

आसीच्छाल्वेषु धर्मात्मा क्षत्रियः पृथिवीपतिः।  
द्युमत्सेन इति ख्यातः पश्चाच्चान्धो बभूव ह ॥ ७ ॥

विनष्टचक्षुषस्तस्य बालपुत्रस्य धीमतः ।  
सामीप्येन हृतं राज्यं छिद्रेऽस्मिन् पूर्ववैरिणा ॥ ८ ॥

स बालवत्सया सार्धं भार्यया प्रस्थितो वनम्।  
महारण्यं गतश्चापि तपस्तेपे महाव्रतः ॥ ९ ॥  
तस्य पुत्रः पुरे जातः संवृद्धश्च तपोवने।  
सत्यवाननुरूपो मे भर्तेति मनसा वृतः ॥ १० ॥

अहो बत महत् पापं सावित्र्या नृपते कृतम्।  
अजानन्त्या यदनया गुणवान् सत्यवान् वृतः ॥ ११ ॥

सत्यं वदत्यस्य पिता सत्यं माता प्रभाषते।  
तथास्य ब्राह्मणाश्चक्रुर्नामैतत् सत्यवानिति ॥ १२ ॥

बालस्याश्वाः प्रियाश्चास्य करोत्यश्वांश्च मृन्मयान्।  
चित्रेऽपि विलिखत्यश्वांश्चित्राश्व इति चोच्यते ॥ १३ ॥

अपीदानीं स तेजस्वी बुद्धिमान् वा नृपात्मजः।  
क्षमावानपि वा शूरः सत्यवान् पितृवत्सलः ॥ १४ ॥

विवस्वानिव तेजस्वी बृहस्पतिसमो मतौ।  
महेन्द्र इव वीरश्च वसुधेव समन्वितः ॥ १५ ॥

अपि राजात्मजो दाता ब्रह्मण्यश्चापि सत्यवान्।  
रूपवानप्युदारो वाप्यथवा प्रियदर्शनः ॥ १६ ॥

सांकृते रन्तिदेवस्य स्वशक्त्या दानतः समः।  
ब्रह्मण्यः सत्यवादी च शिबिरौशीनरो यथा ॥ १७ ॥

ययातिरिव चोदारः सोमवत् प्रियदर्शनः।  
रूपेणान्यतमोऽश्विभ्यां द्युमत्सेनसुतो बली ॥ १८ ॥

स दान्तः स मृदुः शूरः स सत्यः संयतेन्द्रियः।  
स मैत्रः सोऽनसूयश्च स ह्रीमान् द्युतिमांश्च सः ॥ १९ ॥

नित्यशश्चार्जवं तस्मिन् स्थितिस्तस्यैव च ध्रुवा।  
संक्षेपतस्तपोवृद्धैः शीलवृद्धैश्च कथ्यते ॥ २० ॥

गुणैरुपेतं सर्वैस्तं भगवन् प्रब्रवीषि मे।  
दोषानप्यस्य मे ब्रूहि यदि सन्तीह केचन ॥ २१ ॥

एक एवास्य दोषो हि गुणानाक्रम्य तिष्ठति।  
स च दोषः प्रयत्नेन न शक्यमतिवर्तितुम् ॥ २२ ॥

एको दोषोऽस्ति नान्योऽस्य सोऽद्यप्रभृति सत्यवान्।  
संवत्सरेण क्षीणायुर्देहन्यासं करिष्यति ॥ २३ ॥

एहि सावित्रि गच्छस्व अन्यं वरय शोभने।  
तस्य दोषो महानेको गुणानाक्रम्य च स्थितः ॥ २४ ॥

यथा मे भगवानाह नारदो देवसत्कृतः।  
संवत्सरेण सोऽल्पायुर्देहन्यासं करिष्यति ॥ २५ ॥

सकृदंशो निपतति सकृत् कन्या प्रदीयते।  
सकृदाह ददानीति त्रीण्येतानि सकृत् सकृत् ॥ २६ ॥  
दीर्घायुरथवाल्पायुः सगुणो निर्गुणोऽपि वा।  
सकृद् वृतो मया भर्ता न द्वितीयं वृणोम्यहम् ॥ २७ ॥

मनसा निश्चयं कृत्वा ततो वाचाभिधीयते।  
क्रियते कर्मणा पश्चात् प्रमाणं मे मनस्ततः ॥ २८ ॥

स्थिरा बुद्धिर्नरश्रेष्ठ सावित्र्या दुहितुस्तव।  
नैषा वारयितुं शक्या धर्मादस्मात् कथंचन ॥ २९ ॥

नान्यस्मिन् पुरुषे सन्ति ये सत्यवति वै गुणाः।  
प्रदानमेव तस्मान्मे रोचते दुहितुस्तव ॥ ३० ॥

अविचाल्यं तदुक्तं यत् तथ्यं भगवता वचः।  
करिष्याम्येतदेवं च गुरुर्हि भगवान् मम ॥ ३१ ॥

अविघ्नमस्तु सावित्र्याः प्रदाने दुहितुस्तव।  
साधयिष्याम्यहं तावत् सर्वेषां भद्रमस्तु वः ॥ ३२ ॥

एवमुक्त्वा समुत्पत्य नारदस्त्रिदिवं गतः।  
राजापि दुहितुः सज्जं वैवाहिकमकारयत् ॥ ३३ ॥