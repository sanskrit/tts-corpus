+++
title_full = "296 सावित्रीकी व्रतचर्या तथा सास-ससुर और पतिकी आज्ञा लेकर सत्यवान्\u200cके साथ उसका वनमें जाना"
title = "२९६ सावित्र्युपाख्याने"

+++


ततः काले बहुतिथे व्यतिक्रान्ते कदाचन।  
प्राप्तः स कालो मर्तव्यं यत्र सत्यवता नृप ॥ १ ॥

गणयन्त्याश्च सावित्र्या दिवसे दिवसे गते।  
यद् वाक्यं नारदेनोक्तं वर्तते हृदि नित्यशः ॥ २ ॥

चतुर्थेऽहनि मर्तव्यमिति संचिन्त्य भाविनी।  
व्रतं त्रिरात्मुद्दिश्य दिवारात्रं स्थिताभवत् ॥ ३ ॥

तं श्रुत्वा नियमं तस्या भृशं दुःखान्वितो नृपः।  
उत्थाय वाक्यं सावित्रीमब्रवीत् परिसान्त्वयन् ॥ ४ ॥

अतितीव्रोऽयमारम्भस्त्वयाऽऽरब्धो नृपात्मजे ।  
तिसृणां वसतीनां हि स्थानं परमदुश्चरम् ॥ ५ ॥

न कार्यस्तात संतापः पारयिष्याम्यहं व्रतम्।  
व्यवसायकृतं हीदं व्यवसायश्च कारणम् ॥ ६ ॥

व्रतं भिन्धीति वक्तुं त्वां नास्मि शक्तः कथञ्चन।  
पारयस्वेति वचनं युक्तमस्मद्विधो वदेत् ॥ ७ ॥

एवमुक्त्वा द्युमत्सेनो विरराम महामनाः।  
तिष्ठन्ती चैव सावित्री काष्ठभूतेव लक्ष्यते ॥ ८ ॥

श्वोभूते भर्तृमरणे सावित्र्या भरतर्षभ।  
दुःखान्वितायास्तिष्ठन्त्या सा रात्रिर्व्यत्यवर्तत ॥ ९ ॥

अद्य तद् दिवसं चेति हुत्वा दीप्तं हुताशनम्।  
युगमात्रोदिते सूर्ये कृत्वा पौर्वाह्णिकीः क्रियाः ॥ १० ॥

ततः सर्वान् द्विजान् वृद्धान् श्वश्रूं श्वशुरमेव च।  
अभिवाद्यानुपूर्व्येण प्राञ्जलिर्नियता स्थिता ॥ ११ ॥

अवैधव्याशिषस्ते तु सावित्र्यर्थं हिताः शुभाः।  
ऊचुस्तपस्विनः सर्वे तपोवननिवासिनः ॥ १२ ॥

एवमस्त्विति सावित्री ध्यानयोगपरायणा ।  
मनसा ता गिरः सर्वा प्रत्यगृह्णात् तपस्विनाम् ॥ १३ ॥

तं कालं तं मुहूर्तं च प्रतीक्षन्ती नृपात्मजा।  
यथोक्तं नारदवचश्चिन्तयन्ती सुदुःखिता ॥ १४ ॥

ततस्तु श्वश्रूश्वशुरावूचतुस्तां नृपात्मजाम् ।  
एकान्तमास्थितां वाक्यं प्रीत्या भरतसत्तम ॥ १५ ॥

व्रतं यथोपदिष्टं तु तथा तत् पारितं त्वया।  
आहारकालः सम्प्राप्तः क्रियतां यदनन्तरम् ॥ १६ ॥

अस्तं गते मयाऽऽदित्ये भोक्तव्यं कृतकामया।  
एष मे हृदि संकल्पः समयश्च कृतो मया ॥ १७ ॥

एवं सम्भाषमाणायाः सावित्र्या भोजनं प्रति।  
स्कन्धे परशुमादाय सत्यवान् प्रस्थितो वनम ॥ १८ ॥

सावित्री त्वाह भर्तारं नैकस्त्वं गन्तुमर्हसि।  
सह त्वया गमिष्यामि न हि त्वां हातुमुत्सहे ॥ १९ ॥

वनं न गतपूर्वं ते दुःखः पन्थाश्च भाविनि।  
व्रतोपवासक्षामा च कथं पद्भ्यां गमिष्यसि ॥ २० ॥

उपवासान्न मे ग्लानिर्नास्ति चापि परिश्रमः।  
गमने च कृतोत्साहां प्रतिषेद्‌धुं न मार्हसि ॥ २१ ॥

यदि ते गमनोत्साहः करिष्यामि तव प्रियम्।  
मम त्वामन्त्रय गुरून् न मां दोषः स्पृशेदयम् ॥ २२ ॥

साभिवाद्याब्रवीच्छ्‌वश्रूं श्वशुरं च महाव्रता।  
अयं गच्छति मे भर्ता फलाहारो महावनम् ॥ २३ ॥  
इच्छेयमभ्यनुज्ञाता आर्यया श्वशुरेण ह।  
अनेन सह निर्गन्तुं न मेऽद्य विरहः क्षमः ॥ २४ ॥  
गुर्वग्निहोत्रार्थकृते प्रस्थितश्च सुतस्तव ।  
न निवार्यो निवार्यः स्यादन्यथा प्रस्थितो वनम् ॥ २५ ॥  
संवत्सरः किंचिदूनो न निष्क्रान्ताहमाश्रमात्।  
वनं कुसुमितं द्रष्टुं परं कौतूहलं हि मे ॥ २६ ॥

यतः प्रभृति सावित्री पित्रा दत्ता स्नुषा मम।  
नानयाभ्यर्थनायुक्तमुक्तपूर्वं स्मराम्यहम् ॥ २७ ॥

तदेषा लभतां कामं यथाभिलषितं वधूः।  
अप्रमादश्च कर्तव्यः पुत्रि सत्यवतः पथि ॥ २८ ॥

उभाभ्यामभ्यनुज्ञाता सा जगाम यशस्विनी।  
सह भर्त्रा हसन्तीव हृदयेन विदूयता ॥ २९ ॥

सा वनानि विचित्राणि रमणीयानि सर्वशः।  
मयूरगणजुष्टानि ददर्श विपुलेक्षणा ॥ ३० ॥

नदीः पुण्यवहाश्चैव पुष्पितांश्च नगोत्तमान्।  
सत्यवानाह पश्येति सावित्रीं मधुरं वचः ॥ ३१ ॥

निरीक्षमाणा भर्तारं सर्वावस्थमनिन्दिता ।  
मृतमेव हि भर्तारं काले मुनिवचः स्मरन् ॥ ३२ ॥

अनुव्रजन्ती भर्तारं जगाम मृदुगामिनी।  
द्विधेव हृदयं कृत्वा तं च कालमवेक्षती ॥ ३३ ॥