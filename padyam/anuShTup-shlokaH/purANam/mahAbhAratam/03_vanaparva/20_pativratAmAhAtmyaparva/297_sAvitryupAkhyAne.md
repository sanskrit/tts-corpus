+++
title_full = "297 सावित्री और यमका संवाद, यमराजका संतुष्ट होकर सावित्रीको अनेक वरदान देते हुए मरे हुए सत्यवान्\u200cको भी जीवित कर देना तथा सत्यवान् और सावित्रीका वार्तालाप एवं आश्रमकी ओर प्रस्थान"
title = "२९७ सावित्र्युपाख्याने"

+++


अथ भार्यासहायः स फलान्यादाय वीर्यवान्।  
कठिनं पूरयामास ततः काष्ठान्यपाटयत् ॥ १ ॥

तस्य पाटयतः काष्ठं स्वेदो वै समजायत।  
व्यायामेन च तेनास्य जज्ञे शिरसि वेदना ॥ २ ॥  
सोऽभिगम्य प्रियां भार्यामुवाच श्रमपीडितः।

व्यायामेन ममानेन जाता शिरसि वेदना ॥ ३ ॥  
अङ्गानि चैव सावित्रि हृदयं दूयतीव च।  
अस्वस्थमिव चात्मानं लक्षये मितभाषिणि ॥ ४ ॥  
शूलैरिव शिरो विद्धमिदं संलक्षयाम्यहम्।  
तत् स्वप्तुमिच्छे कल्याणि न स्थातुं शक्तिरस्ति मे ॥ ५ ॥

सा समासाद्य सावित्री भर्तारमुपगम्य च।  
उत्सङ्गेऽस्य शिरः कृत्वा निषसाद महीतले ॥ ६ ॥

ततः सा नारदवचो विमृशन्ती तपस्विनी।  
तं मुहूर्तं क्षणं वेलां दिवसं च युयोज ह॥७॥

मुहूर्तादेव चापश्यत् पुरुषं रक्तवाससम्।  
बद्धमौलिं वपुष्मन्तमादित्यसमतेजसम् ॥ ८ ॥  
श्यामावदातं रक्ताक्षं पाशहस्तं भयावहम्।  
स्थितं सत्यवतः पार्श्वे निरीक्षन्तं तमेव च ॥ ९ ॥

तं दृष्ट्वा सहसोत्थाय भर्तुर्न्यस्य शनैः शिरः।  
कृताञ्जलिरुवाचार्ता हृदयेन प्रवेपती ॥ १० ॥

दैवतं त्वाभिजानामि वपुरेतद्ध्‌यमानुषम् ।  
कामया ब्रूहि देवेश कस्त्वं किं चिकीर्षसि ॥ ११ ॥

पतिव्रतासि सावित्रि तथैव च तपोऽन्विता।  
अतस्त्वामभिभाषामि विद्धि मां त्वं शुभे यमम् ॥ १२ ॥

अयं ते सत्यवान् भर्ता क्षीणायुः पार्थिवात्मजः।  
नेष्यामि तमहं बद्ध्वा विद्ध्येतन्मे चिकीर्षितम् ॥ १३ ॥

श्रूयते भगवन् दूतास्तवागच्छन्ति मानवान्।  
नेतुं किल भवान् कस्मादागतोऽसि स्वयं प्रभो ॥ १४ ॥

इत्युक्तः पितृराजस्तां भगवान् स्वचिकीर्षितम्।  
यथावत् सर्वमाख्यातुं तत्प्रियार्थं प्रचक्रमे ॥ १५ ॥

अयं च धर्मसंयुक्तो रूपवान् गुणसागरः।  
नार्हो मत्पुरुषैर्नेतुमतोऽस्मि स्वयमागतः ॥ १६ ॥

ततः सत्यवतः कायात् पाशबद्धं वशं गतम्।  
अङ्‌गुष्ठमात्रं पुरुषं निश्चकर्ष यमो बलात् ॥ १७ ॥

ततः समुद्‌धृतप्राणं गतश्वासं हतप्रभम्।  
निर्विचेष्टं शरीरं तद् बभूवाप्रियदर्शनम् ॥ १८ ॥

यमस्तु तं ततो बद्‌ध्वा प्रयातो दक्षिणामुखः।  
सावित्री चैव दुःखार्ता यममेवान्वगच्छत।  
नियमव्रतसंसिद्धा महाभागा पतिव्रता ॥ १९ ॥

निवर्त गच्छ सावित्रि कुरुष्वास्यौर्ध्वदेहिकम्।  
कृतं भर्तुस्त्वयाऽऽनृण्यं यावद् गम्यं गतं त्वया ॥ २० ॥

यत्र मे नीयते भर्ता स्वयं वा यत्र गच्छति।  
मया च तत्र गन्तव्यमेष धर्मः सनातनः ॥ २१ ॥

तपसा गुरुभक्त्या च भर्तुः स्नेहाद् व्रतेन च।  
तव चैव प्रसादेन न मे प्रतिहता गतिः ॥ २२ ॥

प्राहुः साप्तपदं मैत्रं बुधास्तत्त्वार्थदर्शिनः।  
मित्रतां च पुरस्कृत्य किञ्चिद्‌ वक्ष्यामि तच्छृणु ॥ २३ ॥

नानात्मवन्तस्तु वने चरन्ति  
धर्मं च वासं च परिश्रमं च।  
विज्ञानतो धर्ममुदाहरन्ति  
तस्मात् सन्तो धर्ममाहुः प्रधानम् ॥ २४ ॥

एकस्य धर्मेण सतां मतेन  
सर्वे स्म तं मार्गमनुप्रपन्नाः।  
मा वै द्वितीयं मा तृतीयं च वाञ्छे  
तस्मात् सन्तो धर्ममाहुः प्रधानम् ॥ २५ ॥

निवर्त तुष्टोऽस्मि तवानया गिरा  
स्वराक्षरव्यञ्जनहेतुयुक्तया ।  
वरं वृणीष्वेह विनास्य जीवितं  
ददानि ते सर्वमनिन्दिते वरम् ॥ २६ ॥

च्युतः स्वराज्याद् वनवासमाश्रितो  
विनष्टचक्षुः श्वशुरो ममाश्रमे ।  
स लब्धचक्षुर्बलवान् भवेन्नृप-  
स्तव प्रसादाज्ज्वलनार्कसंनिभः ॥ २७ ॥

ददानि तेऽहं तमनिन्दिते वरं  
यथा त्वयोक्तंभविता च तत् तथा।  
तवाध्वना ग्लानिमिवोपलक्षये  
निवर्त गच्छस्व न ते श्रमो भवेत् ॥ २८ ॥

श्रमः कुतो भर्तृसमीपतो हि मे  
यतो हि भर्ता मम सा गतिर्ध्रुवा।  
यतः पतिं नेष्यसि तत्र मे गतिः  
सुरेश भूयश्च वचो निबोध मे ॥ २९ ॥

सतां सकृत्संगतमीप्सितं परं  
ततः परं मित्रमिति प्रचक्षते।  
न चाफलं सत्पुरुषेण सङ्गतं  
ततः सतां सन्निवसेत् समागमे ॥ ३० ॥

मनोऽनुकूलं बुधबुद्धिवर्धनं  
त्वया यदुक्तं वचनं हिताश्रयम्।  
विना पुनः सत्यवतोऽस्य जीवितं  
वरं द्वितीयं वरयस्व भामिनि ॥ ३१ ॥

हृतं पुरा मे श्वशुरस्य धीमतः  
स्वमेव राज्यं लभतां स पार्थिवः।  
जह्यात् स्वधर्मं न च मे गुरुर्यथा  
द्वितीयमेतद् वरयामि ते वरम् ॥ ३२ ॥

स्वमेव राज्यं प्रतिपत्स्यतेऽचिरा-  
न्न च स्वधर्मात् परिहास्यते नृपः।  
कृतेन कामेन मया नृपात्मजे  
निवर्त गच्छस्व न ते श्रमो भवेत् ॥ ३३ ॥

प्रजास्त्वयैता नियमेन संयता  
नियम्य चैता नयसे निकामया।  
ततो यमत्वं तव देव विश्रुतं  
निबोध चेमां गिरमीरितां मया ॥ ३४ ॥

अद्रोहः सर्वभूतेषु कर्मणा मनसा गिरा।  
अनुग्रहश्च दानं च सतां धर्मः सनातनः ॥ ३५ ॥

एवंप्रायश्च लोकोऽयं मनुष्याः शक्तिपेशलाः।  
सन्तस्त्वेवाप्यमित्रेषु दयां प्राप्तेषु कुर्वते ॥ ३६ ॥

पिपासितस्येव भवेद् यथा पय-  
स्तथा त्वया वाक्यमिदं समीरितम्।  
विना पुनः सत्यवतोऽस्य जीवितं  
वरं वृणीष्वेह शुभे यदिच्छसि ॥ ३७ ॥

ममानपत्यः पृथिवीपतिः पिता  
भवेत् पितुः पुत्रशतं तथौरसम्।  
कुलस्य सन्तानकरं च यद् भवेत्  
तृतीयमेतद् वरयामि ते वरम् ॥ ३८ ॥

कुलस्य सन्तानकरं सुवर्चसं  
शतं सुतानां पितुरस्तु ते शुभे।  
कृतेन कामेन नराधिपात्मजे  
निवर्त दूरं हि पथस्त्वमागता ॥ ३९ ॥

न दूरमेतन्मम भर्तृसंनिधौ  
मनो हि मे दूरतरं प्रधावति।  
अथ व्रजन्नेव गिरं समुद्यतां  
मयोच्यमानां शृणु भूय एव च ॥ ४० ॥

विवस्वतस्त्वं तनयः प्रतापवां-  
स्ततो हि वैवस्वत उच्यसे बुधैः।  
समेन धर्मेण चरन्ति ताः प्रजा-  
स्ततस्तवेहेश्वर धर्मराजता ॥ ४१ ॥

आत्मन्यपि न विश्वासस्तथा भवति सत्सु यः।  
तस्मात् सत्सु विशेषेण सर्वः प्रणयमिच्छति ॥ ४२ ॥

सौहृदात् सर्वभूतानां विश्वासो नाम जायते।  
तस्मात् सत्सु विशेषेण विश्वासं कुरुते जनः ॥ ४३ ॥

उदाहृतं ते वचनं यदङ्गने  
शुभे न तादृक् त्वदृते श्रुतं मया।  
अनेन तुष्टोऽस्मि विनास्य जीवितं  
वरं चतुर्थं वरयस्व गच्छ च ॥ ४४ ॥

ममात्मजं सत्यवतस्तथौरसं  
भवेदुभाभ्यामिह यत् कुलोद्वहम् ।  
शतं सुतानां बलवीर्यशालिना-  
मिदं चतुर्थं वरयामि ते वरम् ॥ ४५ ॥

शतं सुतानां बलवीर्यशालिनां  
भविष्यति प्रीतिकरं तवाबले ।  
परिश्रमस्ते न भवन्नृपात्मजे  
निवर्त दूरं हि पथस्त्वमागता ॥ ४६ ॥

सतां सदा शाश्वतधर्मवृत्तिः  
सन्तो न सीदन्ति न च व्यथन्ति।  
सतां सद्‌भिर्नाफलः सङ्गमोऽस्ति  
सद्भ्यो भयं नानुवर्तन्ति सन्तः ॥ ४७ ॥

सन्तो हि सत्येन नयन्ति सूर्यं  
सन्तो भूमिं तपसा धारयन्ति।  
सन्तो गतिर्भूतभव्यस्य राजन्  
सतां मध्ये नावसीदन्ति सन्तः ॥ ४८ ॥

आर्यजुष्टमिदं वृत्तमिति विज्ञाय शाश्वतम्।  
सन्तः परार्थं कुर्वाणा नावेक्षन्ति परस्परम् ॥ ४९ ॥

न च प्रसादः सत्पुरुषेषु मोघो  
न चाप्यर्थो नश्यति नापि मानः।  
यस्मादेतन्नियतं सत्सु नित्यं  
तस्मात् सन्तो रक्षितारो भवन्ति ॥ ५० ॥

यथा यथा भाषसि धर्मसंहितं  
मनोऽनुकूलं सुपदं महार्थवत् ।  
तथा तथा मे त्वयि भक्तिरुत्तमा  
वरं वृणीष्वाप्रतिमं पतिव्रते ॥ ५१ ॥

न तेऽपवर्गः सुकृताद् विनाकृत-  
स्तथा यथान्येषु वरेषु मानद।  
वरं वृणे जीवतु सत्यवानयं  
यथा मृता ह्येवमहं पतिं विना ॥ ५२ ॥

न कामये भर्तृविनाकृता सुखं  
न कामये भर्तृविनाकृता दिवम्।  
न कामये भर्तृविनाकृता श्रियं  
न भर्तृहीना व्यवसामि जीवितुम् ॥ ५३ ॥

वरातिसर्गः शतपुत्रता मम  
त्वयैव दत्तो ह्रियते च मे पतिः।  
वरं वृणे जीवतु सत्यवानयं  
तवैव सत्यं वचनं भविष्यति ॥ ५४ ॥

तथेत्युक्त्वा तु तं पाश मुक्त्वा वैवस्वतो यमः।  
धर्मराजः प्रहृष्टात्मा सावित्रीमिदमब्रवीत् ॥ ५५ ॥

एष भद्रे मया मुक्तो भर्ता ते कुलनन्दिनि।  
(तोषितोऽहं त्वया साध्वि वाक्यैर्धर्मार्थसंहितैः।)  
अरोगस्तव नेयश्च सिद्धार्थः स भविष्यति ॥ ५६ ॥

चतुर्वर्षशतायुश्च त्वया सार्धमवाप्स्यति ।  
इष्ट्वा यज्ञैश्च धर्मेण ख्यातिं लोके गमिष्यति ॥ ५७ ॥

त्वयि पुत्रशतं चैव सत्यवान् जनयिष्यति।  
ते चापि सर्वे राजानः क्षत्रियाः पुत्रपौत्रिणः ॥ ५८ ॥

ख्यातास्त्वन्नामधेयाश्च भविष्यन्तीह शाश्वताः ।  
पितुश्च ते पुत्रशतं भविता तव मातरि ॥ ५९ ॥

मालव्यां मालवा नाम शाश्वताः पुत्रपौत्रिणः।  
भ्रातरस्ते भविष्यन्ति क्षत्रियास्त्रिदशोपमाः ॥ ६० ॥

एवं तस्यै वरं दत्त्वा धर्मराजः प्रतापवान्।  
निवर्तयित्वा सावित्रीं स्वमेव भवनं ययौ ॥ ६१ ॥

सावित्र्यपि यमे याते भर्तारं प्रतिलभ्य च।  
जगाम तत्र यत्रास्या भर्तुः शावं कलेवरम् ॥ ६२ ॥

सा भूमौ प्रेक्ष्य भर्तारमुपसुत्योपगृह्य च।  
उत्सङ्गे शिर आरोप्य भूमावुपविवेश ह ॥ ६३ ॥

संज्ञां च स पुनर्लब्ध्वा सावित्रीमभ्यभाषत।  
प्रोष्यागत इव प्रेम्णा पुनः पुनरुदीक्ष्य वै ॥ ६४ ॥

सुचिरं बत सुप्तोऽस्मि किमर्थं नावबोधितः।  
क्व चासौ पुरुषः श्यामो योऽसौ मां संचकर्ष ह॥६५॥

सुचिरं त्वं प्रसुप्तोऽसि ममाङ्के पुरुषर्षभ।  
गतः स भगवान् देवः प्रजासंयमनो यमः ॥ ६६ ॥

विश्रान्तोऽसि महाभाग विनिद्रश्च नृपात्मज।  
यदि शक्यं समुत्तिष्ठ विगाढां पश्य शर्वरीम् ॥ ६७ ॥

उपलभ्य ततः संज्ञां सुखसुप्त इवोत्थितः।  
दिशः सर्वा वनान्तांश्च निरीक्ष्योवाच सत्यवान् ॥ ६८ ॥  
फलाहारोऽस्मि निष्क्रान्तस्त्वया सह सुमध्यमे।  
ततः पाटयतः काष्ठं शिरसो मे रुजाभवत् ॥ ६९ ॥

शिरोऽभितापसंतप्तः स्थातुं चिरमशक्नुवन् ।  
तवोत्सङ्गे प्रसुप्तोऽस्मि इति सर्वं स्मरे शुभे ॥ ७० ॥

त्वयोपगूढस्य च मे निद्रयापहृतं मनः।  
ततोऽपश्यं तमो घोरं पुरुषं च महौजसम् ॥ ७१ ॥

तद् यदि त्वं विजानासि किं तद् ब्रूहि सुमध्यमे।  
स्वप्नो मे यदि वा दृष्टो यदि वा सत्यमेव तत्॥७२॥

तमुवाचाथ सावित्री रजनी व्यवगाहते।  
श्वस्ते सर्वं यथावृत्तमाख्यास्यामि नृपात्मज ॥ ७३ ॥

उत्तिष्ठोत्तिष्ठ भद्रं ते पितरौ पश्य सुव्रत।  
विगाढा रजनी चेयं निवृत्तश्च दिवाकरः ॥ ७४ ॥

नक्तंचराश्चरन्त्येते हृष्टाः क्रूराभिभाषिणः ।  
श्रूयन्ते पर्णशब्दाश्च मृगाणां चरतां वने ॥ ७५ ॥

एता घोरं शिवा नादान्‌ दिशं दक्षिणपश्चिमाम्।  
आस्थाय विरुवन्त्युग्राः कम्पयन्त्यो मनो मम ॥ ७६ ॥

वनं प्रतिभयाकारं घनेन तमसाऽऽवृतम्।  
न विज्ञास्यसि पन्थानं गन्तुं चैव न शक्ष्यसि ॥ ७७ ॥

अस्मिन्नद्य वने दग्धे शुष्कवृक्षः स्थितो ज्वलन्।  
वायुना धम्यमानोऽत्र दृश्यतेऽग्निः क्वचित् क्वचित् ॥ ७८ ॥

ततोऽग्निमानयित्वेह ज्वालयिष्यामि सर्वतः ।  
काष्ठानीमानि सन्तीह जहि सन्तापमात्मनः ॥ ७९ ॥

यदि नोत्सहसे गन्तुं सरुजं त्वां हि लक्षये।  
न च ज्ञास्यसि पन्थानं तमसा संवृते वने ॥ ८० ॥  
श्वः प्रभाते वने दृश्ये यास्यावोऽनुमते तव।  
वसावेह क्षपामेकां रुचितं यदि तेऽनघ ॥ ८१ ॥

शिरोरुजा निवृत्ता मे स्वस्थान्यङ्गानि लक्षये।  
मातापितृभ्यामिच्छामि संगमं त्वत्प्रसादजम् ॥ ८२ ॥

न कदाचिद् विकालं हि गतपूर्वो मयाऽऽश्रमः।  
अनागतायां सन्ध्यायां माता मे प्ररुणद्धि माम् ॥ ८३ ॥

दिवापि मयि निष्क्रान्ते संतप्येते गुरू मम।  
विचिनोति हि मां तातः सहैवाश्रमवासिभिः ॥ ८४ ॥

मात्रा पित्रा च सुभृशं दुःखिताभ्यामहं पुरा।  
उपालब्धश्च बहुशश्चिरेणागच्छसीति ह ॥ ८५ ॥

का त्ववस्था तयोरद्य मदर्थमिति चिन्तये।  
तयोरदृश्ये मयि च महद् दुःखं भविष्यति ॥ ८६ ॥

पुरा मामूचतुश्चैव रात्रावस्रायमाणकौ ।  
भृशं सुदुःखितौ वृद्धौ बहुशः प्रीतिसंयुतौ ॥ ८७ ॥

त्वया हीनौ न जीवाव मुहूर्तमपि पुत्रक।  
यावद् धरिष्यसे पुत्र तावन्नौ जीवितं ध्रुवम् ॥ ८८ ॥

वृद्धयोरन्धयोर्दृष्टिस्त्वयि वंशः प्रतिष्ठितः ।  
त्वयि पिण्डश्च कीर्तिश्च संतानं चावयोरिति ॥ ८९ ॥

माता वृद्धा पिता वृद्धस्तयोर्यष्टिरहं किल।  
तौ रात्रौ मामपश्यन्तौ कामवस्थां गमिष्यतः ॥ ९० ॥

निद्रायाश्चाभ्यसूयामि यस्या हेतोः पिता मम।  
माता च संशयं प्राप्ता मत्कृतेऽनपकारिणी ॥ ९१ ॥

अहं च संशयं प्राप्तः कृच्छ्रामापदमास्थितः।  
मातापितृभ्यां हि विना नाहं जीवितुमुत्सहे ॥ ९२ ॥

व्यक्तमाकुलया बुद्ध्या प्रज्ञाचक्षुः पिता मम।  
एकैकमस्यां वेलायां पृच्छत्याश्रमवासिनम् ॥ ९३ ॥

नात्मानमनुशोचामि यथाहं पितरं शुभे।  
भर्तारं चाप्यनुगतां मातरं परिदुर्बलाम् ॥ ९४ ॥

मत्कृतेन हि तावद्य सन्तापं परमेष्यतः।  
जीवन्तावनुजीवामि भर्तव्यौ तौ मयेति ह ॥ ९५ ॥  
तयोः प्रियं मे कर्तव्यमिति जानामि चाप्यहम्।

एवमुक्त्वा स धर्मात्मा गुरुभक्तो गुरुप्रियः ॥ ९६ ॥  
उच्छ्रित्य बाहू दुःखार्तः सुस्वरं प्ररुरोद ह।

ततोऽब्रवीत् तथा दृष्ट्वा भर्तारं शोककर्शितम् ॥ ९७ ॥  
प्रमृज्याश्रूणि नेत्राभ्यां सावित्री धर्मचारिणी।  
यदि मेऽस्ति तपस्तप्तं यदि दत्तं हुतं यदि ॥ ९८ ॥  
श्वश्रूश्वशुरभर्तॄणां मम पुण्यास्तु शर्वरी।

न स्मराम्युक्तपूर्वं वै स्वैरेष्वनृतां गिरम् ॥ ९९ ॥  
तेन सत्येन तावद्य ध्रियेतां श्वशुरौ मम।

कामये दर्शनं पित्रोर्याहि सावित्रि मा चिरम् ॥ १०० ॥  
(अपि नाम गुरू तौ हि पश्येयं प्रीयमाणकौ।)

पुरा मातुः पितुर्वापि यदि पश्यामि विप्रियम्।  
न जीविष्ये वरारोहे सत्येनात्मानमालभे ॥ १०१ ॥

यदि धर्मे च ते बुद्धिर्मां चेज्जीवन्तमिच्छसि।  
मम प्रियं वा कर्तव्यं गच्छावाश्रममन्तिकात् ॥ १०२ ॥

सावित्री तत उत्थाय केशान् संयम्य भाविनी।  
पतिमुत्थापयामास बाहुभ्यां परिगृह्य वै ॥ १०३ ॥

उत्थाय सत्यवांश्चापि प्रमृज्याङ्गानि पाणिना।  
सर्वा दिशः समालोक्य कठिने दृष्टिमादधे ॥ १०४ ॥

तमुवाचाथ सावित्री श्वः फलानि हरिष्यसि।  
योगक्षेमार्थमेतं ते नेष्यामि परशुं त्वहम् ॥ १०५ ॥

कृत्वा कठिनभारं सा वृक्षशाखावलम्बिनम्।  
गृहीत्वा परशुं भर्तुः सकाशे पुनरागमत् ॥ १०६ ॥

वामे स्कन्धे तु वामोरूर्भर्तुर्बाहुं निवेश्य च।  
दक्षिणेन परिष्वज्य जगाम गजगामिनी ॥ १०७ ॥

अभ्यासगमनाद् भीरु पन्थानो विदिता मम।  
वृक्षान्तरालोकितया ज्योत्स्नया चापि लक्षये ॥ १०८ ॥

आगतौ स्वः पथा येन फलान्यवचितानि च।  
यथागतं शुभे गच्छ पन्थानं मा विचारय ॥ १०९ ॥

पलाशखण्डे चैतस्मिन् पन्था व्यावर्तते द्विधा।  
तस्योत्तरेण यः पन्थास्तेन गच्छ त्वरस्व च ॥ ११० ॥  
स्वस्थोऽस्मि बलवानस्मि दिदृक्षुः पितरावुभौ।

ब्रुवन्नेवं त्वरायुक्तः सम्प्रायादाश्रमं प्रति ॥ १११ ॥