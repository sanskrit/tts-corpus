+++
title_full = "172 निवातकवचोंका संहार"
title = "१७२ निवातकवचानां संहारः"

+++


अदृश्यमानास्ते दैत्या योधयन्ति स्म मायया।  
अदृश्येनास्त्रवीर्येण तानप्यहमयोधयम् ॥ १ ॥

गाण्डीवमुक्ता विशिखाः सम्यगस्त्रप्रचोदिताः ।  
अच्छिन्दन्नुत्तमाङ्गानि यत्र यत्र स्म तेऽभवन् ॥ २ ॥

ततो निवातकवचा वध्यमाना मया युधि।  
संहृत्य मायां सहसा प्राविशन् पुरमात्मनः ॥ ३ ॥

व्यपयातेषु दैत्येषु प्रादुर्भूते च दर्शने।  
अपश्यं दानवांस्तत्र हतान् शतसहस्रशः ॥ ४ ॥

विनिष्पिष्टानि तत्रैषां शस्त्राण्याभरणानि च।  
शतशः स्म प्रदृश्यन्ते गात्राणि कवचानि च ॥ ५ ॥  
हयानां नान्तरं ह्यासीत् पदाद् विचलितुं पदम्।  
उत्पत्य सहसा तस्थुरन्तरिक्षगमास्ततः ॥ ६ ॥

ततो निवातकवचा व्योम संछाद्य केवलम्।  
अदृश्या ह्यत्यवर्तन्त विसृजन्तः शिलोच्चयान् ॥ ७ ॥

अन्तर्भूमिगताश्चान्ये हयानां चरणान्यथ ।  
व्यगृह्णन् दानवा घोरा रथचक्रे च भारत ॥ ८ ॥

विनिगृह्य हरीनश्वान् रथं च मम युध्यतः।  
सर्वतो मामविध्यन्त सरथं धरणीधरैः ॥ ९ ॥

पर्वतैरुपचीयद्भिः पतमानैस्तथापरैः ।  
स देशो यत्र वर्ताम गुहेव समपद्यत ॥ १० ॥

पर्वतैश्छाद्यमानोऽहं निगृहीतैश्च वाजिभिः ।  
अगच्छं परमामार्तिं मातलिस्तदलक्षयत् ॥ ११ ॥

लक्षयित्वा च मां भीतमिदं वचनमब्रवीत्।  
अर्जुनार्जुन मा भैस्त्वं वज्रमस्त्रमुदीरय ॥ १२ ॥

ततोऽहं तस्य तद् वाक्यं श्रुत्वा वज्रमुदीरयम्।  
देवराजस्य दयितं भीममस्त्रं नराधिप ॥ १३ ॥

अचलं स्थानमासाद्य गाण्डीवमनुमन्त्र्य च।  
अमुञ्चं वज्रसंस्पर्शानायसान्‌ निशितान्‌ शरान् ॥ १४ ॥

ततो मायाश्च ताः सर्वा निवातकवचांश्च तान्।  
ते वज्रचोदिता बाणा वज्रभूताः समाविशन् ॥ १५ ॥

ते वज्रवेगविहता दानवाः पर्वतोपमाः।  
इतरेतरमाश्लिष्य न्यपतन् पृथिवीतले ॥ १६ ॥

अन्तर्भूमौ च येऽगृह्णन् दानवा रथवाजिनः।  
अनुप्रविश्य तान् बाणाः प्राहिण्वन् यमसादनम् ॥ १७ ॥

हतैर्निवातकवचैर्निरस्तैः पर्वतोपमैः ।  
समाच्छाद्यत देशः स विकीर्णैरिव पर्वतैः ॥ १८ ॥

न हयानां क्षतिः काचिन्न रथस्य न मातलेः।  
मम चादृश्यत तदा तदद्भुतमिवाभवत् ॥ १९ ॥

ततो मां प्रहसन् राजन् मातलिः प्रत्यभाषत।  
नैतदर्जुन देवेषु त्वयि वीर्यं यदीक्ष्यते ॥ २० ॥

हतेष्वसुरसंघेषु दारास्तेषां तु सर्वशः।  
प्राक्रोशन् नगरे तस्मिन् यथा शरदि सारसाः ॥ २१ ॥

ततो मातलिना सार्धमहं तत् पुरमभ्ययाम्।  
त्रासयन् रथघोषेण निवातकवचस्त्रियः ॥ २२ ॥

तान्‌ दृष्ट्वा दशसाहस्रान् मयूरसदृशान्‌ हयान्।  
रथं च रविसंकाशं प्राद्रवन् गणशः स्त्रियः ॥ २३ ॥

ताभिराभरणैः शब्दस्त्रासिताभिः समीरितः ।  
शिलानामिव शैलेषु पतन्तीनामभूत् तदा ॥ २४ ॥

वित्रस्ता दैत्यनार्यस्ताः स्वानि वेश्मान्यथाविशन्।  
बहुरत्नविचित्राणि शातकुम्भमयानि च ॥ २५ ॥

तदद्भुताकारमहं दृष्ट्वा नगरमुत्तमम् ।  
विशिष्टं देवनगरादपृच्छं मातलिं ततः ॥ २६ ॥

इदमेवंविधं कस्माद् देवा नावासयन्त्युत।  
पुरंदरपुराद्धीदं विशिष्टमिति लक्षये ॥ २७ ॥

आसीदिदं पुरा पार्थ देवराजस्य नः पुरम्  
ततो निवातकवचैरितः प्रच्याविताः सुराः ॥ २८ ॥

तपस्तप्त्वा महत् तीव्रं प्रसाद्य च पितामहम्  
इदं वृतं निवासाय देवेभ्यश्चाभयं युधि ॥ २९ ॥

ततः शक्रेण भगवान् स्वयंभूरिति चोदितः  
विधत्तां भगवानन्तमात्मनो हितकाम्यया ॥ ३० ॥

तत उक्तो भगवता दिष्टमत्रेति भारत  
भवितान्तस्त्वमप्येषां देहेनान्येन शत्रुहन् ॥ ३१ ॥

तत एषां वधार्थाय शक्रोऽस्त्राणि ददौ तव  
न हि शक्याः सुरैर्हन्तुं य एते निहतास्त्वया ॥ ३२ ॥

कालस्य परिणामेन ततस्त्वमिह भारत  
एषामन्तकरः प्राप्तस्तत् त्वया च कृतं तथा ॥ ३३ ॥

दानवानां विनाशाय अस्त्राणां परमं बलम्  
ग्राहितस्त्वं महेन्द्रेण पुरुषेन्द्र तदुत्तमम् ॥ ३४ ॥

ततः प्रशाम्य नगरं दानवांश्च निहत्य तान्  
पुनर्मातलिना सार्धमगच्छं देवसद्म तत् ॥ ३५ ॥