+++
title_full = "171 दानवोंके मायामय युद्धका वर्णन"
title = "१७१ दानवानां मायायुद्धवर्णनम्"

+++


ततोऽश्मवर्षं सुमहत् प्रादुरासीत् समन्ततः।  
नगमात्रैः शिलाखण्डैस्तन्मां दृढमपीडयत् ॥ १ ॥

तदहं वज्रसंकाशैर्महेन्द्रास्त्रप्रचोदितैः ।  
अचूर्णयं वेगवद्भिः शरजालैर्महाहवे ॥ २ ॥

चूर्ण्यमानेऽश्मवर्षे तु पावकः समजायत।  
तत्राश्मचूर्णान्यपतन् पावकप्रकरा इव ॥ ३ ॥

ततोऽश्मवर्षे विहते जलवर्षं महत्तरम्।  
धाराभिरक्षमात्राभिः प्रादुरासीन्ममान्तिके ॥ ४ ॥

नभसः प्रच्युता धारास्तिग्मवीर्याः सहस्रशः।  
आवृण्वन् सर्वतो व्योम दिशश्चोपदिशस्तथा ॥ ५ ॥

धाराणां च निपातेन वायोर्विस्फूर्जितेन च।  
गर्जितेन च दैत्यानां न प्राज्ञायत किंचन ॥ ६ ॥

धारा दिवि च सम्बद्धा वसुधायां च सर्वशः।  
व्यामोहयन्त मां तत्र निपतन्त्योऽनिशं भुवि ॥ ७ ॥

तत्रोपदिष्टमिन्द्रेण दिव्यमस्त्रं विशोषणम् ।  
दीप्तं प्राहिणवं घोरमशुष्यत् तेन तज्जलम् ॥ ८ ॥

हतेऽश्मवर्षे च मया जलवर्षे च शोषिते।  
मुमुचुर्दानवा मायामग्निं वायुं च भारत ॥ ९ ॥

ततोऽहमग्निं व्यधमं सलिलास्त्रेण सर्वशः।  
शैलेन च महास्त्रेण वायोर्वेगमधारयम् ॥ १० ॥

तस्यां प्रतिहतायां ते दानवा युद्धदुर्मदाः।  
प्राकुर्वन् विविधां मायां यौगपद्येन भारत ॥ ११ ॥

ततो वर्षं प्रादुरभूत् सुमहल्लोमहर्षणम्।  
अस्त्राणां घोररूपाणामग्नेर्वायोस्तथाश्मनाम् ॥ १२ ॥

सा तु मायामयी वृष्टिः पीडयामास मां युधि।  
अथ घोरं तमस्तीव्रं प्रादुरासीत् समन्ततः ॥ १३ ॥

तमसा संवृते लोके घोरेण परुषेण च।  
हरयो विमुखाश्चासन् प्रास्खलच्चापि मातलिः ॥ १४ ॥

हस्ताद्धि रश्मयश्चास्य प्रतोदः प्रापतद् भुवि।  
असकृच्चाह मां भीतः क्यासीति भरतर्षभ ॥ १५ ॥

मां च भीराविशत् तीव्रा तस्मिन् विगतचेतसि।  
स च मां विगतज्ञानः संत्रस्तमिदमब्रवीत् ॥ १६ ॥

सुराणामसुराणां च संग्रामः सुमहानभूत्।  
अमृतार्थं पुरा पार्थ स च दृष्टो मयानघ ॥ १७ ॥

शम्बरस्य वधे घोरः संग्रामः सुमहानभूत्।  
सारथ्यं देवराजस्य तत्रापि कृतवानहम् ॥ १८ ॥

तथैव वृत्रस्य वधे संगृहीता हया मया।  
वैरोचनेर्महायुद्धं दृष्टं चापि सुदारुणम् ॥ १९ ॥

एते मया महाघोराः संग्रामाः पर्युपासिताः।  
न चापि विगतज्ञानोऽभूतपूर्वोऽस्मि पाण्डव ॥ २० ॥

पितामहेन संहारः प्रजानां विहितो ध्रुवम्।  
न हि युद्धमिदं युक्तमन्यत्र जगतः क्षयात् ॥ २१ ॥

तस्य तद् वचनं श्रुत्वा संस्तभ्यात्मानमात्मना।  
मोहयिष्यन् दानवानामहं मायाबलं महत् ॥ २२ ॥  
अब्रुवं मातलिं भीतं पश्य मे भुजयोर्बलम्।  
अस्त्राणां च प्रभावं वै धनुषो गाण्डिवस्य च ॥ २३ ॥  
अद्यास्त्रमाययैतेषां मायामेतां सुदारुणाम् ।  
विनिहन्मि तमश्चोग्रं मा भैः सूत स्थिरो भव ॥ २४ ॥

एवमुक्त्वाहमसृजमस्त्रमायां नराधिप ।  
मोहनीं सर्वभूतानां हिताय त्रिदिवौकसाम् ॥ २५ ॥

पीड्‌यमानासु मायासु तासु तास्वसुरोत्तमाः।  
पुनर्बहुविधा मायाः प्राकुर्वन्नमितौजसः ॥ २६ ॥

पुनः प्रकाशमभवत् तमसा ग्रस्यते पुनः।  
भवत्यदर्शनो लोकः पुनरप्सु निमज्जति ॥ २७ ॥

सुसंगृहीतैर्हरिभिः प्रकाशे सति मातलिः।  
व्यचरत् स्वन्दनाग्र्येण संग्रामे लोमहर्षणो ॥ २८ ॥

ततः पर्यपतन्नुग्रा निवातकवचा मयि।  
तानहं विवरं दृष्ट्‌वा प्राहिण्यं यमसादनम् ॥ २९ ॥

वर्तमाने तथा युद्धे निवातकवचान्तके।  
नापश्यं सहसा सर्वान् दानवान् माययाऽऽवृतान् ॥ ३० ॥