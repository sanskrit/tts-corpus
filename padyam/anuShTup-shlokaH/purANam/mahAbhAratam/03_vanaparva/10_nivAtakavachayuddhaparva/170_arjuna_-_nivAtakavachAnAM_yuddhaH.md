+++
title_full = "170 अर्जुन और निवातकवचोंका युद्ध"
title = "१७० अर्जुन - निवातकवचानां युद्धः"

+++


ततो निवातकवचाः सर्वे वेगेन भारत।  
अभ्यद्रवन् मां सहिताः प्रगृहीतायुधा रणे ॥ १ ॥

आच्छाद्य रथपन्थानमुत्क्रोशन्तो महारथाः ।  
आवृत्य सर्वतस्ते मां शरवर्षैरवाकिरन् ॥ २ ॥  
ततोऽपरे महावीर्याः शूलपट्टिशपाणयः ।  
शूलानि च भुशुण्डीश्च मुमुचुर्दानवा मयि ॥ ३ ॥

तच्छूलवर्षं सुमहद् गदाशक्तिसमाकुलम् ।  
अनिशं सृज्यमानं तैरपतन्मद्रथोपरि ॥ ४ ॥  
अन्ये मामभ्यधावन्त निवातकवचा युधि।  
शितशस्त्रायुधा रौद्राः कालरूपाः प्रहारिणः ॥ ५ ॥

तानहं विविधैर्बाणैर्वेगवद्भिरजिह्मगैः ।  
गाण्डीवमुक्तैरभ्यघ्नमेकैकं दशभिर्मृधे ॥ ६ ॥

ते कृता विमुखाः सर्वे मत्प्रयुक्तैः शिलाशितैः।  
ततो मातलिना तूर्णं हयास्ते सम्प्रचोदिताः ॥ ७ ॥

मार्गान् बहुविधांस्तत्र विचेरुर्वातरंहसः ।  
सुसंयता मातलिना प्रामथ्नन्त दितेः सुतान् ॥ ८ ॥

शतं शतास्ते हरयस्तस्मिन् युक्ता महारथे।  
शान्ता मातलिना यत्ता व्यचरन्नल्पका इव ॥ ९ ॥

तेषां चरणपातेन रथनेमिस्वनेन च।  
मम बाणनिपातैश्च हतास्ते शतशोऽसुराः ॥ १० ॥

गतासवस्तथैवान्ये प्रगृहीतशरासनाः ।  
हतसारथयस्तत्र व्यकृष्यन्त तुरंगमैः ॥ ११ ॥

ते दिशो विदिशः सर्वे प्रतिरुध्य प्रहारिणः।  
अभ्यघ्नन् विविधैः शस्त्रैस्ततो मे व्यथितं मनः ॥ १२ ॥

ततोऽहं मातलेर्वीर्यमपश्यं परमाद्भुतम् ।  
अश्वांस्तथा वेगवतो यदयत्नादधारयत् ॥ १३ ॥

ततोऽहं लघुभिश्चित्रैरस्त्रैस्तानसुरान् रणे ।  
चिच्छेद सायुधान् राजन् शतशोऽथ सहस्रशः ॥ १४ ॥  
एवं मे चरतस्तत्र सर्वयत्नेन शत्रुहन्।  
प्रीतिमानभवद् वीरो मातलिः शक्रसारथिः ॥ १५ ॥

बध्यमानास्ततस्तैस्तु हयैस्तेन रथेन च।  
अगमन् प्रक्षयं केचिन्न्यवर्तन्त तथा परे ॥ १६ ॥

स्पर्धमाना इवास्माभिर्निवातकवचा रणे ।  
शरवर्षैः शरार्तं मां महद्भिः प्रत्यवारयन् ॥ १७ ॥  
ततोऽहं लघुभिश्चित्रैर्ब्रह्मास्त्रपरिमन्त्रितैः ।  
व्यधमं सायकैराशु शतशोऽथ सहस्रशः ॥ १८ ॥

ततः सम्पीड्‌यनास्ते क्रोधाविष्टा महारथाः।  
अपीडयन् मां सहिताः शरशूलासिवृष्टिभिः ॥ १९ ॥

ततोऽहमस्त्रमातिष्ठं परमं तिग्मतैजसम् ।  
दयितं देवराजस्य माधवं नाम भारत ॥ २० ॥

ततः खड्‌गांस्त्रिशूलांश्च तोमरांश्च सहस्रशः।  
अस्त्रवीर्येण शतधा तैर्मुक्तानहमच्छिदम् ॥ २१ ॥

छित्त्वा प्रहरणान्येषां ततस्तानपि सर्वशः।  
प्रत्यविध्यमहं रोषाद् दशभिर्दशभिः शरैः ॥ २२ ॥

गाण्डीवाद्धि तदा संख्ये यथा भ्रमरपङ्क्तयः।  
निष्पतन्ति महाबाणास्तन्मातलिरपूजयत् ॥ २३ ॥

तेषामपि तु बाणास्ते तन्मातलिरपूजयत्।  
अवाकिरन् मां बलवत् तानहं व्यधमं शरैः ॥ २४ ॥

वध्यमानास्ततस्ते तु निवातकवचाः पुनः।  
शरवर्षैर्महद्भिर्मां समन्तात् पर्यवारयन् ॥ २५ ॥

शरवेगान्निहत्याहमस्त्रैरस्त्रविघातिभिः ।  
ज्वलद्भिः परमैः शीघ्रैस्तानविध्यं सहस्रशः ॥ २६ ॥

तेषां छिन्नानि गात्राणि विसृजन्ति स्म शोणितम्।  
प्रावृषीवाभिवृष्टानि शृङ्गाण्यथ धराभृताम् ॥ २७ ॥

इन्द्राशनिसमस्पर्शैर्वेगवद्भिरजिह्मगैः ।  
मद्‌बाणैर्वध्यमानास्ते समुद्विग्नाः स्म दानवाः ॥ २८ ॥

शतधा भिन्नदेहास्ते क्षीणप्रहरणौजसः ।  
ततो निवातकवचा मामयुध्यन्त मायया ॥ २९ ॥