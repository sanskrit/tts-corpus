+++
title_full = "169 अर्जुनका पातालमें प्रवेश और निवातकवचोंके साथ युद्धारम्भ"
title = "१६९ अर्जुनस्य निवातकवचैः सह युद्धारम्भम्"

+++


ततोऽहं स्तूयमानस्तु तत्र तत्र महर्षिभिः।  
अपश्यमुदधिं भीममपां पतिमथाव्ययम् ॥ १ ॥  
फेनवत्यः प्रकीर्णाश्च संहताश्च समुत्थिताः।  
ऊर्मयश्चात्र दृश्यन्ते वल्गन्त इव पर्वताः ॥ २ ॥

नावः सहस्रशस्तत्र रत्नपूर्णाः समन्ततः।  
नभसीव विमानानि विचरन्त्यो विरेजिरे।  
तिमिङ्गिलाः कच्छपाश्च तथा तिमितिमिङ्गिलाः ॥ ३ ॥  
मकराश्चात्र दृश्यन्ते जले मग्ना इवाद्रयः।  
शङ्खानां च सहस्राणि मग्नान्यप्सु समन्ततः ॥ ४ ॥

दृश्यन्ते स्म यथा रात्रौ तारास्तन्वभ्रसंवृताः।  
तथा सहस्रशस्तत्र रत्नसङ्घाः प्लवन्त्युत ॥ ५ ॥

वायुश्च घूर्णते भीमस्तदद्भुतमिवाभवत् ।  
तमुदीक्ष्य महावेगं सर्वाम्भोनिधिमुत्तमम् ॥ ६ ॥  
अपश्यं दानवाकीर्णं तद् दैत्यपुरमन्तिकात्।  
तत्रैव मातलिस्तूर्णं निपत्य पृथिवीतले ॥ ७ ॥

त्रासयन् रथघोषेण तत् पुरं समुपाद्रवत् ॥ ८ ॥

रथघोषं तु तं श्रुत्वा स्तनयित्नोरिवाम्बरे।  
मन्वाना देवराजं मामाविग्ना दानवाभवन् ॥ ९ ॥

सर्वे सम्भ्रान्तमनसः शरचापधराः स्थिताः।  
तथासिशूलपरशुगदामुसलपाणयः ॥ १० ॥

ततो द्वाराणि पिदधुर्दानवास्त्रस्तचेतसः ।  
संविधाय पुरे रक्षां न स्म कश्चन दृश्यते ॥ ११ ॥

ततः शङ्खमुपादाय देवदत्तं महास्वनम्।  
परमां मुदमाश्रित्य प्राधमं तं शनैरहम् ॥ १२ ॥

स तु शब्दो दिवं स्तब्ध्वा प्रतिशब्दमजीजनत्।  
वित्रेसुश्च निलिल्युश्च भूतानि सुमहान्त्यपि ॥ १३ ॥

ततो निवातकवचाः सर्व एव स्वलंकृताः।  
दंशिता विविधैस्त्राणैर्विचित्रायुधपाणयः ॥ १४ ॥  
आयसैश्च महाशूलैर्गदाभिर्मुसलैरपि ।  
पट्टिशैः करवालैश्च रथचक्रैश्च भारत ॥ १५ ॥  
शतघ्नीभिर्भुशुण्डीभिः खड्‌गैश्चित्रैः स्वलंकृतैः ।  
प्रगृहीतैर्दितेः पुत्राः प्रादुरासन् सहस्रशः ॥ १६ ॥

ततो विचार्य बहुशो रथमार्गेषु तान् हयान्।  
प्राचोदयत् समे देशो मातलिर्भरतर्षभ ॥ १७ ॥  
तेन तेषां प्रणुन्नानामाशुत्वाच्छीघ्रगामिनाम् ।  
नान्वपश्यं तदा किंचित् तन्मेऽद्भुतमिवाभवत् ॥ १८ ॥

ततस्ते दानवास्तत्र वादित्राणि सहस्रशः।  
विकृतस्वररूपाणि भृशं सर्वाण्यनादयन् ॥ १९ ॥

तेन शब्देन सहसा समुद्रे पर्वतोपमाः।  
आप्लवन्त गतैः सत्त्वैर्मत्स्याः शतसहस्रशः ॥ २० ॥

ततो वेगेन महता दानवा मामुपाद्रवन्।  
विमुञ्चन्तः शितान् बाणान् शतशोऽथ सहस्रशः ॥ २१ ॥

स सम्प्रहारस्तुमुलस्तेषां च मम भारत।  
अवर्तत महाघोरो निवातकवचान्तकः ॥ २२ ॥

ततो देवर्षयश्चैव तथान्ये च महर्षयः।  
ब्रह्मर्षयश्च सिद्धाश्च समाजग्मुर्महामृधे ॥ २३ ॥  
ते वै मामनुरूपाभिर्मधुराभिर्जयैषिणः ।  
अस्तुवन् मुनयो वाग्भिर्यथेन्द्रं तारकामये ॥ २४ ॥