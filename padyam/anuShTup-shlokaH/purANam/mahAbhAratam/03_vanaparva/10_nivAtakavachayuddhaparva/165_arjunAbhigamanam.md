+++
title_full = "165 अर्जुनका गन्धमादन पर्वतपर आकर अपने भाइयोंसे मिलना"
title = "१६५ अर्जुनाभिगमनम्"

+++


ततः कदाचिद्धरिसम्प्रयुक्तं  
महेन्द्रवाहं सहसोपयातम् ।  
विद्युत्प्रभं प्रेक्ष्य महारथानां  
हर्षोऽर्जुनं चिन्तयतां बभूव ॥ १ ॥

स दीप्यमानः सहसान्तरिक्षं  
प्रकाशयन् मातलिसंगृहीतः ।  
बभौ महोल्केव घनान्तरस्था  
शिखेव चाग्नेर्ज्वलिता विधूमा ॥ २ ॥

तमास्थितः संददृशे किरीटी  
स्रग्वी नवान्याभरणानि बिभ्रत् ।  
धनंजयो वज्रधरप्रभावः  
श्रिया ज्वलन् पर्वतमाजगाम ॥ ३ ॥

स शैलमासाद्य किरीटमाली  
महेन्द्रवाहादवरुह्य तस्मात् ।  
धौम्यस्य पादावभिवाद्य धीमा-  
नजातशत्रोस्तदनन्तरं च ॥ ४ ॥  
वृकोदरस्यापि च वन्द्यपादौ  
माद्रीसुताभ्यामभिवादितश्च ।  
समेत्य कृष्णां परिसान्त्व्य चैनां  
प्रह्वोऽभवद् भ्रातुरुपह्वरे सः ॥ ५ ॥

बभूव तेषां परमः प्रहर्ष-  
स्तेनाप्रमेयेण समागतानाम् ।  
स चापि तान् प्रेक्ष्य किरीटमाली  
ननन्द राजानमभिप्रशंसन् ॥ ६ ॥

यमास्थितः सप्त जघान पूगान्  
दितेः सुतानां नमुचेर्निहन्ता ।  
तमिन्द्रवाहं समुपेत्य पार्थाः  
प्रदक्षिणं चक्रुरदीनसत्त्वाः ॥ ७ ॥

ते मातलेश्चक्रुरतीव हृष्टाः  
सत्कारमग्र्यं सुरराजतुल्यम् ।  
सर्वान् यथावच्च दिवौकसस्ते  
पप्रच्छुरेनं कुरुराजपुत्राः ॥ ८ ॥

तानप्यसौ मातलिरभ्यनन्दत्  
पितेव पुत्राननुशिष्य पार्थान् ।  
ययौ रथेनाप्रतिमप्रभेण  
पुनः सकाशं त्रिदिवेश्वरस्य ॥ ९ ॥

गते तु तस्मिन् नरदेववर्यः  
शक्रात्मजः शक्ररिपुप्रमाथी ।  
(साक्षात् सहस्राक्ष इव प्रतीतः  
श्रीमान् स्वदेहादवमुच्य जिष्णुः ।)  
शक्रेण दत्तानि ददौ महात्मा  
महाधनान्युत्तमरूपवन्ति ॥ १० ॥  
दिवाकराभाणि विभूषणानि  
प्रियः प्रियायै सुतसोममात्रे ।

ततः स तेषां कुरुपुङ्गवानां  
तेषां च सूर्याग्निसमप्रभाणाम् ॥ ११ ॥  
विप्रर्षभाणामुपविश्य मध्ये  
सर्वं यथावत् कथयांबभूव ।  
एवं मयास्त्राण्युपशिक्षितानि  
शक्राच्च वाताच्च शिवाच्च साक्षात् ॥ १२ ॥

तथैव शीलेन समाधिनाथ  
प्रीताः सुरा मे सहिताः सहेन्द्राः।  
संक्षेपतो वै स विशुद्धकर्मा  
तेभ्यः समाख्याय दिवि प्रवासम् ॥ १३ ॥  
माद्रीसुताभ्यां सहितः किरीटी  
सुष्वाप तामावसतिं प्रतीतः ॥ १४ ॥