+++
title_full = "173 अर्जुनद्वारा हिरण्यपुरवासी पौलोम तथा कालकेयोंका वध और इन्द्रद्वारा अर्जुनका अभिनन्दन"
title = "१७३ पौलोमकालकेयानां संहारः"

+++


निवर्तमानेन मया महद् दृष्टं ततोऽपरम्  
पुरं कामचरं दिव्यं पावकार्कसमप्रभम् ॥ १ ॥

रत्नद्रुममयैश्चित्रैः सुस्वरैश्च पतत्त्रिभिः  
पौलोमैः कालकञ्जैश्च नित्यहृष्टै रधिष्ठितम् ॥ २ ॥

गोपुराट्टालकोपेतं चतुर्द्वारं दुरासदम्  
सर्वरत्नमयं दिव्यमद्भुतोपमदर्शनम् ॥ ३ ॥

द्रुमैः पुष्पफलोपेतैः सर्वरत्नमयैर्वृतम्  
तथा पतत्त्रिभिर्दिव्यैरुपेतं सुमनोहरैः ॥ ४ ॥

असुरैर्नित्यमुदितैः शूलर्ष्टिमुसलायुधैः  
चापमुद्गरहस्तैश्च स्रग्विभिः सर्वतो वृतम् ॥ ५ ॥

तदहं प्रेक्ष्य दैत्यानां पुरमद्भुतदर्शनम्  
अपृच्छं मातलिं राजन् किमिदं वर्ततेऽद्भुतम् ॥ ६ ॥

पुलोमा नाम दैतेयी कालका च महासुरी  
दिव्यं वर्षसहस्रं ते चेरतुः परमं तपः ॥ ७ ॥  
तपसोऽन्ते ततस्ताभ्यां स्वयम्भूरदद् वरम्  
अगृह्णीतां वरं ते तु सुतानामल्पदुःखताम् ॥ ८ ॥

अवध्यतां च राजेन्द्र सुरराक्षसपन्नगैः  
पुरं सुरमणीयं च खचरं सुमहाप्रभम् ॥ ९ ॥  
सर्वरत्नैः समुदितं दुर्धर्षममरैरपि  
महर्षियक्षगन्धर्वपन्नगासुरराक्षसैः ॥ १० ॥  
सर्वकामगुणोपेतं वीतशोकमनामयम्  
ब्रह्मणा भरतश्रेष्ठ कालकेयकृते कृतम् ॥ ११ ॥  
तदेतत् खपुरं दिव्यं चरत्यमरवर्जितम्  
पौलोमाध्युषितं वीर कालकञ्जैश्च दानवैः ॥ १२ ॥

हिरण्यपुरमित्येवं ख्यायते नगरं महत्  
रक्षितं कालकेयैश्च पौलोमैश्च महासुरैः ॥ १३ ॥

त एते मुदिता राजन्नवध्याः सर्वदैवतैः  
निवसन्त्यत्र राजेन्द्र गतोद्वेगा निरुत्सुकाः ॥ १४ ॥

मानुषान्मृत्युरेतेषां निर्दिष्टो ब्रह्मणा पुरा  
एतानपि रणे पार्थ कालकञ्जान् दुरासदान्  
वज्रास्त्रेण नयस्वाशु विनाशं सुमहाबलान् ॥ १५ ॥

सुरासुरैरवध्यं तदहं ज्ञात्वा विशाम्पते  
अब्रुवं मातलिं हृष्टो याह्येतत् पुरमञ्जसा ॥ १६ ॥

त्रिदशेशद्विषो यावत् क्षयमस्त्रैर्नयाम्यहम्  
न कथञ्चिद्धि मे पापा न वध्या ये सुरद्विषः॥१७॥

उवाह मां ततः शीघ्रं हिरण्यपुरमन्तिकात्  
रथेन तेन दिव्येन हरियुक्तेन मातलिः ॥ १८ ॥

ते मामालक्ष्य दैतेया विचित्राभरणाम्बराः  
समुत्पेतुर्महावेगा रथानास्थाय दंशिताः ॥ १९ ॥

ततो नालीकनाराचैर्भल्लैः शक्त्यृष्टितोमरैः  
प्रत्यघ्नन् दानवेन्द्रा मां क्रुद्धास्तीव्रपराक्रमाः ॥ २० ॥

तदहं शरवर्षेण महता प्रत्यवारयम्  
शस्त्रवर्षं महद् राजन् विद्याबलमुपाश्रितः ॥ २१ ॥  
व्यामोहयं च तान् सर्वान् रथमार्गैश्चरन् रणे  
तेऽन्योन्यमभिसम्मूढाः पातयन्ति स्म दानवान् ॥ २२ ॥

तेषामेवं विमूढानामन्योन्यमभिधावताम्  
शिरांसि विशिखैर्दीप्तैर्न्यहनं शतसङ्घशः ॥ २३ ॥

ते वध्यमाना दैतेयाः पुरमास्थाय तत् पुनः  
खमुत्पेतुः सनगरा मायामास्थाय दानवीम् ॥ २४ ॥

ततोऽहं शरवर्षेण महता कुरुनन्दन  
मार्गमावृत्य दैत्यानां गतिं चैषामवारयम् ॥ २५ ॥

तत् पुरं खचरं दिव्यं कामगं सूर्यसप्रभम्  
दैतेयैर्वरदानेन धार्यते स्म यथासुखम् ॥ २६ ॥

अन्तर्भूमौ निपतति पुनरूर्ध्वं प्रतिष्ठते  
पुनस्तिर्यक् प्रयात्याशु पुनरप्सु निमज्जति ॥ २७ ॥

अमरावतिसंकाशं तत् पुरं कामगं महत्  
अहमस्त्रैर्बहुविधैः प्रत्यगृह्णं परंतप ॥ २८ ॥

ततोऽहं शरजालेन दिव्यास्त्रनुदितेन च  
व्यगृह्णं सह दैतेयैस्तत् पुरं पुरुषर्षभ ॥ २९ ॥

विक्षतं चायसैर्बाणैर्मत्प्रयुक्तैरजिह्मगैः  
महीमभ्यपतद् राजन् प्रभग्नं पुरमासुरम् ॥ ३० ॥

ते वध्यमाना मद्बाणैर्वज्रवेगैरयस्मयैः  
पर्यभ्रमन्त वै राजन्नसुराः कालचोदिताः ॥ ३१ ॥

ततो मातलिरारुह्य पुरस्तान्निपतन्निव  
महीमवातरत् क्षिप्रं रथेनादित्यवर्चसा ॥ ३२ ॥

ततो रथसहस्राणि षष्टिस्तेषाममर्षिणाम्  
युयुत्सूनां मया सार्धं पर्यवर्तन्त भारत  
तान्यहं निशितैर्बाणैर्व्यधमं गार्ध्रराजितैः ॥ ३३ ॥

ते युद्धे सन्न्यवर्तन्त समुद्रस्य यथोर्मयः  
नेमे शक्या मानुषेण युद्धेनेति प्रचिन्त्य तत् ॥ ३४ ॥  
ततोऽहमानुपूर्व्येण दिव्यान्यस्त्राण्ययोजयम्

ततस्तानि सहस्राणि रथिनां चित्रयोधिनाम् ॥ ३५ ॥  
अस्त्राणि मम दिव्यानि प्रत्यघ्नन् शनकैरिव

रथमार्गान् विचित्रांस्ते विचरन्तो महाबलाः ॥ ३६ ॥  
प्रत्यदृश्यन्त संग्रामे शतशोऽथ सहस्रशः

विचित्रमुकुटापीडा विचित्रकवचध्वजाः ॥ ३७ ॥  
विचित्राभरणाश्चैव नन्दयन्तीव मे मनः

अहं तु शरवर्षैस्तानस्त्रप्रचुदितै रणे ॥ ३८ ॥  
नाशक्नुवं पीडयितुं ते तु मां प्रत्यपीडयन्

तैः पीड्‌यमानो बहुभिः कृतास्त्रैः कुशलैर्युधि ॥ ३९ ॥  
व्यथितोऽस्मि महायुद्धे भयं चागान्महन्मम

ततोऽहं देवदेवाय रुद्राय प्रयतो रणे ॥ ४० ॥  
(प्रयतः प्रणतो भूत्वा नमस्कृत्य महात्मने।)  
स्वस्ति भूतेभ्य इत्युक्त्वा महास्त्रं समचोदयम्

यत् तद् रौद्रमिति ख्यातं सर्वामित्रविनाशनम् ॥ ४१ ॥  
(महत् पाशुपतं दिव्यं सर्वलोकनमस्कृतम्।)  
ततोऽपश्यं त्रिशिरसं पुरुषं नवलोचनम्  
त्रिमुखं षड्‌भुजं दीप्तमर्कज्वलनमूर्धजम् ॥ ४२ ॥

लेलिहानैर्महानागैः कृतचीरममित्रहन्  
(भक्तानुकम्पिनं देवं नागयज्ञोपवीतिनम् ।)  
विभीस्ततस्तदस्त्रं तु घोरं रौद्रं सनातनम् ॥ ४३ ॥  
दृष्ट्‌वा गाण्डीवसंयोगमानीय भरतर्षभ  
नमस्कृत्वा त्रिनेत्राय शर्वायामिततेजसे ॥ ४४ ॥  
मुक्तवान् दानवेन्द्राणां पराभावाय भारत  
मुक्तमात्रे ततस्तस्मिन् रूपाण्यासन् सहस्रशः ॥ ४५ ॥

मृगाणामथ सिंहानां व्याघ्राणां च विशाम्पते  
ऋक्षाणां महिषाणां च पन्नगानां तथा गवाम् ॥ ४६ ॥  
शरभाणां गजानां च वानराणां च सङ्घशः  
ऋषभाणां वराहाणां मार्जाराणां तथैव च ॥ ४७ ॥  
शालावृकाणां प्रेतानां भुरुण्डानां च सर्वशः  
गृध्राणां गरुडानां च चमराणां तथैव च ॥ ४८ ॥  
देवानां च ऋषीणां च गन्धर्वाणां च सर्वशः  
पिशाचानां सयक्षाणां तथैव च सुरद्विषाम् ॥ ४९ ॥  
गुह्यकानां च संग्रामे नैर्ऋतानं तथैव च  
झषाणां गजवक्त्राणामुलूकानां तथैव च ॥ ५० ॥  
मीनवाजिसरूपाणां नानाशस्त्रासिपाणिनाम्  
तथैव यातुधानानां गदामुद्गरधारिणाम् ॥ ५१ ॥

एतैश्चान्यैश्च बहुभिर्नानारूपधरैस्तथा  
सर्वमासीज्जगद् व्याप्तं तस्मिन्नस्त्रे विसर्जिते ॥ ५२ ॥  
त्रिशिरोभिश्चतुर्दंष्ट्रैश्चतुरास्यैश्चतुर्भुजैः  
अनेकरूपसंयुक्तैर्मांसमेदोवसास्थिभिः ॥ ५३ ॥

अभीक्ष्णं वध्यमानास्ते दानवा नाशमागताः  
अर्कज्वलनतेजोभिर्वज्राशनिसमप्रभैः ॥ ५४ ॥  
अद्रिसारमयैश्चान्यैर्बाणैरपि निबर्हणैः  
न्यहनं दानवान् सर्वान् मुहूर्तेनैव भारत ॥ ५५ ॥

गाण्डीवास्त्रप्रणुन्नांस्तान् गतासून् नभसश्च्युतान्  
दृष्ट्वाहं प्राणमं भूयस्त्रिपुरघ्नाय वेधसे ॥ ५६ ॥

तथा रौद्रास्त्रनिष्पिष्टान् दिव्याभरणभूषितान्  
निशम्य परमं हर्षमगमद् देवसारथिः ॥ ५७ ॥

तदसह्यं कृतं कर्म देवैरपि दुरासदम्  
दृष्ट्‌वा मां पूजयामास मातलिः शक्रसारथिः ॥ ५८ ॥

उवाच वचनं चेदं प्रीयमाणः कृताञ्जलिः  
सुरासुरैरसह्यं हि कर्म यत् साधितं त्वया ॥ ५९ ॥

न ह्येतत् संयुगे कर्तुमपि शक्तः सुरेश्वरः  
(ध्रुवं धनंजय प्रीतस्त्वयि शक्रः पुरार्दन।)  
सुरासुरैरवध्यं हि पुरमेतत् खगं महत् ॥ ६० ॥  
त्वया विमथितं वीर स्ववीर्यतपसो बलात्

विध्वस्ते खपुरे तस्मिन् दानवेषु हतेषु च ॥ ६१ ॥  
विनदन्त्यः स्त्रियः सर्वा निष्पेतुर्नगराद् बहिः  
प्रकीर्णकेश्यो व्यथिताः कुरर्य इव दुखिताः ॥ ६२ ॥

पेतुः पुत्रान् पितॄन् भ्रातॄन् शोचमाना महीतले  
रुदत्यो दीनकण्ठ्यस्तु निनदन्त्यो हतेश्वराः ॥ ६३ ॥  
उरांसि परिनिघ्नन्त्यो विस्रस्तस्रग्विभूषणाः

तच्छोकयुक्तमश्रीकं दुःखदैन्यसमाहतम् ॥ ६४ ॥  
न बभौ दानवपुरं हतत्विट्कं हतेश्वरम्  
गन्धर्वनगराकारं हतनागमिव ह्रदम् ॥ ६५ ॥  
शुष्कवृक्षमिवारण्यमदृश्यमभवत् पुरम्

मां तु संहृष्टमनसं क्षिप्रं मातलिरानयत् ॥ ६६ ॥  
देवराजस्य भवनं कृतकर्माणमाहवात्

हिरण्यपुरमुत्सृज्य निहत्य च महासुरान् ॥ ६७ ॥  
निवातकवचांश्चैव ततोऽहं शक्रमागमम्

मम कर्म च देवेन्द्रं मातलिर्विस्तरेण तत् ॥ ६८ ॥  
सर्वं विश्रावयामास यथाभूतं महाद्युते

हिरण्यपुरघातं च मायानां च निवारणम् ॥ ६९ ॥  
निवातकवचानां च वधं संख्ये महौजसाम्  
तच्छ्रुत्वा भगवान् प्रीतः सहस्राक्षः पुरंदरः ॥ ७० ॥  
मरुद्भिः सहितः श्रीमान् साधु साध्वित्यथाब्रवीत्  
(परिष्वज्य च मां प्रेम्णा मूर्ध्नि चाघ्राय सस्मितम्।)  
ततो मां देवराजो वै समाश्वास्य पुनः पुनः ॥ ७१ ॥  
अब्रवीद् विबुधैः सार्धमिदं स मधुरं वचः  
अतिदेवासुरं कर्म कृतमेव त्वया रणे ॥ ७२ ॥

गुर्वर्थश्च कृतः पार्थ महाशत्रून् घ्नता मम  
एवमेव सदा भाव्यं स्थिरेणाजौ धनंजय ॥ ७३ ॥  
असम्मूढेन चास्त्राणां कर्तव्यं प्रतिपादनम्  
अविषह्यो रणे हि त्वं देवदानवराक्षसैः ॥ ७४ ॥

सयक्षासुरगन्धर्वैः सपक्षिगणपन्नगैः  
वसुधां चापि कौन्तेय त्वद्‌बाहुबलनिर्जिताम्  
पालयिष्यति धर्मात्मा कुन्तीपुत्रो युधिष्ठिरः ॥ ७५ ॥