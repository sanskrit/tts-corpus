+++
title_full = "167 अर्जुनके द्वारा अपनी तपस्या-यात्राके वृत्तान्तका वर्णन, भगवान् शिवके साथ संग्राम और पाशुपतास्त्र-प्राप्तिकी कथा"
title = "१६७ अर्जुनेन स्वस्य तपोवर्णनम्"

+++


यथागतं गते शक्रे भ्रातृभिः सह सङ्गतः।  
कृष्णया चैव बीभत्सुर्धर्मपुत्रमपूजयत् ॥ १ ॥

अभिवादयमानं तं मूर्ध्न्युपाघ्राय पाण्डवम्।  
हर्षगद्‌गदया वाचा प्रहृष्टोऽर्जुनमब्रवीत् ॥ २ ॥

कथमर्जुन कालोऽयं स्वर्गे व्यतिगतस्तव।  
कथं चास्त्राण्यवाप्तानि देवराजश्च तोषितः ॥ ३ ॥

सम्यग् वा ते गृहीतानि कच्चिदस्त्राणि पाण्डव।  
कच्चित् सुराधिपः प्रीतो रुद्रो वास्त्राण्यदात्‌ तव ॥ ४ ॥

यथा दृष्टश्च ते शक्रो भगवान् वा पिनाकधृक्।  
यथैवास्त्राण्यवाप्तानि यथैवाराधितश्च ते ॥ ५ ॥  
यथोक्तवांस्त्वां भगवान् शतक्रतुररिंदम ।  
कृतप्रियस्त्वयास्मीति तस्य ते किं प्रियं कृतम् ॥ ६ ॥

एतदिच्छाम्यहं श्रीतुं विस्तरेण महाद्युते।  
यथा तुष्टो महादेवो देवराजस्तथानघ ॥ ७ ॥  
यच्चापि वज्रपाणेस्तु प्रियं कृतमरिंदम।  
एतदाख्याहि मे सर्वमखिलेन धनंजय ॥ ८ ॥

शृणु हन्त महाराज विधिना येन दृष्टवान्।  
शतक्रतुमहं देवं भगवन्तं च शङ्करम् ॥ ९ ॥  
विद्यामधीत्य तां राजंस्त्वयोक्तामरिमर्दन ।  
भवता च समादिष्टस्तपसे प्रस्थितो वनम् ॥ १० ॥

भृगुतुङ्गमथो गत्वा काम्यकादास्थितस्तपः ।  
एकरात्रोषितः कञ्चिदपश्यं ब्राह्मणं पथि ॥ ११ ॥

स मामपृच्छत् कौन्तेय क्वासि गन्ता ब्रवीहि मे।  
तस्मा अवितथं सर्वमब्रुवं कुरुनन्दन ॥ १२ ॥

स तथ्यं मम तच्छ्रुत्वा ब्राह्मणो राजसत्तम।  
अपूजयत मां राजन् प्रीतिमांश्चाभवन्मयि ॥ १३ ॥

ततो मामब्रवीत् प्रीतस्तप आतिष्ठ भारत।  
तपस्वी नचिरेण त्वं द्रक्ष्यसे विबुधाधिपम् ॥ १४ ॥

ततोऽहं वचनात् तस्य गिरिमारुह्य शैशिरम्।  
तपोऽतप्यं महाराज मासं मूलफलाशनः ॥ १५ ॥

द्वितीयश्चापि मे मासो जलं भक्षयतो गतः।  
निराहारस्तृतीयेऽथ मासे पाण्डवनन्दन ॥ १६ ॥  
ऊर्ध्वबाहुश्चतुर्थं तु मासमस्मि स्थितस्तदा।  
न च मे हीयते प्राणस्तदद्भुतमिवाभवत् ॥ १७ ॥

पञ्चमे त्वथ सम्प्राप्ते प्रथमे दिवसे गते।  
वराहसंस्थितं भूतं मत्समीपं समागमत् ॥ १८ ॥

निघ्नन् प्रोथेन पृथिवीं विलिखंश्चरणैरपि।  
सम्मार्जञ्जठरेणोर्वीं विवर्तंश्च मुहुर्मुहुः ॥ १९ ॥

अनु तस्यापरं भूतं महत् कैरातसंस्थितम्।  
धनुर्बाणासिमत् प्राप्तं स्त्रीगणानुगतं तदा ॥ २० ॥

ततोऽहं धनुरादाय तथाक्षय्ये महेषुधी।  
अताडयं शरेणाथ तद् भूतं लोमहर्षणम् ॥ २१ ॥

युगपत् तं किरातस्तु विकृष्य बलवद् धनुः।  
अभ्याजघ्ने दृढतरं कम्पयन्निव मे मनः ॥ २२ ॥

स तु मामब्रवीद् राजन् मम पूर्वपरिग्रहः।  
मृगयाधर्ममुत्सृज्य किमर्थं ताडितस्त्वया ॥ २३ ॥

एष ते निशितैर्बाणैर्दर्पं हन्मि स्थिरो भव।  
स धनुष्मान् महाकायस्ततो मामभ्यभाषत ॥ २४ ॥

ततो गिरिमिवात्यर्थमावृणोन्मां महाशरैः ।  
तं चाहं शरवर्षेण महता समवाकिरम् ॥ २५ ॥

ततः शरैर्दीप्तमुखैर्यन्त्रितैरनुमन्त्रितैः ।  
प्रत्यविध्यमहं तं तु वज्रैरिव शिलोच्चयम् ॥ २६ ॥

तस्य तच्छतधा रूपमभवच्च सहस्रधा।  
तानि चास्य शरीराणि शरैरहमताडयम् ॥ २७ ॥

पुनस्तानि शरीराणि एकीभूतानि भारत।  
अदृश्यन्त महाराज तान्यहं व्यधमं पुनः ॥ २८ ॥

अणुर्बृहच्छिरा भूत्वा बृहच्चाणुशिराः पुनः।  
एकीभूतस्तदा राजन् सोऽभ्यवर्तत मां युधि ॥ २९ ॥  
यदाभिभवितुं बाणैर्न च शक्नोमि तं रणे।  
ततो महास्त्रमातिष्ठं वायव्यं भरतर्षभ ॥ ३० ॥

न चैनमशकं हन्तुं तदद्भुतमिवाभवत्।  
तस्मिन् प्रतिहते चास्त्रे विस्मयो मे महानभूत् ॥ ३१ ॥

भूय एव महाराज सविशेषमहं ततः।  
अस्त्रपूगेन महता रणे भूतमवाकिरम् ॥ ३२ ॥

स्थूणाकर्णमथो जालं शरवर्षमथोल्बणम् ।  
शलभास्त्रमश्मवर्षं समास्थायाहमभ्ययाम् ॥ ३३ ॥

जग्रास प्रसभं तानि सर्वाण्यस्त्राणि मे नृप।  
तेषु सर्वेषु जग्धेषु ब्रह्मास्त्रं महदादिशम् ॥ ३४ ॥

ततः प्रज्वलितैर्बाणैः सर्वतः सोपचीयते।  
उपचीयमानश्च मया महास्त्रेण व्यवर्धत ॥ ३५ ॥

ततः संतापिता लोका मत्प्रसूतेन तेजसा।  
क्षणेन हि दिशः खं च सर्वतो हि विदीपितम्॥३६॥

तदप्यस्त्रं महातेजाः क्षणेनैव व्यशातयत्।  
ब्रह्मास्त्रे तु हते राजन् भयं मां महदाविशत् ॥ ३७ ॥

ततोऽहं धनुरादाय तथाक्षय्ये महेषुधी।  
सहसाभ्यहनं भूतं तान्यप्यस्त्राण्यभक्षयत् ॥ ३८ ॥

हतेष्वस्त्रेषु सर्वेषु भक्षितेष्वायुधेषु च।  
मम तस्य च भूतस्य बाहुयुद्धमवर्तत ॥ ३९ ॥

व्यायामं मुष्टिभिः कृत्वा तलैरपि समागतैः।  
अपारयंश्च तद् भूतं निश्चेष्टमगमं महीम् ॥ ४० ॥  
ततः प्रहस्य तद् भूतं तत्रैवान्तरधीयत।  
सह स्त्रीभिर्महाराज पश्यतो मेऽद्भुतोपमम् ॥ ४१ ॥

एवं कृत्वा स भगवांस्ततोऽन्यद् रूपमास्थितः।  
दिव्यमेव महाराज वसानोऽद्भुतमम्बरम् ॥ ४२ ॥  
हित्वा किरातरूपं च भगवांस्त्रिदशेश्वरः।  
स्वरूपं दिव्यमास्थाय तस्थौ तत्र महेश्वरः ॥ ४३ ॥

अदृश्यत ततः साक्षाद् भगवान् गोवृषध्वजः।  
उमासहायो व्यालधृग् बहुरूपः पिनाकधृक् ॥ ४४ ॥  
स मामभ्येत्य समरे तथैवाभिमुखं स्थितम्।  
शूलपाणिरथोवाच तुष्टोऽस्मीति परंतप ॥ ४५ ॥

ततस्तद् धनुरादाय तूणौ चाक्षय्यसायकौ।  
प्रादान्ममैव भगवान् धारयस्वेति चाब्रवीत् ॥ ४६ ॥  
तुष्टोऽस्मि तव कौन्तेय ब्रूहि किं करवाणि ते।  
यत् ते मनोगतं वीर तद् ब्रूहि वितराम्यहम् ॥ ४७ ॥  
अमरत्वमपाहाय ब्रूहि यत् ते मनोगतम्।

ततः प्राञ्जलिरेवाहमस्त्रेषु गतमानसः ॥ ४८ ॥  
प्रणम्य मनसा शर्वं ततो वचनमाददे।  
भगवान् मे प्रसन्नश्चेदीप्सितोऽयं वरो मम ॥ ४९ ॥  
अस्त्राणीच्छाम्यहं ज्ञातुं यानि देवेषु कानिचित्।  
ददानीत्येव भगवानब्रवीत् त्र्यम्बकश्च माम् ॥ ५० ॥

रौद्रमस्त्रं मदीयं त्वामुपस्थास्यति पाण्डव।  
प्रददौ च मम प्रीतः सोऽस्त्रं पाशुपतं महत् ॥ ५१ ॥

उवाच च महादेवो दत्त्वा मेऽस्त्रं सनातनम्।  
न प्रयोज्यं भवेदेतन्मानुषेषु कथञ्चन ॥ ५२ ॥

जगद् विनिर्दहेदेवमल्पतेजसि पातितम् ।  
पीड्‌यमानेन बलवत् प्रयोज्यं स्याद् धनंजय ॥ ५३ ॥  
अस्त्राणां प्रतिघाते च सर्वथैव प्रयोजयेत्।

तदप्रतिहतं दिव्यं सर्वास्त्रप्रतिषेधनम् ॥ ५४ ॥  
मूर्तिमन्मे स्थितं पार्श्वे प्रसन्ने गोवृषध्वजे।

उत्सादनममित्राणां परसेनानिकर्तनम् ॥ ५५ ॥  
दुरासदं दुष्प्रसहं सुरदानवराक्षसैः ।  
अनुज्ञातस्त्वहं तेन तत्रैव समुपाविशम् ॥ ५६ ॥  
प्रेक्षतश्चैव मे देवस्तत्रैवान्तरधीयत ॥ ५७ ॥