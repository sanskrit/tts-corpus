+++
title_full = "166 इन्द्रका पाण्डवोंके पास आना और युधिष्ठिरको सान्त्वना देकर स्वर्गको लौटना"
title = "१६६ इन्द्रेण पाण्डवसान्त्वनम्"

+++


ततो रजन्यां व्युष्टायां धर्मराजं युधिष्ठिरम्।  
भ्रातृभिः सहितः सर्वैरवन्दत धनंजयः ॥ १ ॥

एतस्मिन्नेव काले तु सर्ववादित्रनिःस्वनः।  
बभूव तुमुलः शब्दस्त्वन्तरिक्षे दिवौकसाम् ॥ २ ॥

रथनेमिस्वनश्चैव घण्टाशब्दश्च भारत ।  
पृथग् व्यालमृगाणां च पक्षिणामिव सर्वशः ॥ ३ ॥

(रवोन्मुखास्ते ददृशुः प्रीयमाणाः कुरूद्वहाः।  
मरुद्भिरन्वितं शक्रमापतन्तं विहायसा ॥)  
ते समन्तादनुययुर्गन्धर्वाप्सरसां गणाः ।  
विमानैः सूर्यसंकाशैर्देवराजमरिंदमम् ॥ ४ ॥

ततः स हरिभिर्युक्तं जाम्बूनदपरिष्कृतम्।  
मेघनादिनमारुह्य श्रिया परमया ज्वलन् ॥ ५ ॥  
पार्थानभ्याजगामाथ देवराजः पुरंदरः ।

आगत्य च सहस्राक्षो रथादवरुरोह वै ॥ ६ ॥  
तं दृष्ट्वैव महात्मानं धर्मराजो युधिष्ठिरः।  
भ्रातृभिः सहितः श्रीमान् देवराजमुपागमत् ॥ ७ ॥

पूजयामास चैवाथ विधिवद् भूरिदक्षिणः।  
यथार्हममितात्मानं विधिदृष्टेन कर्मणा ॥ ८ ॥

धनंजयश्च तेजस्वी प्रणिपत्य पुरंदरम्।  
भृत्यवत् प्रणतस्तस्थौ देवराजसमीपतः ॥ ९ ॥

आप्यायत महातेजाः कुन्तीपुत्रो युधिष्ठिरः।  
धनंजयमभिप्रेक्ष्य विनीतं स्थितमन्तिके ॥ १० ॥  
जटिलं देवराजस्य तपोयुक्तमकल्मषम् ।  
हर्षेण महताऽऽविष्टः फाल्गुनस्याथ दर्शनात् ॥ ११ ॥

वभूव परमप्रीतो देवराजं च पूजयन्।  
तं तथादीनमनसं राजानं हर्षसम्प्लुतम् ॥ १२ ॥  
उवाच वचनं धीमान् देवराजः पुरंदरः।  
त्वमिमां पृथिवीं राजन् प्रशासिष्यसि पाण्डव।  
स्वस्ति प्राप्नुहि कौन्तेय काम्यकं पुनराश्रमम् ॥ १३ ॥

अस्त्राणि लब्धानि च पाण्डवेन  
सर्वाणि मत्तः प्रयतेन राजन्।  
कृतप्रियश्चास्मि धनंजयेन  
जेतुं न शक्यस्त्रिभिरेष लोकैः ॥ १४ ॥

एकमुक्त्वा सहस्राक्षः कुन्तीपुत्रं युधिष्ठिरम्।  
जगाम त्रिदिवं हृष्टः स्तूयमानो महर्षिभिः ॥ १५ ॥

धनेश्वरगृहस्थानां पाण्डवानां समागमम् ।  
शक्रेण य इदं विद्वानधीयीत समाहितः ॥ १६ ॥  
संवत्सरं ब्रह्मचारी नियतः संशितव्रतः।  
स जीवेद्धि निराबाधः स सुखी शरदां शतम् ॥ १७ ॥