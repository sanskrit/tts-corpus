+++
title_full = "168 अर्जुनद्वारा स्वर्गलोकमें अपनी अस्त्रशिक्षा और निवातकवच दानवोंके साथ युद्धकी तैयारीका कथन"
title = "१६८ अर्जुनेन स्वस्य अस्त्रशिक्षावर्णनम्"

+++


ततस्तामवसं प्रीतो रजनीं तत्र भारत।  
प्रसादाद् देवदेवस्य त्र्यम्बकस्य महात्मनः ॥ १ ॥

व्युषितो रजनीं चाहं कृत्वा पौर्वाह्णिकीः क्रियाः।  
अपश्यं तं द्विजश्रेष्ठं दृष्टवानस्मि यं पुरा ॥ २ ॥

तस्मै चाहं यथावृत्तं सर्वमेव न्यवेदयम्।  
भगवन्तं महादेवं समेतोऽस्मीति भारत ॥ ३ ॥

स मामुवाच राजेन्द्र प्रीयमाणो द्विजोत्तमः।  
दृष्टस्त्वया महादेवो यथा नान्येन केनचित् ॥ ४ ॥

समेत्य लोकपालैस्तु सर्वैर्वैवस्वतादिभिः ।  
द्रष्टास्यनघ देवेन्द्रं स च तेऽस्त्राणि दास्यति ॥ ५ ॥

एवमुक्त्वा स मां राजन्नाश्लिष्य च पुनः पुनः।  
अगच्छत् स यथाकामं ब्राह्मणः सूर्यसंनिभः ॥ ६ ॥

अथापराह्णे तस्याह्नः प्रावात् पुण्यः समीरणः।  
पुनर्नवमिमं लोकं कुर्वन्निव सपत्नहन् ॥ ७ ॥  
दिव्यानि चैव माल्यानि सुगन्धीनि नवानि च।  
शैशिरस्य गिरेः पादे प्रादुरासन् समीपतः ॥ ८ ॥

वादित्राणि च दिव्यानि सुघोराणि समन्ततः।  
स्तुतयश्चेन्द्रसंयुक्ता अश्रूयन्त मनोहराः ॥ ९ ॥

गणाश्चाप्सरसां तत्र गन्धर्वाणां तथैव च।  
पुरस्ताद् देवदेवस्य जगुर्गीतानि सर्वशः ॥ १० ॥

मरुतां च गणास्तत्र देवयानैरुपागमन्।  
महेन्द्रानुचरा ये च ये च सद्मनिवासिनः ॥ ११ ॥

ततो मरुत्वान् हरिभिर्युक्तैर्वाहैः स्वलङ्कृतैः।  
शचीसहायस्तत्रायात् सह सर्वैस्तदामरैः ॥ १२ ॥

एतस्मिन्नेव काले तु कुबेरो नरवाहनः।  
दर्शयामास मां राजल्ँलक्ष्म्या परमया युतः ॥ १३ ॥

दक्षिणस्यां दिशि यमं प्रत्यपश्यं व्यवस्थितम्।  
वरुणं देवराजं च यथास्थानमवस्थितम् ॥ १४ ॥

ते मामूचुर्महाराज सान्त्वयित्वा नरर्षभ।  
सव्यसाचिन् निरीक्षास्माल्ँलोकपालानवस्थितान् ॥ १५ ॥

सुरकार्यार्थसिद्ध्यर्थं दृष्टवानसि शङ्करम् ।  
अस्मत्तोऽपि गृहाण त्वमस्त्राणीति समन्ततः ॥ १६ ॥

ततोऽहं प्रयतो भूत्वा प्रणिपत्य सुरर्षभान्।  
प्रत्यगृह्णं तदास्त्राणि महान्ति विधिवद् विभो ॥ १७ ॥

गृहीतास्त्रस्ततो देवैरनुज्ञातोऽस्मि भारत ।  
अथ देवा ययुः सर्वे यथागतमरिंदम ॥ १८ ॥

मघवानपि देवेशो रथमारुह्य सुप्रभम्।  
उवाच भगवान् स्वर्गं गन्तव्यं फाल्गुन त्वया ॥ १९ ॥

पुरैवागमनादस्माद् वेदाहं त्वां धनंजय।  
अतः परं त्वहं वै त्वां दर्शये भरतर्षभ ॥ २० ॥

त्वया हि तीर्थेषु पुरा समाप्लावः कृतोऽसकृत्।  
तपश्चेदं महत् तप्तं स्वर्गं गन्तासि पाण्डव ॥ २१ ॥

भूयश्चैव च तप्तव्यं तपश्चरणमुत्तमम्।  
स्वर्गं त्ववश्यं गन्तव्यं त्वया शत्रुनिषूदन ॥ २२ ॥

मातलिर्मन्नियोगात् त्वां त्रिदिवं प्रापयिष्यति।  
विदितस्त्वं हि देवानां मुनीनां च महात्मनाम् ॥ २३ ॥  
इहस्थः पाण्डवश्रेष्ठ तपः कुर्वन् सुदुष्करम्।

ततोऽहमब्रुवं शक्रं प्रसीद भगवन् मम।  
आचार्यं वरयेयं त्वामस्त्रार्थं त्रिदशेश्वर ॥ २४ ॥

क्रूरकर्मास्त्रवित् तात भविष्यसि परंतप।  
यदर्थमस्त्राणीप्सुस्त्वं तं कामं पाण्डवाप्नुहि ॥ २५ ॥

ततोऽहमब्रुवं नाहं दिव्यान्यस्त्राणि शत्रुहन्।  
मानुषेषु प्रयोक्ष्यामि विनास्त्रप्रतिघातनात् ॥ २६ ॥

तानि दिव्यानि मेऽस्त्राणि प्रयच्छ विबुधाधिप।  
लोकांश्चास्त्रजितान् पश्चाल्लभेयं सुरपुङ्गव ॥ २७ ॥

परीक्षार्थं मयैतत् ते वाक्यमुक्तं धनंजय।  
ममात्मजस्य वचनं सूपपन्नमिदं तव ॥ २८ ॥

शिक्ष मे भवनं गत्वा सर्वाण्यस्त्राणि भारत।  
वायोरग्नेर्वसुभ्योऽपि वरुणात् समरुद्‌गणात् ॥ २९ ॥  
साध्यं पैतामहं चैव गन्धर्वोरगरक्षसाम्।  
वैष्णवानि च सर्वाणि नैर्ऋतानि तथैव च ॥ ३० ॥  
मद्‌गतानि च जानीहि सर्वास्त्राणि कुरुद्वह।  
एवमुक्त्वा तु मां शक्रस्तत्रैवान्तरधीयत ॥ ३१ ॥

अथापश्यं हरियुजं रथमैन्द्रमुपस्थितम् ।  
दिव्यं मायामयं पुण्यं यत्तं मातलिना नृप ॥ ३२ ॥

लोकपालेषु यातेषु मामुवाचाथ मातलिः।  
द्रष्टुमिच्छति शक्रस्त्वां देवराजो महाद्युते ॥ ३३ ॥

संसिद्ध्यस्व महाबाहो कुरु कार्यमनन्तरम्।  
पश्य पुण्यकृताल्ँलोकान् सशरीरो दिवं व्रज ॥ ३४ ॥

देवराजः सहस्राक्षस्त्वां दिदृक्षति भारत।  
इत्युक्तोऽहं मातलिना गिरिमामन्त्र्य शैशिरम् ॥ ३५ ॥  
प्रदक्षिणमुपावृत्य समारोहं रथोत्तमम् ।

चोदयामास स हयान् मनोमारुतरंहसः ॥ ३६ ॥  
मातलिर्हयतत्त्वज्ञो यथावद् भूरिदक्षिणः ।

अवैक्षत च मे वक्त्रं स्थितस्याथ स सारथिः ॥ ३७ ॥  
तथा भ्रान्ते रथे राजन् विस्मितश्चेदमब्रवीत्।

अत्यद्भुतमिदं त्वद्य विचित्रं प्रतिभाति मे ॥ ३८ ॥  
यदास्थितो रथं दिव्यं पदान्न चलितः पदम्।

देवराजोऽपि हि मया नित्यमत्रोपलक्षितः ॥ ३९ ॥  
विचलन् प्रथमोत्पाते हयानां भरतर्षभ।  
त्वं पुनः स्थित एवात्र रथे भ्रान्ते कुरूद्वह ॥ ४० ॥

अतिशक्रमिदं सर्वं तवेति प्रतिभाति मे।  
इत्युक्त्वाऽऽकाशमाविश्य मातलिर्विबुधालयान् ॥ ४१ ॥  
दर्शयामास मे राजन् विमानानि च भारत।  
स रथो हरिभिर्युक्तो ह्यूर्ध्वमाचक्रमे ततः ॥ ४२ ॥

ऋषयो देवताश्चैव पूजयन्ति नरोत्तम।  
ततः कामगमाल्ँलोकानपश्यं वै सुरर्षिणाम् ॥ ४३ ॥

गन्धर्वाप्सरसां चैव प्रभावममितौजसाम् ।  
नन्दनादीनि देवानां वनान्युपवनानि च ॥ ४४ ॥  
दर्शयामास मे शीघ्रं मातलिः शक्रसारथिः।  
ततः शक्रस्य भवनमपश्यममरावतीम् ॥ ४५ ॥  
दिव्यैः कामफलैर्वृक्षै रत्नैश्च समलङ्कृताम्।  
न तत्र सूर्यस्तपति न शीतोष्णे न च क्लमः॥४६॥

न बाधते तत्र रजस्तत्रास्ति न जरा नृप।  
न तत्र शोको दैन्यं वा दौर्बल्यं चोपलक्ष्यते ॥ ४७ ॥

दिवौकसां महाराज न ग्लानिररिमर्दन।  
न क्रोधलोभौ तत्रास्तां सुरादीनां विशाम्पते ॥ ४८ ॥

नित्यतुष्टाश्च ते राजन् प्राणिनः सुरवेश्मनि।  
नित्यपुष्पफलास्तत्र पादपा हरितच्छदाः ॥ ४९ ॥

पुष्करिण्यश्च विविधाः पद्मसौगन्धिकायुताः ।  
शीतस्तत्र ववौ वायुः सुगन्धी जीवनः शुचिः ॥ ५० ॥

सर्वरत्नविचित्रा च भूमिः पुष्पविभूषिता।  
मृगद्विजाश्च बहवो रुचिरा मधुरस्वराः ॥ ५१ ॥  
विमानगामिनश्चात्र दृश्यन्ते बहवोऽम्बरे ।  
ततोऽपश्यं वसून्‌ रुद्रान् साध्यांश्च समरुद्‌गणान् ॥ ५२ ॥  
आदित्यानश्विनौ चैव तान्‌ सर्वान् प्रत्यपूजयम्।  
ते मां वीर्येण यशसा तेजसा च बलेन च॥५३॥  
अस्त्रैश्चाप्यन्वजानन्त संग्रामे विजयेन च।

प्रविश्य तां पुरीं दिव्यां देवगन्धर्वपूजिताम् ॥ ५४ ॥  
देवराजं सहस्राक्षमुपातिष्ठं कृताञ्जलिः ।  
ददावर्धासनं प्रीतः शक्रो मे ददतां वरः ॥ ५५ ॥

बहुमानाच्च गात्राणि पस्पर्श मम वासवः।  
तत्राहं देवगन्धर्वैः सहितो भूरिदक्षिण ॥ ५६ ॥  
अस्त्रार्थमवसं स्वर्गे शिक्षाणोऽस्त्राणि भारत।  
विश्वावसोश्च वै पुत्रश्चित्रसेनोऽभवत् सखा ॥ ५७ ॥

स च गान्धर्वमखिलं ग्राहयामास मां नृप।  
तत्राहमवसं राजन् गृहीतास्त्रः सुपूजितः ॥ ५८ ॥  
सुखं शक्रस्य भवने सर्वकामसमन्वितः।  
शृण्वन् वै गीतशब्दं च तूर्यशब्दं च पुष्कलम्।  
पश्यंश्चाप्सरसः श्रेष्ठा नृत्यन्तीर्भरतर्षभ ॥ ५९ ॥

तत् सर्वमनवज्ञाय तथ्यं विज्ञाय भारत।  
अत्यर्थं प्रतिगृह्याहमस्त्रेष्वेव व्यवस्थितः ॥ ६० ॥

ततोऽतुष्यत् सहस्राक्षस्तेन कामेन मे विभुः।  
एवं मे वसतो राजन्नेष कालोत्यगाद् दिवि ॥ ६१ ॥

कृतास्त्रमतिविश्वस्तमथ मां हरिवाहनः ।  
संस्पृश्य मूर्ध्नि पाणिभ्यामिदं वचनमब्रवीत् ॥ ६२ ॥

न त्वमद्य युधा जेतुं शक्यः सुरगणैरपि।  
किं पुनर्मानुषे लोके मानुषैरकृतात्मभिः ॥ ६३ ॥

अप्रमेयोऽप्रधृष्यश्च युद्धेष्वप्रतिमस्तथा ।  
अजेयस्त्वं हि संग्रामे सर्वैरपि सुरासुरैः।  
अथाब्रवीत् पुनर्देवः सम्प्रहृष्टतनूरुहः ॥ ६४ ॥

अस्त्रयुद्धे समो वीर न ते कश्चिद् भविष्यति।  
अप्रमत्तः सदा दक्षः सत्यवादी जितेन्द्रियः ॥ ६५ ॥  
ब्रह्मण्यश्चास्त्रविच्चासि शूरश्चासि कुरूद्वह ।  
अस्त्राणि समवाप्तानि त्वया दश च पञ्त च ॥ ६६ ॥  
पञ्चभिर्विधिभिः पार्थ विद्यते न त्वया समः।  
प्रयोगमुपसंहारमावृत्तिं च धनंजय ॥ ६७ ॥  
प्रायश्चित्तं च वेत्थ त्वं प्रतीघातं च सर्वशः।  
ततो गुर्वर्थकालोऽयं समुत्पन्नः परंतप ॥ ६८ ॥

प्रतिजानीष्व तं कर्तुं ततो वेत्स्याम्यहं परम्।  
ततोऽहमब्रुवं राजन् देवराजमिदं वचः ॥ ६९ ॥  
विषह्यं यन्मया कर्तुं कृतमेव निबोध तत्।  
ततो मामब्रवीद् राजन् प्रहसन् बलवृत्रहा ॥ ७० ॥

नाविषह्यं तवाद्यास्ति त्रिषु लोकेषु किंचन।  
निवातकवचा नाम दानवा मम शत्रवः ॥ ७१ ॥

समुद्रकुक्षिमाश्रित्य दुर्गे प्रतिवसन्त्युत ।  
तिस्रः कोट्यः समाख्यातास्तुल्यरूपबलप्रभाः ॥ ७२ ॥  
तांस्तत्र जहि कौन्तेय गुर्वर्थस्ते भविष्यति।  
ततो मातलिसंयुक्तं मयूरसमरोमभिः ॥ ७३ ॥  
हयैरुपेतं प्रादान्मे रथं दिव्यं महाप्रभम्।  
बबन्ध चैव मे मूर्घ्नि किरीटमिदमुत्तमम् ॥ ७४ ॥

स्वरूपसदृशं चैव प्रादादङ्गविभूषणम् ।  
अभेद्यं कवचं चेदं स्पर्शरूपवदुत्तमम् ॥ ७५ ॥

अजरां ज्यामिमां चापि गाण्डीवे समयोजयत्।  
ततः प्रायामहं तेन स्यन्दनेन विराजता ॥ ७६ ॥  
येनाजयद् देवपतिर्बलिं वैरोचनिं पुरा।  
ततो देवाः सर्व एव तेन घोषेण बोधिताः ॥ ७७ ॥  
मन्वाना देवराजं मां समाजग्मुर्विशाम्पते।  
दृष्ट्‌वा च मामपृच्छन्त किं करिष्यसि फाल्गुन ॥ ७८ ॥

तानब्रुवं यथाभूतमिदं कर्तास्मि संयुगे।  
निवातकवचानां तु प्रस्थितं मां वधैषिणम् ॥ ७९ ॥  
निबोधत महाभागाः शिवं चाशास्त मेऽनघाः।  
ततो वाग्भिः प्रशस्ताभिस्त्रिदशाः पृथिवीपते।  
तुष्टुबुर्मां प्रसन्नास्ते यथा देवं पुरंदरम् ॥ ८० ॥

रथेनानेन मघवा जितवान् शम्बरं युधि।  
नमुचिं बलवृत्रौ च प्रह्लादनरकावपि ॥ ८१ ॥

बहूनि च सहस्राणि प्रयतान्यर्बुदान्यपि।  
रथेनानेन दैत्यानां जितवान् मघवा युधि ॥ ८२ ॥

त्वमप्यनेन कौन्तेय निवातकवचान् रणे।  
विजेता युधि विक्रम्य पुरेव मघवा वशी ॥ ८३ ॥

अयं च शंखप्रवरो येन जेतासि दानवान्।  
अनेन विजिता लोकाः शक्रेणापि महात्मना ॥ ८४ ॥

प्रदीयमानं देवैस्तं देवदत्तं जलोद्भवम्।  
प्रत्यगृह्णं जयायैनं स्तूयमानस्तदामरैः ॥ ८५ ॥  
स शङ्खी कवची बाणी प्रगृहीतशरासनः।  
दानवालयमत्युग्रं प्रयातोऽस्मि युयुत्सया ॥ ८६ ॥