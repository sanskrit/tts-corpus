+++
title_full = "174 अर्जुनके मुखसे यात्राका वृत्तान्त सुनकर युधिष्ठिरद्वारा उनका अभिनन्दन और दिव्यास्त्र-दर्शनकी इच्छा प्रकट करना"
title = "१७४ युधिष्ठिरस्य अर्जुनदिव्यास्त्रदर्शनेच्छा"

+++


ततो मामतिविश्वस्तं संरूढशरविक्षतम्  
देवराजो विगृह्येदं काले वचनमब्रवीत् ॥ १ ॥

दिव्यान्यस्त्राणि सर्वाणि त्वयि तिष्ठन्ति भारत  
न त्वाभिभवितुं शक्तो मानुषो भुवि कश्चन ॥ २ ॥

भीष्मो द्रोणः कृपः कर्णः शकुनिः सह राजभिः  
संग्रामस्थस्य ते पुत्र कलां नार्हन्ति षोडशीम् ॥ ३ ॥

इदं च मे तनुत्राणं प्रायच्छन्मघवान् प्रभुः  
अभेद्यं कवचं दिव्यं स्रजं चैव हिरण्मयीम् ॥ ४ ॥

देवदत्तं च मे शङ्खं पुनः प्रादान्महारवम्  
दिव्यं चेदं किरीटं मे स्वयमिन्द्रो युयोज ह ॥ ५ ॥

ततो दिव्यानि वस्त्राणि दिव्यान्याभरणानि च  
प्रादाच्छक्रो ममैतानि रुचिराणि बृहन्ति च ॥ ६ ॥

एवं सम्पूजितस्तत्र सुखमस्म्युषितो नृप  
इन्द्रस्य भवने पुण्ये गन्धर्वशिशुभिः सह ॥ ७ ॥

ततो मामब्रवीच्छक्रः प्रीतिमानमरैः सह  
समयोऽर्जुन गन्तुं ते भ्रातरो हि स्मरन्ति ते ॥ ८ ॥

एवमिन्द्रस्य भवने पञ्च वर्षाणि भारत  
उषितानि मया राजन् स्मरता द्यूतजं कलिम् ॥ ९ ॥

ततो भवन्तमद्राक्षं भ्रातृभिः परिवारितम्  
गन्धमादनपादस्य पर्वतस्यास्य मूर्धनि ॥ १० ॥

दिष्ट्या धनंजयास्त्राणि त्वया प्राप्तानि भारत  
दिष्ट्या चाराधितो राजा देवानामीश्वरः प्रभुः ॥ ११ ॥  
दिष्ट्या च भगवान् स्थाणुर्देव्या सह परंतप  
साक्षाद् दृष्टः स्वयुद्धेन तोषितश्च त्वयानघ ॥ १२ ॥

दिष्ट्या च लोकपालैस्त्वं समेतो भरतर्षभ  
दिष्ट्या वर्धामहे पार्थ दिष्ट्यासि पुनरागतः ॥ १३ ॥

अद्य कृत्स्नां महीं देवीं विजितां पुरमालिनीम्  
मन्ये च धृतराष्ट्रस्य पुत्रानपि वशीकृतान् ॥ १४ ॥

इच्छामि तानि चास्त्राणि द्रष्ट्रुं दिव्यानि भारत  
यैस्तथा वीर्यवन्तस्ते निवीतकवचा हतः ॥ १५ ॥

श्वः प्रभाते भवान् द्रष्टा दिव्यान्यस्त्राणि सर्वशः  
निवातकवचा घोरा यैर्मया विनिपातिताः ॥ १६ ॥

एवमागमनं तत्र कथयित्वा धनंजयः  
भ्रातृभिः सहितः सर्वै रजनीं तामुवास ह ॥ १७ ॥