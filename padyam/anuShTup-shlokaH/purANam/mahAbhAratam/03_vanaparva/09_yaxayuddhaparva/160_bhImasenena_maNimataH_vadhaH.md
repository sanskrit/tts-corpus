+++
title_full = "160 पाण्डवोंका आर्ष्टिषेणके आश्रमपर निवास, द्रौपदीके अनुरोधसे भीमसेनका पर्वतके शिखरपर जाना और यक्षों तथा राक्षसोंसे युद्ध करके मणिमान्\u200cका वध करना"
title = "१६० भीमसेनेन मणिमतः वधः"

+++


आर्ष्टिषेणाश्रमे तस्मिन् मम पूर्वपितामहाः।  
पाण्डोः पुत्रा महात्मानः सर्वे दिव्यपराक्रमाः ॥ १ ॥  
कियन्तं कालमवसन् पर्वते गन्धमादने।  
किं च चक्रुर्महावीर्याः सर्वेऽतिबलपौरुषाः ॥ २ ॥

कानि चाभ्यवहार्याणि तत्र तेषां महात्मनाम्।  
वसतां लोकवीराणामासंस्तद् ब्रूहि सत्तम ॥ ३ ॥

विस्तरेण च मे शंस भीमसेनपराक्रमम्।  
यत् यच्चक्रे महाबाहुस्तस्मिन् हैमवते गिरौ ॥ ४ ॥

न खल्वासीत् पुनर्युद्धं तस्य यक्षैर्द्विजोत्तम।  
कच्चित् समागमस्तेषामासीद् वैश्रवणस्य च ॥ ५ ॥

तत्र ह्यायाति धनद आर्ष्टिषेणो यथाब्रवीत्।  
एतदिच्छाम्यहं श्रोतुं विस्तरेण तपोधन ॥ ६ ॥  
न हि मे शृण्वतस्तृप्तिरस्ति तेषां विचेष्टितम्।

एतदात्महितं श्रुत्वा तस्याप्रतिमतेजसः ॥ ७ ॥  
शासनं सततं चक्रुस्तथैव भरतर्षभाः।

भुञ्जाना मुनिभोज्यानि रसवन्ति फलानि च ॥ ८ ॥  
मेध्यानि हिमवत्पृष्ठे मधूनि विविधानि च।  
एवं ते न्यवसंस्तत्र पाण्डवा भरतर्षभाः ॥ ९ ॥

तथा निवसतां तेषां पञ्चमं वर्षमभ्यगात्।  
शृण्वतां लोमशोक्तानि वाक्यानि विविधान्युत ॥ १० ॥

कृत्यकाल उपस्थास्य इति चोक्त्वा घटोत्कचः।  
राक्षसैः सह सर्वैश्च पूर्वमेव गतः प्रभो ॥ ११ ॥

आर्ष्टिषेणाश्रमे तेषां वसतां वै महात्मनाम्।  
अगच्छन् बहवो मासाः पश्यतां महदद्भुतम् ॥ १२ ॥

तैस्तत्र विहरद्भिश्च रममाणैश्च पाण्डवैः।  
प्रीतिमन्तो महाभागा मुनयश्चारणास्तथा ॥ १३ ॥

आजग्मुः पाण्डवान् द्रष्टुं शुद्धात्मानो यतव्रताः।  
ते तैः सह कथां चक्रुर्दिव्यां भरतसत्तमाः ॥ १४ ॥

ततः कतिपयाहस्य महाह्रदनिवासिनम् ।  
ऋद्धिमन्तं महानागं सुपर्णः सहसाऽऽहरत् ॥ १५ ॥

प्राकम्पत महाशैलः प्रामृद्यन्त महाद्रुमाः।  
ददृशुः सर्वभूतानि पाण्डवाश्च तदद्भुतम् ॥ १६ ॥

ततः शैलोत्तमस्याग्रात्‌ पाण्डवान् प्रति मारुतः।  
अवहत् सर्वमाल्यानि गन्धवन्ति शुभानि च ॥ १७ ॥

तत्र पुष्पाणि दिव्यानि सुहृद्भिः सह पाण्डवाः।  
ददृशुः पञ्चवर्णानि द्रौपदी च यशस्विनी ॥ १८ ॥

भीमसेनं ततः कृष्णा काले वचनमब्रवीत्।  
विविक्ते पर्वतोद्देशे सुखासीनं महाभुजम् ॥ १९ ॥

सुपर्णानिलवेगेन श्वसनेन महाचलात् ।  
पञ्चवर्णानि पात्यन्ते पुष्पाणि भरतर्षभ ॥ २० ॥  
प्रत्यक्षं सर्वभूतानां नदीमश्वरथां प्रति।  
खाण्डवे सत्यसंधेन भ्रात्रा तव महात्मना ॥ २१ ॥  
गन्धर्वोरगरक्षांसि वासवश्च निवारितः ।  
हता मायाविनश्चोग्रा धनुः प्राप्तं च गाण्डिवम् ॥ २२ ॥

तवापि सुमहत् तेजो महद् बाहुबलं च ते।  
अविषह्यमनाधृष्यं शक्रतुल्यपराक्रम ॥ २३ ॥

त्वद्बाहुबलवेगेन त्रासिताः सर्वराक्षसाः ।  
हित्वा शैलं प्रपद्यन्तां भीमसेन दिशो दश ॥ २४ ॥

ततः शैलोत्तमस्याग्रं चित्रमाल्यधरं शिवम्।  
व्यपेतभयसम्मोहाः पश्यन्तु सुहृदस्तव ॥ २५ ॥  
एवं प्रणिहितं भीम चिरात् प्रभृति मे मनः।  
द्रष्टुमिच्छामि शैलाग्रं त्वद्बाहुबलपालिता ॥ २६ ॥

ततः क्षिप्तमिवात्मानं द्रौपद्या स परंतपः।  
नामृष्यत महाबाहुः प्रहारमिव सद्भवः ॥ २७ ॥

सिंहर्षभगतिः श्रीमानुदारः कनकप्रभः ।  
मनस्वी बलवान् दृप्तो मानी शूरश्च पाण्डवः ॥ २८ ॥

लोहिताक्षः पृथुव्यंसो मत्तवारणविक्रमः ।  
सिंहदंष्ट्रो बृहत्स्कन्धः शालपोत इवोद्गतः ॥ २९ ॥

महात्मा चारुसर्वाङ्गः कम्बुग्रीवो महाभुजः।  
रुक्मपृष्ठं धनुः खड्गं तूर्णाश्चापि परामृशत् ॥ ३० ॥

स केसरीव चोत्सिक्तः प्रभिन्न इव वारणः।  
व्यपेतभयसम्मोहः शैलमभ्यपतद् बली ॥ ३१ ॥

तं मृगेन्द्रमिवायान्तं प्रभिन्नमिव वारणम्।  
ददृशुः सर्वभूतानि बाणकार्मुकधारिणम् ॥ ३२ ॥

द्रौपद्या वर्धयन् हर्षं गदामादाय पाण्डवः।  
व्यपेतभयसम्मोहः शैलराजं समाश्रितः ॥ ३३ ॥

न ग्लानिर्न च कातर्यं न वैक्लव्यं न मत्सरः।  
कदाचिज्जुषते पार्थमात्मजं मातरिश्वनः ॥ ३४ ॥

तदेकायनमासाद्य विषमं भीमदर्शनम् ।  
बहुतालोच्छ्रयं शृङ्गमारुरोह महाबलः ॥ ३५ ॥

सकिन्नरमहानागमुनिगन्धर्वराक्षसान् ।  
हर्षयन् पर्वतस्याग्रमारुह्य स महाबलः ॥ ३६ ॥

ततो वैश्रवणावासं ददर्श भरतर्षभः।  
काञ्चनैः स्फाटिकैश्चैव वेश्मभिः समलंकृतम् ॥ ३७ ॥

प्राकारेण परिक्षिप्तं सौवर्णेन समन्ततः।  
सर्वरत्नद्युतिमता सर्वोद्यानवता तथा ॥ ३८ ॥  
शैलादभ्युच्छ्रयवता चयाट्टालकशोभिना ।  
द्वारतोरणनिर्व्यूहध्वजसंवाहशोभिना ॥ ३९ ॥

विलासिनीभिरत्यर्थं नृत्यन्तीभिः समन्ततः ।  
वायुना धूयमानाभिः पताकाभिरलंकृतम् ॥ ४० ॥

धनुष्कोटिमवष्टभ्य वक्रभावेन बाहुना ।  
पश्यमानः स खेदेन द्रविणाधिपतेः पुरम् ॥ ४१ ॥

मोदयन् सर्वभूतानि गन्धमादनसम्भवः ।  
सर्वगन्धवहस्तत्र मारुतः सुसुखो ववौ ॥ ४२ ॥

चित्रा विविधवर्णाभाश्चित्रमञ्जरिधारिणः ।  
अचिन्त्या विविधास्तत्र द्रुमाः परमशोभिनः ॥ ४३ ॥  
रत्नजालपरिक्षिप्तं चित्रमाल्यविभूषितम् ।  
राक्षसाधिपतेः स्थानं ददृशे भरतर्षभः ॥ ४४ ॥

गदाखड्‌गधनुष्पाणिः समभित्यक्तजीवितः ।  
भीमसेनो महाबाहुस्तस्थौ गिरिरिवाचलः ॥ ४५ ॥  
ततः शङ्खमुपाध्मासीद् द्विषतां लोमहर्षणम्।  
ज्याघोषतलशब्दं च कृत्वा भूतान्यमोहयत् ॥ ४६ ॥

ततः प्रहृष्टरोमाणस्तं शब्दमभिदुद्रुवुः ।  
यक्षराक्षसगन्धर्वाः पाण्डवस्य समीपतः ॥ ४७ ॥

गदापरिघनिस्त्रिंशशूलशक्तिपरश्वधाः ।  
प्रगृहीता व्यरोचन्त यक्षराक्षसबाहुभिः ॥ ४८ ॥

ततः प्रववृते युद्धं तेषां तस्य च भारत।  
तैः प्रयुक्तान् महामायैः शूलशक्तिपरश्वधान् ॥ ४९ ॥  
भल्लैर्भीमः प्रचिच्छेद भीमवेगतरैस्ततः ।  
अन्तरिक्षगतानां च भूमिष्टानां च गर्जताम् ॥ ५० ॥  
शरैर्विव्याध गात्राणि राक्षसानां महाबलः।  
सा लोहितमहावृष्टिरभ्यवर्षन्महाबलम् ॥ ५१ ॥  
गदापरिघपाणीनां रक्षसां कायसम्भवाः ।  
कायेभ्यः प्रच्युता धारा राक्षसानां समन्ततः ॥ ५२ ॥

भीमबाहुबलोत्सृष्टैरायुधैर्यक्षरक्षसाम् ।  
विनिकृत्तानि दृश्यन्ते शरीराणि शिरांसि च ॥ ५३ ॥

प्रच्छाद्यमानं रक्षोभिः पाण्डवं प्रियदर्शनम्।  
ददृशुः सर्वभूतानि सूर्यमभ्रगणैरिव ॥ ५४ ॥

स रश्मिभिरिवादित्यः शरैररिनिघातिभिः ।  
सर्वानार्च्छन्महाबाहुर्बलवान् सत्यविक्रमः ॥ ५५ ॥

अभितर्जयमानाश्च रुवन्तश्च महारवान् ।  
न मोहं भीमसेनस्य ददृशुः सर्वराक्षसाः ॥ ५६ ॥

यक्षा विकृतसर्वाङ्गा भीमसेनभयार्दिताः ।  
भीममार्तस्वरं चक्रुर्विप्रकीर्णमहायुधाः ॥ ५७ ॥

उत्सृज्य ते गदाशूलानसिशक्तिपरश्वधान् ।  
दक्षिणां दिशमाजग्मुस्त्रसिता दृढधन्वना ॥ ५८ ॥

तत्र शूलगदापाणिर्व्यूढोरस्को महाभुजः ।  
सखा वैश्रवणस्यासीन्मणिमान्नाम राक्षसः ॥ ५९ ॥

अदर्शयदधीकारं पौरुषं च महाबलः।  
स तान्‌ दृष्ट्वा परावृत्तान् स्मयमान इवाब्रवीत् ॥ ६० ॥

एकेन बहवः सङ्ख्ये मानुषेण पराजिताः।  
प्राप्य वैश्रवणावासं किं वक्ष्यथ धनेश्वरम् ॥ ६१ ॥

एवमाभाष्य तान् सर्वानभ्यवर्तत राक्षसः।  
शक्तिशूलगदापाणिरभ्यधावत् स पाण्डवम् ॥ ६२ ॥

तमापतन्तं वेगेन प्रभिन्नमिव वारणम्।  
वत्सदन्तैस्त्रिभिः पार्श्वे भीमसेनः समार्दयत् ॥ ६३ ॥

मणिमानपि संक्रुद्धः प्रगृह्य महतीं गदाम्।  
प्राहिणोद् भीमसेनाय परिगृह्य महाबलः ॥ ६४ ॥

विद्युद्रूपां महाघोरामाकाशे महतीं गदाम्।  
शरैर्बहुभिरभ्यार्च्छद् भीमसेनः शिलाशितैः ॥ ६५ ॥

प्रत्यहन्यन्त ते सर्वे गदामासाद्य सायकाः।  
न वेगं धारयामासुर्गदावेगस्य वेगिताः ॥ ६६ ॥

गदायुद्धसमाचारं बुद्ध्यमानः स वीर्यवान्।  
व्यंसयामास तं तस्य प्रहारं भीमविक्रमः ॥ ६७ ॥

ततः शक्तिं महाघोरां रुक्मदण्डामयस्मयीम्।  
तस्मिन्नेवान्तरे धीमान् प्रजहाराथ राक्षसः ॥ ६८ ॥

सा भुजं भीमनिर्ह्रादा भित्वा भीमस्य दक्षिणम्।  
साग्निज्वाला महारौद्रा पपात सहसा भुवि ॥ ६९ ॥

सोऽतिविद्धो महेष्वासः शक्त्यामितपराक्रमः ।  
गदां जग्राह कौन्तेयः क्रोधपर्याकुलेक्षणः ॥ ७० ॥  
रुक्मपट्टपिनद्धां तां शत्रूणां भयवर्धिनीम्।  
प्रगृह्याथ नदन् भीमः शैक्यां सर्वायसीं गदाम् ॥ ७१ ॥  
तरसा चाभिदुद्राव मणिमन्तं महाबलम्।

दीप्यमानं महाशूलं प्रगृह्य मणिमानपि ॥ ७२ ॥  
प्राहिणोद् भीमसेनाय वेगेन महता नदन्।

भङ्क्त्वा शूलं गदाग्रेण गदायुद्धविशारदः ॥ ७३ ॥  
अभिदुद्राव तं हन्तुं गरुत्मानिव पन्नगम्।

सोऽन्तरिक्षमवप्लुत्य विधूय सहसा गदाम् ॥ ७४ ॥  
प्रचिक्षेप महाबाहुर्विनद्य रणमूर्धनि ।  
सेन्द्राशनिरिवेन्द्रेण विसृष्टा वातरंहसा ॥ ७५ ॥

हत्वा रक्षः क्षितिं प्राप्य कृत्येव निपपात ह।  
तं राक्षसं भीमबलं भीमसेनेन पातितम् ॥ ७६ ॥  
ददृशुः सर्वभूतानि सिंहेनेव गवां पतिम्।  
तं प्रेक्ष्य निहतं भूमौ हतशेषा निशाचराः।  
भीममार्तस्वरं कृत्वा जग्मुः प्राचीं दिशं प्रति ॥ ७७ ॥