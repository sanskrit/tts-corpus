+++
title_full = "158 नर-नारायण-आश्रमसे वृषपर्वाके यहाँ होते हुए राजर्षि आर्ष्टिषेणके आश्रमपर जाना"
title = "१५८ पाण्डवानाम् आर्ष्टिषेणाश्रमगमनम्"

+++


निहते राक्षसे तस्मिन् पुनर्नारायणाश्रमम्।  
अभ्येत्य राजा कौन्तेयो निवासमकरोत् प्रभुः ॥ १ ॥

स समानीय तान् सर्वान् भ्रातॄनित्यब्रवीद् वचः।  
द्रौपद्या सहितान् काले संस्मरन् भ्रातरं जयम् ॥ २ ॥

समाश्चतस्रोऽभिगताः शिवेन चरतां वने।  
कृतोद्देशः स बीभत्सुः पञ्चमीमभितः समाम् ॥ ३ ॥

प्राप्य पर्वतराजानं श्वेतं शिखरिणां वरम्।  
पुष्पितैर्द्रुमषण्डैश्च मत्तकोकिलषट्‌पदैः ॥ ४ ॥  
मयूरैश्चातकैश्चापि नित्योत्सवविभूषितम् ।  
व्याघ्रैर्वराहैर्महिषैर्गवयैर्हरिणैस्तथा ॥ ५ ॥  
श्वापदैर्व्यालरूपैश्च रुरुभिश्च निषेवितम् ।  
फुल्लैः सहस्रपत्रैश्च शतपत्रैस्तथोत्पलैः ॥ ६ ॥  
प्रफुल्लैः कमलैश्चैव तथा नीलोत्पलैरपि।  
महापुण्यं पवित्रं च सुरासुरनिषेवितम् ॥ ७ ॥

तत्रापि च कृतोद्देशः समागमदिदृक्षुभिः।  
कृतश्च समयस्तेन पार्थेनामिततेजसा ॥ ८ ॥  
पञ्चवर्षाणि वत्स्यामि विद्यार्थीति पुरा मयि।

अत्र गाण्डीवधन्वानमवाप्तास्त्रमरिन्दमम् ॥ ९ ॥  
देवलोकादिमं लोकं द्रक्ष्यामः पुनरागतम्।  
इत्युक्त्वा ब्राह्मणान् सर्वानामन्त्रयत पाण्डवः ॥ १० ॥

कारणं चैव तत् तेषामाचचक्षे तपस्विनाम्।  
तानुग्रतपसः प्रीतान् कृत्वा पार्थाः प्रदक्षिणाम् ॥ ११ ॥

ब्राह्मणास्तेऽन्वमोदन्त शिवेन कुशलेन च।  
सुखोदर्कमिमं क्लेशमचिराद् भरतर्षभ ॥ १२ ॥

क्षत्रधर्मेण धर्मज्ञ तीर्त्वा गां पालयिष्यसि।  
तत् तु राजा वचस्तेषां प्रतिगृह्य तपस्विनाम् ॥ १३ ॥  
प्रतस्थे सह विप्रैस्तैर्भ्रातृभिश्च परन्तपः।  
राक्षसैरनुयातो वै लोमशेनाभिरक्षितः ॥ १४ ॥

क्वचित् पद्भ्यां ततोऽगच्छद्‌ राक्षसैरुह्यते क्वचित्।  
तत्र तत्र महातेजा भ्रातृभिः सह सुव्रतः ॥ १५ ॥

ततो युधिष्ठिरो राजा बहून् क्लेशान्‌ विचिन्तयन्।  
सिंहव्याघ्रगजाकीर्णामुदीचीं प्रययौ दिशम् ॥ १६ ॥

अवेक्षमाणः कैलासं मैनाकं चैव पर्वतम्।  
गन्धमादनपादांश्च श्वेतं चापि शिलोच्चयम् ॥ १७ ॥  
उपर्युपरि शैलस्य बह्वीश्च सरितः शिवाः।  
पृष्ठं हिमवतः पुण्यं ययौ सप्तदशेऽहनि ॥ १८ ॥

ददृशुः पाण्डवा राजन् गन्धमादनमन्तिकात्।  
पृष्ठे हिमवतः पुण्ये नानाद्रुमलतावृते ॥ १९ ॥  
सलिलावर्तसंजातैः पुष्पितैश्च महीरुहैः ।  
समावृतं पुण्यतममाश्रमं वृषपर्वणः ॥ २० ॥  
तमुपागम्य राजर्षिं धर्मात्मानमरिन्दमाः ।  
पाण्डवा वृषपर्वाणमवन्दन्त गतक्लमाः ॥ २१ ॥

अभ्यनन्दत् स राजर्षिः पुत्रवद् भरतर्षभान्।  
पूजिताश्चावसंस्तत्र सप्तरात्रमरिन्दमाः ॥ २२ ॥

अष्टमेऽहनि सम्प्राप्ते तमृषिं लोकविश्रुतम्।  
आमन्त्र्य वृषपर्वाणं प्रस्थानं प्रत्यरोचयन् ॥ २३ ॥

एकैकशश्च तान् विप्रान् निवेद्य वृषपर्वणि।  
न्यासभूतान् यथाकालं बन्धूनिव सुसत्कृतान् ॥ २४ ॥  
पारिबर्हं च तं शेषं परिदाय महात्मने।  
ततस्ते यज्ञपात्राणि रत्नान्याभरणानि च ॥ २५ ॥  
न्यदधुः पाण्डवा राजन्नाश्रमे वृषपर्वणः।

अतीतानागते विद्वान् कुशलः सर्वधर्मवित् ॥ २६ ॥  
अन्वशासत् स धर्मज्ञः पुत्रवद् भरतर्षभान्।  
तेऽनुज्ञाता महात्मानः प्रययुर्दिशमुत्तराम् ॥ २७ ॥

तान् प्रस्थितानभ्यगच्छद् वृषपर्वा महीपतिः।  
उपन्यस्य महातेजा विप्रेभ्यः पाण्डवांस्तदा ॥ २८ ॥  
अनुसंसार्य कौन्तेयानाशीर्भिरभिनन्द्य च ।  
वृषपर्वा निववृते पन्थानमुपदिश्य च ॥ २९ ॥

नानामृगगणैर्जुष्टं कौन्तेयः सत्यविक्रमः ।  
पदातिर्भ्रातृभिः सार्धं प्रातिष्ठत युधिष्ठिरः ॥ ३० ॥

नानाद्रुमनिरोधेषु वसन्तः शैलसानुषु ।  
पर्वतं विविशुः श्वेतं चतुर्थेऽहनि पाण्डवाः ॥ ३१ ॥  
महाभ्रघनसंकाशं सलिलोपहितं शुभम् ।  
मणिकाञ्चनरूप्यस्य शिलानां च समुच्चयम् ॥ ३२ ॥  
(रूपं हिमवतः प्रस्थं बहुकन्दरनिर्झरम्।  
शिलाविभङ्गविकटं लतापादपसंकुलम् ॥)  
ते समासाद्य पन्थानं यथोक्तं वृषपर्वणा।  
अनुसस्रुर्यथोद्देशं पश्यन्तो विविधान्नगान् ॥ ३३ ॥

उपर्युपरि शैलस्य गुहाः परमदुर्गमाः।  
सुदुर्गमांस्ते सुबहून् सुखेनैवाभिचक्रमुः ॥ ३४ ॥  
धौम्यः कृष्णा च पार्थाश्च लोमशश्च महानृषिः।  
अगच्छन् सहितास्तत्र न कश्चिदवहीयते ॥ ३५ ॥

ते मृगद्विजसंघुष्टं नानाद्रुमलतायुतम् ।  
शाखामृगगणैश्चैव सेवितं सुमनोरमम् ॥ ३६ ॥  
पुण्यं पद्मसरोयुक्तं सपल्वलमहावनम् ।  
उपतस्थुर्महाभागा माल्यवन्तं महागिरिम् ॥ ३७ ॥

ततः किम्पुरुषावासं सिद्धचारणसेवितम् ।  
ददृशुर्हृष्टरोमाणः पर्वतं गन्धमादनम् ॥ ३८ ॥

विद्याधरानुचरितं किन्नरीभिस्तथैव च ।  
गजसङ्घमावासं सिंहव्याघ्रगणायुतम् ॥ ३९ ॥

शरभोन्नादसंघुष्टं नानामृगनिषेवितम् ।  
ते गन्धमादनवनं तन्नन्दनवनोपमम् ॥ ४० ॥  
मुदिताः पाण्डुतनया मनोहृदयनन्दनम् ।  
विविशुः क्रमशो वीराः शरण्यं शुभकाननम् ॥ ४१ ॥

द्रौपदीसहिता वीरास्तैश्च विप्रैर्महात्मभिः ।  
शृण्वन्तः प्रीतिजननान् वल्गून् मदकलाञ्छुभान् ॥ ४२ ॥  
श्रोत्ररम्यान् सुमधुराञ्छब्दान् खगमुखेरितान् ।  
सर्वर्तुफलभाराढ्यान् सर्वर्तुकुसुमोज्ज्वलान् ॥ ४३ ॥  
पश्यन्तः पादपांश्चापि फलभारावनामितान् ।  
आम्रानाम्रातकान् भव्यान् नारिकेलान् सतिन्दुकान् ॥ ४४ ॥  
मुञ्जातकांस्तथाञ्जीरान्‌ दाडिमान् बीजपूरकान् ।  
पनसाल्ँलकुचान् मोचान् खर्जूरानम्लवेतसान् ॥ ४५ ॥  
पारावतांस्तथा क्षौद्रान् नीपांश्चापि मनोरमान्।  
बिल्वान् कपित्थाञ्जम्बूंश्च काश्मरीर्बदरीस्तथा ॥ ४६ ॥  
प्लक्षानुदुम्बरबटानश्वत्थान् क्षीरिकांस्तथा ।  
भल्लातकानामलकीर्हरीतकबिभीतकान् ॥ ४७ ॥  
इङ्‌गुदान् करमर्दांश्च तिन्दुकांश्च महाफलान्।  
एतानन्यांश्च विविधान् गन्धमादनसानुषु ॥ ४८ ॥  
फलैरमृतकल्पैस्तानाचितान् स्वादुभिस्तरून् ।  
तथैव चम्पकाशोकान् केतकान् बकुलांस्तथा ॥ ४९ ॥  
पुन्नागान् सप्तपर्णांश्च कर्णिकारान् सकेतकान्।  
पाटलान् कुटजान् रम्यान् मन्दारेन्दीवरांस्तथा ॥ ५० ॥  
पारिजातान् कोविदारान् देवदारुद्रुमांस्तथा ।  
शालांस्तालांस्तमालांश्च पिप्पलान् हिङ्गुकांस्तथा ॥ ५१ ॥  
शाल्मलीः किंशुकाशोकाञ्छिंशपाः सरलांस्तथा ।

चकोरैः शतपत्रैश्च भृङ्गराजैस्तथा शुकैः ॥ ५२ ॥  
कोकिलैः कलविङ्कैश्च हारितैर्जीवजीविकैः ।  
प्रियकैश्चातकैश्चैव तथान्यैर्विविधैः खगैः ॥ ५३ ॥  
श्रोत्ररम्यं सुमधुरं कूजद्भिश्चात्यधिष्ठितान् ।  
सरांसि च मनोज्ञानि समन्ताज्जलचारिभिः ॥ ५४ ॥  
कुमुदैः पुण्डरीकैश्च तथा कोकनदोत्पलैः।  
कह्लारैः कमलैश्चैव आचितानि समन्ततः ॥ ५५ ॥  
कादम्बैश्चक्रवाकैश्च कुररैर्जलकुक्कुटैः ।  
कारण्डवैः प्लवैर्हंसैर्बकैर्मद्‌गुभिरेव च ॥ ५६ ॥  
एतैश्चान्यैश्च कीर्णानि समन्ताज्जलचारिभिः ।  
हृष्टैस्तथा तामरसरसासवमदालसैः ॥ ५७ ॥

पद्मोदरच्युतरजःकिंजल्कारुणरञ्जितैः ।  
मञ्जुस्वरैर्मधुकरैर्विरुतान् कमलाकरान् ॥ ५८ ॥

अपश्यंस्ते नरव्याघ्रा गन्धमादनसानुषु ।  
तथैव पद्मषण्डैश्च मण्डितांश्च समन्ततः ॥ ५९ ॥

शिखण्डिनीभिः सहिताल्ँलतामण्डलकेषु च ।  
मेघतूर्यरवोद्दाममदनाकुलितान् भृशम् ॥ ६० ॥  
कृत्वैव केकामधुरं संगीतं मधुरस्वरम्।  
चित्रान्‌ कलापान्‌ विस्तीर्य सविलासान् मदालसान् ॥ ६१ ॥  
मयूरान् ददृशुर्हृष्टान् नृत्यतो वनलालसान्।  
कांश्चित् प्रियाभिःसहितान् रममाणान् कलापिनः ॥ ६२ ॥  
वल्लीलतासंकटेषु कुटजेषु स्थितांस्तथा ।  
कांश्चिच्च कुटजानां तु विटपेषूत्कटानिव ॥ ६३ ॥  
कलापरुचिराटोपनिचितान् मुकुटानिव ।  
विवरेषु तरूणां च रुचिरान् ददृशुश्च ते ॥ ६४ ॥

सिन्धुवारांस्तथोदारान् मन्मथस्येव तोमरान् ।  
सुवर्णवर्णकुसुमान् गिरीणां शिखरेषु च ॥ ६५ ॥

कर्णिकारान् विकसितान् कर्णपूरानिवोत्तमान् ।  
तथापश्यन् कुरबकान् वनराजिषु पुष्यितान् ॥ ६६ ॥  
कामवश्यौत्सुक्यकतन् कामस्येव शरोत्करान् ।  
तथैव वनराजीनामुदारान् रचितानिव ॥ ६७ ॥  
विराजमानांस्तेऽपश्यंस्तिलकांस्तिलकानिव ।  
तथानङ्गशराकारान् सहकारान् मनोरमान् ॥ ६८ ॥  
अपश्यन् भ्रमरारावान् मञ्जरीभिर्विराजितान् ।  
हिरण्यसदृशैः पुष्पैर्दावाग्निसदृशैरपि ॥ ६९ ॥  
लोहितैरञ्जनाभैश्च वैदूर्यसदृशैरपि ।  
अतीव वृक्षा राजन्ते पुष्पिताः शैलसानुषु ॥ ७० ॥

तथा शालांस्तमालांश्च पाटलान् बकुलानपि।  
माला इव समासक्ताः शैलानां शिखरेषु च ॥ ७१ ॥

विमलस्फाटिकाभानि पाण्डुरच्छदनैर्द्विजैः ।  
कलहंसैरुपेतानि सारसाभिरुतानि च ॥ ७२ ॥  
सरांसि बहुशः पार्थाः पश्यन्तः शैलसानुषु।  
पद्मोत्पलविमिश्राणि सुखशीतजलानि च ॥ ७३ ॥

एवं क्रमेण ते वीरा वीक्षमाणाः समन्ततः।  
गन्धवन्त्यथ माल्यानि रसवन्ति फलानि च ॥ ७४ ॥  
सरांसि च मनोज्ञानि वृक्षांश्चातिमनोरमान्।  
विविशुः पाण्डवाः सर्वे विस्मयोत्फुल्ललोचनाः ॥ ७५ ॥

कमलोत्पलकह्लारपुण्डरीकसुगन्धिना ।  
सेव्यमाना वने तस्मिन् सुखस्पर्शेन वायुना ॥ ७६ ॥

ततो युधिष्ठिरो भीममाहेदं प्रीतिमद् वचः।  
अहो श्रीमदिदं भीम गन्धमादनकाननम् ॥ ७७ ॥

वने ह्यस्मिन् मनोरम्ये दिव्याः काननजा द्रुमाः।  
लताश्च विविधाकाराः पत्रपुष्पफलोपगाः ॥ ७८ ॥

भान्त्येते पुष्पविकचाः पुंस्कोकिलकुलाकुलाः ।  
नात्र कण्टकिनः केचिन्न च विद्यन्त्यपुष्पिताः ॥ ७९ ॥

स्निग्धपत्रफला वृक्षा गन्धमादनसानुषु ।  
भ्रमरारावमधुरा नलिनीः फुल्लपङ्कजाः ॥ ८० ॥

विलोड्‌यमानाः पश्येमाः करिभिः सकरेणुभिः।  
पश्येमां नलिनीं चान्यां कमलोत्पलमालिनीम् ॥ ८१ ॥  
स्रग्धरां विग्रहवतीं साक्षाच्छ्रियमिवापराम् ।  
नानाकुसुमगन्धाढ्‌यास्तस्येमाः काननोत्तमे ॥ ८२ ॥  
उपगीयमाना भ्रमरै राजन्ते वनराजयः।  
पश्य भीम शुभान्‌ देशान् देवाक्रीडान् समन्ततः ॥ ८३ ॥

अमानुषगतिं प्राप्ताः संसिद्धाः स्म वृकोदर।  
लताभिः पुष्पिताग्राभिः पुष्पिताः पादपोत्तमाः ॥ ८४ ॥  
संश्लिष्टाः पार्थ शोभन्ते गन्धमादनसानुषु।

शिखण्डिनीभिश्चरतां सहितानां शिखण्डिनाम् ॥ ८५ ॥  
नदतां शृणु निर्घोषं भीम पर्वतसानुषु।

चकोराः शतपत्राश्च मत्तकोकिलसारिकाः ॥ ८६ ॥  
पत्रिणः पुष्पितानेतान् संपतन्ति महाद्रुमान्।

रक्तपीतारुणाः पार्थ पादपाग्रगताः खगाः ॥ ८७ ॥  
परस्परमुदीक्षन्ते बहवो जीवजीवकाः ।

हरितारुणवर्णानां शाद्वलानां समीपतः ॥ ८८ ॥  
सारसाः प्रतिदृश्यन्ते शैलप्रस्रवणेष्वपि ।

वदन्ति मधुरा वाचः सर्वभूतमनोरमाः ॥ ८९ ॥  
भृङ्गराजोपचक्राश्च लोहपृष्ठाः पतत्त्रिणः ।

चतुर्विषाणाः पद्माभाः कुञ्जराः सकरेणवः ॥ ९० ॥  
एते वैदूर्यवर्णाभं क्षोभयन्ति महत् सरः।

बहुतालसमुत्सेधाः शैलशृङ्गपरिच्युताः ॥ ९१ ॥  
नानाप्रस्रवणेभ्यश्च वारिधाराः पतन्ति च।

भास्कराभाः प्रभाभिश्च शारदाभ्रघनोपमाः ॥ ९२ ॥  
शोभयन्ति महाशैलं नानारजतधातवः ।  
क्वचिदञ्जनवर्णाभाः क्वचित् काञ्चनसन्निभाः ॥ ९३ ॥

धातवो हरितालस्य क्वचिद्धिङ्गुलकस्य च।  
मनःशिलागुहाश्चैव सन्ध्याभ्रनिकरोपमाः ॥ ९४ ॥

शशलोहितवर्णाभाः क्वचिद्‌गैरिकधातवः ।  
सितासिताभ्रप्रतिमा बालसूर्यसमप्रभाः ॥ ९५ ॥

एते बहुविधाः शैलं शोभयन्ति महाप्रभाः।  
गन्धर्वाः सह कान्ताभिर्यथोक्तं वृषपर्वणा ॥ ९६ ॥  
दृश्यन्ते शैलशृङ्गेषु पार्थ किम्पुरुषैः सह।

गीतानां समतालानां तथा साम्नां च निःस्वनः ॥ ९७ ॥  
श्रूयते बहुधा भीम सर्वभूतमनोहरः।  
महागङ्गामुदीक्षस्व पुण्यां देवनदीं शुभाम् ॥ ९८ ॥

कलहंसगणैर्जुष्टामृषिकिन्नरसेविताम् ।  
धातुभिश्च सरिद्भिश्च किन्नरैर्मृगपक्षिभिः ॥ ९९ ॥  
गन्धर्वैरप्सरोभिश्च काननैश्च मनोरमैः ।  
व्यालैश्च विविधाकारैः शतशीर्षैः समन्ततः ॥ १०० ॥  
उपेतं पश्य कौन्तेय शैलराजमरिन्दम।

ते प्रीतमनसः शूराः प्राप्ता गतिमनुत्तमाम् ॥ १०१ ॥

नातृप्यन् पर्वतेन्द्रस्य दर्शनेन परन्तपाः।  
उपेतमथ माल्यैश्च फलवद्भिश्च पादपैः ॥ १०२ ॥  
आर्ष्टिषेणस्य राजर्षेराश्रमं ददृशुस्तदा ।

ततस्ते तिग्मतपसं कृशं धमनिसंततम्।  
पारगं सर्वधर्माणामार्ष्टिषेणमुपागमन् ॥ १०३ ॥