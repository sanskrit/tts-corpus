+++
title_full = "161 कुबेरका गन्धमादन पर्वतपर आगमन और युधिष्ठिरसे उनकी भेंट"
title = "१६१ कुबेरेण गन्धमादनं प्रति आगमनम्"

+++


श्रुत्वा बहुविधैः शब्दैर्नाद्यमानां गिरेर्गुहाम्।  
अजातशत्रुः कौन्तेयो माद्रीपुत्रावुभावपि ॥ १ ॥  
धौम्यः कृष्णा च विप्राश्च सर्वे च सुहृदस्तथा।  
भीमसेनमपश्यन्तः सर्वे विमनसोऽभवन् ॥ २ ॥

द्रौपदीमार्ष्टिषेणाय सम्प्रधार्य महारथाः ।  
सहिताः सायुधाः शूराः शैलमारुरुहुस्तदा ॥ ३ ॥

ततः सम्प्राप्य शैलाग्रं वीक्षमाणा महारथाः।  
ददृशुस्ते महेष्वासा भीमसेनमरिंदमाः ॥ ४ ॥

स्फुरतश्च महाकायान् गतसत्त्वांश्च राक्षसान्।  
महाबलान् महासत्त्वान् भीमसेनेन पातितान् ॥ ५ ॥

शुशुभे स महाबाहुर्गदाखड्‌गधनुर्धरः ।  
निहत्य समरे सर्वान् दानवान् मघवानिव ॥ ६ ॥

ततस्ते भ्रातरं दृष्ट्‌वा परिष्वज्य महारथाः।  
तत्रोपविविशुः पार्थाः प्राप्ता गतिमनुत्तमाम् ॥ ७ ॥

तैश्चतुर्भिर्महेष्वासैर्गिरिशृङ्गमशोभत ।  
लोकपालैर्महाभागैर्दिवं देववरैरिव ॥ ८ ॥

कुबेरसदनं दृष्ट्‌वा राक्षसांश्च निपातितान्।  
भ्राता भ्रातरमासीनमब्रवीत् पृथिवीपतिः ॥ ९ ॥

साहसाद् यदि वा मोहाद् भीम पापमिदं कृतम्।  
नैतत् ते सदृशं वीर मुनेरिव मृषा वधः ॥ १० ॥

राजद्विष्टं न कर्तव्यमिति धर्मविदो विदुः।  
त्रिदशानामिदं द्विष्टं भीमसेन त्वया कृतम् ॥ ११ ॥

अर्थधर्मावनादृत्य यः पापे कुरुते मनः।  
कर्मणां पार्थ पापानां स फलं विन्दते ध्रुवम्।  
पुनरेवं न कर्तव्यं मम चेदिच्छसि प्रियम् ॥ १२ ॥

एवमुक्त्वा स धर्मात्मा भ्राता भ्रातरमच्युतम्।  
अर्थतत्त्वविभागज्ञः कुन्तीपुत्रो युधिष्ठिरः ॥ १३ ॥  
विरराम महातेजास्तमेवार्थं विचिन्तयन् ।

ततस्ते हतशिष्टा ये भीमसेनेन राक्षसाः ॥ १४ ॥  
सहिताः प्रत्यपद्यन्त कुबेरसदनं प्रति।

ते जवेन महावेगाः प्राप्य वैश्रवणालयम् ॥ १५ ॥  
भीममार्तस्वरं चक्रुर्भीमसेनभयार्दिताः ।  
न्यस्तशस्त्रायुधाः क्लान्ताः शोणिताक्ततनुच्छदाः ॥ १६ ॥

प्रकीर्णमूर्धजा राजन् यक्षाधिपतिमब्रुवन् ।  
गदापरिघनिस्त्रिंशतोमरप्रासयोधिनः ॥ १७ ॥  
राक्षसा निहताः सर्वे तव देव पुरःसराः।

प्रमृद्य तरसा शैलं मानुषेण धनेश्वर ॥ १८ ॥  
एकेन सहिताः सङ्ख्ये रणे क्रोधवशा गणाः।

प्रवरा राक्षसेन्द्राणां यक्षाणां च नराधिप ॥ १९ ॥  
शेरते निहता देव गतसत्त्वाः परासवः।  
लब्धशेषा वयं मुक्ता मणिमांस्ते सखा हतः ॥ २० ॥

मानुषेण कृतं कर्म विधत्स्व यदनन्तरम्।  
स तच्छ्रुत्वा तु संक्रुद्धः सर्वयक्षगणाधिपः ॥ २१ ॥  
कोपसंरक्तनयनः कथमित्यब्रवीद् वचः ।

द्वितीयमपराध्यन्तं भीमं श्रुत्वा धनेश्वरः ॥ २२ ॥  
चुक्रोध यक्षाधिपतिर्युज्यतामिति चाब्रवीत् ।

अथाभ्रघनसंकाशं गिरिशृङ्गमिवोच्छ्रितम् ॥ २३ ॥  
रथं संयोजयामासुर्गन्धर्वैर्हेममालिभिः ।  
तस्य सर्वगुणोपेता विमलाक्षा हयोत्तमाः ॥ २४ ॥  
तेजोबलगुणोपेता नानारत्नविभूषिताः ।  
शोभमाना रथे युक्तास्तरिष्यन्त इवाशुगाः ॥ २५ ॥

ह्रेषयामासुरन्योन्यं ह्रेषितैर्विजयावहैः ।  
स तमास्थाय भगवान् राजराजो महारथम् ॥ २६ ॥  
प्रययौ देवगन्धर्वैः स्तूयमानो महाद्युतिः।

तं प्रयान्तं महात्मानं सर्वे यक्षा धनाधिपम् ॥ २७ ॥

रक्ताक्षा हेमसंकाशा महाकाया महाबलाः।  
सायुधा बद्धनिस्त्रिंशा यक्षा दशशतावराः ॥ २८ ॥

ते जवेन महावेगाः प्लवमाना विहायसा।  
गन्धमादनमाजग्मुः प्रकर्षन्त इवाम्बरम् ॥ २९ ॥

तत् केसरिमहाजालं धनाधिपतिपालितम् ।  
कुबेरं च महात्मानं यक्षरक्षोगणावृतम् ॥ ३० ॥  
ददृशुर्हृष्टरोमाणः पाण्डवाः प्रियदर्शनम् ।  
कुबेरस्तु महासत्त्वान्‌ पाण्डोः पुत्रान्‌ महारथान् ॥ ३१ ॥  
आत्तकार्मुकनिस्त्रिंशान्‌ दृष्ट्वा प्रीतोऽभवत्‌ तदा।  
देवकार्यं चिकीर्षन् स हृदयेन तुतोष ह ॥ ३२ ॥

ते पक्षिण इवापेतुर्गिरिशृङ्गं महाजवाः।  
तस्थुस्तेषां समभ्याशे धनेश्वरपुरःसराः ॥ ३३ ॥

ततस्तं हृष्टमनसं पाण्डवान् प्रति भारत।  
समीक्ष्य यक्षगन्धर्वा निर्विकारमवस्थिताः ॥ ३४ ॥

पाण्डवाश्च महात्मानः प्रणम्य धनदं प्रभुम्।  
नकुलः सहदेवश्च धर्मपुत्रश्च धर्मवित् ॥ ३५ ॥  
अपराद्धमिवात्मानं मन्यमाना महारथाः ।  
तस्थुः प्राञ्जलयः सर्वे परिवार्य धनेश्वरम् ॥ ३६ ॥

स ह्यासनवरं श्रीमत् पुष्पकं विश्वकर्मणा।  
विहितं चित्रपर्यन्तमातिष्ठत धनाधिपः ॥ ३७ ॥

तमासीनं महाकायाः शङ्कुकर्णा महाजवाः।  
उपोपविविशुर्यक्षा राक्षसाश्च सहस्रशः ॥ ३८ ॥  
शतशश्चापि गन्धर्वास्तथैवाप्सरसां गणाः ।  
परिवार्योपतिष्ठन्त यथा देवाः शतक्रतुम् ॥ ३९ ॥

काञ्चनीं शिरसा बिभ्रद् भीमसेनः स्रजं शुभाम्।  
पाशखड्‌गधनुष्पाणिरुदैक्षत धनाधिपम् ॥ ४० ॥

भीमसेनस्य न ग्लानिर्विक्षतस्यापि राक्षसैः।  
आसीत् तस्यामवस्थायां कुबेरमपि पश्यतः ॥ ४१ ॥

आददानं शितान् बाणान् योद्धुकाममवस्थितम्।  
दृष्ट्‌वा भीमं धर्मसुतमब्रवीन्नरवाहनः ॥ ४२ ॥

विदुस्त्वां सर्वभूतानि पार्थ भूतहिते रतम्।  
निर्भयश्चापि शैलाग्रे वस त्वं भ्रातृभिः सह ॥ ४३ ॥

न च मन्युस्त्वया कार्यो भीमसेनस्य पाण्डव।  
कालेनैते हताः पूर्वं निमित्तमनुजस्तव ॥ ४४ ॥

व्रीडा चात्र न कर्तव्या साहसं यदिदं कृतम्।  
दृष्टश्चापि सुरैः पूर्वं विनाशो यक्षरक्षसाम् ॥ ४५ ॥

न भीमसेने कोपो मे प्रीतोऽस्मि भरतर्षभ।  
कर्मणाः भीमसेनस्य मम तुष्टिरभूत् पुरा ॥ ४६ ॥

एवमुक्त्वा तु राजानं भीमसेनमभाषत।  
नैतन्मनसि मे तात वर्तते कुरुसत्तम ॥ ४७ ॥  
यदिदं साहसं भीम कृष्णार्थे कृतवानसि।  
मामनादृत्य देवांश्च विनाशं यक्षरक्षसाम् ॥ ४८ ॥  
स्वबाहुबलमाश्रित्य तेनाहं प्रीतिमांस्त्वयि ।  
शापादद्य विनिर्मुक्तो घोरादस्मि वृकोदर ॥ ४९ ॥

अहं पूर्वमगस्त्येन क्रुद्धेन परमर्षिणा।  
शप्तोऽपराधे कस्मिंश्चित्‌ तस्यैषा निष्कृतिः कृता ॥ ५० ॥  
दृष्टो हि मम संक्लेशः पुरा पाण्डवनन्दन।  
न तवात्रापराधोऽस्ति कथंचिदपि पाण्डव ॥ ५१ ॥

कथं शप्तोऽसि भगवन्नगस्त्येन महात्मना।  
श्रोतुमिच्छाम्यहं देव तवैतच्छापकारणम् ॥ ५२ ॥

इदं चाश्चर्यभूतं मे यत् क्रोधात् तस्य धीमतः।  
तदैव त्वं न निर्दग्धः सबलः सपदानुगः ॥ ५३ ॥

देवतानामभून्मन्त्रः कुशवत्यां नरेश्वर ।  
वृतस्तत्राहमगमं महापद्मशतैस्त्रिभिः ॥ ५४ ॥

यक्षाणां घोररूपाणां विविधायुधधारिणाम् ।  
अध्वन्यहमथापश्यमगस्त्यमृषिसत्तमम् ॥ ५५ ॥  
उग्रं तपस्तप्यमानं यमुनातीरमाश्रितम् ।  
नानापक्षिगणाकीर्णं पुष्पितद्रुमशोभितम् ॥ ५६ ॥

तमूर्ध्वबाहुं दृष्ट्वैव सूर्यस्याभिमुखे स्थितम्।  
तेजोराशिं दीप्यमानं हुताशनमिवैधितम् ॥ ५७ ॥

राक्षसाधिपतिः श्रीमान् मणिमान्नाम मे सखा।  
मौर्ख्यादज्ञानभावाच्च दर्पान्मोहाच्च पार्थिव ॥ ५८ ॥  
न्यष्ठीवदाकाशगतो महर्षेस्तस्य मूर्धनि ।  
स कोपान्मामुवाचेदं दिशः सर्वा दहन्निव ॥ ५९ ॥

मामवज्ञाय दुष्टात्मा यस्मादेष सखा तव।  
धर्षणां कृतवानेतां पश्यतस्ते धनेश्वर ॥ ६० ॥  
तस्मात् सहैभिः सैन्यैस्ते वधं प्राप्स्यति मानुषात्।  
त्वं चाप्येभिर्हतैः सैन्यैः क्लेशं प्राप्येह दुर्मतिः।  
तमेव मानुषं दृष्ट्‌वा किल्बिषाद् विप्रमोक्ष्यसे ॥ ६१ ॥

सैन्यानां तु तवैतेषां पुत्रपौत्रबलान्वितम्।  
न शापं प्राप्यते घोरं तत् तवाज्ञां करिष्यति ॥ ६२ ॥

एष शापो मया प्राप्तः प्राक् तस्मादृषिसत्तमात्।  
स भीमेन महाराज भ्रात्रा तव विमोक्षितः ॥ ६३ ॥