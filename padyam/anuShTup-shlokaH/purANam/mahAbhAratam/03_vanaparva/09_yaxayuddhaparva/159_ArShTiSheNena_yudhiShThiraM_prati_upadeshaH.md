+++
title_full = "159 प्रश्नके रूपमें आर्ष्टिषेणका युधिष्ठिरके प्रति उपदेश"
title = "१५९ आर्ष्टिषेणेन युधिष्ठिरं प्रति उपदेशः"

+++


युधिष्ठिरस्तमासाद्य तपसा दग्धकिल्बिषम् ।  
अभ्यवादयत प्रीतः शिरसा नाम कीर्तयन् ॥ १ ॥

ततः कृष्णा च भीमश्च यमौ च सुतपस्विनौ।  
शिरोभिः प्राप्य राजर्षिं परिवार्योपतस्थिरे ॥ २ ॥

तथैव धौम्यो धर्मज्ञः पाण्डवानां पुरोहितः।  
यथान्यायमुपाक्रान्तस्तमृषिं संशितव्रतम् ॥ ३ ॥

अन्वजानात् स धर्मज्ञो मुनिर्दिव्येन चक्षुषा।  
पाण्डोः पुत्रान् कुरुश्रेष्ठानास्यतामिति चाब्रवीत् ॥ ४ ॥

कुरूणामृषभं पार्थं पूजयित्वा महातपाः।  
सह भ्रातृभिरासीनं पर्यपृच्छदनामयम् ॥ ५ ॥

नानृते कुरुषे भावं कच्चिद् धर्मे प्रवर्तसे।  
मातापित्रोश्च ते वृत्तिः कच्चित् पार्थ न सीदति ॥ ६ ॥

कच्चित् ते गुरवः सर्वे वृद्धा वैद्याश्च पूजिताः।  
कच्चिन्न कुरुषे भावं पार्थ पापेषु कर्मसु ॥ ७ ॥

सुकृतं प्रतिकर्तुं च कच्चिद्धातुं च दुष्कृतम्।  
यथान्यायं कुरुश्रेष्ठ जानासि न विकत्थसे ॥ ८ ॥

यथार्हं मानिताः कच्चित् त्वया नन्दन्ति साधवः।  
वनेष्वपि वसन् कच्चिद् धर्ममेवानुवर्तसे ॥ ९ ॥

कच्चिद् धौम्यस्त्वदाचारैर्न पार्थ परितप्यते।  
दानधर्मतपःशौचैरार्जवेन तितिक्षया ॥ १० ॥  
पितृपैतामहं वृत्तं कच्चित् पार्थानुवर्तसे।  
कच्चिद् राजर्षियातेन पथा गच्छसि पाण्डव ॥ ११ ॥

स्वे स्वे किल कुले जाते पुत्रे नप्तरि वा पुनः।  
पितरः पितृलोकस्थाः शोचन्ति च हसन्ति च ॥ १२ ॥  
किं तस्य दुष्कृतेऽस्माभिः सम्प्राप्तव्यं भविष्यति।  
किं चास्य सुकृतेऽस्माभिः प्राप्तव्यमिति शोभनम् ॥ १३ ॥

पिता माता तथैवाग्निर्गुरुरात्मा च पञ्चमः।  
यस्यैते पूजिताः पार्थ तस्या लोकावुभौ जितौ ॥ १४ ॥

भगवन्नार्य माहैतद् यथावद् धर्मनिश्चयम्।  
यथाशक्ति यथान्यायं क्रियते विधिवन्मया ॥ १५ ॥

अब्भक्षा वायुभक्षाश्च प्लवमाना विहायसा।  
जुषन्ते पर्वतश्रेष्ठमृषयः पर्वसंधिषु ॥ १६ ॥

कामिनः सह कान्ताभिः परस्परमनुव्रताः।  
दृश्यन्ते शैलशृङ्गस्था यथा किम्पुरुषा नृप ॥ १७ ॥

अरजांसि च वासांसि वसानाः कौशिकानि च।  
दृश्यन्ते बहवः पार्थ गन्धर्वाप्सरसां गणाः ॥ १८ ॥

विद्याधरगणाश्चैव स्रग्विणः प्रियदर्शनाः ।  
महोरगगणांश्चैव सुपर्णाश्चोरगादयः ॥ १९ ॥

अस्य चोपरि शैलस्य श्रूयते पर्वसंधिषु।  
भेरीपणवशङ्खानां मृदङ्गानां च निःस्वनः ॥ २० ॥

इहस्थैरेव तत् सर्वं श्रोतव्यं भरतर्षभाः।  
न कार्या वः कथंचित् स्यात् तत्राभिगमने मतिः ॥ २१ ॥

न चाप्यतः परं शक्यं गन्तुं भरतसत्तमाः।  
विहारो ह्यत्र देवानाममानुषगतिस्तु सा ॥ २२ ॥

ईषच्चपलकर्माणं मनुष्यमिह भारत ।  
द्विषन्ति सर्वभूतानि ताडयन्ति च राक्षसाः ॥ २३ ॥

अस्यातिक्रम्य शिखरं कैलासस्य युधिष्ठिर।  
गतिः परमसिद्धानां देवर्षीणां प्रकाशते ॥ २४ ॥

चापलादिह गच्छन्तं पार्थ यानमितः परम्।  
अयःशूलादिभिर्घ्नन्ति राक्षसाः शत्रुसूदन ॥ २५ ॥

अप्सरोभिः परिवृतः समृद्ध्या नरवाहनः।  
इह वैश्रवणस्तात पर्वसंधिषु दृश्यते ॥ २६ ॥

शिखरस्थं समासीनमधिपं यक्षरक्षसाम् ।  
प्रेक्षन्ते सर्वभूतानि भानुमन्तमिवोदितम् ॥ २७ ॥

देवदानवसिद्धानां तथा वैश्रवणस्य च।  
गिरेः शिखरमूद्यानमिदं भरतसत्तम ॥ २८ ॥

उपासीनस्य धनदं तुम्बुरोः पर्वसंधिषु।  
गीतसामस्वनस्तात श्रूयते गन्धमादने ॥ २९ ॥

एतदेवंविधं चित्रमिह तात युधिष्ठिर।  
प्रेक्षन्ते सर्वभूतानि बहुशः पर्वसंधिषु ॥ ३० ॥

भुञ्जाना मुनिभोज्यानि रसवन्ति फलानि च।  
वसध्वं पाण्डवश्रेष्ठा यावदर्जुनदर्शनात् ॥ ३१ ॥

न तात चपलैर्भाव्यमिह प्राप्तैः कथंचन।  
उषित्वेह यथाकामं यथाश्रद्धं विहृत्य च।  
ततः शस्त्रजितां तात पृथिवीं पालयिष्यसि ॥ ३२ ॥