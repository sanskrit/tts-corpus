+++
title_full = "163 धौम्यका युधिष्ठिरको मेरु पर्वत तथा उसके शिखरोंपर स्थित ब्रह्मा, विष्णु आदिके स्थानोंका लक्ष्य कराना और सूर्य-चन्द्रमाकी गति एवं प्रभावका वर्णन"
title = "१६३ मेरुपर्वतवर्णनम्"

+++


ततः सूर्योदये धौम्यः कृत्वाऽऽह्निकमरिंदम।  
आर्ष्टिषेणेन सहितः पाण्डवानभ्यवर्तत ॥ १ ॥

तेऽभिवाद्यार्ष्टिषेणस्य पादौ धौम्यस्य चैव ह।  
ततः प्राञ्जलयः सर्वे ब्राह्मणांस्तानपूजयन् ॥ २ ॥

ततो युधिष्ठिरं धौम्यो गृहीत्वा दक्षिणे करे।  
प्राचीं दिशमभिप्रेक्ष्य महर्षिरिदमब्रवीत् ॥ ३ ॥

असौ सागरपर्यन्तां भूमिमावृत्य तिष्ठति।  
शैलराजो महाराज मन्दरोऽति विराजते ॥ ४ ॥

इन्द्रवैश्रवणावेतां दिशं पाण्डव रक्षतः।  
पर्वतैश्च वनान्तैश्च काननैश्चैव शोभिताम् ॥ ५ ॥

एतदाहुर्महेन्द्रस्य राज्ञो वैश्रवणस्य च।  
ऋषयः सर्वधर्मज्ञाः सद्म तात मनीषिणः ॥ ६ ॥  
अतश्चोद्यन्तमादित्यमुपतिष्ठन्ति वै प्रजाः ।  
ऋषयश्चापि धर्मज्ञाः सिद्धाः साध्याश्च देवताः ॥ ७ ॥

यमस्तु राजा धर्मज्ञः सर्वप्राणभृतां प्रभुः।  
प्रेतसत्त्वगतिं ह्येनां दक्षिणामाश्रितो दिशम् ॥ ८ ॥

एतत् संयमनं पुण्यमतीवाद्भुतदर्शनम् ।  
प्रेतराजस्य भवनमृद्ध्या परमया युतम् ॥ ९ ॥

यं प्राप्य सविता राजन् सत्येन प्रतितिष्ठति।  
अस्तं पर्वतराजानमेतमाहुर्मनीषिणः ॥ १० ॥  
एतं पर्वतराजानं समुद्रं च महोदधिम्।  
आवसन् वरुणो राजा भूतानि परिरक्षति ॥ ११ ॥

उदीचीं दीपयन्नेष दिशं तिष्ठति वीर्यवान्।  
महामेरुर्महाभाग शिवो ब्रह्मविदां गतिः ॥ १२ ॥

यस्मिन् ब्रह्मसदश्चैव भूतात्मा चावतिष्ठते।  
प्रजापतिः सृजन् सर्वं यत्‌ किञ्चिज्जङ्गमागमम् ॥ १३ ॥

यानाहुर्ब्रह्मणः पुत्रान् मानसात् दक्षसप्तमान्।  
तेषामपि महामेरुः शिवं स्थानमनामयम् ॥ १४ ॥

अत्रैव प्रतितिष्ठन्ति पुनरेवोदयन्ति च।  
सप्त देवर्षयस्तात वसिष्ठप्रमुखाः सदा ॥ १५ ॥

देशं विरजसं पश्य मेरोः शिखरमुत्तमम्।  
यत्रात्मतृप्तैरध्यास्ते देवैः सह पितामहः ॥ १६ ॥

यमाहुः सर्वभूतानां प्रकृतेः प्रकृतिं ध्रुवम्।  
अनादिनिधनं देवं प्रभुं नारायणं परम् ॥ १७ ॥  
ब्रह्मणः सदनात् तस्य परं स्थानं प्रकाशते।  
देवा अपि न पश्यन्ति सर्वतेजोमयं शुभम् ॥ १८ ॥  
अत्यर्कानलदीप्तं तत् स्थानं विष्णोर्महात्मनः।  
स्वयैव प्रभया राजन् दुष्प्रेक्ष्यं देवदानवैः ॥ १९ ॥

प्राच्यां नारायणस्थानं मेरावतिविराजते ।  
यत्र भूतेश्वरस्तात सर्वप्रकृतिरात्मभूः ॥ २० ॥  
भासयन् सर्वभूतानि सुश्रियाभिविराजते ।  
नात्र ब्रह्मर्षयस्तात कुत एव महर्षयः ॥ २१ ॥  
प्राप्नुवन्ति गतिं ह्येतां यतीनां भावितात्मनाम्।  
न तं ज्योतींषि सर्वाणि प्राप्य भासन्ति पाण्डव ॥ २२ ॥

स्वयं प्रभुरचिन्त्यात्मा तत्र ह्यतिविराजते।  
यतयस्तत्र गच्छन्ति भक्त्या नारायणं हरिम् ॥ २३ ॥

परेण तपसा युक्ता भाविताः कर्मभिः शुभैः।  
योगसिद्धा महात्मानस्तमोमोहविवर्जिताः ॥ २४ ॥  
तत्र गत्वा पुनर्नेमं लोकमायान्ति भारत।  
स्वयम्भुवं महात्मानं देवदेवं सनातनम् ॥ २५ ॥

स्थानमेतन्महाभाग ध्रुवमक्षयमव्ययम् ।  
ईश्वरस्य सदा ह्येतत् प्रणमात्र युधिष्ठिर ॥ २६ ॥

एनं त्वहरहर्मेरुं सूर्याचन्द्रमसौ ध्रुवम्।  
प्रदक्षिणमुपावृत्य कुरुतः कुरुनन्दन ॥ २७ ॥  
ज्योतींषि चाप्यशेषेण सर्वाण्यनघ सर्वतः।  
परियान्ति महाराज गिरिराजं प्रदक्षिणम् ॥ २८ ॥

एतं ज्योतींषि सर्वाणि प्रकर्षन् भगवानपि।  
कुरुते वितमस्कर्मा आदित्योऽभिप्रदक्षिणम् ॥ २९ ॥

अस्तं प्राप्य ततः संध्यामतिक्रम्य दिवाकरः।  
उदीचीं भजते काष्ठां दिशमेष विभावसुः ॥ ३० ॥  
स मेरुमनुवृत्तः सन् पुनर्गच्छति पाण्डव।  
प्राङ्‌मुखः सविता देवः सर्वभूतहिते रतः ॥ ३१ ॥

स मासान् विभजन् काले बहुधा पर्वसंधिषु।  
तथैव भगवान् सोमो नक्षत्रैः सह गच्छति ॥ ३२ ॥

एवमेतं त्वतिक्रम्य महामेरुमतन्द्रितः ।  
भावयन् सर्वभूतानि पुनर्गच्छति मन्दरम् ॥ ३३ ॥  
तथा तमिस्रहा देवो मयूखैर्भावयञ्जगत्।  
मार्गमेतदसम्बाधमादित्यः परिवर्तते ॥ ३४ ॥

सिसृक्षुः शिशिराण्येव दक्षिणां भजते दिशम्।  
ततः सर्वाणि भूतानि कालोऽभ्यर्च्छति शैशिरः ॥ ३५ ॥  
स्थावराणां च भूतानां जङ्गमानां च तेजसा।  
तेजांसि समुपादत्ते निवृत्तः स विभावसुः ॥ ३६ ॥  
ततः स्वेदक्लमौ तन्द्री ग्लानिश्च भजते नरान्।  
प्राणिभिः सततं स्वप्नो ह्यभीक्ष्णं च निषेव्यते ॥ ३७ ॥  
एवमेतदनिर्देश्यं मार्गमावृत्य भानुमान् ।  
पुनः सृजति वर्षाणि भगवान् भावयन् प्रजाः ॥ ३८ ॥

वृष्टिमारुतसंतापैः सुखैः स्थावरजङ्गमान् ।  
वर्धयन् सुमहातेजाः पुनः प्रतिनिवर्तते ॥ ३९ ॥

एवमेष चरन् पार्थ कालचक्रमतन्द्रितः।  
प्रकर्षन् सर्वभूतानि सविता परिवर्तते ॥ ४० ॥

संतता गतिरेतस्य नैष तिष्ठति पाण्डव।  
आदायैव तु भूतानां तेजो विसृजते पुनः ॥ ४१ ॥  
विभजन् सर्वभूतानामायुः कर्म च भारत।  
अहोरात्रं कलाः काष्ठाः सृजत्येष सदा विभुः ॥ ४२ ॥