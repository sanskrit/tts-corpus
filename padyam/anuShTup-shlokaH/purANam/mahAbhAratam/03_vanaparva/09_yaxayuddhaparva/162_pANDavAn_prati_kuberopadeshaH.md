+++
title_full = "162 कुबेरका युधिष्ठिर आदिको उपदेश और सान्त्वना देकर अपने भवनको प्रस्थान"
title = "१६२ पाण्डवान् प्रति कुबेरोपदेशः"

+++


युधिष्ठिर धृतिर्दाक्ष्यं देशकालपराक्रमाः ।  
लोकतन्त्रविधानानामेष पञ्चविधो विधिः ॥ १ ॥

धृतिमन्तश्च दक्षाश्च स्वे स्वे कर्मणि भारत।  
पराक्रमविधानज्ञा नरा कृतयुगेऽभवन् ॥ २ ॥

धृतिमान् देशकालज्ञः सर्वधर्मविधानवित् ।  
क्षत्रियः क्षत्रियश्रेष्ठ प्रशास्ति पृथिवीं चिरम् ॥ ३ ॥

य एवं वर्तते पार्थ पुरुषः सर्वकर्मसु।  
स लोके लभते वीर यशः प्रेत्य च सद्गतिम्॥४॥  
देशकालान्तरप्रेप्सुः कृत्वा शक्रः पराक्रमम्।  
सम्प्राप्तस्त्रिदिवे राज्यं वृत्रहा वसुभिः सह ॥ ५ ॥

यस्तु केवलसंरम्भात् प्रपातं न निरीक्षते।  
पापात्मा पापबुद्धिर्यः पापमेवानुवर्तते ॥ ६ ॥

कर्मणामविभागज्ञः प्रेत्य चेह विनश्यति।  
अकालज्ञः सुदुर्मेधाः कार्याणामविशेषवित् ॥ ७ ॥

वृथाऽऽचारसमारम्भः प्रेत्य चेह विनश्यति।  
साहसे वर्तमानानां निकृतीनां दुरात्मनाम् ॥ ८ ॥

सर्वसामर्थ्यलिप्सूनां पापो भवति निश्चयः।  
अधर्मज्ञोऽवलिप्तश्च बालबुद्धिरमर्षणः ॥ ९ ॥  
निर्भयो भीमसेनोऽयं तं शाधि पुरुषर्षभ।

आर्ष्टिषेणस्य राजर्षेः प्राप्य भूयस्त्वमाश्रमम् ॥ १० ॥  
तामिस्रं प्रथमं पक्षं वीतशोकभयो वस।

अलकाः सह गन्धर्वैर्यक्षाश्च सह किन्नरैः ॥ ११ ॥  
मन्नियुक्ता मनुष्येन्द्र सर्वे च गिरिवासिनः।  
रक्षिष्यन्ति महाबाहो सहितं द्विजसत्तमैः ॥ १२ ॥

साहसादनुसम्प्राप्तः प्रतिबुध्यः वृकोदरः ।  
वार्यतां साध्वयं राजंस्त्वया धर्मभृतां वर ॥ १३ ॥

अतः परं च वो राजन् द्रक्ष्यन्ति वनगोचराः।  
उपस्थास्यन्ति वो राजन् रक्षिष्यन्ते च वः सदा ॥ १४ ॥

तथैव चान्नपानानि स्वादूनि च बहूनि च।  
आहरिष्यन्ति मत्प्रेष्याः सदा वः पुरुषर्षभाः ॥ १५ ॥

यथा जिष्णुर्महेन्द्रस्य यथा वायोर्वृकोदरः।  
धर्मस्य त्वं यथा तात योगोत्पन्नो निजः सुतः ॥ १६ ॥  
आत्मज्ञावात्मसम्पन्नौ यमौ चोभौ यथाश्विनोः।  
रक्ष्यास्तद्वन्ममापीह यूयं सर्वे युधिष्ठिर ॥ १७ ॥

अर्थतत्त्वविधानज्ञः सर्वधर्मविधानवित् ।  
भीमसेनादवरजः फाल्गुनः कुशली दिवि ॥ १८ ॥

याः काश्चन मता लोके स्वर्ग्याः परमसम्पदः।  
जन्मप्रभृति ताः सर्वाः स्थितास्तात धनंजये ॥ १९ ॥

दमो दानं बलं बुद्धिर्ह्रीर्धृतिस्तेज उत्तमम्।  
एतान्यपि महासत्त्वे स्थितान्यमिततेजसि ॥ २० ॥

न मोहात् कुरुते जिष्णुः कर्म पाण्डव गर्हितम्।  
न पार्थस्य मृषोक्तानि कथयन्ति नरा नृषु ॥ २१ ॥

स देवपितृगन्धर्वैः कुरूणां कीर्तिवर्धनः।  
मानितः कुरुतेऽस्त्राणि शक्रसद्मनि भारत ॥ २२ ॥

योऽसौ सर्वान् महीपालान् धर्मेण वशमानयत्।  
स शान्तनुर्महातेजाः पितुस्तव पितामहः ॥ २३ ॥  
प्रीयते पार्थ पार्थेन दिवि गाण्डीवधन्वना।  
सम्यक् चासौ महावीर्यः कुलधुर्येण पार्थिवः ॥ २४ ॥

पितॄन् देवानृषीन् विप्रान् पूजयित्वा महातपाः।  
सप्त मुख्यान् महामेधानाहरद् यमुनां प्रति ॥ २५ ॥  
अधिराजः स राजंस्त्वां शान्तनुः प्रपितामहः।  
स्वर्गजिच्छक्रलोकस्थः कुशलं परिपृच्छति ॥ २६ ॥

एतच्छ्रुत्वा तु वचनं धनदेन प्रभाषितम्।  
पाण्डवाश्च ततस्तेन वभूवुः सम्प्रहर्षिताः ॥ २७ ॥  
ततः शक्तिं गदां खड्गं धनुश्च भरतर्षभः।  
प्राध्वं कृत्वा नमश्चक्रे कुबेराय वृकोदरः ॥ २८ ॥

ततोऽब्रवीद् धनाध्यक्षः शरण्यः शरणागतम्।  
मानहा भव शत्रूणां सुहृदां नन्दिवर्धनः ॥ २९ ॥

स्वेषु वेश्मसु रम्येषु वसतामित्रतापनाः।  
कामान्न परिहास्यन्ति यक्षा वो भरतर्षभाः ॥ ३० ॥

शीघ्रमेव गुडाकेशः कृतास्त्रः पुनरेष्यति।  
साक्षान्मघवता सृष्टः सम्प्राप्स्यति धनंजयः ॥ ३१ ॥

एवमुत्तमकर्माणमनुशिष्य युधिष्ठिरम् ।  
श्वेतं गिरिवरश्रेष्ठं प्रययौ गुह्यकाधिपः ॥ ३२ ॥

तं परिस्तोमसंकीर्णैर्नानारत्नविभूषितैः ।  
यानैरनुययुर्यक्षा राक्षसाश्च सहस्रशः ॥ ३३ ॥

पक्षिणामिव निर्घोषः कुबेरसदनं प्रति।  
बभूव परमाश्वानामैरावतपथे यथा ॥ ३४ ॥

ते जग्मुस्तूर्णमाकाशं धनाधिपतिवाजिनः ।  
प्रकर्षन्त इवाभ्राणि पिबन्त इव मारुतम् ॥ ३५ ॥

ततस्तानि शरीराणि गतसत्त्वानि रक्षसाम्।  
अपाकृष्यन्त शैलाग्राद् धनाधिपतिशासनात् ॥ ३६ ॥

तेषां हि शापकालः स कृतोऽगस्त्येन धीमता।  
समरे निहतास्तस्माच्छापस्यान्तोऽभवत् तदा ॥ ३७ ॥  
पाण्डवाश्च महात्मानस्तेषु वेश्मसु तां क्षपाम्।  
सुखमूषुर्गतोद्वेगाः पूजिताः सर्वराक्षसैः ॥ ३८ ॥