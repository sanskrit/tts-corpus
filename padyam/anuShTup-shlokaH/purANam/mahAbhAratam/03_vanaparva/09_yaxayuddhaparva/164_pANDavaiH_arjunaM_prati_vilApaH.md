+++
title_full = "164 पाण्डवोंकी अर्जुनके लिये उत्कण्ठा और अर्जुनका आगमन"
title = "१६४ पाण्डवैः अर्जुनं प्रति विलापः"

+++


तस्मिन् नगेन्द्रे वसतां तु तेषां  
महात्मनां सद्व्रतमास्थितानाम् ।  
रतिः प्रमोदश्च बभूव तेषा-  
माकाङ्क्षतां दर्शनमर्जुनस्य ॥ १ ॥

तान् वीर्ययुक्तान् सुविशुद्धकामां-  
स्तेजस्विनः सत्यधृतिप्रधानान् ।  
सम्प्रीयमाणा बहवोऽभिजग्मु-  
र्गन्धर्वसङ्घाश्च महर्षयश्च ॥ २ ॥

तं पादपैः पुष्पधरैरुपेतं  
नगोत्तमं प्राप्य महारथानाम् ।  
मनःप्रसादः परमो बभूव  
यथा दिवं प्राप्य मरुद्‌गणानाम् ॥ ३ ॥

मयूरहंसस्वननादितानि  
पुष्पोपकीर्णानि महाचलस्य ।  
शृङ्गाणि सानूनि च पश्यमाना  
गिरेः परं हर्षमवाप्य तस्थुः ॥ ४ ॥

साक्षात् कुबेरेण कृताश्च तस्मिन्  
नगोत्तमे संवृतकूलरोधसः ।  
कादम्बकारण्डवहंसजुष्टाः  
पद्माकुलाः पुष्करिणीरपश्यन् ॥ ५ ॥

क्रीडाप्रदेशांश्च समृद्धरूपान्  
सुचित्रमाल्यावृतजातशोभान् ।  
मणिप्रकीर्णांश्च मनोरमांश्च  
यथा भवेयुर्धनदस्य राज्ञः ॥ ६ ॥

अनेकवर्णैश्च सुगन्धिभिश्च  
महाद्रुमैः संततमभ्रजालैः ।  
तपःप्रधानाः सततं चरन्तः  
शृङ्गं गिरेश्चिन्तयितुं न शेकुः ॥ ७ ॥

स्वतेजसा तस्य नगोत्तमस्य  
महौषधीनां च तथा प्रभावात्।  
विभक्तभावो न बभूव कश्चि-  
दहोनिशानां पुरुषप्रवीर ॥ ८ ॥

यमास्थितः स्थावरजङ्गमानि  
विभावसुर्भावयतेऽमितौजाः ।  
तस्योदयं चास्तमनं च वीरा-  
स्तत्र स्थितास्ते ददृशुर्नृसिंहाः ॥ ९ ॥

रवेस्तमिस्रागमनिर्गमांस्ते  
तथोदयं चास्तमनं च वीराः।  
समावृताः प्रेक्ष्य तमोनुदस्य  
गभस्तिजालैः प्रदिशो दिशश्च ॥ १० ॥  
स्वाध्यायवन्तः सततक्रियाश्च  
धर्मप्रधानाश्च शुचिव्रताश्च ।  
सत्ये स्थितास्तस्य महारथस्य  
सत्यव्रतस्यागमनप्रतीक्षाः ॥ ११ ॥

इहैव हर्षोऽस्तु समागतानां  
क्षिप्रं कृतास्त्रेण धनंजयेन ।  
इति ब्रुवन्तः परमाशिषस्ते  
पार्थास्तपोयोगपरा बभूवुः ॥ १२ ॥

दृष्ट्‌वा विचित्राणि गिरौ वनानि  
किरीटिनं चिन्तयतामभीक्ष्णम् ।  
बभूव रात्रिर्दिवसश्च तेषां  
संवत्सरेणैव समानरूपः ॥ १३ ॥

यदैव धौम्यानुमते महात्मा  
कृत्वा जटां प्रव्रजितः स जिष्णुः।  
तदैव तेषां न बभूव हर्षः  
कुतो रतिस्तद्गतमानसानाम् ॥ १४ ॥

भ्रातुर्नियोगात् तु युधिष्ठिरस्य  
वनादसौ वारणमत्तगामी ।  
यत्‌ काम्यकात् प्रव्रजितः स जिष्णु-  
स्तदैव ते शोकहता बभूवुः ॥ १५ ॥

तथैव तं चिन्तयतां सिताश्व-  
मस्त्रार्थिनं वासवमभ्युपेतम् ।  
मासोऽथ कृच्छ्रेण तदा व्यतीत-  
स्तस्मिन् नगे भारत भारतानाम् ॥ १६ ॥

उषित्वा पञ्च वर्षाणि सहस्राक्षनिवेशने।  
अवाप्य दिव्यान्यस्त्राणि सर्वाणि विबुधेश्वरात् ॥ १७ ॥  
आग्नेयं वारुणं सौम्यं वायव्यमथ वैष्णवम्।  
ऐन्द्रं पाशुपतं ब्राह्मं पारमेष्ठ्यं प्रजापतेः ॥ १८ ॥  
यमस्य धातुः सवितुस्त्वष्टुर्वैश्रवणस्य च।  
तानि प्राप्य सहस्राक्षादभिवाद्य शतक्रतुम् ॥ १९ ॥  
अनुज्ञातस्तदा तेन कृत्वा चापि प्रदक्षिणम्।  
आगच्छदर्जुनः प्रीतः प्रहृष्टो गन्धमादनम् ॥ २० ॥