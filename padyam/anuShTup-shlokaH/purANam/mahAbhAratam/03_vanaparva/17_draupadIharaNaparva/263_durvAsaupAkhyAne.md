+++
title_full = "263 दुर्वासाका पाण्डवोंके आश्रमपर असमयमें आतिथ्यके लिये जाना, द्रौपदीके द्वारा स्मरण किये जानेपर भगवान्\u200cका प्रकट होना तथा पाण्डवोंको दुर्वासाके भयसे मुक्त करना और उनको आश्वासन देकर द्वारका जाना"
title = "२६३ दुर्वासउपाख्याने"

+++


ततः कदाचिद् दुर्वासाः सुखासीनांस्तु पाण्डवान्।  
भुक्त्वा चावस्थितां कृष्णां ज्ञात्वा तस्मिन्‌ वने मुनिः ॥ १ ॥  
अभ्यागच्छत् परिवृतः शिष्यैरयुतसम्मितैः ।

दृष्ट्‌वाऽऽयान्तं तमतिथिं स च राजा युधिष्ठिरः ॥ २ ॥  
जगामाभिमुखः श्रीमान् सह भ्रातृभिरच्युतः।  
तस्मै बद्ध्‌वाञ्जलिं सम्यगुपवेश्य वरासने ॥ ३ ॥  
विधिवत् पूजयित्वा तमातिथ्येन न्यमन्त्रयत्।  
आह्निकं भगवन् कृत्वा शीघ्रमेहीति चाब्रवीत् ॥ ४ ॥

जगाम च मुनिः सोऽपि स्नातुं शिष्यैः सहानघः।  
भोजयेत् सहशिष्यं मां कथमित्यविचिन्तयन् ॥ ५ ॥  
न्यमज्जत् सलिले चापि मुनिसङ्घः समाहितः।

एतस्मिन्नन्तरे राजन् द्रौपदी योषितां वरा ॥ ६ ॥  
चिन्तामवाप परमामन्नहेतोः पतिव्रता ।

सा चिन्तयन्ती च सदा नान्नहेतुमविन्दत ॥ ७ ॥  
मनसा चिन्तयामास कृष्णं कंसनिषूदनम्।

कृष्ण कृष्ण महाबाहो देवकीनन्दनाव्यय ॥ ८ ॥  
वासुदेव जगन्नाथ प्रणतार्तिविनाशन ।  
विश्वात्मन् विश्वजनक विश्वहर्तः प्रभोऽव्यय ॥ ९ ॥  
प्रपन्नपाल गोपाल प्रजापाल परात्पर।  
आकूतीनां च चित्तीनां प्रवर्तक नतास्मि ते ॥ १० ॥

वरेण्य वरदानन्त अगतीनां गतिर्भव।  
पुराणपुरुष प्राणमनोवृत्त्याद्यगोचर ॥ ११ ॥  
सर्वाध्यक्ष पराध्यक्ष त्वामहं शरणं गता।  
पाहि मां कृपया देव शरणागतवत्सल ॥ १२ ॥

नीलोत्पलदलश्याम पद्मगर्भारुणेक्षण ।  
पीताम्बरपरीधान लसत्कौस्तुभभूषण ॥ १३ ॥  
त्वमादिरन्तो भूतानां त्वमेव च परायणम्।  
परात्परतरं ज्योतिर्विश्वात्मा सर्वतोमुखः ॥ १४ ॥

त्वामेवाहुः परं बीजं निधानं सर्वसम्पदाम्।  
त्वया नाथेन देवेश सर्वापद्‌भ्यो भयं न हि ॥ १५ ॥

दुःशासनादहं पूर्वं सभायां मोचिता यथा।  
तथैव संकटादस्मान्मामुद्धर्तुमिहार्हसि ॥ १६ ॥

एवं स्तुतस्तदा देवः कृष्णया भक्तवत्सलः।  
द्रौपद्याः संकटं ज्ञात्वा देवदेवो जगत्पतिः ॥ १७ ॥  
पार्श्वस्थां शयने त्यक्त्वा रुक्मिणीं केशवः प्रभुः।  
तत्राजगाम त्वरितो ह्यचिन्त्यगतिरीश्वरः ॥ १८ ॥

ततस्तं द्रौपदी दृष्ट्‌वा प्रणम्य परया मुदा।  
अब्रवीद् वासुदेवाय मुनेरागमनादिकम् ॥ १९ ॥

ततस्तामब्रवीत्‌ कृष्णः क्षुधितोऽस्मि भृशातुरः।  
शीघ्रं भोजय मां कृष्णे पश्चात् सर्वं करिष्यसि ॥ २० ॥  
निशम्य तद्वचः कृष्णा लज्जिता वाक्यमब्रवीत्।  
स्थाल्यां भास्करदत्तायामन्नं मद्‌भोजनावधि ॥ २१ ॥  
भुक्तवत्यस्म्यहं देव तस्मादन्नं न विद्यते।

ततः प्रोवाच भगवान् कृष्णां कमललोचनः ॥ २२ ॥  
कृष्णे न नर्मकालोऽयं क्षुच्छ्रमेणातुरे मयि।  
शीघ्रं गच्छ मम स्थालीमानीय त्वं प्रदर्शय ॥ २३ ॥  
इति निर्बन्धतः स्थालीमानाय्य स यदूद्वहः।  
स्थाल्याः कण्ठेऽथ संलग्नं शाकान्नं वीक्ष्य केशवः ॥ २४ ॥  
उपयुज्याब्रवीदेनामनेन हरिरीश्वरः ।  
विश्वात्मा प्रीयतां देवस्तुष्टश्चास्त्विति यज्ञभुक् ॥ २५ ॥

आकारय मुनीन् शीघ्रं भोजनायेति चाब्रवीत्।  
सहदेवं महाबाहुः कृष्णः क्लेशविनाशनः ॥ २६ ॥

ततो जगाम त्वरितः सहदेवो महायशाः।  
आकारितुं तु तान् सर्वान् भोजनार्थं नृपोत्तम ॥ २७ ॥  
स्नातुं गतान् देवनद्यां दुर्वासः प्रभृतीन् मुनीन्।

ते चावतीर्णाः सलिले कृतवन्तोऽघमर्षणम् ॥ २८ ॥  
दृष्ट्‌वोद्‌गारान् सान्नरसांस्तृप्त्या परमया युताः।  
उत्तीर्य सलिलात् तस्माद् दृष्टवन्तः परस्परम् ॥ २९ ॥  
दुर्वाससमभिप्रेक्ष्य ते सर्वे मुनयोऽब्रुवन्।  
राज्ञा हि कारयित्वान्नं वयं स्नातुं समागताः ॥ ३० ॥  
आकण्ठतृप्ता विप्रर्षे किंस्विद् भुञ्जामहे वयम्।  
वृथा पाकः कृतोऽस्माभिस्तत्र किं करवामहे ॥ ३१ ॥

वृथा पाकेन राजर्षेरपराधः कृतो महान्।  
मास्मानधाक्षुर्दृष्ट्वैव पाण्डवाः क्रूरचक्षुषा ॥ ३२ ॥  
स्मृत्वानुभावं राजर्षेरम्बरीषस्य धीमतः ।  
बिभेमि सुतरां विप्रा हरिपादाश्रयाज्जनात् ॥ ३३ ॥  
पाण्डवाश्च महात्मानः सर्वे धर्मपरायणाः।  
शूराश्च कृतविद्याश्च व्रतिनस्तपसि स्थिताः ॥ ३४ ॥  
सदाचाररता नित्यं वासुदेवपरायणाः ।  
क्रुद्धास्ते निर्दहेयुर्वै तूलराशिमिवानलः ।  
तत एतानपृष्ट्‌वैव शिष्याः शीघ्रं पलायत ॥ ३५ ॥

इत्युक्तास्ते द्विजाः सर्वे मुनिना गुरुणा तदा।  
पाण्डवेभ्यो भृशं भीता दुद्रुवुस्ते दिशो दश ॥ ३६ ॥

सहदेवो देवनद्यामपश्यन् मुनिसत्तमान् ।  
तीर्थेष्वितस्ततस्तस्या विचचार गवेषयन् ॥ ३७ ॥

तत्रस्थेभ्यस्तापसेभ्यः श्रुत्वा तांश्चैव विद्रुतान्।  
युधिष्ठिरमथाभ्येत्य तं वृत्तान्तं न्यवेदयत् ॥ ३८ ॥

ततस्ते पाण्डवाः सर्वे प्रत्यागमनकाङ्‌क्षिणः।  
प्रतीक्षन्तः कियत्कालं जितात्मानोऽवतस्थिरे ॥ ३९ ॥

निशीथेऽभ्येत्य चाकस्मादस्मान् स छलयिष्यति।  
कथं च निस्तरे मास्मात्‌ कृच्छ्राद् दैवोपसादितात् ॥ ४० ॥  
इति चिन्तापरान् दृष्ट्‌वा निःश्वसन्तो मुहुर्मुहुः।  
उवाच वचनं श्रीमान् कृष्णः प्रत्यक्षतां गतः ॥ ४१ ॥

भवतामापदं ज्ञात्वा ऋषेः परमकोपनात्।  
द्रौपद्या चिन्तितः पार्था अहं सत्वरमागतः ॥ ४२ ॥  
न भयं विद्यते तस्मादृषेर्दुर्वाससोऽल्पकम्।  
तेजसा भवतां भीतः पूर्वमेव पलायितः ॥ ४३ ॥

धर्मनित्यास्तु ये केचिन्न ते सीदन्ति कर्हिचित्।  
आपृच्छे वो गमिष्यामि नियतं भद्रमस्तु वः ॥ ४४ ॥

श्रुत्वेरितं केशवस्य बभूवुः स्वस्थमानसाः।  
द्रौपद्या सहिताः पार्थास्तमूचुर्विगतज्वराः ॥ ४५ ॥  
त्वया नाथेन गोविन्द दुस्तरामापदं विभो।  
तीर्णाः प्लवमिवासाद्य मज्जमाना महार्णवे ॥ ४६ ॥

स्वस्ति साधय भद्रं ते इत्याज्ञातो ययौ पुरीम्।

पाण्डवाश्च महाभाग द्रौपद्या सहिताः प्रभो ॥ ४७ ॥  
ऊषुः प्रहृष्टमनसो विहरन्तो वनाद् वनम्।

इति तेऽभिहितं राजन् यत् पृष्टोऽहमिह त्वया ॥ ४८ ॥  
एवंविधान्यलीकानि धार्तराष्ट्रैर्दुरात्मभिः ।  
पाण्डवेषु वनस्थेषु प्रयुक्तानि वृथाभवन् ॥ ४९ ॥