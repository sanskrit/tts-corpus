+++
title_full = "267 जयद्रथ और द्रौपदीका संवाद"
title = "२६७ जयद्रथद्रौपदीसंवादे"

+++


तथाऽऽसीनेषु सर्वेषु तेषु राजसु भारत।  
यदुक्तं कृष्णया सार्धं तत् सर्वं प्रत्यवेदयत् ॥ १ ॥

कोटिकास्यवचः श्रुत्वा शैब्यं सौवीरकोऽब्रवीत्।  
यदा वाचं व्याहरन्त्यामस्यां मे रमते मनः ॥ २ ॥  
सीमन्तिनीनां मुख्यायां विनिवृत्तः कथं भवान्।  
एतां दृष्ट्‌वा स्त्रियो मेऽन्या यथा शाखामृगस्त्रियः ॥ ३ ॥  
प्रतिभान्ति महाबाहो सत्यमेतद् ब्रवीमि ते।  
दर्शनादेव हि मनस्तया मेऽपहृतं भृशम् ॥ ४ ॥  
तां समाचक्ष्व कल्याणीं यदि स्याच्छैब्य मानुषी।

एषा वै द्रौपदी कृष्णा राजपुत्री यशस्विनी ॥ ५ ॥  
पञ्चानां पाण्डुपुत्राणां महिषी सम्मता भृशम्।  
सर्वेषां चैव पार्थानां प्रिया बहुमता सती ॥ ६ ॥  
तया समेत्य सौवीर सौवीराभिमुखो व्रज।

एवमुक्तः प्रत्युवाच पश्यामि द्रौपदीमिति ॥ ७ ॥  
पतिः सौवीरसिन्धूनां दुष्टभावो जयद्रथः।

स प्रविश्याश्रमं पुण्यं सिंहगोष्ठं वृको यथा ॥ ८ ॥  
आत्मना सप्तमः कृष्णामिदं वचनमब्रवीत्।  
कुशलं ते वरारोहे भर्तारस्तेऽप्यनामयाः ॥ ९ ॥  
येषां कुशलकामासि तेऽपि कच्चिदनामयाः।

अपि ते कुशलं राजन् राष्ट्रे कोशे बले तथा॥१०॥  
कच्चिदेकः शिबीनाढ्यान्‌ सौवीरान् सह सिन्धुभिः।  
अनुतिष्ठसि धर्मेण ये चान्ये विजितास्त्वया ॥ ११ ॥

कौरव्यः कुशली राजा कुन्तीपुत्रो युधिष्ठिरः।  
अहं च भ्रातरश्चास्य यांश्चान्यान् परिपृच्छसि ॥ १२ ॥  
पाद्यं प्रतिगृहाणेदमासनं च नृपात्मज।

एहि मे रथमारोह सुखमाप्नुहि केवलम् ॥ १३ ॥  
गतश्रीकांश्च्युतान् राज्यात्‌ कृपणान् गतचेतसः।  
अरण्यवासिनः पार्थान् नानुरोद्‌धुं त्वमर्हसि ॥ १४ ॥  
नैव प्राज्ञा गतश्रीकं भर्तारमुपयुञ्जते।  
युञ्जानमनुयुञ्जीत न श्रियः संक्षये वसेत् ॥ १५ ॥

श्रिया विहीना राष्ट्राच्च विनष्टाः शाश्वतीः समाः।  
अलं ते पाण्डुपुत्राणां भक्त्या क्लेशमुपासितुम् ॥ १६ ॥

भार्या मे भव सुश्रोणि त्यजैनान् सुखमाप्नुहि।  
अखिलान् सिन्धुसौवीरानाप्नुहि त्वं मया सह ॥ १७ ॥

इत्युक्ता सिन्धुराजेन वाक्यं हृदयकम्पनम्।  
कृष्णा तस्मादपाक्रामद्‌ देशात्‌ सभ्रुकुटीमुखी ॥ १८ ॥

अवमत्यास्य तद् वाक्यमाक्षिप्य च सुमध्यमा।  
मैवमित्यब्रवीत् कृष्णा लज्जस्वेति च सैन्धव ॥ १९ ॥

सा काङ्‌क्षमाणा भर्तॄणामुपयातमनिन्दिता ।  
विलोभयामास परं वाक्यैर्वाक्यानि युञ्जती ॥ २० ॥

नैवं वद महाबाहो न्याय्यं त्वं न च बुध्यसे॥  
पाण्डूनां धार्तराष्ट्राणां स्वसा चैव कनीयसी।  
दुःशला नाम तस्यास्त्वं भर्ता राजकुलोद्वह॥  
मम भ्राता च न्याय्येन त्वया रक्ष्या महारथ।  
धर्मिष्ठानां कुले जातो न धर्मं त्वमवेक्षसे॥

इत्युक्तः सिन्धुराजोऽथ वाक्यमुत्तरमब्रवीत् ।

राज्ञां धर्मं न जानीषे स्त्रियो रत्नानि चैव हि।  
साधारणानि लोकेऽस्मिन् प्रवदन्ति मनीषिणः॥)