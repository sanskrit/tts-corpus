+++
title_full = "266 द्रौपदीका कोटिकास्यको उत्तर"
title = "२६६ द्रौपदीवाक्ये"

+++


अथाब्रवीद् द्रौपदी राजपुत्री  
पृष्टा शिबीनां प्रवरेण तेन।  
अवेक्ष्य मन्दं प्रविमुच्य शाखां  
संगृह्णती कौशिकमुत्तरीयम् ॥ १ ॥

बुद्ध्याभिजानामि नरेन्द्रपुत्र  
न मादृशी त्वामभिभाष्टुमर्हति ।  
न त्वेह वक्तास्ति तवेह वाक्य-  
मन्यो नरो वाप्यथवापि नारी ॥ २ ॥

एका ह्यहं सम्प्रति तेन वाचं  
ददामि वै भद्र निबोध चेदम्।  
अहं ह्यरण्ये कथमेकमेका  
त्वामालपेयं निरता स्वधर्मे ॥ ३ ॥

जानामि च त्वां सुरथस्य पुत्रं  
यं कोटिकास्येति विदुर्मनुष्याः ।  
तस्मादहं शैब्य तथैव तुभ्य-  
माख्यामि बन्धून् प्रथितं कुलं च ॥ ४ ॥

अपत्यमस्मि द्रुपदस्य राज्ञः  
कृष्णेति मां शैब्य विदुर्मनुष्याः।  
साहं वृणे पञ्च जनान् पतित्वे  
ये खाण्डवप्रस्थगताः श्रुतास्ते ॥ ५ ॥

युधिष्ठिरो भीमसेनार्जुनौ च  
माद्र्याश्च पुत्रौ पुरुषप्रवीरौ ।  
ते मां निवेश्येह दिशश्चतस्रो  
विभज्य पार्था मृगयां प्रयाताः ॥ ६ ॥

प्राचीं राजा दक्षिणां भीमसेनो  
जयः प्रतीचीं यमजावुदीचीम् ।  
मन्ये तु तेषां रथसत्तमानां  
कालोऽभितः प्राप्त इहोपयातुम् ॥ ७ ॥

सम्मानिता यास्यथ तैर्यथेष्टं  
विमुच्य वाहानवरोहयध्वम् ।  
प्रियातिथिर्धर्मसुतो महात्मा  
प्रीतो भविष्यत्यभिवीक्ष्य युष्मान् ॥ ८ ॥

एतावदुक्त्वा द्रुपदात्मजा सा  
शैब्यात्मजं चन्द्रमुखी प्रतीता ।  
विवेश तां पर्णशालां प्रशस्तां  
संचिन्त्य तेषामतिथित्वमर्थे ॥ ९ ॥