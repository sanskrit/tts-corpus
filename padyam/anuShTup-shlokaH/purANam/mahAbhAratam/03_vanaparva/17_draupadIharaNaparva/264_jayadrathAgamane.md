+++
title_full = "264 जयद्रथका द्रौपदीको देखकर मोहित होना और उसके पास कोटिकास्यको भेजना"
title = "२६४ जयद्रथागमने"

+++


तस्मिन् बहुमृगेऽरण्ये अटमाना महारथाः।  
काम्यके भरतश्रेष्ठा विजह्रुस्ते यथामराः ॥ १ ॥

प्रेक्षमाणा बहुविधान् वनोद्देशान् समन्ततः।  
यथर्तुकालरम्याश्च वनराजीः सुपुष्पिताः ॥ २ ॥

पाण्डवा मृगयाशीलाश्चरन्तस्तन्महद् वनम् ।  
विजह्रुरिन्द्रप्रतिमाः कञ्चित् कालमरिंदम ॥ ३ ॥

ततस्ते यौगपद्येन ययुः सर्वे चतुर्दिशम्।  
मृगयां पुरुषव्याघ्रा ब्राह्मणार्थे परंतपाः ॥ ४ ॥  
द्रौपदीमाश्रमे न्यस्य तृणबिन्दोरनुज्ञया ।  
महर्षेर्दीप्ततपसो धौम्यस्य च पुरोधसः ॥ ५ ॥

ततस्तु राजा सिन्धूनां वार्द्धक्षत्रिर्महायशाः।  
विवाहकामः शाल्वेयान् प्रयातः सोऽभवत् तदा ॥ ६ ॥  
महता परिबर्हेण राजयोग्येन संवृतः।  
राजभिर्बहुभिः सार्धमुपायात् काम्यकं च सः ॥ ७ ॥

तत्रापश्यत् प्रियां भार्यां पाण्डवानां यशस्विनीम्।  
तिष्ठन्तीमाश्रमद्वारि द्रौपदीं निर्जने वने ॥ ८ ॥

विभ्राजमानां वपुषा बिभ्रतीं रूपमुत्तमम्।  
भ्राजयन्तीं वनोद्देशं नीलाभ्रमिव विद्युतम् ॥ ९ ॥

अप्सरा देवकन्या वा माया वा देवनिर्मिता।  
इति कृत्वाञ्जलिं सर्वे ददृशुस्तामनिन्दिताम् ॥ १० ॥

ततः स राजा सिन्धूनां वार्द्धक्षत्रिर्जयद्रथः।  
विस्मितस्त्वनवद्याङ्गीं दृष्ट्‌वा तां दुष्टमानसः ॥ ११ ॥

स कोटिकास्यं राजानमब्रवीत् काममोहितः।  
कस्य त्वेषानवद्याङ्गी यदि वापि न मानुषी ॥ १२ ॥

विवाहार्थो न मे कश्चिदिमां प्राप्यातिसुन्दरीम्।  
एतामेवाहमादाय गमिष्यामि स्वमालयम् ॥ १३ ॥

गच्छ जानीहि सौम्येमां कस्य वात्र कुतोऽपि वा।  
किमर्थमागता सुभ्रूरिदं कण्टकितं वनम् ॥ १४ ॥

अपि नाम वरारोहा मामेषा लोकसुन्दरी।  
भजेदद्यायतापाङ्गी सुदती तनुमध्यमा ॥ १५ ॥

अप्यहं कृतकामः स्यामिमां प्राप्य वरस्त्रियम्।  
गच्छ जानीहि को न्वस्या नाथ इत्येव कोटिक ॥ १६ ॥  
स कोटिकास्यस्तच्छ्रुत्वा रथात् प्रस्कन्द्य कुण्डली।  
उपेत्य पप्रच्छ तदा क्रोष्टा व्याघ्रवधूमिव ॥ १७ ॥