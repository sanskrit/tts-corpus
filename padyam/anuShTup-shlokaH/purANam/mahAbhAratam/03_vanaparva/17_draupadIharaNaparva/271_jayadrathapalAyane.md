+++
title_full = "271 पाण्डवोंद्वारा जयद्रथकी सेनाका संहार, जयद्रथका पलायन, द्रौपदी तथा नकुल-सहदेवके साथ युधिष्ठिरका आश्रमपर लौटना तथा भीम और अर्जुनका वनमें जयद्रथका पीछा करना"
title = "२७१ जयद्रथपलायने"

+++


संतिष्ठत प्रहरत तूर्णं विपरिधावत।  
इति स्म सैन्धवो राजा चोदयामास तान् नृपान् ॥ १ ॥

ततो घोरतमः शब्दो रणे समभवत् तदा।  
भीमार्जुनयमान् दृष्ट्‌वा सैन्यानां सयुधिष्ठिरान् ॥ २ ॥

शिबिसौवीरसिन्धूनां विषादश्चाप्यजायत ।  
तान्‌ दृष्ट्‌वा पुरुषव्याघ्रान् व्याघ्रानिव बलोत्कटान् ॥ ३ ॥

हेमचित्रसमुत्सेधां सर्वशैक्यायसीं गदाम् ।  
प्रगृह्याभ्यद्रवद् भीमः सैन्धवं कालचोदितम् ॥ ४ ॥

तदन्तरमथावृत्य कोटिकास्योऽभ्यहारयत् ।  
महता रथवंशेन परिवार्य वृकोदरम् ॥ ५ ॥

शक्तितोमरनाराचैर्वीरबाहुप्रचोदितैः ।  
कीर्यमाणोऽपि बहुभिर्न स्म भीमोऽभ्यकम्पत ॥ ६ ॥

गजं तु सगजारोहं पदातींश्च चतुर्दश।  
जघान गदया भीमः सैन्धवध्वजिनीमुखे ॥ ७ ॥

पार्थः पञ्च शतान् शूरान् पर्वतीयान् महारथान्।  
परीप्समानः सौवीरं जघान ध्वजिनीमुखे ॥ ८ ॥

राजा स्वयं सुवीराणां प्रवराणां प्रहारिणाम्।  
निमेषमात्रेण शतं जघान समरे तदा ॥ ९ ॥

ददृशे नकुलस्तत्र रथात् प्रस्कन्द्य खड्‌गधृक्।  
शिरांसि पादरक्षाणां बीजवत् प्रवपन् मुहुः ॥ १० ॥

सहदेवस्तु संयाय रथेन गजयोधिनः।  
पातयामास नाराचैर्द्रुमेभ्य इव बर्हिणः ॥ ११ ॥

ततस्त्रिगर्तः सधनुरवतीर्य महारथात् ।  
गदया चतुरो वाहान् राज्ञस्तस्य तदावधीत् ॥ १२ ॥

तमभ्याशगतं राजा पदातिं कुन्तिनन्दनः।  
अर्धचन्द्रेण बाणेन विव्याधोरसि धर्मराट् ॥ १३ ॥

स भिन्नहृदयो वीरो वक्त्राच्छोणितमुद्वमन्।  
पपाताभिमुखः पार्थं छिन्नमूल इव द्रुमः ॥ १४ ॥

इन्द्रसेनद्वितीयस्तु रथात् प्रस्कन्द्य धर्मराट्।  
हताश्वः सहदेवस्य प्रतिपेदे महारथम् ॥ १५ ॥

नकुलं त्वभिसंधाय क्षेमङ्करमहामुखौ ।  
उभावुभयतस्तीक्ष्णैः शरवर्षैरवर्षताम् ॥ १६ ॥

तोमरैरभिवर्षन्तौ जीमूताविव वार्षिकौ ।  
एकैकेन विपाठेन जघ्ने माद्रवतीसुतः ॥ १७ ॥

त्रिगर्तराजः सुरथस्तस्याथ रथधूर्गतः ।  
रथमाक्षेपयामास गजेन गजयानवित् ॥ १८ ॥

नकुलस्त्वपभीस्तस्माद् रथाच्चर्मासिपाणिमान् ।  
उद्भ्रान्तं स्थानमास्थाय तस्थौ गिरिरिवाचलः ॥ १९ ॥

सुरथस्तं गजवरं वधाय नकुलस्य तु।  
प्रेषयामास सक्रोधमत्युच्छ्रितकरं ततः ॥ २० ॥

नकुलस्तस्य नागस्य समीपपरिवर्तिनः ।  
सविषाणं भुजं मूले खड्‌गेन निरकृन्तत ॥ २१ ॥

स विनद्य महानादं गजः किङ्किणिभूषणः।  
पतन्नवाक्‌शिरा भूमौ हस्त्यारोहमपोथयत् ॥ २२ ॥

स तत् कर्म महत् कृत्वा शूरो माद्रवतीसुतः।  
भीमसेनरथं प्राप्य शर्म लेभे महारथः ॥ २३ ॥

भीमस्त्वापततो राज्ञः कोटिकास्यस्य सङ्गरे।  
सूतस्य नुदतो वाहान् क्षुरेणापाहरच्छिरः ॥ २४ ॥

न बुबोध हतं सूतं स राजा बाहुशालिना।  
तस्याश्वा व्यद्रवन् संख्ये हतसूतास्ततस्ततः ॥ २५ ॥

विमुखं हतसूतं तं भीमः प्रहरतां वरः।  
जघान तलयुक्तेन प्रासेनाभ्येत्य पाण्डवः ॥ २६ ॥

द्वादशानां तु सर्वेषां सौवीराणां धनंजयः।  
चकर्त निशितैर्भल्लैर्धनूंषि च शिरांसि च ॥ २७ ॥

शिबीनिक्ष्वाकुमुख्यांश्च त्रिगर्तान् सैन्धवानपि ।  
जघानातिरथः संख्ये बाणगोचरमागतान् ॥ २८ ॥

सादिताः प्रत्यदृश्यन्त बहवः सव्यसाचिना।  
सपताकाश्च मातङ्गाः सध्वजाश्च महारथाः ॥ २९ ॥

प्रच्छाद्य पृथिवीं तस्थुः सर्वमायोधनं प्रति।  
शरीराण्यशिरस्कानि विदेहानि शिरांसि च ॥ ३० ॥

श्वगृध्रकङ्ककाकोलभासगोमायुवायसाः ।  
अतृप्यंस्तत्र वीराणां हतानां मांसशोणितैः ॥ ३१ ॥

हतेषु तेषु वीरेषु सिन्धुराजो जयद्रथः।  
विमुच्य कृष्णां संत्रस्तः पलायनपरोऽभवत् ॥ ३२ ॥

स तस्मिन् संकुले सैन्ये द्रौपदीमवतार्य ताम्।  
प्राणप्रेप्सुरुपाधावद् वनं येन नराधमः ॥ ३३ ॥

द्रौपदीं धर्मराजस्तु दृष्ट्‌वा धौम्यपुरस्कृताम्।  
माद्रीपुत्रेण वीरेण रथमारोपयत् तदा ॥ ३४ ॥

ततस्तद् विद्रुतं सैन्यमपयाते जयद्रथे।  
आदिश्यादिश्य नाराचैराजघान वृकोदरः ॥ ३५ ॥

सव्यसाची तु तं दृष्ट्‌वा पलायन्तं जयद्रथम्।  
वारयामास निघ्नन्तं भीमं सैन्धवसैनिकान् ॥ ३६ ॥

यस्यापचारात् प्राप्तोऽयमस्मान् क्लेशो दुरासदः।  
तमस्मिन् समरोद्देशे न पश्यामि जयद्रथम् ॥ ३७ ॥

तमेवान्विष भद्रं ते किं ते योधैर्निपातितैः।  
अनामिषमिदं कर्म कथं वा मन्यते भवान् ॥ ३८ ॥

इत्युक्तो भीमसेनस्तु गुडाकेशेन धीमता।  
युधिष्ठिरमभिप्रेक्ष्य वाग्मी वचनमब्रवीत् ॥ ३९ ॥

हतप्रवीरा रिपवो भूयिष्ठं विद्रुता दिशः।  
गृहीत्वा द्रौपदीं राजन् निवर्ततु भवानितः ॥ ४० ॥

यमाभ्यां सह राजेन्द्र धौम्येन च महात्मना।  
प्राप्याश्रमपदं राजन् द्रौपदीं परिसान्त्वय ॥ ४१ ॥

न हि मे मोक्ष्यते जीवन् मूढः सैन्धवको नृपः।  
पातालतलसंस्थोऽपि यदि शक्रोऽस्य सारथिः ॥ ४२ ॥

न हन्तव्यो महाबाहो दुरात्मापि स सैन्धवः।  
दुःशलामभिसंस्मृत्य गान्धारीं च यशस्विनीम् ॥ ४३ ॥

तच्छ्रुत्वा द्रौपदी भीममुवाच व्याकुलेन्द्रिया।  
कुपिता ह्रीमती प्राज्ञा पती भीमार्जुनावुभौ ॥ ४४ ॥

कर्तव्यं चेत् प्रियं मह्यं वध्यः स पुरुषाधमः।  
सैन्धवापसदः पापो दुर्मतिः कुलपांसनः ॥ ४५ ॥

भार्याभिहर्ता वैरी यो यश्च राज्यहरो रिपुः।  
याचमानोऽपि संग्रामे न मोक्तव्यः कथंचन ॥ ४६ ॥

इत्युक्तौ तौ नरव्याघ्रौ ययतुर्यत्र सैन्धवः।  
राजा निववृते कृष्णामादाय सपुरोहितः ॥ ४७ ॥

स प्रविश्याश्रमपदमपविद्धबृसीमठम् ।  
मार्कण्डेयादिभिर्विप्रैरनुकीर्णं ददर्श ह ॥ ४८ ॥

द्रौपदीमनुशोचद्भिर्ब्राह्मणैस्तैः समाहितैः ।  
समियाय महाप्राज्ञः सभार्यो भ्रातृमध्यगः ॥ ४९ ॥

ते स्म तं मुदिता दृष्ट्‌वा पुनः प्रत्यागतं नृपम्।  
जित्वा तान्‌ सिन्धुसौवीरान् द्रौपदीं चाहृतां पुनः ॥ ५० ॥

स तैः परिवृतो राजा तत्रैवोपविवेश ह।  
प्रविवेशाश्रमं कृष्णा यमाभ्यां सह भाविनी ॥ ५१ ॥

भीमसेनार्जुनौ चापि श्रुत्वा क्रोशगतं रिपुम्।  
स्वयमश्वांस्तुदन्तौ तौ जवेनैवाभ्यधावताम् ॥ ५२ ॥

इदमत्यद्‌भुतं चात्र चकार पुरुषोऽर्जुनः।  
क्रोशमात्रगतानश्वान् सैन्धवस्य जघान यत् ॥ ५३ ॥  
स हि दिव्यास्त्रसम्पन्नः कृच्छ्रकालेऽप्यसम्भ्रमः।  
अकरोद् दुष्करं कर्म शरैरस्त्रानुमन्त्रितैः ॥ ५४ ॥

ततोऽभ्यधावतां वीरावुभौ भीमधनंजयौ ।  
हताश्वं सैन्धवं भीतमेकं व्याकुलचेतसम् ॥ ५५ ॥

सैन्धवस्तु हतान्‌ दृष्ट्वा तथाश्वान् स्वान् सुदुःखितः।  
अतिविक्रमकर्माणि कुर्वाणं च धनंजयम् ॥ ५६ ॥

पलायनकृतोत्साहः प्राद्रवद् येन वै वनम्।  
सैन्धवं त्वभिसम्प्रेक्ष्य पराक्रान्तं पलायने ॥ ५७ ॥  
अनुयाय महाबाहुः फाल्गुनो वाक्यमब्रवीत्।

अनेन वीर्येण कथं स्त्रियं प्रार्थयसे बलात् ॥ ५८ ॥  
राजपुत्र निवर्तस्व न ते युक्तं पलायनम्।  
कथं ह्यनुचरान् हित्वा शत्रुमध्ये पलायसे ॥ ५९ ॥

इत्युच्यमानः पार्थेन सैन्धवो न न्यवर्तत।  
तिष्ठ तिष्ठेति तं भीमः सहसाभ्यद्रवद् बली।  
मा वधीरिति पार्थस्तं दयावान् प्रत्यभाषत ॥ ६० ॥