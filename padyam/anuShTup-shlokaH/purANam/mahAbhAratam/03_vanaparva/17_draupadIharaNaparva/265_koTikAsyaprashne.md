+++
title_full = "265 कोटिकास्यका द्रौपदीसे जयद्रथ और उसके साथियोंका परिचय देते हुए उसका भी परिचय पूछना"
title = "२६५ कोटिकास्यप्रश्ने"

+++


का त्वं कदम्बस्य विनाम्य शाखा-  
मेकाऽऽश्रमे तिष्ठसि शोभमाना ।  
देदीप्यमानाग्निशिखेव नक्तं  
व्याधूयमाना पवनेन सुभ्रूः ॥ १ ॥

अतीव रूपेण समन्विता त्वं  
न चाप्यरण्येषु बिभेषि किं नु।  
देवी नु यक्षी यदि दानवी वा  
वराप्सरा दैत्यवराङ्गना वा ॥ २ ॥

वपुष्मती वोरगराजकन्या  
वनेचरी वा क्षणदाचरस्त्री ।  
यद्येव राज्ञो वरुणस्य पत्नी  
यमस्य सोमस्य धनेश्वरस्य ॥ ३ ॥

धातुर्विधातुः सवितुर्विभोर्वा  
शक्रस्य वा त्वं सदनात् प्रपन्ना।  
न ह्येव नः पृच्छसि ये वयं स्म  
न चापि जानीम तवेह नाथम् ॥ ४ ॥

वयं हि मानं तव वर्धयन्तः  
पृच्छाम भद्रे प्रभवं प्रभुं च।  
आचक्ष्व बन्धूंश्च पतिं कुलं च  
तत्त्वेन यच्चेह करोषि कार्यम् ॥ ५ ॥

अहं तु राज्ञः सुरथस्य पुत्रो  
यं कोटिकास्येति विदुर्मनुष्याः ।  
असौ तु यस्तिष्ठति काञ्चनाङ्गे  
रथे हुतोऽग्निश्चयने यथैव ॥ ६ ॥  
त्रिगर्तराजः कमलायताक्षि  
क्षेमङ्करो नाम स एष वीरः।

अस्मात् परस्त्वेष महाधनुष्मान्  
पुत्रः कुलिन्दाधिपतेर्वरिष्ठः ॥ ७ ॥  
निरीक्षते त्वां विपुलायताक्षः  
सुपुष्पितः पर्वतवासनित्यः ।

असौ तु यः पुष्करिणीसमीपे  
श्यामो युवा तिष्ठति दर्शनीयः ॥ ८ ॥  
इक्ष्वाकुराज्ञः सुबलस्य पुत्रः  
स एव हन्ता द्विषतां सुगात्रि।

यस्यानुचक्रं ध्वजिनः प्रयान्ति  
सौवीरका द्वादश राजपुत्राः ॥ ९ ॥  
शोणाश्वयुक्तेषु रथेषु सर्वे  
मखेषु दीप्ता इव हव्यवाहाः।  
अङ्गारकः कुञ्जरो गुप्तकश्च  
शत्रुञ्जयः संजयसुप्रवृद्धौ ॥ १० ॥  
भयंकरोऽथ भ्रमरो रविश्च  
शूरः प्रतापः कुहनश्च नाम।  
यं षट् सहस्रा रथिनोऽनुयान्ति  
नागा हयाश्चैव पदातिनश्च ॥ ११ ॥  
जयद्रथो नाम यदि श्रुतस्ते  
सौवीरराजः सुभगे स एषः।

तस्यापरे भ्रातरोऽदीनसत्त्वा  
बलाहकानीकविदारणाद्याः ॥ १२ ॥

सौवीरवीराः प्रवरा युवानो  
राजानमेते बलिनोऽनुयान्ति ।  
एतैः सहायैरुपयाति राजा  
मरुद्‌गणैरिन्द्र इवाभिगुप्तः ॥ १३ ॥

अजानतां ख्यापय नः सुकेशि  
कस्यासि भार्या दुहिता च कस्य ॥ १४ ॥