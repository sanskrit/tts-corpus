+++
title_full = "270 द्रौपदीद्वारा जयद्रथके सामने पाण्डवोंके पराक्रमका वर्णन"
title = "२७० द्रौपदीवाक्ये"

+++


ततो घोरतरः शब्दो वने समभवत् तदा।  
भीमसेनार्जुनौ दृष्ट्‌वा क्षत्रियाणाममर्षिणाम् ॥ १ ॥

तेषां ध्वजाग्राण्यभिवीक्ष्य राजा  
स्वयं दुरात्मा नरपुङ्गवानाम् ।  
जयद्रथो याज्ञसेनीमुवाच  
रथे स्थितां भानुमतीं हतौजाः ॥ २ ॥

आयान्तीमे पञ्च रथा महान्तो  
मन्ये च कृष्णे पतयस्तवैते।  
सा जानती ख्यापय नः सुकेशि  
परं परं पाण्डवानां रथस्थम् ॥ ३ ॥

किं ते ज्ञातैर्मूढ महाधनुर्धरै-  
रनायुष्यं कर्म कृत्वातिघोरम् ।  
एते वीराः पतयो मे समेता  
न वः शेषः कश्चिदिहास्ति युद्धे ॥ ४ ॥

आख्यातव्यं त्वेव सर्वं मुमूर्षो-  
र्मया तुभ्यं पृष्टया धर्म एषः।  
न मे व्यथा विद्यते त्वद्‌भयं वा  
सम्पश्यन्त्याः सानुजं धर्मराजम् ॥ ५ ॥

यस्य ध्वजाग्रे नदतो मृदङ्गौ  
नन्दोपनन्दौ मधुरौ युक्तरूपौ ।  
एतं स्वधर्मार्थविनिश्चयज्ञं  
सदा जनाः कृत्यवन्तोऽनुयान्ति ॥ ६ ॥  
य एष जाम्बूनदशुद्धगौरः  
प्रचण्डघोणस्तनुरायताक्षः ।  
एतं कुरुश्रेष्ठतमं वदन्ति  
युधिष्ठिरं धर्मसुतं पतिं मे ॥ ७ ॥

अप्येष शत्रोः शरणागतस्य  
दद्यात् प्राणान् धर्मचारी नृवीरः।  
परेह्येनं मूढ जवेन भूतये  
त्वमात्मनः प्राञ्जलिर्न्यस्तशस्त्रः ॥ ८ ॥

अथाप्येनं पश्यसि यं रथस्थं  
महाभुजं शालमिव प्रवृद्धम् ।  
संदष्टौष्ठं भ्रुकुटीसंहतभ्रुवं  
वृकोदरो नाम पतिर्ममैषः ॥ ९ ॥  
आजानेया बलिनः साधु दान्ता  
महाबलाः शूरमुदावहन्ति ।  
एतस्य कर्माण्यतिमानुषाणि  
भीमेति शब्दोऽस्य गतः पृथिव्याम् ॥ १० ॥

नास्यापराद्धाः शेषमवाप्नुवन्ति  
नायं वैरं विस्मरते कदाचित्।  
वैरस्यान्तं संविधायोपयाति  
पश्चाच्छान्तिं न च गच्छत्यतीव ॥ ११ ॥

धनुर्धराग्र्यो धृतिमान् यशस्वी  
जितेन्द्रियो वृद्धसेवी नृवीरः ।  
भ्राता च शिष्यश्च युधिष्ठिरस्य  
धनंजयो नाम पतिर्ममैषः ॥ १२ ॥  
यो वै न कामान्न भयान्न लोभात्  
त्यजेद् धर्मं न नृशंसं च कुर्यात्।  
स एष वैश्वानरतुल्यतेजाः  
कुन्तीसुतः शत्रुसहः प्रमाथी ॥ १३ ॥

यः सर्वधर्मार्थविनिश्चयज्ञो  
भयार्तानां भयहर्ता मनीषी ।  
यस्योत्तमं रूपमाहुः पृथिव्यां  
यं पाण्डवाः परिरक्षन्ति सर्वे ॥ १४ ॥  
प्राणैर्गरीयांसमनुव्रतं वै  
स एष वीरो नकुलः पतिर्मे।

यः खड्‌गयोधी लघुचित्रहस्तो  
महांश्च धीमान् सहदेवोऽद्वितीयः ॥ १५ ॥  
यस्याद्य कर्म द्रक्ष्यसे मूढसत्त्व  
शतक्रतोर्वा दैत्यसेनासु संख्ये ।  
शूरः कृतास्त्रो मतिमान् मनस्वी  
प्रियङ्करो धर्मसुतस्य राज्ञः ॥ १६ ॥

य एष चन्द्रार्कसमानतेजा  
जघन्यजः पाण्डवानां प्रियश्च ।  
बुद्ध्या समो यस्य नरो न विद्यते  
वक्ता तथा सत्सु विनिश्चयज्ञः ॥ १७ ॥

स एष शूरो नित्यममर्षणश्च  
धीमान् प्राज्ञः सहदेवः पतिर्मे।  
त्यजेत् प्राणान् प्रविशेद्धव्यवाहं  
न त्वेवैष व्याहरेद् धर्मबाह्यम् ॥ १८ ॥  
सदा मनस्वी क्षत्रधर्मे रतश्च  
कुन्त्याः प्राणैरिष्टतमो नृवीरः ।

विशीर्यन्तीं नावमिवार्णवान्ते  
रत्नाभिपूर्णां मकरस्य पृष्ठे ॥ १९ ॥  
सेनां तवेमां हतसर्वयोधां  
विक्षोभितां द्रक्ष्यसि पाण्डुपुत्रैः ।

इत्येते वै कथिताः पाण्डुपुत्रा  
यांस्त्वं मोहादवमन्य प्रवृत्तः ।  
यद्येतेभ्यो मुच्यसेऽरिष्टदेहः  
पुनर्जन्म प्राप्स्यसे जीव एव ॥ २० ॥

ततः पार्थाः पञ्च पञ्चेन्द्रकल्पा-  
स्त्यक्त्वा त्रस्तान् प्राञ्जलींस्तान् पदातीन्।  
रथानीकं शरवर्षान्धकारं  
चक्रुः क्रुद्धाः सर्वतः संनिगृह्य ॥ २१ ॥