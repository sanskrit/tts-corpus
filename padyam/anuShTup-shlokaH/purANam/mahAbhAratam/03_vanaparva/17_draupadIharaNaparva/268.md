+++
title_full = "268 द्रौपदीका जयद्रथको फटकारना और जयद्रथ-द्वारा उसका अपहरण"
title = "२६८"

+++


सरोषरागोपहतेन बल्गुना  
सरागनेत्रेण नतोन्नतभ्रुवा ।  
मुखेन विस्फूर्य सुवीरराष्ट्रपं  
ततोऽब्रवीत् तं द्रुपदात्मजा पुनः ॥ १ ॥

यशस्विनस्तीक्ष्णविषान् महारथा-  
नभिब्रुवन् मूढ न लज्जसे कथम्।  
महेन्द्रकल्पान् निरतान् स्वकर्मसु  
स्थितान् समूहेष्वपि यक्षरक्षसाम् ॥ २ ॥

न किंचिदीड्यं प्रवदन्ति पापं  
वनेचरं वा गृहमेधिनं वा।  
तपस्विनं सम्परिपूर्णविद्यं  
भषन्ति हैवं श्वनराः सुवीर ॥ ३ ॥

अहं तु मन्ये तव नास्ति कश्चि-  
देतादृशे क्षत्रियसंनिवेशे ।  
यस्त्वाद्य पातालमुखे पतन्तं  
पाणौ गृहीत्वा प्रतिसंहरेत ॥ ४ ॥  
नागं प्रभिन्नं गिरिकूटकल्प-  
मुपत्यकां हैमवतीं चरन्तम् ।  
दण्डीव यूथादपसेधसि त्वं  
यो जेतुमाशंससि धर्मराजम् ॥ ५ ॥

बाल्यात् प्रसुप्तस्य महाबलस्य  
सिंहस्य पक्ष्माणि मुखाल्लुनासि ।  
पदा समाहत्य पलायमानः  
क्रुद्धं यदा द्रक्ष्यसि भीमसेनम् ॥ ६ ॥

महाबलं घोरतरं प्रवृद्धं  
जातं हरिं पर्वतकन्दरेषु ।  
प्रसुप्तमुग्रं प्रपदेन हंसि  
यः क्रुद्धमायोत्स्यसि जिष्णुमुग्रम् ॥ ७ ॥

कृष्णोरगौ तीक्ष्णमुखौ द्विजिह्वौ  
मत्तः पदाऽऽक्रामसि पुच्छदेशे ।  
यः पाण्डवाभ्यां पुरुषोत्तमाभ्यां  
जघन्यजाभ्यां प्रयुयुत्ससे त्वम् ॥ ८ ॥

यथा च वेणुः कदली नलो वा  
फलन्त्यभावाय न भूतयेऽऽत्मनः ।  
तथैव मां तैः परिरक्ष्यमाणा-  
मादास्यसे कर्कटकीव गर्भम् ॥ ९ ॥

जानामि कृष्णे विदितं ममैतद्  
यथाविधास्ते नरदेवपुत्राः ।  
न त्वेवमेतेन विभीषणेन  
शक्या वयं त्रासयितुं त्वयाद्य ॥ १० ॥

वयं पुनः सप्तदशेषु कृष्णे  
कुलेषु सर्वेऽनवमेषु जाताः ।  
षड्‌भ्यो गुणेभ्योऽभ्यधिका विहीनान्  
मन्यामहे द्रौपदि पाण्डुपुत्रान् ॥ ११ ॥

सा क्षिप्रमातिष्ठ गजं रथं वा  
न वाक्यमात्रेण वयं हि शक्याः।  
आशंस वा त्वं कृपणं वदन्ती  
सौवीरराजस्य पुनः प्रसादम् ॥ १२ ॥

महाबला किंत्विह दुर्बलेव  
सौवीरराजस्य मताहमस्मि ।  
नाहं प्रमाथादिह सम्प्रतीता  
सौवीरराजं कृपणं वदेयम् ॥ १३ ॥

यस्या हि कृष्णौ पदवीं चरेतां  
समास्थितावेकरथे समेतौ ।  
इन्द्रोऽपि तां नापहरेत् कथंचि-  
न्मनुष्यमात्रः कृपणः कुतोऽन्यः ॥ १४ ॥

यदा किरीटी परवीरघाती  
निघ्नन् रथस्थो द्विषतां मनांसि।  
मदन्तरे त्वद्‌ध्वजिनीं प्रवेष्टा  
कक्षं दहन्नग्निरिवोष्णगेषु ॥ १५ ॥

जनार्दनः सान्धकवृष्णिवीरो  
महेष्वासाः केकयाश्चापि सर्वे ।  
एते हि सर्वे मम राजपुत्राः  
प्रहृष्टरूपाः पदवीं चरेयुः ॥ १६ ॥

मौर्वीविसृष्टाः स्तनयित्नुघोषा  
गाण्डीवमुक्तास्त्वतिवेगवन्तः ।  
हस्तं समाहत्य धनंजयस्य  
भीमाः शब्दं घोरतरं नदन्ति ॥ १७ ॥

गाण्डीवमुक्तांश्च महाशरौघान्  
पतंगसङ्घानिव शीघ्रवेगान् ।  
यदा द्रष्टास्यर्जुनं वीर्यशालिनं  
तदा स्वबुद्धिं प्रतिनिन्दितासि ॥ १८ ॥

सशङ्खघोषः सतलत्रघोषो  
गाण्डीवधन्वा मुहुरुद्वहंश्च ।  
यदा शरानर्पयिता तवोरसि  
तदा मनस्ते किमिवाभविष्यत् ॥ १९ ॥

गदाहस्तं भीममभिद्रवन्तं  
माद्रीपुत्रौ सम्पतन्तौ दिशश्च ।  
अमर्षजं क्रोधविषं वमन्तौ  
दृष्ट्‌वा चिरं तापमुपैष्यसेऽधम ॥ २० ॥

यथा वाहं नातिचरे कथंचित्  
पतीन् महार्हान् मनसापि जातु।  
तेनाद्य सत्येन वशीकृतं त्वां  
द्रष्टास्मि पार्थैः परिकृष्यमाणम् ॥ २१ ॥

न सम्भ्रमं गन्तुमहं हि शक्ष्ये  
त्वया नृशंसेन विकृष्यमाणा ।  
समागताहं हि कुरुप्रवीरैः  
पुनर्वनं काम्यकमागतास्मि ॥ २२ ॥

सा ताननुप्रेक्ष्य विशालनेत्रा  
जिघृक्षमाणानवभर्त्सयन्ती ।  
प्रोवाच मा मा स्पृशतेति भीता  
धौम्यं प्रचुक्रोश पुरोहितं सा ॥ २३ ॥

जग्राह तामुत्तरवस्त्रदेशे  
जयद्रथस्तं समवाक्षिपत् सा ।  
तया समाक्षिप्ततनुः स पापः  
पपात शाखीव निकृत्तमूलः ॥ २४ ॥

प्रगृह्यमाणा तु महाजवेन  
मुहुर्विनिःश्वस्य च राजपुत्री ।  
सा कृष्यमाणा रथमारुरोह  
धौम्यस्य पादावभिवाद्य कृष्णा ॥ २५ ॥

नेयं शक्या त्वया नेतुमविजित्य महारथान्।  
धर्मं क्षत्रस्य पौराणमवेक्षस्व जयद्रथ ॥ २६ ॥

क्षुद्रं कृत्वा फलं पापं त्वं प्राप्स्यसि न संशयः।  
आसाद्य पाण्डवान् वीरान् धर्मराजपुरोगमान् ॥ २७ ॥

इत्युक्त्वा ह्रियमाणां तां राजपुत्रीं यशस्विनीम्।  
अन्वगच्छत् तदा धौम्यः पदातिगणमध्यगः ॥ २८ ॥