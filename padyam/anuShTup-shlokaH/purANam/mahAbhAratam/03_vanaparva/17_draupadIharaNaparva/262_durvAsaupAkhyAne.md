+++
title_full = "262 दुर्योधनका महर्षि दुर्वासाको आतिथ्यसत्कारसे संतुष्ट करके उन्हें युधिष्ठिरके पास भेजकर प्रसन्न होना"
title = "२६२ दुर्वासउपाख्याने"

+++


वसत्स्वेवं वने तेषु पाण्डवेषु महात्मसु।  
रममाणेषु चित्राभिः कथाभिर्मुनिभिः सह ॥ १ ॥  
सूर्यदत्ताक्षयान्नेव कृष्णाया भोजनावधि ।  
ब्राह्मणांस्तर्पमाणेषु ये चान्नार्थमुपागताः ॥ २ ॥  
धार्तराष्ट्रा दुरात्मानः सर्वे दुर्योधनादयः।  
कथं तेष्वन्ववर्तन्त पापाचारा महामुने ॥ ३ ॥  
दुःशासनस्य कर्णस्य शकुनेश्च मते स्थिताः।  
एतदाचक्ष्व भगवन् वैशम्पायन पृच्छतः ॥ ४ ॥

श्रुत्वा तेषां तथा वृत्तिं नगरे वसतामिव।  
दुर्योधनो महाराज तेषु पापमरोचयत् ॥ ५ ॥

तथा तैर्निकृतिप्रज्ञैः कर्णदुःशासनादिभिः ।  
नानोपायैरघं तेषु चिन्तयत्सु दुरात्मसु ॥ ६ ॥  
अभ्यागच्छत् स धर्मात्मा तपस्वी सुमहायशाः।  
शिष्यायुतसमोपेतो दुर्वासा नाम कामतः ॥ ७ ॥

तमागतमभिप्रेक्ष्य मुनिं परमकोपनम् ।  
दुर्योधनो विनीतात्मा प्रश्रयेण दमेन च ॥ ८ ॥  
सहितो भ्रातृभिः श्रीमानातिथ्येन न्यमन्त्रयत्।

विधिवत् पूजयामास स्वयं किङ्करवत् स्थितः ॥ ९ ॥  
अहानि कतिचित् तत्र तस्थौ स मुनिसत्तमः।

तं च पर्यचरद् राजा दिवारात्रमतन्द्रितः ॥ १० ॥  
दुर्योधनो महाराज शापात् तस्य विशङ्कितः।

क्षुधितोऽस्मि ददस्वान्नं शीघ्रं मम नराधिप ॥ ११ ॥  
इत्युक्त्वा गच्छति स्नातुं प्रत्यागच्छति वै चिरात्।  
न भोक्ष्याम्यद्य मे नास्ति क्षुधेत्युक्त्वैत्यदर्शनम् ॥ १२ ॥

अकस्मादेत्य च ब्रूते भोजयास्मांस्त्वरान्वितः।  
कदाचिच्च निशीथे स उत्थाय निकृतौ स्थितः ॥ १३ ॥  
पूर्ववत् कारयित्वान्नं न भुङ्क्ते गर्हयन् स्म सः।

वर्तमाने तथा तस्मिन् यदा दुर्योधनो नृपः ॥ १४ ॥  
विकृतिं नैति न क्रोधं तदा तुष्टोऽभवन्मुनिः।  
आह चैनं दुराधर्षो वरदोऽस्मीति भारत ॥ १५ ॥

वरं वरय भद्रं ते यत् ते मनसि वर्तते।  
मयि प्रीते तु यद् धर्म्यं नालभ्यं विद्यते तव॥१६॥

एतच्छ्रुत्वा वचस्तस्य महर्षेर्भावितात्मनः ।  
अमन्यत पुनर्जातमात्मानं स सुयोधनः ॥ १७ ॥

प्रागेव मन्त्रितं चासीत् कर्णदुःशासनादिभिः।  
याचनीयं मुनेस्तुष्टादिति निश्चित्य दुर्मतिः ॥ १८ ॥  
अतिहर्षान्वितो राजन् वरमेनमयाचत ।  
शिष्यैः सह मम ब्रह्मन् यथा जातोऽतिथिर्भवान् ॥ १९ ॥  
अस्मत्कुले महाराजो ज्येष्ठः श्रेष्ठो युधिष्ठिरः।  
वने वसति धर्मात्मा भ्रातृभिः परिवारितः ॥ २० ॥  
गुणवान् शीलसम्पन्नस्तस्य त्वमतिथिर्भव ।

यदा च राजपुत्री सा सुकुमारी यशस्विनी ॥ २१ ॥  
भोजयित्वा द्विजान् सर्वान् पतींश्च वरवर्णिनी।  
विश्रान्ता च स्वयं भुक्त्वा सुखासीना भवेद्‌ यदा ॥ २२ ॥  
तदा त्वं तत्र गच्छेथा यद्यनुग्राह्यता मयि।

तथा करिष्ये त्वत्प्रीत्येत्येवमुक्त्वा सुयोधनम् ॥ २३ ॥  
दुर्वासा अपि विप्रेन्द्रो यथागतमगात् ततः।  
कृतार्थमपि चात्मानं तदा मेने सुयोधनः ॥ २४ ॥

करेण च करं गृह्य कर्णस्य मुदितो भृशम्।  
कर्णोऽपि भ्रातृसहितमित्युवाच नृपं मुदा ॥ २५ ॥

दिष्ट्या कामः सुसंवृत्तो दिष्ट्या कौरव वर्धसे।  
दिष्ट्या ते शत्रवो मग्ना दुस्तरे व्यसनार्णवे ॥ २६ ॥

दुर्वासःक्रोधजे वह्नौ पतिताः पाण्डुनन्दनाः।  
स्वैरेव ते महापापैर्गता वै दुस्तरं तमः ॥ २७ ॥

इत्थं ते निकृतिप्रज्ञा राजन् दुर्योधनादयः।  
हसन्तः प्रीतमनसो जग्मुः स्वं स्वं निकेतनम् ॥ २८ ॥