+++
title_full = "272 भीमद्वारा बंदी होकर जयद्रथका युधिष्ठिरके सामने उपस्थित होना, उनकी आज्ञासे छूटकर उसका गंगाद्वारमें तप करके भगवान् शिवसे वरदान पाना तथा भगवान् शिवद्वारा अर्जुनके सहायक भगवान् श्रीकृष्णकी महिमाका वर्णन"
title = "२७२"

+++


जयद्रथस्तु सम्प्रेक्ष्य भ्रातरावुद्यतावुभौ ।  
प्राधावत् तूर्णमव्यग्रो जीवितेप्सुः सुदुःखितः ॥ १ ॥

तं भीमसेनो धावन्तमवतीर्य रथाद् बली।  
अभिद्रुत्य निजग्राह केशपक्षे ह्यमर्षणः ॥ २ ॥

समुद्यम्य च तं भीमो निष्पिपेष महीतले।  
शिरो गृहीत्वा राजानं ताडयामास चैव ह ॥ ३ ॥

पुनः संजीवमानस्य तस्योत्पतितुमिच्छतः ।  
पदा मूर्ध्नि महाबाहुः प्राहरद् विलपिष्यतः ॥ ४ ॥  
तस्य जानू ददौ भीमो जघ्ने चैनमरत्निना।  
स मोहमगमद् राजा प्रहारवरपीडितः ॥ ५ ॥

सरोषं भीमसेनं तु वारयामास फाल्गुनः।  
दुःशलायाः कृते राजा यत् तदाहेति कौरव ॥ ६ ॥

नायं पापसमाचारो मत्तो जीवितुमर्हति।  
कृष्णायास्तदनर्हायाः परिक्लेष्टा नराधमः ॥ ७ ॥

किं नु शक्यं मया कर्तुं यद् राजा सततं घृणी।  
त्वं च बालिशया बुद्ध्या सदैवास्मान् प्रबाधसे ॥ ८ ॥

एवमुक्त्वा सटास्तस्य पञ्च चक्रे वृकोदरः।  
अर्धचन्द्रेण बाणेन किंचिदब्रुवतस्तदा ॥ ९ ॥

विकत्थयित्वा राजानं ततः प्राह वृकोदरः।  
जीवितुं चेच्छसे मूढ हेतुं मे गदतः शृणु ॥ १० ॥

दासोऽस्मीति तथा वाच्यं संसत्सु च सभासु च।  
एवं ते जीवितं दद्यामेष युद्धजितो विधिः ॥ ११ ॥

एवमस्त्विति तं राजा कृष्यमाणो जयद्रथः।  
प्रोवाच पुरुषव्याघ्रं भीममाहवशोभिनम् ॥ १२ ॥

तत एनं विचेष्टन्तं बद्‌ध्वा पार्थो वृकोदरः।  
रथमारोपयामास विसंज्ञं पांसुगुण्ठितम् ॥ १३ ॥

ततस्तं रथमास्थाय भीमः पार्थानुगस्तदा।  
अभ्येत्याश्रममध्यस्थमभ्यगच्छद् युधिष्ठिरम् ॥ १४ ॥

दर्शयामास भीमस्तु तदवस्थं जयद्रथम्।  
तं राजा प्राहसद्‌ दृष्ट्वा मुच्यतामिति चाब्रवीत् ॥ १५ ॥

राजानं चाब्रवीद् भीमो द्रौपद्याः कथ्यतामिति।  
दासभावगतो ह्येष पाण्डूनां पापचेतनः ॥ १६ ॥

तमुवाच ततो ज्येष्ठो भ्राता सप्रणयं वचः।  
मुञ्चैनमधमाचारं प्रमाणा यदि ते वयम् ॥ १७ ॥

द्रौपदी चाब्रवीद् भीममभिप्रेक्ष्य युधिष्ठिरम्।  
दासोऽयं मुच्यतां राज्ञस्त्वया पञ्चसटः कृतः ॥ १८ ॥

स मुक्तोऽभ्येत्य राजानमभिवाद्य युधिष्ठिरम्।  
ववन्दे विह्वलो राजंस्तांश्च दृष्ट्‌वा मुनींस्तदा ॥ १९ ॥

तमुवाच घृणी राजा धर्मपुत्रो युधिष्ठिरः।  
तथा जयद्रथं दृष्ट्‌वा गृहीतं सव्यसाचिना ॥ २० ॥

अदासो गच्छ मुक्तोऽसि मैवं कार्षीः पुनः क्वचित्।  
स्त्रीकामं वा धिगस्तु त्वां क्षुद्रः क्षुद्रसहायवान् ॥ २१ ॥  
एवंविधं हि कः कुर्यात् त्वदन्यः पुरुषाधमः।  
(कर्म धर्मविरुद्धं वै लोकदुष्टं च कर्म ते।)

गतसत्त्वमिव ज्ञात्वा कर्तारमशुभस्य तम् ॥ २२ ॥  
सम्प्रेक्ष्य भरतश्रेष्ठः कृपां चक्रे नराधिपः।  
धर्मे ते वर्धतां बुद्धिर्मा चाधर्मे मनः कृथाः ॥ २३ ॥  
साश्वः सरथपादातः स्वस्ति गच्छ जयद्रथ।

एवमुक्तस्तु सव्रीडं तूष्णीं किंचिदवाङ्‌मुखः ॥ २४ ॥  
जगाम राजन् दुःखार्तो गङ्गाद्वाराय भारत।  
स देवं शरणं गत्वा विरूपाक्षमुमापतिम् ॥ २५ ॥  
तपश्चचार विपुलं तस्य प्रीतो वृषध्वजः।  
बलिं स्वयं प्रत्यगृह्णात् प्रीयमाणस्त्रिलोचनः ॥ २६ ॥

वरं चास्मै ददौ देवः स जग्राह च तच्छृणु।  
समस्तान् सरथान् पञ्च जयेयं युधि पाण्डवान् ॥ २७ ॥  
इति राजाब्रवीद् देवं नेति देवस्तमब्रवीत्।  
अजय्यांश्चाप्यवध्यांश्च वारयिष्यसि तान् युधि ॥ २८ ॥  
ऋतेऽर्जुनं महाबाहुं नरं नाम सुरेश्वरम्।  
बदर्यां तप्ततपसं नारायणसहायकम् ॥ २९ ॥

अजितं सर्वलोकानां देवैरपि दुरासदम्।  
मया दत्तं पाशुपतं दिव्यमप्रतिमं शरम्।  
अवाप लोकपालेभ्यो वज्रादीन् स महाशरान् ॥ ३० ॥

देवदेवो ह्यनन्तात्मा विष्णुः सुरगुरुः प्रभुः।  
प्रधानपुरुषोऽव्यक्तो विश्वात्मा विश्वमूर्तिमान् ॥ ३१ ॥

युगान्तकाले सम्प्राप्ते कालाग्निर्दहते जगत्।  
सपर्वतार्णवद्वीपं सशैलवनकाननम् ॥ ३२ ॥

निर्दहन् नागलोकांश्च पातालतलचारिणः ।  
अथान्तरिक्षे सुमहन्नानावर्णाः पयोधराः ॥ ३३ ॥

घोरस्वरा विनदिनस्तडिन्मालावलम्बिनः ।  
समुत्तिष्ठन् दिशः सर्वा विवर्षन्तः समन्ततः ॥ ३४ ॥

ततोऽग्निं नाशयामासुः संवर्ताग्निनियामकाः ।  
अक्षमात्रैश्च धाराभिस्तिष्ठन्त्यापूर्य सर्वशः ॥ ३५ ॥

एकार्णवे तदा तस्मिन्नुपशान्तचराचरे ।  
नष्टचन्द्रार्कपवने ग्रहनक्षत्रवर्जिते ॥ ३६ ॥

चतुर्युगसहस्रान्ते सलिलेनाप्लुता मही ।  
ततो नारायणाख्यस्तु सहस्राक्षः सहस्रपात् ॥ ३७ ॥  
सहस्रशीर्षा पुरुषः स्वप्तुकामस्त्वतीन्द्रियः ।  
फटासहस्रविकटं शेषं पर्यङ्कभाजनम् ॥ ३८ ॥  
सहस्रमिव तिग्मांशुसंघातममितद्युतिम् ।  
कुन्देन्दुहारगोक्षीरमृणालकुमुदप्रभम् ॥ ३९ ॥  
तत्रासौ भगवान् देवः स्वपञ्जलनिधौ तदा।  
नैशेन तमसा व्याप्तां स्वां रात्रिं कुरुते विभुः ॥ ४० ॥

सत्त्वोद्रेकात् प्रबुद्धस्तु शून्यं लोकमपश्यत।  
इमं चोदाहरन्त्यत्र श्लोकं नारायणं प्रति ॥ ४१ ॥

आपो नारास्तत्तनव इत्यपां नाम शुश्रुम।  
अयनं तेन चैवास्ते तेन नारायणः स्मृतः ॥ ४२ ॥

प्रध्यानसमकालं तु प्रजाहेतोः सनातनः।  
ध्यातमात्रे तु भगवन्नाभ्यां पद्मः समुत्थितः ॥ ४३ ॥

ततश्चतुर्मुखो ब्रह्मा नाभिपद्माद् विनिःसृतः।  
तत्रोपविष्टः सहसा पद्मे लोकपितामहः ॥ ४४ ॥  
शून्यं दृष्ट्‌वा जगत् कृत्स्नं मानसानात्मनः समान्।  
ततो मरीचिप्रमुखान् महर्षीनसृजन्नव ॥ ४५ ॥

तेऽसृजन् सर्वभूतानि त्रसानि स्थावराणि च।  
यक्षराक्षसभूतानि पिशाचोरगमानुषान् ॥ ४६ ॥

सृज्यते ब्रह्ममूर्तिस्तु रक्षते पौरुषी तनुः।  
रौद्रीभावेन शमयेत् तिस्रोऽवस्थाः प्रजापतेः ॥ ४७ ॥

न श्रुतं ते सिन्धुपते विष्णोरद्‌भुतकर्मणः।  
कथ्यमानानि मुनिभिर्ब्राह्मणैर्वेदपारगैः ॥ ४८ ॥

जलेन समनुप्राप्ते सर्वतः पृथिवीतले।  
तदा चैकार्णवे तस्मिन्नेकाकाशे प्रभुश्चरन् ॥ ४९ ॥  
निशायामिव खद्योतः प्रावृट्‌काले समन्ततः।  
प्रतिष्ठानाय पृथिवीं मार्गमाणस्तदाभवत् ॥ ५० ॥

जले निमग्नां गां दृष्ट्‌वा चोद्धर्तुं मनसेच्छति।  
किं नु रूपमहं कृत्वा सलिलादुद्धरे महीम् ॥ ५१ ॥

एवं संचिन्त्य मनसा दृष्ट्‌वा दिव्येन चक्षुषा।  
जलक्रीडाभिरुचितं वाराहं रूपमस्मरत् ॥ ५२ ॥

कृत्वा वराहवपुषं वाङ्‌मयं वेदसम्मितम्।  
दशयोजनविस्तीर्णमायतं शतयोजनम् ॥ ५३ ॥  
महापर्वतवर्ष्माभं तीक्ष्णदंष्ट्रं प्रदीप्तिमत् ।  
महामेघौघनिर्घोषं नीलजीमूतसंनिभम् ॥ ५४ ॥

भूत्वा यज्ञवराहो वै अपः सम्प्राविशत् प्रभुः।  
दंष्ट्रेणैकेन चोद्‌धृत्य स्वे स्थाने न्यविशन्महीम् ॥ ५५ ॥

पुनरेव महाबाहुरपूर्वां तनुमाश्रितः ।  
नरस्य कृत्वार्धतनुं सिंहस्यार्धतनुं प्रभुः ॥ ५६ ॥  
दैत्येन्द्रस्य सभां गत्वा पाणिं संस्पृश्य पाणिना।  
दैत्यानामादिपुरुषः सुरारिर्दितिनन्दनः ॥ ५७ ॥  
दृष्ट्‌वा चापूर्वपुरुषं क्रोधात् संरक्तलोचनः।

शूलोद्यतकरः स्रग्वी हिरण्यकशिपुस्तदा ॥ ५८ ॥  
मेघस्तनितनिर्घोषो नीलाभ्रचयसंनिभः ।  
देवारिर्दितिजो वीरो नृसिंहं समुपाद्रवत् ॥ ५९ ॥

समुपेत्य ततस्तीक्ष्णैर्मृगेन्द्रेण बलीयसा ।  
नारसिंहेन वपुषा दारितः करजैर्भृशम् ॥ ६० ॥

एवं निहत्य भगवान् दैत्येन्द्रं रिपुघातिनम्।  
भूयोऽन्यः पुण्डरीकाक्षः प्रभुर्लोकहिताय च ॥ ६१ ॥

कश्यपस्यात्मजः श्रीमानदित्या गर्भधारितः ।  
पूर्णे वर्षसहस्रे तु प्रसूता गर्भमुत्तमम् ॥ ६२ ॥

दुर्दिनाम्भोदसदृशो दीप्ताक्षो वामनाकृतिः ।  
दण्डी कमण्डलुधरः श्रीवत्सोरसि भूषितः ॥ ६३ ॥

जटी यज्ञोपवीती च भगवान् बालरूपधृक्।  
यज्ञवाटं गतः श्रीमान् दानवेन्द्रस्य वै तदा ॥ ६४ ॥

बृहस्पतिसहायोऽसौ प्रविष्टो बलिनो मखे।  
तं दृष्ट्‌वा वामनतनुं प्रहृष्टो बलिरब्रवीत् ॥ ६५ ॥

प्रीतोऽस्मि दर्शने विप्र ब्रूहि त्वं किं ददानि ते।  
एवमुक्तस्तु बलिना वामनः प्रत्युवाच ह ॥ ६६ ॥  
स्वस्तीत्युक्त्वा बलिं देवः स्मयमानोऽभ्यभाषत।  
मेदिनीं दानवपते देहि मे विक्रमत्रयम् ॥ ६७ ॥

बलिर्ददौ प्रसन्नात्मा विप्रायामिततेजसे ।  
ततो दिव्याद्‌भुततमं रूपं विक्रमतो हरेः ॥ ६८ ॥

विक्रमैस्त्रिभिरक्षोभ्यो जहाराशु स मेदिनीम्।  
ददौ शक्राय च महीं विष्णुर्देवः सनातनः ॥ ६९ ॥

एष ते वामनो नाम प्रादुर्भावः प्रकीर्तितः।  
तेन देवाः प्रादुरासन् वैष्णवं चोच्यते जगत् ॥ ७० ॥

असतां निग्रहार्थाय धर्मसंरक्षणाय च।  
अवतीर्णो मनुष्याणामजायत यदुक्षये ॥ ७१ ॥  
स एवं भगवान् विष्णुः कृष्णेति परिकीर्त्यते।  
अनाद्यन्तमजं देवं प्रभुं लोकनमस्कृतम् ॥ ७२ ॥

यं देवं विदुषो गान्ति तस्य कर्माणि सैन्धव।  
यमाहुरजितं कृष्णं शङ्खचक्रगदाधरम् ॥ ७३ ॥  
श्रीवत्सधारिणं देवं पीतकौशेयवाससम् ।  
प्रधानः सोऽस्त्रविदुषां तेन कृष्णेन रक्ष्यते ॥ ७४ ॥

सहायः पुण्डरीकाक्षः श्रीमानतुलविक्रमः ।  
समानस्यन्दने पार्थमास्थाय परवीरहा ॥ ७५ ॥

न शक्यते तेन जेतुं त्रिदशैरपि दुःसहः।  
कः पुनर्मानुषो भावो रणे पार्थं विजेष्यति ॥ ७६ ॥

तमेकं वर्जयित्वा तु सर्वं यौधिष्ठिरं बलम्।  
चतुरः पाण्डवान् राजन् दिनैकं जेष्यसे रिपून् ॥ ७७ ॥

इत्येवमुक्त्वा नृपतिं सर्वपापहरो हरः।  
उमापतिः पशुपतिर्यज्ञहा त्रिपुरार्दनः ॥ ७८ ॥  
वामनैर्विकटैः कुब्जैरुग्रश्रवणदर्शनैः ।  
वृतः पारिषदैर्घोरैर्नानाप्रहरणोद्यतैः ॥ ७९ ॥  
त्र्यम्बको राजशार्दूल भगनेत्रनिपातनः ।  
उमासहायो भगवांस्तत्रैवान्तरधीयत ॥ ८० ॥

जयद्रथोऽपि मन्दात्मा स्वमेव भवनं ययौ।  
पाण्डवाश्च वने तस्मिन् न्यवसन् काम्यके तथा ॥ ८१ ॥