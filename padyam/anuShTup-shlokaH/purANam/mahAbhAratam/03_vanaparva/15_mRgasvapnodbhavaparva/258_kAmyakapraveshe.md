+++
title_full = "258 पाण्डवोंका काम्यकवनमें गमन"
title = "२५८ काम्यकप्रवेशे"

+++


दुर्योधनं मोक्षयित्वा पाण्डुपुत्रा महाबलाः।  
किमकार्षुर्वने तस्मिंस्तन्ममाख्यातुमर्हसि ॥ १ ॥

ततः शयानं कौन्तेयं रात्रौ द्वैतवने मृगाः।  
स्वप्नान्ते दर्शयामासुर्बाष्पकण्ठा युधिष्ठिरम् ॥ २ ॥

तानब्रवीत् स राजेन्द्रो वेपमानान् कृताञ्जलीन्।  
ब्रूत यद् वक्तुकामाः स्थ के भवन्तः किमिष्यते ॥ ३ ॥

एवमुक्ताः पाण्डवेन कौन्तेयेन यशस्विना।  
प्रत्यब्रुवन् मृगास्तत्र हतशेषा युधिष्ठिरम् ॥ ४ ॥

वयं मृगा द्वैतवने हतशिष्टास्तु भारत।  
नोत्सीदेम महाराज क्रियतां वासपर्ययः ॥ ५ ॥

भवतो भ्रातरः शूराः सर्व एवास्त्रकोविदाः।  
कुलान्यल्पावशिष्टानि कृतवन्तो वनौकसाम् ॥ ६ ॥

बीजभूता वयं केचिदवशिष्टा महामते।  
विवर्धेमहि राजेन्द्र प्रसादात् ते युधिष्ठिर ॥ ७ ॥

तान्‌ वेपमानान् वित्रस्तान् बीजमात्रावशेषितान्।  
मृगान् दृष्ट्‌वा सुदुःखार्तो धर्मराजो युधिष्ठिरः ॥ ८ ॥

तांस्तथेत्यब्रवीद् राजा सर्वभूतहिते रतः।  
यथा भवन्तो ब्रुवते करिष्यामि च तत् तथा ॥ ९ ॥

इत्येवं प्रतिबुद्धः स रात्र्यन्ते राजसत्तमः।  
अब्रवीत्‌ सहितान् भ्रातॄन्‌ दयापन्नो मृगान् प्रति ॥ १० ॥  
उक्तो रात्रौ मृगैरस्मि स्वप्नान्ते हतशेषितैः।  
तन्तुभूताः स्म भद्रं ते दया नः क्रियतामिति ॥ ११ ॥

ते सत्यमाहुः कर्तव्या दयास्माभिर्वनौकसाम्।  
साष्टमासं हि नो वर्षं यदेतदुपयुङ्‌क्ष्महे ॥ १२ ॥

पुनर्बहुमृगं रम्यं काम्यकं काननोत्तमम्।  
मरुभूमेः शिरःस्थानं तृणबिन्दुसरः प्रति ॥ १३ ॥  
तत्रेमां वसतिं शिष्टां विहरन्तो रमेमहि।

ततस्ते पाण्डवाः शीघ्रं प्रययुर्धर्मकोविदाः ॥ १४ ॥  
ब्राह्मणैः सहिता राजन् ये च तत्र सहोषिताः।  
इन्द्रसेनादिभिश्चैव प्रेष्यैरनुगतास्तदा ॥ १५ ॥

ते यात्वानुसृतैर्मार्गैः स्वन्नैः शुचिजलान्वितैः।  
ददृशुः काम्यकं पुण्यमाश्रमं तापसायुतम् ॥ १६ ॥

विविशुस्ते स्म कौरव्या वृता विप्रर्षभैस्तदा।  
तद् वनं भरतश्रेष्ठाः स्वर्गं सुकृतिनो यथा ॥ १७ ॥