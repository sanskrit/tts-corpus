+++
title_full = "072 ऋतुपर्णके उत्तरीय वस्त्र गिरने और बहेड़ेके वृक्षके फलोंको गिननेके विषयमें नलके साथ ऋतुपर्णकी बातचीत, ऋतुपर्णसे नलको द्यूत-विद्याके रहस्यकी प्राप्ति और उनके शरीरसे कलियुगका निकलना"
title = "०७२ नलशरीरात् कलिनिर्गमनम्"

+++


स नदीः पर्वतांश्चैव वनानि च सरांसि च।  
अचिरेणातिचक्राम खेचरः खे चरन्निव ॥ १ ॥

तथा प्रयाते तु रथे तदा भाङ्गासुरिर्नृपः।  
उत्तरीयमधोऽपश्यद् भ्रष्टं परपुरंजयः ॥ २ ॥

ततः स त्वरमाणस्तु पटे निपतिते तदा।  
ग्रहीष्यामीति तं राजा नलमाह महामनाः ॥ ३ ॥  
निगृह्णीष्व महाबुद्धे हयानेतान् महाजवान्।  
वार्ष्णेयो यावदेनं मे पटमानयतामिह ॥ ४ ॥

नलस्तं प्रत्युवाचाथ दूरे भ्रष्टः पटस्तव।  
योजनं समतिक्रान्तो नाहर्तुं शक्यते पुनः ॥ ५ ॥

एवमुक्तो नलेनाथ तदा भाङ्गासुरिर्नृपः।  
आससाद वने राजन् फलवन्तं बिभीतकम् ॥ ६ ॥

तं दृष्ट्वा बाहुकं राजा त्वरमाणोऽभ्यभाषत।  
ममापि सूत पश्य त्वं संख्याने परमं बलम् ॥ ७ ॥

सर्वः सर्वं न जानाति सर्वज्ञो नास्ति कश्चन।  
नैकत्र परिनिष्ठास्ति ज्ञानस्य पुरुषे क्वचित् ॥ ८ ॥

वृक्षेऽस्मिन् यानि पर्णानि फलान्यपि च बाहुक।  
पतितान्यपि यान्यत्र तत्रैकमधिकं शतम् ॥ ९ ॥  
एकपत्राधिकं चात्र फलमेकं च बाहुक।  
पञ्चकोट्योऽथ पत्राणां द्वयोरपि च शाखयोः ॥ १० ॥  
प्रचिनुह्यस्य शाखे द्वे याश्चाप्यन्याः प्रशाखिकाः।  
आभ्यां फलसहस्रे द्वे पञ्चोनं शतमेव च ॥ ११ ॥

ततो रथमवस्थाप्य राजानं बाहुकोऽब्रवीत्।  
परोक्षमिव मे राजन् कत्थसे शत्रुकर्शन ॥ १२ ॥  
प्रत्यक्षमेतत् कर्तास्मि शातयित्वा बिभीतकम्।  
अथात्र गणिते राजन् विद्यते न परोक्षता ॥ १३ ॥  
प्रत्यक्षं ते महाराज शातयिष्ये बिभीतकम्।  
अहं हि नाभिजानामि भवेदेवं न वेति वा ॥ १४ ॥

संख्यास्यामि फलान्यस्य पश्यतस्ते जनाधिप।  
मुहूर्तमपि वार्ष्णेयो रश्मीन् यच्छतु वाजिनाम् ॥ १५ ॥

तमब्रवीन्नृपः सूतं नायं कालो विलम्बितुम्।  
बाहुकस्त्वब्रवीदेनं परं यत्नं समास्थितः ॥ १६ ॥  
प्रतीक्षस्व मुहूर्तं त्वमथवा त्वरते भवान्।  
एष याति शिवः पन्था याहि वार्ष्णेयसारथिः ॥ १७ ॥

अब्रवीदृतुपर्णस्तु सान्त्वयन् कुरुनन्दन ।  
त्वमेव यन्ता नान्योऽस्ति पृथिव्यामपि बाहुक ॥ १८ ॥

त्वत्कृते यातुमिच्छामि विदर्भान् हयकोविद।  
शरणं त्वां प्रपन्नोऽस्मि न विघ्नं कर्तुमर्हसि ॥ १९ ॥

कामं च ते करिष्यामि यन्मां वक्ष्यसि बाहुक।  
विदर्भान् यदि यात्वाद्य सूर्यं दर्शयितासि मे ॥ २० ॥

अथाब्रवीद् बाहुकस्तं संख्याय च बिभीतकम्।  
ततो विदर्भान् यास्यामि कुरुष्वैवं वचो मम ॥ २१ ॥

अकाम इव तं राजा गणयस्वेत्युवाच ह।  
एकदेशं च शाखायाः समादिष्टं मयानघ ॥ २२ ॥  
गणयस्वाश्वतत्त्वज्ञ ततस्त्वं प्रीतिमावह ।  
सोऽवतीर्य रथात् तूर्णं शातयामास तं द्रुमम् ॥ २३ ॥

ततः स विस्मयाविष्टो राजानमिदमब्रवीत्।  
गणयित्वा यथोक्तानि तावन्त्येव फलानि तु ॥ २४ ॥

अत्यद्भुतमिदं राजन् दृष्टवानस्मि ते बलम्।  
श्रोतुमिच्छामि तां विद्यां ययैतज्ज्ञायते नृप ॥ २५ ॥  
तमुवाच ततो राजा त्वरितो गमने नृप।  
विद्ध्यक्षहृदयज्ञं मां संख्याने च विशारदम् ॥ २६ ॥

बाहुकस्तमुवाचाथ देहि विद्यामिमां मम।  
मत्तोऽपि चाश्वहृदयं गृहाण पुरुषर्षभ ॥ २७ ॥

ऋतुपर्णस्ततो राजा बाहुकं कार्यगौरवात्।  
हयज्ञानस्य लोभाच्च तं तथेत्यब्रवीद् वचः ॥ २८ ॥

यथोक्तं त्वं गृहाणेदमक्षाणां हृदयं परम्।  
निक्षेपो मेऽश्वहृदयं त्वयि तिष्ठतु बाहुक।  
एवमुक्त्वा ददौ विद्यामृतुपर्णो नलाय वै ॥ २९ ॥

तस्याक्षहृदयज्ञस्य शरीरान्निःसृतः कलिः ।  
कर्कोटकविषं तीक्ष्णं मुखात् सततमुद्वमन् ॥ ३० ॥  
कलेस्तस्य तदार्तस्य शापाग्निः स विनिःसृतः।  
स तेन कर्शितो राजा दीर्घकालमनात्मवान् ॥ ३१ ॥

ततो विषविमुक्तात्मा स्वं रूपमकरोत् कलिः।  
तं शप्तुमैच्छत् कुपितो निषधाधिपतिर्नलः ॥ ३२ ॥

तमुवाच कलिर्भीतो वेपमानः कृताञ्जलिः।  
कोपं संयच्छ नृपते कीर्तिं दास्यामि ते पराम् ॥ ३३ ॥

इन्द्रसेनस्य जननी कुपिता माशपत् पुरा।  
यदा त्वया परित्यक्ता ततोऽहं भृशपीडितः ॥ ३४ ॥

अवसं त्वयि राजेन्द्र सुदुःखमपराजित।  
विषेण नागराजस्य दह्यमानो दिवानिशम् ॥ ३५ ॥

शरणं त्वां प्रपन्नोऽस्मि शृणु चेदं वचो मम।  
ये च त्वां मनुजा लोके कीर्तयिष्यन्त्यतन्द्रिताः।  
मत्प्रसूतं भयं तेषां न कदाचिद् भविष्यति ॥ ३६ ॥  
भयार्तं शरणं यातं यदि मां त्वं न शप्स्यसे।  
एवमुक्तो नलो राजा न्ययच्छत् कोपमात्मनः ॥ ३७ ॥

ततो भीतः कलिः क्षिप्रं प्रविवेश बिभीतकम्।  
कलिस्त्वन्यैस्तदादृश्यः कथयन् नैषधेन वै ॥ ३८ ॥

ततो गतज्वरो राजा नैषधः परवीरहा।  
सम्प्रणष्टे कलौ राजा संख्यायास्य फलान्युत ॥ ३९ ॥  
मुदा परमया युक्तस्तेजसाथ परेण वै।  
रथमारुह्य तेजस्वी प्रययौ जवनैर्हयैः ॥ ४० ॥

बिभीतकश्चाप्रशस्तः संवृत्तः कलिसंश्रयात् ।  
हयोत्तमानुत्पततो द्विजानिव पुनः पुनः ॥ ४१ ॥  
नलः संचोदयामास प्रहृष्टेनान्तरात्मना ।  
विदर्भाभिमुखो राजा प्रययौ स महायशाः ॥ ४२ ॥

नले तु समतिक्रान्ते कलिरप्यगमद् गृहम्।  
ततो गतज्वरो राजा नलोऽभूत् पृथिवीपतिः।  
विमुक्तः कलिना राजन् रूपमात्रवियोजितः ॥ ४३ ॥