+++
title_full = "077 नलके प्रकट होनेपर विदर्भनगरमें महान् उत्सवका आयोजन, ऋतुपर्णके साथ नलका वार्तालाप और ऋतुपर्णका नलसे अश्वविद्या सीखकर अयोध्या जाना"
title = "०७७ ऋतुपर्णाय अश्वविद्याबोधनम्"

+++


अथ तां व्युषितो रात्रिं नलो राजा स्वलंकृतः।  
वैदर्भ्या सहितः काले ददर्श वसुधाधिपम् ॥ १ ॥

ततोऽभिवादयामास प्रयतः श्वशुरं नलः।  
ततोऽनु दमयन्ती च ववन्दे पितरं शुभा ॥ २ ॥

तं भीमः प्रतिजग्राह पुत्रवत् परया मुदा।  
यथार्हं पूजयित्वा च समाश्वासयत प्रभुः ॥ ३ ॥  
नलेन सहितां तत्र दमयन्तीं पतिव्रताम्।

तामर्हणां नलो राजा प्रतिगृह्य यथाविधि ॥ ४ ॥  
परिचर्यां स्वकां तस्मै यथावत् प्रत्यवेदयत्।  
ततो बभूव नगरे सुमहान् हर्षजः स्वनः ॥ ५ ॥  
जनस्य सम्प्रहृष्टस्य नलं दृष्ट्वा तथाऽऽगतम्।

अशोभयच्च नगरं पताकाध्वजमालिनम् ॥ ६ ॥  
सिक्ताः सुमृष्टपुष्पाढ्या राजमार्गाः स्वलंकृताः।  
द्वारि द्वारि च पौराणां पुष्पभङ्गः प्रकल्पितः ॥ ७ ॥

अर्चितानि च सर्वाणि देवतायतनानि च।  
ऋतुपर्णोऽपि शुश्राव बाहुकच्छद्मिनं नलम् ॥ ८ ॥  
दमयन्त्या समायुक्तं जहृषे च नराधिपः।

तमानाय्य नलं राजा क्षमयामास पार्थिवम् ॥ ९ ॥

स च तं क्षमयामास हेतुभिर्बुद्धिसम्मितः।  
स सत्कृतो महीपालो नैषधं विस्मिताननः ॥ १० ॥  
उवाच वाक्यं तत्त्वज्ञो नैषधं वदतां वरः।

दिष्ट्या समेतो दारैः स्वैर्भवानित्यभ्यनन्दत ॥ ११ ॥

किंचित् तु नापराधं ते कृतवानस्मि नैषध।  
अज्ञातवासे वसतो मद्‌गृहे वसुधाधिप ॥ १२ ॥

यदि वाबुद्धिपूर्वाणि यदि बुद्ध्यापि कानिचित्।  
मया कृतान्यकार्याणि तानि त्वं क्षन्तुमर्हसि ॥ १३ ॥

न मेऽपराधं कृतवांस्त्वं स्वल्पमपि पार्थिव।  
कृतेऽपि च न मे कोपः क्षन्तव्यं हि मया तव॥१४॥

पूर्वं ह्यपि सखा मेऽसि सम्बन्धी च जनाधिप।  
अत ऊर्ध्वं तु भूयस्त्वं प्रीतिमाहर्तुमर्हसि ॥ १५ ॥

सर्वकामैः सुविहितैः सुखमस्म्युषितस्त्वयि ।  
न तथा स्वगृहे राजन् यथा तव गृहे सदा॥१६॥

इदं चैव हयज्ञानं त्वदीयं मयि तिष्ठति।  
तदुपाकर्तुमिच्छामि मन्यसे यदि पार्थिव।  
एवमुक्त्वा ददौ विद्यामृतुपर्णाय नैषधः ॥ १७ ॥

स च तां प्रतिजग्राह विधिदृष्टेन कर्मणा।  
गृहीत्वा चाश्वहृदयं राजन् भाङ्गासुरिर्नृपः ॥ १८ ॥  
निषधाधिपतेश्चापि दत्त्वाक्षहृदयं नृपः ।  
सूतमन्यमुपादाय ययौ स्वपुरमेव ह ॥ १९ ॥

ऋतुपर्णे गते राजन् नलो राजा विशाम्पते।  
नगरे कुण्डिने कालं नातिदीर्घमिवावसत् ॥ २० ॥