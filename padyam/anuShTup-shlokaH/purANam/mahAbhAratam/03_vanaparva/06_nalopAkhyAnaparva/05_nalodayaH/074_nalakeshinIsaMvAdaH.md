+++
title_full = "074 बाहुक-केशिनी-संवाद"
title = "०७४ नलकेशिनीसंवादः"

+++


गच्छ केशिनि जानीहि क एष रथवाहकः।  
उपविष्टो रथोपस्थे विकृतो ह्रस्वबाहुकः ॥ १ ॥

अभ्येत्य कुशलं भद्रे मृदुपूर्वं समाहिता।  
पृच्छेथाः पुरुषं ह्येनं यथातत्त्वमनिन्दिते ॥ २ ॥

अत्र मे महती शङ्का भवेदेष नलो नृपः।  
यथा च मनसस्तुष्टिर्हृदयस्य च निर्वृतिः ॥ ३ ॥

ब्रूयाश्चैनं कथान्ते त्वं पर्णादवचनं यथा।  
प्रतिवाक्यं च सुश्रोणि बुद्ध्येथास्त्वमनिन्दिते ॥ ४ ॥

ततः समाहिता गत्वा दूती बाहुकमब्रवीत्।  
दमयन्त्यपि कल्याणी प्रासादस्था ह्युपैक्षत ॥ ५ ॥

स्वागतं ते मनुष्येन्द्र कुशलं ते ब्रवीम्यहम्।  
दमयन्त्या वचः साधु निबोध पुरुषर्षभ ॥ ६ ॥

कदा वै प्रस्थिता यूयं किमर्थमिह चागताः।  
तत् त्वं ब्रूहि यथान्यायं वैदर्भी श्रोतुमिच्छति ॥ ७ ॥

श्रुतः स्वयंवसे राज्ञा कोसलेन महात्मना।  
द्वितीयो दमयन्त्या वै भविता श्व इति द्विजात् ॥ ८ ॥

श्रुत्वैतत् प्रस्थितो राजा शतयोजनयायिभिः।  
हयैर्वातजवैर्मुख्यैरहमस्य च सारथिः ॥ ९ ॥

अथ योऽसौ तृतीयो वः स कुतः कस्य वा पुनः।  
त्वं च कस्य कथं चेदं त्वयि कर्म समाहितम्॥१०॥

पुण्यश्लोकस्य वै सूतो वार्ष्णेय इति विश्रुतः।  
स नले विद्रुते भद्रे भाङ्गासुरिमुपस्थितः ॥ ११ ॥

अहमप्यश्वकुशलः सूतत्वे च प्रतिष्ठितः।  
ऋतुपर्णेन सारथ्ये भोजने च वृतः स्वयम् ॥ १२ ॥

अथ जानाति वार्ष्णेयः क्व नु राजा नलो गतः।  
कथं च त्वयि वा तेन कथितं स्यात् तु बाहुक॥१३॥

इहैव पुत्रौ निक्षिप्य नलस्य शुभकर्मणः।  
गतस्ततो यथाकामं नैष जानाति नैषधम् ॥ १४ ॥

न चान्यः पुरुषः कश्चिन्नलं वेत्ति यशस्विनि।  
गूढश्चरति लोकेऽस्मिन् नष्टरूपे महीपतिः ॥ १५ ॥

आत्मैव तु नलं वेद या चास्य तदनन्तरा।  
न हि वै स्वानि लिङ्गानि नलः शंसति कर्हिचित्॥१६॥

योऽसावयोध्यां प्रथमं गतोऽसौ ब्राह्मणस्तदा।  
इमानि नारीवाक्यानि कथयानः पुनः पुनः ॥ १७ ॥

क्व नु त्वं कितवच्छित्त्वा वस्त्रार्धं प्रस्थितो मम।  
उत्सृज्य विपिने सुप्तामनुरक्तां प्रियां प्रिय ॥ १८ ॥

सा वै यथा समादिष्टा तथाऽऽस्ते त्वत्प्रतीक्षिणी।  
दह्यमाना दिवा रात्रौ वस्त्रार्धेनाभिसंवृता ॥ १९ ॥

तस्या रुदन्त्याः सततं तेन दुःखेन पार्थिव।  
प्रसादं कुरु मे वीर प्रतिवाक्यं वदस्व च ॥ २० ॥

तस्यास्तत् प्रियमाख्यानं प्रवदस्व महामते।  
तदेव वाक्यं वैदर्भी श्रोतुमिच्छत्यनिन्दिता ॥ २१ ॥

एतच्छ्रुत्वा प्रतिवचस्तस्य दत्तं त्वया किल।  
यत् पुरा तत् पुनस्त्वत्तो वैदर्भी श्रोतुमिच्छति ॥ २२ ॥

एवमुक्तस्य केशिन्या नलस्य कुरुनन्दन।  
हृदयं व्यथितं चासीदश्रुपूर्णे च लोचने ॥ २३ ॥

स निगृह्यात्मनो दुःखं दह्यमानो महीपतिः।  
वाष्पसंदिग्धया वाचा पुनरेवेदमब्रवीत् ॥ २४ ॥

वैषम्यमपि सम्प्राप्ता गोपायन्ति कुलस्त्रियः।  
आत्मानमात्मना सत्यो जितः स्वर्गो न संशयः ॥ २५ ॥

रहिता भर्तृभिश्चापि न क्रुध्यन्ति कदाचन।  
प्राणांश्चारित्रकवचान् धारयन्ति वरस्त्रियः ॥ २६ ॥

विषमस्थेन मूढेन परिभ्रष्टसुखेन च।  
यत् सा तेन परित्यक्ता तत्र न क्रोद्‌धुमर्हति ॥ २७ ॥

प्राणयात्रां परिप्रेप्सोः शकुनैर्हृतवाससः ।  
आधिभिर्दह्यमानस्य श्यामा न क्रोद्‌धुमर्हति ॥ २८ ॥

सत्कृतासत्कृता वापि पतिं दृष्ट्वा तथाविधम्।  
राज्यभ्रष्टं श्रिया हीनं क्षुधितं व्यसनाप्लुतम् ॥ २९ ॥

एवं ब्रुवाणस्तद् वाक्यं नलः परमदुर्मनाः।  
न वाष्पमशकत् सोढुं प्ररुरोद च भारत ॥ ३० ॥

ततः सा केशिनी गत्वा दमयन्त्यै न्यवेदयत्।  
तत् सर्वं कथितं चैव विकारं तस्य चैव तम्॥३१॥