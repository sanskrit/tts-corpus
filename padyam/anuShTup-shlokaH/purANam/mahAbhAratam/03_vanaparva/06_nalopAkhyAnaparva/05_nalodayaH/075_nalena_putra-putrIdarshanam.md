+++
title_full = "075 दमयन्तीके आदेशसे केशिनीद्वारा बाहुककी परीक्षा तथा बाहुकका अपने लड़के-लड़कियोंको देखकर उनसे प्रेम करना"
title = "०७५ नलेन पुत्र-पुत्रीदर्शनम्"

+++


दमयन्ती तु तच्छ्रुत्वा भृशं शोकपरायणा।  
शङ्कमाना नलं तं वै केशिनीमिदमब्रवीत् ॥ १ ॥

गच्छ केशिनि भूयस्त्वं परीक्षां कुरु बाहुके।  
अब्रुवाणा समीपस्था चरितान्यस्य लक्षय ॥ २ ॥

यदा च किंचित् कुर्यात् स कारणं तत्र भामिनि।  
तत्र संचेष्टमानस्य लक्षयन्ती विचेष्टितम् ॥ ३ ॥

न चास्य प्रतिबन्धेन देयोऽग्निरपि केशिनि।  
याचते न जलं देयं सर्वथा त्वरमाणया ॥ ४ ॥

एतत् सर्वं समीक्ष्य त्वं चरितं मे निवेदय।  
निमित्तं यत् त्वया दृष्टं बाहुके दैवमानुषम् ॥ ५ ॥  
यच्चान्यदपि पश्येथास्तच्चाख्येयं त्वया मम।

दमयन्त्यैवमुक्ता सा जगामाथ च केशिनी ॥ ६ ॥  
निशम्याथ हयज्ञस्य लिङ्गानि पुनरागमत्।

सा तत् सर्वं यथावृत्तं दमयन्त्यै न्यवेदयत्।  
निमित्तं यत् तया दृष्टं बाहुके दैवमानुषम् ॥ ७ ॥

दृढं शुच्युपचारोऽसौ न मया मानुषः क्वचित्।  
दृष्टपूर्वः श्रुतो वापि दमयन्ति तथाविधः ॥ ८ ॥

ह्रस्वमासाद्य संचारं नासौ विनमते क्वचित्।  
तं तु दृष्ट्वा यथाऽसंगमुत्सर्पति यथासुखम् ॥ ९ ॥

संकटेऽप्यस्य सुमहान् विवरो जायतेऽधिकः।  
ऋतुपर्णस्य चार्थाय भोजनीयमनेकशः ॥ १० ॥  
प्रेषितं तत्र राज्ञा तु मांसं चैव प्रभूतवत्।  
तस्य प्रक्षालनार्थाय कुम्भास्तत्रोपकल्पिताः ॥ ११ ॥

ते तेनावेक्षिताः कुम्भाः पूर्णा एवाभवंस्ततः।  
ततः प्रक्षालनं कृत्वा समधिश्रित्य बाहुकः ॥ १२ ॥  
तृणमुष्टिं समादाय सवितुस्तं समादधत्।  
अथ प्रज्वलितस्तत्र सहसा हव्यवाहनः ॥ १३ ॥

तदद्भुततमं दृष्ट्वा विस्मिताहमिहागता ।  
अन्यच्च तस्मिन् सुमहदाश्चर्यं लक्षितं मया ॥ १४ ॥

यदग्निमपि संस्पृश्य नैवासौ दह्यते शुभे।  
छन्देन चोदकं तस्य वहत्यावर्जितं द्रुतम् ॥ १५ ॥

अतीव चान्यत् सुमहदाश्चर्यं दृष्टवत्यहम्।  
यत् स पुष्पाण्युपादाय हस्ताभ्यां ममृदे शनैः ॥ १६ ॥  
मृद्यमानानि पाणिभ्यां तेन पुष्पाणि नान्यथा।  
भूय एव सुगन्धीनि हृषितानि भवन्ति हि।  
एतान्यद्भुतलिङ्गानि दृष्ट्वाहं द्रुतमागता ॥ १७ ॥

दमयन्ती तु तच्छ्रुत्वा पुण्यश्लोकस्य चेष्टितम्।  
अमन्यत नलं प्राप्तं कर्मचेष्टाभिसूचितम् ॥ १८ ॥

सा शङ्कमाना भर्तारं बाहुकं पुनरिङ्गितैः।  
केशिनीं श्लक्ष्णया वाचा रुदती पुनरब्रवीत् ॥ १९ ॥  
पुनर्गच्छ प्रमत्तस्य बाहुकस्योपसंस्कृतम् ।  
महानसाद् द्रुतं मांसमानयस्वेह भाविनि ॥ २० ॥  
सा गत्वा बाहुकस्याग्रे तन्मांसमपकृष्य च।  
अत्युष्णमेव त्वरिता तत्क्षणात् प्रियकारिणी ॥ २१ ॥

दमयन्त्यै ततः प्रादात् केशिनी कुरुनन्दन।  
सो चिता नलसिद्धस्य मांसस्य बहुशः पुरा ॥ २२ ॥

प्राश्य मत्वा नलं सूंत प्राक्रोशद् भृशदुःखिता।  
वैक्लव्यं परमं गत्वा प्रक्षाल्य च मुखं ततः ॥ २३ ॥  
मिथुनं प्रेषयामास केशिन्या सह भारत।  
इन्द्रसेनां सह भ्रात्रा समभिज्ञाय बाहुकः ॥ २४ ॥  
अभिद्रुत्य ततो राजा परिष्वज्याङ्कमानयत्।  
बाहुकस्तु समासाद्य सुतौ सुरसुतोपमौ ॥ २५ ॥  
भृशं दुःखपरीतात्मा सुस्वरं प्ररुरोद ह।  
नैषधो दर्शयित्वा तु विकारमसकृत् तदा।  
उत्सृज्य सहसो पुत्रौ केशिनीमिदमब्रवीत् ॥ २६ ॥

इदं च सदृशं भद्रे मिथुनं मम पुत्रयोः।  
अतो दृष्ट्वैव सहसा बाष्पमुत्सृष्टवानहम् ॥ २७ ॥

बहुशः सम्पतन्तीं त्वां जनः संकेतदोषतः।  
वयं च देशातिथयो गच्छ भद्रे यथासुखम् ॥ २८ ॥