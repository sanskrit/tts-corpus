+++
title_full = "073 ऋतुपर्णका कुण्डिनपुरमें प्रवेश, दमयन्तीका विचार तथा भीमके द्वारा ऋतुपर्णका स्वागत"
title = "०७३ ऋतुपर्णेन भीमपुरप्रवेशः"

+++


ततो विदर्भान् सम्प्राप्तं सायाह्ने सत्यविक्रमम्।  
ऋतुपर्णं जना राज्ञे भीमाय प्रत्यवेदयन् ॥ १ ॥

स भीमवचनाद् राजा कुण्डिनं प्राविशत् पुरम्।  
नादयन् रथघोषेण सर्वाः स विदिशो दिशः ॥ २ ॥

ततस्तं रथनिर्घोषं नलाश्वास्तत्र शुश्रुवुः।  
श्रुत्वा तु समहृष्यन्त पुरेव नलसंनिधौ ॥ ३ ॥

दमयन्ती तु शुश्राव रथघोषं नलस्य तम्।  
यथा मेघस्य नदतो गम्भीरं जलदागमे ॥ ४ ॥

परं विस्मयमापन्ना श्रुत्वा नादं महास्वनम्।  
नलेन संगृहीतेषु पुरेव नलवाजिषु।  
सदृशं रथनिर्घोषं मेने भौमी तथा हयाः ॥ ५ ॥

प्रासादस्थाश्च शिखिनः शालास्थाश्चैव वारणाः।  
हयाश्च शुश्रुवुस्तस्य रथघोषं महीपतेः ॥ ६ ॥

तच्छ्रुत्वा रथनिर्घोषं वारणाः शिखिनस्तथा।  
प्रणेदुरुन्मुखा राजन् मेघनाद इवोत्सुकाः ॥ ७ ॥

यथासौ रथनिर्घोषः पूरयन्निव मेदिनीम्।  
ममाह्लादयते चेतो नल एष महीपतिः ॥ ८ ॥

अद्य चन्द्राभवक्त्रं तं न पश्यामि नलं यदि।  
असंख्येयगुणं वीरं विनङ्क्ष्यामि न संशयः ॥ ९ ॥

यदि वै तस्य वीरस्य बाह्वोर्नाद्याहमन्तरम्।  
प्रविशामि सुखस्पर्शं न भविष्याम्यसंशयम् ॥ १० ॥

यदि मां मेघनिर्घोषो नोपगच्छति नैषधः।  
अद्य चामीकरप्रख्यं प्रवेक्ष्यामि हुताशनम् ॥ ११ ॥

यदि मां सिंहविक्रान्तो मत्तवारणविक्रमः।  
नाभिगच्छति राजेन्द्रो विनङ्क्ष्यामि न संशयः ॥ १२ ॥

न स्मराम्यनृतं किंचिन्न स्मराम्यपकारताम्।  
न च पर्युषितं वाक्यं स्वैरेष्वपि कदाचन ॥ १३ ॥

प्रभुः क्षमावान् वीरश्च दाता चाप्यधिको नृपैः।  
रहोऽनीचानुवर्ती च क्लीबवन्मम नैषधः ॥ १४ ॥

गुणांस्तस्य स्मरन्त्या मे तत्पराया दिवानिशम्।  
हृदयं दीर्यत इदं शोकात् प्रियविनाकृतम् ॥ १५ ॥

एवं विलपमाना सा नष्टसंज्ञेव भारत।  
आरुरोह महद् वेश्म पुण्यश्लोकदिदृक्षया ॥ १६ ॥

ततो मध्यमकक्षायां ददर्श रथमास्थितम्।  
ऋतुपर्णं महीपालं सहवार्ष्णेयबाहुकम् ॥ १७ ॥

ततोऽवतीर्य वार्ष्णेयो बाहुकश्च रथोत्तमात्।  
हयांस्तानवमुच्याथ स्थापयामास वै रथम् ॥ १८ ॥

सोऽवतीर्य रथोपस्थादृतुपर्णो नराधिपः ।  
उपतस्थे महाराजं भीमं भीमपराक्रमम् ॥ १९ ॥

तं भीमः प्रतिजग्राह पूजया परया ततः।  
स तेन पूजितो राज्ञा ऋतुपर्णो नराधिपः ॥ २० ॥

स तत्र कुण्डिने रम्ये वसमानो महीपतिः।  
न च किंचित् तदापश्यत् प्रेक्षमाणो मुहुर्मुहुः।  
स तु राज्ञा समागम्य विदर्भपतिना तदा ॥ २१ ॥  
अकस्मात् सहसा प्राप्तं स्त्रीमन्त्रं न स्म विन्दति।

किं कार्यं स्वागतं तेऽस्तु राज्ञा पृष्टः स भारत॥२२॥

नाभिजज्ञे स नृपतिर्दुहित्रर्थे समागतम्।  
ऋतुपर्णोऽपि राजा स धीमान् सत्यपराक्रमः ॥ २३ ॥

राजानं राजपुत्रं वा न स्म पश्यति कंचन।  
नैव स्वयंवरकथां न च विप्रसमागमम् ॥ २४ ॥  
ततो व्यगणयद् राजा मनसा कोसलाधिपः।  
आगतोऽस्मीत्युवाचैनं भवन्तमभिवादकः ॥ २५ ॥

राजापि च स्मयन् भीमो मनसा समचिन्तयन्।  
अधिकं योजनशतं तस्यागमनकारणम् ॥ २६ ॥  
ग्रामान् बहूनतिक्रम्य नाध्यगच्छद् यथातथम्।  
अल्पकार्यं विनिर्दिष्टं तस्यागमनकारणम् ॥ २७ ॥

पश्चादुदर्के ज्ञास्यामि कारणं यद् भविष्यति।  
नैतदेवं स नृपतिस्तं सत्कृत्य व्यसर्जयत् ॥ २८ ॥

विश्राम्यतामित्युवाच क्लान्तोऽसीति पुनः पुनः।  
स सत्कृतः प्रहृष्टात्मा प्रीतः प्रीतेन पार्थिवः ॥ २९ ॥

राजप्रेष्यैरनुगतो दिष्टं वेश्म समाविशत्।  
ऋतुपर्णे गते राजन् वार्ष्णेयसहिते नृपे ॥ ३० ॥  
बाहुको रथमादाय रथशालामुपागमत् ।  
स मोचयित्वा तानश्वानुपचर्य च शास्त्रतः ॥ ३१ ॥  
स्वयं चैतान् समाश्वास्य रथोपस्थ उपाविशत्।

दमयन्त्यपि शोकार्ता दृष्ट्वा भाङ्गासुरिं नृपम् ॥ ३२ ॥  
सूतपुत्रं च वार्ष्णेयं बाहुकं च तथाविधम्।  
चिन्तयामास वैदर्भी कस्यैष रथनिःस्वनः ॥ ३३ ॥

नलस्येव महानासीन्न च पश्यामि नैषधम्।  
वार्ष्णेयेन भवेन्नूनं विद्या सैवोपशिक्षिता ॥ ३४ ॥  
तेनाद्य रथनिर्घोषो नलस्येव महानभूत्।  
आहोस्विदृतुपर्णोऽपि यथा राजा नलस्तथा।  
यथायं रथनिर्घोषो नैषधस्येव लक्ष्यते ॥ ३५ ॥

एवं सा तर्कयित्वा तु दमयन्ती विशाम्पते।  
दूतीं प्रस्थापयामास नैषधान्वेषणे शुभा ॥ ३६ ॥