+++
title_full = "076 दमयन्ती और बाहुककी बातचीत, नलका प्राकट्य और नल-दमयन्ती-मिलन"
title = "०७६ नलदमयन्तीसमागमः"

+++


सर्वं विकारं दृष्ट्वा तु पुण्यश्लोकस्य धीमतः।  
आगत्य केशिनी सर्वं दमयन्त्यै न्यवेदयत् ॥ १ ॥

दमयन्ती ततो भूयः प्रेषयामास केशिनीम्।  
मानुः सकाशं दुःखार्ता नलदर्शनकाङ्क्षया ॥ २ ॥

परीक्षितो मे बहुशो बाहुको नलशङ्कया।  
रूपे मे संशयस्त्वेकः स्वयमिच्छामि वेदितुम् ॥ ३ ॥

स वा प्रवेश्यतां मातर्मां वानुज्ञातुमर्हसि।  
विदितं वाथवा ज्ञातं पितुर्मे संविधीयताम् ॥ ४ ॥

एवमुक्ता तु वैदर्भ्या सा देवी भीममब्रवीत्।  
दुहितुस्तमभिप्रायमन्वजानात् स पार्थिवः ॥ ५ ॥

सा वै पित्राभ्यनुज्ञाता मात्रा च भरतर्षभ।  
नलं प्रवेशयामास यत्र तस्याः प्रतिश्रयः ॥ ६ ॥  
तां स्म दृष्ट्वैव सहसा दमयन्तीं नलो नृपः।  
आविष्टः शोकदुःखाभ्यां बभूवाश्रुपरिप्लुतः ॥ ७ ॥

तं तु दृष्ट्वा तथायुक्तं दमयन्ती नलं तदा।  
तीव्रशोकसमाविष्टा बभूव वरवर्णिनी ॥ ८ ॥

ततः काषायवसना जटिला मलपङ्किनी।  
दमयन्ती महाराज बाहुकं वाक्यमब्रवीत् ॥ ९ ॥

पूर्वं दृष्टस्त्वया कश्चिद् धर्मज्ञो नाम बाहुक।  
सुप्तामुत्सृज्य विपिने गतो यः पुरुषः स्त्रियम् ॥ १० ॥

अनागसं प्रियां भार्यां विजने श्रममोहिताम्।  
अपहाय तु को गच्छेत् पुण्यश्लोकमृते नलम् ॥ ११ ॥

किमु तस्य मया बाल्यादपराद्धं महीपतेः।  
यो मामुत्सृज्य विपिने गतवान् निद्रयार्दिताम् ॥ १२ ॥

साक्षाद् देवानपाहाय वृतो यः स पुरा मया।  
अनुव्रतां साभिकामां पुत्रिणीं त्यक्तवान् कथम् ॥ १३ ॥

अग्नौ पाणिं गृहीत्वा तु देवानामग्रतस्तथा।  
भविष्यामीति सत्यं तु प्रतिश्रुत्य क्व तद् गतम् ॥ १४ ॥

दमयन्त्या ब्रुवन्त्यास्तु सर्वमेतदरिंदम ।  
शोकजं वारि नेत्राभ्यामसुखं प्रास्रवद् बहु ॥ १५ ॥

अतीव कृष्णसाराभ्यां रक्तान्ताभ्यां जलं तु तत्।  
परिस्रवन् नलो दृष्ट्वा शोकार्तामिदमब्रवीत् ॥ १६ ॥

मम राज्यं प्रणष्टं यन्नाहं तत् कृतवान् स्वयम्।  
कलिना तत् कृतं भीरु यच्च त्वामहमत्यजम् ॥ १७ ॥

यत् त्वया धर्मकृच्छ्रे तु शापेनाभिहतः पुरा।  
वनस्थया दुःखितया शोचन्त्या मां दिवानिशम् ॥ १८ ॥  
स मच्छरीरे त्वच्छापाद् दह्यमानोऽवसत् कलिः।  
त्वच्छापदग्धः सततं सोऽग्नावग्निरिवाहितः ॥ १९ ॥

मम च व्यवसायेन तपसा चैव निर्जितः।  
दुःखस्यान्तेन चानेन भवितव्यं हि नौ शुभे ॥ २० ॥

विमुच्य मां गतः पापस्ततोऽहमिह चागतः।  
त्वदर्थं विपुलश्रोणि न हि मेऽन्यत् प्रयोजनम् ॥ २१ ॥

कथं नु नारी भर्तारमनुरक्तमनुव्रतम्।  
उत्सृज्य वरयेदन्यं यथा त्वं भीरु कर्हिचित् ॥ २२ ॥

दूताश्चरन्ति पृथिवीं कृत्स्नां नृपतिशासनात्।  
भैमी किल स्म भर्तारं द्वितीयं वरयिष्यति ॥ २३ ॥

स्वैरवृत्ता यथाकाममनुरूपमिवात्मनः ।  
श्रुत्वैव चैवं त्वरितो भाङ्गासुरिरुपस्थितः ॥ २४ ॥

दमयन्ती तु तच्छ्रुत्वा नलस्य परिदेवितम्।  
प्राञ्जलिर्वेपमाना च भीता वचनमब्रवीत् ॥ २५ ॥

न मामर्हसि कल्याण दोषेण परिशङ्कितुम्।  
मया हि देवानुत्सृज्य वृतस्त्वं निषधाधिप ॥ २६ ॥

तवाभिगमनार्थं तु सर्वतो ब्राह्मणा गताः।  
वाक्यानि मम गाथाभिर्गायमाना दिशो दश ॥ २७ ॥

ततस्त्वां ब्राह्मणो विद्वान् पर्णादो नाम पार्थिव।  
अभ्यगच्छत् कोसलायामृतुपर्णनिवेशने ॥ २८ ॥

तेन वाक्ये कृते सम्यक् प्रतिवाक्ये तथाऽऽहृते।  
उपायोऽयं मया दृष्टो नैषधानयने तव ॥ २९ ॥

त्वामृते न हि लोकेऽन्य एकाह्ना पृथिवीपते।  
समर्थो योजनशतं गन्तुमश्वैर्नराधिप ॥ ३० ॥

स्पृशेयं तेन सत्येन पादावेतौ महीपते।  
यथा नासत्कृतं किंचिन्मनसापि चराम्यहम् ॥ ३१ ॥

अयं चरति लोकेऽस्मिन् भूतसाक्षी सदागतिः।  
एष मे मुञ्चतु प्राणान् यदि पापं चराम्यहम् ॥ ३२ ॥

यथा चरति तिग्मांशुः परेण भुवनं सदा।  
स मुञ्चतु मम प्राणान् यदि पापं चराम्यहम् ॥ ३३ ॥

चन्द्रमाः सर्वभूतानामन्तश्चरति साक्षिवत् ।  
स मुञ्चतु मम प्राणान् यदि पापं चराम्यहम् ॥ ३४ ॥

एते देवास्त्रयः कृत्स्नं त्रैलोक्यं धारयन्ति वै।  
विब्रुवन्तु यथा सत्यमेतद् देवास्त्यजन्तु माम् ॥ ३५ ॥

एवमुक्तस्तथा वायुरन्तरिक्षादभाषत ।  
नैषा कृतवती पापं नल सत्यं ब्रवीमि ते ॥ ३६ ॥

राजञ्छीलनिधिः स्फीतो दमयन्त्या सुरक्षितः।  
साक्षिणो रक्षिणश्चास्या वयं त्रीन् परिवत्सरान् ॥ ३७ ॥

उपायो विहितश्चायं त्वदर्थमतुलोऽनया ।  
न ह्येकाह्ना शतं गन्ता त्वामृतेऽन्यः पुमानिह ॥ ३८ ॥

उपपन्ना त्वया भैमी त्वं च भैम्या महीपते।  
नात्र शङ्का त्वया कार्या संगच्छ सह भार्यया ॥ ३९ ॥

तथा ब्रुवति वायौ तु पुष्पवृष्टिः पपात ह।  
देवदुन्दुभयो नेदुर्ववौ च पवनः शिवः ॥ ४० ॥

तदद्भुतमयं दृष्ट्वा नलो राजाथ भारत।  
दमयन्त्यां विशङ्कां तामुपाकर्षदरिंदमः ॥ ४१ ॥

ततस्तद् वस्त्रमजरं प्रावृणोद् वसुधाधिपः।  
संस्मृत्य नागराजं तं ततो लेभे स्वकं वपुः ॥ ४२ ॥

स्वरूपिणं तु भर्तारं दृष्ट्वा भीमसुता तदा।  
प्राक्रोशदुच्चैरालिङ्ग्य पुण्यश्लोकमनिन्दिता ॥ ४३ ॥

भैमीमपि नलो राजा भ्राजमानो यथा पुरा।  
सस्वजे स्वसुतौ चापि यथावत् प्रत्यनन्दत ॥ ४४ ॥

ततः स्वोरसि विन्यस्य वक्त्रं तस्य शुभानना।  
परीता तेन दुःखेन निःशश्वासायतेक्षणा ॥ ४५ ॥

तथैव मलदिग्धाङ्गीं परिष्वज्य शुचिस्मिताम्।  
सुचिरं पुरुषव्याघ्रस्तस्थौ शोकपरिप्लुतः ॥ ४६ ॥

ततः सर्वं यथावृत्तं दमयन्त्या नलस्य च।  
भीमायाकथयत् प्रीत्या वैदर्भ्या जननी नृप ॥ ४७ ॥

ततोऽब्रवीन्महाराजः कृतशौचमहं नलम् ।  
दमयन्त्या सहोपेतं कल्ये द्रष्टा सुखोषितम् ॥ ४८ ॥

ततस्तौ सहितौ रात्रिं कथयन्तौ पुरातनम्।  
वने विचरितं सर्वमूषतुर्मुदितौ नृप ॥ ४९ ॥

गृहे भीमस्य नृपतेः परस्परसुखैषिणौ।  
वसेतां हृष्टसंकल्पौ वैदर्भी च नलश्च ह ॥ ५० ॥

स चतुर्थे ततो वर्षे संगम्य सह भार्यया।  
सर्वकामैः सुसिद्धार्थो लब्धवान् परमां मुदम् ॥ ५१ ॥

दमयन्त्यपि भर्तारमासाद्याप्यायिता भृशम् ।  
अर्धसंजातसस्येव तोयं प्राप्य वसुंधरा ॥ ५२ ॥

सैवं समेत्य व्यपनीय तन्द्रां  
शान्तज्वरा हर्षविवृद्धसत्त्वा ।  
रराज भैमी समवाप्तकामा  
शीतांशुना रात्रिरिवोदितेन ॥ ५३ ॥