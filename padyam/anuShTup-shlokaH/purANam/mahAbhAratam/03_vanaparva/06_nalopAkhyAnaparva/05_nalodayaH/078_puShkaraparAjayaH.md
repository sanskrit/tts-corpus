+++
title_full = "078 राजा नलका पुष्करको जुएमें हराना और उसको राजधानीमें भेजकर अपने नगरमें प्रवेश करना"
title = "०७८ पुष्करपराजयः"

+++


स मासमुष्य कौन्तेय भीममामन्त्र्य नैषधः।  
पुरादल्पपरीवारो जगाम निषधान् प्रति ॥ १ ॥

रथेनैकेन शुभ्रेण दन्तिभिः परिषोडशैः।  
पञ्चाशद्भिर्हयैश्चैव षट्‌शतैश्च पदातिभिः ॥ २ ॥

स कम्पयन्निव महीं त्वरमाणो महीपतिः।  
प्रविवेशाथ संरब्धस्तरसैव महामनाः ॥ ३ ॥

ततः पुष्करमासाद्य वीरसेनसुतो नलः।  
उवाच दीव्याव पुनर्बहुवित्तं मयार्जितम् ॥ ४ ॥  
दमयन्ती च यच्चान्यन्मम किंचन विद्यते।  
एष वै मम संन्यासस्तव राज्यं तु पुष्कर ॥ ५ ॥  
पुनः प्रवर्ततां द्यूतमिति मे निश्चिता मतिः।  
एकपाणेन भद्रं ते प्राणयोश्च पणावहे ॥ ६ ॥

जित्वा परस्वमाहृत्य राज्यं वा यदि वा वसु।  
प्रतिपाणः प्रदातव्यः परमो धर्म उच्यते ॥ ७ ॥

न चेद् वाञ्छसि त्वं द्यूतं युद्धद्यूतं प्रवर्तताम्।  
द्वैरथेनास्तु वै शान्तिस्तव वा मम वा नृप ॥ ८ ॥

वंशभोज्यमिदं राज्यमर्थितव्यं यथा तथा।  
येन केनाप्युपायेन वृद्धानामिति शासनम् ॥ ९ ॥

द्वयोरेकतरे बुद्धिः क्रियतामद्य पुष्कर।  
कैतवेनाक्षवत्यां तु युद्धे वा ना ताम्यतां धनुः ॥ १० ॥

नैषधेनैवमुक्तस्तु पुष्करः प्रहसन्निव ।  
ध्रुवमात्मजयं मत्वा प्रत्याह पृथिवीपतिम् ॥ ११ ॥

दिष्ट्या त्वयार्जितं वित्तं प्रतिपाणाय नैषध।  
दिष्ट्या च दुष्कृतं कर्म दमयन्त्याः क्षयं गतम् ॥ १२ ॥

दिष्ट्या च ध्रियसे राजन् सदारोऽद्य महाभुज।  
धनेनानेन वै भैमी जितेन समलंकृता ॥ १३ ॥  
मामुपस्थास्यति व्यक्तं दिवि शक्रमिवाप्सराः।  
नित्यशो हि स्मरामि त्वां प्रतीक्षेऽपि च नैषध ॥ १४ ॥

देवनेन मम प्रीतिर्न भवत्यसुहृद्गणैः।  
जित्वा त्वद्य वरारोहां दमयन्तीमनिन्दिताम् ॥ १५ ॥  
कृतकृत्यो भविष्यामि सा हि मे नित्यशो हृदि।

श्रुत्वा तु तस्य वा वाचो बह्वबद्धप्रलापिनः ॥ १६ ॥  
इयेष स शिरश्छेत्तुं खड्‌गेन कुपितो नलः।  
स्मयंस्तु रोषताम्राक्षस्तमुवाच नलो नृपः ॥ १७ ॥

पणावः किं व्याहरसे जितो न व्याहरिष्यसि।  
ततः प्रावर्तत द्यूतं पुष्करस्य नलस्य च ॥ १८ ॥  
एकपाणेन वीरेण नलेन स पराजितः।  
स रत्नकोशनिचयैः प्राणेन पणितोऽपि च ॥ १९ ॥

जित्वा च पुष्करं राजा प्रहसन्निदमब्रवीत्।  
मम सर्वमिदं राज्यमव्यग्रं हतकण्टकम् ॥ २० ॥  
वैदर्भी न त्वया शक्या राजापसद वीक्षितुम्।  
तस्यास्त्वं सपरीवारो मूढ दासत्वमागतः ॥ २१ ॥

न त्वया तत् कृतं कर्म येनाहं विजितः पुरा।  
कलिना तत् कृतं कर्म त्वं च मूढ न बुध्यसे॥२२॥

नाहं परकृतं दोषं त्वय्याधास्ये कथंचन।  
यथासुखं वै जीव त्वं प्राणानवसृजामि ते ॥ २३ ॥

तथैव सर्वसम्भारं स्वमंशं वितरामि ते।  
तथैव च मम प्रीतिस्त्वयि वीर न संशयः ॥ २४ ॥

सौहार्दं चापि मे त्वत्तो न कदाचित् प्रहास्यति।  
पुष्कर त्वं हि मे भ्राता संजीव शरदः शतम्॥२५॥

एवं नलः सान्त्वयित्वा भ्रातरं सत्यविक्रमः।  
स्वपुरं प्रेषयामास परिष्वज्य पुनः पुनः ॥ २६ ॥

सान्त्वितो नैषधेनैवं पुष्करः प्रत्युवाच तम्।  
पुण्यश्लोकं तदा राजन्नभिवाद्य कृताञ्जलिः ॥ २७ ॥  
कीर्तिरस्तु तवाक्षय्या जीव वर्षशतं सुखी।  
यो मे वितरसि प्राणानधिष्ठानं च पार्थिव ॥ २८ ॥

स तथा सत्कृतो राज्ञा मासमुष्य तदा नृप।  
प्रययौ पुष्करो हृष्टःस्वपुरं स्वजनावृतः ॥ २९ ॥  
महत्या सेनया सार्धं विनीतैः परिचारकैः।  
भ्राजमान इवादित्यो वपुषा पुरुषर्षभ ॥ ३० ॥

प्रस्थाप्य पुष्करं राजा वित्तवन्तमनामयम्।  
प्रविवेश पुरं श्रीमानत्यर्थमुपशोभिताम् ॥ ३१ ॥

प्रविश्य सान्त्वयामास पौरांश्च निषधाधिपः।  
पौरा जानपदाश्चापि सम्प्रहृष्टतनूरुहाः ॥ ३२ ॥

ऊचुः प्राञ्जलयः सर्वे सामात्यप्रमुखा जनाः।  
अद्य स्म निर्वृता राजन् पुरे जनपदेऽपि च।  
उपासितुं पुनः प्राप्ता देवा इव शतक्रतुम् ॥ ३३ ॥