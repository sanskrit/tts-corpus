+++
title_full = "053 नल-दमयन्तीके गुणोंका वर्णन, उनका परस्पर अनुराग और हंसका दमयन्ती और नलको एक-दूसरेके संदेश सुनाना"
title = "०५३ नलदमयन्तीवर्णनम्"

+++


आसीद् राजा नलो नाम वीरसेनसुतो बली।  
उपपन्नो गुणैरिष्टै रूपवानश्वकोविदः ॥ १ ॥

अतिष्ठन्मनुजेन्द्राणां मूर्ध्नि देवपतिर्यथा ।  
उपर्युपरि सर्वेषामादित्य इव तेजसा ॥ २ ॥  
ब्रह्मण्यो वेदविच्छूरो निषधेषु महीपतिः।  
अक्षप्रियः सत्यवादी महानक्षौहिणीपतिः ॥ ३ ॥

ईप्सितो वरनारीणामुदारः संयतेन्द्रियः ।  
रक्षिता धन्विनां श्रेष्ठः साक्षादिव मनुः स्वयम् ॥ ४ ॥

तथैवासीद् विदर्भेषु भीमो भीमपराक्रमः।  
शूरः सर्वगुणैर्युक्तः प्रजाकामः स चाप्रजः ॥ ५ ॥

स प्रजार्थे परं यत्नमकरोत् सुसमाहितः।  
तमभ्यगच्छद् ब्रह्मर्षिर्दमनो नाम भारत ॥ ६ ॥

तं स भीमः प्रजाकामस्तोषयामास धर्मवित्।  
महिष्या सह राजेन्द्र सत्कारेण सुवर्चसम् ॥ ७ ॥  
तस्मै प्रसन्नो दमनः सभार्याय वरं ददौ।  
कन्यारत्नं कुमारांश्च त्रीनुदारान् महायशाः ॥ ८ ॥

दमयन्तीं दमं दान्तं दमनं च सुवर्चसम्।  
उपपन्नान् गुणैः सर्वैर्भीमान् भीमपराक्रमान् ॥ ९ ॥

दमयन्ती तु रूपेण तेजसा यशसा श्रिया।  
सौभाग्येन च लोकेषु यशः प्राप सुमध्यमा ॥ १० ॥

अथ तां वयसि प्राप्ते दासीनां समलंकृताम्।  
शतं शतं सखीनां च पर्युपासच्छचीमिव ॥ ११ ॥

तत्र स्म राजते भैमी सर्वाभरणभूषिता।  
सखीमध्येऽनवद्याङ्गी विद्युत्सौदामनी यथा ॥ १२ ॥

अतीव रूपसम्पन्ना श्रीरिवायतलोचना ।  
न देवेषु न यक्षेषु तादृग् रूपवती क्वचित् ॥ १३ ॥

मानुषेष्वपि चान्येषु दृष्टपूर्वाथवा श्रुता।  
चित्तप्रसादनी बाला देवानामपि सुन्दरी ॥ १४ ॥

नलश्च नरशार्दूलो लोकेष्वप्रतिमो भुवि।  
कन्दर्प इव रूपेण मूर्तिमानभवत् स्वयम् ॥ १५ ॥

तस्याः समीपे तु नलं प्रशशंसुः कुतूहलात्।  
नैषधस्य समीपे तु दमयन्तीं पुनः पुनः ॥ १६ ॥

तयोरदृष्टः कामोऽभूच्छृण्वतोः सततं गुणान्।  
अन्योन्यं प्रति कौन्तेय स व्यवर्धत हृच्छयः ॥ १७ ॥

अशक्नुवन् नलः कामं तदा धारयितुं हृदा।  
अन्तःपुरसमीपस्थे वन आस्ते रहोगतः ॥ १८ ॥

स ददर्श ततो हंसान् जातरूपपरिष्कृतान्।  
वने विचरतां तेषामेकं जग्राह पक्षिणम् ॥ १९ ॥

ततोऽन्तरिक्षगो वाचं व्याजहार नलं तदा।  
हन्तव्योऽस्मि न ते राजन् करिष्यामि तव प्रियम् ॥ २० ॥

दमयन्तीसकाशे त्वां कथयिष्यामि नैषध।  
यथा त्वदन्यं पुरुषं न सा मंस्यति कर्हिचित् ॥ २१ ॥

एवमुक्तस्ततो हंसमुत्ससर्ज महीपतिः ।  
ते तु हंसाः समुत्पत्य विदर्भानगमंस्ततः ॥ २२ ॥

विदर्भनगरीं गत्वा दमयन्त्यास्तदान्तिके ।  
निपेतुस्ते गरुत्मन्तः सा ददर्श च तान् खगान् ॥ २३ ॥

सा तानद्भुतरूपान्‌ वै दृष्ट्वा सखिगणावृता।  
हृष्टा ग्रहीतुं खगमांस्त्वरमाणोपचक्रमे ॥ २४ ॥

अथ हंसा विससृपुः सर्वतः प्रमदावने।  
एकैकशस्तदा कन्यास्तान् हंसान् समुपाद्रवन् ॥ २५ ॥

दमयन्ती तु यं हंसं समुपाधावदन्तिके।  
स मानुषीं गिरं कृत्वा दमयन्तीमथाब्रवीत् ॥ २६ ॥

दमयन्ति नलो नाम निषधेषु महीपतिः।  
अश्विनोः सदृशो रूपे न समास्तस्य मानुषाः ॥ २७ ॥

कन्दर्प इव रूपेण मूर्तिमानभवत् स्वयम्।  
तस्य वै यदि भार्या त्वं भवेथा वरवर्णिनि ॥ २८ ॥  
सफलं ते भवेज्जन्म रूपं चेदं सुमध्यमे।  
वयं हि देवगन्धर्वमनुष्योरगराक्षसान् ॥ २९ ॥  
दृष्टवन्तो न चास्माभिर्दृष्टपूर्वस्तथाविधः ।  
त्वं चापि रत्नं नारीणां नरेषु च नलो वरः॥३०॥  
विशिष्टया विशिष्टेन संगमो गुणवान् भवेत्।

एवमुक्ता तु हंसेन दमयन्ती विशाम्पते ॥ ३१ ॥  
अब्रवीत् तत्र तं हंसं त्वमप्येवं नले वद।  
तथेत्युक्त्वाण्डजः कन्यां विदर्भस्य विशाम्पते।  
पुनरागम्य निषधान् नले सर्वं न्यवेदयत् ॥ ३२ ॥