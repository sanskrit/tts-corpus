+++
title_full = "052 भीमसेन-युधिष्ठिर-संवाद, बृहदश्वका आगमन तथा युधिष्ठिरके पूछनेपर बृहदश्वके द्वारा नलोपाख्यानकी प्रस्तावना"
title = "०५२ बृहदश्वयुधिष्ठिरसंवादः"

+++


अस्त्रहेतोर्गते पार्थे शक्रलोकं महात्मनि।  
युधिष्ठिरप्रभृतयः किमकुर्वत पाण्डवाः ॥ १ ॥

अस्त्रहेतोर्गते पार्थे शक्रलोकं महात्मनि।  
आवसन् कृष्णया सार्धं काम्यके भरतर्षभाः ॥ २ ॥

ततः कदाचिदेकान्ते विविक्त इव शाद्वले।  
दुःखार्ता भरतश्रेष्ठा निषेदुः सह कृष्णया ॥ ३ ॥  
धनंजयं शोचमानाः साश्रुकण्ठाः सुदुःखिताः।  
तद्वियोगार्दितान् सर्वाञ्छोकः समभिपुप्लुवे ॥ ४ ॥

धनंजयवियोगाच्च राज्यभ्रंशाच्च दुःखिताः ।  
अथ भीमो महाबाहुर्युधिष्ठिरमभाषत ॥ ५ ॥

निदेशात् ते महाराज गतोऽसौ भरतर्षभः।  
अर्जुनः पाण्डुपुत्राणां यस्मिन् प्राणाः प्रतिष्ठिताः ॥ ६ ॥

यस्मिन् विनष्टे पाञ्चालाः सह पुत्रैस्तथा वयम्।  
सात्यकिर्वासुदेवश्च विनश्येयुर्न संशयः ॥ ७ ॥

योऽसौ गच्छति धर्मात्मा बहून् क्लेशान्‌ विचिन्तयन्।  
भवन्नियोगाद् बीभत्सुस्ततो दुःखतरं नु किम् ॥ ८ ॥

यस्य बाहू समाश्रित्य वयं सर्वे महात्मनः।  
मन्यामहे जितानाजौ परान् प्राप्तां च मेदिनीम् ॥ ९ ॥

यस्य प्रभावान्न मया सभामध्ये धनुष्मतः।  
नीता लोकममुं सर्वे धार्तराष्ट्राः ससौबलाः ॥ १० ॥

ते वयं बाहुबलिनः क्रोधमुत्थितमात्मनः।  
सहामहे भवन्मूलं वासुदेवेन पालिताः ॥ ११ ॥

वयं हि सह कृष्णेन हत्वा कर्णमुखान् परान्।  
स्वबाहुविजितां कृत्स्नां प्रशासेम वसुन्धराम् ॥ १२ ॥

भवतो द्यूतदोषेण सर्वे वयमुपप्लुताः।  
अहीनपौरुषा बाला बलिभिर्बलवत्तराः ॥ १३ ॥

क्षात्रं धर्मं महाराज त्वमवेक्षितुमर्हसि।  
न हि धर्मो महाराज क्षत्रियस्य वनाश्रयः ॥ १४ ॥

राज्यमेव परं धर्मं क्षत्रियस्य विदुर्बुधाः।  
स क्षत्रधर्मविद् राजा मा धर्म्यान्नीनशः पथः ॥ १५ ॥

प्राग् द्वादशसमा राजन् धार्तराष्ट्रान् निहन्महि।  
निवर्त्य च वनात् पार्थमानाय्य च जनार्दनम् ॥ १६ ॥

व्यूढानीकान् महाराज जवेनैव महामते।  
धार्तराष्ट्रानमुं लोकं गमयामि विशाम्पते ॥ १७ ॥  
सर्वानहं हनिष्यामि धार्तराष्ट्रान् ससौबलान्।  
दुर्योधनं च कर्णं च यो वान्यः प्रतियोत्स्यते ॥ १८ ॥

मया प्रशमिते पश्चात् त्वमेष्यसि वनात् पुनः।  
एवं कृते न ते दोषा भविष्यन्ति विशाम्पते ॥ १९ ॥

यज्ञैश्च विविधैस्तात कृतं पापमरिंदम।  
अवधूय महाराज गच्छेम स्वर्गमुत्तमम् ॥ २० ॥

एवमेतद् भवेद् राजन् यदि राजा न बालिशः।  
अस्माकं दीर्घसूत्रः स्याद् भवान् धर्मपरायणः ॥ २१ ॥

निकृत्या निकृतिप्रज्ञा हन्तव्या इति निश्चयः।  
न हि नैकृतिकं हत्वा निकृत्या पापमुच्यते ॥ २२ ॥

तथा भारत धर्मेषु धर्मज्ञैरिह दृश्यते।  
अहोरात्रं महाराज तुल्यं संवत्सरेण ह ॥ २३ ॥

तथैव वेदवचनं श्रूयते नित्यदा विभो।  
संवत्सरो महाराज पूर्णो भवति कृच्छ्रतः ॥ २४ ॥

यदि वेदाः प्रमाणास्ते दिवसादूर्ध्वमच्युत।  
त्रयोदश समाः कालो ज्ञायतां परिनिष्ठितः ॥ २५ ॥

कालो दुर्योधनं हन्तुं सानुबन्धमरिंदम।  
एकाग्रां पृथिवीं सर्वां पुरा राजन् करोति सः ॥ २६ ॥

द्यूतप्रियेण राजेन्द्र तथा तद् भवता कृतम्।  
प्रायेणाज्ञातचर्यायां वयं सर्वे निपातिताः ॥ २७ ॥

न तं देशं प्रपश्यामि यत्र सोऽस्मान् सुदुर्जनः।  
न विज्ञास्यति दुष्टात्मा चारैरिति सुयोधनः ॥ २८ ॥  
अधिगम्य च सर्वान् नो वनवासमिमं ततः।  
प्रव्राजयिष्यति पुनर्निकृत्याधमपूरुषः ॥ २९ ॥

यद्यस्मानभिगच्छेत पापः स हि कथंचन।  
अज्ञातचर्यामुत्तीर्णान् दृष्ट्वा च पुनराह्वयेत् ॥ ३० ॥

द्यूतेन ते महाराज पुनर्द्यूतमवर्तत।  
भवांश्च पुनराहूतो द्यूते नैवापनेष्यति ॥ ३१ ॥

स तथाक्षेषु कुशलो निश्चितो गतचेतनः।  
चरिष्यसि महाराज वनेषु वसतीः पुनः ॥ ३२ ॥

यद्यस्मान् सुमहाराज कृपणान् कर्तुमर्हसि।  
यावज्जीवमवेक्षस्व वेदधर्मांश्च कृत्स्नशः ॥ ३३ ॥

निकृत्या निकृतिप्रज्ञो हन्तव्य इति निश्चयः।  
अनुज्ञातस्त्वया गत्वा यावच्छक्ति सुयोधनम् ॥ ३४ ॥  
यथैव कक्षमुत्सृष्टो दहेदनिलसारथिः ।  
हनिष्यामि तथा मन्दमनुजानातु मे भवान् ॥ ३५ ॥

एवं ब्रुवाणं भीमं तु धर्मराजो युधिष्ठिरः।  
उवाच सान्त्वयन् राजा मूर्ध्न्युपाघ्राय पाण्डवम् ॥ ३६ ॥

असंशयं महाबाहो हनिष्यसि सुयोधनम्।  
वर्षात् त्रयोदशादूर्ध्वं सह गाण्डीवधन्वना ॥ ३७ ॥

यत् त्वमाभाषसे पार्थ प्राप्तः काल इति प्रभो।  
अनृतं नोत्सहे वक्तुं न ह्येतन्मम विद्यते ॥ ३८ ॥

अन्तरेणापि कौन्तेय निकृतिं पापनिश्चयम्।  
हन्ता त्वमसि दुर्धर्ष सानुबन्धं सुयोधनम् ॥ ३९ ॥

एवं ब्रुवति भीमं तु धर्मराजे युधिष्ठिरे।  
आजगाम महाभागो बृहदश्वो महानृषिः ॥ ४० ॥

तमभिप्रेक्ष्य धर्मात्मा सम्प्राप्तं धर्मचारिणम्।  
शास्त्रवन्मधुपर्केण पूजयामास धर्मराट् ॥ ४१ ॥

आश्वस्तं चैनमासीनमुपासीनो युधिष्ठिरः ।  
अभिप्रेक्ष्य महाबाहुः कृपणं बह्वभाषत ॥ ४२ ॥

अक्षद्यूते च भगवन् धनं राज्यं च मे हृतम्।  
आहूय निकृतिप्रज्ञैः कितवैरक्षकोविदैः ॥ ४३ ॥

अनक्षज्ञस्य हि सतो निकृत्या पापनिश्चयैः।  
भार्या च मे सभां नीता प्राणेभ्योऽपि गरीयसी ॥ ४४ ॥

पुनर्द्यूतेन मां जित्वा वनवासं सुदारुणम्।  
प्राव्राजयन् महारण्यमजिनैः परिवारितम् ॥ ४५ ॥

अहं वने दुर्वसतीर्वसन् परमदुःखितः।  
अक्षद्यूताधिकारे च गिरः शृण्वन् सुदारुणाः ॥ ४६ ॥  
आर्तानां सुहृदां वाचो द्यूतप्रभृति शंसताम्।  
अहं हृदि श्रिताः स्मृत्वा सर्वरात्रीर्विचिन्तयन् ॥ ४७ ॥

यस्मिंश्चैव समस्तानां प्राणा गाण्डीवधन्वनि।  
विना महात्मना तेन गतसत्त्व इवाभवम् ॥ ४८ ॥

कदा द्रक्ष्यामि बीभत्सुं कृतास्त्रं पुनरागतम्।  
प्रियवादिनमक्षुद्रं दयायुक्तमतन्द्रितः ॥ ४९ ॥

अस्ति राजा मया कश्चिदल्पभाग्यतरो भुवि।  
भवता दृष्टपूर्वो वा श्रुतपूर्वोऽपि वा क्वचित्।  
न मत्तो दुःखिततरः पुमानस्तीति मे मतिः ॥ ५० ॥

यद् ब्रवीषि महाराज न मत्तो विद्यते क्वचित्।  
अल्पभाग्यतरः कश्चित् युमानस्तीति पाण्डव ॥ ५१ ॥  
अत्र ते वर्णयिष्यामि यदि शुश्रूषसेऽनघ।  
यस्त्वत्तो दुःखिततरो राजाऽऽसीत् पृथिवीपते ॥ ५२ ॥

अथैनमब्रवीद् राजा ब्रवीतु भगवानिति।  
इमामवस्थां सम्प्राप्तं श्रोतुमिच्छामि पार्थिवम् ॥ ५३ ॥

शृणू राजन्नवहितः सह भ्रातृभिरच्युत।  
यस्त्वत्तो दुःखिततरो राजाऽऽसीत् पृथिवीपते ॥ ५४ ॥

निषधेषु महीपालो वीरसेन इति श्रुतः।  
तस्य पुत्रोऽभवन्नाम्ना नलो धर्मार्थकोविदः ॥ ५५ ॥

स निकृत्या जितो राजा पुष्करेणेति नः श्रुतम्।  
वनवासं सुदुःखार्तो भार्यया न्यवसत् सह ॥ ५६ ॥

न तस्य दासा न रथो न भ्राता न च बान्धवाः।  
वने निवसतो राजञ्छिष्यन्ते स्म कदाचन ॥ ५७ ॥

भवान् हि संवृतो वीरैर्भ्रातृभिर्देवसम्मितैः।  
ब्रह्मकल्पैर्द्विजाग्र्यैश्च तस्मान्नार्हसि शोचितुम् ॥ ५८ ॥

विस्तरेणाहमिच्छामि नलस्य सुमहात्मनः ।  
चरितं वदतां श्रेष्ठ तन्ममाख्यातुमर्हसि ॥ ५९ ॥