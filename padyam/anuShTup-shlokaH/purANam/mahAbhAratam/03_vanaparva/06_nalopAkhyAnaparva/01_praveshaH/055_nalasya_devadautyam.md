+++
title_full = "055 नलका दूत बनकर राजमहलमें जाना और दमयन्तीको देवताओंका संदेश सुनाना"
title = "०५५ नलस्य देवदौत्यम्"

+++


तेभ्यः प्रतिज्ञाय नलः करिष्य इति भारत।  
अथैतान् परिपप्रच्छ कृताञ्जलिरुपस्थितः ॥ १ ॥  
के वै भवन्तः कश्चासौ यस्याहं दूत ईप्सितः।  
किं च तद् वो मया कार्यं कथयध्वं यथातथम्॥२॥

एवमुक्तो नैषधेन मघवानभ्यभाषत ।  
अमरान् वै निबोधास्मान् दमयन्त्यर्थमागतान् ॥ ३ ॥

अहमिन्द्रोऽयमग्निश्च तथैवायमपां पतिः ।  
शरीरान्तकरो नॄणां यमोऽयमपि पार्थिव ॥ ४ ॥  
त्वं वै समागतानस्मान् दमयन्त्यै निवेदय।  
लोकपाला महेन्द्राद्याः समायान्ति दिदृक्षवः ॥ ५ ॥

प्राप्तुमिच्छन्ति देवास्त्वां शक्रोऽग्निर्वरुणो यमः।  
तेषामन्यतमं देवं पतित्वे वरयस्व ह ॥ ६ ॥

एवमुक्तः स शक्रेण नलः प्राञ्जलिरब्रवीत्।  
एकार्थं समुपेतं मां न प्रेषयितुमर्हथ ॥ ७ ॥

कथं तु जातसंकल्पः स्त्रियमुत्सृजते पुमान्।  
परार्थमीदृशं वक्तुं तत् क्षमन्तु महेश्वराः ॥ ८ ॥

करिष्य इति संश्रुत्य पूर्वमस्मासु नैषध।  
न करिष्यसि कस्मात् त्वं व्रज नैषध मा चिरम्॥९॥

एवमुक्तः स देवैस्तैर्नैषधः पुनरब्रवीत्।  
सुरक्षितानि वेश्मानि प्रवेष्टुं कथमुत्सहे ॥ १० ॥

प्रवेक्ष्यसीति तं शक्रः पुनरेवाभ्यभाषत।  
जगाम स तथेत्युक्त्वा दमयन्त्या निवेशनम् ॥ ११ ॥

ददर्श तत्र वैदर्भीं सखीगणसमावृताम्।  
देदीप्यमानां वपुषा श्रिया च वरवर्णिनीम् ॥ १२ ॥

अतीवसुकुमाराङ्गीं तनुमध्यां सुलोचनाम् ।  
आक्षिपन्तीमिव प्रभां शशिनः स्वेन तेजसा ॥ १३ ॥

तस्य दृष्ट्वैव ववृधे कामस्तां चारुहासिनीम्।  
सत्यं चिकीर्षमाणस्तु धारयामास हृच्छयम् ॥ १४ ॥

ततस्ता नैषधं दृष्ट्वा सम्भ्रान्ताः परमाङ्गनाः।  
आसनेभ्यः समुत्पेतुस्तेजसा तस्य धर्षिताः ॥ १५ ॥

प्रशशंसुश्च सुप्रीता नलं ता विस्मयान्विताः।  
न चैनमभ्यभाषन्त मनोभिस्त्वभ्यपूजयन् ॥ १६ ॥

अहो रूपमहो कान्तिरहो धैर्यं महात्मनः।  
कोऽयं देवोऽथवा यक्षो गन्धर्वो वा भविष्यति ॥ १७ ॥

न तास्तं शक्नुवन्ति स्म व्याहर्तुमपि किंचन।  
तेजसा धर्षितास्तस्य लज्जावत्यो वराङ्गना ॥ १८ ॥

अथैनं स्मयमानं तु स्मितपूर्वाभिभाषिणी।  
दमयन्ती नलं वीरमभ्यभाषत विस्मिता ॥ १९ ॥

कस्त्वं सर्वानवद्याङ्ग मम हृच्छयवर्धन।  
प्राप्तोऽस्यमरवद् वीर ज्ञातुमिच्छामि तेऽनघ ॥ २० ॥  
कथमागमनं चेह कथं चासि न लक्षितः।  
सुरक्षितं हि मे वेश्म राजा चैवोग्रशासनः ॥ २१ ॥  
एवमुक्तस्तु वैदर्भ्या नलस्तां प्रत्युवाच ह।

नलं मां विद्धि कल्याणि देवदूतमिहागतम् ॥ २२ ॥  
देवास्त्वां प्राप्तुमिच्छन्ति शक्रोऽग्निर्वरुणो यमः।  
तेषामन्यतमं देवं पतिं वरय शोभने ॥ २३ ॥

तेषामेव प्रभावेण प्रविष्टोऽहमलक्षितः ।  
प्रविशन्तं न मां कश्चिदपश्यन्नाप्यवारयत् ॥ २४ ॥

एतदर्थमहं भद्रे प्रेषितः सुरसत्तमैः।  
एतच्छ्रुत्वा शुभे बुद्धिं प्रकुरुष्व यथेच्छसि ॥ २५ ॥