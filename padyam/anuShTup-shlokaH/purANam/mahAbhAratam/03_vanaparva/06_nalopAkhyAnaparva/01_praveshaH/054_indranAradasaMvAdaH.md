+++
title_full = "054 स्वर्गमें नारद और इन्द्रकी बातचीत, दमयन्तीके स्वयंवरके लिये राजाओं तथा लोकपालोंका प्रस्थान"
title = "०५४ इन्द्रनारदसंवादः"

+++


दमयन्ती तु तच्छ्रुत्वा वचो हंसस्य भारत।  
ततः प्रभृति न स्वस्था नलं प्रति बभूव सा॥१॥

ततश्चिन्तापरा दीना विवर्णवदना कृशा।  
बभूव दमयन्ती तु निःश्वासपरमा तदा ॥ २ ॥

ऊर्ध्वदृष्टिर्ध्यानपरा बभूवोन्मत्तदर्शना ।  
पाण्डुवर्णा क्षणेनाथ हृच्छयाविष्टचेतना ॥ ३ ॥

न शय्यासनभोगेषु रतिं विन्दति कर्हिचित्।  
न नक्तं न दिवा शेते हाहेति रुदती पुनः॥४॥

तामस्वस्थां तदाकारां सख्यस्ता जज्ञुरिङ्गितैः।  
ततो विदर्भपतये दमयन्त्याः सखीजनः ॥ ५ ॥  
न्यवेदयत् तामस्वस्थां दमयन्तीं नरेश्वरे।  
तच्छ्रुत्वा नृपतिर्भीमो दमयन्तीं सखीगणात् ॥ ६ ॥  
चिन्तयामास तत् कार्यं सुमहत् स्वां सुतां प्रति।  
किमर्थं दुहिता मेऽद्य नातिस्वस्थेव लक्ष्यते ॥ ७ ॥

स समीक्ष्य महीपालः स्वां सुतां प्राप्तयौवनाम्।  
अपश्यदात्मना कार्यं दमयन्त्याः स्वयंवरम् ॥ ८ ॥

स संनिमन्त्रयामास महीपालान् विशाम्पतिः।  
एषोऽनुभूयतां वीराः स्वयंवर इति प्रभो ॥ ९ ॥

श्रुत्वा तु पार्थिवाः सर्वे दमयन्त्याः स्वयंवरम्।  
अभिजग्मुस्ततो भीमं राजानो भीमशासनात् ॥ १० ॥  
हस्त्यश्वरथघोषेण पूरयन्तो वसुन्धराम् ।  
विचित्रमाल्याभरणैर्बलैर्दृश्यैः स्वलंकृतैः ॥ ११ ॥

तेषां भीमो महाबाहुः पार्थिवानां महात्मनाम्।  
यथार्हमकरोत् पूजां तेऽवसंस्तत्र पूजिताः ॥ १२ ॥

एतस्मिन्नेव काले तु सुराणामृषिसत्तमौ।  
अटमानौ महात्मानाविन्द्रलोकमितो गतौ ॥ १३ ॥  
नारदः पर्वतश्चैव महाप्राज्ञौ महाव्रतौ।  
देवराजस्य भवनं विविशाते सुपूजितौ ॥ १४ ॥

तावर्चयित्वा मघवा ततः कुशलमव्ययम्।  
पप्रच्छानामयं चापि तयोः सर्वगतं विभुः ॥ १५ ॥

आवयोः कुशलं देव सर्वत्रगतमीश्वर।  
लोके च मघवन् कृत्स्ने नृपाः कुशलिनो विभो ॥ १६ ॥

नारदस्य वचः श्रुत्वा पप्रच्छ बलवृत्रहा।  
धर्मज्ञाः पृथिवीपालास्त्यक्तजीवितयोधिनः ॥ १७ ॥  
शस्त्रेण निधनं काले ये गच्छन्त्यपराङ्‌मुखाः।  
अयं लोकोऽक्षयस्तेषां यथैव मम कामधुक् ॥ १८ ॥

क्व नु ते क्षत्रियाः शूरा न हि पश्यामि तानहम्।  
आगच्छतो महीपालान् दयितानतिथीन् मम ॥ १९ ॥  
एवमुक्तस्तु शक्रेण नारदः प्रत्यभाषत।

शृणु मे मघवन् येन न दृश्यन्ते महीक्षितः ॥ २० ॥  
विदर्भराज्ञो दुहिता दमयन्तीति विश्रुता।  
रूपेण समतिक्रान्ता पृथिव्यां सर्वयोषितः ॥ २१ ॥

तस्याः स्वयंवरः शक्र भविता न चिरादिव।  
तत्र गच्छन्ति राजानो राजपुत्राश्च सर्वशः ॥ २२ ॥

तां रत्नभूतां लोकस्य प्रार्थयन्तो महीक्षितः।  
काङ्क्षन्ति स्म विशेषेण बलवृत्रनिषूदन ॥ २३ ॥

एतस्मिन् कथ्यमाने तु लोकपालाश्च साग्निकाः।  
आजग्मुर्देवराजस्य समीपममरोत्तमाः ॥ २४ ॥

ततस्ते शुश्रुवुः सर्वे नारदस्य वचो महत्।  
श्रुत्वैव चाब्रुवन् हृष्टा गच्छामो वयमप्युत ॥ २५ ॥

ततः सर्वे महाराज सगणाः सहवाहनाः।  
विदर्भानभिजग्मुस्ते यतः सर्वे महीक्षितः ॥ २६ ॥

नलोऽपि राजा कौन्तेय श्रुत्वा राज्ञां समागमम्।  
अभ्यगच्छददीनात्मा दमयन्तीमनुव्रतः ॥ २७ ॥

अथ देवाः पथि नलं ददृशुर्भूतले स्थितम्।  
साक्षादिव स्थितं मूर्त्या मन्मथं रूपसम्पदा ॥ २८ ॥

तं दृष्ट्वा लोकपालास्ते भ्राजमानं यथा रविम्।  
तस्थुर्विगतसंकल्पा विस्मिता रूपसम्पदा ॥ २९ ॥

ततोऽन्तरिक्षे विष्टभ्य विमानानि दिवौकसः।  
अब्रुवन् नैषधं राजन्नवतीर्य नभस्तलात् ॥ ३० ॥

भो भो निषधराजेन्द्र नल सत्यव्रतो भवान्।  
अस्माकं कुरु साहाय्यं दूतो भव नरोत्तम ॥ ३१ ॥