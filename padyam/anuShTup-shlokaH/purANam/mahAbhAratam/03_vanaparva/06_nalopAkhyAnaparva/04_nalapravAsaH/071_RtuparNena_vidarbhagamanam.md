+++
title_full = "071 राजा ऋतुपर्णका विदर्भदेशको प्रस्थान, राजा नलके विषयमें वार्ष्णेयका विचार और बाहुककी अद्भुत अश्वसंचालन-कलासे वार्ष्णेय और ऋतुपर्णका प्रभावित होना"
title = "०७१ ऋतुपर्णेन विदर्भगमनम्"

+++


श्रुत्वा वचः सुदेवस्य ऋतुपर्णो नराधिपः।  
सान्त्ययन् श्लक्ष्णया वाचा बाहुकं प्रत्यभाषत ॥ १ ॥

विदर्भान् यातुमिच्छामि दमयन्त्याः स्वयंवरम्।  
एकाह्ना हयतत्त्वज्ञ मन्यसे यदि बाहुक ॥ २ ॥

एवमुक्तस्य कौन्तेय तेन राज्ञा नलस्य ह।  
व्यदीर्यत मनो दुःखात् प्रदध्यौ च महामनाः ॥ ३ ॥

दमयन्ती वदेदेतत् कुर्याद् दुःखेन मोहिता।  
अस्मदर्थे भवेद् वायमुपायश्चिन्तितो महान् ॥ ४ ॥

नृशंसं बत वैदर्भी भर्तृकामा तपस्विनी।  
मया क्षुद्रेण निकृता कृपणा पापबुद्धिना ॥ ५ ॥  
स्त्रीस्वभावश्चलो लोके मम दोषश्च दारुणः।  
स्यादेवमपि कुर्यात् सा विवासाद् गतसौहृदा ॥ ६ ॥

मम शोकेन संविग्ना नैराश्यात् तनुमध्यमा।  
नैवं सा कर्हिचित् कुर्यात् सापत्या च विशेषतः ॥ ७ ॥

यदत्र सत्यं वासत्यं गत्वा वेत्स्यामि निश्चयम्।  
ऋतुपर्णस्य वै काममात्मार्थं च करोम्यहम् ॥ ८ ॥

इति निश्चित्य मनसा बाहुको दीनमानसः।  
कृताञ्जलिरुवाचेदमृतुपर्णं जनाधिपम् ॥ ९ ॥  
प्रतिजानामि ते वाक्यं गमिष्यामि नराधिप।  
एकाह्ना पुरुषव्याघ्र विदर्भनगरीं नृप ॥ १० ॥

ततः परीक्षामश्वानां चक्रे राजन् स बाहुकः।  
अश्वशालामुपागम्य भाङ्गासुरिनृपाज्ञया ॥ ११ ॥

स त्वर्यमाणो बहुश ऋतुपर्णेन बाहुकः।  
अश्वाञ्जिज्ञासमानो वै विचार्य च पुनः पुनः।  
अध्यगच्छत्‌ कृशानश्वान् समर्थानध्वनि क्षमान् ॥ १२ ॥

तेजोबलसमायुक्तान् कुलशीलसमन्वितान् ।  
वर्जिताल्ँलक्षणैर्हीनैः पृथुप्रोथान् महाहनून् ॥ १३ ॥

शूद्धान् दशभिरावर्तैः सिन्धुजान् वातरंहसः।  
दृष्ट्वा तानब्रवीद्‌ राजा किंचित् कोपसमन्वितः ॥ १४ ॥

किमिदं प्रार्थितं कर्तुं प्रलब्धव्या न ते वयम्।  
कथमल्पबलप्राणा वक्ष्यन्तीमे हया मम।  
महदध्वानमपि च गन्तव्यं कथमीदृशैः ॥ १५ ॥

एको ललाटे द्वौ मूर्ध्नि द्वौ द्वौ पार्श्वोपपार्श्वयोः।  
द्वौ द्वौ वक्षसि विज्ञेयौ प्रयाणे चैक एव तु॥१६॥

एते हया गमिष्यन्ति विदर्भान् नात्र संशयः।  
यानन्यान् मन्यसे राजन् ब्रूहि तान् योजयामि ते ॥ १७ ॥

त्वमेव हयतत्त्वज्ञः कुशलो ह्यसि बाहुक।  
यान् मन्यसे समर्थांस्त्वं क्षिप्रं तानेव योजय ॥ १८ ॥

ततः सदश्वांश्चतुरः कुलशीलसमन्वितान् ।  
योजयामास कुशलो जवयुक्तान् रथे नलः ॥ १९ ॥

ततो युक्तं रथं राजा समारोहत् त्वरान्वितः।  
अथ पर्यपतन् भूमौ जानुभिस्ते हयोत्तमाः ॥ २० ॥

ततो नरवरः श्रीमान् नलो राजा विशाम्पते।  
सान्त्वयामास तानश्वांस्तेजोबलसमन्वितान् ॥ २१ ॥

रश्मिभिश्च समुद्यम्य नलो यातुमियेष सः।  
सूतमारोप्य वार्ष्णेयं जवमास्थाय वै परम् ॥ २२ ॥  
ते चोद्यमाना विधिवद् बाहुकेन हयोत्तमाः।  
समुत्पेतुरथाकाशं रथिनं मोहयन्निव ॥ २३ ॥

तथा तु दृष्ट्वा तानश्वान् वहतो वातरंहसः।  
अयोध्याधिपतिः श्रीमान् विस्मयं परमं ययौ ॥ २४ ॥

रथघोषं तु तं श्रुत्वा हयसंग्रहणं च तत्।  
वार्ष्णेयश्चिन्तयामास बाहुकस्य हयज्ञताम् ॥ २५ ॥  
किं नु स्यान्मातलिरयं देवराजस्य सारथिः।  
तथा तल्लक्षणं वीरे बाहुके दृश्यते महत् ॥ २६ ॥

शालिहोत्रोऽथ किं नु स्याद्धयानां कुलतत्त्ववित्।  
मानुषं समनुप्राप्तो वपुः परमशोभनम् ॥ २७ ॥

उताहोस्विद् भवेद् राजा नलः परपुरंजयः।  
सोऽयं नृपतिरायात इत्येवं समचिन्तयत् ॥ २८ ॥

अथ चेह नलो विद्यां वेत्ति तामेव बाहुकः।  
तुल्यं हि लक्षये ज्ञानं बाहुकस्य नलस्य च ॥ २९ ॥

अपि चेदं वयस्तुल्यं बाहुकस्य नलस्य च।  
नायं नलो महावीर्यस्तद्विद्यश्च भविष्यति ॥ ३० ॥

प्रच्छन्ना हि महात्मानश्चरन्ति पृथिवीमिमाम्।  
दैवेन विधिना युक्ताः शास्त्रोक्तैश्च निरूपणैः ॥ ३१ ॥

भवेन्न मतिभेदो मे गात्रवैरूप्यतां प्रति।  
प्रमाणात् परिहीनस्तु भवेदिति मतिर्मम ॥ ३२ ॥

वयःप्रमाणं तत्तुल्यं रूपेण तु विपर्ययः।  
नलं सर्वगुणैर्युक्तं मन्ये बाहुकमन्ततः ॥ ३३ ॥

एवं विचार्य बहुशो वार्ष्णेयः पर्यचिन्तयत्।  
हृदयेन महाराज पुण्यश्लोकस्य सारथिः ॥ ३४ ॥

ऋतुपर्णश्च राजेन्द्रो बाहुकस्य हयज्ञताम्।  
चिन्तयन् मुमुदे राजा सहवार्ष्णेयसारथिः ॥ ३५ ॥

ऐकाग्र्यं च तथोत्साहं हयसंग्रहणं च तत्।  
परं यत्नं च सम्प्रेक्ष्य परां मुदमवाप ह ॥ ३६ ॥