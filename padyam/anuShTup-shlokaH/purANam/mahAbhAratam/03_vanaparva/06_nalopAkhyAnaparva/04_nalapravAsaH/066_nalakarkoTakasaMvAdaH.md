+++
title_full = "066 राजा नलके द्वारा दावानलसे कर्कोटक नागकी रक्षा तथा नागद्वारा नलको आश्वासन"
title = "०६६ नलकर्कोटकसंवादः"

+++


उत्सृज्य दमयन्तीं तु नलो राजा विशाम्पते।  
ददर्श दावं दह्यन्तं, महान्तं गहने वने ॥ १ ॥

तत्र शुश्राव शब्दं वै मध्ये भूतस्य कस्यचित्।  
अभिधाव नलेत्युच्चैः पुण्यश्लोकेति चासकृत् ॥ २ ॥  
मा भैरिति नलश्चोक्त्वा मध्यमग्नेः प्रविश्य तम्।  
ददर्श नागराजानं शयानं कुण्डलीकृतम् ॥ ३ ॥

स नागः प्राञ्जलिर्भूत्वा वेपमानो नलं तदा।  
उवाच मां विद्धि राजन् नागं कर्कोटकं नृप ॥ ४ ॥  
मया प्रलब्धो ब्रह्मर्षिर्नारदः सुमहातपाः।  
तेन मन्युपरीतेन शप्तोऽस्मि मनुजाधिप ॥ ५ ॥  
तिष्ठ त्वं स्थावर इव यावदेव नलः क्वचित्।  
इतो नेता हि तत्र त्वं शापान्मोक्ष्यसि मत्कृतात् ॥ ६ ॥

तस्य शापान्न शक्तोऽस्मि पदाद् विचलितुं पदम्।  
उपदेक्ष्यामि ते श्रेयस्त्रातुमर्हति मां भवान् ॥ ७ ॥

सखा च ते भविष्यामि मत्समो नास्ति पन्नगः।  
लघुश्च ते भविष्यामि शीघ्रमादाय गच्छ माम् ॥ ८ ॥

एवमुक्त्वा स नागेन्द्रो बभूवाङ्‌गुष्ठमात्रकः।  
तं गृहीत्वा नलः प्रायाद् देशं दावविवर्जितम् ॥ ९ ॥

आकाशदेशमासाद्य विमुक्तं कृष्णवर्त्मना ।  
उत्स्रष्टुकामं तं नागः पुनः कर्कोटकोऽब्रवीत् ॥ १० ॥

पदानि गणयन् गच्छ स्वानि नैषध कानिचित्।  
तत्र तेऽहं महाबाहो श्रेयो धास्यामि यत् परम् ॥ ११ ॥

ततः संख्यातुमारब्धमदशद् दशमे पदे।  
तस्य दष्टस्य तद् रूपं क्षिप्रमन्तरधीयत ॥ १२ ॥

स दृष्ट्वा विस्मितस्तस्थावात्मानं विकृतं नलः।  
स्वरूपधारिणं नागं ददर्श स महीपतिः ॥ १३ ॥

ततः कर्कोटको नागः सान्त्वयन् नलमब्रवीत्।  
मया तेऽन्तर्हितं रूपं न त्वां विद्युर्जना इति ॥ १४ ॥

यत्कृते चासि निकृतो दुःखेन महता नल।  
विषेण स मदीयेन त्वयि दुःखं निवत्स्यति ॥ १५ ॥

विषेण संवृतैर्गात्रैर्यावत् त्वां न विमोक्ष्यति।  
तावत् त्वयि महाराज दुःखं वै स निवत्स्यति ॥ १६ ॥

अनागा येन निकृतस्त्वमनर्हो जनाधिप।  
क्रोधादसूययित्वा तं रक्षा मे भवतः कृता ॥ १७ ॥

न ते भयं नरव्याघ्र दंष्ट्रिभ्यः शत्रुतोऽपि वा।  
ब्रह्मविद्भ्यश्च भविता मत्प्रसादान्नराधिप ॥ १८ ॥

राजन् विषनिमित्ता च न ते पीडा भविष्यति।  
संग्रामेषु च राजेन्द्र शश्वज्जयमवाप्स्यसि ॥ १९ ॥

गच्छ राजन्नितः सूतो बाहुकोऽहमिति ब्रुवन्।  
समीपमृतुपर्णस्य स हि चैवाक्षनैपुणः ॥ २० ॥

अयोध्यां नगरीं रम्यामद्य वै निषधेश्वर।  
स तेऽक्षहृदयं दाता राजाश्वहृदयेन वै ॥ २१ ॥  
इक्ष्वाकुकुलजः श्रीमान् मित्रं चैव भविष्यति।  
भविष्यसि यदाक्षज्ञः श्रेयसा योक्ष्यसे तदा ॥ २२ ॥

सममेष्यसि दारैस्त्वं मा स्म शोके मनः कृथाः।  
राज्येन तनयाभ्यां च सत्यमेतद् ब्रवीमि ते ॥ २३ ॥

स्वं रूपं च यदा द्रष्टुमिच्छेथास्त्वं नराधिप।  
संस्मर्तव्यस्तदा तेऽहं वासश्चेदं निवासयेः ॥ २४ ॥

अनेन वाससाच्छन्नः स्वं रूपं प्रतिपत्स्यसे।  
इत्युक्त्वा प्रददौ तस्मै दिव्यं वासोयुगं तदा ॥ २५ ॥

एवं नलं च संदिश्य वासो दत्त्वा च कौरव।  
नागराजस्ततो राजंस्तत्रैवान्तरधीयत ॥ २६ ॥