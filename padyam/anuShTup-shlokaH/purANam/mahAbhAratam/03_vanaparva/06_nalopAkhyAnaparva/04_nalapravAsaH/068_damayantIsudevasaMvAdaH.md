+++
title_full = "068 विदर्भराजका नल-दमयन्तीकी खोजके लिये ब्राह्मणोंको भेजना, सुदेव ब्राह्मणका चेदिराजके भवनमें जाकर मन-ही-मन दमयन्तीके गुणोंका चिन्तन और उससे भेंट करना"
title = "०६८ दमयन्तीसुदेवसंवादः"

+++


हृतराज्ये नले भीमः सभार्ये च वनं गते।  
द्विजान् प्रस्थापयामास नलदर्शनकाङ्क्षया ॥ १ ॥

संदिदेश च तान् भीमो वसु दत्त्वा च पुष्कलम्।  
मृगयध्वं नलं चैव दमयन्तीं च मे सुताम् ॥ २ ॥

अस्मिन् कर्मणि सम्पन्ने विज्ञाते निषधाधिपे।  
गवां सहस्रं दास्यामि यो वस्तावानयिष्यति ॥ ३ ॥

अग्रहारांश्च दास्यामि ग्रामं नगरसम्मितम्।  
न चेच्छक्याविहानेतुं दमयन्ती नलोऽपि वा ॥ ४ ॥  
ज्ञातमात्रेऽपि दास्यामि गवां दशशतं धनम्।

इत्युक्तास्ते ययुर्हृष्टा ब्राह्मणाः सर्वतो दिशम् ॥ ५ ॥  
पुरराष्ट्राणि चिन्वन्तो नैषधं सह भार्यया।  
नैव क्वापि प्रपश्यन्ति नलं वा भीमपुत्रिकाम् ॥ ६ ॥  
ततश्चेदिपुरीं रम्यां सुदेवो नाम वै द्विजः।  
विचिन्वानोऽथ वैदर्भीमपश्यद् राजवेश्मनि ॥ ७ ॥

पुण्याहवाचने राज्ञः सुनन्दासहितां स्थिताम्।  
मन्दं प्रख्यायमानेन रूपेणाप्रतिमेन ताम् ॥ ८ ॥  
निबद्धां धूमजालेन प्रभामिव विभावसोः।  
तां समीक्ष्य विशालाक्षीमधिकं मलिनां कृशाम्।  
तर्कयामास भैमीति कारणैरुपपादयन् ॥ ९ ॥

यथेयं मे पुरा दृष्टा तथारूपेयमङ्गना।  
कृतार्थोऽस्म्यद्य दृष्ट्वेमां लोककान्तामिव श्रियम् ॥ १० ॥

पूर्णचन्द्रनिभां श्यामां चारुवृत्तपयोधराम् ।  
कुर्वन्तीं प्रभया देवीं सर्वा वितिमिरा दिशः ॥ ११ ॥

चारुपद्मविशालाक्षीं मन्मथस्य रतीमिव ।  
इष्टों समस्तलोकस्य पूर्णचन्द्रप्रभामिव ॥ १२ ॥

विदर्भसरसस्तस्माद् दैवदोषादिवोद्धताम् ।  
मलपङ्कानुलिप्ताङ्गीं मृणालीमिव चोद्‌धृताम् ॥ १३ ॥  
पौर्णमासीमिव निशां राहुग्रस्तनिशाकराम् ।  
पतिशोकाकुलां दीनां शुष्कस्रोतां नदीमिव ॥ १४ ॥

विध्वस्तपर्णकमलां वित्रासितविहंगमाम् ।  
हस्तिहस्तपरामृष्टां व्याकुलामिव पद्मिनीम् ॥ १५ ॥

सुकुमारीं सुजाताङ्गीं रत्नगर्भगृहोचिताम् ।  
दह्यमानामिवार्केण मृणालीमिव चोद्‌धृताम् ॥ १६ ॥

रूपौदार्यगुणोपेतां मण्डनार्हाममण्डिताम् ।  
चन्द्रलेखामिव नवां व्योम्नि नीलाभ्रसंवृताम् ॥ १७ ॥

कामभोगैः प्रियैर्हीनां हीनां बन्धुजनेन च।  
देहं संधारयन्तीं हि भर्तृदर्शनकाङ्क्षया ॥ १८ ॥

भर्ता नाम परं नार्या भूषणं भूषणैर्विना।  
एषा हि रहिता तेन शोभमाना न शोभते ॥ १९ ॥

दुष्करं कुरुतेऽत्यन्तं हीनो यदनया नलः।  
धारयत्यात्मनो देहं न शोकेनापि सीदति ॥ २० ॥

इमामसितकेशान्तां शतपत्रायतेक्षणाम् ।  
सुखार्हां दुःखितां दृष्ट्वा ममापि व्यथते मनः ॥ २१ ॥

कदा नु खलु दुःखस्य पारं यास्यति वै शुभा।  
भर्तुः समागमात् साध्वी रोहिणी शशिनो यथा ॥ २२ ॥

अस्या नूनं पुनर्लाभान्नैषधः प्रीतिमेष्यति।  
राजा राज्यपरिभ्रष्टः पुनर्लब्ध्वा च मेदिनीम् ॥ २३ ॥

तुल्यशीलवयोयुक्तां तुल्याभिजनसंवृताम् ।  
नैषधोऽर्हति वैदर्भीं तं चेयमसितेक्षणा ॥ २४ ॥

युक्तं तस्याप्रमेयस्य वीर्यसत्त्ववतो मया।  
समाश्वासयितुं भार्यां पतिदर्शनलालसाम् ॥ २५ ॥

अहमाश्वासयाम्येनां पूर्णचन्द्रनिभाननाम् ।  
अदृष्टपूर्वां दुःखस्य दुःखार्तां ध्यानतत्पराम् ॥ २६ ॥

एवं विमृश्य विविधैः कारणैर्लक्षणैश्च ताम्।  
उपागम्य ततो भैमीं सुदेवो ब्राह्मणोऽब्रवीत् ॥ २७ ॥  
अहं सुदेवो वैदर्भि भ्रातुस्ते दयितः सखा।  
भीमस्य वचनाद् राज्ञस्त्वामन्वेष्टुमिहागतः ॥ २८ ॥

कुशली ते पिता राज्ञि जननी भ्रातरश्च ते।  
आयुष्मन्तौ कुशलिनौ तत्रस्थौ दारकौ च तौ ॥ २९ ॥

त्वत्कृते बन्धुवर्गाश्च गतसत्त्वा इवासते।  
अन्वेष्टारो ब्राह्मणाश्च भ्रमन्ति शतशो महीम् ॥ ३० ॥

अभिज्ञाय सुदेवं तं दमयन्ती युधिष्ठिर।  
पर्यपृच्छत तान् सर्वान् क्रमेण सुहृदः स्वकान् ॥ ३१ ॥

रुरोद च भृशं राजन् वैदर्भी शोककर्शिता।  
दृष्ट्वा सुदेवं सहसा भ्रातुरिष्टं द्विजोत्तमम् ॥ ३२ ॥  
रुदतीं तामथो दृष्ट्वा सुनन्दा शोककर्शिता।  
सुदेवेन सहैकान्ते कथयन्तीं च भारत ॥ ३३ ॥

जनित्र्यै कथयामास सैरन्ध्री रोदितीति च।  
ब्राह्मणेन सहागम्य तां वेद यदि मन्यसे ॥ ३४ ॥

अथ चेदिपतेर्माता राज्ञश्चान्तःपुरात् तदा।  
जगाम यत्र सा बाला ब्राह्मणेन सहाभवत् ॥ ३५ ॥

ततः सुदेवमानाय्य राजमाता विशाम्पते।  
पप्रच्छ भार्या कस्येयं सुता वा कस्य भाविनी ॥ ३६ ॥  
कथं च नष्टा ज्ञातिभ्यो भर्तुर्वा वामलोचना।  
त्वया च विदिता विप्र कथमेवंगता सती ॥ ३७ ॥

एतदिच्छाम्यहं श्रोतुं त्वत्तः सर्वमशेषतः।  
तत्त्वेन हि ममाचक्ष्व पृच्छन्त्या देवरूपिणीम् ॥ ३८ ॥

एवमुक्तस्तया राजन् सुदेवो द्विजसत्तमः।  
सुखोपविष्ट आचष्ट दमयन्त्या यथातथम् ॥ ३९ ॥