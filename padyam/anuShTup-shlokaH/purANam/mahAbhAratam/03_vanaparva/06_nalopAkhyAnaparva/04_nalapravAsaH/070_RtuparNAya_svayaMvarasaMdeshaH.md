+++
title_full = "070 पर्णादका दमयन्तीसे बाहुकरूपधारी नलका समाचार बताना और दमयन्तीका ऋतुपर्णके यहाँ सुदेव नामक ब्राह्मणको स्वयंवरका संदेश देकर भेजना"
title = "०७० ऋतुपर्णाय स्वयंवरसंदेशः"

+++


अथ दीर्घस्य कालस्य पर्णादो नाम वै द्विजः।  
प्रत्येत्य नगरं भैमीमिदं वचनमब्रवीत् ॥ १ ॥

नैषधं मृगयानेन दमयन्ति मया नलम्।  
अयोध्यां नगरीं गत्वा भाङ्गासुरिमुपस्थितः ॥ २ ॥

श्रावितश्च मया वाक्यं त्वदीयं स महाजने।  
ऋतुपर्णो महाभागो यथोक्तं वरवर्णिनि ॥ ३ ॥  
तच्छ्रुत्वा नाब्रवीत् किंचिदृतुपर्णो नराधिपः।  
न च पारिषदः कश्चिद् भाष्यमाणो मयासकृत् ॥ ४ ॥

अनुज्ञातं तु मां राज्ञा विजने कश्चिदब्रवीत्।  
ऋतुपर्णस्य पुरुषो बाहुको नाम नामतः ॥ ५ ॥

सूतस्तस्य नरेन्द्रस्य विरूपो ह्रस्वबाहुकः।  
शीघ्रयानेषु कुशलो मृष्टकर्ता च भोजने ॥ ६ ॥

स विनिःश्वस्य बहुशो रुदित्वा च पुनः पुनः।  
कुशलं चैव मां पृष्ट्वा पश्चादिदमभाषत ॥ ७ ॥

वैषम्यमपि सम्प्राप्ता गोपायन्ति कुलस्त्रियः।  
आत्मानमात्मना सत्यो जितः स्वर्गो न संशयः ॥ ८ ॥

रहिता भर्तृभिश्चैव न कुप्यन्ति कदाचन।  
प्राणांश्चारित्रकवचान् धारयन्ति वरस्त्रियः ॥ ९ ॥

विषमस्थेन मूढेन परिभ्रष्टसुखेन च।  
यत् सा तेन परित्यक्ता तत्र न क्रोद्‌धुमर्हति ॥ १० ॥

प्राणयात्रां परिप्रेप्सोः शकुनैर्हृतवाससः ।  
आधिभिर्दह्यमानस्य श्यामा न क्रोद्‌धुमर्हति ॥ ११ ॥

सत्कृतासत्कृता वापि पतिं दृष्ट्वा तथागतम्।  
भ्रष्टराज्यं श्रिया हीनं क्षुधितं व्यसनाप्लुतम् ॥ १२ ॥

तस्य तद् वचनं श्रुत्वा त्वरितोऽहमिहागतः।  
श्रुत्वा प्रमाणं भवती राज्ञश्चैव निवेदय ॥ १३ ॥

एतच्छ्रुत्वाश्रुपूर्णाक्षी पर्णादस्य विशाम्पते ।  
दमयन्ती रहोऽभ्येत्य मातरं प्रत्यभाषत ॥ १४ ॥

अयमर्थो न संवेद्यो भीमे मातः कदाचन।  
त्वत्संनिधौ नियोक्ष्येऽहं सुदेवं द्विजसत्तमम् ॥ १५ ॥  
यथा न नृपतिर्भीमः प्रतिपद्येत मे मतम्।  
तथा त्वया प्रकर्तव्यं मम चेत् प्रियमिच्छसि ॥ १६ ॥

यथा चाहं समानीता सुदेवेनाशु बान्धवान्।  
तेनैव मङ्गलेनाशु सुदेवो यातु मा चिरम् ॥ १७ ॥  
समानेतुं नलं मातरयोध्यां नगरीमितः।

विश्रान्तं तु ततः पश्चात् पर्णादं द्विजसत्तमम् ॥ १८ ॥  
अर्चयामास वैदर्भी धनेनातीव भाविनी।  
नले चेहागते तत्र भूयो दास्यामि ते वसु ॥ १९ ॥

त्वया हि मे बहु कृतं यदन्यो न करिष्यति।  
यद् भर्त्राहं समेष्यामि शीघ्रमेव द्विजोत्तम ॥ २० ॥

स एवमुक्तोऽथाश्वास्य आशीर्वादैः सुमङ्गलैः।  
गृहानुपययौ चापि कृतार्थः सुमहामनाः ॥ २१ ॥

ततः सुदेवमाभाष्य दमयन्ती युधिष्ठिर।  
अब्रवीत् संनिधौ मातुर्दुःखशोकसमन्विता ॥ २२ ॥

गत्वा सुदेव नगरीमयोध्यावासिनं नृपम्।  
ऋतुपर्णं वचो ब्रूहि सम्पतन्निव कामगः ॥ २३ ॥

आस्थास्यति पुनर्भैमी दमयन्ती स्वयंवरम्।  
तत्र गच्छन्ति राजानो राजपुत्राश्च सर्वशः ॥ २४ ॥

तथा च गणितः कालः श्वोभूते स भविष्यति।  
यदि सम्भावनीयं ते गच्छ शीघ्रमरिंदम ॥ २५ ॥

सूर्योदये द्वितीयं सा भर्तारं वरयिष्यति।  
न हि स ज्ञायते वीरो नलो जीवति वा न वा॥२६॥

एवं तया यथोक्तो वै गत्वा राजानमब्रवीत्।  
ऋतुपर्णं महाराज सुदेवो ब्राह्मणस्तदा ॥ २७ ॥