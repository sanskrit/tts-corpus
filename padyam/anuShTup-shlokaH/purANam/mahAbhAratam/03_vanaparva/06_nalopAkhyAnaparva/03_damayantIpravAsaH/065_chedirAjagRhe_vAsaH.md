+++
title_full = "065 जंगली हाथियोंद्वारा व्यापारियोंके दलका सर्वनाश तथा दुःखित दमयन्तीका चेदिराजके भवनमें सुखपूर्वक निवास"
title = "०६५ चेदिराजगृहे वासः"

+++


सा तच्छ्रुत्वानवद्याङ्गी सार्थवाहवचस्तदा ।  
जगाम सह तेनैव सार्थेन पतिलालसा ॥ १ ॥

अथ काले बहुतिथे वने महति दारुणे।  
तडागं सर्वतोभद्रं पद्मसौगन्धिकं महत् ॥ २ ॥  
ददृशुर्वणिजो रम्यं प्रभूतयवसेन्धनम् ।  
बहुपुष्पफलोपेतं नानापक्षिनिषेवितम् ॥ ३ ॥

निर्मलस्वादुसलिलं मनोहारि सुशीतलम् ।  
सुपरिश्रान्तवाहास्ते निवेशाय मनो दधुः ॥ ४ ॥

सम्मते सार्थवाहस्य विविशुर्वनमुत्तमम् ।  
उवास सार्थः सुमहान् वेलामासाद्य पश्चिमाम् ॥ ५ ॥

अथार्धरात्रसमये निःशब्दस्तिमिते तदा ।  
सुप्ते सार्थे परिश्रान्ते हस्तियूथमुपागमत् ॥ ६ ॥  
पानीयार्थं गिरिनदीं मदप्रस्रवणाविलाम् ।  
अथापश्यत सार्थं तं सार्थजान् सुबहून् गजान् ॥ ७ ॥

ते तान् ग्राम्यगजान् दृष्ट्वा सर्वे वनगजास्तदा।  
समाद्रवन्त वेगेन जिघांसन्तो मदोत्कटाः ॥ ८ ॥

तेषामापततां वेगः करिणां दुःसहोऽभवत्।  
नगाग्रादिव शीर्णानां शृङ्गणां पततां क्षितौ ॥ ९ ॥

स्पन्दतामपि नागानां मार्गा नष्टा वनोद्भवाः।  
मार्गं संरुध्य संसुप्तं पद्मिन्याः सार्थमुत्तमम् ॥ १० ॥

ते तं ममर्दुः सहसा चेष्टमानं महीतले।  
हाहाकारं प्रमुञ्चन्तः सार्थिकाः शरणार्थिनः ॥ ११ ॥  
वनगुल्मांश्च धावन्तो निद्रान्धा बहवोऽभवन्।  
केचिद्‌ दत्तैः करैः केचित्‌ केचित्‌ पद्भ्यां हता गजैः॥१२॥

निहतोष्ट्राश्वबहुलाः पदातिजनसंकुलाः ।  
भयादाधावमानाश्च परस्परहतास्तदा ॥ १३ ॥  
घोरान् नादान् विमुञ्चन्तो निपेतुर्धरणीतले।  
वृक्षेष्वारुह्य संरब्धाः पतिता विषमेषु च ॥ १४ ॥

एवं प्रकारैर्बहुभिर्दैवेनाक्रम्य हस्तिभिः ।  
राजन् विनिहतं सर्वं समृद्धं सार्थमण्डलम् ॥ १५ ॥

आरावः सुमहांश्चासीत् त्रैलोक्यभयकारकः ।  
एषोऽग्निरुत्थितः कष्टस्त्रायध्वं धावताधुना ॥ १६ ॥  
रत्नराशिर्विशीर्णोऽयं गृह्णीध्वं किं प्रधावत।

सामान्यमेतद् द्रविणं न मिथ्यावचनं मम ॥ १७ ॥

एवमेवाभिभाषन्तो विद्रवन्ति भयात् तदा।  
पुनरेवाभिधास्यामि चिन्तयध्वं सुकातराः ॥ १८ ॥

तस्मिंस्तथा वर्तमाने दारुणे जनसंक्षये।  
दमयन्ती च बुबुधे भयसंत्रस्तमानसा ॥ १९ ॥

अपश्यद् वैशसं तत्र सर्वलोकभयंकरम्।  
अदृष्टपूर्वं तद् दृष्ट्वा बाला पद्मनिभेक्षणा ॥ २० ॥  
संसक्तवदनाश्वासा उत्तस्थौ भयविह्वला ।  
ये तु तत्र विनिर्मुक्ताः सार्थात् केचिदविक्षताः ॥ २१ ॥  
तेऽब्रुवन् सहिताः सर्वे कस्येदं कर्मणः फलम्।  
नूनं न पूजितोऽस्माभिर्मणिभद्रो महायशाः ॥ २२ ॥  
तथा यक्षाधिपः श्रीमान् न वै वैश्रवणः प्रभुः।  
न पूजा विघ्नकर्तॄणामथवा प्रथमं कृता ॥ २३ ॥  
शकुनानां फलं वाथ विपरीतमिदं ध्रुवम्।  
ग्रहा न विपरीतास्तु किमन्यदिदमागतम् ॥ २४ ॥

अपरे त्वब्रुवन् दीना ज्ञातिद्रव्यविनाकृताः।  
यासावद्य महासार्थे नारी ह्युन्मत्तदर्शना ॥ २५ ॥  
प्रविष्टा विकृताकारा कृत्वा रूपममानुषम्।  
तयेयं विहिता पूर्वं माया परमदारुणा ॥ २६ ॥

राक्षसी वा ध्रुवं यक्षी पिशाची वा भयंकरी।  
तस्याः सर्वमिदं पापं नात्र कार्या विचारणा ॥ २७ ॥  
पश्यामो यदि तां पापां सार्थघ्नीं नैकदुःखदाम्।  
लोष्टभिः पांसुभिश्चैव तृणैः काष्ठैश्च मुष्टिभिः ॥ २८ ॥  
अवश्यमेव हन्यामः सार्थस्य किल कृत्यकाम्।

दमयन्ती तु तच्छ्रुत्वा वाक्यं तेषां सुदारुणम् ॥ २९ ॥  
ह्रीता भीता च संविग्ना प्राद्रवद् यत्र काननम्।  
आशङ्कमाना तत्पापमात्मानं पर्यदेवयत् ॥ ३० ॥

अहो ममोपरि विधेः संरम्भो दारुणो महान्।  
नानुबध्नाति कुशलं कस्येदं कर्मणः फलम् ॥ ३१ ॥

न स्मराम्यशुभं किंचित् कृतं कस्यचिदण्वपि।  
कर्मणा मनसा वाचा कस्येदं कर्मणः फलम् ॥ ३२ ॥

नूनं जन्मान्तरकृतं पापमापतितं महत्।  
अपश्चिमामिमां कष्टामापदं प्राप्तवत्यहम् ॥ ३३ ॥

भर्तृराज्यापहरणं स्वजनाच्च पराजयः ।  
भर्त्रा सह वियोगश्च तनयाभ्यां च विच्युतिः ॥ ३४ ॥

निर्नाथता वने वासो बहुव्यालनिषेविते।

अथापरेद्युः सम्प्राप्ते हतशिष्टा जनास्तदा ॥ ३५ ॥  
देशात् तस्माद् विनिष्क्रम्य शोचन्ते वैशसं कृतम्।  
भ्रातरं पितरं पुत्रं सखायं च नराधिप ॥ ३६ ॥

अशोचत् तत्र वैदर्भी किं नु मे दुष्कृतं कृतम्।  
योऽपि मे निर्जनेऽरण्ये सम्प्राप्तोऽयं जनार्णवः ॥ ३७ ॥  
स हतो हस्तियूथेन मन्दभाग्यान्ममैव तत्।  
प्राप्तव्यं सुचिरं दुःखं नूनमद्यापि वै मया ॥ ३८ ॥

नाप्राप्तकालो म्रियते श्रुतं वृद्धानुशासनम्।  
या नाहमद्य मृदिता हस्तियूथेन दुःखिता ॥ ३९ ॥

न ह्यदैवकृतं किंचिन्नराणामिह विद्यते।  
न च मे बालभावेऽपि किंचित् पापकृतं कृतम् ॥ ४० ॥  
कर्मणा मनसा वाचा यदिदं दुःखमागतम्।

मन्ये स्वयंवरकृते लोकपालाः समागताः ॥ ४१ ॥  
प्रत्याख्याता मया तत्र नलस्यार्थाय देवताः।  
नूनं तेषां प्रभावेण वियोगं प्राप्तवत्यहम् ॥ ४२ ॥  
एवमादीनि दुःखार्ता सा विलप्य वराङ्गना।  
प्रलापानि तदा तानि दमयन्ती पतिव्रता ॥ ४३ ॥

हतशेषैः सह तदा ब्राह्मणैर्वेदपारगैः।  
अगच्छद् राजशार्दूल चन्द्रलेखेव शारदी ॥ ४४ ॥  
गच्छन्ती साचिराद् बाला पुरमासादयन्महत्।  
सायाह्ने चेदिराजस्य सुबाहोः सत्यदर्शिनः ॥ ४५ ॥

अथ वस्त्रार्धसंवीता प्रविवेश पुरोत्तमम्।  
तं विह्वलां कृशां दीनां मुक्तकेशीममार्जिताम् ॥ ४६ ॥

उन्मत्तामिव गच्छन्तीं ददृशः पुरवासिनः।  
प्रविशन्तीं तु तां दृष्ट्वा चेदिराजपुरीं तदा ॥ ४७ ॥  
अनुजग्मुस्तत्र बाला ग्रामिपुत्राः कुतूहलात्।  
सा तैः परिवृतागच्छत् समीपं राजवेश्मनः ॥ ४८ ॥

तां प्रासादगतापश्यद् राजमाता जनैर्वृताम्।  
धात्रीमुवाच गच्छैनामानयेह ममान्तिकम् ॥ ४९ ॥

जनेन क्लिश्यते बाला दुःखिता शरणार्थिनी।  
तादृग् रूपं च पश्यामि विद्योतयति मे गृहम् ॥ ५० ॥

उन्मत्तवेषा कल्याणी श्रीरिवायतलोचना ।  
सा जनं वारयित्वा तं प्रासादतलमुत्तमम् ॥ ५१ ॥  
आरोप्य विस्मिता राजन् दमयन्तीमपृच्छत।  
एवमप्यसुखाविष्टा बिभर्षि परमं वपुः ॥ ५२ ॥

भासि विद्युदिवाभ्रेषु शंस मे कासि कस्य वा।  
न हि ते मानुषं रूपं भूषणैरपि वर्जितम् ॥ ५३ ॥  
असहाया नरेभ्यश्च नोद्विजस्यमरप्रभे ।

तच्छ्रुत्वा वचनं तस्या भैमी वचनमब्रवीत् ॥ ५४ ॥

मानुषीं मां विजानीहि भर्तारं समनुव्रताम्।  
सैरन्ध्रीजातिसम्पन्नां भुजिष्यां कामवासिनीम् ॥ ५५ ॥

फलमूलाशनामेकां यत्रसायंप्रतिश्रयाम् ।  
असंख्येयगुणो भर्ता मां च नित्यमनुव्रतः ॥ ५६ ॥

भक्ताहमपि तं वीरं छायेवानुगता पथि।  
तस्य दैवात् प्रसङ्गोऽभूदतिमात्रं सुदेवने ॥ ५७ ॥

द्यूते स निर्जितश्चैव वनमेक उपेयिवान्।  
तमेकवसनं वीरमुन्मत्तमिव विह्वलम् ॥ ५८ ॥  
आश्वासयन्ती भर्तारमहमप्यगमं वनम् ।  
स कदाचिद् वने वीरः कस्मिंश्चित् कारणान्तरे ॥ ५९ ॥

क्षुत्परीतस्तु विमनास्तदप्येकं व्यसर्जयत् ।  
तमेकवसना नग्नमुन्मत्तवदचेतसम् ॥ ६० ॥  
अनुव्रजन्ती बहुला न स्वपामि निशास्तदा।  
ततो बहुतिथे काले सुप्तामुत्सृज्य मां क्वचित् ॥ ६१ ॥  
वाससोऽर्धं परिच्छिद्य त्यक्तवान् मामनागसम्।  
तं मार्गमाणा भर्तारं दह्यमाना दिवानिशम् ॥ ६२ ॥

साहं कमलगर्भाभमपश्यन्ती हृदि प्रियम्।  
न विन्दाम्यमरप्रख्यं प्रियं प्राणेश्वरं प्रभुम् ॥ ६३ ॥

तामश्रुपरिपूर्णाक्षीं विलपन्तीं तथा बहु।  
राजमाताब्रवीदार्ता भैमीमार्तस्वरां स्वयम् ॥ ६४ ॥  
वसस्व मयि कल्याणि प्रीतिर्मे परमा त्वयि।  
मृगयिष्यन्ति ते भद्रे भर्तारं पुरुषा मम ॥ ६५ ॥

अपि वा स्वयमागच्छेत् परिधावन्नितस्ततः।  
इहैव वसती भद्रे भर्तारमुपलप्स्यसे ॥ ६६ ॥

राजमातुर्वचः श्रुत्वा दमयन्ती वचोऽब्रवीत्।  
समयेनोत्सहे वस्तुं त्वयि वीरप्रजायिनि ॥ ६७ ॥

उच्छिष्टं नैव भुञ्जीयां न कुर्यां पादधावनम्।  
न चाहं पुरुषानन्यान् प्रभाषेयं कथंचन ॥ ६८ ॥

प्रार्थयेद् यदि मां कश्चिद् दण्ड्यस्ते स पुमान् भवेत्।  
वध्यश्च तेऽसकृन्मन्द इति मे व्रतमाहितम् ॥ ६९ ॥

भर्तुरन्वेषणार्थं तु पश्येयं ब्राह्मणानहम्।  
यद्येवमिह वत्स्यामि त्वत्सकाशे न संशयः ॥ ७० ॥

अतोऽन्यथा न मे वासो वर्तते हृदये क्वचित्।  
तां प्रहृष्टेन मनसा राजमातेदमब्रवीत् ॥ ७१ ॥

सर्वमेतत् करिष्यामि दिष्ट्या ते व्रतमीदृशम्।  
एवमुक्त्वा ततो भैमीं राजमाता विशाम्पते ॥ ७२ ॥  
उवाचेदं दुहितरं सुनन्दां नाम भारत।  
सैरन्ध्रीमभिजानीष्व सुनन्दे देवरूपिणीम् ॥ ७३ ॥

वयसा तुल्यतां प्राप्ता सखी तव भवत्वियम्।  
एतया सह मोदस्व निरुद्विग्नमनाः सदा ॥ ७४ ॥

ततः परमसंहृष्टा सुनन्दा गृहमागमत्।  
दमयन्तीमुपादाय सखीभिः परिवारिता ॥ ७५ ॥

स तत्र पूज्यमाना वै दमयन्ती व्यनन्दत।  
सर्वकामैः सुविहितैर्निरुद्वेगावसत् तदा ॥ ७६ ॥