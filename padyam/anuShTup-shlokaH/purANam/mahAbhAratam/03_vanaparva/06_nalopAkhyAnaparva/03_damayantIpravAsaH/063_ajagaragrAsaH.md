+++
title_full = "063 दमयन्तीका विलाप तथा अजगर एवं व्याधसे उसके प्राण एवं सतीत्वकी रक्षा तथा दमयन्तीके पातिव्रत्यधर्मके प्रभावसे व्याधका विनाश"
title = "०६३ अजगरग्रासः"

+++


अपक्रान्ते नले राजन् दमयन्ती गतक्लमा।  
अबुध्यत वरारोहा संत्रस्ता विजने वने ॥ १ ॥  
अपश्यमाना भर्तारं शोकदुःखसमन्विता ।  
प्राक्रोशदुच्चैः संत्रस्ता महाराजेति नैषधम् ॥ २ ॥

हा नाथ हा महाराज हा स्वामिन् किं जहासि माम्।  
हा हतास्मि विनष्टास्मि भीतास्मि विजने वने ॥ ३ ॥

ननु नाम महाराज धर्मज्ञः सत्यवागसि।  
कथमुक्त्वा तथा सत्यं सुप्तामुत्सृज्य कानने ॥ ४ ॥

कथमुत्सृज्य गन्तासि दक्षां भार्यामनुव्रताम्।  
विशेषतोऽनपकृते परेणापकृते सति ॥ ५ ॥

शक्यसे ता गिरः सम्यक् कर्तुं मयि नरेश्वर।  
यास्तेषां लोकपालानां संनिधौ कथिताः पुरा ॥ ६ ॥

नाकाले विहितो मृत्युर्मर्त्यानां पुरुषर्षभ।  
तत्र कान्ता त्वयोत्सृष्टा मुहूर्तमपि जीवति ॥ ७ ॥

पर्याप्तः परिहासोऽयमेतावान् पुरुषर्षभ ।  
भीताहमतिदुर्धर्ष दर्शयात्मानमीश्वर ॥ ८ ॥

दृश्यसे दृश्यसे राजन्नेष दृष्टोऽसि नैषध।  
आवार्य गुल्मैरात्मानं किं मां न प्रतिभाषसे ॥ ९ ॥

नृशंसं बत राजेन्द्र यन्मामेवंगतामिह।  
विलपन्तीं समागम्य नाश्वासयसि पार्थिव ॥ १० ॥

न शोचाम्यहमात्मानं न चान्यदपि किंचन।  
कथं नु भवितास्येक इति त्वां नृप शोचिमि ॥ ११ ॥

कथं नु राजंस्तृषितः क्षुधितः श्रमकर्षितः।  
सायाह्ने वृक्षमूलेषु मामपश्यन् भविष्यसि ॥ १२ ॥

ततः सा तीव्रशोकार्ता प्रदीप्तेव च मन्युना।  
इतश्चेतश्च रुदती पर्यधावत दुःखिता ॥ १३ ॥

मुहुरुत्पतते बाला मुहुः पतति विह्वला।  
मुहुरालीयते भीता मुहुः क्रोशति रोदिति ॥ १४ ॥

अतीव शोकसंतप्ता मुहुर्निःश्वस्य विह्वला।  
उवाच भैमी निःश्वस्य रुदत्यथ पतिव्रता ॥ १५ ॥

यस्याभिशापाद् दुःखार्तो दुःखं विन्दति नैषधः।  
तस्य भूतस्य नो दुःखाद् दुःखमप्यधिकं भवेत् ॥ १६ ॥

अपापचेतसं पापो य एवं कृतवान् नलम्।  
तस्माद् दुःखतरं प्राप्य जीवत्वसुखजीविकाम् ॥ १७ ॥

एवं तु विलपन्ती सा राज्ञो भार्या महात्मनः।  
अन्वेषमाणा भर्तारं वने श्वापदसेविते ॥ १८ ॥  
उन्मत्तवद् भीमसुता विलपन्ती इतस्ततः।  
हा हा राजन्निति मुहुरितश्चेतश्च धावति ॥ १९ ॥

तां क्रन्दमानामत्यर्थं कुररीमिव वाशतीम्।  
करुणं बहु शोचन्तीं विलपन्तीं मुहुर्मुहुः ॥ २० ॥  
सहसाभ्यागतां भैमीमभ्याशपरिवर्तिनीम् ।  
जग्राहाजगरो ग्राहो महाकायः क्षुधान्वितः ॥ २१ ॥

सा ग्रस्यमाना ग्राहेण शोकेन च परिप्लुता।  
नात्मानं शोचति तथा यथा शोचति नैषधम् ॥ २२ ॥

हा नाथ मामिह वने ग्रस्यमानामनाथवत्।  
ग्राहेणानेन विजने किमर्थं नानुधावसि ॥ २३ ॥

कथं भविष्यसि पुनर्मामनुस्मृत्य नैषध।  
कथं भवाञ्जगामाद्य मामुत्सृज्य वने प्रभो ॥ २४ ॥

पापान्मुक्तः पुनर्लब्ध्वा बुद्धिं चेतो धनानि च।  
श्रान्तस्य ते क्षुधार्तस्य परिग्लानस्य नैषध।  
कः श्रमं राजशार्दूल नाशयिष्यति तेऽनघ ॥ २५ ॥

ततः कश्चिन्मृगव्याधो विचरन् गहने वने।  
आक्रन्दमानां संश्रुत्य जवेनाभिससार ह ॥ २६ ॥

तां तु दृष्ट्वा तथा ग्रस्तामुरगेणायतेक्षणाम्।  
त्वरमाणो मृगव्याधः समभिक्रम्य वेगतः ॥ २७ ॥  
मुखतः पाटयामास शस्त्रेण निशितेन च।  
निर्विचेष्टं भुजङ्गं तं विशस्य मृगजीवनः ॥ २८ ॥  
मोक्षयित्वा स तां व्याधः प्रक्षाल्य सलिलेन ह।  
समाश्वास्य कृताहारामथ पप्रच्छ भारत ॥ २९ ॥

कस्य त्वं मृगशावाक्षि कथं चाभ्यागता वनम्।  
कथं चेदं महत् कृच्छ्रं प्राप्तवत्यसि भाविनि ॥ ३० ॥

दमयन्ती तथा तेन पृच्छ्यमाना विशाम्पते।  
सर्वमेतद् यथावृत्तमाचचक्षेऽस्य भारत ॥ ३१ ॥

तामर्धवस्त्रसंवीतां पीनश्रोणिपयोधराम् ।  
सुकुमारानवद्याङ्गीं पूर्णचन्द्रनिभाननाम् ॥ ३२ ॥  
अरालपक्ष्मनयनां तथा मधुरभाषिणीम् ।  
लक्षयित्वा मृगव्याधः कामस्य वशमीयिवान् ॥ ३३ ॥

तामेवं श्लक्ष्णया वाचा लुब्धको मृदुपूर्वया।  
सान्त्वयामास कामार्तस्तदबुध्यत भाविनी ॥ ३४ ॥

दमयन्त्यपि तं दुष्टमुपलभ्य पतिव्रता।  
तीव्ररोषसमाविष्टा प्रजज्वालेव मन्युना ॥ ३५ ॥

स तु पापमतिः क्षुद्रः प्रधर्षयितुमातुरः।  
दुर्धर्षां तर्कयामास दीप्तामग्निशिखामिव ॥ ३६ ॥

दमयन्ती तु दुःखार्ता पतिराज्यविनाकृता।  
अतीतवाक्पथे काले शशापैनं रुषान्विता ॥ ३७ ॥

यद्यहं नैषधादन्यं मनसापि न चिन्तये।  
तथायं पततां क्षुद्रो परासुर्मृगजीवनः ॥ ३८ ॥

उक्तमात्रे तु वचने तथा स मृगजीवनः।  
व्यसुः पपात मेदिन्यामग्निदग्ध इव द्रुमः ॥ ३९ ॥