+++
title_full = "064 दमयन्तीका विलाप और प्रलाप, तपस्वियोंद्वारा दमयन्तीको आश्वासन तथा उसकी व्यापारियों-के दलसे भेंट"
title = "०६४ सार्थवाहसङ्गमः"

+++


सा निहत्य मृगव्याधं प्रतस्थे कमलेक्षणा।  
वनं प्रतिभयं शून्यं झिल्लिकागणनादितम् ॥ १ ॥

सिंहद्वीपिरुरुव्याघ्रमहिषर्क्षगणैर्युतम् ।  
नानापक्षिगणाकीर्णं म्लेच्छतस्करसेवितम् ॥ २ ॥

शालवेणुधवाश्वत्थतिन्दुकेङ्‌गुदकिंशुकैः ।  
अर्जुनारिष्टसंछन्नं स्यन्दनैश्च सशाल्मलैः ॥ ३ ॥  
जम्ब्वाम्रलोध्रखदिरसालवेत्रसमाकुलम् ।  
पद्मकामलकप्लक्षकदम्बोदुम्बरावृतम् ॥ ४ ॥  
बदरीबिल्वसंछन्नं न्यग्रोधैश्च समाकुलम् ।  
प्रियालतालखर्जूरहरीतकबिभीतकैः ॥ ५ ॥

नानाधातुशतैर्नद्धान् विविधानपि चाचलान् ।  
निकुञ्जान् परिसंघुष्टान् दरीश्चाद्भुतदर्शनाः ॥ ६ ॥

नदीः सरांसि वापीश्च विविधांश्च मृगद्विजान्।  
सा बहून् भीमरूपांश्च पिशाचोरगराक्षसान् ॥ ७ ॥  
पल्वलानि तडागानि गिरिकूटानि सर्वशः।  
सरितो निर्झराश्चैव ददर्शाद्भुतदर्शनान् ॥ ८ ॥

यूथशो ददृशे चात्र विदर्भाधिपनन्दिनी।  
महिषांश्च वराहांश्च ऋक्षांश्च वनपन्नगान् ॥ ९ ॥  
तेजसा यशसा लक्ष्म्या स्थित्या च परया युता।  
वैदर्भी विचरत्येका नलमन्वेषती तदा ॥ १० ॥

नाबिभ्यत् सा नृपसुता भैमी तत्राथ कस्यचित्।  
दारुणामटवीं प्राप्य भर्तृव्यसनपीडिता ॥ ११ ॥

विदर्भतनया राजन् विललाप सुदुःखिता।  
भर्तृशोकपरीताङ्गी शिलातलमथाश्रिता ॥ १२ ॥

व्यूढोरस्क महाबाहो नैषधानां जनाधिप।  
क्व नु राजन् गतोऽस्यद्य विसृज्य विजने वने ॥ १३ ॥  
अश्वमेधादिभिर्वीर क्रतुभिर्भूरिदक्षिणैः ।  
कथमिष्ट्वा नरव्याघ्र मयि मिथ्या प्रवर्तसे ॥ १४ ॥

यत् त्वयोक्तं नरश्रेष्ठ तत् समक्षं महाद्युते।  
स्मर्तुमर्हसि कल्याण वचनं पार्थिवर्षभ ॥ १५ ॥

यच्चोक्तं विहगैर्हंसैः समीपे तव भूमिप।  
मत्समक्षं यदुक्तं च तदवेक्षितुमर्हसि ॥ १६ ॥

चत्वार एकतो वेदाः साङ्गोपाङ्गाः सविस्तराः।  
स्वधीता मनुजव्याघ्र सत्यमेकं किलैकतः ॥ १७ ॥

तस्मादर्हसि शत्रुघ्न सत्यं कर्तुं नरेश्वर।  
उक्तवानसि यद् वीर मत्सकाशे पुरा वचः ॥ १८ ॥

हा वीर नल नामाहं नष्टा किल तवानघ।  
अस्यामटव्यां घोरायां किं मां न प्रतिभाषसे ॥ १९ ॥

कर्षयत्येष मां रौद्रो व्यात्तास्यो दारुणाकृतिः।  
अरण्यराट् क्षुधाविष्टः किं मां न त्रातुमर्हसि ॥ २० ॥

न मे त्वदन्या काचिद्धि प्रियास्तीत्यब्रवीः सदा।  
तामृतां कुरु कल्याण पुरोक्तां भारतीं नृप ॥ २१ ॥

उन्मत्तां विलपन्तीं मां भार्यामिष्टां नराधिप।  
ईप्सितामीप्सितोऽसि त्वं किं मां न प्रतिभाषसे ॥ २२ ॥

कृशां दीनां विवर्णां च मलिनां वसुधाधिप।  
वस्त्रार्धप्रावृतामेकां विलपन्तीमनाथवत् ॥ २३ ॥  
यूथभ्रष्टामिवैकां मां हरिणीं पृथुलोचन।  
न मानयसि मामार्य रुदन्तीमरिकर्शन ॥ २४ ॥

महाराज महारण्ये अहमेकाकिनी सती।  
दमयन्त्यभिभाषे त्वां किं मां न प्रतिभाषसे ॥ २५ ॥

कुलशीलोपसम्पन्न चारुसर्वाङ्गशोभन ।  
नाद्य त्वां प्रतिपश्यामि गिरावस्मिन् नरोत्तम ॥ २६ ॥

वने चास्मिन् महाघोरे सिंहव्याघ्रनिषेविते।  
शयानमुपविष्टं वा स्थितं वा निषधाधिप ॥ २७ ॥

प्रस्थितं वा नरश्रेष्ठ मम शोकविवर्धन।  
कं नु पृच्छामि दुःखार्ता त्वदर्थे शोककर्शिता ॥ २८ ॥

कच्चिद् दृष्टस्त्वयारण्ये संगत्येह नलो नृपः।  
को नु मे वाथ प्रष्टव्यो वनेऽस्मिन् प्रस्थितं नलम्॥२९॥

अभिरूपं महात्मानं परव्यूहविनाशनम् ।  
यमन्वेषसि राजानं नलं पद्मनिभेक्षणम् ॥ ३० ॥  
अयं स इति कस्याद्य श्रोष्यामि मधुरां गिरम्।

अरण्यराडयं श्रीमांश्चतुर्दंष्ट्रो महाहनुः ॥ ३१ ॥  
शार्दूलोऽभिमुखोऽभ्येति व्रजाम्येनमशङ्किता ।  
भवान् मृगाणामधिपस्त्वमस्मिन् कानने प्रभुः ॥ ३२ ॥

विदर्भराजतनयां दमयन्तीति विद्धि माम्।  
निषधाधिपतेर्भार्यां नलस्यामित्रघातिनः ॥ ३३ ॥

पतिमन्वेषतीमेकां कृपणां शोककर्षिताम् ।  
आश्वासय मृगेन्द्रेह यदि दृष्टस्त्वया नलः ॥ ३४ ॥

अथवा त्वं वनपते नलं यदि न शंससि।  
मां खादय मृगश्रेष्ठ दुःखादस्माद् विमोचय ॥ ३५ ॥

श्रुत्वारण्ये विलपितं न मामाश्वासयत्ययम्।  
यात्येतां स्वादुसलिलामापगां सागरंगमाम् ॥ ३६ ॥

इमं शिलोच्चयं पुण्यं शृङ्गैर्बहुभिरुच्छ्रितैः।  
विराजद्भिरिवानेकैर्नैकवर्णैर्मनोरमैः ॥ ३७ ॥

नानाधातुसमाकीर्णं विविधोपलभूषितम् ।  
अस्यारण्यस्य महतः केतुभूतमिवोत्थितम् ॥ ३८ ॥

सिंहशार्दूलमातङ्गवराहर्क्षमृगायुतम् ।  
पतत्त्रिभिर्बहुविधैः समन्तादनुनादितम् ॥ ३९ ॥

किंशुकाशोकबकुलपुन्नागैरुपशोभितम् ।  
कर्णिकारधवप्लक्षैः सुपुष्पैरुपशोभितम् ॥ ४० ॥

सरिद्भिः सविहङ्गाभिः शिखरैश्च समाकुलम्।  
गिरिराजमिमं तावत् पृच्छामि नृपतिं प्रति ॥ ४१ ॥

भगवन्नचलश्रेष्ठ दिव्यदर्शन विश्रुत ।  
शरण्य बहुकल्याण नमस्तेऽस्तु महीधर ॥ ४२ ॥

प्रणमाम्यभिगम्याहं राजपुत्रीं निबोध माम्।  
राज्ञः स्नुषां राजभार्यां दमयन्तीति विश्रुताम् ॥ ४३ ॥

राजा विदर्भाधिपतिः पिता मम महारथः।  
भीमो नाम क्षितिपतिश्चातुर्वर्ण्यस्य रक्षिता ॥ ४४ ॥

राजसूयाश्वमेधानां क्रतूनां दक्षिणावताम् ।  
आहर्ता पार्थिवश्रेष्ठः पृथुचार्वञ्चितेक्षणः ॥ ४५ ॥

ब्रह्मण्यः साधुवृत्तश्च सत्यवागनसूयकः ।  
शीलवान् वीर्यसम्पन्नः पृथुश्रीर्धर्मविच्छुचिः ॥ ४६ ॥

सम्यग् गोप्ता विदर्भाणां निर्जितारिगणः प्रभुः।  
तस्य मां विद्धि तनयां भगवंस्त्वामुपस्थिताम् ॥ ४७ ॥

निषधेषु महाराजः श्वशुरो मे नरोत्तमः।  
गृहीतनामा विख्यातो वीरसेन इति स्म ह ॥ ४८ ॥

तस्य राज्ञः सुतो वीरः श्रीमान् सत्यपराक्रमः।  
क्रमप्राप्तं पितुः स्वं यो राज्यं समनुशास्ति ह ॥ ४९ ॥

नलो नामारिहा श्यामः पुण्यश्लोक इति श्रुतः।  
ब्रह्मण्यो वेदविद् वाग्मी पुण्यकृत् सोमपोऽग्निमान् ॥ ५० ॥

यष्टा दाता च योद्धा च सम्यक् चैव प्रशासिता।  
तस्य मामबलां श्रेष्ठां विद्धि भार्यामिहागताम् ॥ ५१ ॥  
त्यक्तश्रियं भर्तृहीनामनाथां व्यसनान्विताम् ।  
अन्वेषमाणां भर्तारं त्वं मां पर्वतसत्तम ॥ ५२ ॥

समुल्लिखद्भिरेतैर्हि त्वया शृङ्गशतैर्नृपः ।  
कच्चिद् दृष्टोऽचलश्रेष्ठ वनेऽस्मिन् दारुणे नलः ॥ ५३ ॥

गजेन्द्रविक्रमो धीमान् दीर्घबाहुरमर्षणः ।  
विक्रान्तः सत्त्ववान् वीरो भर्ता मम महायशाः ॥ ५४ ॥  
निषधानामधिपतिः कच्चिद् दृष्टस्त्वया नलः।  
विलपतीं किमेकां मां पर्वतश्रेष्ठ विह्वलाम् ॥ ५५ ॥  
गिरा नाश्वासयस्यद्य स्वां सुतामिव दुःखिताम्।

वीर विक्रान्त धर्मज्ञ सत्यसंध महीपते ॥ ५६ ॥  
यद्यस्यस्मिन् वने राजन् दर्शयात्मानमात्मना।

कदा सुस्निग्धगम्भीरां जीमूतस्वनसंनिभाम् ॥ ५७ ॥  
श्रोष्यामि नैषधस्याहं वाचं ताममृतोपमाम्।  
वैदर्भीत्येव विस्पष्टां शुभां राज्ञो महात्मनः ॥ ५८ ॥  
आम्नायसारिणीमृद्धां मम शोकविनाशिनीम् ।

भीतामाश्वासयत मां नृपते धर्मवत्सल ॥ ५९ ॥

इति सा तं गिरिश्रेष्ठमुक्त्वा पार्थिवनन्दिनी।  
दमयन्ती ततो भूयो जगाम दिशमुत्तराम् ॥ ६० ॥

सा गत्वा त्रीनहोरात्रान् ददर्श परमाङ्गना।  
तापसारण्यमतुलं दिव्यकाननशोभितम् ॥ ६१ ॥

वसिष्ठभृग्वत्रिसमैस्तापसैरुपशोभितम् ।  
नियतैः संयताहारैर्दमशैचसमन्वितैः ॥ ६२ ॥

अब्भक्षैर्वायुभक्षैश्च पत्राहारैस्तथैव च ।  
जितेन्द्रियैर्महाभागैः स्वर्गमार्गदिदृक्षुभिः ॥ ६३ ॥

वल्कलाजिनसंवीतैर्मुनिभिः संयतेन्द्रियैः ।  
तापसाध्युषितं रम्यं ददर्शाश्रममण्डलम् ॥ ६४ ॥

नानामृगगणैर्जुष्टं शाखामृगगणायुतम् ।  
तापसैः समुपेतं च सा दृष्ट्वैव समाश्वसत् ॥ ६५ ॥

सुभ्रूः सुकेशी सुश्रोणी सुकुचा सुद्विजानना।  
वर्चस्विनी सुप्रतिष्ठा स्वसितायतलोचना ॥ ६६ ॥

सा विवेशाश्रमपदं वीरसेनसुतप्रिया ।  
योषिद्रत्नं महाभागा दमयन्ती तपस्विनी ॥ ६७ ॥

साभिवाद्य तपोवृद्धान् विनयावनता स्थिता।  
स्वागतं त इति प्रोक्ता तैः सर्वैस्तापसोत्तमैः ॥ ६८ ॥

पूजां चास्या यथान्यायं कृत्वा तत्र तपोधनाः।  
आस्यतामित्यथोचुस्ते ब्रूहि किं करवामहे ॥ ६९ ॥

तानुवाच वरारोहा कच्चिद् भगवतामिह।  
तपःस्वग्निषु धर्मेषु मृगपक्षिषु चानघाः ॥ ७० ॥  
कुशलं वो महाभागाः स्वधर्माचरणेषु च।  
तैरुक्ता कुशलं भद्रे सर्वत्रेति यशस्विनि ॥ ७१ ॥

ब्रूहि सर्वानवद्याङ्गि का त्वं किं च चिकीर्षसि।  
दृष्ट्वैव ते परं रूपं द्युतिं च परमामिह ॥ ७२ ॥  
विस्मयो नः समुत्पन्नः समाश्वसिहि मा शुचः।  
अस्यारण्यस्य देवी त्वमुताहोऽस्य महीभृतः ॥ ७३ ॥

अस्याश्च नद्याः कल्याणि वद सत्यमनिन्दिते।  
साब्रवीत् तानृषीन् नाहमरण्यस्यास्य देवता ॥ ७४ ॥  
न चाप्यस्य गिरेर्विप्रा नैव नद्याश्च देवता।  
मानुषीं मां विजानीत यूयं सर्वे तपोधनाः ॥ ७५ ॥

विस्तरेणाभिधास्यामि तन्मे शृणुत सर्वशः।  
विदर्भेषु महीपालो भीमो नाम महीपतिः ॥ ७६ ॥

तस्य मां तनयां सर्वे जानीत द्विजसत्तमाः।  
निषधाधिपतिर्धीमान् नलो नाम महायशाः ॥ ७७ ॥  
वीरः संग्रामजिद् विद्वान् मम भर्ता विशाम्पतिः।  
देवताभ्यर्चनपरो द्विजातिजनवत्सलः ॥ ७८ ॥

गोप्ता निषधवंशस्य महातेजा महाबलः।  
सत्यवान् धर्मवित् प्राज्ञः सत्यसंधोऽरिमर्दनः ॥ ७९ ॥  
ब्रह्मण्यो दैवतपरः श्रीमान् परपुरंजयः।  
नलो नाम नृपश्रेष्ठो देवराजसमद्युतिः ॥ ८० ॥  
मम भर्ता विशालाक्षः पूर्णेन्दुवदनोऽरिहा।  
आहर्ता क्रतुमुख्यानां वेदवेदाङ्गपारगः ॥ ८१ ॥

सपत्नानां मृधे हन्ता रविसोमसमप्रभः।  
स कैश्चिन्निकृतिप्रज्ञैरनार्यैरकृतात्मभिः ॥ ८२ ॥  
आहूय पृथिवीपालः सत्यधर्मपरायणः ।  
देवने कुशलैर्जिह्मैर्हृतं राज्यं वसूनि च ॥ ८३ ॥

तस्य मामवगच्छध्वं भार्यां राजर्षभस्य वै।  
दमयन्तीति विख्यातां भर्तुर्दर्शनलालसाम् ॥ ८४ ॥

सा वनानि गिरींश्चैव सरांसि सरितस्तथा।  
पल्वलानि च सर्वाणि तथारण्यानि सर्वशः ॥ ८५ ॥  
अन्वेषमाणा भर्तारं नलं रणविशारदम्।  
महात्मानं कृतास्त्रं च विचरामीह दुःखिता ॥ ८६ ॥

कच्चिद् भगवतां रम्यं तपोवनमिदं नृपः।  
भवेत् प्राप्तो नलो नाम निषधानां जनाधिपः ॥ ८७ ॥  
यत्कृतेऽहमिदं ब्रह्मन् प्रपन्ना भृशदारुणम्।  
वनं प्रतिभयं घोरं शार्दूलमृगसेवितम् ॥ ८८ ॥

यदि कैश्चिदहोरात्रैर्न द्रक्ष्यामि नलं नृपम्।  
आत्मानं श्रेयसा योक्ष्ये देहस्यास्य विमोचनात् ॥ ८९ ॥

को नु मे जीवितेनार्थस्तमृते पुरुषर्षभम्।  
कथं भविष्याम्यद्याहं भर्तृशोकाभिपीडिता ॥ ९० ॥

तथा विलपतीमेकामरण्ये भीमनन्दिनीम् ।  
दमयन्तीमथोचुस्ते तापसाः सत्यदर्शिनः ॥ ९१ ॥

उदर्कस्तव कल्याणि कल्याणो भविता शुभे।  
वयं पश्याम तपसा क्षिप्रं द्रक्ष्यसि नैषधम् ॥ ९२ ॥

निषधानामधिपतिं नलं रिपुनिपातिनम् ।  
भैमि धर्मभृतां श्रेष्ठं द्रक्ष्यसे विगतज्वरम् ॥ ९३ ॥

विमुक्तं सर्वपापेभ्यः सर्वरत्नसमन्वितम् ।  
तदेव नगरं श्रेष्ठं प्रशासतमरिंदमम् ॥ ९४ ॥  
द्विषतां भयकर्तारं सुहृदां शोकनाशनम्।  
पति द्रक्ष्यसि कल्याणि कल्याणाभिजनं नृपम् ॥ ९५ ॥

एवमुक्त्वा नलस्येष्टां महिषीं पार्थिवात्मजाम्।  
अन्तर्हितास्तापसास्ते साग्निहोत्राश्रमास्तथा ॥ ९६ ॥

सा दृष्ट्वा महदाश्चर्यं विस्मिता ह्यभवत् तदा।  
दमयन्त्यनवद्याङ्गी वीरसेननृपस्नुषा ॥ ९७ ॥

किं नु स्वप्नो मया दृष्टः कोऽयं विधिरिहाभवत्।  
क्व नु ते तापसाः सर्वे क्व तदाश्रममण्डलम् ॥ ९८ ॥

क्व सा पुण्यजला रम्या नदी द्विजनिषेविता।  
क्व नु ते ह नगा हृद्याः फलपुष्पोपशोभिताः ॥ ९९ ॥

ध्यात्वा चिरं भीमसुता दमयन्ती शुचिस्मिता।  
भर्तृशोकपरा दीना विवर्णवदनाभवत् ॥ १०० ॥

सा गत्वाथापरां भूमिं बाष्पसंदिग्धया गिरा।  
विललापाश्रुपूर्णाक्षी दृष्ट्वाशोकतरुं ततः ॥ १०१ ॥  
उपगम्य तरुश्रेष्ठमशोकं पुष्पितं वने।  
पल्लवापीडितं हृद्यं विहङ्गैरनुनादितम् ॥ १०२ ॥

अहो बतायमगमः श्रीमानस्मिन् वनान्तरे।  
आपीडैर्बहुभिर्भाति श्रीमान् पर्वतराडिव ॥ १०३ ॥

विशोकां कुरु मां क्षिप्रमशोक प्रियदर्शन।  
वीतशोकभयाबाधं कच्चित् त्वं दृष्टवान् नृपम् ॥ १०४ ॥  
नलं नामारिदमनं दमयन्त्याः प्रियं पतिम्।  
निषधानामधिपतिं दृष्टवानसि मे प्रियम् ॥ १०५ ॥

एकवस्त्रार्धसंवीतं सुकुमारतनुत्वचम् ।  
व्यसनेनार्दितं वीरमरण्यमिदमागतम् ॥ १०६ ॥

यथा विशोका गच्छेयमशोकनग तत् कुरु।  
सत्यनामा भवाशोक अशोकः शोकनाशनः ॥ १०७ ॥

एवं साशोकवृक्षं तमार्ता वै परिगम्य ह।  
जगाम दारुणतरं देशं भैमी वराङ्गना ॥ १०८ ॥

सा ददर्श नगान् नैकान् नैकाश्च सरितस्तथा।  
नैकांश्च पर्वतान् रम्यान् नैकांश्च मृगपक्षिणः ॥ १०९ ॥  
कन्दरांश्च नितम्बांश्च नदीश्चाद्भुतदर्शनाः ।  
ददर्श तान् भीमसुता पतिमन्वेषती तदा ॥ ११० ॥  
गत्वा प्रकृष्टमध्वानं दमयन्ती शुचिस्मिता।  
ददर्शाथ महासार्थं हस्त्यश्वरथसंकुलम् ॥ १११ ॥  
उत्तरन्तं नदीं रम्यां प्रसन्नसलिलां शुभाम्।  
सुशीततोयां विस्तीर्णां ह्रदिनीं वेतसैर्वृताम् ॥ ११२ ॥

प्रोद्‌घुष्टां क्रौञ्चकुररैश्चक्रवाकोपकूजिताम् ।  
कूर्मग्राहझषाकीर्णां विपुलद्वीपशोभिताम् ॥ ११३ ॥

सा दृष्ट्वैव महासार्थं नलपत्नी यशस्विनी।  
उपसर्प्य वरारोहा जनमध्यं विवेश ह ॥ ११४ ॥

उन्मत्तरूपा शोकार्ता तथा वस्त्रार्धसंवृता।  
कृशा विवर्णा मलिना पांसुध्वस्तशिरोरुहा ॥ ११५ ॥

तां दृष्ट्वा तत्र मनुजाः केचिद् भीताः प्रदुद्रुवुः।  
केचिच्चिन्तापरा जग्मुः केचित् तत्र विचुक्रुशुः ॥ ११६ ॥

प्रहसन्ति स्म तां केचिदभ्यसूयन्ति चापरे।  
अकुर्वत दयां केचित् पप्रच्छुश्चापि भारत ॥ ११७ ॥

कासि कस्यासि कल्याणि किं वा मृगयसे वने।  
त्वां दृष्ट्वा व्यथिताः स्मेह कच्चित् त्वमसि मानुषी ॥ ११८ ॥

वद सत्यं वनस्यास्य पर्वतस्याथवा दिशः।  
देवता त्वं हि कल्याणि त्वां वयं शरणं गताः॥११९॥

यक्षी वा राक्षसी वा त्वमुताहोऽसि वराङ्गना।  
सर्वथा कुरु नः स्वस्ति रक्ष वास्माननिन्दिते ॥ १२० ॥  
यथायं सर्वथा सार्थः क्षेमी शीघ्रमितो व्रजेत्।  
तथा विधत्स्व कल्याणि यथा श्रेयो हि नो भवेत्॥१२१॥

तथोक्ता तेन सार्थेन दमयन्ती नृपात्मजा।  
प्रत्युवाच ततः साध्वी भर्तृव्यसनपीडिता ॥ १२२ ॥

सार्थवाहं च सार्थं च जना ये चात्र केचन।  
युवस्थविरबालाश्च सार्थस्य च पुरोगमाः ॥ १२३ ॥  
मानुषीं मां विजानीत मनुजाधिपतेः सुताम्।  
नृपस्नुषां राजभार्यां भर्तृदर्शनलालसाम् ॥ १२४ ॥

विदर्भराण्मम पिता भर्ता राजा च नैषधः।  
नलो नाम महाभागस्तं मृग्याम्यपराजितम् ॥ १२५ ॥

यदि जानीत नृपतिं क्षिप्रं शंसत मे प्रियम्।  
नलं पुरुषशार्दूलममित्रगणसूदनम् ॥ १२६ ॥

तामुवाचानवद्याङ्गीं सार्थस्य महतः प्रभुः।  
सार्थवाहः शुचिर्नाम शृणु कल्याणि मद्वचः ॥ १२७ ॥

अहं सार्थस्य नेता वै सार्थवाहः शुचिस्मिते।  
मनुष्यं नलनामानं न पश्यामि यशस्विनि ॥ १२८ ॥

कुञ्जरद्वीपिमहिषशार्दूलर्क्षमृगानपि ।  
पश्याम्यस्मिन् वने कृत्स्ने ह्यमनुष्यनिषेविते ॥ १२९ ॥

ऋते त्वां मानुषीं मर्त्यं न पश्यामि महावने।  
तथा नो यक्षराडद्य मणिभद्रः प्रसीदतु ॥ १३० ॥

साब्रवीद् वणिजः सर्वान् सार्थवाहं च तं ततः।  
क्व नु यास्यति सार्थोऽयमेतदाख्यातुमर्हसि ॥ १३१ ॥

सार्थोऽयं चेदिराजस्य सुबाहोः सत्यदर्शिनः।  
क्षिप्रं जनपदं गन्ता लाभाय मनुजात्मजे ॥ १३२ ॥