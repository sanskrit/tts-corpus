+++
title_full = "062 राजा नलकी चिन्ता और दमयन्तीको अकेली सोती छोड़कर उनका अन्यत्र प्रस्थान"
title = "०६२ दमयन्तीपरित्यागः"

+++


यथा राज्यं तव पितुस्तथा मम न संशयः।  
न तु तत्र गमिष्यामि विषमस्थः कथंचन ॥ १ ॥

कथं समृद्धो गत्वाहं तव हर्षविवर्धनः।  
परिच्युतो गमिष्यामि तव शोकविवर्धनः ॥ २ ॥

इति ब्रुवन् नलो राजा दमयन्तीं पुनः पुनः।  
सान्त्वयामास कल्याणीं वाससोऽर्धेन संवृताम् ॥ ३ ॥  
तावेकवस्त्रसंवीतावटमानावितस्ततः ।  
क्षुत्पिपासापरिश्रान्तौ सभां कांचिदुपेयतुः ॥ ४ ॥

तां सभामुपसम्प्राप्य तदा स निषधाधिपः।  
वैदर्भ्या सहितो राजा निषसाद महीतले ॥ ५ ॥

स वै विवस्त्रो विकटो मलिनः पांसुगुण्ठितः।  
दमयन्त्या सह श्रान्तः सुष्वाप धरणीतले ॥ ६ ॥

दमयन्त्यपि कल्याणी निद्रयापहृता ततः।  
सहसा दुःखमासाद्य सुकुमारी तपस्विनी ॥ ७ ॥

सुप्तायां दमयन्त्यां तु नलो राजा विशाम्पते।  
शोकोन्मथितचित्तात्मा न स्म शेते तथा पुरा ॥ ८ ॥

स तद् राज्यापहरणं सुहृत्त्यागं च सर्वशः।  
वने च तं परिध्वंसं प्रेक्ष्य चिन्तामुपेयिवान् ॥ ९ ॥

किं नु मे स्यादिदं कृत्वा किं नु मे स्यादकुर्वतः।  
किं नु मे मरणं श्रेयः परित्यागो जनस्य वा॥१०॥

मामियं ह्यनुरक्तैवं दुःखमाप्नोति मत्कृते।  
मद्विहीना त्वियं गच्छेत् कदाचित् स्वजनं प्रति ॥ ११ ॥

मयि निःसंशयं दुःखमियं प्राप्स्यत्यनुव्रता।  
उत्सर्गे संशयः स्यात् तु विन्देतापि सुखं क्वचित् ॥ १२ ॥

स विनिश्चित्य बहुधा विचार्य च पुनः पुनः।  
उत्सर्गं मन्यते श्रेयो दमयन्त्या नराधिप ॥ १३ ॥

न चैषा तेजसा शक्या कैश्चिद् धर्षयितुं पथि।  
यशस्विनी महाभागा मद्भक्तेयं पतिव्रता ॥ १४ ॥

एवं तस्य तदा बुद्धिर्दमयन्त्यां न्यवर्तत।  
कलिना दुष्टभावेन दमयन्त्या विसर्जने ॥ १५ ॥

सोऽवस्त्रतामात्मनश्च तस्याश्चाप्येकवस्त्रताम् ।  
चिन्तयित्वाध्यगाद् राजा वस्त्रार्धस्यावकर्तनम् ॥ १६ ॥

कथं वासो विकर्तेयं न च बुध्येत मे प्रिया।  
विचिन्त्यैवं नलो राजा सभां पर्यचरत्तदा ॥ १७ ॥

परिधावन्नथ नल इतश्चेतश्च भारत।  
आससाद सभोद्देशे विकोशं खड्‌गमुत्तमम् ॥ १८ ॥

तेनार्धं वाससश्छित्त्वा निवस्य च परंतपः।  
सुप्तामुत्सृज्य वैदर्भीं प्राद्रवद् गतचेतनाम् ॥ १९ ॥

ततो निवृत्तहृदयः पुनरागम्य तां सभाम्।  
दमयन्तीं तदा दृष्ट्वा रुरोद निषधाधिपः ॥ २० ॥

यां न वायुर्न चादित्यः पुरा पश्यति मे प्रियाम्।  
सेयमद्य सभामध्ये शेते भूमावनाथवत् ॥ २१ ॥

इयं वस्त्रावकर्तेन संवीता चारुहासिनी।  
उन्मत्तेव वरारोहा कथं बुद्ध्वा भविष्यति ॥ २२ ॥

कथमेका सती भैमी मया विरहिता शुभा।  
चरिष्यति वने घोरे मृगव्यालनिषेविते ॥ २३ ॥

आदित्या वसवो रुद्रा अश्विनौ समरुद्गणौ।  
रक्षन्तु त्वां महाभागे धर्मेणासि समावृता ॥ २४ ॥

एवमुक्त्वा प्रियां भार्यां रूपेणाप्रतिमां भुवि।  
कलिनापहृतज्ञानो नलः प्रातिष्ठदुद्यतः ॥ २५ ॥

गत्वा गत्वा नलो राजा पुनरेति सभां मुहुः।  
आकृष्यमाणः कलिना सौहृदेनावकृष्यते ॥ २६ ॥

द्विधेव हृदयं तस्य दुःखितस्याभवत् तदा।  
दोलेव मुहुरायाति याति चैव सभां प्रति ॥ २७ ॥

अवकृष्टस्तु कलिना मोहितः प्राद्रवन्नलः।  
सुप्तामुत्सृज्य तां भार्यां विलप्य करुणं बहु ॥ २८ ॥

नष्टात्मा कलिना स्पृष्टस्तत्‌ तद् विगणयन्‌ नृपः।  
जगामैकां वने शून्ये भार्यामुत्सृज्य दुःखितः ॥ २९ ॥