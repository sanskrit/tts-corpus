+++
title_full = "058 देवताओंके द्वारा नलके गुणोंका गान और उनके निषेध करनेपर भी नलके विरुद्ध कलियुगका कोप"
title = "०५८ कलि-देवसंवादः"

+++


वृते तु नैषधे भैम्या लोकपाला महौजसः।  
यान्तो ददृशुरायान्तं द्वापरं कलिना सह ॥ १ ॥

अथाब्रवीत् कलिं शक्रः सम्प्रेक्ष्य बलवृत्रहा।  
द्वापरेण सहायेन कले ब्रूहि क्व यास्यसि ॥ २ ॥

ततोऽब्रवीत् कलिः शक्रं दमयन्त्याः स्वयंवरम्।  
गत्वा हि वरयिष्ये तां मनो हि मम तां गतम्॥३॥

तमब्रवीत् प्रहस्येन्द्रो निर्वृत्तः स स्वयंवरः।  
वृतस्तया नलो राजा पतिरस्मत्समीपतः ॥ ४ ॥

एवमुक्तस्तु शक्रेण कलिः कोपसमन्वितः।  
देवानामन्त्र्य तान् सर्वानुवाचेदं वचस्तदा ॥ ५ ॥

देवानां मानुषं मध्ये यत् सा पतिमविन्दत।  
ततस्तस्या भवेन्न्याय्यं विपुलं दण्डधारणम् ॥ ६ ॥

एवमुक्ते तु कलिना प्रत्यूचुस्ते दिवौकसः।  
अस्माभिः समनुज्ञाते दमयन्त्या नलो वृतः ॥ ७ ॥

का च सर्वगुणोपेतं नाश्रयेत नलं नृपम्।  
यो वेद धर्मानखिलान् यथावच्चरितव्रतः ॥ ८ ॥  
योऽधीते चतुरो वेदान् सर्वानाख्यानपञ्चमान्।  
नित्यं तृप्ता गृहे यस्य देवा यज्ञेषु धर्मतः।  
अहिंसानिरतो यश्च सत्यवादी दृढव्रतः ॥ ९ ॥  
यस्मिन् दाक्ष्यं धृतिर्ज्ञानं तपः शौचं दमः शमः।  
ध्रुवाणि पुरुषव्याघ्रे लोकपालसमे नृपे ॥ १० ॥  
एवंरूपं नलं यो वै कामयेच्छपितुं कले।  
आत्मानं स शपेन्मूढो हन्यादात्मानमात्मना ॥ ११ ॥

एवंगुणं नलं यो वै कामयेच्छपितुं कले।  
कृच्छ्रे स नरके मज्जेदगाधे विपुले ह्रदे।  
एवमुक्त्वा कलिं देवा द्वापरं च दिवं ययुः ॥ १२ ॥

ततो गतेषु देवेषु कलिर्द्वापरमब्रवीत्।  
संहर्तुं नोत्सहे कोपं नले वत्स्यामि द्वापर ॥ १३ ॥  
भ्रंशयिष्यामि तं राज्यान्न भैम्या सह रंस्यते।  
त्वमप्यक्षान् समाविश्य साहाय्यं कर्तुमर्हसि ॥ १४ ॥