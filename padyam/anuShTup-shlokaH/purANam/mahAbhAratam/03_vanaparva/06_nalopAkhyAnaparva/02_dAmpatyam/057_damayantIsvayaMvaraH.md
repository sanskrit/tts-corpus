+++
title_full = "057 स्वयंवरमें दमयन्तीद्वारा नलका वरण, देवताओंका नलको वर देना, देवताओं और राजाओंका प्रस्थान, नल-दमयन्तीका विवाह एवं नलका यज्ञानुष्ठान और संतानोत्पादन"
title = "०५७ दमयन्तीस्वयंवरः"

+++


अथ काले शुभे प्राप्ते तिथौ पुण्ये क्षणे तथा।  
आजुहाव महीपालान् भीमो राजा स्वयंवरे ॥ १ ॥

तच्छ्रुत्वा पृथिवीपालाः सर्वे हृच्छयपीडिताः।  
त्वरिताः समुपाजग्मुर्दमयन्तीमभीप्सवः ॥ २ ॥

कनकस्तम्भरुचिरं तोरणेन विराजितम् ।  
विविशुस्ते नृपा रङ्गं महासिंहा इवाचलम् ॥ ३ ॥

तत्रासनेषु विविधेष्वासीनाः पृथिवीक्षितः ।  
सुरभिस्रग्धराः सर्वे प्रमृष्टमणिकुण्डलाः ॥ ४ ॥

तां राजसमितिं पुण्यां नागैर्भोगवतीमिव।  
सम्पूर्णां पुरुषव्याघ्रैर्व्याघ्रैर्गिरिगुहामिव ॥ ५ ॥

तत्र स्म पीना दृश्यन्ते बाहवः परिघोपमाः।  
आकारवर्णसुश्लक्ष्णाः पञ्चशीर्षा इवोरगाः ॥ ६ ॥

सुकेशान्तानि चारूणि सुनासाक्षिभ्रुवाणि च।  
मुखानि राज्ञां शोभन्ते नक्षत्राणि यथा दिवि ॥ ७ ॥

दमयन्ती ततो रङ्गं प्रविवेश शुभानना।  
मुष्णन्ती प्रभया राज्ञां चक्षूंषि च मनांसि च ॥ ८ ॥

तस्या गात्रेषु पतिता तेषां दृष्टिर्महात्मनाम्।  
तत्र तत्रैव सक्ताऽभून्न चचाल च पश्यताम् ॥ ९ ॥

ततः संकीर्त्यमानेषु राज्ञां नामसु भारत।  
ददर्श भैमी पुरुषान् पञ्चतुल्याकृतीनिह ॥ १० ॥

तान्‌ समीक्ष्य ततः सर्वान् निर्विशेषाकृतीन् स्थितान्।  
संदेहादथ वैदर्भी नाभ्यजानान्नलं नृपम् ॥ ११ ॥

यं यं हि ददृशे तेषां तं तं मेने नलं नृपम्।  
सा चिन्तयन्ती बुद्ध्याथ तर्कयामास भाविनी ॥ १२ ॥

कथं हि देवाञ्जानीयां कथं विद्यां नलं नृपम्।  
एवं संचिन्तयन्ती सा वैदर्भी भृशदुःखिता ॥ १३ ॥

श्रुतानि देवलिङ्गानि तर्कयामास भारत।  
देवानां यानि लिङ्गानि स्थविरेभ्यः श्रुतानि मे ॥ १४ ॥  
तानीह तिष्ठतां भूमावेकस्यापि न लक्षये।  
सा विनिश्चित्य बहुधा विचार्य च पुनः पुनः ॥ १५ ॥  
शरणं प्रति देवानां प्राप्तकालममन्यत।

वाचा च मनसा चैव नमस्कारं प्रयुज्य सा ॥ १६ ॥  
देवेभ्यः प्राञ्जलिर्भूत्वा वेपमानेदमब्रवीत् ।  
हंसानां वचनं श्रुत्वा यथा मे नैषधो वृतः।  
पतित्वे तेन सत्येन देवास्तं प्रदिशन्तु मे ॥ १७ ॥

मनसा वचसा चैव यथा नाभिचराम्यहम्।  
तेन सत्येन विबुधास्तमेव प्रदिशन्तु मे ॥ १८ ॥

यथा देवैः स मे भर्ता विहितो निषधाधिपः।  
तेन सत्येन मे देवास्तमेव प्रदिशन्तु मे ॥ १९ ॥

यथेदं व्रतमारब्धं नलस्याराधने मया।  
तेन सत्येन मे देवास्तमेव प्रदिशन्तु मे ॥ २० ॥

स्वं चैव रूपं कुर्वन्तु लोकपाला महेश्वराः।  
यथाहमभिजानीयां पुण्यश्लोकं नराधिपम् ॥ २१ ॥

निशम्य दमयन्त्यास्तत् करुणं प्रतिदेवितम्।  
निश्चयं परमं तथ्यमनुरागं च नैषधे ॥ २२ ॥  
मनोविशुद्धिं बुद्धिं च भक्तिं रागं च नैषधे।  
यथोक्तं चक्रिरे देवाः सामर्थ्यं लिङ्गधारणे ॥ २३ ॥

सापश्यद् विबुधान् सर्वानस्वेदान् स्तब्धलोचनान्।  
हृषितस्रग्रजोहीनान् स्थितानस्पृशतः क्षितिम् ॥ २४ ॥

छायाद्वितीयो म्लानस्रग्रजःस्वेदसमन्वितः ।  
भूमिष्ठो नैषधश्चैव निमेषेण च सूचितः ॥ २५ ॥

सा समीक्ष्य तु तान्‌ देवान् पुण्यश्लोकं च भारत।  
नैषधं वरयामास भैमी धर्मेण पाण्डव ॥ २६ ॥

विलज्जमाना वस्त्रान्तं जग्राहायतलोचना ।  
स्कन्ध देशेऽसृजत् तस्य स्रजं परमशोभनाम् ॥ २७ ॥  
वरयामास चैवैनं पतित्वे वरवर्णिनी।

ततो हाहेति सहसा मुक्तः शब्दो नराधिपैः ॥ २८ ॥

देवैर्महर्षिभिस्तत्र साधु साध्विति भारत।  
विस्मितैरीरितः शब्दः प्रशंसद्भिर्नलं नृपम् ॥ २९ ॥

दमयन्तीं तु कौरव्य वीरसेनसुतो नृपः।  
आश्वासयद् वरारोहां प्रहृष्टेनान्तरात्मना ॥ ३० ॥

यत् त्वं भजसि कल्याणि पुमांसं देवसंनिधौ।  
तस्मान्मां विद्धि भर्तारमेवं ते वचने रतम् ॥ ३१ ॥

यावच्च मे धरिष्यन्ति प्राणा देहे शुचिस्मिते।  
तावत् त्वयि भविष्यामि सत्यमेतद् ब्रवीमि ते ॥ ३२ ॥

दमयन्ती तथा वाग्भिरभिनन्द्य कृताञ्जलिः।  
तौ परस्परतः प्रीतौ दृष्ट्वा त्वग्निपुरोगमान् ॥ ३३ ॥  
तानेव शरणं देवाञ्जग्मतुर्मनसा तदा।

वृते तु नैषधे भैम्या लोकपाला महौजसः ॥ ३४ ॥  
प्रहृष्टमनसः सर्वे नलायाष्टौ वरान् ददुः।

प्रत्यक्षदर्शनं यज्ञे गतिं चानुत्तमां शुभाम् ॥ ३५ ॥  
नैषधाय ददौ शक्रः प्रीयमाणः शचीपतिः।

अग्निरात्मभवं प्रादाद् यत्र वाञ्छति नैषधः ॥ ३६ ॥  
लोकानात्मप्रभांश्चैव ददौ तस्मै हुताशनः।

यमस्त्वन्नरसं प्रादाद् धर्मे च परमां स्थितिम् ॥ ३७ ॥

अपां पतिरपां भावं यत्र वाञ्छति नैषधः।  
स्रजश्चोत्तमगन्धाढ्याः सर्वे च मिथुनं ददुः ॥ ३८ ॥

वरानेवं प्रदायास्य देवास्ते त्रिदिवं गताः।  
पार्थिवाश्चानुभूयास्य विवाहं विस्मयान्विताः ॥ ३९ ॥  
दमयन्त्याश्च मुदिताः प्रतिजग्मुर्यथागतम् ।

गतेषु पार्थिवेन्द्रेषु भीमः प्रीतो महामनाः ॥ ४० ॥  
विवाहं कारयामास दमयन्त्या नलस्य च।

उष्य तत्र यथाकामं नैषधो द्विपदां वरः ॥ ४१ ॥  
भीमेन समनुज्ञातो जगाम नगरं स्वकम्।

अवाप्य नारीरत्नं तु पुण्यश्लोकोऽपि पार्थिवः ॥ ४२ ॥  
रेमे सह तया राजञ्छच्येव बलवृत्रहा।

अतीव मुदितो राजा भ्राजमानोंऽशुमानिव ॥ ४३ ॥  
अरञ्जयत् प्रजा वीरो धर्मेण परिपालयन्।

ईजे चाप्यश्वमेधेन ययातिरिव नाहुषः ॥ ४४ ॥  
अन्यैश्च बहुभिर्धीमान् क्रतुभिश्चाप्तदक्षिणैः ।

पुनश्च रमणीयेषु वनेषूपवनेषु च ॥ ४५ ॥  
दमयन्त्या सह नलो विजहारामरोपमः।

जनयामास च ततो दमयन्त्यां महामनाः।  
इन्द्रसेनं सुतं चापि इन्द्रसेनां च कन्यकाम् ॥ ४६ ॥

एवं स यजमानश्च विहरंश्च नराधिपः।  
ररक्ष वसुसम्पूर्णां वसुधां वसुधाधिपः ॥ ४७ ॥