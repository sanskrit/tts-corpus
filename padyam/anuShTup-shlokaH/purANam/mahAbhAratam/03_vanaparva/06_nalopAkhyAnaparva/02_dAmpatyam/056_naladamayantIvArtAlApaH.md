+++
title_full = "056 नलका दमयन्तीसे वार्तालाप करना और लौटकर देवताओंको उसका सन्देश सुनाना"
title = "०५६ नलदमयन्तीवार्तालापः"

+++


सा नमस्कृत्य देवेभ्यः प्रहस्य नलमब्रवीत्।  
प्रणयस्व यथाश्रद्धं राजन् किं करवाणि ते ॥ १ ॥

अहं चैव हि यच्चान्यन्ममास्ति वसु किंचन।  
तत् सर्वं तव विश्रब्धं कुरु प्रणयमीश्वर ॥ २ ॥

हंसानां वचनं यत् तु तन्मां दहति पार्थिव।  
त्वत्कृते हि मया वीर राजानः संनिपातिताः ॥ ३ ॥

यदि त्वं भजमानां मां प्रत्याख्यास्यसि मानद।  
विषमग्निं जलं रज्जुमास्थास्ये तव कारणात् ॥ ४ ॥

एवमुक्तस्तु वैदर्भ्या नलस्तां प्रत्युवाच ह।  
तिष्ठत्सु लोकपालेषु कथं मानुषमिच्छसि ॥ ५ ॥

येषामहं लोककृतामीश्वराणां महात्मनाम् ।  
न पादरजसा तुल्यो मनस्ते तेषु वर्तताम् ॥ ६ ॥

विप्रियं ह्याचरन् मर्त्यो देवानां मृत्युमृच्छति।  
त्राहि मामनवद्याङ्गि वरयस्व सुरोत्तमान् ॥ ७ ॥

विरजांसि च वासांसि दिव्याश्चित्राः स्रजस्तथा।  
भूषणानि तु मुख्यानि देवान् प्राप्य तु भुङ्क्ष्व वै॥८॥

य इमां पृथिवीं कृत्स्नां संक्षिप्य ग्रसते पुनः।  
हुताशमीशं देवानां का तं न वरयेत् पतिम् ॥ ९ ॥

यस्य दण्डभयात् सर्वे भूतग्रामाः समागताः।  
धर्ममेवानुरुध्यन्ति का तं न वरयेत् पतिम् ॥ १० ॥

धर्मात्मानं महात्मानं दैत्यदानवमर्दनम् ।  
महेन्द्रं सर्वदेवानां का तं न वरयेत् पतिम् ॥ ११ ॥

क्रियतामविशङ्केन मनसा यदि मन्यसे।  
वरुणं लोकपालानां सुहृद्वाक्यमिदं शृणु ॥ १२ ॥

नैषधेनैवमुक्ता सा दमयन्ती वचोऽब्रवीत्।  
समाप्लुताभ्यां नेत्राभ्यां शोकजेनाथ वारिणा ॥ १३ ॥

देवेभ्योऽहें नमस्कृत्य सर्वेभ्यः पृथिवीपते।  
वृणे त्वामेव भर्तारं सत्यमेतद् ब्रवीमि ते ॥ १४ ॥

तामुवाच ततो राजा वेपमानां कृताञ्जलिम्।  
दौत्येनागत्य कल्याणि तथा भद्रे विधीयताम् ॥ १५ ॥

कथं ह्यहं प्रतिश्रुत्य देवतानां विशेषतः।  
परार्थे यत्नमारभ्य कथं स्वार्थमिहोत्सहे ॥ १६ ॥

एष धर्मो यदि स्वार्थो ममापि भविता ततः।  
एवं स्वार्थं करिष्यामि तथा भद्रे विधीयताम् ॥ १७ ॥

ततो बाष्पाकुलां वाचं दमयन्ती शुचिस्मिता।  
प्रत्याहरन्ती शनकैर्नलं राजानमब्रवीत् ॥ १८ ॥  
उपायोऽयं मया दृष्टो निरपायो नरेश्वर।  
येन दोषो न भविता तव राजन् कथंचन ॥ १९ ॥

त्वं चैव हि नरश्रेष्ठ देवाश्चेन्द्रपुरोगमाः।  
आयान्तु सहिताः सर्वे मम यत्र स्वयंवरः ॥ २० ॥

ततोऽहं लोकपालानां संनिधौ त्वां नरेश्वर।  
वरयिष्ये नरव्याघ्र नैवं दोषो भविष्यति ॥ २१ ॥

एवमुक्तस्तु वैदर्भ्या नलो राजा विशाम्पते।  
आजगाम पुनस्तत्र यत्र देवाः समागताः ॥ २२ ॥

तमपश्यंस्तथाऽऽयान्तं लोकपाला महेश्वराः ।  
दृष्ट्वा चैनं ततोऽपृच्छन् वृत्तान्तं सर्वमेव तम् ॥ २३ ॥

कच्चिद् दृष्टा त्वया राजन्‌ दमयन्ती शुचिस्मिता।  
किमब्रवीच्च नः सर्वान् वद भूमिप तेऽनघ ॥ २४ ॥

भवद्भिरहमादिष्टो दमयन्त्या निवेशनम् ।  
प्रविष्टः सुमहाकक्षं दण्डिभिः स्थविरैर्वृतम् ॥ २५ ॥

प्रविशन्तं च मां तत्र न कश्चिद् दृष्टवान् नरः।  
ऋते तां पार्थिवसुतां भवतामेव तेजसा ॥ २६ ॥

सख्यश्चास्या मया दृष्टास्ताभिश्चाप्युपलक्षितः ।  
विस्मिताश्चाभवन् सर्वा दृष्ट्वा मां विबुधेश्वराः ॥ २७ ॥

वर्ण्यमानेषु च मया भवत्सु रुचिरानना।  
मामेव गतसंकल्पा वृणीते सा सुरोत्तमाः ॥ २८ ॥

अब्रवीच्चैव मां बाला आयान्तु सहिताः सुराः।  
त्वया सह नरव्याघ्र मम यत्र स्वयंवरः ॥ २९ ॥

तेषामहं संनिधौ त्वां वरयिष्यामि नैषध।  
एवं तव महाबाहो दोषो न भवितेति ह ॥ ३० ॥

एतावदेव विबुधा यथावृत्तमुपाहृतम् ।  
मयाऽशेषे प्रमाणं तु भवन्तस्त्रिदशेश्वराः ॥ ३१ ॥