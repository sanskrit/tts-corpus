+++
title_full = "061 नलका जूएमें हारकर दमयन्तीके साथ वनको जाना और पक्षियोंद्वारा आपद्ग्रस्त नलके वस्त्रका अपहरण"
title = "०६१ नलेन वनगमनम्"

+++


ततस्तु याते वार्ष्णेये पुण्यश्लोकस्य दीव्यतः।  
पुष्करेण हृतं राज्यं यच्चान्यद् वसु किंचन ॥ १ ॥

हृतराज्यं नलं राजन् प्रहसन् पुष्करोऽब्रवीत्।  
द्यूतं प्रवर्ततां भूयः प्रतिपाणोऽस्ति कस्तव ॥ २ ॥

शिष्टा ते दमयन्त्येका सर्वमन्यज्जितं मया।  
दमयन्त्याः पणः साधु वर्ततां यदि मन्यसे ॥ ३ ॥

पुष्करेणैवमुक्तस्य पुण्यश्लोकस्य मन्युना ।  
व्यदीर्यतेव हृदयं न चैनं किंचिदब्रवीत् ॥ ४ ॥

ततः पुष्करमालोक्य नलः परममन्युमान्।  
उत्सृज्य सर्वगात्रेभ्यो भूषणानि महायशाः ॥ ५ ॥  
एकवासा ह्यसंवीतः सुहृच्छोकविवर्धनः ।  
निश्चक्राम ततो राजा त्यक्त्वा सुविपुलां श्रियम् ॥ ६ ॥

दमयन्त्येकवस्त्राथ गच्छन्तं पृष्ठतोऽन्वगात् ।  
स तया बाह्यतः सार्धं त्रिरात्रं नैषधोऽवसत् ॥ ७ ॥

पुष्करस्तु महाराज घोषयामास वै पुरे।  
नले यः सम्यगातिष्ठेत् स गच्छेद् वध्यतां मम ॥ ८ ॥

पुष्करस्य तु वाक्येन तस्य विद्वेषणेन च।  
पौरा न तस्य सत्कारं कृतवन्तो युधिष्ठिर ॥ ९ ॥

स तथा नगराभ्याशे सत्कारार्हो न सस्कृतः।  
त्रिरात्रमुषितो राजा जलमात्रेण वर्तयन् ॥ १० ॥

पीड्यमानः क्षुधा तत्र फलमूलानि कर्षयन्।  
प्रातिष्ठत ततो राजा दमयन्ती तमन्वगात् ॥ ११ ॥

क्षुधया पीड्यमानस्तु नलो बहुतिथेऽहनि।  
अपश्यच्छकुनान्‌ कांश्चिद्धिरण्यसदृशच्छदान् ॥ १२ ॥

स चिन्तयामास तदा निषधाधिपतिर्बली।  
अस्ति भक्ष्यो ममाद्यायं वसु चेदं भविष्यति ॥ १३ ॥

ततस्तान् परिधानेन वाससा स समावृणोत्।  
तस्य तद् वस्त्रमादाय सर्वे जग्मुर्विहायसा ॥ १४ ॥

उत्पतन्तः खगा वाक्यमेतदाहुस्ततो नलम्।  
दृष्ट्वा दिग्वाससं भूमौ स्थितं दीनमधोमुखम् ॥ १५ ॥

वयमक्षाः सुदुर्बुद्धे तव वासो जिहीर्षवः।  
आगता न हि नः प्रीतिः सवाससि गते त्वयि॥१६॥

तान् समीपगतानक्षानात्मानं च विवाससम्।  
पुण्यश्लोकस्तदा राजन् दमयन्तीमथाब्रवीत् ॥ १७ ॥  
येषां प्रकोपादैश्वर्यात् प्रच्युतोऽहमनिन्दिते ।  
प्राणयात्रां न विन्देयं दुःखितः क्षुधयान्वितः ॥ १८ ॥  
येषां कृते न सत्कारमकुर्वन् मयि नैषधाः।  
इमे ते शकुना भूत्वा वासो भीरु हरन्ति मे॥१९॥

वैषम्यं परमं प्राप्तो दुःखितो गतचेतनः।  
भर्ता तेऽहं निबोधेदं वचनं हितमात्मनः ॥ २० ॥

एते गच्छन्ति बहवः पन्थानो दक्षिणापथम्।  
अवन्तीमृक्षवन्तं च समतिक्रम्य पर्वतम् ॥ २१ ॥

एष विन्ध्यो महाशैलः पयोष्णी च समुद्रगा।  
आश्रमाश्च महर्षीणां बहुमूलफलान्विताः ॥ २२ ॥  
एष पन्था विदर्भाणामसौ गच्छति कोसलान्।  
अतः परं च देशोऽयं दक्षिणे दक्षिणापथः ॥ २३ ॥

एतद् वाक्यं नलो राजा दमयन्तीं समाहितः।  
उवाचासकृदार्तो हि भैमीमुद्दिश्य भारत ॥ २४ ॥

ततः सा बाष्पकलया वाचा दुःखेन कर्शिता।  
उवाच दमयन्ती तं नैषधं करुणं वचः ॥ २५ ॥

उद्वेजते मे हृदयं सीदन्त्यङ्गानि सर्वशः।  
तव पार्थिव संकल्पं चिन्तयन्त्याः पुनः पुनः ॥ २६ ॥  
हृतराज्यं हृतद्रव्यं विवस्त्रं क्षुच्छ्रमान्वितम्।  
कथमुत्सृज्य गच्छेयमहं त्वां निर्जने वने ॥ २७ ॥

श्रान्तस्य ते क्षुधार्तस्य चिन्तयानस्य तत् सुखम्।  
वने घोरे महाराज नाशयिष्याम्यहं क्लमम् ॥ २८ ॥

न च भार्यासमं किंचिद् विद्यते भिषजां मतम्।  
औषधं सर्वदुःखेषु सत्यमेतद् ब्रवीमि ते ॥ २९ ॥

एवमेतद् यथाऽऽत्थ त्वं दमयन्ति सुमध्यमे।  
नास्ति भार्यासमं मित्रं नरस्यार्तस्य भेषजम् ॥ ३० ॥

न चाहं त्यक्तकामस्त्वां किमलं भीरु शङ्कसे।  
त्यजेयमहमात्मानं न चैव त्वामनिन्दिते ॥ ३१ ॥

यदि मां त्वं महाराज न विहातुमिहेच्छसि।  
तत् किमर्थं विदर्भाणां पन्थाः समुपदिश्यते ॥ ३२ ॥

अवैमि चाहं नृपते न तु मां त्यक्तुमर्हसि।  
चेतसा त्वपकृष्टेन मां त्यजेथा महीपते ॥ ३३ ॥

पन्थानं हि ममाभीक्ष्णमाख्यासि च नरोत्तम।  
अतो निमित्तं शोकं मे वर्धयस्यमरोपम ॥ ३४ ॥

यदि चायमभिप्रायस्तव ज्ञातीन् व्रजेदिति।  
सहितावेव गच्छावो विदर्भान् यदि मन्यसे ॥ ३५ ॥

विदर्भराजस्तत्र त्वां पूजयिष्यति मानद।  
तेन त्वं पूजितो राजन् सुखं वत्स्यसि नो गृहे॥३६॥