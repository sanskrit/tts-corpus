+++
title_full = "060 दुःखित दमयन्तीका वार्ष्णेयके द्वारा कुमार-कुमारीको कुण्डिनपुर भेजना"
title = "०६० कुमारयोः प्रस्थानम्"

+++


दमयन्ती ततो दृष्ट्वा पुण्यश्लोकं नराधिपम्।  
उन्मत्तवदनुन्मत्ता देवने गतचेतसम् ॥ १ ॥  
भयशोकसमाविष्टा राजन् भीमसुता ततः।  
चिन्तयामास तत् कार्यं सुमहत् पार्थिवं प्रति ॥ २ ॥

सा शङ्कमाना तत् पापं चिकीर्षन्ती च तत्प्रियम्।  
नलं च हृतसर्वस्वमुपलभ्येदमब्रवीत् ॥ ३ ॥

बृहत्सेनामतियशां तां धात्रीं परिचारिकाम्।  
हितां सर्वार्थकुशलामनुरक्तां सुभाषिताम् ॥ ४ ॥

बृहत्सेने व्रजामात्यानानाय्य नलशासनात् ।  
आचक्ष्व यद्‌धृतं द्रव्यमवशिष्टं च यद् वसु ॥ ५ ॥

ततस्ते मन्त्रिणः सर्वे विज्ञाय नलशासनम्।  
अपि नो भागधेयं स्यादित्युक्त्वा नलमाव्रजन् ॥ ६ ॥

तास्तु सर्वाः प्रकृतयो द्वितीयं समुपस्थिताः।  
न्यवेदयद् भीमसुता न च तत् प्रत्यनन्दत ॥ ७ ॥

वाक्यमप्रतिनन्दन्तं भर्तारमभिवीक्ष्य सा ।  
दमयन्ती पुनर्वेश्म व्रीडिता प्रविवेश ह ॥ ८ ॥  
निशम्य सततं चाक्षान् पुण्यश्लोकपराङ्‌मुखान्।  
नलं च हृतसर्वस्वं धात्रीं पुनरुवाच ह ॥ ९ ॥  
बृहत्सेने पुनर्गच्छ वार्ष्णेयं नलशासनात्।  
सूतमानय कल्याणि महत् कार्यमुपस्थितम् ॥ १० ॥

बृहत्सेना तु सा श्रुत्वा दमयन्त्याः प्रभाषितम्।  
वार्ष्णेयमानयामास पुरुषैराप्तकारिभिः ॥ ११ ॥  
वार्ष्णेयं तु ततो भैमी सान्त्वयञ्श्लक्ष्णया गिरा।  
उवाच देशकालज्ञा प्राप्तकालमनिन्दिता ॥ १२ ॥

जानीषे त्वं यथा राजा सम्यग् वृत्तः सदा त्वयि।  
तस्य त्वं विषमस्थस्य साहाय्यं कर्तुमर्हसि ॥ १३ ॥

यथा यथा हि नृपतिः पुष्करेणैव जीयते।  
तथा तथास्य वै द्यूते रागो भूयोऽभिवर्धते ॥ १४ ॥

यथा च पुष्करस्याक्षाः पतन्ति वशवर्तिनः।  
तथा विपर्ययश्चापि नलस्याक्षेषु दृश्यते ॥ १५ ॥

सुहृत्स्वजनवाक्यानि यथावन्न शृणोति च।  
ममापि च तथा वाक्यं नाभिनन्दति मोहितः ॥ १६ ॥  
नूनं मन्ये न दोषोऽस्ति नैषधस्य महात्मनः।  
यत् तु मे वचनं राजा नाभिनन्दति मोहितः ॥ १७ ॥

शरणं त्वां प्रपन्नास्मि सारथे कुरु मद्वचः।  
न हि मे शुध्यते भावः कदाचित् विनशेदपि ॥ १८ ॥

नलस्य दयितानश्वान् योजयित्वा मनोजवान्।  
इदमारोप्य मिथुनं कुण्डिनं यातुमर्हसि ॥ १९ ॥

मम ज्ञातिषु निक्षिप्य दारकौ स्यन्दनं तथा।  
अश्वांश्चेमान् यथाकामं वस वान्यत्र गच्छ वा ॥ २० ॥

दमयन्त्यास्तु तद् वाक्यं वार्ष्णेयो नलसारथिः।  
न्यवेदयदशेषेण नलामात्येषु मुख्यशः ॥ २१ ॥

तैः समेत्य विनिश्चित्य सोऽनुज्ञातो महीपते।  
ययौ मिथुनमारोप्य विदर्भांस्तेन वाहिना ॥ २२ ॥

हयांस्तत्र विनिक्षिप्य सूतो रथवरं च तम्।  
इन्द्रसेनां च तां कन्यामिन्द्रसेनं च बालकम् ॥ २३ ॥  
आमन्त्र्य भीमं राजानमार्तः शोचन् नलं नृपम्।  
अटमानस्ततोऽयोध्यां जगाम नगरीं तदा ॥ २४ ॥

ऋतुपर्णं स राजानमुपतस्थे सुदुःखितः।  
भृतिं चोपययौ तस्य सारथ्येन महीपते ॥ २५ ॥