+++
title_full = "005 अर्जुनका द्वारकामें आना और द्वारका तथा श्रीकृष्ण-पत्नियोंकी दशा देखकर दुःखी होना"
title = "००५"

+++


दारुकोऽपि कुरून् गत्वा दृष्ट्वा पार्थान्‌ महारथान्।  
आचष्ट मौसले वृष्णीनन्योन्येनोपसंहृतान् ॥ १ ॥

श्रुत्वा विनष्टान्‌ वार्ष्णेयान् सभोजान्धककौकुरान्।  
पाण्डवाः शोकसंतप्ता वित्रस्तमनसोऽभवन् ॥ २ ॥

ततोऽर्जुनस्तानामन्त्र्य केशवस्य प्रियः सखा।  
प्रययौ मातुलं द्रष्टुं नेदमस्तीति चाब्रवीत् ॥ ३ ॥

स वृष्णिनिलयं गत्वा दारुकेण सह प्रभो।  
ददर्श द्वारकां वीरो मृतनाथामिव स्त्रियम् ॥ ४ ॥

याः स्म ता लोकनाथेन नाथवत्यः पुराभवन्।  
तास्त्वनाथास्तदा नाथं पार्थं दृष्ट्वा विचुक्रुशुः ॥ ५ ॥  
षोडशस्त्रीसहस्राणि वासुदेवपरिग्रहः ।

तासामासीन्महान् नादो दृष्ट्वैवार्जुनमागतम् ॥ ६ ॥  
तास्तु दृष्ट्वैव कौरव्यो बाष्पेणापिहितेक्षणः।  
हीनाः कृष्णेन पुत्रैश्च नाशकत्‌ सोऽभिवीक्षितुम् ॥ ७ ॥

स तां वृष्ण्यन्धकजलां हयमीनां रथोडुपाम्।  
वादित्ररथघोषौघां वेश्मतीर्थमहाह्रदाम् ॥ ८ ॥  
रत्नशैवलसंघातां वज्रप्राकारमालिनीम् ।  
रथ्यास्रोतोजलावर्तां चत्वरस्तिमितह्रदाम् ॥ ९ ॥  
रामकृष्णमहाग्राहां द्वारकां सरितं तदा।  
कालपाशग्रहां भीमां नदीं वैतरणीमिव ॥ १० ॥  
ददर्श वासविर्धीमान् विहीनां वृष्णिपुङ्गवैः।  
गतश्रियं निरानन्दां पद्मिनीं शिशिरे यथा ॥ ११ ॥

तां दृष्ट्वा द्वारकां पार्थस्ताश्च कृष्णस्य योषितः।  
सस्वनं बाष्पमुत्सृज्य निपपात महीतले ॥ १२ ॥

सात्राजिती ततः सत्या रुक्मिणी च विशाम्पते।  
अभिपत्य प्ररुरुदुः परिवार्य धनंजयम् ॥ १३ ॥

ततस्तं काञ्चने पीठे समुत्थाप्योपवेश्य च।  
अब्रुवन्त्यो महात्मानं परिवार्योपतस्थिरे ॥ १४ ॥

ततः संस्तूय गोविन्दं कथयित्वा च पाण्डवः।  
आश्वास्य ताः स्त्रियश्चापि मातुलं द्रष्टुमभ्यगात् ॥ १५ ॥