+++
title_full = "003 कृतवर्मा आदि समस्त यादवोंका परस्पर संहार"
title = "००३ परस्परहनने"

+++


काली स्त्री पाण्डुरैर्दन्तैः प्रविश्य हसती निशि।  
स्त्रियः स्वप्नेषु मुष्णन्ती द्वारकां परिधावति ॥ १ ॥

अग्निहोत्रनिकेतेषु वास्तुमध्येषु वेश्मसु ।  
वृष्ण्यन्धकानखादन्त स्वप्ने गृध्रा भयानकाः ॥ २ ॥

अलंकाराश्च छत्रं च ध्वजाश्च कवचानि च।  
ह्रियमाणान्यदृश्यन्त रक्षोभिः सुभयानकैः ॥ ३ ॥

तच्चाग्निदत्तं कृष्णस्य वज्रनाभमयोमयम् ।  
दिवमाचक्रमे चक्रं वृष्णीनां पश्यतां तदा ॥ ४ ॥

युक्तं रथं दिव्यमादित्यवर्णं  
हया हरन् पश्यतो दारुकस्य।  
ते सागरस्योपरिष्टादवर्तन्  
मनोजवाश्चतुरो वाजिमुख्याः ॥ ५ ॥

तालः सुपर्णश्च महाध्वजौ तौ  
सुपूजितौ रामजनार्दनाभ्याम् ।  
उच्चैर्जह्रुरप्सरसो दिवानिशं  
वाचश्चोचुर्गम्यतां तीर्थयात्रा ॥ ६ ॥

ततो जिगमिषन्तस्ते वृष्ण्यन्धकमहारथाः ।  
सान्तःपुरास्तदा तीर्थयात्रामैच्छन् नरर्षभाः ॥ ७ ॥

ततो भोज्यं च भक्ष्यं च पेयं चान्धकवृष्णयः।  
बहु नानाविधं चक्रुर्मद्यं मांसमनेकशः ॥ ८ ॥

ततः सैनिकवर्गाश्च निर्ययुर्नगराद् बहिः।  
यानैरश्वैर्गजैश्चैव श्रीमन्तस्तिग्मतेजसः ॥ ९ ॥

ततः प्रभासे न्यवसन् यथोद्दिष्टं यथागृहम्।  
प्रभूतभक्ष्यपेयास्ते सदारा यादवास्तदा ॥ १० ॥

निविष्टांस्तान् निशम्याथ समुद्रान्ते स योगवित्।  
जगामामन्त्र्य तान् वीरानुद्धवोऽर्थविशारदः ॥ ११ ॥

तं प्रस्थितं महात्मानमभिवाद्य कृताञ्जलिम्।  
जानन्‌ विनाशं वृष्णीनां नैच्छद् वारयितुं हरिः ॥ १२ ॥

ततः कालपरीतास्ते वृष्ण्यन्धकमहारथाः ।  
अपश्यन्नुद्धवं यान्तं तेजसाऽऽवृत्य रोदसी ॥ १३ ॥

ब्राह्मणार्थेषु यत् सिद्धमन्नं तेषां महात्मनाम्।  
तद् वानरेभ्यः प्रददुः सुरागन्धसमन्वितम् ॥ १४ ॥

ततस्तूर्यशताकीर्णं नटनर्तकसंकुलम् ।  
अवर्तत महापानं प्रभासे तिग्मतेजसाम् ॥ १५ ॥

कृष्णस्य संनिधौ रामः सहितः कृतवर्मणा।  
अपिबद् युयुधानश्च गदो बभ्रुस्तथैव च ॥ १६ ॥

ततः परिषदो मध्ये युयुधानो मदोत्कटः।  
अब्रवीत् कृतवर्माणमवहास्यावमन्य च ॥ १७ ॥

कः क्षत्रियोऽहन्यमानः सुप्तान् हन्यान्मृतानिव।  
तन्न मृष्यन्ति हार्दिक्य यादवा यत् त्वया कृतम् ॥ १८ ॥

इत्युक्ते युयुधानेन पूजयामास तद्वचः।  
प्रद्युम्नो रथिनां श्रेष्ठो हार्दिक्यमवमन्य च ॥ १९ ॥

ततः परमसंक्रुद्धः कृतवर्मा तमब्रवीत्।  
निर्दिशन्निव सावज्ञं तदा सव्येन पाणिना ॥ २० ॥

भूरिश्रवाश्छिन्नबाहुर्युद्धे प्रायगतस्त्वया ।  
वधेन सुनृशंसेन कथं वीरेण पातितः ॥ २१ ॥

इति तस्य वचः श्रुत्वा केशवः परवीरहा।  
तिर्यक्सरोषया दृष्ट्‌या वीक्षांचक्रे स मन्युमान् ॥ २२ ॥

मणिः स्यमन्तकश्चैव यः स सत्राजितोऽभवत्।  
तां कथां श्रावयामास सात्यकिर्मधुसूदनम् ॥ २३ ॥

तच्छ्रुत्वा केशवस्याङ्कमगमद् रुदती तदा।  
सत्यभामा प्रकुपिता कोपयन्ती जनार्दनम् ॥ २४ ॥

तत उत्थाय सक्रोधः सात्यकिर्वाक्यमब्रवीत्।  
पञ्चानां द्रौपदेयानां धृष्टद्युम्नशिखण्डिनोः ॥ २५ ॥  
एष गच्छामि पदवीं सत्येन च तथा शपे।  
सौप्तिके ये च निहताः सुप्ता येन दुरात्मना ॥ २६ ॥  
द्रोणपुत्रसहायेन पापेन कृतवर्मणा ।  
समाप्तमायुरस्याद्य यशश्चैव सुमध्यमे ॥ २७ ॥

इत्येवमुक्त्वा खड्गेन केशवस्य समीपतः।  
अभिद्रुत्य शिरः क्रुद्धश्चिच्छेद कृतवर्मणः ॥ २८ ॥

तथान्यानपि निघ्नन्तं युयुधानं समन्ततः।  
अभ्यधावद्धृषीकेशो विनिवारयितुं तदा ॥ २९ ॥

एकीभूतास्ततः सर्वे कालपर्यायचोदिताः ।  
भोजान्धका महाराज शैनेयं पर्यवारयन् ॥ ३० ॥

तान् दृष्ट्वा पततस्तूर्णमभिक्रुद्धान् जनार्दनः।  
न चुक्रोध महातेजा जानन् कालस्य पर्ययम् ॥ ३१ ॥

ते तु पानमदाविष्टाश्चोदिताः कालधर्मणा।  
युयुधानमथाभ्यघ्नन्नुच्छिष्टैर्भाजनैस्तदा ॥ ३२ ॥

हन्यमाने तु शैनेये क्रुद्धो रुक्मिणिनन्दनः।  
तदनन्तरमागच्छन्मोक्षयिष्यन् शिनेः सुतम् ॥ ३३ ॥

स भोजैः सह संयुक्तः सात्यकिश्चान्धकैः सह।  
व्यायच्छमानौ तौ वीरौ बाहुद्रविणशालिनौ ॥ ३४ ॥

बहुत्वान्निहतौ तत्र उभौ कृष्णस्य पश्यतः।  
हतं दृष्ट्वा च शैनेयं पुत्रं च यदुनन्दनः ॥ ३५ ॥  
एरकानां ततो मुष्टिं कोपाज्जग्राह केशवः।

तदभून्मुसलं घोरं वज्रकल्पमयोमयम् ॥ ३६ ॥  
जघान कृष्णस्तांस्तेन ये ये प्रमुखतोऽभवन्।

ततोऽन्धकाश्च भोजाश्च शैनेया वृष्णयस्तथा ॥ ३७ ॥  
जघ्नुरन्योन्यमाक्रन्दे मुसलैः कालचोदिताः ।

यस्तेषामेरकां कश्चिज्जग्राह कुपितो नृप ॥ ३८ ॥  
वज्रभूतेव सा राजन्नदृश्यत तदा विभो।

तृणं च मुसलीभूतमपि तत्र व्यदृश्यत ॥ ३९ ॥  
ब्रह्मदण्डकृतं सर्वमिति तद् विद्धि पार्थिव।

अविध्यान्‌ विध्यते राजन् प्रक्षिपन्ति स्म यत् तृणम् ॥ ४० ॥  
तद् वज्रभूतं मुसलं व्यदृश्यत तदा दृढम्।

अवधीत् पितरं पुत्रः पिता पुत्रं च भारत ॥ ४१ ॥  
मत्ताः परिपतन्ति स्म योधयन्तः परस्परम्।  
पतङ्गा इव चाग्नौ ते निपेतुः कुकुरान्धकाः ॥ ४२ ॥

नासीत् पलायने बुद्धिर्वध्यमानस्य कस्यचित्।  
तत्रापश्यन्महाबाहुर्जानन् कालस्य पर्ययम् ॥ ४३ ॥  
मुसलं समवष्टभ्य तस्थौ स मधुसूदनः।

साम्बं च निहतं दृष्ट्वा चारुदेष्णं च माधवः ॥ ४४ ॥  
प्रद्युम्नं चानिरुद्धं च ततश्चुक्रोध भारत।

गदं वीक्ष्य शयानं च भृशं कोपसमन्वितः ॥ ४५ ॥  
स निःशेषं तदा चक्रे शार्ङ्गचक्रगदाधरः।

तन्निघ्नन्तं महातेजा बभ्रुः परपुरञ्जयः ॥ ४६ ॥  
दारुकश्चैव दाशार्हमूचतुर्यन्निबोध तत् ।

भगवन् निहताः सर्वे त्वया भूयिष्ठशो नराः।  
रामस्य पदमन्विच्छ तत्र गच्छाम यत्र सः ॥ ४७ ॥