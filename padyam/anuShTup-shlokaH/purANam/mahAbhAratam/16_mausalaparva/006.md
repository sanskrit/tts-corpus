+++
title_full = "006 द्वारकामें अर्जुन और वसुदेवजीकी बातचीत"
title = "००६"

+++


तं शयानं महात्मानं वीरमानकदुन्दुभिम्।  
पुत्रशोकेन संतप्तं ददर्श कुरुपुङ्गवः ॥ १ ॥

तस्याश्रुपरिपूर्णाक्षो व्यूढोरस्को महाभुजः ।  
आर्तस्यार्ततरः पार्थः पादौ जग्राह भारत ॥ २ ॥

तस्य मूर्धानमाघ्रातुमियेषानकदुन्दुभिः ।  
स्वस्रीयस्य महाबाहुर्न शशाक च शत्रुहन् ॥ ३ ॥

समालिङ्‌ग्यार्जुनं वृद्धः स भुजाभ्यां महाभुजः।  
रुदन् पुत्रान् स्मरन् सर्वान् विललाप सुविह्वलः ॥ ४ ॥  
भ्रातॄन् पुत्रांश्च पौत्रांश्च दौहित्रान् ससखीनपि।

यैर्जिता भूमिपालाश्च दैत्याश्च शतशोऽर्जुन ॥ ५ ॥  
तान् दृष्ट्वा नेह पश्यामि जीवाम्यर्जुन दुर्मरः।

यौ तावर्जुन शिष्यौ ते प्रियौ बहुमतौ सदा ॥ ६ ॥  
तयोरपनयात् पार्थ वृष्णयो निधनं गताः।

यौ तौ वृष्णिप्रवीराणां द्वावेवातिरथौ मतौ ॥ ७ ॥  
प्रद्युम्नो युयुधानश्च कथयन् कत्थसे च यौ।  
तौ सदा कुरुशार्दूल कृष्णस्य प्रियभाजनौ ॥ ८ ॥  
तावुभौ वृष्णिनाशस्य मुखमास्तां धनंजय।

न तु गर्हामि शैनेयं हार्दिक्यं चाहमर्जुन ॥ ९ ॥  
अक्रूरं रौक्मिणेयं च शापो ह्येवात्र कारणम्।

केशिनं यस्तु कंसं च विक्रम्य जगतः प्रभुः ॥ १० ॥  
विदेहावकरोत् पार्थ चैद्यं च बलगर्वितम्।  
नैषादिमेकलव्यं च चक्रे कालिङ्गमागधान् ॥ ११ ॥  
गान्धारान् काशिराजं च मरुभूमौ च पार्थिवान्।  
प्राच्यांश्च दाक्षिणात्यांश्च पार्वतीयांस्तथा नृपान् ॥ १२ ॥  
सोऽभ्युपेक्षितवानेतमनयान्मधुसूदनः ।

त्वं हि तं नारदश्चैव मुनयश्च सनातनम् ॥ १३ ॥  
गोविन्दमनघं देवमभिजानीध्वमच्युतम् ।  
प्रत्यपश्यच्च स विभुर्ज्ञातिक्षयमधोक्षजः ॥ १४ ॥

समुपेक्षितवान् नित्यं स्वयं स मम पुत्रकः।  
गान्धार्या वचनं यत् तदृषीणां च परंतप ॥ १५ ॥  
तन्नूनमन्यथा कर्तुं नैच्छत् स जगतः प्रभुः।

प्रत्यक्षं भवतश्चापि तव पौत्रः परंतप ॥ १६ ॥  
अश्वत्थाम्ना हतश्चापि जीवितस्तस्य तेजसा।

इमांस्तु नैच्छत् स्वान् ज्ञातीन् रक्षितुं च सखा तव॥१७॥  
ततः पुत्रांश्च पौत्रांश्च भ्रातॄनथ सखींस्तथा।  
शयानान्‌ निहतान्‌ दृष्ट्वा ततो मामब्रवीदिदम् ॥ १८ ॥

सम्प्राप्तोऽद्यायमस्यान्तः कुलस्य पुरुषर्षभ ।  
आगमिष्यति बीभत्सुरिमां द्वारवतीं पुरीम् ॥ १९ ॥  
आख्येयं तस्य यद् वृत्तं वृष्णीनां वैशसं महत्।

स तु श्रुत्वा महातेजा यदूनां निधनं प्रभो ॥ २० ॥  
आगन्ता क्षिप्रमेवेह न मेऽत्रास्ति विचारणा।

योऽहं तमर्जुनं विद्धि योऽर्जुनः सोऽहमेव तु ॥ २१ ॥  
यद् ब्रूयात्‌ तत्‌ तथा कार्यमिति बुद्‌ध्यस्व माधव।

स स्त्रीषु प्राप्तकालासु पाण्डवो बालकेषु च ॥ २२ ॥  
प्रतिपत्स्यति बीभत्सुर्भवतश्चौर्ध्वदेहिकम् ।

इमां च नगरीं सद्यः प्रतियाते धनंजये ॥ २३ ॥  
प्राकाराट्टालकोपेतां समुद्रः प्लावयिष्यति ।

अहं देशे तु कस्मिंश्चित् पुण्ये नियममास्थितः ॥ २४ ॥  
कालं काङ्‌क्षे सद्य एव रामेण सह धीमता।

एवमुक्त्वा हृषीकेशो मामचिन्त्यपराक्रमः ॥ २५ ॥  
हित्वा मां बालकैः सार्धं दिशं कामप्यगात् प्रभुः।

सोऽहं तौ च महात्मानौ चिन्तयन् भ्रातरौ तव ॥ २६ ॥  
घोरं ज्ञातिवधं चैव न भुञ्जे शोककर्शितः।  
न भोक्ष्ये न च जीविष्ये दिष्ट्‌या प्राप्तोऽसि पाण्डव॥२७॥

यदुक्तं पार्थ कृष्णेन तत् सर्वमखिलं कुरु।  
एतत् ते पार्थ राज्यं च स्त्रियो रत्नानि चैव हि।  
इष्टान् प्राणानहं हीमांस्त्यक्ष्यामि रिपुसूदन ॥ २८ ॥