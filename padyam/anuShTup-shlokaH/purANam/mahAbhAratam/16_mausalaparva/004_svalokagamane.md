+++
title_full = "004 दारुकका अर्जुनको सूचना देनेके लिये हस्तिनापुर जाना, बभ्रुका देहावसान एवं बलराम और श्रीकृष्णका परमधाम-गमन"
title = "००४ स्वलोकगमने"

+++


ततो ययुर्दारुकः केशवश्च  
बभ्रुश्च रामस्य पदं पतन्तः।  
अथापश्यन् राममनन्तवीर्यं  
वृक्षे स्थितं चिन्तयानं विविक्ते ॥ १ ॥

ततः समासाद्य महानुभावं  
कृष्णस्तदा दारुकमन्वशासत् ।  
गत्वा कुरून् सर्वमिमं महान्तं  
पार्थाय शंसस्व वधं यदूनाम् ॥ २ ॥

ततोऽर्जुनः क्षिप्रमिहोपयातु  
श्रुत्वा मृतान् यादवान् ब्रह्मशापात्।  
इत्येवमुक्तः स ययौ रथेन  
कुरूंस्तदा दारुको नष्टचेताः ॥ ३ ॥

ततो गते दारुके केशवोऽथ  
दृष्ट्वान्तिके बभ्रुमुवाच वाक्यम् ।  
स्त्रियो भवान् रक्षितुं यातु शीघ्रं  
नैता हिंस्युर्दस्यवो वित्तलोभात् ॥ ४ ॥

स प्रस्थितः केशवेनानुशिष्टो  
मदातुरो ज्ञातिवधार्दितश्च ।  
तं विश्रान्तं संनिधौ केशवस्य  
दुरन्तमेकं सहसैव बभ्रुम् ॥ ५ ॥  
ब्रह्मानुशप्तमवधीन्महद् वै  
कूटे युक्तं मुसलं लुब्धकस्य।  
ततो दृष्ट्वा निहतं बभ्रुमाह  
कृष्णोऽग्रजं भ्रातरमुग्रतेजाः ॥ ६ ॥

इहैव त्वं मां प्रतीक्षस्व राम  
यावत् स्त्रियो ज्ञातिवशाः करोमि।  
ततः पुरीं द्वारवतीं प्रविश्य  
जनार्दनः पितरं प्राह वाक्यम् ॥ ७ ॥

स्त्रियो भवान् रक्षतु नः समग्रा  
धनञ्जयस्यागमनं प्रतीक्षन् ।  
रामो वनान्ते प्रतिपालयन्मा-  
मास्तेऽद्याहं तेन समागमिष्ये ॥ ८ ॥

दृष्टं मयेदं निधनं यदूनां  
राज्ञां च पूर्वं कुरुपुङ्गवानाम्।  
नाहं विना यदुभिर्यादवानां  
पुरीमिमामशकं द्रष्टुमद्य ॥ ९ ॥

तपश्चरिष्यामि निबोध तन्मे  
रामेण सार्धं वनमभ्युपेत्य ।  
इतीदमुक्त्वा शिरसा च पादौ  
संस्पृश्य कृष्णस्त्वरितो जगाम ॥ १० ॥

ततो महान् निनदः प्रादुरासीत्  
सस्त्रीकुमारस्य पुरस्य तस्य ।  
अथाब्रवीत् केशवः संनिवर्त्य  
शब्दं श्रुत्वा योषितां क्रोशतीनाम् ॥ ११ ॥

पुरीमिमामेष्यति सव्यसाची  
स वो दुःखान्मोचयिता नराग्र््यः।  
ततो गत्वा केशवस्तं ददर्श  
रामं वने स्थितमेकं विविक्ते ॥ १२ ॥

अथापश्यद् योगयुक्तस्य तस्य  
नागं मुखान्निश्चरन्तं महान्तम् ।  
श्वेतं ययौ स ततः प्रेक्ष्यमाणो  
महार्णवो येन महानुभावः ॥ १३ ॥

सहस्रशीर्षः पर्वताभोगवर्ष्मा  
रक्ताननः स्वां तनुं तां विमुच्य।  
सम्यक् च तं सागरः प्रत्यगृह्णा-  
न्नागा दिव्याः सरितश्चैव पुण्याः ॥ १४ ॥

कर्कोटको वासुकिस्तक्षकश्च  
पृथुश्रवा अरुणः कुञ्जरश्च ।  
मिश्री शङ्खः कुमुदः पुण्डरीक-  
स्तथा नागो धृतराष्ट्रो महात्मा ॥ १५ ॥  
ह्रादः क्राथः शितिकण्ठोग्रतेजा-  
स्तथा नागौ चक्रमन्दातिषण्डौ ।  
नागश्रेष्ठो दुर्मुखश्चाम्बरीषः  
स्वयं राजा वरुणश्चापि राजन् ॥ १६ ॥

प्रत्युद्‌गम्य स्वागतेनाभ्यनन्दं-  
स्तेऽपूजयंश्चार्घ्यपाद्यक्रियाभिः ।  
ततो गते भ्रातरि वासुदेवो  
जानन् सर्वा गतयो दिव्यदृष्टिः ॥ १७ ॥  
वने शून्ये विचरंश्चिन्तयानो  
भूमौ चाथ संविवेशाग्र्यतेजाः ।  
सर्वं तेन प्राक्तदा वित्तमासीद्  
गान्धार्या यद् वाक्यमुक्तः स पूर्वम् ॥ १८ ॥

दुर्वाससा पायसोच्छिष्टलिप्ते  
यच्चाप्युक्तं तच्च सस्मार वाक्यम्।  
स चिन्तयन्नन्धकवृष्णिनाशं  
कुरुक्षयं चैव महानुभावः ॥ १९ ॥

मेने ततः संक्रमणस्य कालं  
ततश्चकारेन्द्रियसंनिरोधम् ।  
तथा च लोकत्रयपालनार्थ-  
मात्रेयवाक्यप्रतिपालनाय ॥ २० ॥

देवोऽपि सन् देहविमोक्षहेतो-  
र्निमित्तमैच्छत् सकलार्थतत्त्ववित् ।  
स संनिरुद्धेन्द्रियवाङ्‌मनास्तु  
शिश्ये महायोगमुपेत्य कृष्णः ॥ २१ ॥

जराथ तं देशमुपाजगाम  
लुब्धस्तदानीं मृगलिप्सुरुग्रः ।  
स केशवं योगयुक्तं शयानं  
मृगासक्तो लुब्धकः सायकेन ॥ २२ ॥  
जराविध्यत् पादतले त्वरावां-  
स्तं चाभितस्तज्जिघृक्षुर्जगाम ।  
अथापश्यत् पुरुषं योगयुक्तं  
पीताम्बरं लुब्धकोऽनेका बाहुम् ॥ २३ ॥

मत्वाऽऽत्मानं त्वपराद्धं स तस्य  
पादौ जरा जगृहे शंकितात्मा।  
आश्वासयंस्तं महात्मा तदानीं  
गच्छन्नूर्ध्वं रोदसी व्याप्य लक्ष्म्या ॥ २४ ॥

दिवं प्राप्तं वासवोऽथाश्विनौ च  
रुद्रादित्या वसवश्चाथ विश्वे ।  
प्रत्युद्ययुर्मुनयश्चापि सिद्धा  
गन्धर्वमुख्याश्च सहाप्सरोभिः ॥ २५ ॥

ततो राजन् भगवानुग्रतेजा  
नारायणः प्रभवश्चाव्ययश्च ।  
योगाचार्यो रोदसी व्याप्य लक्ष्म्या  
स्थानं प्राप स्वं महात्माप्रमेयम् ॥ २६ ॥

ततो देवैर्ऋषिभिश्चापि कृष्णः  
समागतश्चारणैश्चैव राजन् ।  
गन्धर्वाग्र्यैरप्सरोभिर्वराभिः  
सिद्धैः साध्यैश्चानतैः पूज्यमानः ॥ २७ ॥

तं वै देवाः प्रत्यनन्दन्त राजन्  
मुनिश्रेष्ठा ऋग्भिरानर्चुरीशम् ।  
तं गन्धर्वाश्चापि तस्थुः स्तुवन्तः  
प्रीत्या चैनं पुरुहूतोऽभ्यनन्दत् ॥ २८ ॥