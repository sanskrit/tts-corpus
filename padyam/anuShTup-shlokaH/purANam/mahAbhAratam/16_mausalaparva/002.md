+++
title_full = "002 द्वारकामें भयंकर उत्पात देखकर भगवान् श्रीकृष्णका यदुवंशियोंको तीर्थयात्राके लिये आदेश देना"
title = "००२"

+++


एवं प्रयतमानानां वृष्णीनामन्धकैः सह।  
कालो गृहाणि सर्वेषां परिचक्राम नित्यशः ॥ १ ॥

करालो विकटो मुण्डः पुरुषः कृष्णपिङ्गलः।  
गृहाण्यावेक्ष्य वृष्णीनां नादृश्यत क्वचित् क्वचित् ॥ २ ॥

तमघ्नन्त महेष्वासाः शरैः शतसहस्रशः।  
न चाशक्यत वेद्‌धुं स सर्वभूतात्ययस्तदा ॥ ३ ॥

उत्पेदिरे महावाता दारुणाश्च दिने दिने।  
वृष्ण्यन्धकविनाशाय बहवो लोमहर्षणाः ॥ ४ ॥

विवृद्धमूषिका रथ्या विभिन्नमणिकास्तथा ।  
केशा नखाश्च सुप्तानामद्यन्ते मूषिकैर्निशि ॥ ५ ॥

चीचीकूचीति वाशन्ति सारिका वृष्णिवेश्मसु।  
नोपशाम्यति शब्दश्च स दिवारात्रमेव हि ॥ ६ ॥

अन्वकुर्वन्नुलूकानां सारसा विरुतं तथा।  
अजाः शिवानां विरुतमन्वकुर्वत भारत ॥ ७ ॥

पाण्डुरा रक्तपादाश्च विहगाः कालचोदिताः।  
वृष्ण्यन्धकानां गेहेषु कपोता व्यचरंस्तदा ॥ ८ ॥

व्यजायन्त खरा गोषु करभाऽश्वतरीषु च।  
शुनीष्वपि बिडालाश्च मूषिका नकुलीषु च ॥ ९ ॥

नापत्रपन्त पापानि कुर्वन्तो वृष्णयस्तदा।  
प्राद्विषन् ब्राह्मणांश्चापि पितॄन् देवांस्तथैव च ॥ १० ॥

गुरूंश्चाप्यवमन्यन्ते न तु रामजनार्दनौ।  
पत्न्यः पतीनुच्चरन्त पत्नीश्च पतयस्तथा ॥ ११ ॥

विभावसुः प्रज्वलितो वामं विपरिवर्तते।  
नीललोहितमञ्जिष्ठा विसृजन्नर्चिषः पृथक् ॥ १२ ॥

उदयास्तमने नित्यं पुर्यां तस्यां दिवाकरः।  
व्यदृश्यतासकृत् पुम्भिः कबन्धैः परिवारितः ॥ १३ ॥

महानसेषु सिद्धेषु संस्कृतेऽतीव भारत।  
आहार्यमाणे कृमयो व्यदृश्यन्त सहस्रशः ॥ १४ ॥

पुण्याहे वाच्यमाने तु जपत्सु च महात्मसु।  
अभिधावन्तः श्रूयन्ते न चादृश्यत कश्चन ॥ १५ ॥

परस्परं च नक्षत्रं हन्यमानं पुनः पुनः।  
ग्रहैरपश्यन् सर्वे ते नात्मनस्तु कथंचन ॥ १६ ॥

नदन्तं पाञ्चजन्यं च वृष्ण्यन्धकनिवेशने।  
समन्तात् पर्यवाशन्त रासभा दारुणस्वराः ॥ १७ ॥

एवं पश्यन् हृषीकेशः सम्प्राप्तं कालपर्ययम्।  
त्रयोदश्याममावास्यां तान्‌ दृष्ट्वा प्राब्रवीदिदम् ॥ १८ ॥

चतुर्दशी पञ्चदशी कृतेयं राहुणा पुनः।  
प्राप्ते वै भारते युद्धे प्राप्ता चाद्य क्षयाय नः॥१९॥

विमृशन्नेव कालं तं परिचिन्त्य जनार्दनः।  
मेने प्राप्तं स षट्‌त्रिंशं वर्षं वै केशिसूदनः ॥ २० ॥

पुत्रशोकाभिसंतप्ता गान्धारी हतबान्धवा ।  
यदनुव्याजहारार्ता तदिदं समुपागमत् ॥ २१ ॥

इदं च तदनुप्राप्तमब्रवीद् यद् युधिष्ठिरः।  
पुरा व्यूढेष्वनीकेषु दृष्ट्वोत्पातान् सुदारुणान् ॥ २२ ॥

इत्युक्त्वा वासुदेवस्तु चिकीर्षुः सत्यमेव तत्।  
आज्ञापयामास तदा तीर्थयात्रामरिंदमः ॥ २३ ॥

अघोषयन्त पुरुषास्तत्र केशवशासनात् ।  
तीर्थयात्रा समुद्रे वः कार्येति पुरुषर्षभाः ॥ २४ ॥