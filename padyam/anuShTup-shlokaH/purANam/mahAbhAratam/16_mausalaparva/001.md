+++
title_full = "001 युधिष्ठिरका अपशकुन देखना, यादवोंके विनाशका समाचार सुनना, द्वारकामें ऋषियोंके शापवश साम्बके पेटसे मूसलकी उत्पत्ति तथा मदिराके निषेधकी कठोर आज्ञा"
title = "००१"

+++


नारायणं नमस्कृत्य नरं चैव नरोत्तमम्।  
देवीं सरस्वतीं व्यासं ततो जयमुदीरयेत्॥

षट्‌त्रिंशे त्वथ सम्प्राप्ते वर्षे कौरवनन्दनः।  
ददर्श विपरीतानि निमित्तानि युधिष्ठिरः ॥ १ ॥

ववुर्वाताश्च निर्घाता रूक्षाः शर्करवर्षिणः।  
अपसव्यानि शकुना मण्डलानि प्रचक्रिरे ॥ २ ॥

प्रत्यगूहुर्महानद्यो दिशो नीहारसंवृताः ।  
उल्काश्चाङ्गारवर्षिण्यः प्रापतन् गगनाद् भुवि ॥ ३ ॥

आदित्यो रजसा राजन् समवच्छन्नमण्डलः।  
विरश्मिरुदये नित्यं कबन्धैः समदृश्यत ॥ ४ ॥

परिवेषाश्च दृश्यन्ते दारुणाश्चन्द्रसूर्ययोः ।  
त्रिवर्णिः श्यामरूक्षान्तास्तथा भस्मारुणप्रभाः ॥ ५ ॥

एते चान्ये च बहव उत्पाता भयशंसिनः।  
दृश्यन्ते बहवो राजन् हृदयोद्वेगकारकाः ॥ ६ ॥

कस्यचित् त्वथ कालस्य कुरुराजो युधिष्ठिरः।  
शुश्राव वृष्णिचक्रस्य मौसले कदनं कृतम् ॥ ७ ॥  
विमुक्तं वासुदेवं च श्रुत्वा रामं च पाण्डवः।  
समानीयाब्रवीद् भ्रातॄन् किं करिष्याम इत्युत ॥ ८ ॥

परस्परं समासाद्य ब्रह्मदण्डबलात् कृतान्।  
वृष्णीन् विनष्टांस्ते श्रुत्वा व्यथिताः पाण्डवाभवन् ॥ ९ ॥  
निधनं वासुदेवस्य समुद्रस्येव शोषणम्।  
वीरा न श्रद्दधुस्तस्य विनाशं शार्ङ्गधन्वनः ॥ १० ॥

मौसलं ते समाश्रित्य दुःखशोकसमन्विताः।  
विषण्णा हतसंकल्पाः पाण्डवाः समुपाविशन् ॥ ११ ॥

कथं विनष्टा भगवन्नन्धका वृष्णिभिः सह।  
पश्यतो वासुदेवस्य भोजाश्चैव महारथाः ॥ १२ ॥

षट्‌त्रिंशेऽथ ततो वर्षे वृष्णीनामनयो महान्।  
अन्योन्यं मुसलैस्ते तु निजघ्नुः कालचोदिताः ॥ १३ ॥

केनानुशप्तास्ते वीराः क्षयं वृष्ण्यन्धका गताः।  
भोजाश्च द्विजवर्य त्वं विस्तरेण वदस्व मे ॥ १४ ॥

विश्वामित्रं च कण्वं च नारंद च तपोधनम्।  
सारणप्रमुखा वीरा ददृशुर्द्वारकां गतान् ॥ १५ ॥  
ते तान् साम्बं पुरस्कृत्य भूषयित्वा स्त्रियं यथा।  
अब्रुवन्नुपसंगम्य दैवदण्डनिपीडिताः ॥ १६ ॥

इयं स्त्री पुत्रकामस्य बभ्रोरमिततेजसः।  
ऋषयः साधु जानीत किमियं जनयिष्यति ॥ १७ ॥

इत्युक्तास्ते तदा राजन् विप्रलम्भप्रधर्षिताः।  
प्रत्यब्रुवंस्तान् मुनयो यत् तच्छृणु नराधिप ॥ १८ ॥

वृष्ण्यन्धकविनाशाय मुसलं घोरमायसम् ।  
वासुदेवस्य दायादः साम्बोऽयं जनयिष्यति ॥ १९ ॥  
येन यूयं सुदुर्वृत्ता नृशंसा जातमन्यवः।  
उच्छेत्तारः कुलं कृत्स्नमृते रामजनार्दनौ ॥ २० ॥  
समुद्रं यास्यति श्रीमांस्त्यक्त्वा देहं हलायुधः।  
जरा कृष्णं महात्मानं शयानं भुवि भेत्स्यति ॥ २१ ॥  
इत्यब्रुवन्त ते राजन् प्रलब्धास्तैर्दुरात्मभिः।  
मुनयः क्रोधरक्ताक्षाः समीक्ष्याथ परस्परम् ॥ २२ ॥

तथोक्त्वा मुनयस्ते तु ततः केशवमभ्ययुः।  
अथाब्रवीत् तदा वृष्णीन् श्रुत्वैवं मधुसूदनः ॥ २३ ॥

अन्तज्ञो मतिमांस्तस्य भवितव्यं तथेति तान्।  
एवमुक्त्वा हृषीकेशः प्रविवेश पुरं तदा ॥ २४ ॥

कृतान्तमन्यथा नैच्छत् कर्तुं स जगतः प्रभुः।  
श्वोभूतेऽथ ततः साम्बो मुसलं तदसूत वै ॥ २५ ॥

येन वृष्ण्यन्धककुले पुरुषा भस्मसात्‌ कृताः।  
वृष्ण्यन्धकविनाशाय किंकरप्रतिमं महत् ॥ २६ ॥

असूत शापजं घोरं तच्च राज्ञे न्यवेदयन्।  
विषण्णरूपस्तद् राजा सूक्ष्मं चूर्णमकारयत् ॥ २७ ॥

तच्चूर्णं सागरे चापि प्राक्षिपन् पुरुषा नृप।  
अघोषयंश्च नगरे वचनादाहुकस्य ते ॥ २८ ॥  
जनार्दनस्य रामस्य बभ्रोश्चैव महात्मनः।  
अद्यप्रभृति सर्वेषु वृष्ण्यन्धककुलेष्विह ॥ २९ ॥  
सुरासवो न कर्तव्यः सर्वैर्नगरवासिभिः।

यश्च नोऽविदितं कुर्यात् पेयं कश्चिन्नरः क्वचित् ॥ ३० ॥  
जीवन् स शूलमारोहेत् स्वयं कृत्वा सबान्धवः।

ततो राजभयात् सर्वे नियमं चक्रिरे तदा।  
नराः शासनमाज्ञाय रामस्याक्लिष्टकर्मणः ॥ ३१ ॥