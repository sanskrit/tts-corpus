+++
title_full = "007 वसुदेवजी तथा मौसलयुद्धमें मरे हुए यादवोंका अन्त्येष्टि-संस्कार करके अर्जुनका द्वारकावासी स्त्री-पुरुषोंको अपने साथ ले जाना, समुद्रका द्वारकाको डूबो देना और मार्गमें अर्जुनपर डाकुओंका आक्रमण, अवशिष्ट यादवोंको अपनी राजधानीमें बसा देना"
title = "००७"

+++


एवमुक्तः स बीभत्सुर्मातुलेन परंतप।  
दुर्मना दीनवदनो वसुदेवमुवाच ह ॥ १ ॥

नाहं वृष्णिप्रवीरेण बन्धुभिश्चैव मातुल।  
विहीनां पृथिवीं द्रष्टुं शक्यामीह कथंचन ॥ २ ॥

राजा च भीमसेनश्च सहदेवश्च पाण्डवः।  
नकुलो याज्ञसेनी च षडेकमनसो वयम् ॥ ३ ॥

राज्ञः संक्रमणे चापि कालोऽयं वर्तते ध्रुवम्।  
तमिमं विद्धि सम्प्राप्तं कालं कालविदां वर ॥ ४ ॥

सर्वथा वृष्णिदारास्तु बालं वृद्धं तथैव च।  
नयिष्ये परिगृह्याहमिन्द्रप्रस्थमरिंदम ॥ ५ ॥

इत्युक्त्वा दारुकमिदं वाक्यमाह धनंजयः।  
अमात्यान् वृष्णिवीराणां द्रष्टुमिच्छामि मा चिरम् ॥ ६ ॥

इत्येवमुक्त्वा वचनं सुधर्मां यादवीं सभाम्।  
प्रविवेशार्जुनः शूरः शोचमानो महारथान् ॥ ७ ॥

तमासनगतं तत्र सर्वाः प्रकृतयस्तथा।  
ब्राह्मणा नैगमास्तत्र परिवार्योपतस्थिरे ॥ ८ ॥

तान् दीनमनसः सर्वान् विमूढान् गतचेतसः।  
उवाचेदं वचः काले पार्थो दीनतरस्तथा ॥ ९ ॥

शक्रप्रस्थमहं नेष्ये वृष्ण्यन्धकजनं स्वयम्।  
इदं तु नगरं सर्वं समुद्रः प्लावयिष्यति ॥ १० ॥  
सज्जीकुरुत यानानि रत्नानि विविधानि च।  
वज्रोऽयं भवतां राजा शक्रप्रस्थे भविष्यति ॥ ११ ॥

सप्तमे दिवसे चैव रवौ विमल उद्‌गते।  
बहिर्वत्स्यामहे सर्वे सज्जीभवत मा चिरम् ॥ १२ ॥

इत्युक्तास्तेन ते सर्वे पार्थेनाक्लिष्टकर्मणा।  
सज्जमाशु ततश्चक्रुः स्वसिद्ध्यर्थं समुत्सुकाः ॥ १३ ॥

तां रात्रिमवसत् पार्थः केशवस्य निवेशने।  
महता शोकमोहेन सहसाभिपरिप्लुतः ॥ १४ ॥

श्वोभूतेऽथ ततः शौरिर्वसुदेवः प्रतापवान्।  
युक्त्वाऽऽत्मानं महातेजा जगाम गतिमुत्तमाम् ॥ १५ ॥

ततः शब्दो महानासीद् वसुदेवनिवेशने।  
दारुणः क्रोशतीनां च रुदतीनां च योषिताम् ॥ १६ ॥

प्रकीर्णमूर्धजाः सर्वा विमुक्ताभरणस्रजः ।  
उरांसि पाणिभिर्घ्नन्त्यो व्यलपन् करुणं स्त्रियः ॥ १७ ॥

तं देवकी च भद्रा च रोहिणी मदिरा तथा।  
अन्वारोहन्त च तदा भर्तारं योषितां वराः ॥ १८ ॥

ततः शौरिं नृयुक्तेन बहुमूल्येन भारत।  
यानेन महता पार्थो बहिर्निष्क्रामयत् तदा ॥ १९ ॥

तमन्वयुस्तत्र तत्र दुःखशोकसमन्विताः ।  
द्वारकावासिनः सर्वे पौरजानपदा हिताः ॥ २० ॥

तस्याश्वमेधिकं छत्रं दीप्यमानाश्च पावकाः।  
पुरस्तात् तस्य यानस्य याजकाश्च ततो ययुः ॥ २१ ॥

अनुजग्मुश्च तं वीरं देव्यस्ता वै स्वलंकृताः।  
स्त्रीसहस्रैः परिवृता वधूभिश्च सहस्रशः ॥ २२ ॥

यस्तु देशः प्रियस्तस्य जीवतोऽभून्महात्मनः।  
तत्रैनमुपसंकल्प्य पितृमेधं प्रचक्रिरे ॥ २३ ॥

तं चिताग्निगतं वीरं शूरपुत्रं वराङ्गनाः।  
ततोऽन्वारुरुहुः पत्न्यश्चतस्रः पतिलोकगाः ॥ २४ ॥

तं वै चतसृभिः स्त्रीभिरन्वितं पाण्डुनन्दनः।  
अदाहयच्चन्दनैश्च गन्धैरुच्चावचैरपि ॥ २५ ॥

ततः प्रादुरभूच्छब्दः समिद्धस्य विभावसोः।  
सामगानां च निर्घोषो नराणां रुदतामपि ॥ २६ ॥

ततो वज्रप्रधानास्ते वृष्ण्यन्धककुमारकाः ।  
सर्वे चैवोदकं चक्रुः स्त्रियश्चैव महात्मनः ॥ २७ ॥

अलुप्तधर्मस्तं धर्मं कारयित्वा स फाल्गुनः।  
जगाम वृष्णयो यत्र विनष्टा भरतर्षभ ॥ २८ ॥

स तान्‌ दृष्ट्वा निपतितान् कदने भृशदुःखितः।  
बभूवातीव कौरव्यः प्राप्तकालं चकार ह ॥ २९ ॥  
यथा प्रधानतश्चैव चक्रे सर्वास्तथा क्रियाः।  
ये हता ब्रह्मशापेन मुसलैरेरकोद्भवैः ॥ ३० ॥

ततः शरीरे रामस्य वासुदेवस्य चोभयोः।  
अन्विष्य दाहयामास पुरुषैराप्तकारिभिः ॥ ३१ ॥

स तेषां विधिवत् कृत्वा प्रेतकार्याणि पाण्डवः।  
सप्तमे दिवसे प्रायाद् रथमारुह्य सत्वरः ॥ ३२ ॥

अश्वयुक्तै रथैश्चापि गोखरोष्ट्रयुतैरपि ।  
स्त्रियस्ता वृष्णिवीराणां रुदत्यः शोककर्शिताः ॥ ३३ ॥  
अनुजग्मुर्महात्मानं पाण्डुपुत्रं धनंजयम् ।

भृत्याश्चान्धकवृष्णीनां सादिनो रथिनश्च ये ॥ ३४ ॥  
वीरहीनं वृद्धबालं पौरजानपदास्तथा ।  
ययुस्ते परिवार्याथ कलत्रं पार्थशासनात् ॥ ३५ ॥

कुञ्जरैश्च गजारोहा ययुः शैलनिभैस्तथा।  
सपादरक्षैः संयुक्ताः सान्तरायुधिका ययुः ॥ ३६ ॥

पुत्राश्चान्धकवृष्णीनां सर्वे पार्थमनुव्रताः ।  
ब्राह्मणाः क्षत्रिया वैश्याः शूद्राश्चैव महाधनाः ॥ ३७ ॥  
दश षट् च सहस्राणि वासुदेवावरोधनम्।  
पुरस्कृत्य ययुर्वज्रं पौत्रं कृष्णस्य धीमतः ॥ ३८ ॥

बहूनि च सहस्राणि प्रयुतान्यर्बुदानि च।  
भोजवृष्ण्यन्धकस्त्रीणां हतनाथानि निर्ययुः ॥ ३९ ॥  
तत्सागरसमप्रख्यं वृष्णिचक्रं महर्धिमत् ।  
उवाह रथिनां श्रेष्ठः पार्थः परपुरंजयः ॥ ४० ॥

निर्याते तु जने तस्मिन् सागरो मकरालयः।  
द्वारकां रत्नसम्पूर्णां जलेनाप्लावयत् तदा ॥ ४१ ॥

यद् यद्धि पुरुषव्याघ्रो भूमेस्तस्या व्यमुञ्चत।  
तत् तत् सम्प्लावयामास सलिलेन स सागरः ॥ ४२ ॥

तदद्‌भुतमभिप्रेक्ष्य द्वारकावासिनो जनाः ।  
तूर्णात् तूर्णतरं जग्मुरहो दैवमिति ब्रुवन् ॥ ४३ ॥

काननेषु च रम्येषु पर्वतेषु नदीषु च।  
निवसन्नानयामास वृष्णिदारान् धनंजयः ॥ ४४ ॥

स पञ्चनदमासाद्य धीमानतिसमृद्धिमत् ।  
देशो गोपशुधान्याढ्ये निवासमकरोत् प्रभुः ॥ ४५ ॥

ततो लोभः समभवद् दस्यूनां निहतेश्वराः।  
दृष्ट्वा स्त्रियो नीयमानाः पार्थेनैकेन भारत ॥ ४६ ॥

ततस्ते पापकर्माणो लोभोपहतचेतसः ।  
आभीरा मन्त्रयामासुः समेत्याशुभदर्शनाः ॥ ४७ ॥

अयमेकोऽर्जुनो धन्वी वृद्धबालं हतेश्वरम्।  
नयत्यस्मानतिक्रम्य योधाश्चेमे हतौजसः ॥ ४८ ॥

ततो यष्टिप्रहरणा दस्यवस्ते सहस्रशः।  
अभ्यधावन्त वृष्णीनां तं जनं लोप्त्रहारिणः ॥ ४९ ॥

महता सिंहनादेन त्रासयन्तः पृथग्जनम्।  
अभिपेतुर्वधार्थं ते कालपर्यायचोदिताः ॥ ५० ॥

ततो निवृत्तः कौन्तेयः सहसा सपदानुगः।  
उवाच तान् महाबाहुरर्जुनः प्रहसन्निव ॥ ५१ ॥

निवर्तध्वमधर्मज्ञा यदि जीवितुमिच्छथ ।  
इदानीं शरनिर्भिन्नाः शोचध्वं निहता मया ॥ ५२ ॥

तथोक्तास्तेन वीरेण कदर्थीकृत्य तद्‌वचः।  
अभिपेतुर्जनं मूढा वार्यमाणाः पुनः पुनः ॥ ५३ ॥

ततोऽर्जुनो धनुर्दिव्यं गाण्डीवमजरं महत्।  
आरोपयितुमारेभे यत्नादिव कथंचन ॥ ५४ ॥

चकार सज्जं कृच्छ्रेण सम्भ्रमे तुमुले सति।  
चिन्तयामास शस्त्राणि न च सस्मार तान्यपि ॥ ५५ ॥

वैकृतं तन्महद् दृष्ट्वा भुजवीर्ये तथा युधि।  
दिव्यानां च महास्त्राणां विनाशाद् व्रीडितोऽभवत् ॥ ५६ ॥

वृष्णियोधाश्च ते सर्वे गजाश्वरथयोधिनः।  
न शेकुरावर्तयितुं ह्रियमाणं च तं जनम् ॥ ५७ ॥

कलत्रस्य बहुत्वाद्धि सम्पतत्सु ततस्ततः।  
प्रयत्नमकरोत् पार्थों जनस्य परिरक्षणे ॥ ५८ ॥

मिषतां सर्वयोधानां ततस्ताः प्रमदोत्तमाः।  
समन्ततोऽवकृष्यन्त कामाच्चान्याः प्रवव्रजुः ॥ ५९ ॥

ततो गाण्डीवनिर्मुक्तैः शरैः पार्थो धनंजयः।  
जधान दस्यून् सोद्वेगो वृष्णिभृत्यैः सहस्रशः ॥ ६० ॥

क्षणेन तस्य ते राजन् क्षयं जग्मुरजिह्मगाः।  
अक्षया हि पुरा भूत्वा क्षीणाः क्षतजभोजनाः ॥ ६१ ॥

स शरक्षयमासाद्य दुःखशोकसमाहतः ।  
धनुष्कोट्या तदा दस्यूनवधीत् पाकशासनिः ॥ ६२ ॥

प्रेक्षतस्त्वेव पार्थस्य वृष्ण्यन्धकवरस्त्रियः ।  
जग्मुरादाय ते म्लेच्छाः समन्ताज्जनमेजय ॥ ६३ ॥

धनंजयस्तु दैवं तन्मनसाऽचिन्तयत् प्रभुः।  
दुःखशोकसमाविष्टो निःश्वासपरमोऽभवत् ॥ ६४ ॥

अस्त्राणां च प्रणाशेन बाहुवीर्यस्य संक्षयात्।  
धनुषश्चाविधेयत्वाच्छराणां संक्षयेण च ॥ ६५ ॥  
बभूव विमनाः पार्थो दैवमित्यनुचिन्तयन्।

न्यवर्तत ततो राजन् नेदमस्तीति चाब्रवीत् ॥ ६६ ॥

ततः शेषं समादाय कलत्रस्य महामतिः।  
हृतभूयिष्ठरत्नस्य कुरुक्षेत्रमवातरत् ॥ ६७ ॥

एवं कलत्रमानीय वृष्णीनां हृतशेषितम्।  
न्यवेशयत कौरव्यस्तत्र तत्र धनंजयः ॥ ६८ ॥

हार्दिक्यतनयं पार्थो नगरे मार्तिकावते।  
भोजराजकलत्रं च हृतशेषं नरोत्तमः ॥ ६९ ॥

ततो वृद्धांश्च बालांश्च स्त्रियश्चादाय पाण्डवः।  
वीरैर्विहीनान् सर्वांस्तान् शक्रप्रस्थे न्यवेशयत् ॥ ७० ॥

यौयुधानिं सरस्वत्यां पुत्रं सात्यकिनः प्रियम्।  
न्यवेशयत धर्मात्मा वृद्धबालपुरस्कृतम् ॥ ७१ ॥

इन्द्रप्रस्थे ददौ राज्यं वज्राय परवीरहा।  
वज्रेणाक्रूरदारास्तु वार्यमाणाः प्रवव्रजुः ॥ ७२ ॥

रुक्मिणी त्वथ गान्धारी शैव्या हैमवतीत्यपि।  
देवी जाम्बवती चैव विविशुर्जातवेदसम् ॥ ७३ ॥,

सत्यभामा तथैवान्या देव्यः कृष्णस्य सम्मताः।  
वनं प्रविविशू राजंस्तापस्ये कृतनिश्चयाः ॥ ७४ ॥

द्वारकावासिनो ये तु पुरुषाः पार्थमभ्ययुः।  
यथार्हं संविभज्यैनान् वज्रे पर्यददज्जयः ॥ ७५ ॥

स तत्‌ कृत्वा प्राप्तकालं बाष्पेणापिहितोऽर्जुनः।  
कृष्णद्वैपायनं व्यासं ददर्शासीनमाश्रमे ॥ ७६ ॥