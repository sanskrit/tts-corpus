+++
title_full = "008 अर्जुन और व्यासजीकी बातचीत"
title = "००८"

+++


प्रविशन्नर्जुनो राजन्नाश्रमं सत्यवादिनः ।  
ददर्शासीनमेकान्ते मुनिं सत्यवतीसुतम् ॥ १ ॥

स तमासाद्य धर्मज्ञमुपतस्थे महाव्रतम्।  
अर्जुनोऽस्मीति नामास्मै निवेद्याभ्यवदत् ततः ॥ २ ॥

स्वागतं तेऽस्त्विति प्राह मुनिः सत्यवतीसुतः।  
आस्यतामिति होवाच प्रसन्नात्मा महामुनिः ॥ ३ ॥

तमप्रतीतमनसं निःश्वसन्तं पुनः पुनः।  
निर्विण्णमनसं दृष्ट्वा पार्थं व्यासोऽब्रवीदिदम् ॥ ४ ॥

नखकेशदशाकुम्भवारिणा किं समुक्षितः ।  
आवीरजानुगमनं ब्राह्मणो वा हतस्त्वया ॥ ५ ॥

युद्धे पराजितो वासि गतश्रीरिव लक्ष्यसे।  
न त्वां प्रभिन्नं जानामि किमिदं भरतर्षभ ॥ ६ ॥  
श्रोतव्यं चेन्मया पार्थ क्षिप्रमाख्यातुमर्हसि।

यः स मेघवपुः श्रीमान् बृहत्पङ्कजलोचनः ॥ ७ ॥  
स कृष्णः सह रामेण त्यक्त्वा देहं दिवं गतः।

(तद्वाक्यस्पर्शनालोकसुखं त्वमृतसंनिभम् ।  
संस्मृत्य देवदेवस्य प्रमुह्याम्यमृतात्मनः ॥)

मौसले वृष्णिवीराणां विनाशो ब्रह्मशापजः ॥ ८ ॥  
बभूव वीरान्तकरः प्रभासे लोमहर्षणः।

एते शूरा महात्मानः सिंहदर्पा महाबलाः ॥ ९ ॥  
भोजवृष्ण्यन्धका ब्रह्मन्नन्योन्यं तैर्हतं युधि।

गदापरिघशक्तीनां सहाः परिघबाहवः ॥ १० ॥  
त एरकाभिर्निहताः पश्य कालस्य पर्ययम्।

हतं पञ्चशतं तेषां सहस्रं बाहुशालिनाम् ॥ ११ ॥  
निधनं समनुप्राप्तं समासाद्येतरेतरम् ।

पुनः पुनर्न मृष्यामि विनाशममितौजसाम् ॥ १२ ॥  
चिन्तयानो यदूनां च कृष्णस्य च यशस्विनः।  
शोषणं सागरस्येव पर्वतस्येव चालनम् ॥ १३ ॥  
नभसः पतनं चैव शैत्यमग्नेस्तथैव च।  
अश्रद्धेयमहं मन्ये विनाशं शार्ङ्गधन्वनः ॥ १४ ॥

न चेह स्थातुमिच्छामि लोके कृष्णविनाकृतः।  
इतः कष्टतरं चान्यच्छृणु तद् वै तपोधन ॥ १५ ॥

मनो मे दीर्यते येन चिन्तयानस्य वै मुहुः।  
पश्यतो वृष्णिदाराश्च मम ब्रह्मन् सहस्रशः ॥ १६ ॥  
आभीरैरनुसृत्याजौ हृताः पञ्चनदालयैः ।

धनुरादाय तत्राहं नाशकं तस्य पूरणे ॥ १७ ॥  
यथा पुरा च मे वीर्यं भुजयोर्न तथाभवत्।

अस्त्राणि मे प्रणष्टानि विविधानि महामुने ॥ १८ ॥  
शराश्च क्षयमापन्नाः क्षणेनैव समन्ततः।

पुरुषश्चाप्रमेयात्मा शङ्खचक्रगदाधरः ॥ १९ ॥  
चतुर्भुजः पीतवासाः श्यामः पद्मदलेक्षणः।  
यश्च याति पुरस्तान्मे रथस्य सुमहाद्युतिः ॥ २० ॥  
प्रदहन् रिपुसैन्यानि न पश्याम्यहमच्युतम्।

येन पूर्वं प्रदग्धानि शत्रुसैन्यानि तेजसा ॥ २१ ॥  
शरैर्गाण्डीवनिर्मुक्तैरहं पश्चाच्च नाशयम् ।  
तमपश्यन् विषीदामि घूर्णामीव च सत्तम ॥ २२ ॥

परिनिर्विण्णचेताश्च शान्तिं नोपलभेऽपि च।  
(देवकीनन्दनं देवं वासुदेवमजं प्रभुम्।)  
विना जनार्दनं वीरं नाहं जीवितुमुत्सहे ॥ २३ ॥

श्रुत्वैव हि गतं विष्णुं ममापि मुमुहुर्दिशः।  
प्रणष्टज्ञातिवीर्यस्य शून्यस्य परिधावतः ॥ २४ ॥  
उपदेष्टुं मम श्रेयो भवानर्हति सत्तम।

(देवांशा देवदेवेन सम्मतास्ते गताः सह।  
धर्मव्यवस्थारक्षार्थं देवेन समुपेक्षिताः ॥)

ब्रह्मशापविनिर्दग्धा वृष्ण्यन्धकमहारथाः ॥ २५ ॥  
विनष्टाः कुरुशार्दूल न तान् शोचितुमर्हसि।  
भवितव्यं तथा तच्च दिष्टमेतन्महात्मनाम् ॥ २६ ॥

उपेक्षितं च कृष्णेन शक्तेनापि व्यपोहितुम्।  
त्रैलोक्यमपि गोविन्दः कृत्स्नं स्थावरजङ्गमम् ॥ २७ ॥  
प्रसहेदन्यथाकर्तुं कुतः शापं महात्मनाम्।

(स्त्रियश्च ताः पुरा शप्ताः प्रहासकुपितेन वै।  
अष्टावक्रेण मुनिना तदर्थं त्वद्‌बलक्षयः॥)

रथस्य पुरतो याति यः स चक्रगदाधरः ॥ २८ ॥  
तव स्नेहात् पुराणर्षिर्वासुदेवश्चतुर्भुजः ।

कृत्वा भारावतरणं पृथिव्याः पृथुलोचनः ॥ २९ ॥  
मोक्षयित्वा तनुं प्राप्तः कृष्णः स्वस्थानमुत्तमम्।

त्वयापीह महत् कर्म देवानां पुरुषर्षभ ॥ ३० ॥  
कृतं भीमसहायेन यमाभ्यां च महाभुज।

कृतकृत्यांश्च वो मन्ये संसिद्धान् कुरुपुङ्गव ॥ ३१ ॥  
गमनं प्राप्तकालं व इदं श्रेयस्करं विभो।

एवं बुद्धिश्च तेजश्च प्रतिपत्तिश्च भारत ॥ ३२ ॥  
भवन्ति भवकालेषु विपद्यन्ते विपर्यये।

कालमूलमिदं सर्वं जगद्बीजं धनंजय ॥ ३३ ॥  
काल एव समादत्ते पुनरेव यदृच्छया।

स एव बलवान् भूत्वा पुनर्भवति दुर्बलः ॥ ३४ ॥  
स एवेशश्च भूत्वेह परैराज्ञाप्यते पुनः।

कृतकृत्यानि चास्त्राणि गतान्यद्य यथागतम् ॥ ३५ ॥  
पुनरेष्यन्ति ते हस्ते यदा कालो भविष्यति।

कालो गन्तुं गतिं मुख्यां भवतामपि भारत ॥ ३६ ॥  
एतत् श्रेयो हि वो मन्ये परमं भरतर्षभ।

एतद् वचनमाज्ञाय व्यासस्यामिततेजसः ॥ ३७ ॥  
अनुज्ञातो ययौ पार्थो नगरं नागसाह्वयम्।

प्रविश्य च पुरीं वीरः समासाद्य युधिष्ठिरम्।  
आचष्ट तद् यथावृत्तं वृष्ण्यन्धककुलं प्रति ॥ ३८ ॥