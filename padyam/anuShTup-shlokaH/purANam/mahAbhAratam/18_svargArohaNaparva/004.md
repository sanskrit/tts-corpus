+++
title_full = "004 युधिष्ठिरका दिव्यलोकमें श्रीकृष्ण, अर्जुन आदिका दर्शन करना"
title = "००४"

+++


ततो युधिष्ठिरो राजा देवैः सर्षिमरुद्‌गणैः।  
स्तूयमानो ययौ तत्र यत्र ते कुरुपुङ्गवाः ॥ १ ॥

ददर्श तत्र गोविन्दं ब्राह्मेण वपुषान्वितम्।  
तेनैव दृष्टपूर्वेण सादृश्येनैव सूचितम् ॥ २ ॥

दीप्यमानं स्ववपुषा दिव्यैरस्त्रैरुपस्थितम् ।  
चक्रप्रभृतिभिर्घोरैर्दिव्यैः पुरुषविग्रहैः ॥ ३ ॥

उपास्यमानं वीरेण फाल्गुनेन सुवर्चसा।  
तथास्वरूपं कौन्तेयो ददर्श मधुसूदनम ॥ ४ ॥

तावुभौ पुरुषव्याघ्रौ समुद्वीक्ष्य युधिष्ठिरम्।  
यथावत् प्रतिपेदाते पूजया देवपूजितौ ॥ ५ ॥

अपरस्मिन्नथोद्देशे कर्णं शस्त्रभृतां वरम्।  
द्वादशादित्यसहितं ददर्श कुरुनन्दनः ॥ ६ ॥

अथापरस्मिन्नुद्देशे मरुद्‌गणवृतं विभुम् ।  
भीमसेनमथापश्यत् तेनैव वपुषान्वितम् ॥ ७ ॥  
वायोर्मूर्तिमतः पार्श्वे दिव्यमूर्तिसमन्वितम् ।  
श्रिया परमया युक्तं सिद्धिं परमिकां गतम् ॥ ८ ॥

अश्विनोस्तु तथा स्थाने दीप्यमानौ स्वतेजसा।  
नकुलं सहदेवं च ददर्श कुरुनन्दनः ॥ ९ ॥

तथा ददर्श पाञ्चालीं कमलोत्पलमालिनीम्।  
वपुषा स्वर्गमाक्रम्य तिष्ठन्तीमर्कवर्चसम् ॥ १० ॥

अखिलं सहसा राजा प्रष्टुमैच्छद् युधिष्ठिरः।  
ततोऽस्य भगवानिन्द्रः कथयामास देवराट् ॥ ११ ॥

श्रीरेषा द्रौपदीरूपा त्वदर्थे मानुषं गता।  
अयोनिजा लोककान्ता पुण्यगन्धा युधिष्ठिर ॥ १२ ॥

रत्यर्थं भवतां ह्येषा निर्मिता शूलपाणिना।  
द्रुपदस्य कुले जाता भवद्भिश्चोपजीविता ॥ १३ ॥

एते पञ्च महाभागा गन्धर्वाः पावकप्रभाः।  
द्रौपद्यास्तनया राजन् युष्माकममितौजसः ॥ १४ ॥

पश्य गन्धर्वराजानं धृतराष्ट्रं मनीषिणम्।  
एनं च त्वं विजानीहि भ्रातरं पूर्वजं पितुः ॥ १५ ॥

अयं ते पूर्वजो भ्राता कौन्तेयः पावकद्युतिः।  
सूतपुत्राग्रजः श्रेष्ठो राधेय इति विश्रुतः ॥ १६ ॥

आदित्यसहितो याति पश्यैनं पुरुषर्षभम्।

साध्यानामथ देवानां विश्वेषां मरुतामपि ॥ १७ ॥  
गणेषु पश्य राजेन्द्र वृष्ण्यन्धकमहारथान्।  
सात्यकिप्रमुखान्‌ वीरान् भोजांश्चैव महाबलान् ॥ १८ ॥

सोमेन सहितं पश्य सौभद्रमपराजितम्।  
अभिमन्युं महेष्वासं निशाकरसमद्युतिम् ॥ १९ ॥

एष पाण्डुर्महेष्वासः कुन्त्या माद्र्या च संगतः।  
विमानेन सदाभ्येति पिता तव ममान्तिकम् ॥ २० ॥

वसुभिः सहितं पश्य भीष्मं शान्तनवं नृपम्।  
द्रोणं बृहस्पतेः पार्श्वे गुरुमेनं निशामय ॥ २१ ॥

एते चान्ये महीपाला योधास्तव च पाण्डव।  
गन्धर्वसहिता यान्ति यक्षपुण्यजनैस्तथा ॥ २२ ॥

गुह्यकानां गतिं चापि केचित् प्राप्ता नराधिपाः।  
त्यक्त्वा देहं जितः स्वर्गः पुण्यवाग्बुद्धिकर्मभिः ॥ २३ ॥