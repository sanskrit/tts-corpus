+++
title_full = "003 इन्द्र और धर्मका युधिष्ठिरको सान्त्वना देना तथा युधिष्ठिरका शरीर त्यागकर दिव्य लोकको जाना"
title = "००३"

+++


स्थिते मुहूर्तं पार्थे तु धर्मराजे युधिष्ठिरे।  
आजग्मुस्तत्र कौरव्य देवाः शक्रपुरोगमाः ॥ १ ॥

स च विग्रहवान् धर्मो राजानं प्रसमीक्षितुम्।  
तत्राजगाम यत्रासौ कुरुराजो युधिष्ठिरः ॥ २ ॥

तेषु भासुरदेहेषु पुण्याभिजनकर्मसु ।  
समागतेषु देवेषु व्यगमत् तत् तमो नृप ॥ ३ ॥

नादृश्यन्त च तास्तत्र यातनाः पापकर्मिणाम्।  
नदी वैतरणी चैव कूटशाल्मलिना सह ॥ ४ ॥  
लोहकुम्भ्यः शिलाश्चैव नादृश्यन्त भयानकाः।

विकृतानि शरीराणि यानि तत्र समन्ततः ॥ ५ ॥  
ददर्श राजा कौरव्यस्तान्यदृश्यानि चाभवन्।  
ततो वायुः सुखस्पर्शः पुण्यगन्धवहः शुचिः ॥ ६ ॥  
ववौ देवसमीपस्थः शीतलोऽतीव भारत।

मरुतः सह शक्रेण वसवश्चाश्विनौ सह ॥ ७ ॥  
साध्या रुद्रास्तथाऽऽदित्या ये चान्येऽपि दिवौकसः।  
सर्वे तत्र समाजग्मुः सिद्धाश्च परमर्षयः ॥ ८ ॥  
यत्र राजा महातेजा धर्मपुत्रः स्थितोऽभवत्।

ततः शक्रः सुरपतिः श्रिया परमया युतः ॥ ९ ॥  
युधिष्ठिरमुवाचेदं सान्त्वपूर्वमिदं वचः ।

युधिष्ठिर महाबाहो लोकाश्चाप्यक्षयास्तव ॥ १० ॥  
एह्येहि पुरुषव्याघ्र कृतमेतावता विभो।  
सिद्धिः प्राप्ता महाबाहो लोकाश्चाप्यक्षयास्तव ॥ ११ ॥

न च मन्युस्त्वया कार्यः शृणु चेदं वचो मम।  
अवश्यं नरकस्तात द्रष्टव्यः सर्वराजभिः ॥ १२ ॥

शुभानामशुभानां च द्वौ राशी पुरुषर्षभ।  
यः पूर्वं सुकृतं भुङ्क्ते पश्चान्निरयमेव सः ॥ १३ ॥

पूर्वं नरकभाग् यस्तु पश्चात् स्वर्गमुपैति सः।  
भूयिष्ठं पापकर्मा यः स पूर्वं स्वर्गमश्नुते ॥ १४ ॥

तेन त्वमेवं गमितो मया श्रेयोऽर्थिना नृप।  
व्याजेन हि त्वया द्रोण उपचीर्णः सुतं प्रति ॥ १५ ॥  
व्याजेनैव ततो राजन् दर्शितो नरकस्तव।

यथैव त्वं तथा भीमस्तथा पार्थो यमौ तथा ॥ १६ ॥  
द्रौपदी च तथा कृष्णा व्याजेन नरकं गताः।

आगच्छ नरशार्दूल मुक्तास्ते चैव कल्मषात् ॥ १७ ॥  
स्वपक्ष्याश्चैव ये तुभ्यं पार्थिवा निहता रणे।  
सर्वे स्वर्गमनुप्राप्तास्तान् पश्य भरतर्षभ ॥ १८ ॥

कर्णश्चैव महेष्वासः सर्वशस्त्रभृतां वरः।  
स गतः परमां सिद्धिं यदर्थं परितप्यसे ॥ १९ ॥

तं पश्य पुरुषव्याघ्रमादित्यतनयं विभो।  
स्वस्थानस्थं महाबाहो जहि शोकं नरर्षभ ॥ २० ॥

भ्रातॄंश्चान्यांस्तथा पश्य स्वपक्ष्याश्चैव पार्थिवान्।  
स्वं स्वं स्थानमनुप्राप्तान् व्येतु ते मानसो ज्वरः ॥ २१ ॥

कृच्छ्रं पूर्वं चानुभूय इतःप्रभृति कौरव।  
विहरस्व मया साधे गतशोको निरामयः ॥ २२ ॥

कर्मणां तात पुण्यानां जितानां तपसा स्वयम्।  
दानानां च महाबाहो फलं प्राप्नुहि पार्थिव ॥ २३ ॥

अद्य त्वां देवगन्धर्वा दिव्याश्चाप्सरसो दिवि।  
उपसेवन्तु कल्याण्यो विरजोऽम्बरभूषणाः ॥ २४ ॥

राजसूयजिताल्ँलोकानश्वमेधाभिवर्धितान् ।  
प्राप्नुहि त्वं महाबाहो तपसश्च महाफलम् ॥ २५ ॥

उपर्युपरि राज्ञां हि तव लोका युधिष्ठिर।  
हरिश्चन्द्रसमाः पार्थ येषु त्वं विहरिष्यसि ॥ २६ ॥

मान्धाता यत्र राजर्षिर्यत्र राजा भगीरथः।  
दौष्यन्तिर्यत्र भरतस्तत्र त्वं विहरिष्यसि ॥ २७ ॥

एषा देवनदी पुण्या पार्थ त्रैलोक्यपावनी।  
आकाशगङ्गा राजेन्द्र तत्राप्लुत्य गमिष्यसि ॥ २८ ॥

अत्र स्नातस्य भावस्ते मानुषो विगमिष्यति।  
गतशोको निरायासो मुक्तवैरो भविष्यसि ॥ २९ ॥

एवं ब्रुवति देवेन्द्रे कौरवेन्द्रं युधिष्ठिरम्।  
धर्मो विग्रहवान् साक्षादुवाच सुतमात्मनः ॥ ३० ॥

भो भो राजन् महाप्राज्ञ प्रीतोऽस्मि तव पुत्रक।  
मद्भक्त्या सत्यवाक्यैश्च क्षमया च दमेन च ॥ ३१ ॥

एषा तृतीया जिज्ञासा तव राजन् कृता मया।  
न शक्यसे चालयितुं स्वभावात् पार्थ हेतुतः ॥ ३२ ॥

पूर्वं परीक्षितो हि त्वं प्रश्नाद् द्वैतवने मया।  
अरणीसहितस्यार्थे तच्च निस्तीर्णवानसि ॥ ३३ ॥

सोदर्येषु विनष्टेषु द्रौपद्या तत्र भारत।  
श्वरूपधारिणा तत्र पुनस्त्वं मे परीक्षितः ॥ ३४ ॥

इदं तृतीयं भ्रातॄणामर्थे यत् स्थातुमिच्छसि।  
विशुद्धोऽसि महाभाग सुखी विगतकल्मषः ॥ ३५ ॥

न च ते भ्रातरः पार्थ नरकार्हा विशाम्पते।  
मायैषा देवराजेन महेन्द्रेण प्रयोजिता ॥ ३६ ॥

अवश्यं नरकास्तात द्रष्टव्याः सर्वराजभिः।  
ततस्त्वया प्राप्तमिदं मुहूर्तं दुःखमुत्तमम् ॥ ३७ ॥

न सव्यसाची भीमो वा यमौ वा पुरुषर्षभौ।  
कर्णो वा सत्यवाक् शूरो नरकार्हाश्चिरं नृप ॥ ३८ ॥

न कृष्णा राजपुत्री च नरकार्हा कथंचन।  
एह्येहि भरतश्रेष्ठ पश्य गङ्गां त्रिलोकगाम् ॥ ३९ ॥

एवमुक्तः स राजर्षिस्तव पूर्वपितामहः।  
जगाम सह धर्मेण सर्वैश्च त्रिदिवालयैः ॥ ४० ॥  
गङ्गां देवनदीं पुण्यां पावनीमृषिसंस्तुताम्।  
अवगाह्य ततो राजा तनुं तत्याज मानुषीम् ॥ ४१ ॥

ततो दिव्यवपुर्भूत्वा धर्मराजो युधिष्ठिरः।  
निर्वैरो गतसंतापो जले तस्मिन् समाप्लुतः ॥ ४२ ॥

ततो ययौ वृतो देवैः कुरुराजो युधिष्ठिरः।  
धर्मेण सहितो धीमान् स्तूयमानो महर्षिभिः ॥ ४३ ॥  
यत्र ते पुरुषव्याघ्राः शूरा विगतमन्यवः।  
पाण्डवा धार्तराष्ट्राश्च स्वानि स्थानानि भेजिरे ॥ ४४ ॥