+++
title_full = "002 महाभारत-माहात्म्य"
title = "००२ माहात्म्यम्"

+++


पाराशर्यवचःसरोजममलं गीतार्थगन्धोत्कटं  
नानाख्यानककेसरं हरिकथासंबोधनाबोधितम् ।  
लोके सज्जनषट्‌पदैरहरहः पेपीयमानं मुदा  
भूयाद् भारतपङ्कजं कलिमलप्रध्वंसि नः श्रेयसे॥

यत्र विष्णुकथा दिव्याः श्रुतयश्च सनातनाः।  
तत् क्षोतव्यं मनुष्येण परं पदमिहेच्छता॥  
श्रूयतां सिंहनादोऽयमृषेस्तस्य महात्मनः ।  
अष्टादशपुराणानां कर्तुर्वेदमहोदधेः ॥

धर्मशास्त्रमिदं पुण्यमर्थशास्त्रमिदं परम् ।  
मोक्षशास्त्रमिदं प्रोक्तं व्यासेनामितबुद्धिना ॥  
भारतं सर्वशास्त्राणामुत्तमं भरतर्षभ ।  
सम्प्रत्याचक्षते चेदं तथा श्रोष्यन्ति चापरे॥

योऽधीते भारतं पुण्यं ब्राह्मणो नियतव्रतः।  
चतुरो वार्षिकान् मासान् सर्वपापैः प्रमुच्यते॥  
कुरूणां प्रथितं वंशं कीर्तयन् सततं शुचिः।  
वंशमाप्नोति विपुलं लोके पूज्यतमो भवेत्॥

अनागतश्च मोक्षश्च कृष्णद्वैपायनः प्रभुः।  
संदर्भं भारतस्यास्य कृतवान् धर्मकाम्यया॥  
धर्मे चार्थे च कामे च मोक्षे च भरतर्षभ।  
यदिहास्ति तदन्यत्र यन्नेहास्ति न कुत्रचित्॥

एतत् पवित्रं परममेतद् धर्मनिदर्शनम्।  
एतत् सर्वगुणोपेतं श्रोतव्यं भूतिमिच्छता॥  
कायिकं वाचिकं चैव मनसा समुपार्जितम्।  
तत् सर्वं नाशमायाति तमः सूर्योदये यथा॥

य इदं मानवो लोके पुण्यार्थे ब्राह्मणान्‌ शुचीन्।  
श्रावयेत महापुण्यं तस्य धर्मः सनातनः॥  
महाभारतमाख्यानं क्षितिं गां च सरस्वतीम्।  
ब्राह्मणान् केशवं चैव कीर्तयन्नावसीदति॥

शृणोति श्रावयेद् वापि सततं चैव यो नरः।  
सर्वपापविनिर्मुक्तो वैष्णवं पदमाप्नुयात् ॥  
पितॄनुद्धरते सर्वानेकादशसमुद्भवान् ।  
आत्मानं ससुतं चैव स्त्रियं च भरतर्षभ॥

यथा समुद्रो भगवान् यथा मेरुर्महान् गिरिः।  
उभौ ख्यातौ रत्ननिधी तथा भारतमुच्यते॥  
न तां स्वर्गगतिं प्राप्य तुष्टि प्राप्नोति मानवः।  
यां श्रुत्वैव महापुण्यमितिहासमुपाश्नुते ॥

शरीरेण कृतं पापं वाचा च मनसैव च।  
सर्वं संत्यजति क्षिप्रं य इदं शृणुयान्नरः॥  
भरतानां महज्जन्म शृण्वतामनसूयताम् ।  
नास्ति व्याधिभयं तेषां परलोकभयं कुतः॥

इदं हि वेदैः समितं पवित्रमपि चोत्तमम्।  
श्राव्यं श्रुतिसुखं चैव पावनं शीलवर्धनम्॥  
य इदं भारतं राजन् वाचकाय प्रयच्छति।  
तेन सर्वा मही दत्ता भवेत् सागरमेखला॥

अष्टादश पुराणानि धर्मशास्त्राणि सर्वशः।  
वेदाः साङ्गास्तथैकत्र भारतं चैकतः स्थितम्॥  
महत्त्वाद् भारवत्त्वाच्च महाभारतमुच्चते ।  
निरुक्तमस्य यो वेद सर्वपापैः प्रमुच्यते॥

जयो नामेतिहासोऽयं श्रोतव्यो मोक्षमिच्छता।  
ब्राह्मणेन च राज्ञा च गर्भिण्या चैव योषिता॥  
स्वर्गकामो लभेत् स्वर्गं जयकामो लभेज्जयम्।  
गर्भिणी लभते पुत्रं कन्यां वा बहुभागिनीम्॥

यो गोशतं कनकशृङ्गमयं ददाति  
विप्राय वेदविदुषे सुबहुश्रुलाय ।  
पुण्यां च भारतकथां सततं शृणोति  
तुल्यं फलं भवति तस्य च तस्य चैव॥

कार्ष्णं वेदमिमं सर्वं शृणुयाद् यः समाहितः।  
ब्रह्महत्यादिपापानां कोटिस्तस्य विनश्यति ॥  
पुत्राः शुश्रूषवः सन्ति प्रेष्याश्च प्रियकारिणः।  
भरतानां महज्जन्म महाभारतमुच्यते ॥

देवा राजर्षयो ह्यात्र पुण्या ब्रह्मर्षयस्तथा।  
कीर्त्यन्ते धूतपाप्मानः कीर्त्यते केशवस्तथा॥  
भगवांश्चापि देवेशो यत्र देवी च कीर्त्यते।  
अनेकजननो यत्र कार्तिकेयस्य सम्भवः॥

ब्राह्मणानां गवां चैव माहात्म्यं यत्र कीर्त्यते।  
सर्वं श्रुतिसमूहोऽयं श्रोतव्यो धर्मबुद्धिभिः॥  
मुच्यते सर्वपापेभ्यो राहुणा चन्द्रमा यथा।  
जयो नामेतिहासोऽयं श्रोतव्यो विजिगीषुणा॥

अस्मिन्नर्थश्च कामश्च निखिलेनोपदेक्ष्यते ।  
इतिहासे महापुण्ये बुद्धिश्च परिनैष्ठिकी॥  
भारतं शृणुयान्नित्यं भारतं परिकीर्तयेत्।  
भारतं भवने यस्य तस्य हस्तगतो जयः॥

पुण्योऽयमितिहासाख्यः पवित्रं चेदमुत्तमम् ।  
कृष्णेन मुनिना विप्रनिर्मितं सत्यवादिना॥  
सर्वज्ञेन विधिज्ञेन धर्मज्ञानवता सता।  
अतीन्द्रियेण शुचिना तपसा भावितात्मना॥  
ऐश्वर्ये वर्तता चैव सांख्ययोगवता तथा।  
नैकतन्त्रविबुद्धेन दृष्ट्वा दिव्येन चक्षुषा॥  
कीर्तिं प्रथयता लोके पाण्डवानां महात्मनाम्।  
अन्येषां क्षत्रियाणां च भूरिद्रविणतेजसाम्॥

अष्टादशपुराणानां श्रवणाद् यत् फलं भवेत्।  
तत् फलं समवाप्नोति वैष्णवो नात्र संशयः॥  
स्त्रियश्च पुरुषाश्चैव वैष्णवं पदमाप्नुयुः।  
स्त्रीभिश्च पुत्रकामाभिः श्रोतव्यं वैष्णवं यशः॥

नरेण धर्मकामेन सर्वः श्रोतव्य इत्यपि।  
निखिलेनेतिहासोऽयं ततः सिद्धिमवाप्नुयात् ॥  
शृण्वन् श्राद्धः पुण्यशीलः श्रावयंश्चेदमद्‌भुतम्।  
नरः फलमवाप्नोति राजसूयाश्वमेधयोः ॥

त्रिभिर्वर्षैर्लब्धकामः कृष्णद्वैपायनो मुनिः ।  
नित्योत्थितः शुचिः शक्तो महाभारतमादितः॥  
तपो नियममास्थाय कृतमेतन्महर्षिणा ।  
तस्मान्नियमसंयुक्तैः श्रोतव्यं ब्राह्मणैरिदम् ॥

महीं विजयते राजा शत्रूंश्चापि पराजयेत्।  
इदं पुंसवनं श्रेष्ठमिदं स्वस्त्ययनं महत्॥  
महिषीयुवराजाभ्यां श्रोतव्यं बहुशस्तथा ।  
वीरं जनयते पुत्रं कन्यां वा राज्यभागिनीम्॥

यश्चेदं श्रावयेद् विद्वान् सदा पर्वणि पर्वणि।  
धूतपाप्मा जितस्वर्गो ब्रह्मभूयाय कल्पते॥  
यश्चेदं श्रावयेत् श्राद्धे ब्राह्मणान् पादमन्ततः।  
अक्षय्यमन्नपानं वै पितॄंस्तस्योपतिष्ठते ॥

इतिहासमिमं पुण्यं महार्थं वेदसम्मितम्।  
व्यासोक्तं श्रूयते येन कृत्वा ब्राह्मणमग्रतः॥  
स नरः सर्वकामांश्च कीर्तिं प्राप्येह शौनक।  
गच्छेत् परमिकां सिद्धिमत्र मे नास्ति संशयः॥

श्रावयेद् ब्राह्मणान् श्राद्धे यश्चैनं पादमन्ततः।  
अक्षय्यं तस्य तत् श्राद्धमुपावर्तेत् पितॄनिह॥  
भारतं परमं पुण्यं भारते विविधाः कथाः।  
भारतं सेव्यते देवैर्भारतं परमं पदम्॥

भारतं सर्वशास्त्राणामुत्तमं भरतर्षभ ।  
भारतात् प्राप्यते मोक्षस्तत्त्वमेतद् ब्रवीमि तत्॥  
एवमेतन्महाराज नात्र कार्या विचारणा।  
श्रद्दधानेन वै भाव्यमेवमाह गुरुर्मम॥

वेदे रामायणे पुण्ये भारते भरतर्षभ।  
आदौ चान्ते च मध्ये च हरिः सर्वत्र गीयते॥  
भारतश्रवणे राजन् पारणे च नृपोत्तम।  
सदा यत्नवता भाव्यं श्रेयस्तु परमिच्छता॥