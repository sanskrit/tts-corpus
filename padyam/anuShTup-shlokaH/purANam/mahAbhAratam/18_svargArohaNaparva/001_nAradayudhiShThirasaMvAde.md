+++
title_full = "001 स्वर्गमें नारद और युधिष्ठिरकी बातचीत"
title = "००१ नारदयुधिष्ठिरसंवादे"

+++


नारायणं नमस्कृत्य नरं चैव नरोत्तमम्।  
देवीं सरस्वतीं व्यासं ततो जयमुदीरयेत्॥

स्वर्गं त्रिविष्टपं प्राप्य मम पूर्वपितामहाः।  
पाण्डवा धार्तराष्ट्राश्च कानि स्थानानि भेजिरे ॥ १ ॥

एतदिच्छाम्यहं श्रोतुं सर्वविच्चासि मे मतः।  
महर्षिणाभ्यनुज्ञातो व्यासेनाद्‌भुतकर्मणा ॥ २ ॥

स्वर्गं त्रिविष्टपं प्राप्य तव पूर्वपितामहाः।  
युधिष्ठिरप्रभृतयो यदकुर्वत तच्छृणु ॥ ३ ॥

स्वर्गं त्रिविष्टपं प्राप्य धर्मराजो युधिष्ठिरः।  
दुर्योधनं श्रिया जुष्टं ददर्शासीनमासने ॥ ४ ॥  
भ्राजमानमिवादित्यं वीरलक्ष्म्याभिसंवृतम् ।  
देवैर्भ्राजिष्णुभिः साध्यैः सहितं पुण्यकर्मभिः ॥ ५ ॥

ततो युधिष्ठिरो दृष्ट्वा दुर्योधनममर्षितः।  
सहसा संनिवृत्तोऽभूच्छ्रियं दृष्ट्वा सुयोधने ॥ ६ ॥

ब्रुवन्नुच्चैर्वचस्तान् वै नाहं दुर्योधनेन वै।  
सहितः कामये लोकाल्ँलुब्धेनादीर्घदर्शिना ॥ ७ ॥  
यत्कृते पृथिवी सर्वा सुहृदो बान्धवास्तथा।  
हतास्माभिः प्रसह्याजौ क्लिष्टैः पूर्वं महावने ॥ ८ ॥  
द्रौपदी च सभामध्ये पाञ्चाली धर्मचारिणी।  
पर्याकृष्टानवद्याङ्गी पत्नी नो गुरुसंनिधौ ॥ १ ॥

अस्ति देवा न मे कामः सुयोधनमुदीक्षितुम्।  
तत्राहं गन्तुमिच्छामि यत्र ते भ्रातरो मम ॥ १० ॥

नैवमित्यब्रवीत् तं तु नारदः प्रहसन्निव।  
स्वर्गे निवासे राजेन्द्र विरुद्धं चापि नश्यति ॥ ११ ॥

युधिष्ठिर महाबाहो मैवं वोचः कथंचन।  
दुर्योधनं प्रति नृपं शृणु चेदं वचो मम ॥ १२ ॥

एष दुर्योधनो राजा पूज्यते त्रिदशैः सह।  
सद्भिश्च राजप्रवरैर्य इमे स्वर्गवासिनः ॥ १३ ॥

वीरलोकगतिः प्राप्ता युद्धे हुत्वाऽऽत्मनस्तनुम्।  
यूयं सर्वे सुरसमा येन युद्धे समासिताः ॥ १४ ॥  
स एष क्षत्रधर्मेण स्थानमेतदवाप्तवान्।  
भये महति योऽभीतो बभूव पृथिवीपतिः ॥ १५ ॥

न तन्मनसि कर्तव्यं पुत्र यद् द्यूतकारितम्।  
द्रौपद्याश्च परिक्लेशं न चिन्तयितुमर्हसि ॥ १६ ॥

ये चान्येऽपि परिक्लेशा युष्माकं ज्ञातिकारिताः।  
संग्रामेष्वथ वान्यत्र न तान् संस्मर्तुमर्हसि ॥ १७ ॥

समागच्छ यथान्यायं राज्ञा दुर्योधनेन वै।  
स्वर्गोऽयं नेह वैराणि भवन्ति मनुजाधिप ॥ १८ ॥

नारदेनैवमुक्तस्तु कुरुराजो युधिष्ठिरः ।  
भ्रातॄन् पप्रच्छ मेधावी वाक्यमेतदुवाच ह ॥ १९ ॥

यदि दुर्योधनस्यैते वीरलोकाः सनातनाः।  
अधर्मज्ञस्य पापस्य पृथिवीसुहृदां द्रुहः ॥ २० ॥  
यत्कृते पृथिवी नष्टा सहया सनरद्विपा।  
वयं च मन्युना दग्धा वैरं प्रतिचिकीर्षवः ॥ २१ ॥  
ये ते वीरा महात्मानो भ्रातरो मे महाव्रताः।  
सत्यप्रतिज्ञा लोकस्य शूरा वै सत्यवादिनः ॥ २२ ॥  
तेषामिदानीं के लोका द्रष्टुमिच्छामि तानहम्।  
कर्णं चैव महात्मानं कौन्तेयं सत्यसंगरम् ॥ २३ ॥

धृष्टद्युम्नं सात्यकिं च धृष्टद्युम्नस्य चात्मजान्।  
ये च शस्त्रैर्वधं प्राप्ताः क्षत्रधर्मेण पार्थिवाः ॥ २४ ॥  
क्व नु ते पार्थिवान् ब्रह्मन्नैतान् पश्यामि नारद।  
विराटद्रुपदौ चैव धृष्टकेतुमुखांश्च तान् ॥ २५ ॥  
शिखण्डिनं च पाञ्चाल्यं द्रौपदेयांश्च सर्वशः।  
अभिमन्युं च दुर्धर्षं द्रष्टुमिच्छामि नारद ॥ २६ ॥