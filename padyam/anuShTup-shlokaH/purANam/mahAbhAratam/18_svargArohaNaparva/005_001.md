+++
title_full = "001 महाभारत श्रवणविधि"
title = "००१ श्रवणविधिः"

+++


भगवन् केन विधिना श्रोतव्यं भारतं बुधैः।  
फलं किं के च देवाश्च पूज्या वै पारणेष्विह॥१॥  
देयं समाप्ते भगवन् किं च पर्वणि पर्वणि।  
वाचकः कीदृशश्चात्र एष्टव्यस्तद् वदस्व मे ॥ २ ॥

शृणु राजन् विधिमिमं फलं यच्चापि भारतात्।  
श्रुताद् भवति राजेन्द्र यत् त्वं मामनुपृच्छसि ॥ ३ ॥

दिवि देवा महीपाल क्रीडार्थमवनिं गताः।  
कृत्वा कार्यमिदं चैव ततश्च दिवमागताः ॥ ४ ॥

हन्त यत् ते प्रवक्ष्यामि तच्छृणुष्व समाहितः।  
ऋषीणां देवतानां च सम्भवं वसुधातले ॥ ५ ॥

अत्र रुद्रास्तथा साध्या विश्वेदेवाश्च शाश्वताः।  
आदित्याश्चाश्विनौ देवौ लोकपाला महर्षयः ॥ ६ ॥  
गुह्यकाश्च सगन्धर्वा नागा विद्याधरास्तथा।  
सिद्धा धर्मः स्वयम्भूश्च मुनिः कात्यायनो वरः ॥ ७ ॥  
गिरयः सागरा नद्यस्तथैवाप्सरसां गणाः।  
ग्रहाः संवत्सराश्चैव अयनान्यृतवस्तथा ॥ ८ ॥  
स्थावरं जङ्गमं चैव जगत् सर्वं सुरासुरम्।  
भारते भरतश्रेष्ठ एकस्थमिह दृश्यते ॥ ९ ॥

तेषां श्रुत्वा प्रतिष्ठानं नामकर्मानुकीर्तनात्।  
कृत्वापि पातकं घोरं सद्यो मुच्येत मानवः ॥ १० ॥

इतिहासमिमं श्रुत्वा यथावदनुपूर्वशः ।  
संयतात्मा शुचिर्भूत्वा पारं गत्वा च भारते ॥ ११ ॥  
तेषां श्राद्धानि देयानि श्रुत्वा भारत भारतम्।  
ब्राह्मणेभ्यो यथाशक्त्या भक्त्या च भरतर्षभ ॥ १२ ॥  
महादानानि देयानि रत्नानि विविधानि च।

गावः कांस्योपदोहाश्च कन्याश्चैव स्वलंकृताः ॥ १३ ॥  
सर्वकामगुणोपेता यानानि विविधानि च।  
भवनानि विचित्राणि भूमिर्वासांसि काञ्चनम् ॥ १४ ॥  
वाहनानि च देयानि हया मत्ताश्च वारणाः।  
शयनं शिबिकाश्चैव स्यन्दनाश्च स्वलंकृताः ॥ १५ ॥  
यद्‌ यद्‌ गृहे वरं किंचिद् यद् यदस्ति महद् वसु।  
तत् तद् देयं द्विजातिभ्य आत्मा दाराश्च सूनवः ॥ १६ ॥

श्रद्धया परया युक्तं क्रमशस्तस्य पारगः।  
शक्तितः सुमना हृष्टः शुश्रूषुरविकल्पकः ॥ १७ ॥

सत्यार्जवरतो दान्तः शुचिः शौचसमन्वितः।  
श्रद्दधानो जितक्रोधो यथा सिध्यति तच्छृणु ॥ १८ ॥

शुचिः शीलान्विताचारः शुक्लवासा जितेन्द्रियः।  
संस्कृतः सर्वशास्त्रज्ञः श्रद्दधानोऽनसूयकः ॥ १९ ॥  
रूपवान् सुभगो दान्तः सत्यवादी जितेन्द्रियः।  
दानमानगृहीतश्च कार्यो भवति वाचकः ॥ २० ॥

अविलम्बमनायस्तमद्रुतं धीरमूर्जितम् ।  
असंसक्ताक्षरपदं स्वरभावसमन्वितम् ॥ २१ ॥

त्रिषष्टिवर्णसंयुक्तमष्टस्थानसमीरितम् ।  
वाचयेद् वाचकः स्वस्थः स्वासीनः सुसमाहितः ॥ २२ ॥

नारायणं नमस्कृत्य नरं चैव नरोत्तमम्।  
देवीं सरस्वतीं व्यासं ततो जयमुदीरयेत् ॥ २३ ॥

ईदृशाद् वाचकाद् राजन् श्रुत्वा भारत भारतम्।  
नियमस्थः शुचिः श्रोता शृण्वन् स फलमश्नुते ॥ २४ ॥

पारणं प्रथमं प्राप्य द्विजान् कामैश्च तर्पयन्।  
अग्निष्टोमस्य यज्ञस्य फलं वै लभते नरः ॥ २५ ॥  
अप्सरोगणसंकीर्णं विमानं लभते महत्।  
प्रहृष्टः स तु देवैश्च दिवं याति समाहितः ॥ २६ ॥

द्वितीयं पारणं प्राप्य सोऽतिरात्रफलं लभेत्।  
सर्वरत्नमयं दिव्यं विमानमधिरोहति ॥ २७ ॥

दिव्यमाल्याम्बरधरो दिव्यगन्धविभूषितः ।  
दिव्याङ्गदधरो नित्यं देवलोके महीयते ॥ २८ ॥

तृतीयं पारणं प्राप्य द्वादशाहफलं लभेत्।  
वसत्यमरसंकाशो वर्षाण्ययुतशो दिवि ॥ २९ ॥

चतुर्थे वाजपेयस्य पञ्चमे द्विगुणं फलम्।  
उदितादित्यसंकाशं ज्वलन्तमनलोपमम् ॥ ३० ॥  
विमानं विबुधैः सार्धमारुह्य दिवि गच्छति।  
वर्षायुतानि भवने शक्रस्य दिवि मोदते ॥ ३१ ॥

षष्ठे द्विगुणमस्तीति सप्तमे त्रिगुणं फलम्।  
कैलासशिखराकारं वैदूर्यमणिवेदिकम् ॥ ३२ ॥  
परिक्षिप्तं च बहुधा मणिविद्रुमभूषितम्।  
विमानं समधिष्ठाय कामगं साप्सरोगणम् ॥ ३३ ॥  
सर्वांल्लोकान् विचरते द्वितीय इव भास्करः।

अष्टमे राजसूयस्य पारणे लभते फलम् ॥ ३४ ॥  
चन्द्रोदयनिभं रम्यं विमानमधिरोहति ।  
चन्द्ररश्मिप्रतीकाशैर्हयैर्युक्तं मनोजवैः ॥ ३५ ॥

सेव्यमानो वरस्त्रीणां चन्द्रात् कान्ततरैर्मुखैः।  
मेखलानां निनादेन नूपुराणां च निःस्वनैः ॥ ३६ ॥  
अङ्के परमनारीणां सुखसुप्तो विबुध्यते।

नवमे क्रतुराजस्य वाजिमेधस्य भारत ॥ ३७ ॥  
काञ्चनस्तम्भनिर्यूहवैदूर्यकृतवेदिकम् ।  
जाम्बूनदमयैर्दिव्यैर्गवाक्षैः सर्वतो वृतम् ॥ ३८ ॥  
सेवितं चाप्सरः सङ्घैर्गन्धर्वैर्दिविचारिभिः ।  
विमानं समधिष्ठाय श्रिया परमया ज्वलन् ॥ ३९ ॥  
दिव्यमाल्याम्बरधरो दिव्यचन्दनरूषितः ।  
मोदते दैवतैः सार्धं दिवि देव इवापरः ॥ ४० ॥

दशमं पारणं प्राप्य द्विजातीनभिवन्द्य च।  
किंकिणीजालनिर्घोषं पताकाध्वजशोभितम् ॥ ४१ ॥  
रत्नवेदिकसम्बाधं वैदूर्यमणितोरणम् ।  
हेमजालपरिक्षिप्तं प्रवालवलभीमुखम् ॥ ४२ ॥  
गन्धर्वैर्गीतकुशलैरप्सरोभिश्च शोभितम् ।  
विमानं सुकृतावासं सुखेनैवोपपद्यते ॥ ४३ ॥

मुकुटेनाग्निवर्णेन जाम्बूनदविभूषिणा ।  
दिव्यचन्दनदिग्धाङ्गो दिव्यमाल्यविभूषितः ॥ ४४ ॥  
दिव्याल्ँलोकान् विचरति दिव्यैर्भोगैः समन्वितः।  
विबुधानां प्रसादेन श्रिया परमया युतः ॥ ४५ ॥

अथ वर्षगणानेवं स्वर्गलोके महीयते।  
ततो गन्धर्वसहितः सहस्राण्येकविंशतिम् ॥ ४६ ॥  
पुरन्दरपुरे रम्ये शक्रेण सह मोदते।

दिव्ययानविमानेषु लोकेषु विविधेषु च ॥ ४७ ॥  
दिव्यनारीगणाकीर्णो निवसत्यमरो यथा ।

ततः सूर्यस्य भवने चन्द्रस्य भवने तथा ॥ ४८ ॥  
शिवस्य भवने राजन् विष्णोर्याति सलोकताम्।

एवमेतन्महाराज नात्र कार्या विचारणा ॥ ४९ ॥  
श्रद्दधानेन वै भाव्यमेवमाह गुरुर्मम।

वाचकस्य तु दातव्यं मनसा यद् यदिच्छति ॥ ५० ॥  
हस्त्यश्वरथयानानि वाहनानि विशेषतः ।

कटके कुण्डले चैव ब्रह्मसूत्रं तथा परम् ॥ ५१ ॥  
वस्त्रं चैव विचित्रं च गन्धं चैव विशेषतः।  
देववत् पूजयेत् तं तु विष्णुलोकमवाप्नुयात् ॥ ५२ ॥

अतः परं प्रवक्ष्यामि यानि देयानि भारते।  
वाच्यमाने तु विप्रेभ्यो राजन् पर्वणि पर्वणि ॥ ५३ ॥  
जातिं देशं च सत्यं च माहात्म्यं भरतर्षभ।  
धर्मं वृत्तिं च विज्ञाय क्षत्रियाणां नराधिप ॥ ५४ ॥

स्वस्ति वाच्य द्विजानादौ ततः कार्ये प्रवर्तिते।  
समाप्ते पर्वणि ततः स्वशक्त्या पूजयेद् द्विजान् ॥ ५५ ॥

आदौ तु वाचकं चैव वस्त्रगन्धसमन्वितम्।  
विधिवद् भोजयेद् राजन् मधु पायसमुत्तमम् ॥ ५६ ॥

ततो मूलफलप्रायं पायसं मधुसर्पिषा।  
आस्तीके भोजयेद् राजन्‌ दद्याच्चैव गुडौदनम् ॥ ५७ ॥

अपूपैश्चैव पूपैश्च मोदकैश्च समन्वितम्।  
सभापर्वणि राजेन्द्र हविष्यं भोजयेद् द्विजान् ॥ ५८ ॥

आरण्यके मूलफलैस्तर्पयेत्तु द्विजोत्तमान् ।  
अरणीपर्व चासाद्य जलकुम्भान् प्रदापयेत् ॥ ५९ ॥

तर्पणानि च मुख्यानि वन्यमूलफलानि च।  
सर्वकामगुणोपेतं विप्रेभ्योऽन्नं प्रदापयेत् ॥ ६० ॥

विराटपर्वणि तथा वासांसि विविधानि च।  
उद्योगे भरतश्रेष्ठ सर्वकामगुणान्वितम् ॥ ६१ ॥  
भोजनं भोजयेद् विप्रान् गन्धमाल्यैरलंकृतान्।

भीष्मपर्वणि राजेन्द्र दत्त्वा यानमनुत्तमम् ॥ ६२ ॥  
ततः सर्वगुणोपेतमन्नं दद्यात् सुसंस्कृतम्।

द्रोणपर्वणि विप्रेभ्यो भोजनं परमार्चितम् ॥ ६३ ॥  
शराश्च देया राजेन्द्र चापान्यसिवरास्तथा।

कर्णपर्वण्यपि तथा भोजनं सार्वकामिकम् ॥ ६४ ॥  
विप्रेभ्यः संस्कृतं सम्यग् दद्यात् संयतमानसः।

शल्यपर्वणि राजेन्द्र मोदकैः सगुडौदनैः ॥ ६५ ॥  
अपूपैस्तर्पणैश्चैव सर्वमन्नें प्रदापयेत् ।

गदापर्वण्यपि तथा मुद्‌गमिश्रं प्रदापयेत् ॥ ६६ ॥  
स्त्रीपर्वणि तथा रत्नैस्तर्पयेत्तु द्विजोत्तमान्।

घृतौदनं पुरस्ताच्च ऐषीके दापयेत् पुनः ॥ ६७ ॥  
ततः सर्वगुणोपेतमन्नं दद्यात् सुसंस्कृतम्।

शान्तिपर्वण्यपि तथा हविष्यं भोजयेद् द्विजान् ॥ ६८ ॥  
आश्वमेधिकमासाद्य भोजनं सार्वकामिकम् ।

तथाऽऽश्रमनिवासे तु हविष्यं भोजयेद् द्विजान् ॥ ६९ ॥  
मौसले सार्वगुणिकं गन्धमाल्यानुलेपनम् ।

महाप्रास्थानिके तद्वत् सर्वकामगुणान्वितम् ॥ ७० ॥  
स्वर्गपर्वण्यपि तथा हविष्यं भोजयेद् द्विजान्।

हरिवंशसमाप्तौ तु सहस्रं भोजयेद् द्विजान् ॥ ७१ ॥  
गामेकां निष्कसंयुक्तां ब्राह्मणाय निवेदयेत्।

तदर्धेनापि दातव्या दरिद्रेणापि पार्थिव ॥ ७२ ॥  
प्रतिपर्वसमाप्तौ तु पुस्तकं वै विचक्षणः।  
सुवर्णेन च संयुक्तं वाचकाय निवेदयेत् ॥ ७३ ॥

हरिवंशे पर्वणि च पायसं तत्र भोजयेत्।  
पारणे पारणे राजन् यथावद् भरतर्षभ ॥ ७४ ॥

समाप्य सर्वाः प्रयतः संहिताः शास्त्रकोविदः।  
शुभे देशे निवेश्याथ क्षौमवस्त्राभिसंवृताः ॥ ७५ ॥  
शुक्लाम्बरधरः स्रग्वी शुचिर्भूत्वा स्वलंकृतः।  
अर्चयेत यथान्यायं गन्धमाल्यैः पृथक् पृथक् ॥ ७६ ॥  
संहितापुस्तकान् राजन् प्रयतः सुसमाहितः।  
भक्ष्यैर्माल्यैश्च पेयैश्च कामैश्च विविधैः शुभैः ॥ ७७ ॥

हिरण्यं च सुवर्णं च दक्षिणामथ दापयेत्।  
सर्वत्र त्रिपलं स्वर्णं दातव्यं प्रयतात्मना ॥ ७८ ॥

तदर्धं पादशेषं वा वित्तशाठ््यविवर्जितम्।  
यद् यदेवात्मनोऽभीष्टं तत् तद् देयं द्विजातये ॥ ७९ ॥

सर्वथा तोषयेद् भक्त्या वाचकं गुरुमात्मनः।  
देवताः कीर्तयेत् सर्वा नरनारायणौ तथा ॥ ८० ॥

ततो गन्धैश्च माल्यैश्च स्वलंकृत्य द्विजोत्तमान्।  
तर्पयेद् विविधैः कामैर्दानैश्चोच्चावचैस्तथा ॥ ८१ ॥

अतिरात्रस्य यज्ञस्य फलं प्राप्नोति मानवः।  
प्राप्नुयाच्च क्रतुफलं तथा पर्वणि पर्वणि ॥ ८२ ॥

वाचको भरतश्रेष्ठ व्यक्ताक्षरपदस्वरः ।  
भविष्यं श्रावयेद् विद्वान् भारतं भरतर्षभ ॥ ८३ ॥

भुक्तवत्सु द्विजेन्द्रेषु यथावत् सम्प्रदापयेत्।  
वाचकं भरतश्रेष्ठ भोजयित्वा स्वलंकृतम् ॥ ८४ ॥

वाचके परितुष्टे तु शुभा प्रीतिरनुत्तमा।  
ब्राह्मणेषु तु तुष्टेषु प्रसन्नाः सर्वदेवताः ॥ ८५ ॥

ततो हि वरणं कार्यं द्विजानां भरतर्षभ।  
सर्वकामैर्यथान्यायं साधुभिश्च पृथग्विधैः ॥ ८६ ॥

इत्येष विधिरुद्दिष्टो मया ते द्विपदां वर।  
श्रद्दधानेन वै भाव्यं यन्मां त्वं परिपृच्छसि ॥ ८७ ॥

भारतश्रवणे राजन् पारणे च नृपोत्तम।  
सदा यत्नवता भाव्यं श्रेयस्तु परमिच्छता ॥ ८८ ॥

भारतं शृणुयान्नित्यं भारतं परिकीर्तयेत्।  
भारतं भवने यस्य तस्य हस्तगतो जयः ॥ ८९ ॥

भारतं परमं पुण्यं भारते विविधाः कथाः।  
भारतं सेव्यते देवैर्भारतं परमं पदम् ॥ ९० ॥

भारतं सर्वशास्त्राणामुत्तमं भरतर्षभ ।  
भारतात् प्राप्यते मोक्षस्तत्त्वमेतद् ब्रवीमि तत् ॥ ९१ ॥

महाभारतमाख्यानं क्षितिं गां च सरस्वतीम्।  
ब्राह्मणान् केशवं चैव कीर्तयन् नावसीदति ॥ ९२ ॥

वेदे रामायणे पुण्ये भारते भरतर्षभ।  
आदौ चान्ते च मध्ये च हरिः सर्वत्र गीयते॥९३॥

यत्र विष्णुकथा दिव्याः श्रुतयश्च सनातनाः।  
तत् श्रोतव्यं मनुष्येण परं पदमिहेच्छता ॥ ९४ ॥

एतत् पवित्रं परममेतद् धर्मनिदर्शनम्।  
एतत् सर्वगुणोपेतं श्रोतव्यं भूतिमिच्छता ॥ ९५ ॥

कायिकं वाचिकं चैव मनसा समुपार्जितम्।  
तत् सर्वं नाशमायाति तमः सूर्योदये यथा ॥ ९६ ॥

अष्टादशपुराणानां श्रवणाद् यत् फलं भवेत्।  
तत् फलं समवाप्नोति वैष्णवो नात्र संशयः ॥ ९७ ॥

स्त्रियश्च पुरुषाश्चैव वैष्णवं पदमाप्नुयुः।  
स्त्रीभिश्च पुत्रकामाभिः श्रोतव्यं वैष्णवं यशः ॥ ९८ ॥

दक्षिणा चात्र देया वै निष्कपञ्चसुवर्णकम्।  
वाचकाय यथाशक्त्या यथोक्तं फलमिच्छता ॥ ९९ ॥

स्वर्णशृङ्गीं च कपिलां सवत्सां वस्त्रसंवृताम्।  
वाचकाय च दद्याद्धि आत्मनः श्रेय इच्छता ॥ १०० ॥

अलङ्कारं प्रदद्याच्च पाण्योर्वै भरतर्षभ।  
कर्णस्याभरणं दद्याद् धनं चैव विशेषतः ॥ १०१ ॥

भूमिदानं समादद्याद् वाचकाय नराधिप।  
भूमिदानसमं दानं न भूतं न भविष्यति ॥ १०२ ॥

शृणोति श्रावयेद् वापि सततं चैव यो नरः।  
सर्वपापविनिर्मुक्तो वैष्णवं पदमाप्नुयात् ॥ १०३ ॥

पितॄनुद्धरते सर्वानेकादशसमुद्भवान् ।  
आत्मानं ससुतं चैव स्त्रियं च भरतर्षभ ॥ १०४ ॥

दशांशश्चैव होमोऽपि कर्तव्योऽत्र नराधिप।  
इदं मया तवाग्रे च प्रोक्तं सर्वं नरर्षभ ॥ १०५ ॥