+++
title_full = "005 भीष्म आदि वीरोंका अपने-अपने मूलस्वरूपमें मिलना और महाभारतका उपसंहार तथा माहात्म्य"
title = "००५"

+++


भीष्मद्रोणौ महात्मानौ धृतराष्ट्रश्च पार्थिवः।  
विराटद्रुपदौ चोभौ शङ्खश्चैवोत्तरस्तथा ॥ १ ॥  
धृष्टकेतुर्जयत्सेनो राजा चैव स सत्यजित्।  
दुर्योधनसुताश्चैव शकुनिश्चैव सौबलः ॥ २ ॥  
कर्णपुत्राश्च विक्रान्ता राजा चैव जयद्रथः।  
घटोत्कचादयश्चैव ये चान्ये नानुकीर्तिताः ॥ ३ ॥  
ये चान्ये कीर्तिता वीरा राजानो दीप्तमूर्तयः।  
स्वर्गे कालं कियन्तं ते तस्थुस्तदपि शंस मे ॥ ४ ॥

आहोस्विछाश्वतं स्थानं तेषां तत्र द्विजोत्तम।  
अन्ते वा कर्मणां कां ते गतिं प्राप्ता नरर्षभाः॥५॥

एतदिच्छाम्यहं श्रोतुं प्रोच्यमानं द्विजोत्तम।  
तपसा हि प्रदीप्तेन सर्वं त्वमनुपश्यसि ॥ ६ ॥

इत्युक्तः स तु विप्रर्षिरनुज्ञातो महात्मना।  
व्यासेन तस्य नृपतेराख्यातुमुपचक्रमे ॥ ७ ॥

न शक्यं कर्मणामन्ते सर्वेण मनुजाधिप।  
प्रकृतिं किं नु सम्यक्ते पृच्छैषा सम्प्रयोजिता ॥ ८ ॥

शृणु गुह्यमिदं राजन् देवानां भरतर्षभ।  
यदुवाच महातेजा दिव्यचक्षुः प्रतापवान् ॥ ९ ॥

मुनिः पुराणः कौरव्य पाराशर्यो महाव्रतः।  
अगाधबुद्धिः सर्वज्ञो गतिज्ञः सर्वकर्मणाम् ॥ १० ॥  
तेनोक्तं कर्मणामन्ते प्रविशन्ति स्विकां तनुम्।  
वसूनेव महातेजा भीष्मः प्राप महाद्युतिः ॥ ११ ॥

अष्टावेव हि दृश्यन्ते वसवो भरतर्षभ।  
बृहस्पतिं विवेशाथ द्रोणो ह्यङ्गिरसां वरम् ॥ १२ ॥

कृतवर्मा तु हार्दिक्यः प्रविवेश मरुद्‌गणान्।  
सनत्कुमारं प्रद्युम्नः प्रविवेश यथागतम् ॥ १३ ॥

धृतराष्ट्रो धनेशस्य लोकान् प्राप दुरासदान्।  
धृतराष्ट्रेण सहिता गान्धारी च यशस्विनी ॥ १४ ॥

पत्नीभ्यां सहितः पाण्डुर्महेन्द्रसदनं ययौ।  
विराटद्रुपदौ चोभौ धृष्टकेतुश्च पार्थिवः ॥ १५ ॥  
निशठाक्रूरसाम्बाश्च भानुः कम्पो विदूरथः।  
भूरिश्रवाः शलश्चैव भूरिश्च पृथिवीपतिः ॥ १६ ॥  
कंसश्चैवोग्रसेनश्च वसुदेवस्तथैव च ।  
उत्तरश्च सह भ्रात्रा शङ्खेन नरपुङ्गवः ॥ १७ ॥  
विश्वेषां देवतानां ते विविशुर्नरसत्तमाः।

वर्चा नाम महातेजाः सोमपुत्रः प्रतापवान् ॥ १८ ॥  
सोऽभिमन्युर्नृसिंहस्य फाल्गुनस्य सुतोऽभवत् ।  
स युद्ध्वा क्षत्रधर्मेण यथा नान्यः पुमान् क्वचित् ॥ १९ ॥  
विवेश सोमं धर्मात्मा कर्मणोऽन्ते महारथः।

आविवेश रविं कर्णो निहतः पुरुषर्षभः ॥ २० ॥  
द्वापरं शकुनिः प्राप धृष्टद्युम्नस्तु पावकम्।

धृतराष्ट्रात्मजाः सर्वे यातुधाना बलोत्कटाः ॥ २१ ॥  
ऋद्धिमन्तो महात्मानः शस्त्रपूता दिवं गताः।

धर्ममेवाविशत् क्षत्ता राजा चैव युधिष्ठिरः ॥ २२ ॥  
अनन्तो भगवान् देवः प्रविवेश रसातलम्।  
पितामहनियोगाद् वै यो योगाद् गामधारयत् ॥ २३ ॥

यः स नारायणो नाम देवदेवः सनातनः।  
तस्यांशो वासुदेवस्तु कर्मणोऽन्ते विवेश ह ॥ २४ ॥

षोडश स्त्रीसहस्राणि वासुदेवपरिग्रहः ।  
अमज्जंस्ताः सरस्वत्यां कालेन जनमेजय ॥ २५ ॥

तत्र त्यक्त्वा शरीराणि दिवमारुरुहुः पुनः।  
ताश्चैवाप्सरसो भूत्वा वासुदेवमुपाविशन् ॥ २६ ॥

हतास्तस्मिन् महायुद्धे ये वीरास्तु महारथाः।  
घटोत्कचादयश्चैव देवान् यक्षांश्च भेजिरे ॥ २७ ॥

दुर्योधनसहायाश्च राक्षसाः परिकीर्तिताः ।  
प्राप्तास्ते क्रमशो राजन् सर्वलोकाननुत्तमान् ॥ २८ ॥

भवनं च महेन्द्रस्य कुबेरस्य च धीमतः।  
वरुणस्य तथा लोकान् विविशुः पुरुषर्षभाः ॥ २९ ॥

एतत् ते सर्वमाख्यातं विस्तरेण महाद्युते।  
कुरूणां चरितं कृत्स्नं पाण्डवानां च भारत ॥ ३० ॥

एतच्छ्रुत्वा द्विजश्रेष्ठाः स राजा जनमेजयः।  
विस्मितोऽभवदत्यर्थं यज्ञकर्मान्तरेष्वथ ॥ ३१ ॥

ततः समापयामासुः कर्म तत् तस्य याजकाः।  
आस्तीकश्चाभवत् प्रीतः परिमोक्ष्य भुजङ्गमान् ॥ ३२ ॥

ततो द्विजातीन् सर्वांस्तान् दक्षिणाभिरतोषयत्।  
पूजिताश्चापि ते राज्ञा ततो जग्मुर्यथागतम् ॥ ३३ ॥

विसर्जयित्वा विप्रांस्तान् राजापि जनमेजयः।  
ततस्तक्षशिलायाः स पुनरायाद् गजाह्वयम् ॥ ३४ ॥

एतत् ते सर्वमाख्यातं वैशम्पायनकीर्तितम्।  
व्यासाज्ञया समाज्ञातं सर्पसत्रे नृपस्य हि ॥ ३५ ॥

पुण्योऽयमितिहासाख्यः पवित्रं चेदमुत्तमम् ।  
कृष्णेन मुनिना विप्र निर्मितं सत्यवादिना ॥ ३६ ॥

सर्वज्ञेन विधिज्ञेन धर्मज्ञानवता सता।  
अतीन्द्रियेण शुचिना तपसा भावितात्मना ॥ ३७ ॥  
ऐश्वर्ये वर्तता चैव सांख्ययोगवता तथा।  
नैकतन्त्रविबुद्धेन दृष्ट्वा दिव्येन चक्षुषा ॥ ३८ ॥  
कीर्तिं प्रथयता लोके पाण्डवानां महात्मनाम्।  
अन्येषां क्षत्रियाणां च भूरिद्रविणतेजसाम् ॥ ३९ ॥

यश्चेदं श्रावयेद् विद्वान् सदा पर्वणि पर्वणि।  
धूतपाप्मा जितस्वर्गो ब्रह्मभूयाय कल्पते ॥ ४० ॥

कार्ष्णं वेदमिमं सर्वं शृणुयाद् यः समाहितः।  
ब्रह्महत्यादिपापानां कोटिस्तस्य विनश्यति ॥ ४१ ॥

यश्चेदं श्रावयेत् श्राद्धे ब्राह्मणान् पादमन्ततः।  
अक्षय्यमन्नपानं वै पितॄंस्तस्योपतिष्ठते ॥ ४२ ॥

अह्ना यदेनः कुरुते इन्द्रियैर्मनसापि वा।  
महाभारतमाख्याय पश्चात् संध्यां प्रमुच्यते ॥ ४३ ॥

यद् रात्रौ कुरुते पापं ब्राह्मणः स्त्रीगणैर्वृतः।  
महाभारतमाख्याय पूर्वां संध्यां प्रमुच्यते ॥ ४४ ॥

भरतानां महज्जन्म तस्माद् भारतमुच्यते।  
महत्त्वाद् भारवत्त्वाच्च महाभारतमुच्यते ।  
निरुक्तमस्य यो वेद सर्वपापैः प्रमुच्यते ॥ ४५ ॥

अष्टादशपुराणानि धर्मशास्त्राणि सर्वशः ।  
वेदाः साङ्गास्तथैकत्र भारतं चैकतः स्थितम् ॥ ४६ ॥  
श्रूयतां सिंहनादोऽयमृषेस्तस्य महात्मनः ।  
अष्टादशपुराणानां कर्तुर्वेदमहोदधेः ॥ ४७ ॥

त्रिभिर्वर्षैरिदं पूर्णं कृष्णद्वैपायनः प्रभुः।  
अखिलं भारतं चेदं चकार भगवान् मुनिः ॥ ४८ ॥

आकर्ण्य भक्त्या सततं जयाख्यं भारतं महत्।  
श्रीश्च कीर्तिस्तथा विद्या भवन्ति सहिताः सदा ॥ ४९ ॥

धर्मे चार्थे च कामे च मोक्षे च भरतर्षभ।  
यदिहास्ति तदन्यत्र यन्नेहास्ति न कुत्रचित् ॥ ५० ॥

जयो नामेतिहासोऽयं श्रोतव्यो मोक्षमिच्छता।  
ब्राह्मणेन च राज्ञा च गर्भिण्या चैव योषिता ॥ ५१ ॥

स्वर्गकामो लभेत् स्वर्गं जयकामो लभेज्जयम्।  
गर्भिणी लभते पुत्रं कन्यां वा बहुभागिनीम् ॥ ५२ ॥

अनागतश्च मोक्षश्च कृष्णद्वैपायनः प्रभुः।  
संदर्भं भारतस्यास्य कृतवान् धर्मकाम्यया ॥ ५३ ॥

षष्टिं शतसहस्राणि चकारान्यां स संहिताम्।  
त्रिंशच्छतसहस्राणि देवलोके प्रतिष्ठितम् ॥ ५४ ॥  
पित्र्ये पञ्चदशं ज्ञेयं यक्षलोके चतुर्दश।  
एकं शतसहस्रं तु मानुषेषु प्रभाषितम् ॥ ५५ ॥

नारदोऽश्रावयद् देवानसितो देवलः पितॄन्।  
रक्षोयक्षात् शुको मर्त्यान् वैशम्पायन एव तु ॥ ५६ ॥

इतिहासमिमं पुण्यं महार्थं वेदसम्मितम्।  
व्यासोक्तं श्रूयते येन कृत्वा ब्राह्मणमग्रतः ॥ ५७ ॥  
स नरः सर्वकामांश्च कीर्तिं प्राप्येह शौनक।  
गच्छेत् परमिकां सिद्धिमत्र मे नास्ति संशयः ॥ ५८ ॥

भारताध्ययनात् पुण्यादपि पादमधीयतः ।  
श्रद्धया परया भक्त्या श्राव्यते चापि येन तु ॥ ५९ ॥

य इमां संहितां पुण्यां पुत्रमध्यापयच्छुकम्।  
मातापितृसहस्राणि पुत्रदारशतानि च ।  
संसारेष्वनुभूतानि यान्ति यास्यन्ति चापरे ॥ ६० ॥

हर्षस्थानसहस्राणि भयस्थानशतानि च ।  
दिवसे दिवसे मूढमाविशन्ति न पण्डितम् ॥ ६१ ॥

ऊर्ध्वबाहुर्विरौम्येष न च कश्चित् शृणोति मे।  
धर्मादर्थश्च कामश्च स किमर्थं न सेव्यते ॥ ६२ ॥

न जातु कामान्न भयान्न लोभाद्  
धर्मं त्यजेज्जीवितस्यापि हेतोः ।  
नित्यो धर्मः सुखदुःखे त्वनित्ये  
जीवो नित्यो हेतुरस्य त्वनित्यः ॥ ६३ ॥

इमां भारतसावित्रीं प्रातरुत्थाय यः पठेत्।  
स भारतफलं प्राप्य परं ब्रह्माधिगच्छति ॥ ६४ ॥

यथा समुद्रो भगवान् यथा हि हिमवान् गिरिः।  
ख्यातावुभौ रत्ननिधी तथा भारतमुच्यते ॥ ६५ ॥

कार्ष्णं वेदमिमं विद्वान् श्रावयित्वार्थमश्नुते।  
इदं भारतमाख्यानं यः पठेत् सुसमाहितः।  
स गच्छेत् परमां सिद्धिमिति मे नास्ति संशयः ॥ ६६ ॥

द्वैपायनोष्ठपुटनिःसृतमप्रमेयं  
पुण्यं पवित्रमथ पापहरं शिवं च।  
यो भारतं समधिगच्छति वाच्यमानं  
किं तस्य पुष्करजलैरभिषेचनेन ॥ ६७ ॥

यो गोशतं कनकशृङ्गमयं ददाति  
विप्राय वेदविदुषे सुबहुश्रुताय ।  
पुण्यां च भारतकथां सततं शृणोति  
तुल्यं फलं भवति तस्य च तस्य चैव ॥ ६८ ॥