+++
title_full = "002 देवदूतका युधिष्ठिरको नरकका दर्शन कराना तथा भाइयोंका करुणक्रन्दन सुनकर उनका वहीं रहनेका निश्चय करना"
title = "००२"

+++


नेह पश्यामि विबुधा राधेयममितौजसम्।  
भ्रातरौ च महात्मानौ युधामन्यूत्तमौजसौ ॥ १ ॥

जुहुवुर्ये शरीराणि रणवह्नौ महारथाः।  
राजानो राजपुत्राश्च ये मदर्थे हता रणे ॥ २ ॥  
क्व ते महारथाः सर्वे शार्दूलसमविक्रमाः।  
तैरप्ययं जितो लोकः कच्चित् पुरुषसत्तमैः ॥ ३ ॥

यदि लोकानिमान् प्राप्तास्ते च सर्वे महारथाः।  
स्थितं वित्त हि मां देवाः सहितं तैर्महात्मभिः ॥ ४ ॥

कच्चिन्न तैरवाप्तोऽयं नृपैर्लोकोऽक्षयः शुभः।  
न तैरहं विना रंस्ये भ्रातृभिर्ज्ञातिभिस्तथा ॥ ५ ॥

मातुर्हि वचनं श्रुत्वा तदा सलिलकर्मणि।  
कर्णस्य क्रियतां तोयमिति तप्यामि तेन वै ॥ ६ ॥

इदं च परितप्यामि पुनः पुनरहं सुराः।  
यन्मातुः सदृशौ पादौ तस्याहममितात्मनः ॥ ७ ॥  
दृष्ट्वैव तौ नानुगतः कर्णं परबलार्दनम्।  
न हृस्मान् कर्णसहितान् जयेच्छक्रोऽपि संयुगे ॥ ८ ॥

तमहं यत्र तत्रस्थं द्रष्टुमिच्छामि सूर्यजम्।  
अविज्ञातो मया योऽसौ घातितः सव्यसाचिना ॥ ९ ॥

भीमं च भीमविक्रान्तं प्राणेभ्योऽपि प्रियं मम।  
अर्जुनं चेन्द्रसंकाशं यमौ चैव यमोपमौ ॥ १० ॥  
द्रष्टुमिच्छामि तां चाहं पाञ्चालीं धर्मचारिणीम्।  
न चेह स्थातुमिच्छामि सत्यमेवं ब्रवीमि वः ॥ ११ ॥

किं मे भ्रातृविहीनस्य स्वर्गेण सुरसत्तमाः।  
यत्र ते मम स स्वर्गो नायं स्वर्गो मतो मम॥१२॥

यदि वै तत्र ते श्रद्धा गम्यतां पुत्र मा चिरम्।  
प्रिये हि तव वर्तामो देवराजस्य शासनात् ॥ १३ ॥

इत्युक्त्वा तं ततो देवा देवदूतमुपादिशन्।  
युधिष्ठिरस्य सुहृदो दर्शयेति परंतप ॥ १४ ॥

ततः कुन्तीसुतो राजा देवदूतश्च जग्मतुः।  
सहितौ राजशार्दूल यत्र ते पुरुषर्षभाः ॥ १५ ॥

अग्रतो देवदूतश्च ययौ राजा च पृष्ठतः।  
पन्थानमशुभं दुर्गं सेवितं पापकर्मभिः ॥ १६ ॥

तमसा संवृतं घोरं केशशैवलशाद्वलम्।  
युक्तं पापकृतां गन्धैर्मांसशोणितकर्दमम् ॥ १७ ॥

दंशोत्पातकभल्लूकमक्षिकामशकावृतम् ।  
इतश्चेतश्च कुणपैः समन्तात् परिवारितम् ॥ १८ ॥

अस्थिकेशसमाकीर्णं कृमिकीटसमाकुलम् ।  
ज्वलनेन प्रदीप्तेन समन्तात् परिवेष्टितम् ॥ १९ ॥

अयोमुखैश्च काकाद्यैर्गृघ्रैश्च समभिद्रुतम् ।  
सूचीमुखैस्तथा प्रेतैर्विन्ध्यशैलोपमैर्वृतम् ॥ २० ॥

मेदोरुधिरयुक्तैश्च च्छिन्नबाहूरुपाणिभिः ।  
निकृत्तोदरपादैश्च तत्र तत्र प्रवेरितैः ॥ २१ ॥

स तत्कुणपदुर्गन्धमशिवं लोमहर्षणम् ।  
जगाम राजा धर्मात्मा मध्ये बहु विचिन्तयन् ॥ २२ ॥

ददर्शोष्णोदकैः पूर्णां नदीं चापि सुदुर्गमाम्।  
असिपत्रवनं चैव निशितं क्षुरसंवृतम् ॥ २३ ॥

करम्भवालुकास्तप्ता आयसीश्च शिलाःपृथक् ।  
लोहकुम्भीश्च तैलस्य क्वाथ्यमानाः समन्ततः ॥ २४ ॥

कूटशाल्मलिकं चापि दुःस्पर्शं तीक्ष्णकण्टकम्।  
ददर्श चापि कौन्तेयो यातनाः पापकर्मिणाम् ॥ २५ ॥

स तं दुर्गन्धमालक्ष्य देवदूतमुवाच ह।  
कियदध्वानमस्माभिर्गन्तव्यमिममीदृशम् ॥ २६ ॥  
क्व च ते भ्रातरो मह्यं तन्ममाख्यातुमर्हसि।  
देशोऽयं कश्च देवानामेतदिच्छामि वेदितुम् ॥ २७ ॥

स संनिववृते श्रुत्वा धर्मराजस्य भाषितम्।  
देवदूतोऽब्रवीच्चैनमेतावद् गमनं तव ॥ २८ ॥

निवर्तितव्यो हि मया तथास्म्युक्तो दिवौकसैः।  
यदि श्रान्तोऽसि राजेन्द्र त्वमथागन्तुमर्हसि ॥ २९ ॥

युधिष्ठिरस्तु निर्विण्णस्तेन गन्धेन मूर्च्छितः।  
निवर्तने धृतमनाः पर्यावर्तत भारत ॥ ३० ॥

स संनिवृत्तो धर्मात्मा दुःखशोकसमाहतः।  
शुश्राव तत्र वदतां दीना वाचः समन्ततः ॥ ३१ ॥

भो भो धर्मज राजर्षे पुण्याभिजन पाण्डव।  
अनुग्रहार्थमस्माकं तिष्ठ तावन्मुहूर्तकम् ॥ ३२ ॥

आयाति त्वयि दुर्धर्षे वाति पुण्यः समीरणः।  
तव गन्धानुगस्तात येनास्मान् सुखमागमत् ॥ ३३ ॥

ते वयं पार्थ दीर्घस्य कालस्य पुरुषर्षभ।  
सुखमासादयिष्यामस्त्वां दृष्ट्वा राजसत्तम ॥ ३४ ॥

संतिष्ठस्व महाबाहो मुहूर्तमपि भारत।  
त्वयि तिष्ठति कौरव्य यातनास्मान् न बाधते ॥ ३५ ॥

एवं बहुविधा वाचः कृपणा वेदनावताम्।  
तस्मिन् देशे स शुश्राव समन्ताद् वदतां नृप ॥ ३६ ॥

तेषां तु वचनं श्रुत्वा दयावान् दीनभाषिणाम्।  
अहो कृच्छ्रमिति प्राह तस्थौ स च युधिष्ठिरः ॥ ३७ ॥

स ता गिरः पुरस्ताद् वै श्रुतपूर्वा पुनः पुनः।  
ग्लानानां दुःखितानां च नाभ्यजानत पाण्डवः ॥ ३८ ॥

अबुध्यमानस्ता वाचो धर्मपुत्रो युधिष्ठिरः।  
उवाच के भवन्तो वै किमर्थमिह तिष्ठथ ॥ ३९ ॥

इत्युक्तास्ते ततः सर्वे समन्तादवभाषिरे।  
कर्णोऽहं भीमसेनोऽहमर्जुनोऽहमिति प्रभो ॥ ४० ॥  
नकुलः सहदेवोऽहं धृष्टद्युम्नोऽहमित्युत ।  
द्रौपदी द्रौपदेयाश्च इत्येवं ते विचुक्रुशुः ॥ ४१ ॥

ता वाचः स तदा श्रुत्वा तद्देशसदृशीर्नृप।  
ततो विममृशे राजा किं त्विदं दैवकारितम् ॥ ४२ ॥

किं तु तत् कलुषं कर्म कृतमेभिर्महात्मभिः।  
कर्णेन द्रौपदेयैर्वा पाञ्चाल्या वा सुमध्यया ॥ ४३ ॥  
य इमे पापगन्धेऽस्मिन् देशे सन्ति सुदारुणे।  
नाहं जानामि सर्वेषां दुष्कृतं पुण्यकर्मणाम् ॥ ४४ ॥

किं कृत्वा धृतराष्ट्रस्य पुत्रो राजा सुयोधनः।  
तथा श्रिया युतः पापैः सह सर्वैः पदानुगैः ॥ ४५ ॥

महेन्द्र इव लक्ष्मीवानास्ते परमपूजिताः।  
कस्येदानीं विकारोऽयं य इमे नरकं गताः ॥ ४६ ॥

सर्वधर्मविदः शूराः सत्यागमपरायणाः ।  
क्षत्रधर्मरताः सन्तो यज्वानो भूरिदक्षिणाः ॥ ४७ ॥

किं नु सुप्तोऽस्मि जागर्मि चेतयामि न चेतये।  
अहो चित्तविकारोऽयं स्याद् वा मे चित्तविभ्रमः ॥ ४८ ॥

एवं बहुविधं राजा विममर्श युधिष्ठिरः।  
दुःखशोकसमाविष्टश्चिन्ताव्याकुलितेन्द्रियः ॥ ४९ ॥

क्रोधमाहारयच्चैव तीव्रं धर्मसुतो नृपः।  
देवांश्च गर्हयामास धर्मं चैव युधिष्ठिरः ॥ ५० ॥

स तीव्रगन्धसंतप्तो देवदूतमुवाच ह।  
गम्यतां तत्र येषां त्वं दूतस्तेषामुपान्तिकम् ॥ ५१ ॥  
न ह्यहं तत्र यास्यामि स्थितोऽस्मीति निवेद्यताम्।  
मत्संश्रयादिमे दूताः सुखिनो भ्रातरो हि मे ॥ ५२ ॥

इत्युक्तः स तदा दूतः पाण्डुपुत्रेण धीमता।  
जगाम तत्र यत्रास्ते देवराजः शतक्रतुः ॥ ५३ ॥

निवेदयामास च तद् धर्मराजचिकीर्षितम्।  
यथोक्तं धर्मपुत्रेण सर्वमेव जनाधिप ॥ ५४ ॥