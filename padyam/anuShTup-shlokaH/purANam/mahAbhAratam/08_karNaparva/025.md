+++
title_full = "025 युयुत्सु और उलूकका युद्ध, युयुत्सुका पलायन, शतानीक और धृतराष्ट्रपुत्र श्रुतकर्माका तथा सुतसोम और शकुनिका घोर युद्ध एवं शकुनिद्वारा पाण्डव-सेनाका विनाश"
title = "०२५"

+++


युयुत्सुं तव पुत्रस्य द्रावयन्तं बलं महत्।  
उलूको न्यपतत्तूर्णं तिष्ठ तिष्ठेति चाब्रवीत् ॥ १ ॥

युयुत्सुश्च ततो राजन् शितधारेण पत्रिणा।  
उलूकं ताडयामास वज्रेणेन्द्र इवाचलम् ॥ २ ॥

उलूकस्तु ततः क्रुद्धस्तव पुत्रस्य संयुगे।  
क्षुरप्रेण धनुश्छित्त्वा ताडयामास कर्णिना ॥ ३ ॥

तदपास्य धनुश्छिन्नं युयुत्सुर्वेगवत्तरम् ।  
अन्यदादत्त सुमहच्चापं संरक्तलोचनः ॥ ४ ॥

शाकुनिं तु ततः षष्ट्‌या् विव्याध भरतर्षभ।  
सारथिं त्रिभिरानर्छत्तं च भूयो व्यविध्यत ॥ ५ ॥

उलूकस्तं तु विंशत्या विद््ध्वा‌ स्वर्णविभूषितैः।  
अथास्य समरे क्रुद्धो ध्वजं चिच्छेद काञ्चनम् ॥ ६ ॥

सच्छिन्नयष्टिः सुमहान् शीर्यमाणो महाध्वजः।  
पपात प्रमुखे राजन् युयुत्सोः काञ्चनध्वजः ॥ ७ ॥

ध्वजमुन्मथितं दृष्ट्वा युयुत्सुः क्रोधमूर्च्छितः।  
उलूकं पञ्चभिर्बाणैराजघान स्तनान्तरे ॥ ८ ॥

उलूकस्तस्य समरे तैलधौतेन मारिष।  
शिरश्चिच्छेद भल्लेन यन्तुर्भरतसत्तम ॥ ९ ॥

तच्छिन्नमपतद् भूमौ युयुत्सोः सारथेस्तदा।  
तारारूपं यथा चित्रं निपपात महीतले ॥ १० ॥

जघान चतुरोऽश्वांश्च तं च विव्याध पञ्चभिः।  
सोऽतिविद्धो बलवता प्रत्यपायाद् रथान्तरम् ॥ ११ ॥

तं निर्जित्य रणे राजन्नुलूकस्त्वरितो ययौ।  
पञ्चालान् सृञ्जयांश्चैव विनिघ्नन् निशितैः शरैः ॥ १२ ॥

शतानीकं महाराज श्रुतकर्मा सुतस्तव।  
व्यश्वसूतरथं चक्रे निमेषार्धादसम्भ्रमः ॥ १३ ॥

हताश्वे तु रथे तिष्ठन् शतानीको महारथः।  
गदां चिक्षेप संक्रुद्धस्तव पुत्रस्य मारिष ॥ १४ ॥

सा कृत्वा स्यन्दनं भस्म हयांश्चैव ससारथीन्।  
पपात धरणीं तूर्णं दारयन्तीव भारत ॥ १५ ॥

तावुभौ विरथौ वीरौ कुरूणां कीर्तिवर्धनौ।  
व्यपाक्रमेतां युद्धात्तु प्रेक्षमाणौ परस्परम् ॥ १६ ॥

पुत्रस्तु तव सम्भ्रान्तो विवित्सो रथमारुहत्।  
शतानीकोऽपि त्वरितः प्रतिविन्ध्यरथं गतः ॥ १७ ॥

सुतसोमं तु शकुनिर्विद्‌ध्वा तु निशितैः शरैः।  
नाकम्पयत संक्रुद्धो वार्योघ इव पर्वतम् ॥ १८ ॥

सुतसोमस्तु तं दृष्ट्वा पितुरत्यन्तवैरिणम्।  
शरैरनेकसाहस्रैश्छादयामास भारत ॥ १९ ॥

ताञ्शराञ्शकुनिस्तूर्णं चिच्छेदान्यैः पतत्रिभिः ।  
लघ्वस्त्रश्चित्रयोधी च जितकाशी च संयुगे ॥ २० ॥  
निवार्य समरे चापि शरांस्तान् निशितैः शरैः।  
आजघान सुसंक्रुद्धः सुतसोमं त्रिभिः शरैः ॥ २१ ॥

तस्याश्वान् केतनं सूतं तिलशो व्यधमच्छरैः।  
स्यालस्तव महाराज तत उच्चुक्रुशुर्जनाः ॥ २२ ॥

हताश्वो विरथश्चैव छिन्नकेतुश्च मारिष।  
धन्वी धनुर्वरं गृह्य रथाद् भूमावतिष्ठत ॥ २३ ॥

व्यसृजत्‌ सायकांश्चैव स्वर्णपुङ्खान् शिलाशितान्।  
छादयामास समरे तव स्यालस्य तं रथम् ॥ २४ ॥

शलभानामिव व्राताञ्शरव्रातान् महारथः ।  
रथोपगान् समीक्ष्यैवं विव्यथे नैव सौबलः ॥ २५ ॥  
प्रममाथ शरांस्तस्य शरव्रातैर्महायशाः ।

तत्रातुष्यन्त योधाश्च सिद्धाश्चापि दिवि स्थिताः ॥ २६ ॥  
सुतसोमस्य तत् कर्म दृष्ट्वा श्रद्धेयमद्भुतम्।  
रथस्थं शकुनिं यस्तु पदातिः समयोधयत् ॥ २७ ॥

तस्य तीक्ष्णैर्महावेगैर्भल्लैः संनतपर्वभिः ।  
व्यहनत् कार्मुकं राजंस्तूणीरांश्चैव सर्वशः ॥ २८ ॥

स च्छिन्नधन्वा विरथः खड्‌गमुद्यम्य चानदत्।  
वैदूर्योत्पलवर्णाभं दन्तिदन्तमयत्सरुम् ॥ २९ ॥

भ्राम्यमाणं ततस्तं तु विमलाम्बरवर्चसम्।  
कालदण्डोपमं मेने सुतसोमस्य धीमतः ॥ ३० ॥

सोऽचरत् सहसा खड्गी मण्डलानि समन्ततः।  
चतुर्दश महाराज शिक्षाबलसमन्वितः ॥ ३१ ॥

भ्रान्तमुद्भ्रान्तमाविद्धमाप्लुतं विप्लुतं सृतम् ।  
सम्पातसमुदीर्णे च दर्शयामास संयुगे ॥ ३२ ॥

सौबलस्तु ततस्तस्य शरांश्चिक्षेप वीर्यवान्।  
तानापतत एवाशु चिच्छेद परमासिना ॥ ३३ ॥

ततः क्रुद्धो महाराज सौबलः परवीरहा।  
प्राहिणोत् सुतसोमाय शरानाशीविषोपमान् ॥ ३४ ॥

चिच्छेद तांस्तु खड्गेन शिक्षया च बलेन च।  
दर्शयल्ँलाघवं युद्धे तार्क्ष्यतुल्यपराक्रमः ॥ ३५ ॥

तस्य संचरतो राजन् मण्डलावर्तने तदा।  
क्षुरप्रेण सुतीक्ष्णेन खड्गं चिच्छेद सुप्रभम् ॥ ३६ ॥

स च्छिन्नः सहसा भूमौ निपपात महानसिः।  
अर्धमस्य स्थितं हस्ते सुत्सरोस्तत्र भारत ॥ ३७ ॥

छिन्नमाज्ञाय निस्त्रिंशमवप्लुत्य पदानि षट्।  
प्राविध्यत ततः शेषं सुतसोमो महारथः ॥ ३८ ॥

तच्छित्त्वा सगुणं चापं रणे तस्य महात्मनः।  
पपात धरणीं तूर्णं स्वर्णवज्रविभूषितम् ॥ ३९ ॥

सुतसोमस्ततोऽगच्छच्छ्रुतकीर्तेर्महारथम् ।  
सौबलोऽपि धनुर्गृह्य घोरमन्यत् सुदुर्जयम् ॥ ४० ॥  
अभ्ययात्‌ पाण्डवानीकं निघ्नञ्शत्रुगणान् बहून्।

तत्र नादो महानासीत् पाण्डवानां विशाम्पते ॥ ४१ ॥  
सौबलं समरे दृष्ट्वा विचरन्तमभीतवत्।

तान्यनीकानि दृप्तानि शस्त्रवन्ति महान्ति च ॥ ४२ ॥  
द्राव्यमाणान्यदृश्यन्त सौबलेन महात्मना ।

यथा दैत्यचमूं राजन् देवराजो ममर्द ह।  
तथैव पाण्डवीं सेनां सौबलेयो व्यनाशयत् ॥ ४३ ॥