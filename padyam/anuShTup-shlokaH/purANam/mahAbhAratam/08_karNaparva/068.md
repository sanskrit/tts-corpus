+++
title_full = "068 युधिष्ठिरका अर्जुनके प्रति अपमानजनक क्रोधपूर्ण वचन"
title = "०६८"

+++


श्रुत्वा कर्णं कल्यमुदारवीर्यं  
क्रुद्धः पार्थः फाल्गुनस्यामितौजाः ।  
धनंजयं वाक्यमुवाच चेदं  
युधिष्ठिरः कर्णशराभितप्तः ॥ १ ॥

विप्रद्रुता तात चमूस्त्वदीया  
तिरस्कृता चाद्य यथा न साधु।  
भीतो भीमं त्यज्य चायास्तथा त्वं  
यन्नाशकः कर्णमथो निहन्तुम् ॥ २ ॥

स्नेहस्त्वया पार्थ कृतः पृथाया  
गर्भं समाविश्य यथा न साधु।  
त्यक्त्वा रणे यदपायाः स भीमं  
यन्नाशकः सूतपुत्रं निहन्तुम् ॥ ३ ॥

यत् तद् वाक्यं द्वैतवने त्वयोक्तं  
कर्णं हन्तास्म्येकरथेन सत्यम् ।  
त्यक्त्वा तं वै कथमद्यापयातः  
कर्णाद् भीतो भीमसेनं विहाय ॥ ४ ॥

इदं यदि द्वैतवनेऽप्यचक्षः  
कर्णं योद्‌धुं न प्रशक्ष्ये नृपेति।  
वयं ततः प्राप्तकालं च सर्वे  
कृत्यान्युपैष्याम तथैव पार्थ ॥ ५ ॥

मयि प्रतिश्रुत्य वधं हि तस्य  
न वै कृतं तच्च तथैव वीर।  
आनीय नः शत्रुमध्यं स कस्मात्  
समुत्क्षिप्य स्थण्डिले प्रत्यपिंष्ठाः ॥ ६ ॥

अप्याशिष्म वयमर्जुन त्वयि  
यियासवो बहु कल्याणमिष्टम् ।  
तन्नः सर्वं विफलं राजपुत्र  
फलार्थिनां विफल इवातिपुष्पः ॥ ७ ॥

प्रच्छादितं बडिशमिवामिषेण  
संछादितं गरलमिवाशनेन ।  
अनर्थकं मे दर्शितवानसि त्वं  
राज्यार्थिनो राज्यरूपं विनाशम् ॥ ८ ॥

त्रयोदशेमा हि समाः सदा वयं  
त्वामन्वजीविष्म धनंजयाशया ।  
काले वर्षं देवमिवोप्तबीजं  
तन्नः सर्वान् नरके त्वं न्यमज्जः ॥ ९ ॥

यत्तत् पृथां वागुवाचान्तरिक्षे  
सप्ताहजाते त्वयि मन्दबुद्धे ।  
जातः पुत्रो वासवविक्रमोऽयं  
सर्वान् शूरान् शात्रवान्‌ जेष्यतीति ॥ १० ॥

अयं जेता खाण्डवे देवसंघान्  
सर्वाणि भूतान्यपि चोत्तमौजाः ।  
अयं जेता मद्रकलिङ्गकेकया-  
नयं कुरून् राजमध्ये निहन्ता ॥ ११ ॥

अस्मात् परो नो भविता धनुर्धरो  
नैनं भूतं किंचन जातु जेता।  
इच्छन्नयं सर्वभूतानि कुर्याद्  
वशे वशी सर्वसमाप्तविद्यः ॥ १२ ॥

कान्त्या शशाङ्कस्य जवेन वायोः  
स्थैर्येण मेरोः क्षमया पृथिव्याः।  
सूर्यस्य भासा धनदस्य लक्ष्म्या  
शौर्येण शक्रस्य बलेन विष्णोः ॥ १३ ॥

तुल्यो महात्मा तव कुन्ति पुत्रो  
जातोऽदितेर्विष्णुरिवारिहन्ता ।  
स्वेषां जयाय द्विषतां वधाय  
ख्यातोऽमितौजाः कुलतन्तुकर्ता ॥ १४ ॥

इत्यन्तरिक्षे शतशृङ्गमूर्ध्नि  
तपस्विनां शृण्वतां वागुवाच ।  
एवंविधं तच्च नाभूत् तथा च  
देवापि नूनमनृतं वदन्ति ॥ १५ ॥

तथा परेषामृषिसत्तमानां  
श्रुत्वा गिरः पूजयतां सदा त्वाम्।  
न संनतिं प्रैमि सुयोधनस्य  
न त्वां जानाम्याधिरथेर्भयार्तम् ॥ १६ ॥

पूर्वं यदुक्तं हि सुयोधनेन  
न फाल्गुनः प्रमुखे स्थास्यतीति।  
कर्णस्य युद्धे हि महाबलस्य  
मौर्ख्यात्‌ तु तन्नावबुद्धं मयाऽऽसीत् ॥ १७ ॥

तेनाद्य तप्स्ये भृशमप्रमेयं  
यच्छत्रुवर्गे नरकं प्रविष्टः ।  
तदैव वाच्योऽस्मि ननु त्वयाहं  
न योत्स्येऽहं सूतपुत्रं कथंचित् ॥ १८ ॥  
ततो नाहं सृञ्जयान् केकयांश्च  
समानयेयं सुहृदो रणाय ।

एवं गते किंच मयाद्य शक्यं  
कार्यं कर्तुं विग्रहे सूतजस्य ॥ १९ ॥  
तथैव राज्ञश्च सुयोधनस्य  
ये वापि मां योद्‌धुकामाः समेताः।

धिगस्तु मज्जीवितमद्य कृष्ण  
योऽहं वशं सूतपुत्रस्य यातः ॥ २० ॥  
मध्ये कुरूणां सुहृदां च मध्ये  
ये चाप्यन्ये योद्‌धुकामाः समेताः।

(एकस्तु मे भीमसेनोऽद्य नाथो  
येनाभिपन्नोऽस्मि रणे महाभये ।  
विमोच्य मां चापि रुषान्वितस्ततः  
शरेण तीक्ष्णेन बिभेद कर्णम्॥

त्यक्त्वा प्राणान् समरे भीमसेन-  
श्चक्रे युद्धं कुरुभिः समेतैः।  
गदाग्रहस्तो रुधिरोक्षिताङ्ग-  
श्चरन् रणे काल इवान्तकाले॥  
असौ हि भीमस्य महान् निनादो  
मुहुर्मुहुः श्रूयते धार्तराष्ट्रैः ॥)

यदि स्म जीवेत् स भवेन्निहन्ता  
महारथानां प्रवरो रथोत्तमः ।  
तवाभिमन्युस्तनयोऽद्य पार्थ  
न चास्मि गन्ता समरे पराभवम् ॥ २१ ॥  
अथापि जीवेत् समरे घटोत्कच-  
स्तथापि नाहं समरे पराङ्‌मुखः।

(भीमस्य पुत्रः समराग्रयायी  
महास्त्रविच्चापि तवानुरूपः ।  
यत्नं समासाद्य रिपोर्बलं नो  
निमीलिताक्षं भयविप्लुतं भवेत् ॥

चकार योऽसौ निशि युद्धमेक-  
स्त्यक्त्वा रणं यस्य भयाद् द्रवन्ते।  
स चेत् समासाद्य महानुभावः  
कर्णं रणे बाणगणैः प्रमोह्य।  
धैर्ये स्थितेनापि च सूतजेन  
शक्त्या हतो वासवदत्तया तया॥)

मम ह्यभाग्यानि पुरा कृतानि  
पापानि नूनं बलवन्ति युद्धे ॥ २२ ॥  
तृणं च कृत्वा समरे भवन्तं  
ततोऽहमेवं निकृतो दुरात्मना ।  
वैकर्तनेनैव तथा कृतोऽहं  
यथा ह्यशक्तः क्रियते ह्यबान्धवः ॥ २३ ॥

आपद्‌गतं कश्चन यो विमोक्षेत्  
स बान्धवः स्नेहयुक्तः सुहृच्च।  
एवं पुराणा मुनयो वदन्ति  
धर्मः सदा सद्भिरनुष्ठितश्च ॥ २४ ॥

त्वष्ट्रा कृतं वाहमकूजनाक्षं  
शुभं समास्थाय कपिध्वजं तम्।  
खड्‌गं गृहीत्वा हेमपट्टानुबद्धं  
धनुश्चेदं गाण्डिवं तालमात्रम् ॥ २५ ॥  
स केशवेनोह्यमानः कथं त्वं  
कर्णाद् भीतो व्यपयातोऽसि पार्थ।

धनुश्च तत् केशवाय प्रयच्छ  
यन्ता भविष्यस्त्वं रणे केशवस्य ॥ २६ ॥  
तदाहनिष्यत् केशवः कर्णमुग्रं  
मरुत्पतिर्वृत्रमिवात्तवज्रः ।

राधेयमेतं यदि नाद्य शक्त-  
श्चरन्तमुग्रं प्रतिबाधनाय ॥ २७ ॥  
प्रयच्छान्यस्मै गाण्डिवमेतदद्य  
त्वत्तो योऽस्त्रैरभ्यधिको वा नरेन्द्रः।

अस्मान् नैवं पुत्रदारैर्विहीनान्  
सुखाद् भ्रष्टान् राज्यनाशाच्च भूयः ॥ २८ ॥  
द्रष्टा लोकः पतितानप्यगाधे  
पापैर्जुष्टे नरके पाण्डवेय ।

मासेऽपतिष्यः पञ्चमे त्वं सुकृच्छ्रे  
न वा गर्भे आभविष्यः पृथायाः ॥ २९ ॥  
तत् ते श्रेयो राजपुत्राभविष्य-  
न्न चेत् संग्रामादपयानं दुरात्मन्।

धिग्गाण्डीवं धिक् च ते बाहुवीर्य-  
मसंख्येयान् बाणगणांश्च धिक् ते।  
धिक् ते केतुं केसरिणः सुतस्य  
कृशानुदत्तं च रथं च धिक् ते ॥ ३० ॥