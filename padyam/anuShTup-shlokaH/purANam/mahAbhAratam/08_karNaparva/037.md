+++
title_full = "037 कौरव-सेनामें अपशकुन, कर्णकी आत्मप्रशंसा, शल्यके द्वारा उसका उपहास और अर्जुनके बल-पराक्रमका वर्णन"
title = "०३७"

+++


दृष्ट्वा कर्णं महेष्वासं युयुत्सुं समवस्थितम्।  
चुक्रुशुः कुरवः सर्वे हृष्टरूपाः समन्ततः ॥ १ ॥

ततो दुन्दुभिनिर्घोषैर्भेरीणां निनदेन च।  
बाणशब्दैश्च विविधैर्गर्जितैश्च तरस्विनाम् ॥ २ ॥  
निर्ययुस्तावका युद्धे मृत्युं कृत्वा निवर्तनम्।

प्रयाते तु ततः कर्णे योधेषु मुदितेषु च ॥ ३ ॥  
चचाल पृथिवी राजन् ववाश च सुविस्तरम्।

निःसरन्तो व्यदृश्यन्त सूर्यात् सप्त महाग्रहाः ॥ ४ ॥  
उल्कापाताश्च संजज्ञुर्दिशां दाहास्तथैव च।  
शुष्काशन्यश्च सम्पेतुर्वयुर्वाताश्च भैरवाः ॥ ५ ॥

मृगपक्षिगणाश्चैव पृतनां बहुशस्तव ।  
अपसव्यं तदा चक्रुर्वेदयन्तो महाभयम् ॥ ६ ॥

प्रस्थितस्य च कर्णस्य निपेतुस्तुरगा भुवि।  
अस्थिवर्षं च पतितमन्तरिक्षाद् भयानकम् ॥ ७ ॥

जज्वलुश्चैव शस्त्राणि ध्वजाश्चैव चकम्पिरे।  
अश्रूणि च व्यमुञ्चन्त वाहनानि विशाम्पते ॥ ८ ॥

एते चान्ये च बहव उत्पातास्तत्र दारुणाः।  
समत्पेतुर्विनाशाय कौरवाणां सुदारुणाः ॥ ९ ॥

न च तान् गणयामासुः सर्वे देवेन मोहिताः।  
प्रस्थितं सूतपुत्रं च जयेत्यूचुर्नराधिपाः।  
निर्जितान् पाण्डवांश्चैव मेनिरे तत्र कौरवाः ॥ १० ॥

ततो रथस्थः परवीरहन्ता  
भीष्मद्रोणावस्तवीर्यौ समीक्ष्य ।  
समुज्ज्वलद्‌भास्करपावकाभो  
वैकर्तनोऽसौ रथकुञ्जरो नृप ॥ ११ ॥  
स शल्यमाभाष्य जगाद वाक्यं  
पार्थस्य कर्मातिशयं विचिन्त्य ।  
मानेन दर्पेण विदह्यमानः  
क्रोधेन दीप्यन्निव निःश्वसंश्च ॥ १२ ॥

नाहं महेन्द्रादपि वज्रपाणेः  
क्रुद्धाद् बिभेम्यायुधवान् रथस्थः ।  
दृष्ट्वा हि भीष्मप्रमुखाञ्शयाना-  
नतीव मां ह्यस्थिरता जहाति ॥ १३ ॥

महेन्द्रविष्णुप्रतिमावनिन्दितौ  
रथाश्वनागप्रवरप्रमाथिनौ ।  
अवध्यकल्पौ निहतौ यदा परै-  
स्ततो न मेऽप्यस्ति रणेऽद्य साध्वसम् ॥ १४ ॥

समीक्ष्य संख्येऽतिबलान् नराधिपान्  
ससूतमातङ्गरथान् परैर्हतान् ।  
कथं न सर्वानहितान् रणेऽवधीद्  
महास्त्रविद् ब्राह्मणपुङ्गवो गुरुः ॥ १५ ॥

स संस्मरन् द्रोणमहं महाहवे  
ब्रवीमि सत्यं कुरवो निबोधत।  
न वा मदन्यः प्रसहेद् रणेऽर्जुनं  
समागतं मृत्युमिवोग्ररूपिणम् ॥ १६ ॥

शिक्षाप्रमादश्च बलं धृतिश्च  
द्रोणे महास्त्राणि च संनतिश्च।  
स चेदगान्मृत्युवशं महात्मा  
सर्वानन्यानातुरानद्य मन्ये ॥ १७ ॥

नेह ध्रुवं किंचिदपि प्रचिन्तयन्  
विद्यां लोके कर्मणो नित्ययोगात्।  
सूर्योदये को हि विमुक्तसंशयो  
भावं कुर्वीताद्य गुरौ निपातिते ॥ १८ ॥

न नूनमस्त्राणि बलं पराक्रमः  
क्रियाः सुनीतं परमायुधानि वा।  
अलं मनुष्यस्य सुखाय वर्तितुं  
तथा हि युद्धे निहतः परैर्गुरुः ॥ १९ ॥

हुताशनादित्यसमानतेजसं  
पराक्रमे विष्णुपुरन्दरोपमम् ।  
नये बृहस्पत्युशनोः सदा समं  
न चैनमस्त्रं तदुपास्त दुःसहम् ॥ २० ॥

सम्प्राक्रुष्टे रुदितस्त्रीकुमारे  
पराभूते पौरुषे धार्तराष्ट्रे ।  
मया कृत्यमिति जानामि शल्य  
प्रयाहि तस्माद् द्विषतामनीकम् ॥ २१ ॥

यत्र राजा पाण्डवः सत्यसंधो  
व्यवस्थितो भीमसेनार्जुनौ च ।  
वासुदेवः सात्यकिः सृञ्जयाश्च  
यमौ च कस्तान् विषहेन्मदन्यः ॥ २२ ॥

तस्मात् क्षिप्रं मद्रपते प्रयाहि  
रणे पञ्चालान् पाण्डवान् सृञ्जयांश्च।  
तान् वा हनिष्यामि समेत्य संख्ये  
यास्यामि वा द्रोणपथा यमाय ॥ २३ ॥

न त्वेवाहं न गमिष्यामि मध्ये  
तेषां शूराणामिति मां शल्य विद्धि।  
मित्रद्रोहो मर्षणीयो न मेऽयं  
त्यक्त्वा प्राणाननुयास्यामि द्रोणम् ॥ २४ ॥

प्राज्ञस्य मूढस्य च जीवितान्ते  
नास्ति प्रमोक्षोऽन्तकसत्कृतस्य ।  
अतो विद्वन्नभियास्यामि पार्थान्  
दिष्टं न शक्यं व्यतिवर्तितुं वै ॥ २५ ॥

कल्याणवृत्तः सततं हि राजा  
वैचित्रवीर्यस्य सुतो ममासीत् ।  
तस्यार्थसिद्‌ध्यर्थमहं त्यजामि  
प्रियान् भोगान् दुस्त्यजं जीवितं च ॥ २६ ॥

वैयाघ्रचर्माणमकूजनाक्षं  
हैमत्रिकोषं रजतत्रिवेणुम् ।  
रथप्रबर्हं तुरगप्रबर्है-  
र्युक्तं प्रादान्मह्यमिमं हि रामः ॥ २७ ॥

धनूंषि चित्राणि निरीक्ष्य शल्य  
ध्वजान् गदाः सायकांश्चोग्ररूपान् ।  
असिं च दीप्तं परमायुधं च  
शङ्खं च शुभ्रं स्वनवन्तमुग्रम् ॥ २८ ॥

पताकिनं वज्रनिपातनिःस्वनं  
सिताश्वयुक्तं शुभतूणशोभितम् ।  
इमं समास्थाय रथं रथर्षभं  
रणे हनिष्याम्यहमर्जुनं बलात् ॥ २९ ॥

तं चेन्मृत्युः सर्वहरोऽभिरक्षेत्  
सदाप्रमत्तः समरे पाण्डुपुत्रम् ।  
तं वा हनिष्यामि रणे समेत्य  
यास्यामि वा भीष्ममुखो यमाय ॥ ३० ॥

यमवरुणकुबेरवासवा वा  
यदि युगपत्सगणा महाहवे ।  
जुगुपिषव इहैत्य पाण्डवं  
किमु बहुना सह तैर्जयामि तम् ॥ ३१ ॥

इति रणरभसस्य कत्थत-  
स्तदुत निशम्य वचः स मद्रराट्।  
अवहसदवमन्य वीर्यवान्  
प्रतिषिषिधे च जगाद चोत्तरम् ॥ ३२ ॥

विरम विरम कर्ण कत्थना-  
दतिरभसोऽप्यतिवाचमुक्तवान् ।  
क्व च हि नरवरो धनंजयः  
क्व पुनरहो पुरुषाधमो भवान् ॥ ३३ ॥

यदुसदनमुपेन्द्रपालितं  
त्रिदशमिवामरराजरक्षितम् ।  
प्रसभमतिविलोड्‌य को हरेत्  
पुरुषवरावरजामृतेऽर्जुनात् ॥ ३४ ॥

त्रिभुवनविभुमीश्वरेश्वरं  
क इह पुमान् भवमाह्वयेद् युधि।  
मृगवधकलहे ऋतेऽर्जुनात्  
सुरपतिवीर्यसमप्रभावतः ॥ ३५ ॥

असुरसुरमहोरगान् नरान्  
गरुडपिशाचसयक्षराक्षसान् ।  
इषुभिरजयदग्निगौरवात्  
स्वभिलषितं च हविर्ददौ जयः ॥ ३६ ॥

स्मरसि ननु यदा परैर्हृतः  
स च धृतराष्ट्रसुतोऽपि मोक्षितः।  
दिनकरसदृशैः शरोत्तमैर्युधा  
कुरुषु बहून् विनिहत्य तानरीन् ॥ ३७ ॥

प्रथममपि पलायिते त्वयि  
प्रियकलहा धृतराष्ट्रसूनवः ।  
स्मरसि ननु यदा प्रमोचिताः  
खचरगणानवजित्य पाण्डवैः ॥ ३८ ॥

समुदितबलवाहनाः पुनः  
पुरुषवरेण जिताः स्थ गोग्रहे।  
सगुरुगुरुसुताः सभीष्मकाः  
किमु न जितः स तदा त्वयार्जुनः ॥ ३९ ॥

इदमपरमुपस्थितं पुन-  
स्तव निधनाय सुयुद्धमद्य वै।  
यदि न रिपुभयात् पलायसे  
समरगतोऽद्य हतोऽसि सूतज ॥ ४० ॥

इति बहु परुषं प्रभाषति  
प्रमनसि मद्रपतौ रिपुस्तवम् ।  
भृशमभिरुषितः परंतपः  
कुरुपृतनापतिराह मद्रपम् ॥ ४१ ॥

भवतु भवतु किं विकत्थसे  
ननु मम तस्य हि युद्धमुद्यतम्।  
यदि स जयति मामिहाहवे  
तत इदमस्तु सुकत्थितं तव ॥ ४२ ॥

एवमस्त्विति मद्रेश उक्त्वा नोत्तरमुक्तवान्।  
याहि शल्येति चाप्येनं कर्णः प्राह युयुत्सया ॥ ४३ ॥

स रथः प्रययौ शत्रून् श्वेताश्वः शल्यसारथिः।  
निघ्नन्नमित्रान् समरे तमो घ्नन् सविता यथा ॥ ४४ ॥

ततः प्रायात् प्रीतिमान् वै रथेन  
वैयाघ्रेण श्वेतयुजाथ कर्णः ।  
स चालोक्य ध्वजिनीं पाण्डवानां  
धनंजयं त्वरया पर्यपृच्छत् ॥ ४५ ॥