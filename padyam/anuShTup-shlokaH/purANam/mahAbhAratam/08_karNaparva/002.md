+++
title_full = "002 धृतराष्ट्र और संजयका संवाद"
title = "००२"

+++


हते कर्णे महाराज निशि गावल्गणिस्तदा।  
दीनो ययौ नागपुरमश्वैर्वातसमैर्जवे ॥ १ ॥

स हास्तिनपुरं गत्वा भृशमुद्विग्नचेतनः।  
जगाम धृतराष्ट्रस्य क्षयं प्रक्षीणबान्धवम् ॥ २ ॥

स तमुद्वीक्ष्य राजानं कश्मलाभिहतौजसम्।  
ववन्दे प्राञ्जलिर्भूत्वा मूर्ध्ना पादौ नृपस्य ह ॥ ३ ॥

सम्पूज्य च यथान्यायं धृतराष्ट्रं महीपतिम्।  
हा कष्टमिति चोक्त्वा स ततो वचनमाददे ॥ ४ ॥

संजयोऽहं क्षितिपते कच्चिदास्ते सुखं भवान्।  
स्वदोषैरापदं प्राप्य कच्चिन्नाद्य विमुह्यति ॥ ५ ॥

हितान्युक्तानि विदुरद्रोणगाङ्गेयकेशवैः ।  
अगृहीतान्यनुस्मृत्य कच्चिन्न कुरुषे व्यथाम् ॥ ६ ॥

रामनारदकण्वाद्यैर्हितमुक्तं सभातले ।  
न गृहीतमनुस्मृत्य कच्चिन्न कुरुषे व्यथाम् ॥ ७ ॥

सुहृदस्त्वद्धिते युक्तान् भीष्मद्रोणमुखान् परैः।  
निहतान्‌ युधि संस्मृत्य कच्चिन्न कुरुषे व्यथाम् ॥ ८ ॥

तमेवंवादिनं राजा सूतपुत्रं कृताञ्जलिम्।  
सुदीर्घमथ निःश्वस्य दुःखार्त इदमब्रवीत् ॥ ९ ॥

आपगेये हते शूरे दिव्यास्त्रवति संजय।  
द्रोणे च परमेष्वासे भृशं मे व्यथितं मनः ॥ १० ॥

यो रथानां सहस्राणि दंशितानां दशैव तु।  
अहन्यहनि तेजस्वी निजघ्ने वसुसम्भवः ॥ ११ ॥  
तं हतं यज्ञसेनस्य पुत्रेणेह शिखण्डिना।  
पाण्डवेयाभिगुप्तेन श्रुत्वा मे व्यथितं मनः ॥ १२ ॥

भार्गवः प्रददौ यस्मै परमास्त्रं महात्मने।  
साक्षाद् रामेण यो बाल्ये धनुर्वेद उपाकृतः ॥ १३ ॥  
यस्य प्रसादात् कौन्तेया राजपुत्रा महारथाः।  
महारथत्वं सम्प्राप्तास्तथान्ये वसुधाधिपाः ॥ १४ ॥  
तं द्रोणं निहतं श्रुत्वा धृष्टद्युम्नेन संयुगे।  
सत्यसंधं महेष्वासं भृशं मे व्यथितं मनः ॥ १५ ॥

ययोर्लोके पुमानस्त्रे न समोऽस्ति चतुर्विधे।  
तौ द्रोणभीष्मौ श्रुत्वा तु हतौ मे व्यथितं मनः॥१६॥

त्रैलोक्ये यस्य चास्त्रेषु न पुमान् विद्यते समः।  
तं द्रोणं निहतं श्रुत्वा किमकुर्वत मामकाः ॥ १७ ॥

संशप्तकानां च बले पाण्डवेन महात्मना।  
धनंजयेन विक्रम्य गमिते यमसादनम् ॥ १८ ॥  
नारायणास्त्रे च हते द्रोणपुत्रस्य धीमतः।  
विप्रद्रुतेष्वनीकेषु किमकुर्वत मामकाः ॥ १९ ॥

विप्रद्रुतानहं मन्ये निमग्नान् शोकसागरे।  
प्लवमानान् हते द्रोणे सन्ननौकानिवार्णवे ॥ २० ॥

दुर्योधनस्य कर्णस्य भोजस्य कृतवर्मणः।  
मद्रराजस्य शल्यस्य द्रौणेश्चैव कृपस्य च ॥ २१ ॥  
मत्पुत्रस्य च शेषस्य तथान्येषां च संजय।  
विप्रद्रुतेष्वनीकेषु मुखवर्णोऽभवत् कथम् ॥ २२ ॥

एतत् सर्वं यथावृत्तं तथा गावल्गणे मम।  
आचक्ष्व पाण्डवेयानां मामकानां च विक्रमम् ॥ २३ ॥

तवापराधाद् यद् वृत्तं कौरवेयेषु मारिष।  
तच्छ्रुत्वा मा व्यथां कार्षीर्दिष्टे न व्यथते बुधः ॥ २४ ॥

यस्मादभावी भावी वा भवेदर्थो नरं प्रति।  
अप्राप्तौ तस्य वा प्राप्तौ न कश्चिद् व्यथते बुधः॥२५॥

न व्यथाभ्यधिका काचिद् विद्यते मम संजय।  
दिष्टमेतत् पुरा मन्ये कथयस्व यथेच्छकम् ॥ २६ ॥