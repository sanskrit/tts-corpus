+++
title_full = "052 दोनों सेनाओंका घोर युद्ध और कौरव-सेनाका व्यथित होना"
title = "०५२"

+++


क्षत्रियास्ते महाराज परस्परवधैषिणः ।  
अन्योन्यं समरे जघ्नुः कृतवैराः परस्परम् ॥ १ ॥

रथौघाश्च हयौघाश्च नरौघाश्च समन्ततः।  
गजौघाश्च महाराज संसक्ताश्च परस्परम् ॥ २ ॥

गदानां परिघाणां च कणपानां च क्षिप्यताम्।  
प्रासानां भिन्दिपालानां भुशुण्डीनां च सर्वशः ॥ ३ ॥  
सम्पातं चानुपश्याम संग्रामे भृशदारुणे।  
शलभा इव सम्पेतुः समन्ताच्छरवृष्टयः ॥ ४ ॥

नागान् नागाः समासाद्य व्यधमन्त परस्परम्।  
हया हयांश्च समरे रथिनो रथिनस्तथा ॥ ५ ॥  
पत्तयः पत्तिसंघांश्च हयसंघांश्च पत्तयः।  
पत्तयो रथमातङ्गान् रथा हस्त्यश्वमेव च ॥ ६ ॥  
नागाश्च समरे त्र्यङ्गं ममृदुः शीघ्रगा नृप।

वध्यतां तत्र शूराणां क्रोशतां च परस्परम् ॥ ७ ॥  
घोरमायोधनं जज्ञे पशूनां वैशसं यथा।

रुधिरेण समास्तीर्णा भाति भारत मेदिनी ॥ ८ ॥  
शक्रगोपगणाकीर्णा प्रावृषीव यथा धरा।

यथा वा वाससी शुक्ले महारञ्जनरञ्जिते ॥ ९ ॥  
बिभृयाद् युवती श्यामा तद्वदासीद् वसुंधरा।  
मांसशोणितचित्रेव शातकुम्भमयीव च ॥ १० ॥

भिन्नानां चोत्तमाङ्गानां बाहूनां चोरुभिः सह।  
कुण्डलानां प्रवृद्धानां भूषणानां च भारत ॥ ११ ॥  
निष्काणामथ शूराणां शरीराणां च धन्विनाम्।  
चर्मणां सपताकानां संघास्तत्रापतन् भुवि ॥ १२ ॥

गजा गजान् समासाद्य विषाणैरार्दयन् नृप।  
विषाणाभिहतास्तत्र भ्राजन्ते द्विरदास्तथा ॥ १३ ॥  
रुधिरेणावसिक्ताङ्गा गैरिकप्रस्रवा इव ।  
यथा भ्राजन्ति स्यन्दन्तः पर्वता धातुमण्डिताः ॥ १४ ॥

तोमरान् सादिभिर्मुक्तान् प्रतीपानास्थितान् बहून्।  
हस्तैर्विचेरुस्ते नागा बभञ्जुश्चापरे तथा ॥ १५ ॥

नाराचैश्छिन्नवर्माणो भ्राजन्ति स्म गजोत्तमाः।  
हिमागमे यथा राजन् व्यभ्रा इव महीधराः ॥ १६ ॥

शरैः कनकपुङ्खैश्च चित्रा रेजुर्गजोत्तमाः।  
उल्काभिः सम्प्रदीप्ताग्राः पर्वता इव भारत ॥ १७ ॥

केचिदभ्याहता नागैर्नागा नगनिभोपमाः ।  
विनेशुः समरे तस्मिन् पक्षवन्त इवाद्रयः ॥ १८ ॥

अपरे प्राद्रवन् नागाः शल्यार्ता व्रणपीडिताः।  
प्रतिमानैश्च कुम्भैश्च पेतुरुर्व्यां महाहवे ॥ १९ ॥

विनेदुः सिंहवच्चान्ये नदन्तो भैरवान् रवान्।  
बभ्रमुर्बहवो राजंश्चुक्रुशुश्चापरे गजाः ॥ २० ॥

हयाश्च निहता बाणैर्हेमभाण्डविभूषिताः ।  
निषेदुश्चैव मम्लुश्च बभ्रमुश्च दिशो दश ॥ २१ ॥

अपरे कृष्यमाणाश्च विचेष्टन्तो महीतले।  
भावान् बहुविधांश्चक्रुस्ताडिताः शरतोमरैः ॥ २२ ॥

नरास्तु निहता भूमौ कूजन्तस्तत्र मारिष।  
दृष्ट्वा च बान्धवानन्ये पितॄनन्ये पितामहान् ॥ २३ ॥

धावमानान् परांश्चान्यान्‌ दृष्ट्वान्ये तत्र भारत।  
गोत्रनामानि ख्यातानि शशंसुरितरेतरम् ॥ २४ ॥

तेषां छिन्ना महाराज भुजाः कनकभूषणाः।  
उद्वेष्टन्ते विचेष्टन्ते पतन्ते चोत्पतन्ति च ॥ २५ ॥  
निपतन्ति तथैवान्ये स्फुरन्ति च सहस्रशः।

वेगांश्चान्ये रणे चक्रुः पञ्चास्या इव पन्नगाः ॥ २६ ॥  
ते भुजा भोगिभोगाभाश्चन्दनाक्ता विशाम्पते।  
लोहितार्द्रा भृशं रेजुस्तपनीयध्वजा इव ॥ २७ ॥

वर्तमाने तथा घोरे संकुले सर्वतोदिशम्।  
अविज्ञाताः स्म युध्यन्ते विनिघ्नन्तः परस्परम् ॥ २८ ॥

भौमेन रजसाऽऽकीर्णे शस्त्रसम्पातसंकुले ।  
नैव स्वे न परे राजन् व्यज्ञायन्त तमोवृताः ॥ २९ ॥

तथा तदभवद् युद्धं घोररूपं भयानकम्।  
लोहितोदा महानद्यः प्रसस्रुस्तत्र चासकृत् ॥ ३० ॥

शीर्षपाषाणसंछन्नाः केशशैवलशाद्वलाः ।  
अस्थिमीनसमाकीर्णा धनुःशरगदोडुपाः ॥ ३१ ॥

मांसशोणितपङ्किन्यो घोररूपाः सुदारुणाः ।  
नदीः प्रवर्तयामासुः शोणितौघविवर्धिनीः ॥ ३२ ॥

भीरुवित्रासकारिण्यः शूराणां हर्षवर्धनाः ।  
ता नद्यो घोररूपास्तु नयन्त्यो यमसादनम् ॥ ३३ ॥

अवगाढान् मज्जयन्त्यः क्षत्रस्याजनयन् भयम्।  
क्रव्यादानां नरव्याघ्र नर्दतां तत्र तत्र ह ॥ ३४ ॥  
घोरमायोधनं जज्ञे प्रेतराजपुरोपमम् ।

उत्थितान्यगणेयानि कबन्धानि समन्ततः ॥ ३५ ॥  
नृत्यन्ति वै भूतगणाः सुतृप्ता मांसशोणितैः।  
पीत्वा च शोणितं तत्र वसां पीत्वा च भारत॥३६॥

मेदोमज्जावसामत्तास्तृप्ता मांसस्य चैव ह।  
धावमानाः स्म दृश्यन्ते काकगृध्रबकास्तथा ॥ ३७ ॥

शूरास्तु समरे राजन् भयं त्यक्त्वा सुदुस्त्यजम्।  
योधव्रतसमाख्याताश्चक्रुः कर्माण्यभीतवत् ॥ ३८ ॥

शरशक्तिसमाकीर्णे क्रव्यादगणसंकुले ।  
व्यचरन्त रणे शूराः ख्यापयन्तः स्वपौरुषम् ॥ ३९ ॥

अन्योन्यं श्रावयन्ति स्म नामगोत्राणि भारत।  
पितृनामानि च रणे गोत्रनामानि वा विभो ॥ ४० ॥  
श्रावयाणाश्च बहवस्तत्र योद्धा विशाम्पते।  
अन्योन्यमवमृद्‌नन्तः शक्तितोमरपट्टिशैः ॥ ४१ ॥

वर्तमाने तथा युद्धे घोररूपे सुदारुणे।  
व्यषीदत् कौरवी सेना भिन्ना नौरिव सागरे ॥ ४२ ॥