+++
title_full = "018 अर्जुनके द्वारा हाथियोंसहित दण्डधार और दण्ड आदिका वध तथा उनकी सेनाका पलायन"
title = "०१८"

+++


अथोत्तरेण पाण्डूनां सेनायां ध्वनिरुत्थितः।  
रथनागाश्वपत्तीनां दण्डधारेण वध्यताम् ॥ १ ॥

निवर्तयित्वा तु रथं केशवोऽर्जुनमब्रवीत्।  
वाहयन्नेव तुरगान् गरुडानिलरंहसः ॥ २ ॥

मागधोऽप्यतिविक्रान्तो द्विरदेन प्रमाथिना ।  
भगदत्तादनवरः शिक्षया च बलेन च ॥ ३ ॥

एनं हत्वा निहन्तासि पुनः संशप्तकानिति।  
वाक्यान्ते प्रापयत् पार्थं दण्डधारान्तिकं प्रति ॥ ४ ॥

स मागधानां प्रवरोऽङ्‌कुशग्रहे  
ग्रहेऽप्रसह्यो विकचो यथा ग्रहः।  
सपत्नसेनां प्रममाथ दारुणो  
महीं समग्रां विकचो यथा ग्रहः ॥ ५ ॥

सुकल्पितं दानवनागसंनिभं  
महाभ्रनिर्ह्रादममित्रमर्दनम् ।  
रथाश्वमातङ्गगणान् सहस्रशः  
समास्थितो हन्ति शरैर्नरानपि ॥ ६ ॥

रथानधिष्ठाय सवाजिसारथीन्  
नरांश्च पादैर्द्विरदो व्यपोथयत् ।  
द्विपांश्च पद्भ्यां ममृदे करेण  
द्विपोत्तमो हन्ति च कालचक्रवत् ॥ ७ ॥

नरांस्तु कार्ष्णायसवर्मभूषणान्  
निपात्य साश्वानपि पत्तिभिः सह।  
व्यपोथयद् दन्तिवरेण शुष्मिणा  
स शब्दवत् स्थूलनलं यथा तथा ॥ ८ ॥

अथार्जुनो ज्यातलनेमिनिःस्वने  
मृदङ्गभेरीबहुशङ्खनादिते ।  
रथाश्वमातङ्गसहस्रसंकुले  
रथोत्तमेनाभ्यपतद् द्विपोत्तमम् ॥ ९ ॥

ततोऽर्जुनं द्वादशभिः शरोत्तमै-  
र्जनार्दनं षोडशभिः समार्पयत् ।  
स दण्डधारस्तुरगांस्त्रिभिस्त्रिभि-  
स्ततो ननाद प्रजहास चासकृत् ॥ १० ॥

ततोऽस्य पार्थः सगुणेषुकार्मुकं  
चकर्त भल्लैर्ध्वजमप्यलंकृतम् ।  
पुनर्नियन्तॄन् सह पादगोप्तॄं-  
स्ततः स चुक्रोध गिरिव्रजेश्वरः ॥ ११ ॥

ततोऽर्जुनं भिन्नकटेन दन्तिना  
घनाघनेनानिलतुल्यवर्चसा ।  
अतीव चुक्षोभयिषुर्जनार्दनं  
धनंजयं चाभिजघान तोमरैः ॥ १२ ॥

अथास्य बाहू द्विपहस्तसंनिभौ  
शिरश्च पूर्णेन्दुनिभाननं त्रिभिः ।  
क्षुरैः प्रचिच्छेद सहैव पाण्डव-  
स्ततो द्विपं बाणशतैः समार्पयत् ॥ १३ ॥

स पार्थबाणैस्तपनीयभूषणैः  
समाचितः काञ्चनवर्मभृद् द्विपः ।  
तथा चकाशे निशि पर्वतो यथा  
दावाग्निना प्रज्वलितौषधिद्रुमः ॥ १४ ॥

स वेदनार्तोऽम्बुदनिस्वनो नदं-  
श्चरन् भ्रमन् प्रस्खलितान्तरोऽद्रवत् ।  
पपात रुग्णः सनियन्तृकस्तथा  
यथा गिरिर्वज्रविदारितस्तथा ॥ १५ ॥

हिमावदातेन सुवर्णमालिना  
हिमाद्रिकूटप्रतिमेन दन्तिना ।  
हते रणे भ्रातरि दण्ड आव्रज-  
ज्जिघांसुरिन्द्रावरजं धनंजयम् ॥ १६ ॥

स तोमरैरर्ककरप्रभैस्त्रिभि-  
र्जनार्दनं पञ्चभिरर्जुनं शितैः ।  
समर्पयित्वा विननाद नर्दयं-  
स्ततोऽस्य बाहू निचकर्त पाण्डवः ॥ १७ ॥

क्षुरप्रकृत्तौ सुभृशं सतोमरौ  
शुभाङ्गदौ चन्दनरूषितौ भुजौ ।  
गजात् पतन्तौ युगपद् विरेजतु-  
र्यथाद्रिशृङ्गाद् रुचिरौ महोरगौ ॥ १८ ॥

तथार्धचन्द्रेण हतं किरीटिना  
पपात दण्डस्य शिरः क्षितिं द्विपात्।  
तच्छोणितार्द्रं निपतद् विरेजे  
दिवाकरोऽस्तादिव पश्चिमां दिशम् ॥ १९ ॥

अथ द्विपं श्वेतवराभ्रसंनिभं  
दिवाकरांशुप्रतिमैः शरोत्तमैः ।  
बिभेद पार्थः स पपात नादयन्  
हिमाद्रिकूटं कुलिशाहतं यथा ॥ २० ॥

ततोऽपरे तत्प्रतिमा गजोत्तमा  
जिगीषवः संयति सव्यसाचिना ।  
तथा कृतास्ते च यथैव तौ द्विपौ  
ततः प्रभग्नं सुमहद्रिपोर्बलम् ॥ २१ ॥

गजा रथाश्वाः पुरुषाश्च संघशः  
परस्परघ्नाः परिपेतुराहवे ।  
परस्परं प्रस्खलिताः समाहिता  
भृशं निपेतुर्बहुभाषिणो हताः ॥ २२ ॥

अथार्जुनं स्वे परिवार्य सैनिकाः  
पुरन्दरं देवगणा इवाब्रुवन् ।  
अभैष्म यस्मान्मरणादिव प्रजाः  
स वीर दिष्ट्या निहतस्त्वया रिपुः ॥ २३ ॥

न चेदरक्षिष्य इमं जनं भयाद्  
द्विषद्भिरेवं बलिभिः प्रपीडितम् ।  
तथा भविष्यद् विषतां प्रमोदनं  
यथा हतेष्वेष्विह नोऽरिसूदन ॥ २४ ॥

इतीव भूयश्च सुहृद्भिरीरिता  
निशम्य वाचः सुमनास्ततोऽर्जुनः ।  
यथानुरूपं प्रतिपूज्य तं जनं  
जगाम संशप्तकसंघहा पुनः ॥ २५ ॥