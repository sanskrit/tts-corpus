+++
title_full = "012 दोनों सेनाओंका घोर युद्ध और भीमसेनके द्वारा क्षेमधूर्तिका वध"
title = "०१२"

+++


ते सेनेऽन्योन्यमासाद्य प्रहृष्टाश्वनरद्विपे ।  
बृहत्यौ सम्प्रजह्राते देवासुरसमप्रभे ॥ १ ॥

ततो नररथाश्वेभाः पत्तयश्चोग्रविक्रमाः ।  
सम्प्रहारान् भृशं चक्रुर्देहपाप्मासुनाशनान् ॥ २ ॥

पूर्णचन्द्रार्कपद्मानां कान्तिभिर्गन्धतः समैः ।  
उत्तमाङ्गैर्नृसिंहानां नृसिंहास्तस्तरुर्महीम् ॥ ३ ॥

अर्धचन्द्रैस्तथा भल्लैः क्षुरप्रैरसिपट्टिशैः ।  
परश्वधैश्चाप्यकृन्तन्नुत्तमाङ्गानि युध्यताम् ॥ ४ ॥

व्यायतायतबाहूनां व्यायतायतबाहुभिः ।  
बाहवः पातिता रेजुर्धरण्यां सायुधाङ्गदाः ॥ ५ ॥

तैः स्फुरद्भिर्मही भाति रक्ताङ्‌गुलितलैस्तथा।  
गरुडप्रहितैरुग्रैः पञ्चास्यैरुरगैरिव ॥ ६ ॥

द्विरदस्यन्दनाश्वेभ्यः पेतुर्वीरा द्विषद्धताः ।  
विमानेभ्यो यथा क्षीणे पुण्ये स्वर्गसदस्तथा ॥ ७ ॥

गदाभिरन्ये गुर्वीभिः परिघैर्मुसलैरपि ।  
पोथिताः शतशः पेतुर्वीरा वीरतरै रणे ॥ ८ ॥

रथा रथैर्विमथिता मत्ता मत्तैर्द्विपा द्विपैः।  
सादिनः सादिभिश्चैव तस्मिन् परमसंकुले ॥ ९ ॥

रथैर्नरा रथा नागैरश्वारोहाश्च पत्तिभिः।  
अश्वारोहैः पदाताश्च निहता युधि शेरते ॥ १० ॥

रथाश्वपत्तयो नागै रथाश्वेभाश्च पत्तिभिः।  
रथपत्तिद्विपाश्चाश्वै रथैश्चापि नरद्विपाः ॥ ११ ॥

रथाश्वेभनराणां तु नराश्वेभरथैः कृतम्।  
पाणिपादैश्च शस्त्रैश्च रथैश्च कदनं महत् ॥ १२ ॥

तथा तस्मिन् बले शूरैर्वध्यमाने हतेऽपि च।  
अस्मानभ्याययुः पार्था वृकोदरपुरोगमाः ॥ १३ ॥

धृष्टद्युम्नः शिखण्डी च द्रौपदेयाः प्रभद्रकाः।  
सात्यकिश्चेकितानश्च द्राविडैः सैनिकैः सह ॥ १४ ॥  
वृता व्यूहेन महता पाण्ड्याश्चोलाः सकेरलाः।

व्यूढोरस्का दीर्घभुजाः प्रांशवः पृथुलोचनाः ॥ १५ ॥  
आपीडिनो रक्तदन्ता मत्तमातङ्गविक्रमाः ।

नानाविरागवसना गन्धचूर्णावचूर्णिताः ॥ १६ ॥  
बद्धासयः पाशहस्ता वारणप्रतिवारणाः ।

समानमृत्यवो राजन् नात्यजन्त परस्परम् ॥ १७ ॥  
कलापिनश्चापहस्ता दीर्घकेशाः प्रियंवदाः ।  
पत्तयः सादिनश्चान्ये घोररूपपराक्रमाः ॥ १८ ॥

अथापरे पुनः शूराश्चेदिपञ्चालकेकयाः ।  
कारूषाः कोसलाः काञ्च्या मागधाश्चापि दुद्रुवुः ॥ १९ ॥

तेषां रथाश्वनागाश्च प्रवराश्चोग्रपत्तयः ।  
नानावाद्यधरैर्हृष्टा नृत्यन्ति च हसन्ति च ॥ २० ॥

तस्य सैन्यस्य महतो महामात्रवरैर्वृतः।  
मध्ये वृकोदरोऽभ्यायात् त्वदीयान् नागधूर्गतः ॥ २१ ॥

स नागप्रवरोऽत्युग्रो विधिवत् कल्पितो बभौ।  
उदयाद्र्यग्र्यभवनं यथाभ्युदितभास्करम् ॥ २२ ॥

तस्यायसं वर्म वरं वररत्नविभूषितम्।  
ताराव्याप्तस्य नभसः शारदस्य समत्विषम् ॥ २३ ॥

स तोमरव्यग्रकरश्चारुमौलिः स्वलंकृतः ।  
शरन्मध्यंदिनार्काभस्तेजसा व्यदहद् रिपून् ॥ २४ ॥

तं दृष्ट्‌वा द्विरदं दूरात् क्षेमधूर्तिर्द्विपस्थितः।  
आह्वयन्नभिदुद्राव प्रमनाः प्रमनस्तरम् ॥ २५ ॥

तयोः समभवद् युद्धं द्विपयोरुग्ररूपयोः।  
यदृच्छया द्रुमवतोर्महापर्वतयोरिव ॥ २६ ॥

संसक्तनागौ तौ वीरौ तोमरैरितरेतरम्।  
बलवत् सूर्यरश्म्याभैर्भित्त्वान्योन्यं विनेदतुः ॥ २७ ॥

व्यपसृत्य तु नागाभ्यां मण्डलानि विचेरतुः।  
प्रगृह्य चोभौ धनुषी जघ्नतुर्वै परस्परम् ॥ २८ ॥

क्ष्वेडितास्फोटितरवैर्बाणशब्दैस्तु सर्वतः ।  
तौ जनं हर्षयन्तौ च सिंहनादं प्रचक्रतुः ॥ २९ ॥

समुद्यतकराभ्यां तौ द्विपाभ्यां कृतिनावुभौ।  
वातोद्‌धूतपताकाभ्यां युयुधाते महाबलौ ॥ ३० ॥

तावन्योन्यस्य धनुषी छित्त्वान्योन्यं विनेदतुः।  
शक्तितोमरवर्षेण प्रावृण्मेघाविवाम्बुभिः ॥ ३१ ॥

क्षेमधूर्तिस्तदा भीमं तोमरेण स्तनान्तरे।  
निर्बिभेदातिवेगेन षड्‌भिश्चाप्यपरैर्नदन् ॥ ३२ ॥

स भीमसेनः शुशुभे तोमरै रङ्गमाश्रितैः।  
क्रोधदीप्तवपुर्मेघैः सप्तसप्तिरिवांशुमान् ॥ ३३ ॥

ततो भास्करवर्णाभमञ्जोगतिमयस्मयम् ।  
ससर्ज तोमरं भीमः प्रत्यमित्राय यत्नवान् ॥ ३४ ॥

ततः कुलूताधिपतिश्चापमानम्य सायकैः ।  
दशभिस्तोमरं भित्त्वा षष्ट्या विव्याध पाण्डवम् ॥ ३५ ॥

अथ कार्मुकमादाय भीमो जलदनिःस्वनम्।  
रिपोरभ्यर्दयन्नागमुन्नदन् पाण्डवः शरैः ॥ ३६ ॥

स शरौघार्दितो नागो भीमसेनेन संयुगे।  
गृह्यमाणोऽपि नातिष्ठद् वातोद्‌धूत इवाम्बुदः ॥ ३७ ॥

तमभ्यधावद् द्विरदं भीमो भीमस्य नागराट्।  
महावातेरितं मेघं वातोद्‌धूत इवाम्बुदः ॥ ३८ ॥

संनिवार्यात्मनो नागं क्षेमधूर्तिः प्रतापवान्।  
विव्याधाभिद्रुतं बाणैर्भीमसेनस्य कुञ्जरम् ॥ ३९ ॥

ततः साधुविसृष्टेन क्षुरेणानतपर्वणा ।  
छित्त्वा शरासनं शत्रोर्नागमामित्रमार्दयत् ॥ ४० ॥

ततः क्रुद्धो रणे भीमं क्षेमधूर्तिः पराभिनत्।  
जघान चास्य द्विरदं नाराचैः सर्वमर्मसु ॥ ४१ ॥

स पपात महानागो भीमसेनस्य भारत।  
पुरा नागस्य पतनादवप्लुत्य स्थितो महीम् ॥ ४२ ॥

‌तस्य भीमोऽपि द्विरदं गदया समपोथयत्।  
तस्मात् प्रमथितान्नागात् क्षेमधूर्तिमवप्लुतम् ॥ ४३ ॥  
उद्यतायुधमायान्तं गदयाहन् वृकोदरः ।  
स पपात हतः सासिर्व्यसुस्तमभितो द्विपम् ॥ ४४ ॥

वज्रप्रभग्नमचलं सिंहो वज्रहतो यथा।  
तं हतं नृपतिं दृष्ट्‌वा कुलूतानां यशस्करम्।  
प्राद्रवद् व्यथिता सेना त्वदीया भरतर्षभ ॥ ४५ ॥