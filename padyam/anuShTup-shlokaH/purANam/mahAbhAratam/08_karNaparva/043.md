+++
title_full = "043 कर्णका आत्मप्रशंसापूर्वक शल्यको फटकारना"
title = "०४३"

+++


ततः पुनर्महाराज मद्रराजमरिंदमः ।  
अभ्यभाषत राधेयः संनिवार्योत्तरं वचः ॥ १ ॥

यत् त्वं निदर्शनार्थं मां शल्य जल्पितवानसि।  
नाहं शक्यस्त्वया वाचा बिभीषयितुमाहवे ॥ २ ॥

यदि मां देवताः सर्वा योधयेयुः सवासवाः।  
तथापि मे भयं न स्यात्‌ किमु पार्थात् सकेशवात्॥३॥

नाहं भीषयितुं शक्यो वाङ्‌मात्रेण कथंचन।  
अन्यं जानीहि यः शक्यस्त्वया भीषयितुं रणे ॥ ४ ॥

नीचस्य बलमेतावत् पारुष्यं यत्त्वमात्थ माम्।  
अशक्तो मद्‌गुणान् वक्तुं वल्गसे बहु दुर्मते ॥ ५ ॥

न हि कर्णः समुद्भूतो भयार्थमिह मद्रक।  
विक्रमार्थमहं जातो यशोऽर्थं च तथाऽऽत्मनः ॥ ६ ॥

सखिभावेन सौहार्दान्मित्रभावेन चैव हि।  
कारणैस्त्रिभिरेतैस्त्वं शल्य जीवसि साम्प्रतम् ॥ ७ ॥

राज्ञश्च धार्तराष्ट्रस्य कार्यं सुमहदुद्यतम्।  
मयि तच्चाहितं शल्य तेन जीवसि मे क्षणम् ॥ ८ ॥

कृतश्च समयः पूर्वं क्षन्तव्यं विप्रियं तव।  
ऋते शल्यसहस्रेण विजयेयमहं परान्।  
मित्रद्रोहस्तु पापीयानिति जीवसि साम्प्रतम् ॥ ९ ॥