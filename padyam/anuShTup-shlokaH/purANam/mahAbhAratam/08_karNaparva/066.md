+++
title_full = "066 युधिष्ठिरका अर्जुनसे भ्रमवश कर्णके मारे जानेका वृत्तान्त पूछना"
title = "०६६"

+++


स्वागतं देवकीमातः स्वागतं ते धनंजय।  
प्रियं मे दर्शनं गाढं युवयोरच्युतार्जुनौ ॥ १ ॥  
अक्षताभ्यामरिष्टाभ्यां हतः कर्णो महारथः।

आशीविषसमं युद्धे सर्वशस्त्रविशारदम् ॥ २ ॥  
अग्रगं धार्तराष्ट्राणां सर्वेषां शर्म वर्म च।  
रक्षितं वृषसेनेन सुषेणेन च धन्विना ॥ ३ ॥

अनुज्ञातं महावीर्यं रामेणास्त्रे सुदुर्जयम्।  
अग्र्यं सर्वस्य लोकस्य रथिनं लोकविश्रुतम् ॥ ४ ॥

त्रातारं धार्तराष्ट्राणां गन्तारं वाहिनीमुखे।  
हन्तारं परसैन्यानाममित्रगणमर्दनम् ॥ ५ ॥

दुर्योधनहिते युक्तमस्मद्‌दुःखाय चोद्यतम् ।  
अप्रधृष्यं महायुद्धे देवैरपि सवासवैः ॥ ६ ॥

अनलानिलयोस्तुल्यं तेजसा च बलेन च।  
पातालमिव गम्भीरं सुहृदां नन्दिवर्धनम् ॥ ७ ॥  
अन्तकं मम मित्राणां हत्वा कर्णं महामृधे।  
दिष्ट्‌या युवामनुप्राप्तौ जित्वासुरमिवामरौ ॥ ८ ॥

घोरं युद्धमदीनेन मया ह्यद्याच्युतार्जुनौ।  
कृतं तेनान्तकेनेव प्रजाः सर्वा जिघांसता ॥ ९ ॥

तेन केतुश्च मे छिन्नो हतौ च पार्ष्णिसारथी।  
हतवाहस्ततश्चास्मि युयुधानस्य पश्यतः ॥ १० ॥  
धृष्टद्युम्नस्य यमयोर्वीरस्य च शिखण्डिनः।  
पश्यतां द्रौपदेयानां पञ्चालानां च सर्वशः ॥ ११ ॥

एताञ्जित्वा महावीर्यः कर्णः शत्रुगणान् बहून्।  
जितवान् मां महाबाहो यतमानो महारणे ॥ १२ ॥

अभिसृत्य च मां युद्धे परुषाण्युक्तवान् बहु।  
तत्र तत्र युधां श्रेष्ठ परिभूय न संशयः ॥ १३ ॥  
भीमसेनप्रभावात्तु यज्जीवामि धनंजय ।  
बहुनात्र किमुक्तेन नाहं तत् सोढुमुत्सहे ॥ १४ ॥

त्रयोदशाहं वर्षाणि यस्माद् भीतो धनंजय।  
न स्म निद्रां लभे रात्री न चाहनि सुखं क्वचित्॥१५॥

तस्य द्वेषेण संयुक्तः परिदह्ये धनंजय।  
आत्मनो मरणे यातो वाध्रीणस इव द्विपः ॥ १६ ॥

तस्यायमगमत् कालश्चिन्तयानस्य मे चिरम्।  
कथं कर्णो मया शक्यो युद्धे क्षपयितुं भवेत् ॥ १७ ॥

जाग्रत्स्वपंश्च कौन्तेय कर्णमेव सदा ह्यहम्।  
पश्यामि तत्र तत्रैव कर्णभूतमिदं जगत् ॥ १८ ॥

यत्र यत्र हि गच्छामि कर्णाद् भीतो धनंजय।  
तत्र तत्र हि पश्यामि कर्णमेवाग्रतः स्थितम् ॥ १९ ॥

सोऽहं तेनैव वीरेण समरेष्वपलायिना।  
सहयः सरथः पार्थ जित्वा जीवन् विसर्जितः ॥ २० ॥

को नु मे जीवितेनार्थो राज्येनार्थो भवेत् पुनः।  
ममैवं विक्षतस्याद्य कर्णेनाहवशोभिना ॥ २१ ॥

न प्राप्तपूर्वं यद् भीष्मात् कृपद्रोणाच्च संयुगे।  
तत् प्राप्तमद्य मे युद्धे सूतपुत्रान्महारथात् ॥ २२ ॥

स त्वां पृच्छामि कौन्तेय यथाद्य कुशलं तथा।  
तन्ममाचक्ष्व कार्त्स्न्येन यथा कर्णो हतस्त्वया ॥ २३ ॥

शक्रतुल्यबलो युद्धे यमतुल्यः पराक्रमे।  
रामतुल्यस्तथास्त्रेण स कथं वै निषूदितः ॥ २४ ॥

महारथः समाख्यातः सर्वयुद्धविशारदः ।  
धनुर्धराणां प्रवरः सर्वेषामेकपूरुषः ॥ २५ ॥  
पूजितो धृतराष्ट्रेण सपुत्रेण महाबलः।  
त्वदर्थमेव राधेयः स कथं निहतस्त्वया ॥ २६ ॥

धार्तराष्ट्रो हि योधेषु सर्वेष्वेव सदार्जुन।  
तव मृत्युं रणे कर्णं मन्यते पुरुषर्षभ ॥ २७ ॥

स त्वया पुरुषव्याघ्र कथं युद्धे निषूदितः।  
तन्ममाचक्ष्व कौन्तेय यथा कर्णो हतस्त्वया ॥ २८ ॥

युध्यमानस्य च शिरः पश्यतां सुहृदां हृतम्।  
त्वया पुरुषशार्दूल सिंहेनेव यथा रुरोः ॥ २९ ॥

यः पर्युपासीत् प्रदिशो दिशश्च  
त्वां सूतपुत्रः समरे परीप्सन्।  
दित्सुः कर्णः समरे हस्तिषड्गवं  
स हीदानीं कङ्कपत्रैः सुतीक्ष्णैः ॥ ३० ॥  
त्वया रणे निहतः सूतपुत्रः  
कच्चिच्छेते भूमितले दुरात्मा ।  
प्रियश्च मे परमो वै कृतोऽयं  
त्वया रणे सूतपुत्रं निहत्य ॥ ३१ ॥

यः सर्वतः पर्यपतत्त्वदर्थे  
सदार्चितो गर्वितः सूतपुत्रः ।  
स शूरमानी समरे समेत्य  
कच्चित्त्वया निहतः संयुगेऽसौ ॥ ३२ ॥

रौक्मं वरं हस्तिगजाश्वयुक्तं  
रथं प्रदित्सुर्यः परेभ्यस्त्वदर्थे ।  
सदा रणे स्पर्धते यः स पापः  
कच्चित्त्वया निहतस्तात युद्धे ॥ ३३ ॥

योऽसौ सदा शूरमदेन मत्तो  
विकत्थते संसदि कौरवाणाम् ।  
प्रियोऽत्यर्थं तस्य सुयोधनस्य  
कच्चित् सपापो निहतस्त्वयाद्य ॥ ३४ ॥

कच्चित् समागम्य धनुःप्रयुक्तै-  
स्त्वत्प्रेषितैर्लोहिताङ्गैर्विहङ्गैः ।  
शेते स पापः सुविभिन्नगात्रः  
कच्चिद् भग्नौ धार्तराष्ट्रस्य बाहू ॥ ३५ ॥

योऽसौ सदा श्लाघते राजमध्ये  
दुर्योधनं हर्षयन् दर्पपूर्णः ।  
अहं हन्ता फाल्गुनस्येति मोहात्  
कच्चिद्वचस्तस्य न वै तथा तत् ॥ ३६ ॥

नाहं पादौ धावयिष्ये कदाचित्  
यावत् स्थितः पार्थ इत्यल्पबुद्धेः।  
व्रतं तस्यैतत् सर्वदा शक्रसूनो  
कच्चित् त्वया निहतः सोऽद्य कर्णः ॥ ३७ ॥

योऽसौ कृष्णामब्रवीद् दुष्टबुद्धिः  
कर्णः सभायां कुरुवीरमध्ये ।  
किं पाण्डवांस्त्वं न जहासि कृष्णे  
सुदुर्बलान् पतितान् हीनसत्त्वान् ॥ ३८ ॥

योऽसौ कर्णः प्रत्यजानात्त्वदर्थे  
नाहं हत्वा सह कृष्णेन पार्थम्।  
इहोपयातेति स पापबुद्धिः  
कच्चिच्छेते शरसम्भिन्नगात्रः ॥ ३९ ॥

कच्चित् संग्रामो विदितो वै तवायं  
समागमे सृञ्जयकौरवाणाम् ।  
यत्रावस्थामीदृशीं प्रापितोऽहं  
कच्चित् त्वया सोऽद्य हतो दुरात्मा ॥ ४० ॥

कच्चित्त्वया तस्य सुमन्दबुद्धे-  
र्गाण्डीवमुक्तैर्विशिखैर्ज्वलद्भिः ।  
सकुण्डलं भानुमदुत्तमाङ्गं  
कायात् प्रकृत्तं युधि सव्यसाचिन् ॥ ४१ ॥

यत्तन्मया बाणसमर्पितेन  
ध्यातोऽसि कर्णस्य वधाय वीर।  
तन्मे त्वया कच्चिदमोघमद्य  
ध्यानं कृतं कर्णनिपातनेन ॥ ४२ ॥

यद् दर्पपूर्णः स सुयोधनोऽस्मा-  
नुदीक्षते कर्णसमाश्रयेण ।  
कच्चित् त्वया सोऽद्य समाश्रयोऽस्य  
भग्नः पराक्रम्य सुयोधनस्य ॥ ४३ ॥

यो नः पुरा षण्ढतिलानवोचत्  
सभामध्ये कौरवाणां समक्षम् ।  
स दुर्मतिः कच्चिदुपेत्य संख्ये  
त्वया हतः सूतपुत्रो ह्यमर्षी ॥ ४४ ॥

यः सूतपुत्रः प्रहसन् दुरात्मा  
पुराब्रवीन्निर्जितां सौबलेन ।  
स्वयं प्रसह्यानय याज्ञसेनी-  
मपीह कच्चित् स हतस्त्वयाद्य ॥ ४५ ॥

यः शस्त्रभृच्छ्रेष्ठतमः पृथिव्यां  
पितामहं व्याक्षिपदल्पचेताः ।  
संख्यायमानोऽर्धरथः स कच्चित्  
त्वया हतोऽद्याधिरथिर्महात्मन् ॥ ४६ ॥

अमर्षजं निकृतिसमीरणेरितं  
हृदि स्थितं ज्वलनमिमं सदा मम।  
हतो मया सोऽद्य समेत्य कर्ण  
इति ब्रुवन् प्रशमयसेऽद्य फाल्गुन ॥ ४७ ॥

ब्रवीहि मे दुर्लभमेतदद्य  
कथं त्वया निहतः सूतपुत्रः।  
अनुध्याये त्वां सततं प्रवीर  
वृत्रे हतेऽसौ भगवानिवेन्द्रः ॥ ४८ ॥