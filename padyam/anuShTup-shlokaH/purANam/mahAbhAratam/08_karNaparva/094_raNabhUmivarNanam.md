+++
title_full = "094 शल्यके द्वारा रणभूमिका दिग्दर्शन, कौरव-सेनाका पलायन और श्रीकृष्ण तथा अर्जुनका शिविरकी ओर गमन"
title = "०९४ रणभूमिवर्णनम्"

+++


दृष्ट्वा तु सैन्यं परिवर्त्यमानं  
पुत्रेण ते मद्रपतिस्तदानीम् ।  
संत्रस्तरूपः परिमूढचेता  
दुर्योधनं वाक्यमिदं बभाषे ॥ १ ॥

पश्येदमुग्रं नरवाजिनागै-  
रायोधनं वीरहतैः सुपूर्णम् ।  
महीधराभैः पतितैश्च नागैः  
सकृत्प्रभिन्नैः शरभिन्नदेहैः ॥ २ ॥  
सुविह्वलद्भिश्च गतासुभिश्च  
प्रध्वस्तवर्मायुधचर्मखड्गैः ।  
वज्रापविद्धैरिव चाचलोत्तमै-  
र्विभिन्नपाषाणमहाद्रुमौषधैः ॥ ३ ॥  
प्रविद्धघण्टाङ्कुशतोमरध्वजैः  
सहेमजालै रुधिरौघसम्प्लुतैः ।  
शरावभिन्नैः पतितैस्तुरङ्गमैः  
श्वसद्भिरार्तैः क्षतजं वमद्भिः ॥ ४ ॥  
दीनं स्तनद्भिः परिवृत्तनेत्रै-  
र्महीं दशद्भिः कृपणं नदद्भिः।  
तथापविद्धैर्गजवाजियोधैः  
शरापविद्धैरथ वीरसंघैः ॥ ५ ॥  
मन्दासुभिश्चैव गतासुभिश्च  
नराश्वनागैश्च रथैश्च मर्दितैः ।  
मन्दांशुभिश्चैव मही महाहवे  
नूनं यथा वैतरणीव भाति ॥ ६ ॥

गजैर्निकृत्तैर्वरहस्तगात्रै-  
रुद्वेपमानैः पतितैः पृथिव्याम् ।  
विशीर्णदन्तैः क्षतजं वमद्भिः  
स्फुरद्भिरार्तैः करुणं नदद्भिः ॥ ७ ॥

निकृत्तचक्रेषुयुगैः सयोक्तृभिः  
प्रविद्धतूणीरपताककेतुभिः ।  
सुवर्णजालावततैर्भृशाहतै-  
र्महारथौघैर्जलदैरिवावृता ॥ ८ ॥

यशस्विभिर्नागरथाश्वयोधिभिः  
पदातिभिश्चाभिमुखैर्हतैः परैः ।  
विशीर्णवर्माभरणाम्बरायुधै-  
र्वृता प्रशान्तैरिव तावकैर्मही ॥ ९ ॥

शरप्रहाराभिहतैर्महाबलै-  
रवेक्ष्यमाणैः पतितैः सहस्रशः ।  
दिवश्च्युतैर्भूरतिदीप्तिमद्भि-  
र्नक्तं ग्रहैर्द्यौरमलप्रदीप्तैः ॥ १० ॥

प्रणष्टसंज्ञैः पुनरुच्छ्‌वसद्भि-  
र्मही बभूवानुगतैरिवाग्निभिः ।  
कर्णार्जुनाभ्यां शरभिन्नगात्रै-  
र्हतैः प्रवीरैः कुरुसृञ्जयानाम् ॥ ११ ॥

शरास्तु कर्णार्जुनबाहुमुक्ता  
विदार्य नागाश्वमनुष्यदेहान् ।  
प्राणान् निरस्याशु महीं प्रतीयु-  
र्महोरगा वासमिवातिताम्राः ॥ १२ ॥

हतैर्मनुष्याश्वगजैश्च संख्ये  
शरापविद्धैश्च रथैर्नरेन्द्र ।  
धनंजयस्याधिरथेश्च मार्गणै-  
रगम्यरूपा वसुधा बभूव ॥ १३ ॥

रथैर्वरेषून्मथितैः सुकल्पैः  
सयोधशस्त्रैश्च वरायुधैर्ध्वजैः ।  
विशीर्णयोक्त्रैर्विनिकृत्तबन्धनै-  
र्निकृत्तचक्राक्षयुगत्रिवेणुभिः ॥ १४ ॥

विमुक्तशस्त्रैश्च तथा व्युपस्करै-  
र्हतानुकर्षैर्विनिषङ्गबन्धनैः ।  
प्रभग्ननीडैर्मणिहेमभूषितैः  
स्तृता मही द्यौरिव शारदैर्घनैः ॥ १५ ॥

विकृष्यमाणैर्जवनैस्तुरङ्गमै-  
र्हतेश्वरै राजरथैः सुकल्पितैः ।  
मनुष्यमातङ्गरथाश्वराशिभि-  
र्द्रुतं व्रजन्तो बहुधा विचूर्णिताः ॥ १६ ॥

सहेमपट्टाः परिघाः परश्वधाः  
शिताश्च शूला मुसलानि मुद्‌गराः।  
पेतुश्च खड्गा विमला विकोशा  
गदाश्च जाम्बूनदपट्टनद्धाः ॥ १७ ॥

चापानि रुक्माङ्गदभूषणानि  
शराश्च कार्तस्वरचित्रपुङ्खाः ।  
ऋष्ट्‌यश्च पीता विमला विकोशाः  
प्रासाश्च दण्डैः कनकावभासैः ॥ १८ ॥  
छत्राणि वालव्यजनानि शङ्खा-  
श्छिन्नापविद्धाश्च स्रजो विचित्राः ।

कुथाः पताकाम्बरभूषणानि  
किरीटमाला मुकुटाश्च शुभ्राः ॥ १९ ॥  
प्रकीर्णका विप्रकीर्णाश्च राजन्  
प्रवालमुक्तातरलाश्च हाराः ।

आपीडकेयूरवराङ्गदानि  
ग्रैवैयनिष्काः ससुवर्णसूत्राः ॥ २० ॥  
मण्युत्तमा वज्रसुवर्णमुक्ता  
रत्नानि चोच्चावचमङ्गलानि ।  
गात्राणि चात्यन्तसुखोचितानि  
शिरांसि चेन्दुप्रतिमाननानि ॥ २१ ॥  
देहांश्च भोगांश्च परिच्छदांश्च  
त्यक्त्वा मनोज्ञानि सुखानि चैव।  
स्वधर्मनिष्ठां महतीमवाप्य  
व्याप्याशु लोकान् यशसा गतास्ते ॥ २२ ॥

निवर्त दुर्योधन यान्तु सैनिका  
व्रजस्व राजन् शिबिराय मानद।  
दिवाकरोऽप्येष विलम्बते प्रभो  
पुनस्त्वमेवात्र नरेन्द्र कारणम् ॥ २३ ॥

इत्येवमुक्त्वा विरराम शल्यो  
दुर्योधनं शोकपरीतचेताः ।  
हा कर्ण हा कर्ण इति ब्रुवाण-  
मार्तं विसंज्ञं भृशमश्रुनेत्रम् ॥ २४ ॥

तं द्रोणपुत्रप्रमुखा नरेन्द्राः  
सर्वे समाश्वास्य मुहुः प्रयान्ति।  
निरीक्षमाणा मुहुरर्जुनस्य  
ध्वजं महान्तं यशसा ज्वलन्तम् ॥ २५ ॥

नराश्वमातङ्गशरीरजेन  
रक्तेन सिक्तां च तथैव भूमिम्।  
रक्ताम्बरस्रक् तपनीययोगा-  
न्नारीं प्रकाशामिव सर्वगम्याम् ॥ २६ ॥

प्रच्छन्नरूपां रुधिरेण राजन्  
रौद्रे मुहूर्तेऽतिविराजमाने ।  
नैवावतस्थुः कुरवः समीक्ष्य  
प्रव्राजिता देवलोकाय सर्वे ॥ २७ ॥

वधेन कर्णस्य तु दुःखितास्ते  
हा कर्ण हा कर्ण इति ब्रुवाणाः।  
द्रुतं प्रयाताः शिबिराणि राजन्  
दिवाकरं रक्तमवेक्षमाणाः ॥ २८ ॥

गाण्डीवमुक्तैस्तु सुवर्णपुङ्खैः  
शिलाशितैः शोणितदिग्धवाजैः ।  
शरैश्चिताङ्गो युधि भाति कर्णो  
हतोऽपि सन् सूर्य इवांशुमाली ॥ २९ ॥

कर्णस्य देहं रुधिरावसिक्तं  
भक्तानुकम्पी भगवान् विवस्वान् ।  
स्पृष्ट्वांशुभिर्लोहितरक्तरूपः  
सिष्णासुरभ्येति परं समुद्रम् ॥ ३० ॥

इतीव संचिन्त्य सुरर्षिसंघाः  
सम्प्रस्थिता यान्ति यथा निकेतनम्।  
संचिन्तयित्वा जनता विसस्रु-  
र्यथासुखं खं च महीतलं च ॥ ३१ ॥

तदद्भुतं प्राणभृतां भयंकरं  
निशाम्य युद्धं कुरुवीरमुख्ययोः ।  
धनंजयस्याधिरथेश्च विस्मिताः  
प्रशंसमानाः प्रययुस्तदा जनाः ॥ ३२ ॥

शरसंकृत्तवर्माणं रुधिरोक्षितवाससम् ।  
गतासुमपि राधेयं नैव लक्ष्मीर्विमुञ्चति ॥ ३३ ॥

तप्तजाम्बूनदनिभं ज्वलनार्कसमप्रभम् ।  
जीवन्तमिव तं शूरं सर्वभूतानि मेनिरे ॥ ३४ ॥

हतस्यापि महाराज सूतपुत्रस्य संयुगे।  
वित्रेसुः सर्वतो योधाः सिंहस्येवेतरे मृगाः ॥ ३५ ॥

हतोऽपि पुरुषव्याघ्र जीववानिव लक्ष्यते।  
नाभवद् विकृतिः काचिद्धतस्यापि महात्मनः ॥ ३६ ॥

चारुवेषधरं वीरं चारुमौलिशिरोधरम् ।  
तन्मुखं सूतपुत्रस्य पूर्णचन्द्रसमद्युति ॥ ३७ ॥

नानाभरणवान् राजंस्तप्तजाम्बूनदाङ्गदः ।  
हतो वैकर्तनः शेते पादपोऽङ्कुरवानिव ॥ ३८ ॥

कनकोत्तमसंकाशो ज्वलन्निव विभावसुः ।  
स शान्तः पुरुषव्याघ्र पार्थसायकवारिणा ॥ ३९ ॥

यथा हि ज्वलनो दीप्तो जलमासाद्य शाम्यति।  
कर्णाग्निः समरे तद्वत् पार्थमेघेन शामितः ॥ ४० ॥

आहृत्य च यशो दीप्तं सुयुद्धेनात्मनो भुवि।  
विसृज्य शरवर्षाणि प्रताप्य च दिशो दश ॥ ४१ ॥  
सपुत्रः समरे कर्णः स शान्तः पार्थतेजसा।

प्रताप्य पाण्डवान् सर्वान् पञ्चालांश्चास्त्रतेजसा ॥ ४२ ॥  
वर्षित्वा शरवर्षेण प्रताप्य रिपुवाहिनीम्।  
श्रीमानिव सहस्रांशुर्जगत् सर्वं प्रताप्य च ॥ ४३ ॥  
हतो वैकर्तनः कर्णः सपुत्रः सहवाहनः।  
अर्थिनां पक्षिसंघस्य कल्पवृक्षो निपातितः ॥ ४४ ॥

ददानीत्येव योऽवोचन्न नास्तीत्यर्थितोऽर्थिभिः ।  
सद्भिः सदा सत्पुरुषः स हतो द्वैरथे वृषः ॥ ४५ ॥

यस्य ब्राह्मणसात् सर्वं वित्तमासीन्महात्मनः।  
नादेयं ब्राह्मणेष्वासीद् यस्य स्वमपि जीवितम् ॥ ४६ ॥  
सदा स्त्रीणां प्रियो नित्यं दाता चैव महारथः।  
स वै पार्थास्त्रनिर्दग्धो गतः परमिकां गतिम् ॥ ४७ ॥

यमाश्रित्याकरोद् वैरं पुत्रस्ते स गतो दिवम्।  
आदाय तव पुत्राणां जयाशां शर्म वर्म च ॥ ४८ ॥

हते कर्णे सरितो न प्रसस्रु-  
र्जगाम चास्तं सविता दिवाकरः।  
ग्रहश्च तिर्यग् ज्वलनार्कवर्णः  
सोमस्य पुत्रोऽभ्युदियाय तिर्यक् ॥ ४९ ॥

नभः पफालेव ननाद चोर्वी  
ववुश्च वाताः परुषाः सुघोराः।  
दिशो बभूवुर्ज्वलिताः सधूमा  
महार्णवाः सस्वनुश्चुक्षुभुश्च ॥ ५० ॥

सकाननाश्चाद्रिचयाश्चकम्पिरे  
प्रविव्यथुर्भूतगणाश्च सर्वे ।  
बृहस्पतिः सम्परिवार्य रोहिणीं  
बभूव चन्द्रार्कसमो विशाम्पते ॥ ५१ ॥

हते तु कर्णे विदिशोऽपि जज्वलु-  
स्तमोवृता द्यौर्विचचाल भूमिः ।  
पपात चोल्का ज्वलनप्रकाशा  
निशाचराश्चाप्यभवन् प्रहृष्टाः ॥ ५२ ॥

शशिप्रकाशाननमर्जुनो यदा  
क्षुरेण कर्णस्य शिरो न्यपातयत्।  
तदान्तरिक्षे सहसैव शब्दो  
बभूव हाहेति सुरैर्विमुक्तः ॥ ५३ ॥

सदेवगन्धर्वमनुष्यपूजितं  
निहत्य कर्णं रिपुमाहवेऽर्जुनः ।  
रराज राजन् परमेण वर्चसा  
यथा पुरा वृत्रवधे शतक्रतुः ॥ ५४ ॥

ततो रथेनाम्बुदवृन्दनादिना  
शरन्नभोमध्यदिवाकरार्चिषा ।  
पताकिना भीमनिनादकेतुना  
हिमेन्दुशङ्खस्फटिकावभासिना ॥ ५५ ॥  
महेन्द्रवाहप्रतिमेन तायुभौ  
महेन्द्रवीर्यप्रतिमानपौरुषौ ।  
सुवर्णमुक्तामणिवज्रविद्रुमै-  
रलंकृतावप्रतिमेन रंहसा ॥ ५६ ॥  
नरोत्तमौ केशवपाण्डुनन्दनौ  
तदाहितावग्निदिवाकराविव ।  
रणाजिरे वीतभयौ विरेजतुः  
समानयानाविव विष्णुवासवौ ॥ ५७ ॥

ततो धनुर्ज्यातलबाणनिःस्वनैः  
प्रसह्य कृत्वा च रिपून् हतप्रभान्।  
संछादयित्वा तु कुरून् शरोत्तमैः  
कपिध्वजः पक्षिवरध्वजश्च ॥ ५८ ॥  
हृष्टौ ततस्तावमितप्रभावौ  
मनांस्यरीणामवदारयन्तौ ।  
सुवर्णजालावततौ महास्वनौ  
हिमावदातौ परिगृह्य पाणिभिः ।  
चुचुम्बतुः शङ्खवरौ नृणां वरौ  
वराननाभ्यां युगपच्च दध्मतुः ॥ ५९ ॥

पाञ्चजन्यस्य निर्घोषो देवदत्तस्य चोभयोः।  
पृथिवीं चान्तरिक्षं च दिशश्चैवान्वनादयत् ॥ ६० ॥

वित्रस्ताश्चाभवन् सर्वे कौरवा राजसत्तम।  
शङ्खशब्देन तेनाथ माधवस्यार्जुनस्य च ॥ ६१ ॥

तौ शङ्खशब्देन निनादयन्तौ  
वनानि शैलान् सरितो गुहाश्च।  
वित्रासयन्तौ तव पुत्रसेनां  
युधिष्ठिरं नन्दयतां वरिष्ठौ ॥ ६२ ॥

ततः प्रयाताः कुरवो जवेन  
श्रुत्वैव शङ्खस्वनमीर्यमाणम् ।  
विहाय मद्राधिपतिं पतिं च  
दुर्योधनं भारत भारतानाम् ॥ ६३ ॥

महाहवे तं बहु रोचमानं  
धनंजयं भूतगणाः समेताः ।  
तदान्वमोदन्त जनार्दनं च  
दिवाकरावभ्युदितौ यथैव ॥ ६४ ॥

समाचितौ कर्णशरैः परंतपा-  
वुभौ व्यभातां समरेऽच्युतार्जुनौ ।  
तमो निहत्याभ्युदितौ यथामलौ  
शशाङ्कसूर्यौ दिवि रश्मिमालिनौ ॥ ६५ ॥

विहाय तान् बाणगणानथागतौ  
सुहृद्‌वृतावप्रतिमानविक्रमौ ।  
सुखं प्रविष्टौ शिबिरं स्वमीश्वरौ  
सदस्यनिन्द्याविव विष्णुवासवौ ॥ ६६ ॥

तौ देवगन्धर्वमनुष्यचारणै-  
र्महर्षिभिर्यक्षमहोरगैरपि ।  
जयाभिवृद्‌ध्या परयाभिपूजितौ  
हते तु कर्णे परमाहवे तदा ॥ ६७ ॥

यथानुरूपं प्रतिपूजितावुभौ  
प्रशस्यमानौ स्वकृतैर्गुणौघैः ।  
ननन्दतुस्तौ ससुहृद्‌गणौ तदा  
बलं नियम्येव सुरेशकेशवौ ॥ ६८ ॥