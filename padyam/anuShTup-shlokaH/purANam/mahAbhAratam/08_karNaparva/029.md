+++
title_full = "029 युधिष्ठिरके द्वारा दुर्योधनकी पराजय"
title = "०२९"

+++


अतितीव्राणि दुःखानि दुःसहानि बहूनि च।  
त्वत्तोऽहं संजयाश्रौषं पुत्राणां चैव संक्षयम् ॥ १ ॥  
यथा त्वं मे कथयसे तथा युद्धमवर्तत।  
न सन्ति सूत कौरव्या इति मे निश्चिता मतिः॥२॥

दुर्योधनश्च विरथः कृतस्तत्र महारथः।  
धर्मपुत्रः कथं चक्रे तस्य वा नृपतिः कथम् ॥ ३ ॥

अपराह्णे कथं युद्धमभवल्लोमहर्षणम् ।  
तन्ममाचक्ष्व तत्त्वेन कुशलो ह्यसि संजय ॥ ४ ॥

संसक्तेषु तु सैन्येषु वध्यमानेषु भागशः।  
रथमन्यं समास्थाय पुत्रस्तव विशाम्पते ॥ ५ ॥  
क्रोधेन महता युक्तः सविषो भुजगो यथा।

(सर्वसैन्यमुदीक्ष्यैव क्रोधादुद्‌वृत्तलोचनः ।  
दृष्ट्वा धर्मसुतं चापि सैन्यमध्ये व्यवस्थितम्॥  
श्रिया ज्वलन्तं कौन्तेयं यथा वज्रधरं युधि।)  
दुर्योधनः समालक्ष्य धर्मराजं युधिष्ठिरम् ॥ ६ ॥  
प्रोवाच सूतं त्वरितो याहि याहीति भारत।  
तत्र मां प्रापय क्षिप्रं सारथे यत्र पाण्डवः ॥ ७ ॥  
ध्रियमाणातपत्रेण राजा राजति दंशितः।

स सूतश्चोदितो राज्ञा राज्ञः स्यन्दनमुत्तमम् ॥ ८ ॥  
युधिष्ठिरस्याभिमुखं प्रेषयामास संयुगे ।

ततो युधिष्ठिरः क्रुद्धः प्रभिन्न इव कुञ्जरः ॥ ९ ॥  
सारथिं चोदयामास याहि यत्र सुयोधनः।

तौ समाजग्मतुर्वीरौ भ्रातरौ रथसत्तमौ ॥ १० ॥  
समेत्य च महावीरौ संरब्धौ युद्धदुर्मदौ।  
ववर्षतुर्महेष्वासौ शरैरन्योन्यमाहवे ॥ ११ ॥

ततो दुर्योधनो राजा धर्मशीलस्य मारिष।  
शिलाशितेन भल्लेन धनुश्चिच्छेद संयुगे ॥ १२ ॥

तं नामृष्यत संक्रुद्धो ह्यवमानं युधिष्ठिरः।  
अपविध्य धनुश्छिन्नं क्रोधसंरक्तलोचनः ॥ १३ ॥  
अन्यत् कार्मुकमादाय धर्मपुत्रश्चमूमुखे ।  
दुर्योधनस्य चिच्छेद ध्वजं कार्मुकमेव च ॥ १४ ॥

अथान्यद् धनुरादाय प्राविध्यत युधिष्ठिरम्।  
तावन्योन्यं सुसंक्रुद्धौ शस्त्रवर्षाण्यमुञ्चताम् ॥ १५ ॥

सिंहाविव सुसंरब्धौ परस्परजिगीषया ।  
जघ्नतुस्तौ रणेऽन्योन्यं नर्दमानौ वृषाविव ॥ १६ ॥

अन्तरं मार्गमाणौ च चेरतुस्तौ महारथौ।  
ततः पूर्णायतोत्सृष्टैः शरैस्तौ तु कृतव्रणौ ॥ १७ ॥  
विरेजतुर्महाराज किंशुकाविव पुष्पितौ ।

ततो राजन् विमुञ्चन्तौ सिंहनादान् मुहुर्मुहुः ॥ १८ ॥  
तलयोश्च तथा शब्दान् धनुषश्च महाहवे।  
शङ्खशब्दवरांश्चैव चक्रतुस्तौ नरेश्वरौ ॥ १९ ॥

अन्योन्यं तौ महाराज पीडयाञ्चक्रतुर्भृशम्।  
ततो युधिष्ठिरो राजा पुत्रं तव शरैस्त्रिभिः ॥ २० ॥  
आजघानोरसि क्रुद्धो वज्रवेगैर्दुरासदैः ।

प्रतिविव्याध तं तूर्णं तव पुत्रो महीपतिः ॥ २१ ॥  
पञ्चभिर्निशितैर्बाणैः स्वर्णपुङ्खैः शिलाशितैः ।

ततो दुर्योधनो राजा शक्तिं चिक्षेप भारत ॥ २२ ॥  
सर्वपारशवीं तीक्ष्णां महोल्काप्रतिमां तदा।

तामापतन्तीं सहसा धर्मराजः शितैः शरैः ॥ २३ ॥  
त्रिभिश्चिच्छेद सहसा तं च विव्याध पञ्चभिः।

निपपात ततः साऽथ स्वर्णदण्डा महास्वना ॥ २४ ॥  
निपतन्ती महोल्केव व्यराजच्छिखिसंनिभा ।

शक्तिं विनिहतां दृष्ट्वा पुत्रस्तव विशाम्पते ॥ २५ ॥  
नवभिर्निशितैर्भल्लैर्निजघान युधिष्ठिरम् ।

सोऽतिविद्धो बलवता शत्रुणा शत्रुतापनः ॥ २६ ॥  
दुर्योधनं समुद्दिश्य बाणं जग्राह सत्वरः।  
समाधत्त च तं बाणं धनुर्मध्ये महाबलः ॥ २७ ॥

चिक्षेप च महाराज ततः क्रुद्धः पराक्रमी।  
स तु बाणः समासाद्य तव पुत्रं महारथम् ॥ २८ ॥  
व्यामोहयत राजानं धरणीं च ददार ह।

ततो दुर्योधनः क्रुद्धो गदामुद्यम्य वेगितः ॥ २९ ॥  
विधित्सुः कलहस्यान्तं धर्मराजमुपाद्रवत् ।

तमुद्यतगदं दृष्ट्वा दण्डहस्तमिवान्तकम् ॥ ३० ॥  
धर्मराजो महाशक्तिं प्राहिणोत् तव सूनवे।  
दीप्यमानां महावेगां महोल्कां ज्वलितामिव ॥ ३१ ॥

रथस्थः स तया विद्धो वर्म भित्त्वा स्तनान्तरे।  
भृशं संविग्नहृदयः पपात च मुमोह च ॥ ३२ ॥

भीमस्तमाह च ततः प्रतिज्ञामनुचिन्तयन्।  
नायं वध्यस्तव नृप इत्युक्तः स न्यवर्तत ॥ ३३ ॥

ततस्त्वरितमागम्य कृतवर्मा तवात्मजम् ।  
प्रत्यपद्यत राजानं निमग्नं व्यसनार्णवे ॥ ३४ ॥

गदामादाय भीमोऽपि हेमपट्टपरिष्कृताम् ।  
अभिदुद्राव वेगेन कृतवर्माणमाहवे ॥ ३५ ॥

एवं तदभवद् युद्धं त्वदीयानां परैः सह।  
अपराह्णे महाराज काङ्क्षतां विजयं युधि ॥ ३६ ॥