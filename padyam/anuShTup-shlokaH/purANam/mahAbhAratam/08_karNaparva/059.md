+++
title_full = "059 धृष्टद्युम्न और कर्णका युद्ध, अश्वत्थामाका धृष्टद्युम्नपर आक्रमण तथा अर्जुनके द्वारा धृष्टद्युम्नकी रक्षा और अश्वत्थामाकी पराजय"
title = "०५९"

+++


ततः पुनः समाजग्मुरभीताः कुरुसृञ्जयाः।  
युधिष्ठिरमुखाः पार्थाः सूतपुत्रमुखा वयम् ॥ १ ॥

ततः प्रववृते भीमः संग्रामो लोमहर्षणः।  
कर्णस्य पाण्डवानां च यमराष्ट्रविवर्धनः ॥ २ ॥

तस्मिन् प्रवृत्ते संग्रामे तुमुले शोणितोदके।  
संशप्तकेषु शूरेषु किंचिच्छिष्टेषु भारत ॥ ३ ॥  
धृष्टद्युम्नो महाराज सहितः सर्वराजभिः।  
कर्णमेवाभिदुद्राव पाण्डवाश्च महारथाः ॥ ४ ॥

आगच्छमानांस्तान् संख्ये प्रहृष्टान् विजयैषिणः।  
दधारैको रणे कर्णो जलौघानिव पर्वतः ॥ ५ ॥

समासाद्य तु ते कर्णं व्यशीर्यन्त महारथाः।  
यथाचलं समासाद्य वार्योघाः सर्वतोदिशम् ॥ ६ ॥

तयोरासीन्महाराज संग्रामो लोमहर्षणः ।  
धृष्टद्युम्नस्तु राधेयं शरेणानतपर्वणा ॥ ७ ॥  
ताडयामास समरे तिष्ठ तिष्ठेति चाब्रवीत्।

विजयं च धनुः श्रेष्ठं विधुन्वानो महारथः ॥ ८ ॥  
पार्षतस्य धनुश्छित्त्वा शरांश्चाशीविषोपमान् ।  
ताडयामास संक्रुद्धः पार्षतं नवभिः शरैः ॥ ९ ॥

ते वर्म हेमविकृतं भित्त्वा तस्य महात्मनः।  
शोणिताक्ता व्यराजन्त शक्रगोपा इवानघ ॥ १० ॥

तदपास्य धनुश्छिन्नं धृष्टद्युन्मो महारथः।  
अथान्यद् धनुरादाय शरांश्चाशीविषोपमान् ॥ ११ ॥  
कर्णं विव्याध सप्तत्या शरैः संनतपर्वभिः।

तथैव राजन् कर्णोऽपि पार्षतं शत्रुतापनम् ॥ १२ ॥  
छादयामास समरे शरैराशीविषोपमैः ।  
द्रोणशत्रुर्महेष्वासो विव्याध निशितैः शरैः ॥ १३ ॥

तस्य कर्णो महाराज शरं कनकभूषणम्।  
प्रेषयामास संक्रुद्धो मृत्युदण्डमिवापरम् ॥ १४ ॥

तमापतन्तं सहसा घोररूपं विशाम्पते।  
चिच्छेद शतधा राजञ्शैनेयः कृतहस्तवत् ॥ १५ ॥

दृष्ट्वा विनिहतं बाणं शरैः कर्णो विशाम्पते।  
सात्यकिं शरवर्षेण समन्तात् पर्यवारयत् ॥ १६ ॥

विव्याध चैनं समरे नाराचैस्तत्र सप्तभिः।  
तं प्रत्यविध्यच्छैनेयः शरैर्हेमपरिष्कृतैः ॥ १७ ॥

ततो युद्धं महाराज चक्षुःश्रोत्रभयानकम्।  
आसीद् घोरं च चित्रं च प्रेक्षणीयं समन्ततः ॥ १८ ॥

सर्वेषां तत्र भूतानां लोमहर्षोऽभ्यजायत।  
तद् दृष्ट्वा समरे कर्म कर्णशैनेययोर्नृप ॥ १९ ॥

एतस्मिन्नन्तरे द्रौणिरभ्ययात् सुमहाबलम् ।  
पार्षतं शत्रुदमनं शत्रुवीर्यासुनाशनम् ॥ २० ॥

अभ्यभाषत संक्रुद्धो द्रौणिः परपुरंजयः।  
तिष्ठ तिष्ठाद्य ब्रह्मघ्न न मे जीवन् विमोक्ष्यसे ॥ २१ ॥

इत्युक्त्वा सुभृशं वीरं शीघ्रकृन्निशितैः शरैः।  
पार्षतं छादयामास घोररूपैः सुतेजनैः ॥ २२ ॥  
यतमानं परं शक्त्या यतमानो महारथः।

यथा हि समरे द्रोणः पार्षतं वीक्ष्य मारिष ॥ २३ ॥  
तथा द्रौणिं रणे दृष्ट्वा पार्षतः परवीरहा।  
नातिहृष्टमना भूत्वा मन्यते मृत्युमात्मनः ॥ २४ ॥

स ज्ञात्वा समरेऽऽत्मानं शस्त्रेणावध्यमेव तु।  
जवेनाभ्याययौ द्रौणिं कालः कालमिव क्षये ॥ २५ ॥

द्रौणिस्तु दृष्ट्वा राजेन्द्र धृष्टद्युम्नमवस्थितम्।  
क्रोधेन निःश्वसन् वीरः पार्षतं समुपाद्रवत् ॥ २६ ॥

तावन्योन्यं तु दृष्ट्वैव संरम्भं जग्मतुः परम्।  
अथाब्रवीन्महाराज द्रोणपुत्रः प्रतापवान् ॥ २७ ॥  
धृष्टद्युम्नं समीपस्थं त्वरमाणो विशाम्पते।

पाञ्चालापसदाद्य त्वां प्रेषयिष्यामि मृत्यवे ॥ २८ ॥  
पापं हि यत् त्वया कर्म घ्नता द्रोणं पुरा कृतम्।  
अद्य त्वां तप्स्यते तद् वै यथा न कुशलं तथा॥२९॥

अरक्ष्यमाणः पार्थेन यदि तिष्ठसि संयुगे।  
नापक्रामसि वा मूढ सत्यमेतद् ब्रवीमि ते ॥ ३० ॥

एवमुक्तः प्रत्युवाच धृष्टद्युम्नः प्रतापवान्।  
प्रतिवाक्यं स एवासिर्मामको दास्यते तव ॥ ३१ ॥  
येनैव ते पितुर्दत्तं यतमानस्य संयुगे।

यदि तावन्मया द्रोणो निहतो ब्राह्मणब्रुवः ॥ ३२ ॥  
त्वामिदानीं कथं युद्धे न हनिष्यामि विक्रमात्।

एवमुक्त्वा महाराज सेनापतिरमर्षणः ॥ ३३ ॥  
निशितेनातिबाणेन द्रौणिं विव्याध पार्षतः।

ततो द्रौणिः सुसंक्रुद्धः शरैः संनतपर्वभिः ॥ ३४ ॥  
आच्छादयद् दिशो राजन् धृष्टद्युम्नस्य संयुगे।

नैवान्तरिक्षं न दिशो नापि योधाः समन्ततः ॥ ३५ ॥  
दृश्यन्ते वै महाराज शरैश्छन्नाः सहस्रशः।

तथैव पार्षतो राजन् द्रौणिमाहवशोभिनम् ॥ ३६ ॥  
शरैः संछादयामास सूतपुत्रस्य पश्यतः।

राधेयोऽपि महाराज पञ्चालान् सह पाण्डवैः ॥ ३७ ॥  
द्रौपदेयान् युधामन्युं सात्यकिं च महारथम्।  
एकः संवारयामास प्रेक्षणीयः समन्ततः ॥ ३८ ॥

धृष्टद्युम्नस्तु समरे द्रौणेश्चिच्छेद कार्मुकम्।  
तदपास्य धनुर्द्रौणिरन्यदादाय कार्मुकम् ॥ ३९ ॥  
वेगवान् समरे घोरे शरांश्चाशीविषोपमान्।  
स पार्षतस्य राजेन्द्र धनुः शक्तिं गदां ध्वजम् ॥ ४० ॥  
हयान् सूतं रथं चैव निमेषाद् व्यधमच्छरैः।

स च्छिन्नधन्वा विरथो हताश्वो हतसारथिः ॥ ४१ ॥  
खड्‌गमादत्त विपुलं शतचन्द्रं च भानुमत्।

द्रौणिस्तदपि राजेन्द्र भल्लैः क्षिप्रं महारथः ॥ ४२ ॥  
चिच्छेद समरे वीरः क्षिप्रहस्तो दृढायुधः।  
रथादनवरूढस्य तदद्भुतमिवाभवत् ॥ ४३ ॥

धृष्टद्युम्नं हि विरथं हताश्वं छिन्नकार्मुकम्।  
शरैश्च बहुधा विद्धमस्त्रैश्च शकलीकृतम् ॥ ४४ ॥  
नाशकद् भरतश्रेष्ठ यतमानो महारथः।

तस्यान्तमिषुभी राजन् यदा द्रौणिर्न जग्मिवान् ॥ ४५ ॥  
अथ त्यक्त्वा धनुर्वीरः पार्षतं त्वरितोऽन्वगात्।

आसीदाप्लवतो वेगस्तस्य राजन् महात्मनः ॥ ४६ ॥  
गरुडस्येव पततो जिघृक्षोः पन्नगोत्तमम्।

एतस्मिन्नेव काले तु माधवोऽर्जुनमब्रवीत् ॥ ४७ ॥  
पश्य पार्थ यथा द्रौणिः पार्षतस्य वधं प्रति।  
यत्नं करोति विपुलं हन्याच्चैनं न संशयः ॥ ४८ ॥

तं मोचय महाबाहो पार्षतं शत्रुकर्शन।  
द्रौणेरास्यमनुप्राप्तं मृत्योरास्यगतं यथा ॥ ४९ ॥

एवमुक्त्वा महाराज वासुदेवः प्रतापवान्।  
प्रैषयत् तुरगांस्तत्र यत्र द्रौणिर्व्यवस्थितः ॥ ५० ॥

ते हयाश्चन्द्रसंकाशाः केशवेन प्रचोदिताः।  
आपिबन्त इव व्योम जग्मुर्द्रौणिरथं प्रति ॥ ५१ ॥

दृष्ट्वाऽऽयातौ महावीर्यावुभौ कृष्णधनंजयौ ।  
धृष्टद्युम्नवधे यत्नं चक्रे राजन् महाबलः ॥ ५२ ॥

विकृष्यमाणं दृष्ट्वैव धृष्टद्युम्नं नरेश्वर।  
शरांश्चिक्षेप वै पार्थो द्रौणिं प्रति महाबलः ॥ ५३ ॥

ते शरा हेमविकृता गाण्डीवप्रेषिता भृशम्।  
द्रौणिमासाद्य विविशुर्वल्मीकमिव पन्नगाः ॥ ५४ ॥

स विद्धस्तैः शरैर्घोरैर्द्रोणपुत्रः प्रतापवान्।  
उत्सृज्य समरे राजन् पाञ्चाल्यममितौजसम् ॥ ५५ ॥  
रथमारुरुहे वीरो धनंजयशरार्दितः ।  
प्रगृह्य च धनुः श्रेष्ठं पार्थं विव्याध सायकैः ॥ ५६ ॥

एतस्मिन्नन्तरे वीरः सहदेवो जनाधिप।  
अपोवाह रथेनाजौ पार्षतं शत्रुतापनम् ॥ ५७ ॥

अर्जुनोऽपि महाराज द्रौणिं विव्याध पत्रिभिः।  
तं द्रोणपुत्रः संक्रुद्धो बाह्वोरुरसि चार्पयत् ॥ ५८ ॥

क्रोधितस्तु रणे पार्थो नाराचं कालसम्मितम्।  
द्रोणपुत्राय चिक्षेप कालदण्डमिवापरम् ॥ ५९ ॥

ब्राह्मणस्यांसदेशे स निपपात महाद्युतिः।  
स विह्वलो महाराज शरवेगेन संयुगे ॥ ६० ॥  
निषसाद रथोपस्थे वैक्लव्यं च परं ययौ।

ततः कर्णो महाराज व्याक्षिपद् विजयं धनुः ॥ ६१ ॥  
अर्जुनं समरे क्रुद्धः प्रेक्षमाणो मुहुर्मुहुः।  
द्वैरथं चापि पार्थेन कामयानो महारणे ॥ ६२ ॥

विह्वलं तं तु वीक्ष्याथ द्रोणपुत्रं च सारथिः।  
अपोवाह रथेनाजौ त्वरमाणो रणाजिरात् ॥ ६३ ॥

अथोत्क्रुष्टं महाराज पञ्चालैर्जितकाशिभिः ।  
मोक्षितं पार्षतं दृष्ट्वा द्रोणपुत्रं च पीडितम् ॥ ६४ ॥

वादित्राणि च दिव्यानि प्रावाद्यन्त सहस्रशः।  
सिंहनादांश्च चक्रुस्ते दृष्ट्वा संख्ये तदद्भुतम् ॥ ६५ ॥

एवं कृत्वाब्रवीत् पार्थो वासुदेवं धनंजयः।  
याहि संशप्तकान् कृष्ण कार्यमेतत् परं मम ॥ ६६ ॥

ततः प्रयातो दाशार्हः श्रुत्वा पाण्डवभाषितम्।  
रथेनातिपताकेन मनोमारुतरंहसा ॥ ६७ ॥