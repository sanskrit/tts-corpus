+++
title_full = "064 अर्जुनद्वारा अश्वत्थामाकी पराजय, कौरव-सेनामें भगदड़ एवं दुर्योधनसे प्रेरित कर्णद्वारा भार्गवास्त्रसे पांचालोंका संहार"
title = "०६४"

+++


द्रौणिस्तु रथवंशेन महता परिवारितः।  
अपतत् सहसा राजन् यत्र पार्थो व्यवस्थितः ॥ १ ॥

तमापतन्तं सहसा शूरः शौरिसहायवान्।  
दधार सहसा पार्थो वेलेव मकरालयम् ॥ २ ॥

ततः क्रुद्धो महाराज द्रोणपुत्रः प्रतापवान्।  
अर्जुनं वासुदेवं च छादयामास सायकैः ॥ ३ ॥

अवच्छन्नौ ततः कृष्णौ दृष्ट्वा तत्र महारथाः।  
विस्मयं परमं गत्वा प्रैक्षन्त कुरवस्तदा ॥ ४ ॥

अर्जुनस्तु ततो दिव्यमस्त्रं चक्रे हसन्निव।  
तदस्त्रं वारयामास ब्राह्मणो युधि भारत ॥ ५ ॥

यद् यद्धि व्याक्षिपद् युद्धे पाण्डवोऽस्त्रजिघांसया।  
तत् तदस्त्रं महेष्वासो द्रोणपुत्रो व्यशातयत् ॥ ६ ॥

अस्त्रयुद्धे ततो राजन् वर्तमाने महाभये।  
अपश्याम रणे द्रौणिं व्यात्ताननमिवान्तकम् ॥ ७ ॥

स दिशः प्रदिशश्चैव च्छादयित्वा ह्यजिह्मगैः।  
वासुदेवं त्रिभिर्बाणैरविध्यद् दक्षिणे भुजे ॥ ८ ॥

ततोऽर्जुनो हयान् हत्वा सर्वांस्तस्य महात्मनः।  
चकार समरे भूमिं शोणितौघतरङ्गिणीम् ॥ ९ ॥

सर्वलोकवहां रौद्रां परलोकवहां नदीम्।  
सरथान् रथिनः सर्वान् पार्थचापच्युतैः शरैः ॥ १० ॥  
द्रौणेरपहतान् संख्ये ददृशुः स च तां तथा।  
प्रावर्तयन्महाघोरां नदीं परवहां तदा ॥ ११ ॥

तयोस्तु व्याकुले युद्धे द्रौणेः पार्थस्य दारुणे।  
अमर्यादं योधयन्तः पर्यधावन्त पृष्ठतः ॥ १२ ॥

रथैर्हताश्वसूतैश्च हतारोहैश्च वाजिभिः ।  
द्विरदैश्च हतारोहैर्महामात्रैर्हतद्विपैः ॥ १३ ॥  
पार्थेन समरे राजन् कृतो घोरो जनक्षयः।  
विहता रथिनः पेतुः पार्थचापच्युतैः शरैः ॥ १४ ॥

हयाश्च पर्यधावन्त मुक्तयोक्त्रास्ततस्ततः ।  
तद् दृष्ट्वा कर्म पार्थस्य द्रौणिराहवशोभिनः ॥ १५ ॥  
अर्जुनं जयतां श्रेष्ठं त्वरितोऽभ्येत्य वीर्यवान्।  
विधुन्वानो महच्चापं कार्तस्वरविभूषितम् ॥ १६ ॥  
अवाकिरत्ततो द्रौणिः समन्तान्निशितैः शरैः।

भूयोऽर्जुनं महाराज द्रौणिरायम्य पत्रिणा ॥ १७ ॥  
वक्षोदेशे भृशं पार्थं ताडयामास निर्दयम्।

सोऽतिविद्धो रणे तेन द्रोणपुत्रेण भारत ॥ १८ ॥  
गाण्डीवधन्वा प्रसभं शरवर्षैरुदारधीः ।  
संछाद्य समरे द्रौणिं चिच्छेदास्य च कार्मुकम् ॥ १९ ॥

स छिन्नधन्वा परिघं वज्रस्पर्शसमं युधि।  
आदाय चिक्षेप तदा द्रोणपुत्रः किरीटिने ॥ २० ॥

तमापतन्तं परिघं जाम्बूनदपरिष्कृतम् ।  
चिच्छेद सहसा राजन् प्रहसन्निव पाण्डवः ॥ २१ ॥

स पपात तदा भूमौ निकृत्तः पार्थसायकैः।  
विकीर्णः पर्वतो राजन् यथा वज्रेण ताडितः ॥ २२ ॥

ततः क्रुद्धो महाराज द्रोणपुत्रो महारथः।  
ऐन्द्रेण चास्त्रवेगेन बीभत्सुं समवाकिरत् ॥ २३ ॥

तस्येन्द्रजालावततं समीक्ष्य  
पार्थो राजन् गाण्डिवमाददे सः।  
ऐन्द्रं जालं प्रत्यहरत् तरस्वी  
वरास्त्रमादाय महेन्द्रसृष्टम् ॥ २४ ॥

विदार्य तज्जालमथेन्द्रमुक्तं  
पार्थस्ततो द्रौणिरथं क्षणेन ।  
प्रच्छादयामास ततोऽभ्युपेत्य  
द्रौणिस्तदा पार्थशराभिभूतः ॥ २५ ॥

विगाह्य तां पाण्डवबाणवृष्टिं  
शरैः परं नाम ततः प्रकाश्य।  
शतेन कृष्णं सहसाभ्यविद्‌ध्यत्  
त्रिभिः शतैरर्जुनं क्षुद्रकाणाम् ॥ २६ ॥

ततोऽर्जुनः सायकानां शतेन  
गुरोः सुतं मर्मसु निर्बिभेद।  
अश्वांश्च सूतं च तथा धनुर्ज्या-  
मवाकिरत् पश्यतां तावकानाम् ॥ २७ ॥

स विद्‌ध्वा मर्मसु द्रौणिं पाण्डवः परवीरहा।  
सारथिं चास्य भल्लेन रथनीडादपातयत् ॥ २८ ॥

स संगृह्य स्वयं वाहान् कृष्णौ प्राच्छादयच्छरैः।  
तत्राद्भुतमपश्याम द्रौणेराशु पराक्रमम् ॥ २९ ॥  
प्रायच्छत्तुरगान् यच्च फाल्गुनं चाप्ययोधयत्।  
यदस्य समरे राजन् सर्वे योधा अपूजयन् ॥ ३० ॥

ततः प्रहस्य बीभत्सुर्द्रोणपुत्रस्य संयुगे।  
क्षिप्रं रश्मीनथाश्वानां क्षुरप्रैश्चिच्छिदे जयः ॥ ३१ ॥

प्राद्रवंस्तुरगास्ते तु शरवेगप्रपीडिताः ।  
ततोऽभून्निनदो घोरस्तव सैन्यस्य भारत ॥ ३२ ॥

पाण्डवास्तु जयं लब्ध्वा तव सैन्यं समाद्रवन्।  
समन्तान्निशितान् बाणान्‌ विमुञ्चन्तो जयैषिणः ॥ ३३ ॥

पाण्डवैस्तु महाराज धार्तराष्ट्री महाचमूः।  
पुनः पुनरथो वीरैरभञ्जि जितकाशिभिः ॥ ३४ ॥

पश्यतां ते महाराज पुत्राणां चित्रयोधिनाम्।  
शकुनेः सौबलेयस्य कर्णस्य च विशाम्पते ॥ ३५ ॥

वार्यमाणा महासेना पुत्रैस्तव जनेश्वर।  
न चातिष्ठत संग्रामे पीड्‌यमाना समन्ततः ॥ ३६ ॥

ततो योधैर्महाराज पलायद्भिः समन्ततः।  
अभवद् व्याकुलं भीतं पुत्राणां ते महद् बलम् ॥ ३७ ॥

तिष्ठ तिष्ठेति च ततः सूतपुत्रस्य जल्पतः।  
नावतिष्ठति सा सेना वध्यमाना महात्मभिः ॥ ३८ ॥

अथोत्क्रुष्टं महाराज पाण्डवैर्जितकाशिभिः ।  
धार्तराष्ट्रबलं दृष्ट्वा विद्रुतं वै समन्ततः ॥ ३९ ॥

ततो दुर्योधनः कर्णमब्रवीत् प्रणयादिव।  
पश्य कर्ण महासेना पञ्चालैरर्दिता भृशम् ॥ ४० ॥

त्वयि तिष्ठति संत्रासात् पलायनपरायणा।  
एतज्ज्ञात्वा महाबाहो कुरु प्राप्तमरिंदम ॥ ४१ ॥

सहस्राणि च योधानां त्वामेव पुरुषोत्तम।  
क्रोशन्ति समरे वीर द्राव्यमाणानि पाण्डवैः ॥ ४२ ॥

एतच्छ्रुत्वापि राधेयो दुर्योधनवचो महान्।  
मद्रराजमिदं वाक्यमब्रवीत् प्रहसन्निव ॥ ४३ ॥

पश्य मे भुजयोर्वीर्यमस्त्राणां च जनेश्वर।  
अद्य हन्मि रणे सर्वान् पञ्चालान् पाण्डुभिः सह ॥ ४४ ॥  
वाहयाश्वान् नरव्याघ्र भद्रेणैव न संशयः।

एवमुक्त्वा महाराज सूतपुत्रः प्रतापवान् ॥ ४५ ॥  
प्रगृह्य विजयं वीरो धनुः श्रेष्ठं पुरातनम्।  
सज्यं कृत्वा महाराज संगृह्य च पुनः पुनः ॥ ४६ ॥  
संनिवार्य च योधान् स सत्येन शपथेन च।  
प्रायोजयदमेयात्मा भार्गवास्त्रं महाबलः ॥ ४७ ॥

ततो राजन् सहस्राणि प्रयुतान्यर्बुदानि च।  
कोटिशश्च शरास्तीक्ष्णा निरगच्छन् महामृधे ॥ ४८ ॥

ज्वलितैस्तैः शरैर्घोरैः कङ्कबर्हिणवाजितैः ।  
संछन्ना पाण्डवी सेना न प्राज्ञायत किञ्चन ॥ ४९ ॥

हाहाकारो महानासीत् पञ्चालानां विशाम्पते।  
पीडितानां बलवता भार्गवास्त्रेण संयुगे ॥ ५० ॥

निपतद्भिर्गजै राजन्नश्वैश्चापि सहस्रशः ।  
रथैश्चापि नरव्याघ्र नरैश्चैव समन्ततः ॥ ५१ ॥  
प्राकम्पत मही राजन् निहतैस्तैः समन्ततः।  
व्याकुलं सर्वमभवत् पाण्डवानां महद् बलम् ॥ ५२ ॥

कर्णस्त्वेको युधां श्रेष्ठो विधूम इव पावकः।  
दहन् शत्रून् नरव्याघ्र शुशुभे स परंतपः ॥ ५३ ॥

ते वध्यमानाः कर्णेन पञ्चालाश्चेदिभिः सह।  
तत्र तत्र व्यमुह्यन्त वनदाहे यथा द्विपाः ॥ ५४ ॥

चुक्रुशुश्च नरव्याघ्र यथा व्याघ्रा नरोत्तमाः।  
तेषां तु क्रोशतामासीद् भीतानां रणमूर्धनि ॥ ५५ ॥  
धावतां च ततो राजंस्त्रस्तानां च समन्ततः।  
आर्तनादो महांस्तत्र भूतानामिव सम्प्लवे ॥ ५६ ॥

वध्यमानांस्तु तान् दृष्ट्वा सूतपुत्रेण मारिष।  
वित्रेसुः सर्वभूतानि तिर्यग्योनिगतान्यपि ॥ ५७ ॥

ते वध्यमानाः समरे सूतपुत्रेण सृञ्जयाः।  
अर्जुनं वासुदेवं च क्रोशन्ति च मुहुर्मुहुः ॥ ५८ ॥  
प्रेतराजपुरे यद्वत् प्रेतराजं विचेतसः।

श्रुत्वा तु निनदं तेषां वध्यतां कर्णसायकैः ॥ ५९ ॥  
अथाब्रवीद् वासुदेवं कुन्तीपुत्रो धनंजयः।  
भार्गवास्त्रं महाघोरं दृष्ट्वा तत्र समीरितम् ॥ ६० ॥

पश्य कृष्ण महाबाहो भार्गवास्त्रस्य विक्रमम्।  
नैतदस्त्रं हि समरे शक्यं हन्तुं कथञ्चन ॥ ६१ ॥

सूतपुत्रं च संरब्धं पश्य कृष्ण महारणे।  
अन्तकप्रतिमं वीर्ये कुर्वाणं कर्म दारुणम् ॥ ६२ ॥

अभीक्ष्णं चोदयन्नश्वान् प्रेक्षते मां मुहुर्मुहुः।  
न च पश्यामि समरे कर्णं प्रति पलायितुम् ॥ ६३ ॥

जीवन् प्राप्नोति पुरुषः संख्ये जयपराजयौ।  
मृतस्य तु हृषीकेश भङ्ग एव कुतो जयः ॥ ६४ ॥

एवमुक्तस्तु पार्थेन कृष्णो मतिमतां वरम्।  
धनंजयमुवाचेदं प्राप्तकालमरिंदमम् ॥ ६५ ॥

कर्णेन हि दृढं राजा कुन्तीपुत्रः परिक्षितः।  
तं दृष्ट्वाऽऽश्वास्य च पुनः कर्णं पार्थ वधिष्यसि ॥ ६६ ॥

एवमुक्त्वा पुनः प्रायाद् द्रष्टुमिच्छन् युधिष्ठिरम्।  
श्रमेण ग्राहयिष्यंश्च युद्धे कर्णं विशाम्पते ॥ ६७ ॥

ततो धनंजयो द्रष्टुं राजानं बाणपीडितम्।  
रथेन प्रययौ क्षिप्रं संग्रामात् केशवाज्ञया ॥ ६८ ॥

गच्छन्नेव तु कौन्तेयो धर्मराजदिदृक्षया।  
सैन्यमालोकयामास नापश्यत् तत्र चाग्रजम् ॥ ६९ ॥  
युद्धं कृत्वा तु कौन्तेयो द्रोणपुत्रेण भारत।  
दुःसहं वज्रिणा संख्ये पराजित्य गुरोः सुतम् ॥ ७० ॥