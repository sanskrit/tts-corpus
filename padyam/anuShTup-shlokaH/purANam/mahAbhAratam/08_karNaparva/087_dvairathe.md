+++
title_full = "087 कर्ण और अर्जुनका द्वैरथयुद्धमें समागम, उनकी जय-पराजयके सम्बन्धमें सब प्राणियोंका संशय, ब्रह्मा और महादेवजीद्वारा अर्जुनकी विजय-घोषणा तथा कर्णकी शल्यसे और अर्जुनकी श्रीकृष्णसे वार्ता"
title = "०८७ द्वैरथे"

+++


वृषसेनं हतं दृष्ट्वा शोकामर्षसमन्वितः।  
पुत्रशोकोद्भवं वारि नेत्राभ्यां समवासृजत् ॥ १ ॥

रथेन कर्णस्तेजस्वी जगामाभिमुखो रिपुम्।  
युद्धायामर्षताम्राक्षः समाहूय धनंजयम् ॥ २ ॥

तौ रथौ सूर्यसंकाशौ वैयाघ्रपरिवारितौ।  
समेतौ ददृशुस्तत्र द्वाविवार्कौ समुद्‌गतौ ॥ ३ ॥

श्वेताश्वौ पुरुषौ दिव्यावास्थितावरिमर्दनौ ।  
शुशुभाते महात्मानौ चन्द्रादित्यौ यथा दिवि ॥ ४ ॥

तौ दृष्ट्वा विस्मयं जग्मुः सर्वसैन्यानि मारिष।  
त्रैलोक्यविजये यत्ताविन्द्रवैरोचनाविव ॥ ५ ॥

रथज्यातलनिर्ह्रादैर्बाणसिंहरवैस्तथा ।  
तौ रथावभिधावन्तौ समालोक्य महीक्षिताम् ॥ ६ ॥  
ध्वजौ च दृष्ट्वा संसक्तौ विस्मयः समपद्यत।  
हस्तिकक्षं च कर्णस्य वानरं च किरीटिनः ॥ ७ ॥

तौ रथौ सम्प्रसक्तौ तु दृष्ट्वा भारत पार्थिवाः।  
सिंहनादरवांश्चक्रुः साधुवादांश्च पुष्कलान् ॥ ८ ॥

दृष्ट्वा च द्वैरथं ताभ्यां तत्र योधाः सहस्रशः।  
चक्रुर्बाहुस्वनांश्चैव तथा चैलावधूननम् ॥ ९ ॥

आजघ्नुः कुरवस्तत्र वादित्राणि समन्ततः।  
कर्णं प्रहर्षयिष्यन्तः शङ्खान् दध्मुश्च सर्वशः ॥ १० ॥

तथैव पाण्डवाः सर्वे हर्षयन्तो धनंजयम्।  
तूर्यशङ्खनिनादेन दिशः सर्वा व्यनादयन् ॥ ११ ॥

क्ष्वेडितास्फोटितोत्क्रुष्टैस्तुमुलं सर्वतोऽभवत् ।  
बाहुशब्दैश्च शूराणां कर्णार्जुनसमागमे ॥ १२ ॥

तौ दृष्ट्वा पुरुषव्याघ्रौ रथस्थौ रथिनां वरौ।  
प्रगृहीतमहाचापौ शरशक्तिध्वजायुतौ ॥ १३ ॥  
वर्मिणौ बद्धनिस्त्रिंशौ श्वेताश्वौ शङ्खशोभितौ।  
तूणीरवरसम्पन्नौ द्वावप्येतौ सुदर्शनौ ॥ १४ ॥  
रक्तचन्दनदिग्धाङ्गौ समदौ गोवृषाविव ।  
चापविद्युद्ध्वजोपेतौ शस्त्रसम्पत्तियोधिनौ ॥ १५ ॥  
चामरव्यजनोपेतौ श्वेतच्छत्रोपशोभितौ ।  
कृष्णशल्यरथोपेतौ तुल्यरूपौ महारथौ ॥ १६ ॥  
सिंहस्कन्धौ दीर्घभुजौ रक्ताक्षौ हेममालिनौ।  
सिंहस्कन्धप्रतीकाशौ व्यूढोरस्कौ महाबलौ ॥ १७ ॥  
अन्योन्यवधमिच्छन्तावन्योन्यजयकाङ्क्षिणौ ।  
अन्योन्यमभिधावन्तौ गोष्ठे गोवृषभाविव ।  
प्रभिन्नाविव मातङ्गौ सुसंरब्धाविवाचलौ ॥ १८ ॥  
आशीविषशिशुप्रख्यौ यमकालान्तकोपमौ ।  
इन्द्रवृत्राविव क्रुद्धौ सूर्याचन्द्रसमप्रभौ ॥ १९ ॥  
महाग्रहाविव क्रुद्धौ युगान्ताय समुत्थितौ।  
देवगर्भौ देवबलौ देवतुल्यौ च रूपतः ॥ २० ॥  
यदृच्छया समायातौ सूर्याचन्द्रमसौ यथा।  
बलिनौ समरे दृप्तौ नानाशस्त्रधरौ युधि ॥ २१ ॥  
तौ दृष्ट्वा पुरुषव्याघ्रौ शार्दूलाविव धिष्ठितौ।  
बभूव परमो हर्षस्तावकानां विशाम्पते ॥ २२ ॥

संशयः सर्वभूतानां विजये समपद्यत।  
समेतौ पुरुषव्याघ्रौ प्रेक्ष्य कर्णधनंजयौ ॥ २३ ॥

उभौ वरायुधधरावुभौ रणकृतश्रमौ ।  
उभौ च बाहुशब्देन नादयन्तौ नभस्तलम् ॥ २४ ॥

उभौ विश्रुतकर्माणौ पौरुषेण बलेन च।  
उभौ च सदृशौ युद्धे शम्बरामरराजयोः ॥ २५ ॥

कार्तवीर्यसमौ चोभौ तथा दाशरथेः समौ।  
विष्णुवीर्यसमौ चोभौ तथा भवसमौ युधि ॥ २६ ॥

उभौ श्वेतहयौ राजन् रथप्रवरवाहिनौ।  
सारथी प्रवरौ चैव तयोरास्तां महारणे ॥ २७ ॥

ततो दृष्ट्वा महाराज राजमानौ महारथौ।  
सिद्धचारणसंघानां विस्मयः समपद्यत ॥ २८ ॥

तव पुत्रास्ततः कर्णं सबला भरतर्षभ।  
परिवव्रुर्महात्मानं क्षिप्रमाहवशोभिनम् ॥ २९ ॥

तथैव पाण्डवा हृष्टा धृष्टद्युम्नपुरोगमाः।  
परिवव्रुर्महात्मानं पार्थमप्रतिमं युधि ॥ ३० ॥

(यमौ च चेकितानश्च प्रहृष्टाश्च प्रभद्रकाः।  
नानादेश्याश्च ये शूराः शिष्टा युद्धाभिनन्दिनः॥  
ते सर्वे सहिता हृष्टाः परिवव्रुर्धनंजयम्।  
रिरक्षिषन्तः शत्रुघ्नं पत्त्यश्वरथकुञ्जरैः ॥  
धनंजयस्य विजये धृताः कर्णवधेऽपि च।

तथैव तावकाः सर्वे यत्ताः सेनाप्रहारिणः।  
दुर्योधनमुखा राजन् कर्णं जुगुपुराहवे।)

तावकानां रणे कर्णो ग्लहो ह्यासीद् विशाम्पते।  
तथैव पाण्डवेयानां ग्लहः पार्थोऽभवत् तदा ॥ ३१ ॥

त एव सभ्यास्तत्रासन् प्रेक्षकाश्चाभवन् स्म ते।  
तत्रैषां ग्लहमानानां ध्रुवौ जयपराजयौ ॥ ३२ ॥

ताभ्यां द्यूतं समासक्तं विजयायेतराय च।  
अस्माकं पाण्डवानां च स्थितानां रणमूर्धनि ॥ ३३ ॥

तौ तु स्थितौ महाराज समरे युद्धशालिनौ।  
अन्योन्यं प्रतिसंरब्धावन्योन्यवधकाङ्क्षिणौ ॥ ३४ ॥

तावुभौ प्रजिहीर्षंस्ताविन्द्रवृत्राविव प्रभो ।  
भीमरूपधरावास्तां महाधूमाविव ग्रहौ ॥ ३५ ॥

ततोऽन्तरिक्षे साक्षेपा विवादा भरतर्षभ।  
मिथो भेदाश्च भूतानामासन् कर्णार्जुनान्तरे ॥ ३६ ॥

व्यश्रूयन्त मिथो भिन्नाः सर्वलोकास्तु मारिष।  
देवदानवगन्धर्वाः पिशाचोरगराक्षसाः ॥ ३७ ॥  
प्रतिपक्षग्रहं चक्रुः कर्णार्जुनसमागमे ।

द्यौरासीत् सूतपुत्रस्य पक्षे मातेव धिष्ठिता ॥ ३८ ॥  
भूमिर्धनंजयस्यासीन्मातेव जयकाङ्क्षिणी ।

गिरयः सागराश्चैव नद्यश्च सजलास्तथा ॥ ३९ ॥  
वृक्षाश्चौषधयश्चैव व्याश्रयन्त किरीटिनम् ।

असुरा यातुधानाश्च गुह्यकाश्च परंतप ॥ ४० ॥  
ते कर्णं समपद्यन्त हृष्टरूपाः समन्ततः।

मुनयश्चारणाः सिद्धा वैनतेया वयांसि च ॥ ४१ ॥  
रत्नानि निधयः सर्वे वेदाश्चाख्यानपञ्चमाः।  
सोपवेदोपनिषदः सरहस्याः ससंग्रहाः ॥ ४२ ॥  
वासुकिश्चित्रसेनश्च तक्षको मणिकस्तथा ।  
सर्पाश्चैव तथा सर्वे काद्रवेयाश्च सान्वयाः ॥ ४३ ॥  
विषवन्तो महाराज नागाश्चार्जुनतोऽभवन् ।  
ऐरावताः सौरभेया वैशालेयाश्च भोगिनः ॥ ४४ ॥  
एतेऽभवन्नर्जुनतः क्षुद्रसर्पाश्च कर्णतः ।

ईहामृगा व्यालमृगा माङ्गल्याश्च मृगद्विजाः ॥ ४५ ॥  
पार्थस्य विजये राजन् सर्व एवाभिसंसृताः।

वसवो मरुतः साध्या रुद्रा विश्वेऽश्विनौ तथा ॥ ४६ ॥  
अग्निरिन्द्रश्च सोमश्च पवनोऽथ दिशो दश।  
धनंजयस्य ते पक्षे आदित्याः कर्णतोऽभवन् ॥ ४७ ॥  
विशः शूद्राश्च सूताश्च ये च संकरजातयः।  
सर्वशस्ते महाराज राधेयमभजंस्तदा ॥ ४८ ॥

देवास्तु पितृभिः सार्धं सगणाः सपदानुगाः।  
यमो वैश्रवणश्चैव वरुणश्च यतोऽर्जुनः ॥ ४९ ॥  
ब्रह्म क्षत्रं च यज्ञाश्च दक्षिणाश्चार्जुनं श्रिताः।

प्रेताश्चैव पिशाचाश्च क्रव्यादाश्च मृगाण्डजाः ॥ ५० ॥  
राक्षसाः सह यादोभिः श्वसृगालाश्च कर्णतः।

देवब्रह्मनृपर्षीणां गणाः पाण्डवतोऽभवन् ॥ ५१ ॥  
तुम्बुरुप्रमुखा राजन् गन्धर्वाश्च यतोऽर्जुनः।  
प्राधेयाः सहमौनेया गन्धर्वाप्सरसां गणाः ॥ ५२ ॥

(सहाप्सरोभिः शुद्धाभिर्देवदूताश्च गुह्यकाः ।  
किरीटिनं संश्रिताः स्म पुण्यगन्धा मनोरमाः॥  
अमनोज्ञाश्च ये गन्धास्ते सर्वे कर्णमाश्रिताः।

विपरीतान्यरिष्टानि भवन्ति विनशिष्यताम् ॥  
ये त्वन्तकाले पुरुषं विपरीतमुपाश्रितम्।  
प्रविशन्ति नरं क्षिप्रं मृत्युकालेऽभ्युपागते॥  
ते भावाः सहिताः कर्णं प्रविष्टाः सूतनन्दनम्।

ओजस्तेजश्च सिद्धिश्च प्रहर्षः सत्यविक्रमौ॥  
मनस्तुष्टिर्जयश्चापि तथाऽऽनन्दो नृपोत्तम ।  
ईदृशानि नरव्याघ्र तस्मिन् संग्रामसागरे॥  
निमित्तानि च शुभ्राणि विविशुर्जिष्णुमाहवे।

ऋषयो ब्राह्मणैः सार्धमभजन्त किरीटिनम्॥  
ततो देवगणैः सार्धं सिद्धाश्च सह चारणैः।  
द्विधाभूता महाराज व्याश्रयन्त नरोत्तमौ॥

विमानानि विचित्राणि गुणवन्ति च सर्वशः।  
समारुह्य समाजग्मुर्द्वैरथं कर्णपार्थयोः ॥)

ईहामृगाः पक्षिगणा द्विपाश्वरथपत्तिभिः ।  
उह्यमानास्तथा मेघैर्वायुना च मनीषिणः ॥ ५३ ॥  
दिदृक्षवः समाजग्मुः कर्णार्जुनसमागमम् ।

देवदानवगन्धर्वा नागयक्षाः पतत्त्रिणः ॥ ५४ ॥  
महर्षयो वेदविदः पितरश्च स्वधाभुजः।  
तपोविद्यास्तथौषध्यो नानारूपबलान्विताः ॥ ५५ ॥  
अन्तरिक्षे महाराज विनदन्तोऽवतस्थिरे ।

ब्रह्मा ब्रह्मर्षिभिः सार्धं प्रजापतिभिरेव च ॥ ५६ ॥  
भवश्चैव स्थितो याने दिव्ये तं देशमागमत्।

समेतौ तौ महात्मानौ दृष्ट्वा कर्णधनंजयौ ॥ ५७ ॥  
अर्जुनो जयतां कर्णमिति शक्रोऽब्रवीत्तदा।

जयतामर्जुनं कर्ण इति सूर्योऽभ्यभाषत ॥ ५८ ॥  
हत्वार्जुनं मम सुतः कर्णो जयतु संयुगे।  
हत्वा कर्णं जयत्वद्य मम पुत्रो धनंजयः ॥ ५९ ॥

इति सूर्यस्य चैवासीद् विवादो वासवस्य च।  
पक्षसंस्थितयोस्तत्र तयोर्विबुधसिंहयोः ।  
द्वैपक्ष्यमासीद् देवानामसुराणां च भारत ॥ ६० ॥

समेतौ तौ महात्मानौ दृष्ट्वा कर्णधनंजयौ।  
अकम्पन्त त्रयो लोकाः सहदेवर्षिचारणाः ॥ ६१ ॥

सर्वे देवगणाश्चैव सर्वभूतानि यानि च।  
यतः पार्थस्ततो देवा यतः कर्णस्ततोऽसुराः ॥ ६२ ॥

रथयूथपयोः पक्षौ कुरुपाण्डववीरयोः ।  
दृष्ट्वा प्रजापतिं देवाः स्वयम्भुवमचोदयन् ॥ ६३ ॥

कोऽनयोर्विजयी देव कुरुपाण्डवयोधयोः ।  
समोऽस्तु विजयो देव एतयोर्नरसिंहयोः ॥ ६४ ॥

कर्णार्जुनविवादेन सर्वं संशयितं जगत्।  
स्वयम्भो ब्रूहि नस्तथ्यमेतयोर्विजयं प्रभो ॥ ६५ ॥  
स्वयम्भो ब्रूहि तद्वाक्यं समोऽस्तु विजयोऽनयोः।

तदुपश्रुत्य मघवा प्रणिपत्य पितामहम् ॥ ६६ ॥  
व्यज्ञापयत देवेशमिदं मतिमतां वरः।

पूर्वं भगवता प्रोक्तं कृष्णयोर्विजयो ध्रुवः ॥ ६७ ॥  
तत् तथास्तु नमस्तेऽस्तु प्रसीद भगवन् मम।

ब्रह्मेशानावथो वाक्यमूचतुस्त्रिदशेश्वरम् ॥ ६८ ॥  
विजयो ध्रुवमेवास्य विजयस्य महात्मनः।  
खाण्डवे येन हुतभुक्तोषितः सव्यसाचिना ॥ ६९ ॥  
स्वर्गं च समनुप्राप्य साहाय्यं शक्र ते कृतम्।

कर्णश्च दानवः पक्ष अतः कार्यः पराजयः ॥ ७० ॥  
एवं कृते भवेत् कार्यं देवानामेव निश्चितम्।  
आत्मकार्यं च सर्वेषां गरीयस्त्रिदशेश्वर ॥ ७१ ॥

महात्मा फाल्गुनश्चापि सत्यधर्मरतः सदा।  
विजयस्तस्य नियतं जायते नात्र संशयः ॥ ७२ ॥

तोषितो भगवान् येन महात्मा वृषभध्वजः।  
कथं वा तस्य न जयो जायते शतलोचन ॥ ७३ ॥

यस्य चक्रे स्वयं विष्णुः सारथ्यं जगतः प्रभुः।  
मनस्वी बलवान् शूरः कृतास्त्रोऽथ तपोधनः ॥ ७४ ॥

बिभर्ति च महातेजा धनुर्वेदमशेषतः।  
पार्थः सर्वगुणोपेतो देवकार्यमिदं यतः ॥ ७५ ॥

क्लिश्यन्ते पाण्डवा नित्यं वनवासादिभिर्भृशम्।  
सम्पन्नस्तपसा चैव पर्याप्तः पुरुषर्षभः ॥ ७६ ॥

अतिक्रमेच्च माहात्म्याद् दिष्टमप्यर्थपर्ययम् ।  
अतिक्रान्ते च लोकानामभावो नियतं भवेत् ॥ ७७ ॥

न विद्यते व्यवस्थानं क्रुद्धयोः कृष्णयोः क्वचित्।  
स्रष्टारौ जगतश्चैव सततं पुरुषर्षभौ ॥ ७८ ॥

नरनारायणावेतौ पुराणावृषिसत्तमौ ।  
अनियम्यौ नियन्तारावेतौ तस्मात् परंतपौ ॥ ७९ ॥

नैतयोस्तु समः कश्चिद् दिवि वा मानुषेषु वा।  
अनुगम्यास्त्रयो लोकाः सह देवर्षिचारणैः ॥ ८० ॥  
सर्वदेवगणाश्चापि सर्वभूतानि यानि च।  
अनयोस्तु प्रभावेण वर्तते निखिलं जगत् ॥ ८१ ॥

कर्णो लोकानयं मुख्यानाप्नोतु पुरुषर्षभः।  
कर्णो वैकर्तनः शूरो विजयस्त्वस्तु कृष्णयोः ॥ ८२ ॥

वसूनां समलोकत्वं मरुतां वा समाप्नुयात्।  
सहितो द्रोणभीष्माभ्यां नाकलोकमवाप्नुयात् ॥ ८३ ॥

इत्युक्तो देवदेवाभ्यां सहस्राक्षोऽब्रवीद् वचः।  
आमन्त्र्य सर्वभूतानि ब्रह्मेशानानुशासनम् ॥ ८४ ॥

श्रुतं भवद्भिर्यत् प्रोक्तं भगवद्भ्यां जगद्धितम्।  
तत्तथा नान्यथा तद्धि तिष्ठध्वं विगतज्वराः ॥ ८५ ॥

इति श्रुत्वेन्द्रवचनं सर्वभूतानि मारिष।  
विस्मितान्यभवन् राजन् पूजयांचक्रिरे तदा ॥ ८६ ॥  
व्यसृजंश्च सुगन्धीनि पुष्पवर्षाणि हर्षिताः।  
नानारूपाणि विबुधा देवतूर्याण्यवादयन् ॥ ८७ ॥

दिदृक्षवश्चाप्रतिमं द्वैरथं नरसिंहयोः ।  
देवदानवगन्धर्वाः सर्व एवावतस्थिरे ॥ ८८ ॥

रथौ तयोः श्वेतहयौ दिव्यौ युक्तौ महात्मनोः।  
यौ तौ कर्णार्जुनौ राजन् प्रहृष्टावभ्यतिष्ठताम् ॥ ८९ ॥

समागता लोकवीराः शंखान् दध्मुः पृथक् पृथक्।  
वासुदेवार्जुनौ वीरौ कर्णशल्यौ च भारत ॥ ९० ॥

तद् भीरुसंत्रासकरं युद्धं समभवत्तदा।  
अन्योन्यस्पर्धिनोरुग्रं शक्रशम्बरयोरिव ॥ ९१ ॥

तयोर्ध्वजौ वीतमलौ शुशुभाते रथे स्थितौ।  
राहुकेतू यथाऽऽकाशे उदितौ जगतः क्षये ॥ ९२ ॥

कर्णस्याशीविषनिभा रत्नसारमयी दृढा ।  
पुरन्दरधनुःप्रख्या हस्तिकक्ष्या व्यराजत ॥ ९३ ॥

कपिश्रेष्ठस्तु पार्थस्य व्यादितास्य इवान्तकः।  
दंष्ट्राभिर्भीषयन् भाभिर्दुर्निरीक्ष्यो रविर्यथा ॥ ९४ ॥

युद्धाभिलाषुको भूत्वा ध्वजो गाण्डीवधन्वनः।  
कर्णध्वजमुपातिष्ठत् स्वस्थानाद् वेगवान् कपिः ॥ ९५ ॥  
उत्पपात महावेगः कक्ष्यामभ्याहनत्तदा ।  
नखैश्च दशनैश्चैव गरुडः पन्नगं यथा ॥ ९६ ॥

सा किङ्किणीकाभरणा कालपाशोपमाऽऽयसी ।  
अभ्यद्रवत्‌ सुसंरब्धा हस्तिकक्ष्याथ तं कपिम् ॥ ९७ ॥

तयोर्घोरतरे युद्धे द्वैरथे द्यूत आहिते।  
प्रकुर्वाते ध्वजौ युद्धं पूर्वं पूर्वतरं तदा ॥ ९८ ॥

हया हयानभ्यहेषन् स्पर्धमानाः परस्परम्।  
अविध्यत् पुण्डरीकाक्षः शल्यं नयनसायकैः ॥ ९९ ॥

शल्यश्च पुण्डरीकाक्षं तथैवाभिसमैक्षत ।  
तत्राजयद् वासुदेवः शल्यं नयनसायकैः ॥ १०० ॥

कर्णं चाप्यजयद् दृष्ट्या कुन्तीपुत्रो धनंजयः।  
अथाब्रवीत् सूतपुत्रः शल्यमाभाष्य सस्मितम् ॥ १०१ ॥  
यदि पार्थो रणे हन्यादद्य मामिह कर्हिचित्।  
किं करिष्यसि संग्रामे शल्य सत्यमथोच्यताम् ॥ १०२ ॥

यदि कर्ण रणे हन्यादद्य त्वां श्वेतवाहनः।  
उभावेकरथेनाहं हन्यां माधवपाण्डवौ ॥ १०३ ॥

एवमेव तु गोविन्दमर्जुनः प्रत्यभाषत।  
तं प्रहस्याब्रवीत् कृष्णः सत्यं पार्थमिदं वचः ॥ १०४ ॥

पतेद् दिवाकरः स्थानाच्छुष्येदपि महोदधिः।  
शैत्यमग्निरियान्न त्वां हन्यात् कर्णो धनंजय ॥ १०५ ॥

यदि चैतत् कथञ्चित् स्याल्लोकपर्यासनं भवेत्।  
हन्यां कर्णं तथा शल्यं बाहुभ्यामेव संयुगे ॥ १०६ ॥

इति कृष्णवचः श्रुत्वा प्रहसन् कपिकेतनः।  
अर्जुनः प्रत्युवाचेदं कृष्णमक्लिष्टकारिणम् ॥ १०७ ॥

मम तावदपर्याप्तौ कर्णशल्यौ जनार्दन।  
सपताकध्वजं कर्णं सशल्यरथवाजिनम् ॥ १०८ ॥  
सच्छत्रकवचं चैव सशक्तिशरकार्मुकम् ।  
द्रष्टास्यद्य रणे कृष्ण शरैश्छिन्नमनेकधा ॥ १०९ ॥

अद्यैव सरथं साश्वं सशक्तिकवचायुधम्।  
संचूर्णितमिवारण्ये पादपं दन्तिना यथा ॥ ११० ॥

अद्य राधेयभार्याणां वैधव्यं समुपस्थितम्।  
ध्रुवं स्वप्नेष्वनिष्टानि ताभिर्दृष्टानि माधव ॥ १११ ॥

द्रष्टासि ध्रुवमद्यैव विधवाः कर्णयोषितः।  
न हि मे शाम्यते मन्युर्यदनेन पुरा कृतम् ॥ ११२ ॥  
कृष्णां सभागतां दृष्ट्वा मूढेनादीर्घदर्शिना।  
अस्मांस्तथावहसता क्षिपता च पुनः पुनः ॥ ११३ ॥

अद्य द्रष्टासि गोविन्द कर्णमुन्मथितं मया।  
वारणेनेव मत्तेन पुष्पितं जगतीरुहम् ॥ ११४ ॥

अद्य ता मधुरा वाचः श्रोतासि मधुसूदन।  
दिष्ट्या जयसि वार्ष्णेय इति कर्णे निपातिते ॥ ११५ ॥

अद्याभिमन्युजननीं प्रहृष्टः सान्त्वयिष्यसि ।  
कुन्तीं पितृष्वसारं च प्रहृष्टः सञ्जनार्दन ॥ ११६ ॥

अद्य बाष्पमुखीं कृष्णां सान्त्वयिष्यसि माधव।  
वाग्भिश्चामृतकल्पाभिर्धर्मराजं च पाण्डवम् ॥ ११७ ॥