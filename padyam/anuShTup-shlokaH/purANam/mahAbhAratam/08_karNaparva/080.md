+++
title_full = "080 अर्जुनका कौरव-सेनाको नष्ट करके आगे बढ़ना"
title = "०८०"

+++


राजन् कुरूणां प्रवरैर्बलैर्भीममभिद्रुतम् ।  
मज्जन्तमिव कौन्तेयमुज्जिहीर्षुर्धनंजयः ॥ १ ॥  
विसृज्य सूतपुत्रस्य सेनां भारत सायकैः।  
प्राहिणोन्मृत्युलोकाय परवीरान् धनंजयः ॥ २ ॥

ततोऽस्याम्बरमाश्रित्य शरजालानि भागशः ।  
अदृश्यन्त तथान्ये च निघ्नन्तस्तव वाहिनीम् ॥ ३ ॥

स पक्षिसंघाचरितमाकाशं पूरयन् शरैः।  
धनंजयो महाबाहुः कुरूणामन्तकोऽभवत् ॥ ४ ॥

ततो भल्लैः क्षुरप्रैश्च नाराचैर्विमलैरपि।  
गात्राणि प्राच्छिनत् पार्थः शिरांसि च चकर्त ह ॥ ५ ॥

छिन्नगात्रैर्विकवचैर्विशिरस्कैः समन्ततः ।  
पातितैश्च पतद्भिश्च योधैरासीत् समावृता ॥ ६ ॥

धनंजयशराभ्यस्तैः स्यन्दनाश्वरथद्विपैः ।  
संछिन्नभिन्नविध्वस्तैर्व्यङ्गाङ्गावयवैः स्तृता ॥ ७ ॥

सुदुर्गमा सुविषमा घोरात्यर्थं सुदुर्दृशा।  
रणभूमिरभूद् राजन् महावैतरणी यथा ॥ ८ ॥

ईषाचक्राक्षभग्नैश्च व्यश्वैः साश्वैश्च युध्यताम्।  
ससूतैर्हतसूतैश्च रथैस्तीर्णाभवन्मही ॥ ९ ॥

सुवर्णवर्णसंनाहैर्योधैः कनकभूषणैः ।  
आस्थिताः क्लृप्तवर्माणो भद्रा नित्यमदा द्विपाः ॥ १० ॥  
क्रुद्धाः क्रूरैर्महामात्रैः पार्ष्ण्यङ्‌गुष्ठप्रचोदिताः ।  
चतुःशताः शरवरैर्हताः पेतुः किरीटिना ॥ ११ ॥  
पर्यस्तानीव शृङ्गाणि ससत्त्वानि महागिरेः।  
धनंजयशराभ्यस्तैः स्तीर्णा भूर्वरवारणैः ॥ १२ ॥

समन्ताज्जलदप्रख्यान् वारणान् मदवर्षिणः ।  
अभिपेदेऽर्जुनरथो घनान् भिन्दन्निवांशुमान् ॥ १३ ॥

हतैर्गजमनुष्याश्वैर्भिन्नैश्च बहुधा रथैः ।  
विशस्त्रयन्त्रकवचैर्युद्धशौण्डैर्गतासुभिः ॥ १४ ॥  
अपविद्धायुधैर्मार्गः स्तीर्णोऽभूत् फाल्गुनेन वै।

व्यस्फारयद् वै गाण्डीवं सुमहद् भैरवारवम् ॥ १५ ॥  
घोरवज्रविनिष्पेषं स्तनयित्नुरिवाम्बरे ।

ततः प्रादीर्यत चमूर्धनंजयशराहता ॥ १६ ॥  
महावातसमाविद्धा महानौरिव सागरे ।

नानारूपाः प्राणहराः शरा गाण्डीवचोदिताः ॥ १७ ॥  
अलातोल्काशनिप्रख्यास्तव सैन्यं विनिर्दहन् ।

महागिरौ वेणुवनं निशि प्रज्वलितं यथा ॥ १८ ॥  
तथा तव महासैन्यं प्रास्फुरच्छरपीडितम्।

संपिष्टदग्धविध्वस्तं तव सैन्यं किरीटिना ॥ १९ ॥  
कृतं प्रविहतं बाणैः सर्वतः प्रद्रुतं दिशः।

महावने मृगगणा दावाग्नित्रासिता यथा ॥ २० ॥  
कुरवः पर्यवर्तन्त निर्दग्धाः सव्यसाचिना।

उत्सृज्य च महाबाहुं भीमसेनं तथा रणे ॥ २१ ॥  
बलं कुरूणामुद्विग्नं सर्वमासीत् पराङ्‌मुखम्।

ततः कुरुषु भग्नेषु बीभत्सुरपराजितः ॥ २२ ॥  
भीमसेनं समासाद्य मुहूर्तं सोऽभ्यवर्तत।

समागम्य च भीमेन मन्त्रयित्वा च फाल्गुनः ॥ २३ ॥  
विशल्यमरुजं चास्मै कथयित्वा युधिष्ठिरम्।

भीमसेनाभ्यनुज्ञातस्ततः प्रायाद् धनंजयः ॥ २४ ॥  
नादयन् रथघोषेण पृथिवीं द्यां च भारत।

ततः परिवृतो वीरैर्दशभिर्योधपुङ्गवैः ॥ २५ ॥  
दुःशासनादवरजैस्तव पुत्रैर्धनंजयः ।

ते तमभ्यर्दयन् बाणैरुल्काभिरिव कुञ्जरम् ॥ २६ ॥  
आततेष्वसनाः शूरा नृत्यन्त इव भारत।

अपसव्यांस्तु तांश्चक्रे रथेन मधुसूदनः ॥ २७ ॥  
न युक्तान् हि स तान् मेने यमायाशु किरीटिना।

तथान्ये प्राद्रवन् मूढाः पराङ्‌मुखरथेऽर्जुने ॥ २८ ॥  
तेषामापततां केतूनश्वांश्चापानि सायकान् ।  
नाराचैरर्धचन्द्रैश्च क्षिप्रं पार्थो न्यपातयत् ॥ २९ ॥

अथान्यैर्बहुभिर्भल्लैः शिरांस्येषामपातयत् ।  
रोषसंरक्तनेत्राणि संदष्टौष्ठानि भूतले ॥ ३० ॥  
तानि वक्त्राणि विबभुः कमलानीव भूरिशः।

तांस्तु भल्लैर्महावेगैर्दशभिर्दश भारत ॥ ३१ ॥  
रुक्माङ्गदान् रुक्मपुङ्खैर्हत्वा प्रायादमित्रहा ॥ ३२ ॥