+++
title_full = "035 शल्य और दुर्योधनका वार्तालाप, कर्णका सारथि होनेके लिये शल्यकी स्वीकृति"
title = "०३५"

+++


एवं स भगवान् देवः सर्वलोकपितामहः।  
सारथ्यमकरोत् तत्र ब्रह्मा रुद्रोऽभवद् रथी ॥ १ ॥

रथिनोऽभ्यधिको वीर कर्तव्यो रथसारथिः।  
तस्मात्त्वं पुरुषव्याघ्र नियच्छ तुरगान् युधि ॥ २ ॥

यथा देवगणैस्तत्र वृतो यत्नात् पितामहः।  
तथास्माभिर्भवान् यत्नात् कर्णादभ्यधिको वृतः ॥ ३ ॥

यथा देवैर्महाराज ईश्वरादधिको वृतः।  
तथा भवानपि क्षिप्रं रुद्रस्येव पितामहः ॥ ४ ॥  
नियच्छ तुरगान् युद्धे राधेयस्य महाद्युते।

मयाप्येतन्नरश्रेष्ठ बहुशोऽमरसिंहयोः ॥ ५ ॥  
कथ्यमानं श्रुतं दिव्यमाख्यानमतिमानुषम् ।  
यथा च चक्रे सारथ्यं भवस्य प्रपितामहः ॥ ६ ॥  
यथासुराश्च निहता इषुणैकेन भारत।

कृष्णस्य चापि विदितं सर्वमेतत् पुरा ह्यभूत् ॥ ७ ॥  
यथा पितामहो जज्ञे भगवान् सारथिस्तदा।

अनागतमतिक्रान्तं वेद कृष्णोऽपि तत्त्वतः ॥ ८ ॥  
एतदर्थं विदित्वापि सारथ्यमुपजग्मिवान् ।  
स्वयंभूरिव रुद्रस्य कृष्णः पार्थस्य भारत ॥ ९ ॥

यदि हन्याच्च कौन्तेयं सूतपुत्रः कथंचन।  
दृष्ट्वा पार्थं हि निहतं स्वयं योत्स्यति केशवः ॥ १० ॥  
शङ्खचक्रगदापाणिर्धक्ष्यते तव वाहिनीम् ।

न चापि तस्य क्रुद्धस्य वार्ष्णेयस्य महात्मनः ॥ ११ ॥  
स्थास्यते प्रत्यनीकेषु कश्चिदत्र नृपस्तव।

तं तथा भाषमाणं तु मद्रराजमरिंदमः ॥ १२ ॥  
प्रत्युवाच महाबाहुरदीनात्मा सुतस्तव ।

मावमंस्था महाबाहो कर्णं वैकर्तनं रणे ॥ १३ ॥  
सर्वशस्त्रभृतां श्रेष्ठं सर्वशास्त्रार्थपारगम् ।

यस्य ज्यातलनिर्घोषं श्रुत्वा भयकरं महत् ॥ १४ ॥  
पाण्डवेयानि सैन्यानि विद्रवन्ति दिशो दश।

प्रत्यक्षं ते महाबाहो यथा रात्रौ घटोत्कचः ॥ १५ ॥  
मायाशतानि कुर्वाणो हतो मायापुरस्कृतः।

न चातिष्ठत बीभत्सुः प्रत्यनीके कथंचन ॥ १६ ॥  
एतांश्च दिवसान् सर्वान् भयेन महता वृतः।

भीमसेनश्च बलवान् धनुष्कोट्‌याभिचोदितः ॥ १७ ॥  
उक्तश्च संज्ञया राजन् मूढ औदरिको यथा।

माद्रीपुत्रौ तथा शूरौ येन जित्वा महारणे ॥ १८ ॥  
कमप्यर्थं पुरस्कृत्य न हतौ युधि मारिष।

येन वृष्णिप्रवीरस्तु सात्यकिः सात्वतां वरः ॥ १९ ॥  
निर्जित्य समरे शूरो विरथश्च बलात् कृतः।

सूञ्जयाश्चेतरे सर्वे धृष्टद्युम्नपुरोगमाः ॥ २० ॥  
असकृन्निर्जिताः संख्मे स्मयमानेन संयुगे।

तं कथं पाण्डवा युद्धे विजेष्यन्ति महारथम् ॥ २१ ॥  
यो हन्यात् समरे क्रुद्धो वज्रहस्तं पुरंदरम्।

त्वं च सर्वास्त्रविद् वीरः सर्वविद्यास्त्रपारगः ॥ २२ ॥  
बाहुवीर्येण ते तुल्यः पृथिव्यां नास्ति कश्चन।

त्वं शल्यभूतः शत्रूणामविषह्यः पराक्रमे ॥ २३ ॥  
ततस्त्वमुच्यसे राजन् शल्य इत्यरिसूदन।

तव बाहुबलं प्राप्य न शेकुः सर्वसात्वताः ॥ २४ ॥  
तव बाहुबलाद् राजन् किं नु कृष्णो बलाधिकः।

यथा हि कृष्णेन बलं धार्यं वै फाल्गुने हते॥२५॥  
तथा कर्णात्ययीभावे त्वया धार्यं महद् बलम्।

किमर्थं समरे सैन्यं वासुदेवो न्यवारयत् ॥ २६ ॥  
किमर्थं च भवान् सैन्यं न हनिष्यति मारिष।

त्वत्कृते पदवीं गन्तुमिच्छेयं युधि मारिष।  
सोदराणां च वीराणां सर्वेषां च महीक्षिताम् ॥ २७ ॥

यन्मां ब्रवीषि गान्धारे अग्रे सैन्यस्य मानद।  
विशिष्टं देवकीपुत्रात् प्रीतिमानस्म्यहं त्वयि ॥ २८ ॥

एष सारथ्यमातिष्ठे राधेयस्य यशस्विनः।  
युध्यतः पाण्डवाग्र्येण यथा त्वं वीर मन्यसे ॥ २९ ॥

समयश्च हि मे वीर कश्चिद् वैकर्तनं प्रति।  
उत्सृजेयं यथाश्रद्धमहं वाचोऽस्य संनिधौ ॥ ३० ॥

तथेति राजन् पुत्रस्ते सह कर्णेन मारिष।  
अब्रवीन्मद्रराजानं सर्वक्षत्रस्य संनिधौ ॥ ३१ ॥

सारथ्यस्याभ्युपगमाच्छल्येनाश्वासितस्तदा ।  
दुर्योधनस्तदा हृष्टः कर्णं तमभिषस्वजे ॥ ३२ ॥

अब्रवीच्च पुनः कर्णं स्तूयमानः सुतस्तव।  
जहि पार्थान् रणे सर्वान् महेन्द्रो दानवानिव ॥ ३३ ॥

स शल्येनाभ्युपगते हयानां संनियच्छने।  
कर्णो हृष्टमना भूयो दुर्योधनमभाषत ॥ ३४ ॥

नातिहृष्टमना ह्येष मद्रराजोऽभिभाषते ।  
राजन् मधुरया वाचा पुनरेनं ब्रवीहि वै ॥ ३५ ॥

ततो राजा महाप्राज्ञः सर्वास्त्रकुशलो बली।  
दुर्योधनोऽब्रवीच्छल्यं मद्रराजं महीपतिम् ॥ ३६ ॥  
पूरयन्निव घोषेण मेघगम्भीरया गिरा।

शल्य कर्णोऽर्जुनेनाद्य योद्धव्यमिति मन्यते ॥ ३७ ॥  
तस्य त्वं पुरुषव्याघ्र नियच्छ तुरगान् युधि।

कर्णो हत्वेतरान् सर्वान्‌ फाल्गुनं हन्तुमिच्छति ॥ ३८ ॥  
तस्याभीषुग्रहे राजन् प्रयाचे त्वां पुनः पुनः।

पार्थस्य सचिवः कृष्णो यथाभीषुग्रहो वरः।  
तथा त्वमपि राधेयं सर्वतः परिपालय ॥ ३९ ॥

ततः शल्यः परिष्वज्य सुतं ते वाक्यमब्रवीत्।  
दुर्योधनममित्रघ्नं प्रीतो मद्राधिपस्तदा ॥ ४० ॥

एवं चेन्मन्यसे राजन् गान्धारे प्रियदर्शन।  
तस्मात् ते यत् प्रियं किंचित् तत् सर्वं करवाण्यहम्॥४१॥

यत्रास्मि भरतश्रेष्ठ योग्यः कर्मणि कर्हिचित्।  
तत्र सर्वात्मना युक्तो वक्ष्ये कार्यधुरं तव ॥ ४२ ॥

यत्तु कर्णमहं ब्रूयां हितकामः प्रियाप्रिये।  
मम तत् क्षमतां सर्वं भवान् कर्णश्च सर्वशः ॥ ४३ ॥

ईशानस्य यथा ब्रह्मा यथा पार्थस्य केशवः।  
तथा नित्यं हिते युक्तो मद्रराज भवस्व नः ॥ ४४ ॥

आत्मनिन्दाऽऽत्मपूजा च परनिन्दा परस्तवः।  
अनाचरितमार्याणां वृत्तमेतच्चतुर्विधम् ॥ ४५ ॥

यत् तु विद्वन् प्रवक्ष्यामि प्रत्ययार्थमहं तव।  
आत्मनः स्तवसंयुक्तं तन्निबोध यथातथम् ॥ ४६ ॥

अहं शक्रस्य सारथ्ये योग्यो मातलिवत् प्रभो।  
अप्रमादात् प्रयोगाच्च ज्ञानविद्याचिकित्सनैः ॥ ४७ ॥

ततः पार्थेन संग्रामे युध्यमानस्य तेऽनघ।  
वाहयिष्यामि तुरगान् विज्वरो भव सूतज ॥ ४८ ॥