+++
title_full = "070 भगवान् श्रीकृष्णका अर्जुनको प्रतिज्ञा-भंग, भ्रातृवध तथा आत्मघातसे बचाना और युधिष्ठिरको सान्त्वना देकर संतुष्ट करना"
title = "०७०"

+++


इत्येवमुक्तस्तु जनार्दनेन  
पार्थः प्रशस्याथ सुहृद्‌वचस्तत् ।  
ततोऽब्रवीदर्जुनो धर्मराज-  
मनुक्तपूर्वं परुषं प्रसह्य ॥ १ ॥

मा त्वं राजन् व्याहर व्याहरस्व  
यस्तिष्ठसे क्रोशमात्रे रणाद् वै।  
भीमस्तु मामर्हति गर्हणाय  
यो युध्यते सर्वलोकप्रवीरैः ॥ २ ॥

काले हि शत्रून् परिपीड्य संख्ये  
हत्वा च शूरान् पृथिवीपतींस्तान्।  
रथप्रधानोत्तमनागमुख्यान्  
सादिप्रवेकानमितांश्च वीरान् ॥ ३ ॥  
यः कुञ्जराणामधिकं सहस्रं  
हत्वा नदंस्तुमुलं सिंहनादम् ।  
काम्बोजानामयुतं पर्वतीयान्  
मृगान् सिंहो विनिहत्येव चाजौ ॥ ४ ॥  
सुदुष्करं कर्म करोति वीरः  
कर्तुं यथा नार्हसि त्वं कदाचित्।  
रथादवप्लुत्य गदां परामृशं-  
स्तया निहन्त्यश्वरथद्विपान् रणे ॥ ५ ॥  
वरासिना चापि नराश्वकुञ्जरां-  
स्तथा रथाङ्गैर्धनुषा दहत्यरीन् ।  
प्रमृद्य पद्भ्यामहितान् निहन्ति  
पुनस्तु दोर्भ्यां शतमन्युविक्रमः ॥ ६ ॥  
महाबलो वैश्रवणान्तकोपमः  
प्रसह्य हन्ता द्विषतामनीकिनीम् ।  
स भीमसेनोऽर्हति गर्हणां मे  
न त्वं नित्यं रक्ष्यसे यः सुहृद्भिः ॥ ७ ॥

महारथान् नागवरान् हयांश्च  
पदातिमुख्यानपि च प्रमथ्य ।  
एको भीमो धार्तराष्ट्रेषु मग्नः  
स मामुपालब्धुमरिंदमोऽर्हति ॥ ८ ॥

कलिङ्गवङ्गाङ्गनिषादमागधान्  
सदामदानीलबलाहकोपमान् ।  
निहन्ति यः शत्रुगजाननेकान्  
स मामुपालब्धुमरिंदमोऽर्हति ॥ ९ ॥

स युक्तमास्थाय रथं हि काले  
धनुर्विधुन्वन् शरपूर्णमुष्टिः ।  
सृजत्यसौ शरवर्षाणि वीरो  
महाहवे मेघ इवाम्बुधाराः ॥ १० ॥

शतान्यष्टौ वारणानामपश्यं  
विशातितैः कुम्भकराग्रहस्तैः ।  
भीमेनाजौ निहतान्यद्य बाणैः  
स मां क्रूरं वक्तुमर्हत्यरिघ्नः ॥ ११ ॥

(नकुलेन राजन् गजवाजियोधा  
हताश्च शूराः सहसा समेत्य।  
त्यक्त्वा प्राणान् समरे युद्धकाङ्क्षी  
स मामुपालब्धुमरिंदमोऽर्हति ॥

कृतं कर्म सहदेवेन दुष्करं  
यो युध्यते परसैन्यावमर्दी ।  
न चाब्रवीत् किंचिदिहागतो बली  
पश्यान्तरं तस्य चैवात्मनश्च ॥

धृष्टद्युम्नः सात्यकिर्द्रौपदेया  
युधामन्युश्चोत्तमौजाः शिखण्डी ।  
एते च सर्वे युधि सम्प्रपीडिता-  
स्ते मामुपालब्धुमर्हन्ति न त्वम्॥)

बलं तु वाचि द्विजसत्तमानां  
क्षात्रं बुधा बाहुबलं वदन्ति।  
त्वं वाग्बलो भारत निष्ठुरश्च  
त्वमेव मां वेत्थ यथाबलोऽहम् ॥ १२ ॥

यते हि नित्यं तव कर्तुमिष्टं  
दारैः सुतैर्जीवितेनात्मना च ।  
एवं यन्मां वाग्विशिखेन हंसि  
त्वत्तः सुखं न वयं विद्म किंचित् ॥ १३ ॥

मां मावमंस्था द्रौपदीतल्पसंस्थो  
महारथान् प्रतिहन्मि त्वदर्थे ।  
तेनातिशङ्की भारत निष्ठुरोऽसि  
त्वत्तः सुखं नाभिजानामि किंचित् ॥ १४ ॥

प्रोक्तः स्वयं सत्यसंधेन मृत्यु-  
स्तव प्रियार्थं नरदेव युद्धे।  
वीरः शिखण्डी द्रौपदोऽसौ महात्मा  
मयाभिगुप्तेन हतश्च तेन ॥ १५ ॥

न चाभिनन्दामि तवाधिराज्यं  
यतस्त्वमक्षेष्वहिताय सक्तः ।  
स्वयं कृत्वा पापमनार्यजुष्ट-  
मस्माभिर्वा तर्तुमिच्छस्यरींस्त्वम् ॥ १६ ॥

अक्षेषु दोषा बहवो विधर्माः  
श्रुतास्त्वया सहदेवोऽब्रवीद् यान् ।  
तान् नैषि त्वं त्यक्तुमसाधुजुष्टां-  
स्तेन स्म सर्वे निरयं प्रपन्नाः ॥ १७ ॥

सुखं त्वत्तो नाभिजानीम किंचिद्  
यतस्त्वमक्षैर्देवितुं सम्प्रवृत्तः ।  
स्वयं कृत्वा व्यसनं पाण्डव त्व-  
मस्मांस्तीव्राः श्रावयस्यद्य वाचः ॥ १८ ॥

शेतेऽस्माभिर्निहता शत्रुसेना  
छिन्नैर्गात्रैर्भूमितले नदन्ती ।  
त्वया हि तत् कर्म कृतं नृशंसं  
यस्माद् दोषःकौरवाणां वधश्च ॥ १९ ॥

हता उदीच्या निहताः प्रतीच्या  
नष्टाः प्राच्या दाक्षिणात्या विशस्ताः।  
कृतं कर्माप्रतिरूपं महद्भि-  
स्तेषां योधैरस्मदीयैश्च युद्धे ॥ २० ॥

त्वं देवितात्वत्कृते राज्यनाश-  
स्त्वत्सम्भवं नो व्यसनं नरेन्द्र।  
मास्मान् क्रूरैर्वाक्प्रतोदैस्तुदंस्त्वं  
भूयो राजन् कोपयेस्त्वल्पभाग्यः ॥ २१ ॥

एता वाचः परुषाः सव्यसाची  
स्थिरप्रज्ञः श्रावयित्वा तु रूक्षाः।  
बभूवासौ विमना धर्मभीरुः  
कृत्वा प्राज्ञः पातकं किंचिदेवम् ॥ २२ ॥

तदानुतेपे सुरराजपुत्रो  
विनिःश्वसंश्चासिमथोद्बबर्ह ।  
तमाह कृष्णः किमिदं पुनर्भवान्  
विकोशमाकाशनिभं करोत्यसिम् ॥ २३ ॥  
ब्रवीहि मां त्वं पुनरुत्तरं वच-  
स्तथा प्रवक्ष्याम्यहमर्थसिद्धये ।

इत्येवमुक्तः पुरुषोत्तमेन  
सुदुःखितः केशवमर्जुनोऽब्रवीत् ॥ २४ ॥  
अहं हनिष्ये स्वशरीरमेव  
प्रसह्य येनाहितमाचरं वै ।

निशम्य तत् पार्थवचोऽब्रवीदिदं  
धनंजयं धर्मभृतां वरिष्ठः ॥ २५ ॥  
राजानमेनं त्वमितीदमुक्त्वा  
किं कश्मलं प्राविशः पार्थ घोरम्।  
त्वं चात्मानं हन्तुमिच्छस्वरिघ्न  
नेदं सद्भिः सेवितं वै किरीटिन् ॥ २६ ॥

धर्मात्मानं भ्रातरं ज्येष्ठमद्य  
खड्गेन चैनं यदि हन्या नृवीर।  
धर्माद् भीतस्तत् कथं नाम ते स्यात्  
किंचोत्तरं वाकरिष्यस्त्वमेव ॥ २७ ॥

सूक्ष्मो धर्मो दुर्विदश्चापि पार्थ  
विशेषतोऽज्ञैः प्रोच्यमानं निबोध ।  
हत्वाऽऽत्मानमात्मना प्राप्नुयास्त्वं  
वधाद् भ्रातुर्नरकं चातिघोरम् ॥ २८ ॥

ब्रवीहि वाचाद्य गुणानिहात्मन-  
स्तथा हतात्मा भवितासि पार्थ।  
तथास्तु कृष्णेत्यभिनन्द्य तद्वचो  
धनंजयः प्राह धनुर्विनाम्य ॥ २९ ॥  
युधिष्ठिरं धर्मभृतां वरिष्ठं  
शृणुष्व राजन्निति शक्रसूनुः ।

न मादृशोऽन्यो नरदेव विद्यते  
धनुर्धरो देवमृते पिनाकिनम् ॥ ३० ॥  
अहं हि तेनानुमतो महात्मना  
क्षणेन हन्यां सचराचरं जगत्।

मया हि राजन् सदिगीश्वरा दिशो  
विजित्य सर्वा भवतः कृता वशे ॥ ३१ ॥  
स राजसूयश्च समाप्तदक्षिणः  
सभा च दिव्या भवतो ममौजसा।

पाणौ पृषत्का निशिता ममैव  
धनुश्च सज्यं विततं सबाणम् ॥ ३२ ॥  
पादौ च मे सरथौ सध्वजौ च  
न मादृशं युद्धगतं जयन्ति।

हता उदीच्या निहताः प्रतीच्याः  
प्राच्या निरस्ता दाक्षिणात्या विशस्ताः ॥ ३३ ॥  
संशप्तकानां किंचिदेवास्ति शिष्टं  
सर्वस्य सैन्यस्य हतं मयार्धम्।  
शेते मया निहता भारतीयं  
चमू राजन् देवचमूप्रकाशा ॥ ३४ ॥

ये चास्त्रज्ञास्तानहं हन्मि चास्त्रै-  
स्तस्माल्लोकान्नेह करोमि भस्मसात् ।  
जैत्रं रथं भीममास्थाय कृष्ण  
यावः शीघ्रं सूतपुत्रं निहन्तुम् ॥ ३५ ॥

राजा भवत्वद्य सुनिर्वृतोऽयं  
कर्णं रणे नाशयितास्मि बाणैः।  
इत्येवमुक्त्वा पुनराह पार्थो  
युधिष्ठिरं धर्मभृतां वरिष्ठम् ॥ ३६ ॥

अद्यापुत्रा सूतमाता भवित्री  
कुन्ती वाथो वा मया तेन वापि।  
सत्यं वदाम्यद्य न कर्णमाजौ  
शरैरहत्वा कवचं विमोक्ष्ये ॥ ३७ ॥

इत्येवमुक्त्वा पुनरेव पार्थो  
युधिष्ठिरं धर्मभृतां वरिष्ठम् ।  
विमुच्य शस्त्राणि धनुर्विसृज्य  
कोशे च खड्गं विनिधाय तूर्णम् ॥ ३८ ॥  
स व्रीडया नम्रशिराः किरीटी  
युधिष्ठिरं प्राञ्जलिरभ्युवाच ।  
प्रसीद राजन् क्षम यन्मयोक्तं  
काले भवान् वेत्स्यति तन्नमस्ते ॥ ३९ ॥

प्रसाद्य राजानममित्रसाहं  
स्थितोऽब्रवीच्चैव पुनः प्रवीरः ।  
नेदं चिरात् क्षिप्रमिदं भविष्य-  
त्यावर्ततेऽसावभियामि चैनम् ॥ ४० ॥

याम्येष भीमं समरात् प्रमोकुं  
सर्वात्मना सूतपुत्रं च हन्तुम्।  
तव प्रियार्थं मम जीवितं हि  
ब्रवीमि सत्यं तदवेहि राजन् ॥ ४१ ॥

इति प्रयास्यन्नुपगृह्य पादौ  
समुत्थितो दीप्ततेजाः किरीटी ।  
एतच्छ्रुत्वा पाण्डवो धर्मराजो  
भ्रातुर्वाक्यं परुषं फाल्गुनस्य ॥ ४२ ॥  
उत्थाय तस्माच्छयनादुवाच  
पार्थं ततो दुःखपरीतचेताः ।

कृतं मया पार्थ यथा न साधु  
येन प्राप्तं व्यसनं वः सुघोरम् ॥ ४३ ॥  
तस्माच्छिरश्छिन्धि ममेदमद्य  
कुलान्तकस्याधमपूरुषस्य ।  
पापस्य पापव्यसनान्वितस्य  
विमूढबुद्धेरलसस्य भीरोः ॥ ४४ ॥

वृद्धावमन्तुः परुषस्य चैव  
किं ते चिरं मे ह्यनुसृत्य रूक्षम्।  
गच्छाम्यहं वनमेवाद्य पापः  
सुखं भवान् वर्ततां मद्विहीनः ॥ ४५ ॥

योग्यो राजा भीमसेनो महात्मा  
क्लीबस्य वा मम किं राज्यकृत्यम्।  
न चापि शक्तः परुषाणि सोढुं  
पुनस्तवेमानि रुषान्वितस्य ॥ ४६ ॥

भीमोऽस्तु राजा मम जीवितेन  
न कार्यमद्यावमतस्य वीर ।  
इत्येवमुक्त्वा सहसोत्पपात  
राजा ततस्तच्छयनं विहाय ॥ ४७ ॥  
इयेष निर्गन्तुमथो वनाय  
तं वासुदेवः प्रणतोऽभ्युवाच ॥ ४८ ॥

राजन् विदितमेतद् वै यथा गाण्डीवधन्वनः।  
प्रतिज्ञा सत्यसंधस्य गाण्डीवं प्रति विश्रुता ॥ ४९ ॥

ब्रूयाद् य एवं गाण्डीवमन्यस्मै देयमित्युत।  
वध्योऽस्य स पुमाल्ँलोके त्वया चोक्तोऽयमीदृशम् ॥ ५० ॥

ततः सत्यां प्रतिज्ञां तां पार्थेन प्रतिरक्षता।  
मच्छन्दादवमानोऽयं कृतस्तव महीपते ॥ ५१ ॥  
गुरूणामवमानो हि वध इत्यभिधीयते।

तस्मात् त्वं वै महाबाहो मम पार्थस्य चोभयोः ॥ ५२ ॥  
व्यतिक्रममिमं राजन् सत्यसंरक्षणं प्रति।

शरणं त्वां महाराज प्रपन्नौ स्व उभावपि ॥ ५३ ॥  
क्षन्तुमर्हसि मे राजन् प्रणतस्याभियाचतः।

राधेयस्याद्य पापस्य भूमिः पास्यति शोणितम् ॥ ५४ ॥  
सत्यं ते प्रतिजानामि हतं विद्‌ध्यद्य सूतजम्।  
यस्येच्छसि वधं तस्य गतमप्यस्य जीवितम् ॥ ५५ ॥

इति कृष्णवचः श्रुत्वा धर्मराजो युधिष्ठिरः।  
ससम्भ्रमं हृषीकेशमुत्थाप्य प्रणतं तदा ॥ ५६ ॥  
कृताञ्जलिस्ततो वाक्यमुवाचानन्तरं वचः ।

एवमेव यथाऽऽत्थ त्वमस्येषोऽतिक्रमो मम ॥ ५७ ॥  
अनुनीतोऽस्मि गोविन्द तारितश्चास्मि माधव।  
मोचिता व्यसनाद् घोराद् वयमद्य त्वयाच्युत ॥ ५८ ॥

भवन्तं नाथमासाद्य ह्यावां व्यसनसागरात्।  
घोरादद्य समुत्तीर्णावुभावज्ञानमोहितौ ॥ ५९ ॥  
त्वद्‌बुद्धिप्लवमासाद्य दुःखशोकार्णवाद्‌ वयम् ।  
समुत्तीर्णाः सहामात्याः सनाथाः स्म त्वयाच्युत ॥ ६० ॥