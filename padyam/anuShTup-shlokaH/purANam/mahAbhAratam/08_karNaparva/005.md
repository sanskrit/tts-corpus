+++
title_full = "005 संजयका धृतराष्ट्रको कौरवपक्षके मारे गये प्रमुख वीरोंका परिचय देना"
title = "००५"

+++


इति श्रुत्वा महाराज धृतराष्ट्रोऽम्बिकासुतः।  
अब्रवीत् संजयं सूतं शोकसंविग्नमानसः ॥ १ ॥

दुष्प्रणीतेन मे तात पुत्रस्यादीर्घजीविनः।  
हतं वैकर्तनं श्रुत्वा शोको मर्माणि कृन्तति ॥ २ ॥

तस्य मे संशयं छिन्धि दुःखपारं तितीर्षतः।  
कुरूणां सृञ्जयानां च के च जीवन्ति के मृताः॥३॥

हतः शान्तनवो राजन् दुराधर्षः प्रतापवान्।  
हत्वा पाण्डवयोधानामर्बुदं दशभिर्दिनैः ॥ ४ ॥

तथा द्रोणो महेष्वासः पञ्चालानां रथव्रजान्।  
निहत्य युधि दुर्धर्षः पश्चाद् रुक्मरथो हतः ॥ ५ ॥

हतशेषस्य भीष्मेण द्रोणेन च महात्मना।  
अर्धं निहत्य सैन्यस्य कर्णो वैकर्तनो हतः ॥ ६ ॥

विविंशतिर्महाराज राजपुत्रो महाबलः ।  
आनर्तयोधान् शतशो निहत्य निहतो रणे ॥ ७ ॥

तथा पुत्रो विकर्णस्ते क्षत्रव्रतमनुस्मरन्।  
क्षीणवाहायुधः शूरः स्थितोऽभिमुखतः परान् ॥ ८ ॥  
घोररूपान् परिक्लेशान् दुर्योधनकृतान् बहून्।  
प्रतिज्ञां स्मरता चैव भीमसेनेन पातितः ॥ ९ ॥

विन्दानुविन्दावावन्त्यौ राजपुत्रौ महारथौ ।  
कृत्वा त्वसुकरं कर्म गतौ वैवस्वतक्षयम् ॥ १० ॥

सिंधुराष्ट्रमुखानीह दश राष्ट्राणि यानि ह।  
वशे तिष्ठन्ति वीरस्य यः स्थितस्तव शासने ॥ ११ ॥  
अक्षौहिणीर्दशैकां च विनिर्जित्य शितैः शरैः।  
अर्जुनेन हतो राजन् महावीर्यो जयद्रथः ॥ १२ ॥

तथा दुर्योधनसुतस्तरस्वी युद्धदुर्मदः ।  
वर्तमानः पितुः शास्त्रे सौभद्रेण निपातितः ॥ १३ ॥

तथा दौःशासनिः शूरो बाहुशाली रणोत्कटः।  
द्रौपदेयेन सङ्गम्य गमितो यमसादनम् ॥ १४ ॥

किरातानामधिपतिः सागरानूपवासिनाम् ।  
देवराजस्य धर्मात्मा प्रियो बहुमतः सखा ॥ १५ ॥  
भगदत्तो महीपालः क्षत्रधर्मरतः सदा।  
धनंजयेन विक्रम्य गमितो यमसादनम् ॥ १६ ॥

तथा कौरवदायादो न्यस्तशस्त्रो महायशाः।  
हतो भूरिश्रवा राजन् शूरः सात्यकिना युधि ॥ १७ ॥

श्रुतायुरपि चाम्बष्ठः क्षत्रियाणां धुरंधरः।  
चरन्नभीतवत् संख्ये निहतः सव्यसाचिना ॥ १८ ॥

तव पुत्रः सदामर्षी कृतास्त्रो युद्धदुर्मदः।  
दुःशासनो महाराज भीमसेनेन पातितः ॥ १९ ॥

यस्य राजन् गजानीकं बहुसाहस्रमद्भुतम्।  
सुदक्षिणः स संग्रामे निहतः सव्यसाचिना ॥ २० ॥

कोसलानामधिपतिर्हत्वा बहुमतान् परान् ।  
सौभद्रेण हि विक्रम्य गमितो यमसादनम् ॥ २१ ॥

बहुशो योधयित्वा तु भीमसेनं महारथम्।  
मद्रराजात्मजः शूरः परेषां भयवर्धनः।  
असिचर्मधरः श्रीमान् सौभद्रेण निपातितः ॥ २२ ॥

समः कर्णस्य समरे यः स कर्णस्य पश्यतः।  
वृषसेनो महातेजाः शीघ्रास्त्रो दृढविक्रमः ॥ २३ ॥  
अभिमन्योर्वधं श्रुत्वा प्रतिज्ञामपि चात्मनः।  
धनंजयेन विक्रम्य गमितो यमसादनम् ॥ २४ ॥

नित्यं प्रसक्तवैरो यः पाण्डवैः पृथिवीपतिः।  
विश्राव्य वैरं पार्थेन श्रुतायुः स निपातितः ॥ २५ ॥

शल्यपुत्रस्तु विक्रान्तः सहदेवेन मारिष।  
हतो रुक्मरथो राजन् भ्राता मातुलजो युधि ॥ २६ ॥

राजा भगीरथो वृद्धो बृहत्क्षत्रश्च केकयः।  
पराक्रमन्तौ विक्रान्तौ निहतौ वीर्यवत्तरौ ॥ २७ ॥

भगदत्तसुतो राजन् कृतप्रज्ञो महाबलः।  
श्येनवच्चरता संख्ये नकुलेन निपातितः ॥ २८ ॥

पितामहस्तव तथा बाह्लीकः सह बाह्लिकैः।  
निहतो भीमसेनेन महाबलपराक्रमः ॥ २९ ॥

जयत्सेनस्तथा राजञ्जारासंधिर्महाबलः ।  
मागधो निहतः संख्ये सौभद्रेण महात्मना ॥ ३० ॥

पुत्रस्ते दुर्मुखो राजन् दुःसहश्च महारथः।  
गदया भीमसेनेन निहतौ शूरमानिनौ ॥ ३१ ॥

दुर्मर्षणो दुर्विषहो दुर्जयश्च महारथः।  
कृत्वा त्वसुकरं कर्म गता वैवस्वतक्षयम् ॥ ३२ ॥

उभौ कलिङ्गवृषकौ भ्रातरौ युद्धदुर्मदौ।  
कृत्वा चासुकरं कर्म गतौ वैवस्वतक्षयम् ॥ ३३ ॥

सचिवो वृषवर्मा ते शूरः परमवीर्यवान्।  
भीमसेनेन विक्रम्य गमितो यमसादनम् ॥ ३४ ॥

तथैव पौरवो राजा नागायुतबलो महान्।  
समरे पाण्डुपुत्रेण निहतः सव्यसाचिना ॥ ३५ ॥

वसातयो महाराज द्विसाहस्राः प्रहारिणः।  
शूरसेनाश्च विक्रान्ताः सर्वे युधि निपातिताः ॥ ३६ ॥

अभीषाहाः कवचिनः प्रहरन्तो रणोत्कटाः।  
शिबयश्च रथोदाराः कालिङ्गसहिता हताः ॥ ३७ ॥

गोकुले नित्यसंवृद्धा युद्धे परमकोपनाः।  
तेऽपावृत्तकवीराश्च निहताः सव्यसाचिना ॥ ३८ ॥

श्रेणयो बहुसाहस्राः संशप्तकगणाश्च ये।  
ते सर्वे पार्थमासाद्य गता वैवस्वतक्षयम् ॥ ३९ ॥

स्यालौ तव महाराज राजानौ वृषकाचलौ।  
त्वदर्थमतिविक्रान्तौ निहतौ सव्यसाचिना ॥ ४० ॥

उग्रकर्मा महेष्वासो नामतः कर्मतस्तथा।  
शाल्वराजो महाबाहुर्भीमसेनेन पातितः ॥ ४१ ॥

ओघवांश्च महाराज बृहन्तः सहितौ रणे।  
पराक्रमन्तौ मित्रार्थे गतौ वैवस्वतक्षयम् ॥ ४२ ॥

तथैव रथिनां श्रेष्ठः क्षेमधूर्तिर्विशाम्पते।  
निहतो गदया राजन् भीमसेनेन संयुगे ॥ ४३ ॥

तथा राजन् महेष्वासो जलसंधो महाबलः।  
सुमहत् कदनं कृत्वा हतः सात्यकिना रणे ॥ ४४ ॥

अलम्बुषो राक्षसेन्द्रः खरबन्धुरयानवान् ।  
घटोत्कचेन विक्रम्य गमितो यमसादनम् ॥ ४५ ॥

राधेयः सूतपुत्रश्च भ्रातरश्च महारथाः।  
केकयाः सर्वशश्चापि निहताः सव्यसाचिना ॥ ४६ ॥

मालवा मद्रकाश्चैव द्राविडाश्चोग्रकर्मिणः ।  
यौधेयाश्च ललित्थाश्च क्षुद्रकाश्चाप्युशीनराः ॥ ४७ ॥  
मावेल्लकास्तुण्डिकेराः सावित्रीपुत्रकाश्च ये ।  
प्राच्योदीच्याः प्रतीच्याश्च दाक्षिणात्याश्च मारिष ॥ ४८ ॥  
पत्तीनां निहताः संघा हयानां प्रयुतानि च।  
रथव्रजाश्च निहता हताश्च वरवारणाः ॥ ४९ ॥

सध्वजाः सायुधाः शूराः सवर्माम्बरभूषणाः।  
कालेन महता यत्ताः कुशलैर्ये च वर्धिताः ॥ ५० ॥  
ते हताः समरे राजन् पार्थेनाक्लिष्टकर्मणा।

अन्ये तथामितबलाः परस्परवधैषिणः ॥ ५१ ॥  
एते चान्ये च बहवो राजानः सगणा रणे।  
हताः सहस्रशो राजन् यन्मां त्वं परिपृच्छसि ॥ ५२ ॥

एवमेष क्षयो वृत्तः कर्णार्जुनसमागमे।  
महेन्द्रेण यथा वृत्रो यथा रामेण रावणः ॥ ५३ ॥  
यथा कृष्णेन नरको मुरुश्च नरकारिणा।  
कार्तवीर्यश्च रामेण भार्गवेण यथा हतः ॥ ५४ ॥  
सज्ञातिबान्धवः शूरः समरे युद्धदुर्मदः।  
रणे कृत्वा महद् युद्धं घोरं त्रैलोक्यमोहनम् ॥ ५५ ॥  
यथा स्कन्देन महिषो यथा रुद्रेण चान्धकः।  
तथार्जुनेन स हतो द्वैरथे युद्धदुर्मदः ॥ ५६ ॥  
सामात्यबान्धवो राजन् कर्णः प्रहरतां वरः।

जयाशा धार्तराष्ट्राणां वैरस्य च मुखं यतः ॥ ५७ ॥  
तीर्णस्तत् पाण्डवो राजन् यत् पुरा नावबुध्यसे।  
उच्यमानो महाराज बन्धुभिर्हितकाङ्‌क्षिभिः ॥ ५८ ॥  
तदिदं समनुप्राप्तं व्यसनं सुमहात्ययम्।

पुत्राणां राज्यकामानां त्वया राजन् हितैषिणा ॥ ५९ ॥  
अहितान्येव चीर्णानि तेषां तत् फलमागतम् ॥ ६० ॥