+++
title_full = "077 अर्जुन और भीमसेनके द्वारा कौरव-सेनाका संहार तथा भीमसेनसे शकुनिकी पराजय एवं दुर्योधनादि धृतराष्ट्रपुत्रोंका सेनासहित भागकर कर्णका आश्रय लेना"
title = "०७७"

+++


श्रुत्वा तु रथनिर्घोषं सिंहनदं च संयुगे।  
अर्जुनः प्राह गोविन्दं शीघ्रं नोदय वाजिनः ॥ १ ॥

अर्जुनस्य वचः श्रुत्वा गोविन्दोऽर्जुनमब्रवीत्।  
एष गच्छामि सुक्षिप्रं यत्र भीमो व्यवस्थितः ॥ २ ॥

तं यान्तमश्वैर्हिमशङ्खवर्णैः  
सुवर्णमुक्तामणिजालनद्धैः ।  
जम्भं जिघांसुं प्रगृहीतवज्रं  
जयाय देवेन्द्रमिवोग्रमन्युम् ॥ ३ ॥  
रथाश्वमातङ्गपदातिसंघा  
बाणस्वनैर्नेमिखुरस्वनैश्च  
संनादयन्तो वसुधां दिशश्च  
क्रुद्धा नृसिंहा जयमभ्युदीयुः ॥ ४ ॥

तेषां च पार्थस्य च मारिषासीद्  
देहासुपापक्षपणं सुयुद्धम् ।  
त्रैलोक्यहेतोरसुरैर्यथाऽऽसीद्  
देवस्य विष्णोर्जयतां वरस्य ॥ ५ ॥

तैरस्तमुच्चावचमायुधं त-  
देकः प्रचिच्छेद किरीटमाली ।  
क्षुरार्धचन्द्रैर्निशितैश्च भल्लैः  
शिरांसि तेषां बहुधा च बाहून् ॥ ६ ॥  
छत्राणि वालव्यजनानि केतू-  
नश्वान् रथान् पत्तिगणान् द्विपांश्च।  
ते पेतुरुर्व्यां बहुधा विरूपा  
वातप्रणुन्नानि यथा वनानि ॥ ७ ॥

सुवर्णजालावतता महागजाः  
सवैजयन्तीध्वजयोधकल्पिताः ।  
सुवर्णपुङ्खैरिषुभिः समाचिता-  
श्चकाशिरे प्रज्वलिता यथाचलाः ॥ ८ ॥

विदार्य नागाश्वरथान् धनंजयः  
शरोत्तमैर्वासववज्रसंनिभैः ।  
द्रुतं ययौ कर्णजिघांसया तथा  
यथा मरुत्वान् बलभेदने पुरा ॥ ९ ॥

ततः स पुरुषव्याघ्रस्तव सैन्यमरिंदमः।  
प्रविवेश महाबाहुर्मकरः सागरं यथा ॥ १० ॥

तं हृष्टास्तावका राजन् रथपत्तिसमन्विताः।  
गजाश्वसादिबहुलाः पाण्डवं समुपाद्रवन् ॥ ११ ॥

तेषामापततां पार्थमारावः सुमहानभूत् ।  
सागरस्येव क्षुब्धस्य यथा स्यात् सलिलस्वनः ॥ १२ ॥

ते तु तं पुरुषव्याघ्रं व्याघ्रा इव महारथाः।  
अभ्यद्रवन्त संग्रामे त्यक्त्वा प्राणकृतं भयम् ॥ १३ ॥

तेषामापततां तत्र शरवर्षाणि मुञ्चताम्।  
अर्जुनो व्यधमत् सैन्यं महावातो घनानिव ॥ १४ ॥

तेऽर्जुनं सहिता भूत्वा रथवंशैः प्रहारिणः।  
अभियाय महेष्वासा विव्यधुर्निशितैः शरैः ॥ १५ ॥

(शक्तिभिस्तोमरैः प्रासैः कुणपैः कूटमुद्‌गरैः।  
शूलैस्त्रिशूलैः परिघैः भिन्दिपालैः परश्वधैः॥  
करवालैर्हेमदण्डैर्यष्टिभिर्मुसलैर्हलैः ।  
प्रहृष्टाश्चक्रिरे पार्थं समन्ताद् गूढमायुधैः॥)

ततोऽर्जुनः सहस्राणि रथवारणवाजिनाम् ।  
प्रेषयामास विशिखैर्यमस्य सदनं प्रति ॥ १६ ॥

ते वध्यमानाः समरे पार्थचापच्युतैः शरैः।  
तत्र तत्र स्म लीयन्ते भये जाते महारथाः ॥ १७ ॥

तेषां चतुःशतान् वीरान् यतमानान् महारथान्।  
अर्जुनो निशितैर्बाणैरनयद् यमसादनम् ॥ १८ ॥

ते वध्यमानाः समरे नानालिङ्गैः शितैः शरैः।  
अर्जुनं समभित्यज्य दुद्रुवुर्वै दिशो दश ॥ १९ ॥

तेषां शब्दो महानासीद् द्रवतां वाहिनीमुखे।  
महौघस्येव जलधेर्गिरिमासाद्य दीर्यतः ॥ २० ॥

तां तु सेनां भृशं विद्ध्वा द्रावयित्वार्जुनः शरैः।  
प्रायादभिमुखः पार्थः सूतानीकं हि मारिष ॥ २१ ॥

तस्य शब्दो महानासीत् परानभिमुखस्य वै।  
गरुडस्येव पततः पन्नगार्थे यथा पुरा ॥ २२ ॥

तं तु शब्दमभिश्रुत्य भीमसेनो महाबलः।  
बभूव परमप्रीतः पार्थदर्शनलालसः ॥ २३ ॥

श्रुत्वैव पार्थमायान्तं भीमसेनः प्रतापवान्।  
त्यक्त्वा प्राणान् महाराज सेनां तव ममर्द ह ॥ २४ ॥

स वायुवीर्यप्रतिमो वायुवेगसमो जवे।  
वायुवद् व्यचरद् भीमो वायुपुत्रः प्रतापवान् ॥ २५ ॥

तेनार्द्यमाना राजेन्द्र सेना तव विशाम्पते।  
व्यभ्रश्यत महाराज भिन्ना नौरिव सागरे ॥ २६ ॥

तां तु सेनां तदा भीमो दर्शयन् पाणिलाघवम्।  
शरैरवचकर्तोग्रैः प्रेषयिष्यन् यमक्षयम् ॥ २७ ॥

तत्र भारत भीमस्य बलं दृष्ट्वातिमानुषम्।  
व्यभ्रमन्त रणे योधाः कालस्येव युगक्षये ॥ २८ ॥

तथार्दितान् भीमबलान् भीमसेनेन भारत।  
दृष्ट्वा दुर्योधनो राजा इदं वचनमब्रवीत् ॥ २९ ॥

सैनिकांश्च महेष्वासान् योधांश्च भरतर्षभ।  
समादिशन् रणे सर्वान् हत भीममिति स्म ह ॥ ३० ॥

तस्मिन् हते हतं मन्ये पाण्डुसैन्यमशेषतः।  
प्रतिगृह्य च तामाज्ञां तव पुत्रस्य पार्थिवाः ॥ ३१ ॥  
भीमं प्रच्छादयामासुः शरवर्षैः समन्ततः।

गजाश्च बहुला राजन् नराश्च जयगृद्धिनः ॥ ३२ ॥  
रथे स्थिताश्च राजेन्द्र परिवव्रुर्वृकोदरम्।

स तैः परिवृतः शूरैः शूरो राजन् समन्ततः ॥ ३३ ॥  
शुशुभे भरतश्रेष्ठो नक्षत्रैरिव चन्द्रमाः।

परिवेषी यथा सोमः परिपूर्णो विराजते ॥ ३४ ॥  
स रराज तथा संख्ये दर्शनीयो नरोत्तमः।  
निर्विशेषो महाराज यथा हि विजयस्तथा ॥ ३५ ॥

तस्य ते पार्थिवाः सर्वे शरवृष्टिं समासृजन्।  
क्रोधरक्तेक्षणाः शूरा हन्तुकामा वृकोदरम् ॥ ३६ ॥

तां विदार्य महासेनां शरैः संनतपर्वभिः।  
निश्चक्राम रणाद् भीमो मत्स्यो जालादिवाम्भसि ॥ ३७ ॥

हत्वा दशसहस्राणि गजानामनिवर्तिनाम् ।  
नृणां शतसहस्रे द्वे द्वे शते चैव भारत ॥ ३८ ॥  
पञ्च चाश्वसहस्राणि रथानां शतमेव च।  
हत्वा प्रास्यन्दयद् भीमो नदीं शोणितवाहिनीम् ॥ ३९ ॥

शोणितोदां रथावर्तां हस्तिग्राहसमाकुलाम् ।  
नरमीनाश्वनक्रान्तां केशशैवलशाद्वलाम् ॥ ४० ॥  
संछिन्नभुजनागेन्द्रां बहुरत्नापहारिणीम् ।  
ऊरुग्राहां मज्जपङ्कां शीर्षोपलसमावृताम् ॥ ४१ ॥  
धनुष्काशां शरावापां गदापरिघपन्नगाम् ।  
हंसच्छत्रध्वजोपेतामुष्णीषवरफेनिलाम् ॥ ४२ ॥  
हारपद्माकरां चैव भूमिरेणूर्मिमालिनीम् ।  
आर्यवृत्तवतां संख्ये सुतरां भीरुदुस्तराम् ॥ ४३ ॥  
योधग्राहवतीं संख्ये वहन्तीं यमसादनम्।  
क्षणेन पुरुषव्याघ्रः प्रावर्तयत निम्नगाम् ॥ ४४ ॥  
यथा वैतरणीमुग्रां दुस्तरामकृतात्मभिः ।  
तथा दुस्तरणीं घोरां भीरूणां भयवर्धिनीम् ॥ ४५ ॥

यतो यतः पाण्डवेयः प्रविष्टो रथसत्तमः।  
ततस्ततोऽघातयत योधान् शतसहस्रशः ॥ ४६ ॥

एवं दृष्ट्‌वा कृतं कर्म भीमसेनेन संयुगे।  
दुर्योधनो महाराज शकुनिं वाक्यमब्रवीत् ॥ ४७ ॥

जहि मातुल संग्रामे भीमसेनं महाबलम्।  
अस्मिन् जिते जितं मन्ये पाण्डवेयं महाबलम् ॥ ४८ ॥

ततः प्रायान्महाराज सौबलेयः प्रतापवान्।  
रणाय महते युक्तो भ्रातृभिः परिवारितः ॥ ४९ ॥  
स समासाद्य संग्रामे भीमं भीमपराक्रमम्।  
वारयामास तं वीरो वेलेव मकरालयम् ॥ ५० ॥

संन्यवर्तत तं भीमो वार्यमाणः शितैः शरैः।  
शकुनिस्तस्य राजेन्द्र वामपार्श्वे स्तनान्तरे ॥ ५१ ॥  
प्रेषयामास नाराचान् रुक्मपुङ्खान्‌ शिलाशितान्।

वर्म भित्त्वा तु ते घोराः पाण्डवस्य महात्मनः ॥ ५२ ॥  
न्यमज्जन्त महाराज कङ्कबर्हिणवाससः ।

सोऽतिविद्धो रणे भीमः शरं रुक्मविभूषितम् ॥ ५३ ॥  
प्रेषयामास स रुषा सौबलं प्रति भारत।

तमायान्तं शरं घोरं शकुनिः शत्रुतापनः ॥ ५४ ॥  
चिच्छेद सप्तधा राजन् कृतहस्तो महाबलः।

तस्मिन् निपतिते भूमौ भीमः क्रुद्धो विशाम्पते ॥ ५५ ॥  
धनुश्चिच्छेद भल्लेन सौबलस्य हसन्निव।

तदपास्य धनुश्छिन्नं सौबलेयः प्रतापवान् ॥ ५६ ॥  
अन्यदादाय वेगेन धनुर्भल्लांश्च षोडश।

तैस्तस्य तु महाराज भल्लैः संनतपर्वभिः ॥ ५७ ॥  
द्वाभ्यां स सारथिं ह्यार्च्छद् भीमं सप्तभिरेव च।

ध्वजमेकेन चिच्छेद द्वाभ्यां छत्रं विशाम्पते ॥ ५८ ॥  
चतुर्भिश्चतुरो वाहान् विव्याध सुबलात्मजः।

ततः क्रुद्धो महाराज भीमसेनः प्रतापवान् ॥ ५९ ॥  
शक्तिं चिक्षेप समरे रुक्मदण्डामयस्मयीम्।

सा भीमभुजनिर्मुक्ता नागजिह्वेव चञ्चला ॥ ६० ॥  
निपपात रणे तूर्णं सौबलस्य महात्मनः।

ततस्तामेव संगृह्य शक्तिं कनकभूषणाम् ॥ ६१ ॥  
भीमसेनाय चिक्षेप क्रुद्धरूपो विशाम्पते।

सा निर्भिद्य भुजं सव्यं पाण्डवस्य महात्मनः ॥ ६२ ॥  
निपपात तदा भूमौ यथा विद्युन्नभश्च्युता।

अथोत्क्रुष्टं महाराज धार्तराष्ट्रैः समन्ततः ॥ ६३ ॥  
न तु तं ममृषे भीमः सिंहनादं तरस्विनाम्।

अन्यद् गृह्य धनुः सज्यं त्वरमाणो महाबलः ॥ ६४ ॥  
मुहूर्तादिव राजेन्द्र च्छादयामास सायकैः।  
सौबलस्य बलं संख्ये त्यक्त्वाऽऽत्मानं महाबलः ॥ ६५ ॥

तस्याश्वांश्चतुरो हत्वा सूतं चैव विशाम्पते।  
ध्वजं चिच्छेद भल्लेन त्वरमाणः पराक्रमी ॥ ६६ ॥

हताश्वं रथमुत्सृज्य त्वरमाणो नरोत्तमः।  
तस्थौ विस्फारयंश्चापं क्रोधरक्तेक्षणः श्वसन् ॥ ६७ ॥

शरैश्च बहुधा राजन् भीममार्च्छत् समन्ततः।  
प्रतिहत्य तु वेगेन भीमसेनः प्रतापवान् ॥ ६८ ॥  
धनुश्चिच्छेद संक्रुद्धो विव्याध च शितैः शरैः।

सोऽतिविद्धो बलवता शत्रुणा शत्रुकर्शनः ॥ ६९ ॥  
निपपात तदा भूमौ किंचित्प्राणो नराधिपः।

ततस्तं विह्वलं ज्ञात्वा पुत्रस्तव विशाम्पते ॥ ७० ॥  
अपोवाह रथेनाजौ भीमसेनस्य पश्यतः।

रथस्थे तु नरव्याघ्रे धार्तराष्ट्राः पराङ्‌मुखाः ॥ ७१ ॥  
प्रदुद्रुवुर्दिशो भीता भीमाज्जाते महाभये।

सौबले निर्जिते राजन् भीमसेनेन धन्विना ॥ ७२ ॥  
भयेन महताऽऽविष्टः पुत्रो दुर्योधनस्तव।  
अपायाज्जवनैरश्वैः सापेक्षो मातुलं प्रति ॥ ७३ ॥

पराङ्‌मुखं तु राजानं दृष्ट्‌वा सैन्यानि भारत।  
विप्रजग्मुः समुत्सृज्य द्वैरथानि समन्ततः ॥ ७४ ॥

तान्‌ दृष्ट्वा विद्रुतान्‌ सर्वान् धार्तराष्ट्रान् पराङ्‌मुखान्।  
जवेनाभ्यापतद् भीमः किरन् शरशतान् बहून् ॥ ७५ ॥

ते वध्यमाना भीमेन धार्तराष्ट्राः पराङ्‌मुखाः।  
कर्णमासाद्य समरे स्थिता राजन् समन्ततः ॥ ७६ ॥

स हि तेषां महावीर्यो द्वीपोऽभूत् सुमहाबलः।  
भिन्ननौका यथा राजन् द्वीपमासाद्य निर्वृताः ॥ ७७ ॥  
भवन्ति पुरुषव्याघ्र नाविकाः कालपर्यये।  
तथा कर्णं समासाद्य तावकाः पुरुषर्षभ ॥ ७८ ॥  
समाश्वस्ताः स्थिता राजन् सम्प्रहृष्टाः परस्परम्।  
समाजग्मुश्च युद्धाय मृत्युं कृत्वा निवर्तनम् ॥ ७९ ॥