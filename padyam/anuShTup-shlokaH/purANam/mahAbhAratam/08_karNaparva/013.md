+++
title_full = "013 दोनों सेनाओंका परस्पर घोर युद्ध तथा सात्यकिके द्वारा विन्द और अनुविन्दका वध"
title = "०१३"

+++


ततः कर्णो महेष्वासः पाण्डवानामनीकिनीम्।  
जघान समरे शूरः शरैः संनतपर्वभिः ॥ १ ॥

तथैव पाण्डवा राजंस्तव पुत्रस्य वाहिनीम्।  
कर्णस्य प्रमुखे क्रुद्धा निजघ्नुस्ते महारथाः ॥ २ ॥

कर्णोऽपि राजन् समरे व्यहनत् पाण्डवीं चमूम्।  
नाराचैरर्करश्म्याभैः कर्मारपरिमार्जितैः ॥ ३ ॥

तत्र भारत कर्णेन नाराचैस्ताडिता गजाः।  
नेदुः सेदुश्च मम्लुश्च बभ्रमुश्च दिशो दश ॥ ४ ॥

वध्यमाने बले तस्मिन् सूतपुत्रेण मारिष।  
नकुलोऽभ्यद्रवत् तूर्णं सूतपुत्रं महारणे ॥ ५ ॥

भीमसेनस्तथा द्रौणिं कुर्वाणं कर्म दुष्करम्।  
विन्दानुविन्दौ कैकेयौ सात्यकिः समवारयत् ॥ ६ ॥

श्रुतकर्माणमायान्तं चित्रसेनो महीपतिः ।  
प्रतिविन्ध्यस्तथा चित्रं चित्रकेतनकार्मुकम् ॥ ७ ॥

दुर्योधनस्तु राजानं धर्मपुत्रं युधिष्ठिरम्।  
संशप्तकगणान् क्रुद्धो ह्यभ्यधावद् धनंजयः ॥ ८ ॥

धृष्टद्युम्नः कृपेणाथ तस्मिन् वीरवरक्षये।  
शिखण्डी कृतवर्माणं समासादयदच्युतम् ॥ ९ ॥

श्रुतकीर्तिस्तथा शल्यं माद्रीपुत्रः सुतं तव।  
दुःशासनं महाराज सहदेवः प्रतापवान् ॥ १० ॥

कैकेयौ सात्यकिं युद्धे शरवर्षेण भास्वता।  
सात्यकिः केकयौ चापि च्छादयामास भारत ॥ ११ ॥

तावेनं भ्रातरौ वीरौ जघ्नतुर्हृदये भृशम्।  
विषाणाभ्यां यथा नागौ प्रतिनागं महावने ॥ १२ ॥

शरसम्भिन्नवर्माणौ तायुभौ भ्रातरौ रणे।  
सात्यकिं सत्यकर्माणं राजन् विव्यधतुः शरैः ॥ १३ ॥

तौ सात्यकिर्महाराज प्रहसन् सर्वतोदिशः।  
छादयञ्छरवर्षेण वारयामास भारत ॥ १४ ॥

वार्यमाणौ ततस्तौ हि शैनेयशरवृष्टिभिः।  
शैनेयस्य रथं तूर्णं छादयामासतुः शरैः ॥ १५ ॥

तयोस्तु धनुषी चित्रे छित्त्वा शौरिर्महायशाः।  
अथ तौ सायकैस्तीक्ष्णैर्वारयामास संयुगे ॥ १६ ॥

अथान्ये धनुषी चित्रे प्रगृह्य च महाशरान्।  
सात्यकिं छादयन्तौ तौ चेरतुर्लघु सुष्ठुच ॥ १७ ॥

ताभ्यां मुक्ता महाबाणाः कङ्कबर्हिणवाससः।  
द्योतयन्तो दिशः सर्वाः सम्पेतुः स्वर्णभूषणाः ॥ १८ ॥

बाणान्धकारमभवत् तयो राजन् महामृधे।  
अन्योन्यस्य धनुश्चैव चिच्छिदुस्ते महारथाः ॥ १९ ॥

ततः क्रुद्धो महाराज सात्वतो युद्धदुर्मदः।  
धनुरन्यत् समादाय सज्यं कृत्वा च संयुगे ॥ २० ॥  
क्षुरप्रेण सुतीक्ष्णेन अनुविन्दशिरोऽहरत् ।

अपतत् तच्छिरो राजन् कुण्डलोपचितं महत् ॥ २१ ॥  
शम्बरस्य शिरो यद्वन्निहतस्य महारणे।  
शोचयन्‌ केकयान् सर्वान् जगामाशु वसुन्धराम् ॥ २२ ॥

तं दृष्ट्‌वा निहतं शूरं भ्राता तस्य महारथः।  
सज्यमन्यद् धनुः कृत्वा शैनेयं पर्यवारयत् ॥ २३ ॥

स षष्ट्या सात्यकिं विद्ध्वा स्वर्णपुङ्खै शिलाशितैः।  
ननाद बलवन्नादं तिष्ठ तिष्ठेति चाब्रवीत् ॥ २४ ॥

सात्यकिं च ततस्तूर्णं केकयानां महारथः।  
शरैरनेकसाहस्रैर्बाह्वोरुरसि चार्पयत् ॥ २५ ॥

स शरैः क्षतसर्वाङ्गः सात्यकिः सत्यविक्रमः।  
रराज समरे राजन् सपुष्प इव किंशुक ॥ २६ ॥

सात्यकिः समरे विद्धः कैकेयेन महात्मना।  
कैकेयं पञ्चविंशत्या विव्याध प्रहसन्निव ॥ २७ ॥

तावन्योन्यस्य समरे संछिद्य धनुषी शुभे।  
हत्वा च सारथी तूर्णं हयांश्च रथिनां वरौ ॥ २८ ॥

विरथावसियुद्धाय समाजग्मतुराहवे ।  
शतचन्द्रचिते गृह्य चर्मणी सुभुजौ तथा ॥ २९ ॥

व्यरोचेतां महारङ्गे निस्त्रिंशवरधारिणौ ।  
यथा देवासुरे युद्धे जम्भशक्रौ महाबलौ ॥ ३० ॥

मण्डलानि ततस्तौ तु विचरन्तौ महारणे।  
अन्योन्यमभितस्तूर्णं समाजग्मतुराहवे ॥ ३१ ॥

अन्योन्यस्य वधे चैव चक्रतुर्यत्नमुत्तमम्।  
कैकेयस्य द्विधा चर्म ततश्चिच्छेद सात्वतः ॥ ३२ ॥  
सात्यकेस्तु तथैवासौ चर्म चिच्छेद पार्थिवः।

चर्म च्छित्त्वा तु कैकेयस्तारागणशतैर्वृतम् ॥ ३३ ॥  
चचार मण्डलान्येव गतप्रत्यागतानि च।

तं चरन्तं महारङ्गे निस्त्रिंशवरधारिणम् ॥ ३४ ॥  
अपहस्तेन चिच्छेद शैनेयस्त्वरयान्वितः ।

सवर्मा केकयो राजन् द्विधा छिन्नो महारणे ॥ ३५ ॥  
निपपात महेष्वासो वज्राहत इवाचलः।

तं निहत्य रणे शूरः शैनेयो रथसत्तमः ॥ ३६ ॥  
युधामन्युरथं तूर्णमारुरोह परंतपः ।

ततोऽन्यं रथमास्थाय विधिवत्कल्पितं पुनः।  
केकयानां महत् सैन्यं व्यधमत् सात्यकिः शरैः ॥ ३७ ॥

सा वध्यमाना समरे केकयानां महाचमूः।  
तमुत्सृज्य रणे शत्रुं प्रदुद्राव दिशो दश ॥ ३८ ॥