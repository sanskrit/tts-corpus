+++
title_full = "081 अर्जुन और भीमसेनके द्वारा कौरववीरोंका संहार तथा कर्णका पराक्रम"
title = "०८१"

+++


तं प्रयान्तं महावेगैरश्वैः कपिवरध्वजम्।  
युद्धायाभ्यद्रवन् वीराः कुरूणां नवती रथाः ॥ १ ॥

कृत्वा संशप्तका घोरं शपथं पारलौकिकम्।  
परिवव्रुर्नरव्याघ्रा नरव्याघ्रं रणेऽर्जुनम् ॥ २ ॥

कृष्णः श्वेतान् महावेगानश्वान्‌काञ्चनभूषणान् ।  
मुक्ताजालप्रतिच्छन्नान् प्रैषीत् कर्णरथं प्रति ॥ ३ ॥

ततः कर्णरथं यान्तमरिघ्नं तं धनंजयम्।  
बाणवर्षैरभिघ्नन्तः संशप्तकरथा ययुः ॥ ४ ॥

त्वरमाणांस्तु तान् सर्वान् ससूतेष्वसनध्वजान्।  
जघान नवतिं वीरानर्जुनो निशितैः शरैः ॥ ५ ॥

तेऽपतन्त हता बाणैर्नानारूपैः किरीटिना।  
सविमाना यथा सिद्धाः स्वर्गात् पुण्यक्षये तथा ॥ ६ ॥

ततः सरथनागाश्वाः कुरवः कुरुसत्तमम्।  
निर्भया भरतश्रेष्ठमभ्यवर्तन्त फाल्गुनम् ॥ ७ ॥

तदायस्तमनुष्याश्वमुदीर्णवरवारणम् ।  
पुत्राणां ते महासैन्यं समरौत्सीद् धनंजयम् ॥ ८ ॥

शक्त्यृष्टितोमरप्रासैर्गदानिस्त्रिंशसायकैः ।  
प्राच्छादयन् महेष्वासाः कुरवः कुरुनन्दनम् ॥ ९ ॥

तामन्तरिक्षे विततां शस्त्रवृष्टिं समन्ततः।  
व्यधमत् पाण्डवो बाणैस्तमः सूर्य इवांशुभिः ॥ १० ॥

ततो म्लेच्छाः स्थिता मत्तैस्त्रयोदशशतैर्गजैः।  
पार्श्वतो व्यहनन् पार्थं तव पुत्रस्य शासनात् ॥ ११ ॥

कर्णिनालीकनाराचैस्तोमरप्रासशक्तिभिः ।  
मुसलैर्भिन्दिपालैश्च रथस्थं पार्थमार्दयन् ॥ १२ ॥

तां शस्त्रवृष्टिमतुलां द्विपहस्तैः प्रवेरिताम्।  
चिच्छेद निशितैर्भल्लैरर्धचन्द्रैश्च फाल्गुनः ॥ १३ ॥

अथ तान् द्विरदान् सर्वान् नानालिङ्गैः शरोत्तमैः।  
सपताकध्वजारोहान् गिरीन् वज्रैरिवाहनत् ॥ १४ ॥

ते हेमपुङ्खैरिषुभिरर्दिता हेममालिनः ।  
हताः पेतुर्महानागाः साग्निज्वाला इवाद्रयः ॥ १५ ॥

ततो गाण्डीवनिर्घोषो महानासीद् विशाम्पते।  
स्तनतां कूजतां चैव मनुष्यगजवाजिनाम् ॥ १६ ॥

कुञ्जराश्च हता राजन् दुद्रुवुस्ते समन्ततः।  
अश्वाश्च पर्यधावन्त हतारोहा दिशो दश ॥ १७ ॥

रथा हीना महाराज रथिभिर्वाजिभिस्तथा।  
गन्धर्वनगराकारा दृश्यन्ते स्म सहस्रशः ॥ १८ ॥

अश्वारोहा महाराज धावमाना इतस्ततः।  
तत्र तत्रैव दृश्यन्ते निहताः पार्थसायकैः ॥ १९ ॥

तस्मिन् क्षणे पाण्डवस्य बाह्वोर्बलमदृश्यत।  
यत् सादिनो वारणांश्च रथांश्चैकोऽजयद् युधि ॥ २० ॥

(असंयुक्ताश्च ते राजन् परिवृत्ता रणं प्रति।  
हया नागा रथाश्चैव नदन्तोऽर्जुनमभ्ययुः॥)

ततस्त्र्यङ्गेण महता बलेन भरतर्षभ।  
दृष्ट्वा परिवृतं राजन् भीमसेनः किरीटिनम् ॥ २१ ॥  
हतावशेषानुत्सृज्य त्वदीयान् कतिचिद् रथान्।  
जवेनाभ्यद्रवद् राजन् धनंजयरथं प्रति ॥ २२ ॥

ततस्तत् प्राद्रवत् सैन्यं हतभूयिष्ठमातुरम्।  
दृष्ट्वार्जुनं तदा भीमो जगाम भ्रातरं प्रति ॥ २३ ॥

हतावशिष्टांस्तुरगानर्जुनेन महाबलान् ।  
भीमो व्यधमदश्रान्तो गदापाणिर्महाहवे ॥ २४ ॥

कालरात्रिमिवात्युग्रां नरनागाश्वभोजनाम् ।  
प्राकाराट्टपुरद्वारदारणीमतिदारुणाम् ॥ २५ ॥  
ततो गदां नृनागाश्वेष्वाशु भीमो व्यवासृजत्।  
सा जघान बहूनश्वानश्वारोहांश्च मारिष ॥ २६ ॥

कार्ष्णायसतनुत्राणान् नरानश्वांश्च पाण्डवः ।  
पोथयामास गदया सशब्दं तेऽपतन् हताः ॥ २७ ॥

दन्तैर्दशन्तो वसुधां शेरते क्षतजोक्षिताः।  
भग्नमूर्धास्थिचरणाः क्रव्यादगणभोजनाः ॥ २८ ॥

असृङ्‌मांसवसाभिश्च तृप्तिमभ्यागता गदा ।  
अस्थीन्यप्यश्नती तस्थौ कालरात्रीव दुर्दृशा ॥ २९ ॥

सहस्राणि दशाश्वानां हत्वा पत्तींश्च भूयसा।  
भीमोऽभ्यधावत् संक्रुद्धो गदापाणिरितस्ततः ॥ ३० ॥

गदापाणिं ततो भीमं दृष्ट्वा भारत तावकाः।  
मेनिरे समनुप्राप्तं कालदण्डोद्यतं यमम् ॥ ३१ ॥

स मत्त इव मातङ्गः संक्रुद्धः पाण्डुनन्दनः।  
प्रविवेश गजानीकं मकरः सागरं यथा ॥ ३२ ॥

विगाह्य च गजानीकं प्रगृह्य महतीं गदाम्।  
क्षणेन भीमः संक्रुद्धस्तन्निन्ये यमसादनम् ॥ ३३ ॥

गजान् सकङ्कटान्‌ मत्तान् सारोहान्‌ सपताकिनः।  
पततः समपश्याम सपक्षान् पर्वतानिव ॥ ३४ ॥

हत्वा तु तद् गजानीकं भीमसेनो महाबलः।  
पुनः स्वरथमास्थाय पृष्ठतोऽर्जुनमभ्ययात् ॥ ३५ ॥

ततः पराङ्‌मुखप्रायं निरुत्साहं बलं तव।  
व्यालम्बत महाराज प्रायशः शस्त्रवेष्टितम् ॥ ३६ ॥

विलम्बमानं तत् सैन्यमप्रगल्भमवस्थितम् ।  
दृष्ट्वा प्राच्छादयद् बाणैरर्जुनः प्राणतापनैः ॥ ३७ ॥

नराश्वरथमातङ्गा युधि गाण्डीवधन्वना ।  
शरव्रातैश्चिता रेजुः कदम्बा इव केसरैः ॥ ३८ ॥

ततः कुरूणामभवदार्तनादो महान् नृप।  
नराश्वनागासुहरैर्वध्यतामर्जुनेषुभिः ॥ ३९ ॥

हाहाकृतं भृशं त्रस्तं लीयमानं परस्परम्।  
अलातचक्रवत् सैन्यं तदाभ्रमत तावकम् ॥ ४० ॥

ततस्तद् युद्धमभवत् कुरूणां सुमहद् बलैः।  
न ह्यत्रासीदनिर्भिन्नो रथः सादी हयो गजः ॥ ४१ ॥

आदीप्तमिव तत् सैन्यं शरैश्छिन्नतनुच्छदम्।  
आसीत्‌ सुशोणितक्लिन्नं फुल्लाशोकवनं यथा ॥ ४२ ॥

(तत् सैन्यं भरतश्रेष्ठ वध्यमानं शितैः शरैः।  
न जहौ समरं प्राप्य फाल्गुनं शत्रुतापनम्॥  
तत्राद्भुतमपश्याम कौरवाणां पराक्रमम् ।  
वध्यमानापि यत् पार्थं न जहुर्भरतर्षभ॥)

तं दृष्ट्वा कुरवस्तत्र विक्रान्तं सव्यसाचिनम्।  
निराशाः समपद्यन्त सर्वे कर्णस्य जीविते ॥ ४३ ॥

अविषह्यं तु पार्थस्य शरसम्पातमाहवे।  
मत्वा न्यवर्तन् कुरवो जिता गाण्डीवधन्वना ॥ ४४ ॥

ते हित्वा समरे कर्णं वध्यमानाश्च सायकैः।  
प्रदुद्रुवुर्दिशो भीताश्चुक्रुशुश्चापि सूतजम् ॥ ४५ ॥

अभ्यद्रवत तान् पार्थः किरन् शरशतान् बहून्।  
हर्षयन् पाण्डवान् योधान् भीमसेनपुरोगमान् ॥ ४६ ॥

पुत्रास्तु ते महाराज जग्मुः कर्णरथं प्रति।  
अगाधे मज्जतां तेषां द्वीपः कर्णोऽभवत्तदा ॥ ४७ ॥

कुरवो हि महाराज निर्विषाः पन्नगा इव।  
कर्णमेवोपलीयन्त भयाद् गाण्डीवधन्वनः ॥ ४८ ॥

यथा सर्वाणि भूतानि मृत्योर्भीतानि मारिष।  
धर्ममेवोपलीयन्ते कर्मवन्ति हि यानि च ॥ ४९ ॥  
तथा कर्णं महेष्वासं पुत्रास्तव नराधिप।  
उपालीयन्त संत्रासात् पाण्डवस्य महात्मनः ॥ ५० ॥

तान्‌ शोणितपरिक्लिन्नान्‌ विषमस्थान्‌ शरातुरान्।  
मा भैष्टेत्यब्रवीत् कर्णो ह्यभीतो मामितेति च ॥ ५१ ॥

सम्भग्नं हि बलं दृष्ट्वा बलात् पार्थेन तावकम्।  
धनुर्विस्फारयन् कर्णस्तस्थौ शत्रुजिघांसया ॥ ५२ ॥

तान् प्रद्रुतान् कुरून् दृष्ट्वा कर्णः शस्त्रभृतां वरः।  
संचिन्तयित्वा पार्थस्य वधे दध्रे मनःश्वसन् ॥ ५३ ॥

विस्फार्य सुमहच्चापं ततश्चाधिरथिर्वृषः ।  
पञ्चालान् पुनराधावत् पश्यतः सव्यसाचिनः ॥ ५४ ॥

ततः क्षणेन क्षितिपाः क्षतजप्रतिमेक्षणाः।  
कर्णं ववर्षुर्बाणौघैर्यथा मेघा महीधरम् ॥ ५५ ॥

ततः शरसहस्राणि कर्णमुक्तानि मारिष।  
व्ययोजयन्त पञ्चालान् प्राणैः प्राणभृतां वर ॥ ५६ ॥

तत्र शब्दो महानासीत् पञ्चालानां महामते।  
वध्यतां सूतपुत्रेण मित्रार्थे मित्रगृद्धिना ॥ ५७ ॥