+++
title_full = "042 कर्णका श्रीकृष्ण और अर्जुनके प्रभावको स्वीकार करते हुए अभिमानपूर्वक शल्यको फटकारना और उनसे अपनेको परशुरामजीद्वारा और ब्राह्मणद्वारा प्राप्त हुए शापोंकी कथा सुनाना"
title = "०४२"

+++


मद्राधिपस्याधिरथिर्महात्मा  
वचो निशम्याप्रियमप्रतीतः ।  
उवाच शल्यं विदितं ममैतद्  
यथाविधावर्जुनवासुदेवौ ॥ १ ॥

शौरे रथं वाहयतोऽर्जुनस्य  
बलं महास्त्राणि च पाण्डवस्य।  
अहं विजानामि यथावदद्य  
परोक्षभूतं तव तत् तु शल्य ॥ २ ॥

तौ चाप्यहं शस्त्रभृतां वरिष्ठौ  
व्यपेतभीर्योधयिष्यामि कृष्णौ ।  
संतापयत्यभ्यधिकं नु रामा-  
च्छापोऽद्य मां ब्राह्मणसत्तमाच्च ॥ ३ ॥

अवसं वै ब्राह्मणच्छद्मनाहं  
रामे पुरा दिव्यमस्त्रं चिकीर्षुः।  
तत्रापि मे देवराजेन विघ्नो  
हितार्थिना फाल्गुनस्यैव शल्य ॥ ४ ॥  
कृतो विभेदेन ममोरुमेत्य  
प्रविश्य कीटस्य तनुं विरूपाम्।  
ममोरुमेत्य प्रबिभेद कीटः  
सुप्ते गुरौ तत्र शिरो निधाय ॥ ५ ॥

ऊरुप्रभेदाच्च महान् बभूव  
शरीरतो मे घनशोणितौघः ।  
गुरोर्भयाच्चापि न चेलिवानहं  
ततो विबुद्धो ददृशे स विप्रः ॥ ६ ॥

स धैर्ययुक्तं प्रसमीक्ष्य मां वै  
न त्वं विप्रः कोऽसि सत्यं वदेति।  
तस्मै तदाऽऽत्मानमहं यथाव-  
दाख्यातवान् सूत इत्येव शल्य ॥ ७ ॥

स मां निशम्याथ महातपस्वी  
संशप्तवान् रोषपरीतचेताः ।  
सूतोपधावाप्तमिदं तवास्त्रं  
न कर्मकाले प्रतिभास्यति त्वाम् ॥ ८ ॥

अन्यत्र तस्मात् तव मृत्युकाला-  
दब्राह्मणे ब्रह्म न हि ध्रुवं स्यात्।  
तदद्य पर्याप्तमतीव चास्त्र-  
मस्मिन् संग्रामे तुमुलेऽतीव भीमे ॥ ९ ॥

योऽयं शल्य भरतेषूपपन्नः  
प्रकर्षणः सर्वहरोऽतिभीमः ।  
सोऽभिमन्ये क्षत्रियाणां प्रवीरान्  
प्रतापिता बलवान् वै विमर्दः ॥ १० ॥

शल्योग्रधन्वानमहं वरिष्ठं  
तरस्विनं भीममसह्यवीर्यम् ।  
सत्यप्रतिज्ञं युधि पाण्डवेयं  
धनंजयं मृत्युमुखं नयिष्ये ॥ ११ ॥

अस्त्रं ततोऽन्यत् प्रतिपन्नमद्य  
येन क्षेप्स्ये समरे शत्रुपूगान्।  
प्रतापिनं बलवन्तं कृतास्त्रं  
तमुग्रधन्वानममितौजसं च ॥ १२ ॥  
क्रूरं शूरं रौद्रममित्रसाहं  
धनंजयं संयुगेऽहं हनिष्ये ।

अपां पतिर्वेगवानप्रमेयो  
निमज्जयिष्यन् बहुलाः प्रजाश्च ॥ १३ ॥  
महावेगं संकुरुते समुद्रो  
वेला चैनं धारयत्यप्रमेयम् ।

प्रमुञ्चन्तं बाणसंघानमेयान्  
मर्मच्छिदो वीरहणः सुपत्रान् ॥ १४ ॥  
कुन्तीपुत्रं यत्र योत्स्यामि युद्धे  
ज्यां कर्षतामुत्तममद्य लोके ।

एवं बलेनातिबलं महास्त्रं  
समुद्रकल्पं सुदुरापमुग्रम् ॥ १५ ॥  
शरौघिणं पार्थिवान् मज्जयन्तं  
वेलेव पार्थमिषुभिः संसहिष्ये ।

अद्याहवे यस्य न तुल्यमन्यं  
मन्ये मनुष्यं धनुराददानम् ॥ १६ ॥  
सुरासुरान् युधि वै यो जयेत  
तेनाद्य मे पश्य युद्धं सुघोरम्।

अतीव मानी पाण्डवो युद्धकामो  
ह्यमानुषैरेष्यति मे महास्त्रैः ॥ १७ ॥  
तस्यास्त्रमस्त्रैः प्रतिहत्य संख्ये  
बाणोत्तमैः पातयिष्यामि पार्थम् ।

सहस्ररश्मिप्रतिमं ज्वलन्तं  
दिशश्च सर्वाः प्रतपन्तमुग्रम् ॥ १८ ॥  
तमोनुदं मेघ इवातिमात्रं  
धनंजयं छादयिष्यामि बाणैः ।

वैश्वानरं धूमशिखं ज्वलन्तं  
तेजस्विनं लोकमिदं दहन्तम् ॥ १९ ॥  
पर्जन्यभूतः शरवर्षैर्यथाग्निं  
तथा पार्थं शमयिष्यामि युद्धे।

आशीविषं दुर्धरमप्रमेयं  
सुतीक्ष्णदंष्ट्रं ज्वलनप्रभावम् ॥ २० ॥  
क्रोधप्रदीप्तं त्वहितं महान्तं  
कुन्तीपुत्रं शमयिष्यामि भल्लैः ।

प्रमाथिनं बलवन्तं प्रहारिणं  
प्रभञ्जनं मातरिश्वानमुग्रम् ॥ २१ ॥  
युद्धे सहिष्ये हिमवानिवाचलो  
धनंजयं क्रुद्धममृष्यमाणम् ।

विशारदं रथमार्गेषु शक्तं  
धुर्यं नित्यं समरेषु प्रवीरम् ॥ २२ ॥  
लोके वरं सर्वधनुर्धराणां  
धनंजयं संयुगे संसहिष्ये ।

अद्याहवे यस्य न तुल्यमन्यं  
मन्ये मनुष्यं धनुराददानम् ॥ २३ ॥  
सर्वामिमां यः पृथिवीं विजिग्ये  
तेन प्रयोद्धास्मि समेत्य संख्ये।

यः सर्वभूतानि सदैवतानि  
प्रस्थेऽजयत् खाण्डवे सव्यसाची ॥ २४ ॥  
को जीवितं रक्षमाणो हि तेन  
युयुत्सेद् वै मानुषो मामृतेऽन्यः।

मानी कृतास्त्रः कृतहस्तयोगो  
दिव्यास्त्रविच्छ्‌वेतहयः प्रमाथी ॥ २५ ॥  
तस्याहमद्यातिरथस्य काया-  
च्छिरो हरिष्यामि शितैः पृषत्कैः।

योत्स्याम्येनं शल्य धनंजयं वै  
मृत्युं पुरस्कृत्य रणे जयं वा ॥ २६ ॥  
अन्यो हि न ह्येकरथेन मर्त्यो  
युध्येत यः पाण्डवमिन्द्रकल्पम् ।

तस्याहवे पौरुषं पाण्डवस्य  
ब्रूयां हृष्टः समितौ क्षत्रियाणाम् ॥ २७ ॥  
किं त्वं मूर्खः प्रसभं मूढचेता  
ममावोचः पौरुषं फाल्गुनस्य ।

अप्रियो यः पुरुषो निष्ठुरो हि  
क्षुद्रः क्षेप्ता क्षमिणश्चाक्षमावान् ॥ २८ ॥  
हन्यामहं तादृशानां शतानि  
क्षमाम्यहं क्षमया कालयोगात् ।

अवोचस्त्वं पाण्डवार्थेऽप्रियाणि  
प्रधर्षयन् मां मूढवत् पापकर्मन् ॥ २९ ॥  
मय्यार्जवे जिह्ममतिर्हतस्त्वं  
मित्रद्रोही साप्तपदं हि मैत्रम्।

कालस्त्वयं प्रत्युपयाति दारुणो  
दुर्योधनो युद्धमुपागमद् यत् ॥ ३० ॥  
अस्यार्थसिद्धिं त्वभिकाङ्क्षमाण-  
स्तन्मन्यसे यत्र नैकान्त्यमस्ति ।

मित्रं मिन्देर्नन्दतेः प्रीयतेर्वा  
संत्रायतेर्मिनुतेर्मोदतेर्वा ॥ ३१ ॥  
ब्रवीमि ते सर्वमिदं ममास्ति  
तच्चापि सर्वं मम वेत्ति राजा।

शत्रुः शदेः शासतेर्वा श्यतेर्वा  
शृणातेर्वा श्वसतेः सीदतेर्वा ॥ ३२ ॥  
उपसर्गाद् बहुधा सूदतेश्च  
प्रायेण सर्वं त्वयि तच्च मह्यम्।

दुर्योधनार्थे तव च प्रियार्थं  
यशोऽर्थमात्मार्थमपीश्वरार्थम् ॥ ३३ ॥  
तस्मादहं पाण्डववासुदेवौ  
योत्स्ये यत्नात् कर्म तत् पश्य मेऽद्य।

अस्त्राणि पश्याद्य ममोत्तमानि  
ब्राह्माणि दिव्यान्यथ मानुषाणि ॥ ३४ ॥  
आसादयिष्याम्यहमुग्रवीर्यं  
द्विपो द्विपं मत्तमिवातिमत्तः ।

अस्त्रं ब्राह्मं मनसा युध्यजेयं  
क्षेप्स्ये पार्थायाप्रमेयं जयाय ।  
तेनापि मे नैव मुच्येत युद्धे  
न चेत् पतेद् विषमे मेऽद्य चक्रम् ॥ ३५ ॥

वैवस्वताद्‌ दण्डहस्ताद्‌वरुणाद् वापि पाशिनः।  
सगदाद् वा धनपतेः सवज्राद् वापि वासवात् ॥ ३६ ॥  
अन्यस्मादपि कस्माच्चिदमित्रादाततायिनः ।  
इति शल्य विजानीहि यथा नाहं बिभेम्यतः॥  
तस्मान्न मे भयं पार्थान्नापि चैव जनार्दनात् ॥ ३७ ॥  
सह युद्धं हि मे ताभ्यां साम्पराये भविष्यति।

कदाचित् विजयस्याहमस्त्रहेतोरटन्नृप ॥ ३८ ॥  
अज्ञानाद्धि क्षिपन् बाणान्‌ घोररूपान् भयानकान्।  
होमधेन्वा वत्समस्य प्रमत्त इषुणाहनम् ॥ ३९ ॥

चरन्तं विजने शल्य ततोऽनुव्याजहार माम्।  
यस्मात् त्वया प्रमत्तेन होमधेन्वा हतः सुतः ॥ ४० ॥  
श्वभ्रे ते पततां चक्रमिति मां ब्राह्मणोऽब्रवीत्।  
युध्यमानस्य संग्रामे प्राप्तस्यैकायनं भयम् ॥ ४१ ॥

तस्माद् बिभेमि बलवद् ब्राह्मणव्याहृतादहम्।  
एते हि सोमराजान ईश्वराः सुखदुःखयोः ॥ ४२ ॥

अदां तस्मै गोसहस्रं बलीवर्दांश्च षट्‌शतान्।  
प्रसादं न लभे शल्य ब्राह्मणान्मद्रकेश्वर ॥ ४३ ॥

ईषादन्तान् सप्तशतान् दासीदासशतानि च।  
ददतो द्विजमुख्यो मे प्रसादं न चकार सः ॥ ४४ ॥

कृष्णानां श्वेतवत्सानां सहस्राणि चतुर्दश।  
आहरं न लभे तस्मात् प्रसादं द्विजसत्तमात् ॥ ४५ ॥

ऋद्धं गृहं सर्वकामैर्यच्च मे वसु किंचन।  
तत् सर्वमस्मै सत्कृत्य प्रयच्छामि न चेच्छति ॥ ४६ ॥

ततोऽब्रवीन्मां याचन्तमपराधं प्रयत्नतः ।  
व्याहृतं यन्मया सूत तत् तथा न तदन्यथा ॥ ४७ ॥

अनृतोक्तं प्रजां हन्यात् ततः पापमवाप्नुयाम्।  
तस्माद् धर्माभिरक्षार्थं नानृतं वक्तुमुत्सहे ॥ ४८ ॥

मा त्वं ब्रह्मगतिं हिंस्याः प्रायश्चित्तं कृतं त्वया।  
मद्वाक्यं नानृतं लोके कश्चित्‌ कुर्यात् समाप्नुहि ॥ ४९ ॥

इत्येतत्ते मया प्रोक्तं क्षिप्तेनापि सुहृत्तया।  
जानामि त्वां विक्षिपन्तं जोषमास्स्वोत्तरं शृणु ॥ ५० ॥