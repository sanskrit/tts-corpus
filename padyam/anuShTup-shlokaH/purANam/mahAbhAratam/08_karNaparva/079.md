+++
title_full = "079 अर्जुनका कौरव-सेनाको विनाश करके खूनकी नदी बहा देना और अपना रथ कर्णके पास ले चलनेके लिये भगवान् श्रीकृष्णसे कहना तथा श्रीकृष्ण और अर्जुनको आते देख शल्य और कर्णकी बातचीत तथा अर्जुनद्वारा कौरव-सेनाका विध्वंस"
title = "०७९"

+++


अर्जुनस्तु महाराज हत्वा सैन्यं चतुर्विधम्।  
सूतपुत्रं च संक्रुद्धं दृष्ट्‌वा चैव महारणे ॥ १ ॥  
शोणितोदां महीं कृत्वा मांसमज्जास्थिपङ्किलाम्।  
मनुष्यशीर्षपाषाणां हस्त्यश्वकृतरोधसम् ॥ २ ॥  
शूरास्थिचयसंकीर्णां काकगृध्रानुनादिताम् ।  
छत्रहंसप्लवोपेतां वीरवृक्षापहारिणीम् ॥ ३ ॥  
हारपद्माकरवतीमुष्णीषवरफेनिलाम् ।  
धनुःशरध्वजोपेतां नरक्षुद्रकपालिनीम् ॥ ४ ॥  
चर्मवर्मभ्रमोपेतां रथोडुपसमाकुलाम् ।  
जयैषिणां च सुतरां भीरूणां च सुदुस्तराम् ॥ ५ ॥  
नदीं प्रवर्तयित्वा च बीभत्सुः परवीरहा।  
वासुदेवमिदं वाक्यमब्रवीत् पुरुषर्षभः ॥ ६ ॥

एष केतू रणे कृष्ण सूतपुत्रस्य दृश्यते।  
भीमसेनादयश्चैते योधयन्ति महारथम् ॥ ७ ॥

एते द्रवन्ति पञ्चालाः कर्णत्रस्ता जनार्दन।  
एष दुर्योधनो राजा श्वेतच्छत्रेण धार्यता ॥ ८ ॥  
कर्णेन भग्नान्‌ पञ्चालान् द्रावयन् बहु शोभते।

कृपश्च कृतवर्मा च द्रौणिश्चैव महारथः ॥ ९ ॥  
एते रक्षन्ति राजानं सूतपुत्रेण रक्षिताः।  
अवध्यमानास्तेऽस्माभिर्घातयिष्यन्ति सोमकान् ॥ १० ॥

एष शल्यो रथोपस्थे रश्मिसंचारकोविदः।  
सूतपुत्ररथं कृष्ण वाहयन् बहु शोभते ॥ ११ ॥

तत्र मे बुद्धिरुत्पन्ना वाहयात्र महारथम्।  
नाहत्वा समरे कर्णं निवर्तिष्ये कथञ्चन ॥ १२ ॥  
राधेयो ह्यन्यथा पार्थान् सृञ्जयांश्च महारथान्।  
निःशेषान् समरे कुर्यात् पश्यतां नो जनार्दन ॥ १३ ॥

ततः प्रायाद् रथेनाशु केशवस्तव वाहिनीम्।  
कर्णं प्रति महेष्वासं द्वैरथे सव्यसाचिना ॥ १४ ॥

प्रयातश्च महाबाहुः पाण्डवानुज्ञया हरिः।  
आश्वासयन् रथेनैव पाण्डुसैन्यानि सर्वशः ॥ १५ ॥

रथघोषः स संग्रामे पाण्डवेयस्य सम्बभौ।  
वासवाशनितुल्यस्य मेघौघस्येव मारिष ॥ १६ ॥

महता रथघोषेण पाण्डवः सत्यविक्रमः।  
अभ्ययादप्रमेयात्मा निर्जयंस्तव वाहिनीम् ॥ १७ ॥

तमायान्तं समीक्ष्यैव श्वेताश्वं कृष्णसारथिम्।  
मद्रराजोऽब्रवीत् कर्णं केतुं दृष्ट्‌वा महात्मनः ॥ १८ ॥

अयं स रथ आयाति श्वेताश्वः कृष्णसारथिः।  
निघ्नन्नमित्रान् समरे यं कर्ण परिपृच्छसि ॥ १९ ॥

एष तिष्ठति कौन्तेयः संस्पृशन् गाण्डिवं धनुः।  
तं हनिष्यसि चेदद्य तन्नः श्रेयो भविष्यति ॥ २० ॥

धनुर्ज्या चन्द्रताराङ्का पताकाकिङ्किणीयुता ।  
पश्य कर्णार्जुनस्यैषा सौदामन्यम्बरे यथा ॥ २१ ॥

एष ध्वजाग्रे पार्थस्य प्रेक्षमाणः समन्ततः।  
दृश्यते वानरो भीमो वीराणां भयवर्धनः ॥ २२ ॥

एतच्चक्रं गदा शङ्खः शार्ङ्गं कृष्णस्य च प्रभो।  
दृश्यते पाण्डवरथे वाहयानस्य वाजिनः ॥ २३ ॥

एतत् कूजति गाण्डीवं विसृष्टं सव्यसाचिना।  
एते हस्तवता मुक्ता घ्नन्त्यमित्रान् शिताः शराः ॥ २४ ॥

विशालायतताम्राक्षैः पूर्णचन्द्रनिभाननैः ।  
एषा भूः कीर्यते राज्ञां शिरोभिरपलायिनाम् ॥ २५ ॥

एते परिघसंकाशाः पुण्यगन्धानुलेपनाः ।  
उद्धता रणशूराणां पात्यन्ते सायुधा भुजाः ॥ २६ ॥

निरस्तजिह्वानेत्रान्ता वाजिनः सह सादिभिः।  
पतिताः पात्यमानाश्च क्षितौ क्षीणा विशेरते ॥ २७ ॥

एते पर्वतशृङ्गाणां तुल्या हैमवता गजाः।  
संछिन्नकुम्भाः पार्थेन प्रपतन्त्यद्रयो यथा ॥ २८ ॥

गन्धर्वनगराकारा रथा वा ते नरेश्वराः।  
विमानादिव पुण्यान्ते स्वर्गिणो निपतन्त्यमी ॥ २९ ॥

व्याकुलीकृतमत्यर्थं परसैन्यं किरीटिना ।  
नानामृगसहस्राणां यूथं केसरिणां यथा ॥ ३० ॥

त्वामभिप्रेप्सुरायाति कर्ण निघ्नन् वरान् रथान्।  
असह्यमानो राधेय तं याहि प्रति भारत ॥ ३१ ॥

(घृणां त्यक्त्वा प्रमादं च भृगोरस्त्रं च संस्मर।  
दृष्टिं मुष्टिं च संधानं स्मृत्वा रामोपदेशजम्।  
धनंजयं जयप्रेप्सुः प्रत्युद्‌गच्छ महारथम्॥)

एषा विदीर्यते सेना धार्तराष्ट्री समन्ततः।  
अर्जुनस्य भयात् तूर्णं निघ्नतः शात्रवान् बहून् ॥ ३२ ॥

वर्जयन् सर्वसैन्यानि त्वरते हि धनंजयः।  
त्वदर्थमिति मन्येऽहं यथास्योदीर्यते वपुः ॥ ३३ ॥

न ह्यवस्थास्यते पार्थो युयुत्सुः केनचित् सह।  
त्वामृते क्रोधदीप्तो हि पीड्यमाने वृकोदरे ॥ ३४ ॥

विरथं धर्मराजं तु दृष्ट्‌वा सुदृढविक्षतम्।  
शिखण्डिनं सात्यकिं च धृष्टद्युम्नं च पार्षतम् ॥ ३५ ॥  
द्रौपदेयान् युधामन्युमुत्तमौजसमेव च ।  
नकुलं सहदेवं च भ्रातरौ द्वौ समीक्ष्य च ॥ ३६ ॥  
सहसैकरथः पार्थस्त्वामभ्येति परंतपः ।  
क्रोधरक्तेक्षणः क्रुद्धो जिघांसुः सर्वपार्थिवान् ॥ ३७ ॥

त्वरितोऽभिपतत्यस्मांस्त्यक्त्वा सैन्यान्यसंशयम् ।  
त्वं कर्ण प्रतियाह्येनं नास्त्यन्यो हि धनुर्धरः ॥ ३८ ॥

न तं पश्यामि लोकेऽस्मिंस्त्वत्तो ह्यन्यं धनुर्धरम्।  
अर्जुनं समरे क्रुद्धं यो वेलामिव धारयेत् ॥ ३९ ॥

न चास्य रक्षां पश्यामि पार्श्वतो न च पृष्ठतः।  
एक एवाभियाति त्वां पश्य साफल्यमात्मनः ॥ ४० ॥

त्वं हि कृष्णौ रणे सक्तः संसाधयितुमाहवे।  
तवैव भारो राधेय प्रत्युद्याहि धनंजयम् ॥ ४१ ॥

समानो ह्यसि भीष्मेण द्रोणद्रौणिकृपेण च।  
सव्यसाचिनमायान्तं निवारय महारणे ॥ ४२ ॥

लेलिहानं यथा सर्पं गर्जन्तमृषभं यथा।  
वनस्थितं यथा व्याघ्रं जहि कर्ण धनंजयम् ॥ ४३ ॥

एते द्रवन्ति समरे धार्तराष्ट्रा महारथाः।  
अर्जुनस्य भयात् तूर्णं निरपेक्षा जनाधिपाः ॥ ४४ ॥

द्रवतामथ तेषां तु नान्योऽस्ति युधि मानवः।  
भयहा यो भवेद् वीरस्त्वामृते सूतनन्दन ॥ ४५ ॥

एते त्वां कुरवः सर्वे द्वीपमासाद्य संयुगे।  
धिष्ठिताः पुरुषव्याघ्र त्वत्तः शरणकाङ्‌क्षिणः ॥ ४६ ॥

वैदेहाम्बष्ठकाम्बोजास्तथा नग्नजितस्त्वया ।  
गान्धाराश्च यया धृत्या जिताः संख्ये सुदुर्जयाः।  
तां धृतिं कुरु राधेय ततः प्रत्येहि पाण्डवम् ॥ ४७ ॥

वासुदेवं च वार्ष्णेयं प्रीयमाणं किरीटिना।  
प्रत्युद्याहि महाबाहो पौरुषे महति स्थितः ॥ ४८ ॥

(यथैकेन त्वया पूर्वं कृतो दिग्विजयः पुरा।  
मरुत्सूनोर्यथा सूनुर्घातितः शक्रदत्तया ॥  
तदेतत् सर्वमालम्ब्य जहि पार्थं धनंजयम्।)

प्रकृतिस्थोऽसि मे शल्य इदानीं सम्मतस्तथा।  
प्रतिभासि महाबाहो मा भैषीस्त्वं धनंजयात् ॥ ४९ ॥

पश्य बाह्वोर्बलं मेऽद्य शिक्षितस्य च पश्य मे।  
एकोऽद्य निहनिष्यामि पाण्डवानां महाचमूम् ॥ ५० ॥

कृष्णौ च पुरुषव्याघ्र ततः सत्यं ब्रवीमि ते।  
नाहत्वा युधि तौ वीरौ व्यपयास्ये कथंचन ॥ ५१ ॥

स्वप्स्ये वा निहतस्ताभ्यामनित्यो हि रणे जयः।  
कृतार्थोऽद्य भविष्यामि हत्वा वाप्यथवा हतः ॥ ५२ ॥

अजय्यमेनं प्रवदन्ति युद्धे  
महारथाः कर्ण रथप्रवीरम् ।  
एकाकिनं किमु कृष्णाभिगुप्तं  
विजेतुमेनं क इहोत्सहेत ॥ ५३ ॥

नैतादृशो जातु बभूव लोके  
रथोत्तमो यावदुपश्रुतं नः ।  
तमीदृशं प्रतियोत्स्यामि पार्थं  
महाहवे पश्य च पौरुषं मे ॥ ५४ ॥

रणे चरत्येष रथप्रवीरः  
सितैर्हयैः कौरवराजपुत्रः ।  
स वाद्य मां नेष्यति कृच्छ्रमेतत्  
कर्णस्यान्तादेतदन्तास्तु सर्वे ॥ ५५ ॥

अस्वेदिनौ राजपुत्रस्य हस्ता-  
ववेपमानौ जातकिणौ बृहन्तौ ।  
दृढायुधः कृतिमान् क्षिप्रहस्तो  
न पाण्डवेयेन समोऽस्ति योधः ॥ ५६ ॥

गृह्णात्यनेकानपि कङ्कपत्रा-  
नेकं यथा तान् प्रतियोज्य चाशु।  
ते क्रोशमात्रे निपतन्त्यमोघाः  
कस्तेन योधोऽस्ति समः पृथिव्याम् ॥ ५७ ॥

अतोषयत् खाण्डवे यो हुताशं  
कृष्णद्वितीयोऽतिरथस्तरस्वी ।  
लेभे चक्रं यत्र कृष्णो महात्मा  
धनुर्गाण्डीवं पाण्डवः सव्यसाची ॥ ५८ ॥

श्वेताश्वयुक्तं च सुघोषमुग्रं  
रथं महाबाहुरदीनसत्त्वः ।  
महेषुधी चाक्षये दिव्यरूपे  
शस्त्राणि दिव्यानि च हव्यवाहात् ॥ ५९ ॥

तथेन्द्रलोके निजघान दैत्या-  
नसंख्येयान् कालकेयांश्च सर्वान् ।  
लेभे शङ्खं देवदत्तं स्म तत्र  
को नाम तेनाभ्यधिकः पृथिव्याम् ॥ ६० ॥

महादेवं तोषयामास योऽस्त्रैः  
साक्षात् सुयुद्धेन महानुभावः ।  
लेभे ततः पाशुपतं सुघोरं  
त्रैलोक्यसंहारकरं महास्त्रम् ॥ ६१ ॥

पृथक् पृथग्लोकपालाः समेता  
ददुर्महास्त्राण्यप्रमेयाणि संख्ये ।  
यैस्ताञ्जघानाशु रणे नृसिंहः  
सकालकेयानसुरान् समेतान् ॥ ६२ ॥

तथा विराटस्य पुरे समेतान्  
सर्वानस्मानेकरथेन जित्वा ।  
जहार तद् गोधनमाजिमध्ये  
वस्त्राणि चादत्त महारथेभ्यः ॥ ६३ ॥

तमीदृशं वीर्यगुणोपपन्नं  
कृष्णद्वितीयं परमं नृपाणाम् ।  
तमाह्वयन् साहसमुत्तमं वै  
जाने स्वयं सर्वलोकस्य शल्य ॥ ६४ ॥

अनन्तवीर्येण च केशवेन  
नारायणेनाप्रतिमेन गुप्तः ।  
वर्षायुतैर्यस्य गुणा न शक्या  
वक्तुं समेतैरपि सर्वलोकैः ॥ ६५ ॥  
महात्मनः शङ्खचक्रासिपाणे-  
र्विष्णोर्जिष्णोर्वसुदेवात्मजस्य ।

भयं मे वै जायते साध्वसं च  
दृष्ट्वा कृष्णावेकरथे समेतौ ॥ ६६ ॥  
अतीव पार्थो युधि कार्मुकिभ्यो  
नारायणश्चाप्रति चक्रयुद्धे ।  
एवंविधौ पाण्डववासुदेवौ  
चलेत् स्वदेशाद्धिमवान्‌ न कृष्णौ ॥ ६७ ॥

उभौ हि शूरौ बलिनौ दृढायुधौ  
महारथौ संहननोपपन्नौ ।  
एतादृशौ फाल्गुनवासुदेवौ  
कोऽन्यः प्रतीयान्मदृते तौ तु शल्य ॥ ६८ ॥

मनोरथो यस्तु ममाद्य तस्य  
मद्रेश युद्धं प्रति पाण्डवस्य।  
नैतच्चिरादाशु भविष्यतीद-  
मत्यद्भुतं चित्रमतुल्यरूपम् ॥ ६९ ॥  
एतौ च हत्वा युधि पातयिष्ये  
मां वापि कृष्णौ निहनिष्यतोऽद्य।

इति ब्रुवन् शल्यममित्रहन्ता  
कर्णो रणे मेघ इवोन्ननाद ॥ ७० ॥  
अभ्येत्य पुत्रेण तवाभिनन्दितः  
समेत्य चोवाच कुरुप्रवीरम् ।  
कृपं च भोजं च महाभुजावुभौ  
तथैव गान्धारपतिं सहानुजम् ॥ ७१ ॥  
गुरोः सुतं चावरजं तथाऽऽत्मनः  
पदातिनोऽथ द्विपसादिनश्च तान् ।  
निरुध्यताभिद्रवताच्युतार्जुनौ  
श्रमेण संयोजयताशु सर्वशः ॥ ७२ ॥  
यथा भवद्भिर्भृशविक्षितावुभौ  
सुखेन हन्यामहमद्य भूमिपाः ।

तथेति चोक्त्वा त्वरिताः स्म तेऽर्जुनं  
जिघांसवो वीरतराः समभ्ययुः ॥ ७३ ॥  
शरैश्च जघ्नुर्युधि तं महारथा  
धनंजयं कर्णनिदेशकारिणः ।

नदीनदं भूरिजलो महार्णवो  
यथा तथा तान् समरेऽर्जुनोऽग्रसत् ॥ ७४ ॥  
न संदधानो न तथा शरोत्तमान्  
प्रमुञ्चमानो रिपुभिः प्रदृश्यते ।  
धनंजयास्तैस्तु शरैर्विदारिता  
हता निपेतुर्नरवाजिकुञ्जराः ॥ ७५ ॥

शरार्चिषं गाण्डिवचारुमण्डलं  
युगान्तसूर्यप्रतिमानतेजसम् ।  
न कौरवाः शेकुरुदीक्षितुं जयं  
यथा रविं व्याधितचक्षुषो जनाः ॥ ७६ ॥

शरोत्तमान् सम्प्रहितान् महारथै-  
श्चिच्छेद पार्थः प्रहसन् शरौघैः।  
भूयश्च तानहनद् बाणसङ्घान्  
गाण्डीवधन्वायतपूर्णमण्डलः ॥ ७७ ॥

यथोग्ररश्मिः शुचिशुक्रमध्यगः  
सुखं विवस्वान् हरते जलौघान्।  
तथार्जुनो बाणगणान् निरस्य  
ददाह सेनां तव पार्थिवेन्द्र ॥ ७८ ॥

तमभ्यधावद् विसृजन् कृपः शरां-  
स्तथैव भोजस्तव चात्मजः स्वयम्।  
महारथो द्रोणसुतश्च सायकै-  
रवाकिरंस्तोयधरा यथाचलम् ॥ ७९ ॥

जिघांसुभिस्तान् कुशलः शरोत्तमान्  
महाहवे सम्प्रहितान् प्रयत्नतः ।  
शरैः प्रचिच्छेद स पाण्डवस्त्वरन्  
पराभिनद् वक्षसि चेषुभिस्त्रिभिः ॥ ८० ॥

स गाण्डिवव्यायतपूर्णमण्डल-  
स्तपन् रिपूनर्जुनभास्करो बभौ ।  
शरोग्ररश्मिः शुचिशुक्रमध्यगो  
यथैव सूर्यः परिवेषवांस्तथा ॥ ८१ ॥

अथाग्र्यबाणैर्दशभिर्धनंजयं  
पराभिनद् द्रोणसुतोऽच्युतं त्रिभिः ।  
चतुर्भिरश्वांश्चतुरः कपिं ततः  
शरैश्च नाराचवरैरवाकिरत् ॥ ८२ ॥

तथापि तं प्रस्फुरदात्तकार्मुकं  
त्रिभिः शरैर्यन्तृशिरः क्षुरेण ।  
हयांश्चतुर्भिश्च पुनस्त्रिभिर्ध्वजं  
धनंजयो द्रौणिरथादपातयत् ॥ ८३ ॥

स रोषपूर्णो मणिवज्रहाटकै-  
रलङ्‌कृतं तक्षकभोगवर्चसम् ।  
महाधनं कार्मुकमन्यदाददे  
यथा महाहिप्रवरं गिरेस्तटात् ॥ ८४ ॥

स्वमायुधं चोपनिकीर्य भूतले  
धनुश्च कृत्वा सगुणं गुणाधिकः।  
समार्दयत्तावजितौ नरोत्तमौ  
शरोत्तमैर्द्रौणिरविध्यदन्तिकात् ॥ ८५ ॥

कृपश्च भोजश्च तवात्मजश्च ते  
शरैरनेकैर्युधि पाण्डवर्षभम् ।  
महारथाः संयुगमूर्धनि स्थिता-  
स्तमोनुदं वारिधरा इवापतन् ॥ ८६ ॥

कृपस्य पार्थः सशरं शरासनं  
हयान् ध्वजान् सारथिमेव पत्रिभिः।  
समार्पयद् बाहुसहस्रविक्रम-  
स्तथा यथा वज्रधरः पुरा बलेः ॥ ८७ ॥

स पार्थबाणैर्विनिपातितायुधो  
ध्वजावमर्दे च कृते महाहवे।  
कृतः कृपो बाणसहस्रयन्त्रितो  
यथाऽऽपगेयः प्रथमं किरीटिना ॥ ८८ ॥

शरैः प्रचिच्छेद तवात्मजस्य  
ध्वजं धनुश्च प्रचकर्त नर्दतः।  
जघान चाश्वान् कृतवर्मणः शुभान्  
ध्वजं च चिच्छेद ततः प्रतापवान् ॥ ८९ ॥

सवाजिसूतेष्वसनान् सकेतनान्  
जघान नागाश्वरथांस्त्वरंश्च सः ।  
ततः प्रकीर्णं सुमहद् बलं तव  
प्रदारितः सेतुरिवाम्भसा यथा ॥ ९० ॥

ततोऽर्जुनस्याशु रथेन केशव-  
श्चकार शत्रूनपसव्यमातुरान् ।  
ततः प्रयातं त्वरितं धनंजयं  
शतक्रतुं वृत्रनिजघ्नुषं यथा ॥ ९१ ॥  
समन्वधावन् पुनरुत्थितैर्ध्वजै  
रथैः सुयुक्तैरपरे युयुत्सवः ।

अथाभिसृत्य प्रतिवार्य तानरीन्  
धनंजयस्याभिमुखं महारथाः ॥ ९२ ॥  
शिखण्डिशैनेययमाः शितैः शरै-  
र्विदारयन्तो व्यनदन् सुभैरवम् ।

ततोऽभिजघ्नुः कुपिताः परस्परं  
शरैस्तदाञ्जोगतिभिः सुतेजनैः ॥ ९३ ॥  
कुरुप्रवीराः सह सृञ्जयैर्यथा-  
सुराः पुरा देवगणैस्तथाऽऽहवे ।

जयेप्सवः स्वर्गमनाय चोत्सुकाः  
पतन्ति नागाश्वरथाः परंतप ॥ ९४ ॥  
जगर्जुरुच्चैर्बलवच्च विव्यधुः  
शरैः सुमुक्तैरितरेतरं पृथक् ।

शरान्धकारे तु महात्मभिः कृते  
महामृधे योधवरैः परस्परम् ।  
चतुर्दिशो वै विदिशश्च पार्थिव  
प्रभा च सूर्यस्थ तमोवृताभवत् ॥ ९५ ॥