+++
title_full = "085 कौरववीरोंद्वारा कुलिन्दराजके पुत्रों और हाथियोंका संहार तथा अर्जुनद्वारा वृषसेनका वध"
title = "०८५"

+++


नकुलमथ विदित्वा छिन्नबाणासनासिं  
विरथमरिशरार्तं कर्णपुत्रास्त्रभग्नम् ।  
पवनधुतपताकाह्लादिनो वल्गिताश्वा  
वरपुरुषनियुक्तास्ते रथैः शीघ्रमीयुः ॥ १ ॥  
द्रुपदसुतवरिष्ठाः पञ्च शैनेयषष्ठा  
द्रुपददुहितृपुत्राः पञ्च चामित्रसाहाः ।  
द्विरदरथनराश्वान् सूदयन्तस्त्वदीयान्  
भुजगपतिनिकाशैर्मार्गणैरात्तशस्त्राः ॥ २ ॥

अथ तव रथमुख्यास्तान् प्रतीयुस्त्वरन्तः  
कृपहृदिकसुतौ च द्रौणिदुर्योधनौ च।  
शकुनिसुतवृकौ च क्राथदेवावृधौ च  
द्विरदजलदघोषैः स्यन्दनैः कार्मुकैश्च ॥ ३ ॥

तव नृप रथिवर्यांस्तान् दशैकं च वीरान्  
नृवर शरवराग्रैस्ताडयन्तोऽभ्यरुन्धन् ।  
नवजलदसवर्णैर्हस्तिभिस्तानुदीयु-  
र्गिरिशिखरनिकाशैर्भीमवेगैः कुलिन्दाः ॥ ४ ॥

सुकल्पिता हैमवता मदोत्कटा  
रणाभिकामैः कृतिभिः समास्थिताः ।  
सुवर्णजालैर्वितता बभुर्गजा-  
स्तथा यथा खे जलदाः सविद्युतः ॥ ५ ॥

कुलिन्दपुत्रो दशभिर्महायसैः  
कृपं ससूताश्वमपीडयद् भृशम् ।  
ततः शरद्वत्सुतसायकैर्हतः  
सहैव नागेन पपात भूतले ॥ ६ ॥

कुलिन्दपुत्रावरजस्तु तोमरै-  
र्दिवाकरांशुप्रतिमैरयस्मयैः ।  
रथं च विक्षोभ्य ननाद नर्दत-  
स्ततोऽस्य गान्धारपतिः शिरोऽहरत् ॥ ७ ॥

ततः कुलिन्देषु हतेषु तेष्वथ  
प्रहृष्टरूपास्तव ते महारथाः ।  
भृशं प्रदध्मुर्लवणाम्बुसम्भवान्  
परांश्च बाणासनपाणयोऽभ्ययुः ॥ ८ ॥

अथाभवद् युद्धमतीव दारुणं  
पुनः कुरूणां सह पाण्डुसृञ्जयैः।  
शरासिशक्त्यृष्टिगदापरश्वधै-  
र्नराश्वनागासुहरं भृशाकुलम् ॥ ९ ॥

रथाश्वमातङ्गपदातिभिस्ततः  
परस्परं विप्रहतापतन् क्षितौ ।  
यथा सविद्युत्‌स्तनिता बलाहकाः  
समाहता दिग्भ्य इवोग्रमारुतैः ॥ १० ॥

ततः शतानीकमतान् महागजां-  
स्तथा रथान् पत्तिगणांश्च तान् बहून्।  
जघान भोजस्तु हयानथापतन्  
क्षणाद् विशस्ताः कृतवर्मणः शरैः ॥ ११ ॥

अथापरे द्रौणिहता महाद्विपा-  
स्त्रयः ससर्वायुधयोधकेतनाः ।  
निपेतुरुर्व्यां व्यसवो निपातिता-  
स्तथा यथा वज्रहता महाचलाः ॥ १२ ॥

कुलिन्दराजावरजादनन्तरः  
स्तनान्तरे पत्रिवरैरताडयत् ।  
तवात्मजं तस्य तवात्मजः शरैः  
शितैः शरीरं व्यहनद् द्विपं च तम् ॥ १३ ॥

स नागराजः सह राजसूनुना  
पपात रक्तं बहु सर्वतः क्षरन्।  
महेन्द्रवज्रप्रहतोऽम्बुदागमे  
यथा जलं गैरिकपर्वतस्तथा ॥ १४ ॥

कुलिन्दपुत्रप्रहितोऽपरो द्विपः  
क्राथस्य सूताश्वरथं व्यपोथयत् ।  
ततोऽपतत् क्राथशराभिघातितः  
सहेश्वरो वज्रहतो यथा गिरिः ॥ १५ ॥

रथी द्विपस्थेन हतोऽपतच्छरैः  
क्राथाधिपः पर्वतजेन दुर्जयः ।  
सवाजिसूतेष्वसनध्वजस्तथा  
यथा महावातहतो महाद्रुमः ॥ १६ ॥

वृको द्विपस्थं गिरिराजवासिनं  
भृशं शरैर्द्वादशभिः पराभिनत् ।  
ततो वृकं साश्वरथं महाद्विपो  
द्रुतं चतुर्भिश्चरणैर्व्यपोथयत् ॥ १७ ॥

स नागराजः सनियन्तृकोऽपतत्  
तथा हतो बभ्रुसुतेषुभिर्भृशम् ।  
स चापि देवावृधसूनुरर्दितः  
पपात नुन्नः सहदेवसूनुना ॥ १८ ॥

विषाणगात्रावरयोधपातिना  
गजेन हन्तुं शकुनिं कुलिन्दजः।  
जगाम वेगेन भृशार्दयंश्च तं  
ततोऽस्य गान्धारपतिः शिरोऽहरत् ॥ १९ ॥

ततः शतानीकहता महागजा  
हया रथाः पत्तिगणाश्च तावकाः।  
सुपर्णवातप्रहता यथोरगा-  
स्तथागता गां विवशा विचूर्णिताः ॥ २० ॥

ततोऽभ्यविद्ध्यद् बहुभिः शितैः शरैः  
कलिङ्गपुत्रो नकुलात्मजं स्मयन् ।  
ततोऽस्य कोपाद् विचकर्त नाकुलिः  
शिरः क्षुरेणाम्बुजसंनिभाननम् ॥ २१ ॥

ततः शतानीकमविध्यदायसै-  
स्त्रिभिः शरैः कर्णसुतोऽर्जुनं त्रिभिः।  
त्रिभिश्च भीमं नकुलं च सप्तभि-  
र्जनार्दनं द्वादशभिश्च सायकैः ॥ २२ ॥

तदस्य कर्मातिमनुष्यकर्मणः  
समीक्ष्य हृष्टाः कुरवोऽभ्यपूजयन् ।  
पराक्रमज्ञास्तु धनंजयस्य ये  
हुतोऽयमग्नाविति ते तु मेनिरे ॥ २३ ॥

ततः किरीटी परवीरघाती  
हताश्वमालोक्य नरप्रवीरः ।  
माद्रीसुतं नकुलं लोकमध्ये  
समीक्ष्य कृष्णं भृशविक्षतं च ॥ २४ ॥  
समभ्यधावद् वृषसेनमाहवे  
स सूतजस्य प्रमुखे स्थितस्तदा।

तमापतन्तं नरवीरमुग्रं  
महाहवे बाणसहस्रधारिणम् ॥ २५ ॥  
अभ्यापतत् कर्णसुतो महारथं  
यथा महेन्द्रं नमुचिः पुरा तथा।

ततो द्रुतं चैकशरेण पार्थं  
शितेन विद्ध्वा युधि कर्णपुत्रः ॥ २६ ॥  
ननाद नादं सुमहानुभावो  
विद्ध्वेव शक्रं नमुचिः स वीरः।

पुनः स पार्थं वृषसेन उग्रै-  
र्बाणैरविद्ध्यद् भुजमूले तु सव्ये ॥ २७ ॥  
तथैव कृष्णं नवभिः समार्दयत्  
पुनश्च पार्थं दशभिर्जघान ।

पूर्वं यथा वृषसेनप्रयुक्तै-  
रभ्याहतः श्वेतहयः शरैस्तैः ॥ २८ ॥  
संरम्भमीषद्‌गमितो वधाय  
कर्णात्मजस्याथ मनः प्रदध्रे ।

ततः किरीटी रणमूर्ध्नि कोपात्  
कृत्वा त्रिशाखां भ्रुकुटिं ललाटे ॥ २९ ॥  
मुमोच तूर्णं विशिखान् महात्मा  
वधे धृतः कर्णसुतस्य संख्ये।

आरक्तनेत्रोऽन्तकशत्रुहन्ता  
उवाच कर्णं भृशमुत्स्मयंस्तदा ॥ ३० ॥  
दुर्योधनं द्रौणिमुखांश्च सर्वा-  
नहं रणे वृषसेनं तमुग्रम्।  
सम्पश्यतः कर्ण तवाद्य संख्ये  
नयामि लोकं निशितैः पृषत्कैः ॥ ३१ ॥

ऊनं च तावद्धि जना वदन्ति  
सर्वैर्भवद्भिर्मम सूनुर्हतोऽसौ ।  
एको रथो मद्विहीनस्तरस्वी  
अहं हनिष्ये भवतां समक्षम् ॥ ३२ ॥  
संरक्ष्यतां रथसंस्थाः सुतोऽय-  
महं हनिष्ये वृषसेनमुग्रम् ।  
पश्चाद् वधिष्ये त्वामपि सम्प्रमूढ-  
महं हनिष्येऽर्जुन आजिमध्ये ॥ ३३ ॥

तमद्य मूलं कलहस्य संख्ये  
दुर्योधनापाश्रयजातदर्पम् ।  
त्वामद्य हन्तास्मि रणे प्रसह्य  
अस्यैव हन्ता युधि भीमसेनः ॥ ३४ ॥  
दुर्योधनस्याधमपूरुषस्य  
यस्यानयादेष महान् क्षयोऽभवत् ।

स एवमुक्त्वा विनिमृज्य चापं  
लक्ष्यं हि कृत्वा वृषसेनमाजौ ॥ ३५ ॥  
ससर्ज बाणान् विशिखान् महात्मा  
वधाय राजन् कर्णसुतस्य संख्ये।

विव्याध चैनं दशभिः पृषत्कै-  
र्मर्मस्वशङ्कं प्रहसन् किरीटी ॥ ३६ ॥  
चिच्छेद चास्येष्वसनं भुजौ च  
क्षुरैश्चतुर्भिर्निशितैः शिरश्च ।

स पार्थबाणाभिहतः पपात  
रथाद् विबाहुर्विशिरा धरायाम् ॥ ३७ ॥  
सुपुष्पितो वृक्षवरोऽतिकायो  
वातेरितः शाल इवाद्रिशृङ्गात् ।

सम्प्रेक्ष्य बाणाभिहतं पतन्तं  
रथात् सुतं सूतजः क्षिप्रकारी ॥ ३८ ॥  
रथं रथेनाशु जगाम रोषात्  
किरीटिनः पुत्रवधाभितप्तः ।

ततः समक्षं स्वसुतं विलोक्य  
कर्णो हतं श्वेतहयेन संख्ये।  
संरम्भमागम्य परं महात्मा  
कृष्णार्जुनौ सहसैवाभ्यधावत् ॥ ३९ ॥