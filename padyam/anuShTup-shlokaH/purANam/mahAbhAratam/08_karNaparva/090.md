+++
title_full = "090 अर्जुन और कर्णका घोर युद्ध, भगवान् श्रीकृष्णके द्वारा अर्जुनकी सर्पमुख बाणसे रक्षा तथा कर्णका अपना पहिया पृथ्वीमें फँस जानेपर अर्जुनसे बाण न चलानेके लिये अनुरोध करना"
title = "०९०"

+++


ततः प्रयाताः शरपातमात्र-  
मवस्थिताः कुरवो भिन्नसेनाः ।  
विद्युत्प्रकाशं ददृशुः समन्ताद्  
धंनजयास्त्रं समुदीर्यमाणम् ॥ १ ॥

तदर्जुनास्त्रं ग्रसति स्म कर्णो  
वियद्‌गतं घोरतरैः शरैस्तत् ।  
क्रुद्धेन पार्थेन भृशाभिसृष्टं  
वधाय कर्णस्य महाविमर्दे ॥ २ ॥

उदीर्यमाणं स्म कुरून् दहन्तं  
सुवर्णपुङ्खैर्विशिखैर्ममर्द ।  
कर्णस्त्वमोघेष्वसनं दृढज्यं  
विस्फारयित्वा विसृजञ्छरौघान् ॥ ३ ॥

रामादुपात्तेन महामहिम्ना  
ह्याथर्वणेनारिविनाशनेन ।  
तदर्जुनास्त्रं व्यधमद् दहन्तं  
कर्णस्तु बाणैर्निशितैर्महात्मा ॥ ४ ॥

ततो विमर्दः सुमहान् बभूव  
तत्रार्जुनस्याधिरथेश्च राजन् ।  
अन्योन्यमासादयतोः पृषत्कै-  
र्विषाणघातैर्द्विपयोरिवोग्रैः ॥ ५ ॥

तत्रास्त्रसंघातसमावृतं तदा  
बभूव राजंस्तुमुलं स्म सर्वतः।  
तत् कर्णपार्थौ शरवृष्टिसंघै-  
र्निरन्तरं चक्रतुरम्बरं तदा ॥ ६ ॥

ततो जालं बाणमयं महान्तं  
सर्वेऽद्राक्षुः कुरवः सोमकाश्च ।  
नान्यं च भूतं ददृशुस्तदा ते  
बाणान्धकारे तुमुलेऽथ किंचित् ॥ ७ ॥

(ततस्तु तौ वै पुरुषप्रवीरौ  
राजन् वरौ सर्वधनुर्धराणाम् ।  
त्यक्त्वाऽऽत्मदेहौ समरेऽतिघोरे  
प्राप्तश्रमौ शत्रुदुरासदौ हि ॥  
दृष्ट्वा तु तौ संयति सम्प्रयुक्तौ  
परस्परं छिद्रनिविष्टदृष्टी ।  
देवर्षिगन्धर्वगणाः सयक्षाः  
संतुष्टुवुस्तौ पितरश्च हृष्टाः ॥)

तौ संदधानावनिशं च राजन्  
समस्यन्तौ चापि शराननेकान् ।  
संदर्शयेतां युधि मार्गान् विचित्रान्  
धनुर्धरौ तौ विविधै कृतास्त्रैः ॥ ८ ॥

तयोरेवं युद्ध्यतोराजिमध्ये  
सूतात्मजोऽभूदधिकः कदाचित् ।  
पार्थः कदाचित् त्वधिकः किरीटी  
वीर्यास्त्रमायाबलपौरुषेण ॥ ९ ॥

दृष्ट्वा तयोस्तं युधि सम्प्रहारं  
परस्परस्यान्तरमीक्षमाणयोः ।  
घोरं तयोर्दुर्विषहं रणेऽन्यै-  
र्योधाः सर्वे विस्मयमभ्यगच्छन् ॥ १० ॥

ततो भूतान्यन्तरिक्षस्थितानि  
तौ कर्णपार्थौ प्रशशंसुर्नरेन्द्र ।  
भोः कर्ण साध्वर्जुन साधु चेति  
वियत्सु वाणी श्रूयते सर्वतोऽपि ॥ ११ ॥

तस्मिन् विमर्दे रथवाजिनागै-  
स्तदाभिघातैर्दलिते हि भूतले ।  
ततस्तु पातालतले शयानो  
नागोऽश्वसेनः कृतवैरोऽर्जुनेन ॥ १२ ॥  
राजंस्तदा खाण्डवदाहमुक्तो  
विवेश कोपाद् वसुधातले यः।  
अथोत्पपातोर्ध्वगतिर्जवेन  
संदृश्य कर्णार्जुनयोर्विमर्दम् ॥ १३ ॥

अयं हि कालोऽस्य दुरात्मनो वै  
पार्थस्य वैरप्रतियातनाय ।  
संचिन्त्य तूणं प्रविवेश चैव  
कर्णस्य राजन् शररूपधारी ॥ १४ ॥

ततोऽस्त्रसंघातसमाकुलं तदा  
बभूव जन्यं विततांशुजालम् ।  
तत् कर्णपार्थौ शरसंघवृष्टिभि-  
र्निरन्तरं चक्रतुरम्बरं तदा ॥ १५ ॥

तद् बाणजालैकमयं महान्तं  
सर्वेऽत्रसन् कुरवः सोमकाश्च ।  
नान्यत् किंचिद् ददृशुः सम्पतद् वै  
बाणान्धकारे तुमुलेऽतिमात्रम् ॥ १६ ॥

ततस्तौ पुरुषव्याघ्रौ सर्वलोकधनुर्धरौ ।  
त्यक्तप्राणौ रणे वीरौ युद्धश्रममुपागतौ।  
समुत्क्षेपैर्वीज्यमानौ सिक्तौ चन्दनवारिणा ॥ १७ ॥  
सवालव्यजनैर्दिव्यैर्दिविस्थैरप्सरोगणैः ।  
शक्रसूर्यकराब्जाभ्यां प्रमार्जितमुखावुभौ ॥ १८ ॥

कर्णोऽथ पार्थं न विशेषयद् यदा  
भृशं च पार्थेन शराभितप्तः।  
ततस्तु वीरः शरविक्षताङ्गो  
दध्रे मनो ह्येकशयस्य तस्य ॥ १९ ॥

ततो रिपुघ्नं समधत्त कर्णः  
सुसंचितं सर्पमुखं ज्वलन्तम् ।  
रौद्रं शरं संनतमुग्रधौतं  
पार्थार्थमत्यर्थचिराभिगुप्तम् ॥ २० ॥  
सदार्चितं चन्दनचूर्णशायितं  
सुवर्णतूणीरशयं महार्चिषम् ।  
आकर्णपूर्णं च विकृष्य कर्णः  
पार्थोन्मुखः संदधे चोत्तमौजाः ॥ २१ ॥

प्रदीप्तमैरावतवंशसम्भवं  
शिरो जिहीर्षुर्युधि सव्यसाचिनः ।  
ततः प्रजज्वाल दिशो नभश्च  
उल्काश्च घोराः शतशः प्रपेतुः ॥ २२ ॥

तस्मिंस्तु नागे धनुषि प्रयुक्ते  
हाहाकृता लोकपालाः सशक्राः ।  
न चापि तं बुबुधे सूतपुत्रो  
बाणे प्रविष्टं योगबलेन नागम् ॥ २३ ॥

दशशतनयनोऽहिं दृश्य बाणे प्रविष्टं  
निहत इति सुतो मे स्रस्तगात्रो बभूव।  
जलजकुसुमयोनिः श्रेष्ठभावो जितात्मा  
त्रिदशपतिमवोचन्मा व्यथिष्ठा जये श्रीः ॥ २४ ॥

ततोऽब्रवीन्मद्रराजो महात्मा  
दृष्ट्वा कर्णं प्रहितेषुं तमुग्रम्।  
न कर्ण ग्रीवामिषुरेष लप्स्यते  
समीक्ष्य संधत्स्व शरं शिरोध्रम् ॥ २५ ॥

अथाब्रवीत् क्रोधसंरक्तनेत्रो  
मद्राधिपं सूतपुत्रस्तरस्वी ।  
न संधत्ते द्विः शरं शल्य कर्णो  
न मादृशा जिह्मयुद्धा भवन्ति ॥ २६ ॥

इतीदमुक्त्वा विससर्ज तं शरं  
प्रयत्नतो वर्षगणाभिपूजितम् ।  
हतोऽसि वै फाल्गुन इत्यधिक्षिप-  
न्नुवाच चोच्चैर्गिरमूर्जितां वृषः ॥ २७ ॥

स सायकः कर्णभुजप्रसृष्टो  
हुताशनार्कप्रतिमः सुघोरः ।  
गुणच्युतः कर्णधनुःप्रमुक्तो  
वियद्‌गतः प्राज्वलदन्तरिक्षे ॥ २८ ॥

तं प्रेक्ष्य दीप्तं युधि माधवस्तु  
त्वरान्वितं सत्वरयैव लीलया ।  
पदा विनिष्पिष्य रथोत्तमं स  
प्रावेशयत् पृथिवीं किंचिदेव ॥ २९ ॥  
क्षितिं गता जानुभिस्तेऽथ वाहा  
हेमच्छन्नाश्चन्द्रमरीचिवर्णाः ।  
ततोऽन्तरिक्षे सुमहान् निनादः  
सम्पूजनार्थं मधुसूदनस्य ॥ ३० ॥  
दिव्याश्च वाचः सहसा बभूवु-  
र्दिव्यानि पुष्पाण्यथ सिंहनादाः ।  
तस्मिंस्तथा वै धरणीं निमग्ने  
रथे प्रयत्नान्मधुसूदनस्य ॥ ३१ ॥

ततः शरः सोऽभ्यहनत् किरीटं  
तस्येन्द्रदत्तं सुदृढं च धीमतः।  
अथार्जुनस्योत्तमगात्रभूषणं  
धरावियद्‌द्योसलिलेषु विश्रुतम् ॥ ३२ ॥

व्यालास्त्रसर्गोत्तमयत्नमन्युभिः  
शरेण मूर्ध्नः प्रजहार सूतजः।  
दिवाकरेन्दुज्वलनप्रभत्विषं  
सुवर्णमुक्तामणिवज्रभूषितम् ॥ ३३ ॥

पुरन्दरार्थं तपसा प्रयत्नतः  
स्वयं कृतं यद् विभुना स्वयम्भुवा।  
महार्हरूपं द्विषतां भयंकरं  
बिभर्तुरत्यर्थसुखं सुगन्धिनम् ॥ ३४ ॥  
जिघांसते देवरिपून् सुरेश्वरः  
स्वयं ददौ यत् सुमनाः किरीटिने।  
हराम्बुपाखण्डलवित्तगोप्तृभिः  
पिनाकपाशाशनिसायकोत्तमैः ॥ ३५ ॥  
सुरोत्तमैरप्यविषह्यमर्दितुं  
प्रसह्य नागेन जहार तद् वृषः।  
स दुष्टभावो वितथप्रतिज्ञः  
किरीटमत्यद्भुतमर्जुनस्य ॥ ३६ ॥  
नागो महाईं तपनीयचित्रं  
पार्थोत्तमाङ्गात् प्रहरत् तरस्वी ।

तद्धेमजालावततं सुघोषं  
जाज्वल्यमानं निपपात भूमौ ॥ ३७ ॥  
तदुत्तमेषून्मथितं विषाग्निना  
प्रदीप्तमर्चिष्मदथो क्षितौ प्रियम् ।  
पपात पार्थस्य किरीटमुत्तमं  
दिवाकरोऽस्तादिव रक्तमण्डलः ॥ ३८ ॥

स वै किरीटं बहुरत्नभूषितं  
जहार नागोऽर्जुनमूर्धतो बलात् ।  
गिरेः सुजाताङ्कुरपुष्पितद्रुमं  
महेन्द्रवज्रः शिखरोत्तमं यथा ॥ ३९ ॥

महीवियद्‌द्योसलिलानि वायुना  
यथा विरुग्णानि नदन्ति भारत।  
तथैव शब्दं भुवनेषु तं तदा  
जना व्यवस्यन् व्यथिताश्च चस्खलुः ॥ ४० ॥

विना किरीटं शुशुभे स पार्थः  
श्यामो युवा नील इवोच्चशृङ्गः।  
ततः समुद्ग्रथ्य सितेन वाससा  
स्वमूर्धजानव्यथितस्तदार्जुनः ।  
विभासितः सूर्यमरीचिना दृढं  
शिरोगतेनोदयपर्वतो यथा ॥ ४१ ॥

गोकर्णा सुमुखी कृतेन इषुणा गोपुत्रसम्प्रेषिता  
गोशब्दात्मजभूषणं सुविहितं सुव्यक्तगोऽसुप्रभम् ।  
दृष्ट्वा गोगतकं जहार मुकुटं गोशब्दगोपूरि वै  
गोकर्णासनमर्दनश्च न ययावप्राप्य मृत्योर्वशम् ॥ ४२ ॥

स सायकः कर्णभुजप्रसृष्टो  
हुताशनार्कप्रतिमो महाईः ।  
महोरगः कृतवैरोऽर्जुनेन  
किरीटमाहत्य ततो व्यतीयात् ॥ ४३ ॥

तं चापि दग्ध्वा तपनीयचित्रं  
किरीटमाकृष्य तदर्जुनस्य ।  
इयेष गन्तुं पुनरेव तूणं  
दृष्टश्च कर्णेन ततोऽब्रवीत् तम् ॥ ४४ ॥

मुक्तस्त्वयाहं त्वसमीक्ष्य कर्ण  
शिरो हृतं यन्न मयार्जुनस्य।  
समीक्ष्य मां मुञ्च रणे त्वमाशु  
हन्तास्मि शत्रुं तव चात्मनश्च ॥ ४५ ॥

स एवमुक्तो युधि सूतपुत्र-  
स्तमब्रवीत् को भवानुग्ररूपः ।  
नागोऽब्रवीद् विद्धि कृतागसं मां  
पार्थेन मातुर्वधजातवैरम् ॥ ४६ ॥  
यदि स्वयं वज्रधरोऽस्य गोप्ता  
तथापि याता पितृराजवेश्मनि ।

न नाग कर्णोऽद्य रणे परस्य  
बलं समास्थाय जयं बुभूषेत् ॥ ४७ ॥  
न संदध्यां द्विः शरं चैव नाग  
यद्यर्जुनानां शतमेव हन्याम् ।

तमाह कर्णः पुनरेव नागं  
तदाऽऽजिमध्ये रविसूनुसत्तमः ॥ ४८ ॥  
व्यालास्त्रसर्गोत्तमयत्नमन्युभि-  
र्हन्तास्मि पार्थं सुसुखी व्रज त्वम्।

इत्येवमुक्तो युधि नागराजः  
कर्णेन रोषादसहंस्तस्य वाक्यम् ॥ ४९ ॥  
स्वयं प्रायात् पार्थवधाय राजन्  
कृत्वा स्वरूपं विजिघांसुरुग्रः ।

ततः कृष्णः पार्थमुवाच संख्ये  
महोरगं कृतवैरं जहि त्वम् ॥ ५० ॥  
स एवमुक्तो मधुसूदनेन  
गाण्डीवधन्वा रिपुवीर्यसाहः ।  
उवाच को ह्येष ममाद्य नागः  
स्वयं स आयाद् गरुडस्य वक्त्रम् ॥ ५१ ॥

योऽसौ त्वया खाण्डवे चित्रभानुं  
संतर्पयाणेन धनुर्धरेण ।  
वियद्‌गतो जननीगुप्तदेहो  
मत्वैकरूपं निहतास्य माता ॥ ५२ ॥

स एष तद् वैरमनुस्मरन् वै  
त्वां प्रार्थयत्यात्मवधाय नूनम् ।  
नभश्च्युतां प्रज्वलितामिवोल्कां  
पश्यैनमायान्तममित्रसाह ॥ ५३ ॥

ततः स जिष्णुः परिवृत्य रोषा-  
च्चिच्छेद षड्भिर्निशितैः सुधारैः ।  
नागं वियत्तिर्यगिवोत्पतन्तं  
स च्छिन्नगात्रो निपपात भूमौ ॥ ५४ ॥

हते च तस्मिन् भुजगे किरीटिना  
स्वयं विभुः पार्थिव भूतलादथ।  
समुज्जहाराशु पुनः पतन्तं  
रथं भुजाभ्यां पुरुषोत्तमस्ततः ॥ ५५ ॥

तस्मिन् मुहूर्ते दशभिः पृषत्कैः  
शिलाशितैर्बर्हिणबर्हवाजितैः ।  
विव्याध कर्णः पुरुषप्रवीरो  
धनंजयं तिर्यगवेक्षमाणः ॥ ५६ ॥

ततोऽर्जुनो द्वादशभिः सुमुक्तै-  
र्वराहकर्णैर्निशितैः समर्प्य ।  
नाराचमाशीविषतुल्यवेग-  
माकर्णपूर्णायतमुत्ससर्ज ॥ ५७ ॥

स चित्रवर्मेषुवरो विदार्य  
प्राणान्निरस्यन्निव साधुमुक्तः ।  
कर्णस्य पीत्वा रुधिरं विवेश  
वसुन्धरां शोणितदिग्धवाजः ॥ ५८ ॥

ततो वृषो बाणनिपातकोपितो  
महोरगो दण्डविघट्टितो यथा ।  
तदाशुकारी व्यसृजच्छरोत्तमान्  
महाविषः सर्प इवोत्तमं विषम् ॥ ५९ ॥

जनार्दनं द्वादशभिः पराभिन-  
न्नवैर्नवत्या च शरैस्तथार्जुनम् ।  
शरेण घोरेण पुनश्च पाण्डवं  
विदार्य कर्णो व्यनदज्जहास च ॥ ६० ॥

तमस्य हर्षं ममृषे न पाण्डवो  
बिभेद मर्माणि ततोऽस्य मर्मवित्।  
परःशतैः पत्रिभिरिन्द्रविक्रम-  
स्तथा यथेन्द्रो बलमोजसा रणे ॥ ६१ ॥

ततः शराणां नवतिं तदार्जुनः  
ससर्ज कर्णेऽन्तकदण्डसंनिभाम् ।  
तैः पत्रिभिर्विद्धतनुः स विव्यथे  
तथा यथा वज्रविदारितोऽचलः ॥ ६२ ॥

मणिप्रवेकोत्तमवज्रहाटकै-  
रलंकृतं चास्य वराङ्गभूषणम् ।  
प्रविद्धमुर्व्यां निपपात पत्रिभि-  
र्धनंजयेनोत्तमकुण्डलेऽपि च ॥ ६३ ॥

महाधनं शिल्पिवरैः प्रयत्नतः  
कृतं यदस्योत्तमवर्म भास्वरम् ।  
सुदीर्घकालेन ततोऽस्य पाण्डवः  
क्षणेन बाणैर्बहुधा व्यशातयत् ॥ ६४ ॥

स तं विवर्माणमथोत्तमेषुभिः  
शितैश्चतुर्भिः कुपितः पराभिनत् ।  
स विव्यथेऽत्यर्थमरिप्रताडितो  
यथातुरः पित्तकफानिलज्वरैः ॥ ६५ ॥

महाधनुर्मण्डलनिःसृतैः शितैः  
क्रियाप्रयत्नप्रहितैर्बलेन च ।  
ततक्ष कर्णं बहुभिः शरोत्तमै-  
र्बिभेद मर्मस्वपि चार्जुनस्त्वरन् ॥ ६६ ॥

दृढाहतः पत्रिभिरुग्रवेगैः  
पार्थेन कर्णो विविधैः शिताग्रैः।  
बभौ गिरिर्गैरिकधातुरक्तः  
क्षरन् प्रपातैरिव रक्तमम्भः ॥ ६७ ॥

ततोऽर्जुनः कर्णमवक्रगैर्नवैः  
सुवर्णपुङ्खैः सुदृढैरयस्मयैः ।  
यमाग्निदण्डप्रतिमैः स्तनान्तरे  
पराभिनत् क्रौञ्चमिवाद्रिमग्निजः ॥ ६८ ॥

ततः शरावापमपास्य सूतजो  
धनुश्च तच्छक्रशरासनोपमम् ।  
ततो रथस्थः स मुमोह च स्खलन्  
प्रशीर्णमुष्टिः सुभृशाहतः प्रभो ॥ ६९ ॥

न चार्जुनस्तं व्यसने तदेषिवा-  
न्निहन्तुमार्यः पुरुषव्रते स्थितः ।  
ततस्तमिन्द्रावरजः सुसम्भ्रमा-  
दुवाच किं पाण्डव हे प्रमाद्यसे ॥ ७० ॥

नैवाहितानां सततं विपश्चितः  
क्षणं प्रतीक्षन्त्यपि दुर्बलीयसाम् ।  
विशेषतोऽरीन् व्यसनेषु पण्डितो  
निहत्य धर्मं च यशश्च विन्दते ॥ ७१ ॥

तदेकवीरं तव चाहितं सदा  
त्वरस्व कर्णं सहसाभिमर्दितुम् ।  
पुरा समर्थः समुपैति सूतजो  
भिन्धि त्वमेनं नमुचिं यथा हरिः ॥ ७२ ॥

ततस्तदेवेत्यभिपूज्य सत्वरं  
जनार्दनं कर्णमविध्यदर्जुनः ।  
शरोत्तमैः सर्वकुरूत्तमस्त्वरं-  
स्तथा यथा शम्बरहा पुरा बलिम् ॥ ७३ ॥

साश्वं तु कर्णं सरथं किरीटी  
समाचिनोद् भारत वत्सदन्तैः ।  
प्रच्छादयामास दिशश्च बाणैः  
सर्वप्रयत्नात्तपनीयपुङ्खैः ॥ ७४ ॥

स वत्सदन्तैः पृथुपीनवक्षाः  
समाचितः सोऽधिरथिर्विभाति ।  
सुपुष्पिताशोकपलाशशाल्मलि-  
र्यथाचलश्चन्दनकाननायुतः ॥ ७५ ॥

शरैः शरीरे बहुभिः समर्पितै-  
र्विभाति कर्णः समरे विशाम्पते।  
महीरुहैराचितसानुकन्दरो  
यथा गिरीन्द्रः स्फुटकर्णिकारवान् ॥ ७६ ॥

स बाणसङ्घान् बहुधा व्यवासृजद्  
विभाति कर्णः शरजालरश्मिवान् ।  
सलोहितो रक्तगभस्तिमण्डलो  
दिवाकरोऽस्ताभिमुखो यथा तथा ॥ ७७ ॥

बाह्वन्तरादाधिरथेर्विमुक्तान्  
बाणान् महाहीनिव दीप्यमानान् ।  
व्यध्वंसयन्नर्जुनबाहुमुक्ताः  
शराः समासाद्य दिशः शिताग्राः ॥ ७८ ॥

ततः स कर्णः समवाप्य धैर्यं  
बाणान्‌ विमुञ्चन् कुपिताहिकल्पान् ।  
विव्याध पार्थं दशभिः पृषत्कैः  
कृष्णं च षड्‌भिः कुपिताहिकल्पैः ॥ ७९ ॥

ततः किरीटी भृशमुग्रनिःस्वनं  
महाशरं सर्पविषानलोपमम् ।  
अयस्मयं रौद्रमहास्त्रसम्भृतं  
महाहवे क्षेप्तुमना महामतिः ॥ ८० ॥

कालो ह्यदृश्यो नृप विप्रकोपा-  
न्निदर्शयन् कर्णवधं ब्रुवाणः ।  
भूमिस्तु चक्रं ग्रसतीत्यवोचत्-  
कर्णस्य तस्मिन् वधकाल आगते ॥ ८१ ॥

ततस्तदस्त्रं मनसः प्रणष्टं  
यद् भार्गवोऽस्मै प्रददौ महात्मा।  
चक्रं च वामं ग्रसते भूमिरस्य  
प्राप्ते तस्मिन् वधकाले नृवीर ॥ ८२ ॥

ततो रथो घूर्णितवान् नरेन्द्र  
शापात्तदा ब्राह्मणसत्तमस्य ।  
ततश्चक्रमपतत्तस्य भूमौ  
स विह्वलः समरे सूतपुत्रः ॥ ८३ ॥

सवेदिकश्चैत्य इवातिमात्रः  
सुपुष्पितो भूमितले निमग्नः ।  
घूर्णे रथे ब्राह्मणस्याभिशापाद्  
रामादुपात्ते त्वविभाति चास्त्रे ॥ ८४ ॥  
छिन्ने शरे सर्पमुखे च घोरे  
पार्थेन तस्मिन् विषसाद कर्णः।  
अमृष्यमाणो व्यसनानि तानि  
हस्तौ विधुन्वन् स विगर्हमाणः ॥ ८५ ॥

धर्मप्रधानं किल पाति धर्म  
इत्यब्रुवन् धर्मविदः सदैव ।  
वयं च धर्मे प्रयताम नित्यं  
चर्तुं यथाशक्ति यथाश्रुतं च।  
स चापि निघ्नाति न पाति भक्तान्  
मन्ये न नित्यं परिपाति धर्मः ॥ ८६ ॥

एवं ब्रुवन् प्रस्खलिताश्वसूतो  
विचाल्यमानोऽर्जुनबाणपातैः ।  
मर्माभिघाताच्छिथिलः क्रियासु  
पुनः पुनर्धर्ममसौ जगर्ह ॥ ८७ ॥

ततः शरैर्भीमतरैरविध्यत् त्रिभिराहवे ।  
हस्ते कृष्णं तथा पार्थमभ्यविध्यच्च सप्तभिः ॥ ८८ ॥

ततोऽर्जुनः सप्तदश तिग्मवेगानजिह्मगान् ।  
इन्द्राशनिसमान् घोरानसृजत् पावकोपमान् ॥ ८९ ॥

निर्भिद्य ते भीमवेगा ह्यपतन् पृथिवीतले।  
कम्पितात्मा ततः कर्णः शक्त्या चेष्टामदर्शयत् ॥ ९० ॥

बलेनाथ स संस्तभ्य ब्रह्मास्त्रं समुदैरयत्।  
ऐन्द्रं ततोऽर्जुनश्चापि तं दृष्ट्वाभ्युपमन्त्रयत् ॥ ९१ ॥

गाण्डीवं ज्यां च बाणांश्च सोऽनुमन्त्र्य परंतपः।  
व्यसृजच्छरवर्षाणि वर्षाणीव पुरन्दरः ॥ ९२ ॥

ततस्तेजोमया बाणा रथात् पार्थस्य निःसृताः।  
प्रादुरासन् महावीर्याः कर्णस्य रथमन्तिकात् ॥ ९३ ॥

तान् कर्णस्त्वग्रतो न्यस्तान् मोघांश्चक्रे महारथः।  
ततोऽब्रवीद् वृष्णिवीरस्तस्मिन्नस्त्रे विनाशिते ॥ ९४ ॥

विसृजास्त्रं परं पार्थ राधेयो ग्रसते शरान्।  
ततो ब्रह्मास्त्रमत्युग्रं सम्मन्त्र्य समयोजयत् ॥ ९५ ॥

छादयित्वा ततो बाणैः कर्णं प्रत्यस्यदर्जुनः।  
ततः कर्णः शितैर्बाणैर्ज्यां चिच्छेद सुतेजनैः ॥ ९६ ॥

द्वितीयां च तृतीयां च चतुर्थीं पञ्चमीं तथा।  
षष्ठीमथास्य चिच्छेद सप्तमीं च तथाष्टमीम् ॥ ९७ ॥

नवमीं दशमीं चास्य तथा चैकादशीं वृषः।  
ज्याशतं शतसंधानः स कर्णो नावबुध्यते ॥ ९८ ॥

ततो ज्यां विनिधायान्यामभिमन्त्र्य च पाण्डवः।  
शरैरवाकिरत् कर्णं दीप्यमानैरिवाहिभिः ॥ ९९ ॥

तस्य ज्याछेदनं कर्णो ज्यावधानं च संयुगे।  
नान्वबुध्यत शीघ्रत्वात्तदद्भुतमिवाभवत् ॥ १०० ॥

अस्त्रैरस्त्राणि संवार्य प्रनिघ्नन् सव्यसाचिनः।  
चक्रे चाप्यधिकं पार्थात् स्ववीर्यमतिदर्शयन् ॥ १०१ ॥

ततः कृष्णोऽर्जुनं दृष्ट्वा कर्णास्त्रेण च पीडितम्।  
अभ्यसेत्यब्रवीत् पार्थमातिष्ठास्त्रं व्रजेति च ॥ १०२ ॥

ततोऽग्निसदृशं घोरं शरं सर्पविषोपमम्।  
अश्मसारमयं दिव्यमभिमन्त्र्य परंतपः ॥ १०३ ॥  
रौद्रमस्त्रं समाधाय क्षेप्तुकामं किरीटवान्।  
ततोऽग्रसन्मही चक्रं राधेयस्य तदा नृप ॥ १०४ ॥

ततोऽवतीर्य राधेयो रथादाशु समुद्यतः।  
चक्रं भुजाभ्यामालम्ब्य समुत्क्षेप्तुमियेष सः ॥ १०५ ॥

सप्तद्वीपा वसुमती सशैलवनकानना ।  
जीर्णचक्रा समुत्क्षिप्ता कर्णेन चतुरङ्‌गुलम् ॥ १०६ ॥

ग्रस्तचक्रस्तु राधेयः क्रोधादश्रूण्यवर्तयत् ।  
अर्जुनं वीक्ष्य संरब्धमिदं वचनमब्रवीत् ॥ १०७ ॥

भो भोः पार्थ महेष्वास मुहूर्तं परिपालय।  
यावच्चक्रमिदं ग्रस्तमुद्धरामि महीतलात् ॥ १०८ ॥

सव्यं चक्रं महीग्रस्तं दृष्ट्वा दैवादिदं मम।  
पार्थ कापुरुषाचीर्णमभिसंधिं विसर्जय ॥ १०९ ॥

न त्वं कापुरुषाचीर्णं मार्गमास्थातुमर्हसि।  
ख्यातस्त्वमसि कौन्तेय विशिष्टो रणकर्मसु ॥ ११० ॥  
विशिष्टतरमेव त्वं कर्तुमर्हसि पाण्डव।

प्रकीर्णकेशे विमुखे ब्राह्मणेऽथ कृताञ्जलौ ॥ १११ ॥  
शरणागते न्यस्तशस्त्रे याचमाने तथार्जुन।  
अबाणे भ्रष्टकवचे भ्रष्टभग्नायुधे तथा ॥ ११२ ॥  
न विमुञ्चन्ति शस्त्राणि शूराः साधुव्रते स्थिताः।

त्वं च शूरतमो लोके साधुवृत्तश्च पाण्डव ॥ ११३ ॥  
अभिज्ञो युद्धधर्माणां वेदान्तावभृथाप्लुतः ।  
दिव्यास्त्रविदमेयात्मा कार्तवीर्यसमो युधि ॥ ११४ ॥

यावच्चक्रमिदं ग्रस्तमुद्धरामि महाभुज ।  
न मां रथस्थो भूमिष्ठं विकलं हन्तुमर्हसि ॥ ११५ ॥

न वासुदेवात् त्वत्तो वा पाण्डवेय बिभेम्यहम्।  
त्वं हि क्षत्रियदायादो महाकुलविवर्धनः।  
अतस्त्वां प्रब्रवीम्येष मुहूर्तं क्षम पाण्डव ॥ ११६ ॥