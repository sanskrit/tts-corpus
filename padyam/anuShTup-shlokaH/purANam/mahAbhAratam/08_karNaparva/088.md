+++
title_full = "088 अर्जुनद्वारा कौरव-सेनाका संहार, अश्वत्थामाका दुर्योधनसे संधिके लिये प्रस्ताव और दुर्योधनद्वारा उसकी अस्वीकृति"
title = "०८८"

+++


तद् देवनागासुरसिद्धयक्षै-  
र्गन्धर्वरक्षोऽप्सरसां च संघैः ।  
ब्रह्मर्षिराजर्षिसुपर्णजुष्टं  
बभौ वियद् विस्मयनीयरूपम् ॥ १ ॥

नानद्यमानं निनदैर्मनोज्ञै-  
र्वादित्रगीतस्तुतिनृत्यहासैः ।  
सर्वेऽन्तरिक्षं ददृशुर्मनुष्याः  
खस्थाश्च तद् विस्मयनीयरूपम् ॥ २ ॥

ततः प्रहृष्टाः कुरुपाण्डुयोधा  
वादित्रशङ्खस्वनसिंहनादैः ।  
विनादयन्तो वसुधां दिशश्च  
स्वनेन सर्वान् द्विषतो निजघ्नुः ॥ ३ ॥

नराश्वमातङ्गरथैः समाकुलं  
शरासिशक्त्यृष्टिनिपातदुःसहम् ।  
अभीरुजुष्टं हतदेहसंकुलं  
रणाजिरं लोहितमाबभौ तदा ॥ ४ ॥

बभूव युद्धं कुरुपाण्डवानां  
यथा सुराणामसुरैः सहाभवत् ।  
तथा प्रवृत्ते तुमुले सुदारुणे  
धनंजयस्याधिरथेश्च सायकैः ॥ ५ ॥  
दिशश्च सैन्यं च शितैरजिह्मगैः  
परस्परं प्रावृणुतां सुदंशितौ ।

ततस्त्वदीयाश्च परे च सायकैः  
कृतेऽन्धकारे ददृशुर्न किंचन ॥ ६ ॥  
भयातुरा एकरथौ समाश्रयं-  
स्ततोऽभवत् त्वद्भुतमेव सर्वतः ।

ततोऽस्त्रमस्त्रेण परस्परं तौ  
विधूय वाताविव पूर्वपश्चिमौ ॥ ७ ॥  
घनान्धकारे वितते तमोनुदौ  
यथोदितौ तद्वदतीव रेजतुः ।

न चाभिसर्तव्यमिति प्रचोदिताः  
परे त्वदीयाश्च तथावतस्थिरे ॥ ८ ॥  
महारथौ तौ परिवार्य सर्वतः  
सुरासुराः शम्बरवासवाविव ।

मृदङ्गभेरीपणवानकस्वनैः  
ससिंहनादैर्नदतुर्नरोत्तमौ ॥ ९ ॥  
शशाङ्कसूर्याविव मेघनिःस्वनै-  
र्विरेजतुस्तौ पुरषर्षभौ तदा ।

महाधनुर्मण्डलमध्यगावुभौ  
सुवर्चसौ बाणसहस्रदीधिती ॥ १० ॥  
दिधक्षमाणौ सचराचरं जगद्  
युगान्तसूर्याविव दुःसहौ रणे ।

उभावजेयावहितान्तकावुभा-  
वुभौ जिघांसू कृतिनौ परस्परम् ॥ ११ ॥  
महाहवे वीतभयौ समीयतु-  
र्महेन्द्रजम्भाविव कर्णपाण्डवौ ।

ततो महास्त्राणि महाधनुर्धरौ  
विमुञ्चमानाविषुभिर्भयानकैः ॥ १२ ॥  
नराश्वनागानमितान् निजघ्नतुः  
परस्परं चापि महारथौ नृप।

ततो विसस्रुः पुनरर्दिता नरा  
नरोत्तमाभ्यां कुरुपाण्डवाश्रयाः ॥ १३ ॥  
सनागपत्त्यश्वरथा दिशो दश  
तथा यथा सिंहहता वनौकसः।

ततस्तु दुर्योधनभोजसौबलाः  
कृपेण शारद्वतसूनुना सह ॥ १४ ॥  
महारथाः पञ्च धनंजयाच्युतौ  
शरैः शरीरार्तिकरैरताडयन् ।

धनूंषि तेषामिषुधीन् ध्वजान् हयान्  
रथांश्च सूतांश्च धनंजयः शरैः ॥ १५ ॥  
समं प्रमथ्याशु परान् समन्ततः  
शरोत्तमैर्द्वादशभिश्च सूतजम् ।

अथाभ्यधावंस्त्वरिताः शतं रथाः  
शतं गजाश्चार्जुनमाततायिनः ॥ १६ ॥  
शकास्तुषारा यवनाश्च सादिनः  
सहैव काम्बोजवरैर्जिघांसवः ।

वरायुधान् पाणिगतैः शरैः सह  
क्षुरैर्न्यकृन्तत् प्रपतन् शिरांसि च ॥ १७ ॥  
हयांश्च नागांश्च रथांश्च युध्यतो  
धनंजयः शत्रुगणान् क्षितौ क्षिणोत्।

ततोऽन्तरिक्षे सुरतूर्यनिःस्वनाः  
ससाधुवादा हृषितैः समीरिताः ॥ १८ ॥  
निपेतुरप्युत्तमपुष्पवृष्टयः  
सुगन्धिगन्धाः पवनेरिताः शुभाः ।

तदद्भुतं देवमनुष्यसाक्षिकं  
समीक्ष्य भूतानि विसिस्मियुस्तदा ॥ १९ ॥  
तवात्मजः सूतसुतश्च न व्यथां  
न विस्मयं जग्मतुरेकनिश्चयौ ।

अथाब्रवीद् द्रोणसुतस्तवात्मजं  
करं करेण प्रतिपीड्य सान्त्वयन् ॥ २० ॥  
प्रसीद दुर्योधन शाम्य पाण्डवै-  
रलं विरोधेन धिगस्तु विग्रहम्।  
हतो गुरुर्ब्रह्मसमो महास्त्रवित्  
तथैव भीष्मप्रमुखा महारथाः ॥ २१ ॥

अहं त्ववध्यो मम चापि मातुलः  
प्रशाधि राज्यं सह पाण्डवैश्चिरम्।  
धनंजयः शाम्यति वारितो मया  
जनार्दनो नैव विरोधमिच्छति ॥ २२ ॥

युधिष्ठिरो भूतहिते रतः सदा  
वृकोदरस्तद्वशगस्तथा यमौ ।  
त्वया तु पार्थैश्च कृते च संविदे  
प्रजाः शिवं प्राप्नुयुरिच्छया तव ॥ २३ ॥  
व्रजन्तु शेषाः स्वपुराणि बान्धवा  
निवृत्तयुद्धाश्च भवन्तु सैनिकाः ।  
न चेद् वचः श्रोष्यसि मे नराधिप  
ध्रुवं प्रतप्तासि हतोऽरिभिर्युधि ॥ २४ ॥

(वृद्धं पितरमालोक्य गान्धारीं च यशस्विनीम्।  
कृपालुर्धर्मराजो हि याचितः शममेष्यति॥

यथोचितं च वै राज्यमनुज्ञास्यति ते प्रभुः।  
विपश्चित् सुमतिर्धीरः सर्वशास्त्रार्थतत्त्ववित् ॥

वैरं नेष्यति धर्मात्मा स्वजने नास्त्यतिक्रमः।  
न विग्रहमतिः कृष्णः स्वजने प्रतिनन्दति॥

भीमसेनार्जुनौ चोभौ माद्रीपुत्रौ च पाण्डवौ।  
वासुदेवमते चैव पाण्डवस्य च धीमतः॥  
स्थास्यन्ति पुरुषव्याघ्रास्तयोर्वचनगौरवात् ।

रक्ष दुर्योधनात्मानमात्मा सर्वस्य भाजनम्॥  
जीवने यत्नमातिष्ठ जीवन् भद्राणि पश्यति।

राज्यं श्रीश्चैव भद्रं ते जीवमाने तु कल्पते॥  
मृतस्य खलु कौरव्य नैव राज्यं कुतः सुखम्।

लोकवृत्तमिदं वृत्तं प्रवृत्तं पश्य भारत॥  
शाम्य त्वं पाण्डवैः सार्धं शेषं कुरुकुलस्य च।

मा भूत् स कालः कौरव्य यदाहमहितं वचः॥  
ब्रूयां कामं महाबाहो मावमंस्था वचो मम।

धर्मिष्ठमिदमत्यर्थं राज्ञश्चैव कुलस्य च॥  
एतद्धि परमं श्रेयः कुरुवंशस्य वृद्धये।

प्रजाहितं च गान्धारे कुलस्य च सुखावहम्॥  
पथ्यमायतिसंयुक्तं कर्णोऽप्यर्जुनमाहवे ।  
न जेष्यति नरव्याघ्रमिति मे निश्चिता मतिः॥  
रोचतां ते नरश्रेष्ठ ममैतद् वचनं शुभम्।  
अतोऽन्यथा हि राजेन्द्र विनाशः सुमहान् भवेत्॥)

इदं च दृष्टं जगता सह त्वया  
कृतं यदेकेन किरीटमालिना ।  
यथा न कुर्याद् बलभिन्न चान्तको  
न चापि धाता भगवान् न यक्षराट् ॥ २५ ॥

अतोऽपि भूयान् स्वगुणैर्धनंजयो  
न चातिवर्तिष्यति मे वचोऽखिलम्।  
तवानुयात्रां च सदा करिष्यति  
प्रसीद राजेन्द्र शमं त्वमाप्नुहि ॥ २६ ॥

ममापि मानः परमः सदा त्वयि  
ब्रवीम्यतस्त्वां परमाच्च सौहृदात् ।  
निवारयिष्यामि च कर्णमप्यहं  
यदा भवान् सप्रणयो भविष्यति ॥ २७ ॥

वदन्ति मित्रं सहजं विचक्षणा-  
स्तथैव साम्ना च धनेन चार्जितम्।  
प्रतापतश्चोपनतं चतुर्विधं  
तदस्ति सर्वं तव पाण्डवेषु ॥ २८ ॥

निसर्गतस्ते तव वीर बान्धवाः  
पुनश्च साम्ना समवाप्नुहि प्रभो।  
त्वयि प्रसन्ने यदि मित्रतां गते  
हितं कृतं स्याज्जगतस्त्वयातुलम् ॥ २९ ॥

स एवमुक्तः सुहृदा वचो हितं  
विचिन्त्य निःश्वस्य च दुर्मनाब्रवीत्।  
यथा भवानाह सखे तथैव त-  
न्ममापि विज्ञापयतो वचः शृणु ॥ ३० ॥

निहत्य दुःशासनमुक्तवान् वचः  
प्रसह्य शार्दूलवदेष दुर्मतिः ।  
वृकोदरस्तद्‌धृदये मम स्थितं  
न तत् परोक्षं भवतः कुतः शमः ॥ ३१ ॥

न चापि कर्णं प्रसहेद् रणेऽर्जुनो  
महागिरिं मेरुमिवोग्रमारुतः ।  
न चाश्वसिष्यन्ति पृथात्मजा मयि  
प्रसह्य वैरं बहुशो विचिन्त्य ॥ ३२ ॥

न चापि कर्णं गुरुपुत्र संयुगा-  
दुपारमेत्यर्हसि वक्तुमच्युत ।  
श्रमेण युक्तो महताद्य फाल्गुन-  
स्तमेष कर्णः प्रसभं हनिष्यति ॥ ३३ ॥

तमेवमुक्त्वाप्यनुनीय चासकृत्  
तवात्मजः स्वाननुशास्ति सैनिकान् ।  
विनिघ्नताभिद्रवताहितान् मम  
सबाणहस्ताः किमु जोषमासत ॥ ३४ ॥