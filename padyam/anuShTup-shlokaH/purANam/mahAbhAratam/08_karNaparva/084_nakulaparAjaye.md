+++
title_full = "084 धृतराष्ट्रके दस पुत्रोंका वध, कर्णका भय और शल्यका समझाना तथा नकुल और वृषसेनका युद्ध"
title = "०८४ नकुलपराजये"

+++


दुःशासने तु निहते तव पुत्रा महारथाः।  
महाक्रोधविषा वीराः समरेष्वपलायिनः ॥ १ ॥  
दश राजन् महावीर्या भीमं प्राच्छादयन् शरैः।

निषङ्गी कवची पाशी दण्डधारो धनुर्ग्रहः ॥ २ ॥  
अलोलुपः शलः सन्धो वातवेगसुवर्चसौ।  
एते समेत्य सहिता भ्रातृव्यसनकर्शिताः ॥ ३ ॥  
भीमसेनं महाबाहुं मार्गणैः समवारयन्।

स वार्यमाणो विशिखैः समन्तात् तैर्महारथैः ॥ ४ ॥  
भीमः क्रोधाग्निरक्ताक्षः क्रुद्धः काल इवाबभौ।

तांस्तु भल्लैर्महावेगैर्दशभिर्दश भारतान् ॥ ५ ॥  
रुक्माङ्गदान् रुक्मपुङ्खैः पार्थो निन्ये यमक्षयम्।

हतेषु तेषु वीरेषु प्रदुद्राव बलं तव ॥ ६ ॥  
पश्यतः सूतपुत्रस्य पाण्डवस्य भयार्दितम्।

ततः कर्णो महाराज प्रविवेश महद् भयम् ॥ ७ ॥  
दृष्ट्वा भीमस्य विक्रान्तमन्तकस्य प्रजास्विव।

तस्य त्वाकारभावज्ञः शल्यः समितिशोभनः ॥ ८ ॥  
उवाच वचनं कर्णं प्राप्तकालमरिंदमम्।

मा व्यथां कुरु राधेय नैवं त्वय्युपपद्यते ॥ ९ ॥  
एते द्रवन्ति राजानो भीमसेनभयार्दिताः।  
दुर्योधनश्च सम्मूढो भ्रातृव्यसनकर्शितः ॥ १० ॥

दुःशासनस्य रुधिरे पीयमाने महात्मना।  
व्यापन्नचेतसश्चैव शोकोपहतचेतसः ॥ ११ ॥  
दुर्योधनमुपासन्ते परिवार्य समन्ततः ।  
कृपप्रभृतयश्चैते हतशेषाः सहोदराः ॥ १२ ॥

पाण्डवा लब्धलक्ष्याश्च धनंजयपुरोगमाः ।  
त्वामेवाभिमुखाः शूरा युद्धाय समुपस्थिताः ॥ १३ ॥

स त्वं पुरुषशार्दूल पौरुषेण समास्थितः।  
क्षत्रधर्मं पुरस्कृत्य प्रत्युद्याहि धनंजयम् ॥ १४ ॥

भारो हि धार्तराष्ट्रेण त्वयि सर्वः समाहितः।  
तमुद्वह महाबाहो यथाशक्ति यथाबलम् ॥ १५ ॥

जये स्याद् विपुला कीर्तिर्ध्रुवः स्वर्गः पराजये।  
वृषसेनश्च राधेय संक्रुद्धस्तनयस्तव ॥ १६ ॥  
त्वयि मोहं समापन्ने पाण्डवानभिधावति।

एतच्छ्रुत्वा तु वचनं शल्यस्यामिततेजसः।  
हृदि चावश्यकं भावं चक्रे युद्धाय सुस्थिरम् ॥ १७ ॥

ततः क्रुद्धो वृषसेनोऽभ्यधाव-  
दवस्थितं प्रमुखे पाण्डवं तम्।  
वृकोदरं कालमिवात्तदण्डं  
गदाहस्तं योधयन्तं त्वदीयान् ॥ १८ ॥

तमभ्यधावन्नकुलः प्रवीरो  
रोषादमित्रं प्रदुदन् पृषत्कैः ।  
कर्णस्य पुत्रं समरे प्रहृष्टं  
पुरा जिघांसुर्मघवेव जम्भम् ॥ १९ ॥

ततो ध्वजं स्फाटिकचित्रकञ्चुकं  
चिच्छेद वीरो नकुलः क्षुरेण।  
कर्णात्मजस्येष्वसनं च चित्रं  
भल्लेन जाम्बूनदचित्रनद्धम् ॥ २० ॥

अथान्यदादाय धनुः स शीघ्रं  
कर्णात्मजः पाण्डवमभ्यविध्यत् ।  
दिव्यैरस्त्रैरभ्यवर्षच्च सोऽपि  
कर्णस्य पुत्रो नकुलं कृतास्त्रः ॥ २१ ॥

शराभिघाताच्च रुषा च राजन्  
स्वया च भासास्त्रसमीरणाच्च ।  
जज्वाल कर्णस्य सुतोऽतिमात्र-  
मिद्धो यथाऽऽज्याहुतिभिर्हुताशः ॥ २२ ॥  
कर्णस्य पुत्रो नकुलस्य राजन्  
सर्वानश्वानक्षिणोदुत्तमास्त्रैः ।  
वनायुजान् वै नकुलस्य शुभ्रा-  
नुदग्रगान् हेमजालावनद्धान् ॥ २३ ॥

ततो हताश्वादवरुह्य याना-  
दादाय चर्मामलरुक्मचन्द्रम् ।  
आकाशसंकाशमसिं प्रगृह्य  
दोधूयमानः खगवच्चचार ॥ २४ ॥

ततोऽन्तरिक्षे च रथाश्वनागं  
चिच्छेद तूर्णं नकुलश्चित्रयोधी ।  
ते प्रापतन्नसिना गां विशस्ता  
यथाश्वमेधे पशवः शमित्रा ॥ २५ ॥

द्विसाहस्राः पातिता युद्धशौण्डा  
नानादेश्याः सुभृताः सत्यसंधाः ।  
एकेन संख्ये नकुलेन कृत्ता  
जयेप्सुनानुत्तमचन्दनाङ्गाः ॥ २६ ॥

तमापतन्तं नकुलं सोऽभिपत्य  
समन्ततः सायकैः प्रत्यविद्ध्यत् ।  
स तुद्यमानो नकुलः पृषत्कै-  
र्विव्याध वीरं स चुकोप विद्धः ॥ २७ ॥

महाभये रक्ष्यमाणो महात्मा  
भ्रात्रा भीमेनाकरोत् तत्र भीमम्।  
तं कर्णपुत्रो विधमन्तमेकं  
नराश्वमातङ्गरथाननेकान् ॥ २८ ॥  
क्रीडन्तमष्टादशभिः पृषत्कै-  
र्विव्याध वीरं नकुलं सरोषः।

स तेन विद्धोऽतिभृशं तरस्वी  
महाहवे वृषसेनेन राजन् ॥ २९ ॥  
क्रुद्धेन धावन् समरे जिघांसुः  
कर्णात्मजं पाण्डुसुतो नृवीरः ।

वितत्य पक्षौ सहसा पतन्तं  
श्येनं यथैवामिषलुब्धमाजौ ॥ ३० ॥  
अवाकिरद् वृषसेनस्ततस्तं  
शितैः शरैर्नकुलमुदारवीर्यम् ।

स तान् मोघांस्तस्य कुर्वन् शरौघां-  
श्चचार मार्गान् नकुलश्चित्ररूपान् ॥ ३१ ॥  
अथास्य तूर्णं चरतो नरेन्द्र  
खड्गेन चित्रं नकुलस्य तस्य।  
महेषुभिर्व्यधमत् कर्णपुत्रो  
महाहवे चर्म सहस्रतारम् ॥ ३२ ॥

तं चायसं निशितं तीक्ष्णधारं  
विकोशमुग्रं गुरुभारसाहम् ।  
द्विषच्छरीरान्तकरं सुघोर-  
माधुन्वतः सर्पमिवोग्ररूपम् ॥ ३३ ॥  
क्षिप्रं शरैः षड्भिरमित्रसाह-  
श्चकर्त खड्गं निशितैः सुवेगैः।  
पुनश्च दीप्तैर्निशितैः पृषत्कैः  
स्तनान्तरे गाढमथाभ्यविद्ध्यत् ॥ ३४ ॥

कृत्वा तु तद् दुष्करमार्यजुष्ट-  
मन्यैर्नरैः कर्म रणे महात्मा।  
ययौ रथं भीमसेनस्य राजन्  
शराभितप्तो नकुलस्त्वरावान् ॥ ३५ ॥

स भीमसेनस्य रथं हताश्वो  
माद्रीसुतः कर्णसुताभितप्तः ।  
आपुप्लुवे सिंह इवाचलाग्रं  
सम्प्रेक्षमाणस्य धनंजयस्य ॥ ३६ ॥

ततः क्रुद्धो वृषसेनो महात्मा  
ववर्ष ताविषुजालेन वीरः ।  
महारथावेकरथे समेतौ  
शरैः प्रभिन्दन्निव पाण्डवेयौ ॥ ३७ ॥

तस्मिन् रथे निहते पाण्डवस्य  
क्षिप्रं च खड्गे विशिखैर्निकृत्ते।  
अन्ये च संहत्य कुरुप्रवीरा-  
स्ततो न्यघ्नन् शरवर्षैरुपेत्य ॥ ३८ ॥

तौ पाण्डवेयौ परितः समेतान्  
संहूयमानाविव हव्यवाहौ ।  
भीमार्जुनौ वृषसेनाय क्रुद्धौ  
ववर्षतुः शरवर्षं सुघोरम् ॥ ३९ ॥

अथाब्रवीन्मारुतिः फाल्गुनं च  
पश्यस्वैनं नकुलं पीड्यमानम् ।  
अयं च नो बाधते कर्णपुत्र-  
स्तस्माद् भवान् प्रत्युपयातु कार्णिम् ॥ ४० ॥

स तन्निशम्यैव वचः किरीटी  
रथं समासाद्य वृकोदरस्य ।  
अथाब्रवीन्नकुलो वीक्ष्य वीर-  
मुपागतं शातय शीघ्रमेनम् ॥ ४१ ॥

इत्येवमुक्तः सहसा किरीटी  
भ्रात्रा समक्षं नकुलेन संख्ये।  
कपिध्वजं केशवसंगृहीतं  
प्रैषीदुदग्रो वृषसेनाय वाहम् ॥ ४२ ॥