+++
title_full = "011 कर्णके सेनापतित्वमें कौरव-सेनाका युद्धके लिये प्रस्थान और मकरव्यूहका निर्माण तथा पाण्डव-सेनाके अर्धचन्द्राकार व्यूहकी रचना और युद्धका आरम्भ"
title = "०११"

+++


सैनापत्यं तु सम्प्राप्य कर्णो वैकर्तनस्तदा।  
तथोक्तश्च स्वयं राज्ञा स्निग्धं भ्रातृसमं वचः ॥ १ ॥  
योगमाज्ञाप्य सेनानामादित्येऽभ्युदिते तदा ।  
अकरोत् किं महाप्राज्ञस्तन्ममाचक्ष्व संजय ॥ २ ॥

कर्णस्य मतमाज्ञाय पुत्रास्ते भरतर्षभ।  
योगमाज्ञापयामासुर्नन्दितूर्यपुरःसरम् ॥ ३ ॥

महत्यपररात्रे च तव सैन्यस्य मारिष।  
योगो योगेति सहसा प्रादुरासीन्महास्वनः ॥ ४ ॥

कल्प्यतां नागमुख्यानां रथानां च वरूथिनाम्।  
संनह्यतां नराणां च वाजिनां च विशाम्पते ॥ ५ ॥  
क्रोशतां चैव योधानां त्वरितानां परस्परम्।  
बभूव तुमुलः शब्दो दिवस्पृक् सुमहांस्ततः ॥ ६ ॥

ततः श्वेतपताकेन बलाकावर्णवाजिना ।  
हेमपृष्ठेन धनुषा नागकक्ष्येण केतुना ॥ ७ ॥  
तूणीरशतपूर्णेन सगदेन वरूथिना ।  
शतघ्नीकिंकिणीशक्तिशूलतोमरधारिणा ॥ ८ ॥  
कार्मुकैरुपपन्नेन विमलादित्यवर्चसा ।  
रथेनाभिपताकेन सूतपुत्रोऽभ्यदृश्यत ॥ ९ ॥

ध्मापयन् वारिजं राजन् हेमजालविभूषितम्।  
विधुन्वानो महच्चापं कार्तस्वरविभूषितम् ॥ १० ॥

दृष्ट्‌वा कर्णं महेष्वासं रथस्थं रथिनां वरम्।  
भानुमन्तमिवोद्यन्तं तमो घ्नन्तं दुरासदम् ॥ ११ ॥  
न भीष्मव्यसनं केचिन्नापि द्रोणस्य मारिष।  
नान्येषां पुरुषव्याघ्र मेनिरे तत्र कौरवाः ॥ १२ ॥

ततस्तु त्वरयन् योधान् शङ्खशब्देन मारिष।  
कर्णो निष्कर्षयामास कौरवाणां महद् बलम् ॥ १३ ॥

व्यूहं व्यूह्य महेष्वासो मकरं शत्रुतापनः।  
प्रत्युद्ययौ तथा कर्णः पाण्डवान् विजिगीषया ॥ १४ ॥

मकरस्य तु तुण्डे वै कर्णो राजन् व्यवस्थितः।  
नेत्राभ्यां शकुनिः शूर उलूकश्च महारथः ॥ १५ ॥

द्रोणपुत्रस्तु शिरसि ग्रीवायां सर्वसोदराः।  
मध्ये दुर्योधनो राजा बलेन महता वृतः ॥ १६ ॥

वामपादे तु राजेन्द्र कृतवर्मा व्यवस्थितः।  
नारायणबलैर्युक्तो गोपालैर्युद्धदुर्मदैः ॥ १७ ॥

पादे तु दक्षिणे राजन् गौतमः सत्यविक्रमः।  
त्रिगर्तैः सुमहेष्वासैर्दाक्षिणात्यैश्च संवृतः ॥ १८ ॥

अनुपादे तु यो वामस्तत्र शल्यो व्यवस्थितः।  
महत्या सेनया सार्धं मद्रदेशसमुत्थया ॥ १९ ॥

दक्षिणे तु महाराज सुषेणः सत्यसंगरः।  
वृतो रथसहस्रेण दन्तिनां च त्रिभिः शतैः ॥ २० ॥

पुच्छे ह्यास्तां महावीर्यौ भ्रातरौ पार्थिवौ तदा।  
चित्रश्च चित्रसेनश्च महत्या सेनया वृतौ ॥ २१ ॥

तथा प्रयाते राजेन्द्र कर्णे नरवरोत्तमे।  
धनंजयमभिप्रेक्ष्य धर्मराजोऽब्रवीदिदम् ॥ २२ ॥

पश्य पार्थ यथा सेना धार्तराष्ट्रीह संयुगे।  
कर्णेन विहिता वीर गुप्ता वीरैर्महारथैः ॥ २३ ॥

हतवीरतमा ह्येषा धार्तराष्ट्री महाचमूः।  
फल्गुशेषा महाबाहो तृणैस्तुल्या मता मम ॥ २४ ॥

एको ह्यत्र महेष्वासः सूतपुत्रो विराजते।  
सदेवासुरगन्धर्वैः सकिन्नरमहोरगैः ॥ २५ ॥  
चराचरैस्त्रिभिर्लोकैर्योऽजय्यो रथिनां वरः ।  
तं हत्वाद्य महाबाहो विजयस्तव फाल्गुन ॥ २६ ॥  
उद्‌धृतश्च भवेच्छल्यो मम द्वादशवार्षिकः।  
एवं ज्ञात्वा महाबाहो व्यूहं व्यूह यथेच्छसि ॥ २७ ॥

भ्रातुरेतद् वचः श्रुत्वा पाण्डवः श्वेतवाहनः।  
अर्धचन्द्रेण व्यूहेन प्रत्यव्यूहत तां चमूम् ॥ २८ ॥

वामपार्श्वे तु तस्याथ भीमसेनो व्यवस्थितः।  
दक्षिणे च महेष्वासो धृष्टद्युम्नो व्यवस्थितः ॥ २९ ॥  
मध्ये व्यूहस्य राजा तु पाण्डवश्च धनंजयः।  
नकुलः सहदेवश्च धर्मराजस्य पृष्ठतः ॥ ३० ॥

चक्ररक्षौ तु पाञ्चाल्यौ युधामन्यूत्तमौजसौ।  
नार्जुनं जहतुर्युद्धे पाल्यमानौ किरीटिना ॥ ३१ ॥

शेषा नृपतयो वीराः स्थिता व्यूहस्य दंशिताः।  
यथाभागं यथोत्साहं यथायत्नं च भारत ॥ ३२ ॥

एवमेतन्महाव्यूहं व्यूह्य भारत पाण्डवाः।  
तावकाश्च महेष्वासा युद्धायैव मनो वधुः ॥ ३३ ॥

दृष्ट्‌वा व्यूढां तव चमूं सूतपुत्रेण संयुगे।  
निहतान् पाण्डवान् मेने धार्तराष्ट्रः सबान्धवः ॥ ३४ ॥

तथैव पाण्डवीं सेनां व्यूढां दृष्ट्‌वा युधिष्ठिरः।  
धार्तराष्ट्रान् हतान् मेने सकर्णान्‌ वै जनाधिपः ॥ ३५ ॥

ततः शङ्खाश्च भेर्यश्च पणवानकदुन्दुभिः।  
डिण्डिमाश्चाप्यहन्यन्त झर्झराश्च समन्ततः ॥ ३६ ॥  
सेनयोरुभयो राजन् प्रावाद्यन्त महास्वनाः।  
सिंहनादश्च संजज्ञे शूराणां जयगृद्धिनाम् ॥ ३७ ॥

हयह्रेषितशब्दाश्च वारणानां च बृंहताम्।  
रथनेमिस्वनाश्चोग्राः सम्बभूवुर्जनाधिप ॥ ३८ ॥

न द्रोणव्यसनं कश्चिज्जानीते तत्र भारत।  
दृष्ट्‌वा कर्णं महेष्वासं मुखे व्यूहस्य दंशितम् ॥ ३९ ॥

उभे सैन्ये महाराज प्रहृष्टनरसंकुले।  
योद्‌धुकामे स्थिते राजन् हन्तुमन्योन्यमोजसा ॥ ४० ॥

तत्र यत्तौ सुसंरब्धौ दृष्ट्‌वान्योन्यं व्यवस्थितौ।  
अनीकमध्ये राजेन्द्र चेरतुः कर्णपाण्डवौ ॥ ४१ ॥

नृत्यमाने च ते सेने समेयातां परस्परम्।  
तयोः पक्षप्रपक्षेभ्यो निर्जग्मुस्ते युयुत्सवः ॥ ४२ ॥

ततः प्रववृते युद्धं नरवारणवाजिनाम्।  
रथानां च महाराज अन्योन्यमभिनिघ्नताम् ॥ ४३ ॥