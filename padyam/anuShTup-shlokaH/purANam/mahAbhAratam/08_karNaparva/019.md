+++
title_full = "019 अर्जुनके द्वारा संशप्तक-सेनाका संहार, श्रीकृष्णका अर्जुनको युद्धस्थलका दृश्य दिखाते हुए उनके पराक्रमकी प्रशंसा करना तथा पाण्ड्\u200cयनरेशका कौरव-सेनाके साथ युद्धारम्भ"
title = "०१९"

+++


प्रत्यागत्य पुनर्जिष्णुर्जघ्ने संशप्तकान् बहून्।  
वक्रातिवक्रगमनादङ्गारक इव ग्रहः ॥ १ ॥

पार्थबाणहता राजन् नराश्वरथकुञ्जराः ।  
विचेलुर्बभ्रमुर्नेशुः पेतुर्मम्लुश्च भारत ॥ २ ॥

धुर्यान् धुर्यगतान् सूतान् ध्वजांश्चापासिसायकान्।  
पाणीन् पाणिगतं शस्त्रं बाहूनपि शिरांसि च ॥ ३ ॥  
भल्लैः क्षुरैरर्धचन्द्रैर्वत्सदन्तैश्च पाण्डवः ।  
चिच्छेदामित्रवीराणां समरे प्रतियुध्यताम् ॥ ४ ॥

वासितार्थे युयुत्सन्तो वृषभा वृषभं यथा।  
निपतन्त्यर्जुनं शूराः शतशोऽथ सहस्रशः ॥ ५ ॥

तेषां तस्य च तद् युद्धमभवल्लोमहर्षणम्।  
त्रैलोक्यविजये यादृग् दैत्यानां सह वज्रिणा ॥ ६ ॥

तमविध्यत् त्रिभिर्बाणैर्दन्दशूकैरिवाहिभिः ।  
उग्रायुधसुतस्तस्य शिरः कायादपाहरत् ॥ ७ ॥

तेऽर्जुनं सर्वतः क्रुद्धा नानाशस्त्रैरवीवृषन्।  
मरुद्भिः प्रेरिता मेघा हिमवन्तमिवोष्णगे ॥ ८ ॥

अस्त्रैरस्त्राणि संवार्य द्विषतां सर्वतोऽर्जुनः।  
सम्यगस्तैः शरैः सर्वानहितानहनद् बहून् ॥ ९ ॥

छिन्नत्रिवेणुसंघातान् हताश्वान्‌ पार्ष्णिसारथीन् ।  
विस्रस्तहस्ततूणीरान् विचक्ररथकेतनान् ॥ १० ॥  
संछिन्नरश्मियोक्त्राक्षान् व्यनुकर्षयुगान् रथान् ।  
विध्वस्तसर्वसंनाहान् बाणैश्चक्रेऽर्जुनस्तदा ॥ ११ ॥

ते रथास्तत्र विध्वस्ताः परार्घ्या भान्त्यनेकशः।  
धनिनामिव वेश्मानि हतान्यग्न्यनिलाम्बुभिः ॥ १२ ॥

द्विपाः सम्भिन्नवर्माणो वज्राशनिसमैः शरैः।  
पेतुर्गिर्यग्रवेश्मानि वज्रवाताग्निभिर्यथा ॥ १३ ॥

सारोहास्तुरगाः पेतुर्बहवोऽर्जुनताडिताः ।  
निर्जिह्वान्त्राः क्षितौ क्षीणा रुधिरार्द्राः सुदुर्दृशः ॥ १४ ॥

नराश्वनागा नाराचैः संस्यूताः सव्यसाचिना।  
बभ्रमुश्चस्खलुः पेतुर्नेदुर्मम्लुश्च मारिष ॥ १५ ॥

अनेकैश्च शिलाधौतैर्वज्राशनिविषोपमैः ।  
शरैर्निजघ्निवान् पार्थो महेन्द्र इव दानवान् ॥ १६ ॥

महार्हवर्माभरणा नानारूपाम्बरायुधाः ।  
सरथाः सध्वजा वीरा हताः पार्थेन शेरते ॥ १७ ॥

विजिताः पुण्यकर्माणो विशिष्टाभिजनश्रुताः ।  
गताः शरीरैर्वसुधामूर्जितैः कर्मभिर्दिवम् ॥ १८ ॥

अथार्जुनं रथवरं त्वदीयाः समभिद्रवन्।  
नानाजनपदाध्यक्षाः सगणा जातमन्यवः ॥ १९ ॥

उह्यमाना रथाश्वेभैः पत्तयश्च जिघांसवः।  
समभ्यधावन्नस्यन्तो विविधं क्षिप्रमायुधम् ॥ २० ॥

तदायुधमहावर्षं मुक्तं योधमहाम्बुदैः ।  
व्यधमन्निशितैर्बाणैः क्षिप्रमर्जुनमारुतः ॥ २१ ॥

साश्वपत्तिद्विपरथं महाशस्त्रौघसम्प्लवम् ।  
सहसा संतितीर्षन्तं पार्थ शस्त्रास्त्रसेतुना ॥ २२ ॥  
अथाब्रवीद् वासुदेवः पार्थ किं क्रीडसेऽनघ।  
संशप्तकान् प्रमथ्यैनांस्ततः कर्णवधे त्वर ॥ २३ ॥

तथेत्युक्त्वार्जुनः कृष्णं शिष्टान् संशप्तकांस्तदा।  
आक्षिप्य शस्त्रेण बलाद् दैत्यानिन्द्र इवावधीत् ॥ २४ ॥

आददत् संदधन्नेषून् दृष्टः कैश्चिद् रणेऽर्जुनः।  
विमुञ्चन् वा शरान् शीघ्रं दृश्यन्ते वै नरा हताः॥२५॥

आश्चर्यमिति गोविन्दो ब्रुवन्नश्वानचोदयत् ।  
हंसांशुगौरास्ते सेनां हंसाः सर इवाविशन् ॥ २६ ॥

ततः संग्रामभूमिं च वर्तमाने जनक्षये।  
अवेक्षमाणो गोविन्दः सव्यसाचिनमब्रवीत् ॥ २७ ॥

एष पार्थ महारौद्रो वर्तते भरतक्षयः।  
पृथिव्यां पार्थिवानां वै दुर्योधनकृते महान् ॥ २८ ॥

पश्य भारत चापानि रुक्मपृष्ठानि धन्विनाम्।  
महतां चापविद्धानि कलापानिषुधींस्तथा ॥ २९ ॥

जातरूपमयैः पुङ्खैः शरांश्च नतपर्वणः।  
तैलधौतांश्च नाराचान् विमुक्तानिव पन्नगान् ॥ ३० ॥

आकीर्णांस्तोमरांश्चापि विचित्रान् हेमभूषितान् ।  
चर्माणि चापविद्धानि रुक्मपृष्ठानि भारत ॥ ३१ ॥

सुवर्णविकृतान् प्रासाञ्शक्तीः कनकभूषिताः ।  
जाम्बूनदमयैः पट्टैर्बद्धाश्च विपुला गदाः ॥ ३२ ॥  
जातरूपमयीश्चर्ष्टीः पट्टिशान् हेमभूषितान् ।  
दण्डैः कनकचित्रैश्च विप्रविद्धान् परश्वधान् ॥ ३३ ॥

परिघान् भिन्दिपालांश्च भुशुण्डीः कुणपानपि।  
अयस्कुन्तांश्च पतितान् मुसलानि गुरूणि च ॥ ३४ ॥

नानाविधानि शस्त्राणि प्रगृह्य जयगृद्धिनः।  
जीवन्त इव दृश्यन्ते गतसत्त्वास्तरस्विनः ॥ ३५ ॥

गदाविमथितैर्गात्रैर्मुसलैर्भिन्नमस्तकान् ।  
गजवाजिरथैः क्षुण्णान् पश्य योधान् सहस्रशः ॥ ३६ ॥

मनुष्यगजवाजीनां शरशक्त्यृष्टितोमरैः ।  
निस्त्रिंशैः पट्टिशैः प्रासैर्नखरैर्लगुडैरपि ॥ ३७ ॥  
शरीरैर्बहुधा छिन्नैः शोणितौघपरिप्लुतैः ।  
गतासुभिरमित्रघ्न संवृता रणभूमयः ॥ ३८ ॥

बाहुभिश्चन्दनादिग्धैः साङ्गदैः शुभभूषणैः ।  
सतलत्रैः सकेयूरैर्भाति भारत मेदिनी ॥ ३९ ॥

साङ्‌गुलित्रैर्भुजाग्रैश्च विप्रविद्धैरलंकृतैः ।  
हस्तिहस्तोपमैश्छिन्नैरूरुभिश्च तरस्विनाम् ॥ ४० ॥  
बद्धचूडामणिवरैः शिरोभिश्च सकुण्डलैः ।

रथांश्च बहुधा भग्नान्‌ हेमकिङ्किणिनः शुभान् ॥ ४१ ॥  
अश्वांश्च बहुधा पश्य शोणितेन परिप्लुतान्।  
अनुकर्षानुपासङ्गान् पताका विविधान् ध्वजान् ॥ ४२ ॥  
योधानां च महाशङ्खान् पाण्डुरांश्च प्रकीर्णकान्।  
निरस्तजिह्वान्‌ मातङ्गान्‌ शयानान् पर्वतोपमान् ॥ ४३ ॥

वैजयन्तीर्विचित्राश्च हतांश्च गजयोधिनः ।  
वारणानां परिस्तोमान् संयुक्तानेककम्बलान् ॥ ४४ ॥

विपाटितविचित्राश्च रूपचित्राः कुथास्तथा ।  
भिन्नाश्च बहुधा घण्टाः पतद्भिश्चूर्णिता गजैः ॥ ४५ ॥

वैदूर्यमणिदण्डांश्च पतितांश्चाङ्कुशान् भुवि ।  
अश्वानां च युगापीडान् रत्नचित्रानुरश्छदान् ॥ ४६ ॥

विद्धाः सादिध्वजाग्रेषु सुवर्णविकृताः कुथाः।  
विचित्रान् मणिचित्रांश्च जातरूपपरिष्कृतान् ॥ ४७ ॥  
अश्वास्तरपरिस्तोमान् राङ्कवान् पतितान् भुवि।

चूडामणीन् नरेन्द्राणां विचित्राः काञ्चनस्रजः ॥ ४८ ॥  
छत्राणि चापविद्धानि चामरव्यजनानि च।

चन्द्रनक्षत्रभासैश्च वदनैश्चारुकुण्डलैः ॥ ४९ ॥  
क्लृप्तश्मश्रुभिराकीर्णां पूर्णचन्द्रनिभैर्महीम् ।

कुमुदोत्पलपद्मानां खण्डैः फुल्लं यथा सरः ॥ ५० ॥  
तथा महीभृतां वक्त्रैः कुमुदोत्पलसंनिभैः।

तारागणविचित्रस्य निर्मलेन्दुद्युतित्विषः ॥ ५१ ॥  
पश्येमां नभसस्तुल्यां शरन्नक्षत्रमालिनीम् ।

एतत् तवैवानुरूपं कर्मार्जुन महाहवे ॥ ५२ ॥  
दिवि वा देवराजस्य त्वया यत् कृतमाहवे।

एवं तां दर्शयन् कृष्णो युद्धभूमिं किरीटिने ॥ ५३ ॥  
गच्छन्नेवाशृणोच्छब्दं दुर्योधनबले महत् ।  
शङ्खदुन्दुभिनिर्घोषं भेरीपणवनिःस्वनम् ॥ ५४ ॥  
रथाश्वगजनादांश्च शस्त्रशब्दांश्च दारुणान् ।

प्रविश्य तद् बलं कृष्णस्तुरगैर्वातवेगितैः ॥ ५५ ॥  
पाण्ड्‌येनाभ्यर्दितं सैन्यं त्वदीयं वीक्ष्य विस्मितः।

स हि नानाविधैर्बाणैरिष्वस्त्रप्रवरो युधि ॥ ५६ ॥  
न्यहनद् द्विषतां पूगान् गतासूनन्तको यथा।

गजवाजिमनुष्याणां शरीराणि शितैः शरैः ॥ ५७ ॥  
भित्त्वा प्रहरतां श्रेष्ठो विदेहासूनपातयत्।

शत्रुप्रवीरैरस्त्राणि नानाशस्त्राणि सायकैः ।  
छित्त्वा तानवधीच्छत्रून् पाण्ड्‌यः शक्र इवासुरान् ॥ ५८ ॥