+++
title_full = "072 श्रीकृष्ण और अर्जुनकी रणयात्रा, मार्गमें शुभ शकुन तथा श्रीकृष्णका अर्जुनको प्रोत्साहन देना"
title = "०७२"

+++


प्रसाद्य धर्मराजानं प्रहृष्टेनान्तरात्मना ।  
पार्थः प्रोवाच गोविन्दं सूतपुत्रवधोद्यतः ॥ १ ॥

कल्पतां मे रथो भूयो युज्यन्तां च हयोत्तमाः।  
आयुधानि च सर्वाणि सज्जन्तां मे महारथे ॥ २ ॥  
उपावृत्ताश्च तुरगाः शिक्षिताश्चाश्वसादिभिः ।  
रथोपकरणैः सज्जा उपायान्तु त्वरान्विताः ॥ ३ ॥  
प्रयाहि शीघ्रं गोविन्द सूतपुत्रजिघांसया।

एवमुक्तो महाराज फाल्गुनेन महात्मना ॥ ४ ॥  
उवाच दारुकं कृष्णः कुरु सर्वं यथाब्रवीत्।  
अर्जुनो भरतश्रेष्ठः श्रेष्ठः सर्वधनुष्मताम् ॥ ५ ॥

आज्ञप्तस्त्वथ कृष्णेन दारुको राजसत्तम।  
योजयामास स रथं वैयाघ्रं शत्रुतापनम् ॥ ६ ॥  
सज्जं निवेदयामास पाण्डवस्य महात्मनः।

युक्तं तु तं रथं दृष्ट्वा दारुकेण महात्मना ॥ ७ ॥  
आपृच्छ्य धर्मराजानं ब्राह्मणान् स्वस्ति वाच्य च।  
सुमङ्गलस्वस्त्ययनमारुरोह रथोत्तमम् ॥ ८ ॥

तस्य राजा महाप्राज्ञो धर्मराजो युधिष्ठिरः।  
आशिषोऽयुङ्क्त स ततः प्रायात् कर्णरथं प्रति ॥ ९ ॥

तमायान्तं महेष्वासं दृष्ट्वा भूतानि भारत।  
निहतं मेनिरे कर्णं पाण्डवेन महात्मना ॥ १० ॥

बभूवुर्विमलाः सर्वा दिशो राजन् समन्ततः।  
चाषाश्च शतपत्राश्च क्रौञ्चाश्चैव जनेश्वर ॥ ११ ॥  
प्रदक्षिणमकुर्वन्त तदा वै पाण्डुनन्दनम्।

बहवः पक्षिणो राजन् पुन्नामानः शुभाः शिवाः ॥ १२ ॥  
त्वरयन्तोऽर्जुनं युद्धे हृष्टरूपा ववाशिरे।

कङ्का गृध्रा बकाः श्येना वायसाश्च विशाम्पते ॥ १३ ॥  
अग्रतस्तस्य गच्छन्ति मांसहेतोर्भयानकाः ।

निमित्तानि च धन्यानि पाण्डवस्य शशंसिरे ॥ १४ ॥  
विनाशमरिसैन्यानां कर्णस्य च वधं प्रति।

प्रयातस्याथ पार्थस्य महान् स्वेदो व्यजायत ॥ १५ ॥  
चिन्ता च विपुला जज्ञे कथं चेदं भविष्यति।

ततो गाण्डीवधन्वानमब्रवीन्मधुसूदनः ॥ १६ ॥  
दृष्ट्वा पार्थं तथा यान्तं चिन्तापरिगतं तदा।

गाण्डीवधन्वन् संग्रामे ये त्वया धनुषा जिताः ॥ १७ ॥  
न तेषां मानुषो जेता त्वदन्य इह विद्यते।

दृष्ट्वा हि बहवः शूराः शक्रतुल्यपराक्रमाः ॥ १८ ॥  
त्वां प्राप्य समरे शूरं ते गताः परमां गतिम्।

को हि द्रोणं च भीष्मं च भगदत्तं च मारिष॥१९॥  
विन्दानुविन्दावावन्त्यौ काम्बोजं च सुदक्षिणम्।  
श्रुतायुषं महावीर्यमच्युतायुषमेव च ।  
प्रत्युद्‌गम्य भवेत् क्षेमी यो न स्यात् त्वमिव प्रभो॥२०॥

तव ह्यस्त्राणि दिव्यानि लाघवं बलमेव च।  
असम्मोहश्च युद्धेषु विज्ञानस्य च संततिः ॥ २१ ॥  
वेधः पातश्च लक्ष्येषु योगश्चैव तथार्जुन।  
भवान् देवान् सगन्धर्वान्‌ हन्यात्‌ सह चराचरान् ॥ २२ ॥

पृथिव्यां तु रणे पार्थ न योद्धा त्वत्समः पुमान्।  
धनुर्ग्राहा हि ये केचित् क्षत्रिया युद्धदुर्मदाः ॥ २३ ॥  
आ देवात् त्वत्समं तेषां न पश्यामि शृणोमि च।

ब्रह्मणा च प्रजाः सृष्ट्वा गाण्डीवं च महद् धनुः॥२४॥  
येन त्वं युध्यसे पार्थ तस्मान्नास्ति त्वया समः।

अवश्यं तु मया वाच्यं यत् पथ्यं तव पाण्डव॥२५॥  
मावमंस्था महाबाहो कर्णमाहवशोभिनम् ।

कर्णो हि बलवान् दृप्तः कृतास्त्रश्च महारथः ॥ २६ ॥  
कृती च चित्रयोधी च देशकालस्य कोविदः।

बहुनात्र किमुक्तेन संक्षेपाच्छृणु पाण्डव ॥ २७ ॥  
त्वत्समं त्वद्विशिष्टं वा कर्णं मन्ये महारथम्।  
परमं यत्नमास्थाय त्वया वध्यो महाहवे ॥ २८ ॥

तेजसा वह्निसदृशो वायुवेगसमो जवे।  
अन्तकप्रतिमः क्रोधे सिंहसंहननो बली ॥ २९ ॥

अष्टरत्निर्महाबाहुर्व्यूढोरस्कः सुदुर्जयः ।  
अभिमानी च शूरश्च प्रवीरः प्रियदर्शनः ॥ ३० ॥

सर्वयोधगुणैर्युक्तो मित्राणामभयंकरः ।  
सततं पाण्डवद्वेषी धार्तराष्ट्रहिते रतः ॥ ३१ ॥

सर्वैरवध्यो राधेयो देवैरपि सवासवैः।  
ऋते त्वामिति मे बुद्धिस्तदद्य जहि सूतजम् ॥ ३२ ॥

देवैरपि हि संयत्तैर्बिभ्रद्भिर्मांसशोणितम् ।  
अशक्यः स रथो जेतुं सर्वैरपि युयुत्सभिः ॥ ३३ ॥

दुरात्मानं पापवृत्तं नृशंसं  
दुष्टप्रज्ञं पाण्डवेयेषु नित्यम् ।  
हीनस्वार्थं पाण्डवेयैर्विरोधे  
हत्वा कर्णं निश्चितार्थो भवाद्य ॥ ३४ ॥

तं सूतपुत्रं रथिनां वरिष्ठं  
निष्कालिकं कालवशं नयाद्य ।  
तं सूतपुत्रं रथिनां वरिष्ठं  
हत्वा प्रीतिं धर्मराजे कुरुष्व ॥ ३५ ॥

जानामि ते पार्थ वीर्यं यथावद्  
दुर्वारणीयं च सुरासुरैश्च ।  
सदावजानाति हि पाण्डुपुत्रा-  
नसौ दर्पात् सूतपुत्रो दुरात्मा ॥ ३६ ॥

आत्मानं मन्यते वीरं येन पापः सुयोधनः।  
तमद्य मूलं पापानां जहि सौतिं धनंजय ॥ ३७ ॥

खड्‌गजिह्वं धनुरास्यं शरदंष्ट्रं तरस्विनम्।  
दृप्तं पुरुषशार्दूलं जहि कर्णं धनंजय ॥ ३८ ॥

अहं त्वामनुजानामि वीर्येण च बलेन च।  
जहि कर्णं रणे शूर मातङ्गमिव केसरी ॥ ३९ ॥

यस्य वीर्येण वीर्यं ते धार्तराष्ट्रोऽवमन्यते।  
तमद्य पार्थ संग्रामे कर्णं वैकर्तनं जहि ॥ ४० ॥