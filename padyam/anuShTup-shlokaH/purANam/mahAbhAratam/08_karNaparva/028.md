+++
title_full = "028 युधिष्ठिर और दुर्योधनका युद्ध, दुर्योधनकी पराजय तथा उभयपक्षकी सेनाओंका अमर्यादित भयंकर संग्राम"
title = "०२८"

+++


युधिष्ठिरं महाराज विसृजन्तं शरान् बहुन्।  
स्वयं दुर्योधनो राजा प्रत्यगृह्णादभीतवत् ॥ १ ॥

तमापतन्तं सहसा तव पुत्रं महारथम्।  
धर्मराजो द्रुतं विद्‌ध्वा तिष्ठ तिष्ठेति चाब्रवीत् ॥ २ ॥

स तु तं प्रतिविव्याध नवभिर्निशितैः शरैः।  
सारथिं चास्य भल्लेन भृशं क्रुद्धोऽभ्यताडयत् ॥ ३ ॥

ततो युधिष्ठिरो राजन् स्वर्णपुङ्खाञ्छिलीमुखान्।  
दुर्योधनाय चिक्षेप त्रयोदश शिलाशितान् ॥ ४ ॥

चतुर्भिश्चतुरो वाहांस्तस्य हत्वा महारथः।  
पञ्चमेन शिरः कायात् सारथेश्च समाक्षिपत् ॥ ५ ॥

षष्ठेन तु ध्वजं राज्ञः सप्तमेन तु कार्मुकम्।  
अष्टमेन तथा खड्गं पातयामास भूतले ॥ ६ ॥

पञ्चभिर्नृपतिं चापि धर्मराजोऽर्दयद् भृशम्।

हताश्वात्तु रथात्तस्मादवप्लुत्य सुतस्तव ॥ ७ ॥  
उत्तमं व्यसनं प्राप्तो भूमावेवावतिष्ठत।

तं तु कृच्छ्रगतं दृष्ट्वा कर्णद्रौणिकृपादयः ॥ ८ ॥  
अभ्यवर्तन्त सहसा परीप्सन्तो नराधिपम्।

अथ पाण्डुसुताः सर्वे परिवार्य युधिष्ठिरम् ॥ ९ ॥  
अन्वयुः समरे राजंस्ततो युद्धमवर्तत।

ततस्तूर्यसहस्राणि प्रावाद्यन्त महामृधे ॥ १० ॥  
ततः किलकिलाशब्दाः प्रादुरासन् महीपते।

यत्राभ्यगच्छन् समरे पञ्चालाः कौरवैः सह ॥ ११ ॥  
नरा नरैः समाजग्मुर्वारणा वरवारणैः।  
रथाश्च रथिभिः सार्धं हयाश्च हयसादिभिः ॥ १२ ॥

द्वन्द्वान्यासन् महाराज प्रेक्षणीयानि संयुगे।  
विविधान्यप्यचिन्त्यानि शस्त्रवन्त्युत्तमानि च ॥ १३ ॥

ते शूराः समरे सर्वे चित्रं लघु च सुष्ठु च।  
अयुध्यन्त महावेगाः परस्परवधैषिणः ॥ १४ ॥

अन्योन्यं समरे जघ्नुर्योधव्रतमनुष्ठिताः ।  
न हि ते समरं चक्रुः पृष्ठतो वै कथञ्चन॥१५॥

मुहूर्तमेव तद् युद्धमासीन्मधुरदर्शनम् ।  
तत उन्मत्तवद् राजन् निर्मर्यादमवर्तत ॥ १६ ॥

रथी नागं समासाद्य दारयन् निशितैः शरैः।  
प्रेषयामास कालाय शरैः संनतपर्वभिः ॥ १७ ॥

नागा हयान् समासाद्य विक्षिपन्तो बहून् रणे।  
दारयामासुरत्युग्रं तत्र तत्र तदा तदा ॥ १८ ॥

हयारोहाश्च बहवः परिवार्य गजोत्तमान्।  
तलशब्दरवांश्चक्रुः सम्पतन्तस्ततस्ततः ॥ १९ ॥  
धावमानांस्ततस्तांस्तु द्रवमाणान् महागजान् ।  
पार्श्वतः पृष्ठतश्चैव निजघ्नुर्हयसादिनः ॥ २० ॥

विद्राव्य च बहूनश्वान् नागा राजन्‌ मदोत्कटाः।  
विषाणैश्चापरे जघ्नुर्ममृदुश्चापरे भृशम् ॥ २१ ॥

साश्वारोहांश्च तुरगान् विषाणैर्विव्यधू रुषा।  
अपरे चिक्षिपुर्वेगात् प्रगृह्यातिबलास्तदा ॥ २२ ॥

पादातैराहता नागा विवरेषु समन्ततः।  
चक्रुरार्तस्वरं घोरं दुद्रुवुश्च दिशो दश ॥ २३ ॥

पदातीनां तु सहसा प्रद्रुतानां महाहवे।  
उत्सृज्याभरणं तूर्णमवप्लुत्य रणाजिरे ॥ २४ ॥  
निमित्तं मन्यमानास्तु परिणाम्य महागजाः।  
जगृहुर्बिभिदुश्चैव चित्राण्याभरणानि च ॥ २५ ॥

तांस्तु तत्र प्रसक्तान् वै परिवार्य पदातयः।  
हस्त्यारोहान् निजघ्नुस्ते महावेगा बलोत्कटाः ॥ २६ ॥

अपरे हस्तिभिर्हस्तैः खं विक्षिप्ता महाहवे।  
निपतन्तो विषाणाग्रैर्भृशं विद्धाः सुशिक्षितैः ॥ २७ ॥

अपरे सहसा गृह्य विषाणैरेव सूदिताः।  
सेनान्तरं समासाद्य केचित् तत्र महागजैः ॥ २८ ॥  
क्षुण्णगात्रा महाराज विक्षिप्य च पुनः पुनः।  
अपरे व्यजनानीव विभ्राम्य निहता मृधे ॥ २९ ॥

पुरःसराश्च नागानामपरेषां विशाम्पते ।  
शरीराण्यतिविद्धानि तत्र तत्र रणाजिरे ॥ ३० ॥

प्रतिमानेषु कुम्भेषु दन्तवेष्टेषु चापरे।  
निगृहीता भृशं नागाः प्रासतोमरशक्तिभिः ॥ ३१ ॥

निगृह्य च गजाः केचित् पार्श्वस्थैर्भृशदारुणैः।  
रथाश्वसादिभिस्तत्र सम्भिन्ना न्यपतन् भुवि ॥ ३२ ॥

सहसा सादिनस्तत्र तोमरेण महामृधे।  
भूमावमृद्नन् वेगेन सचर्माणं पदातिनम् ॥ ३३ ॥

तथा सावरणान् कांश्चित्तत्र तत्र विशाम्पते।  
रथान् नागाः समासाद्य परिगृह्य च मारिष ॥ ३४ ॥  
व्याक्षिपन् सहसा तत्र घोररूपे भयानके।  
नाराचैर्निहताश्चापि गजाः पेतुर्महाबलाः ॥ ३५ ॥  
पर्वतस्येव शिखरं वज्ररुग्णं महीतले।

योधा योधान् समासाद्य मुष्टिभिर्व्यहनन् युधि ॥ ३६ ॥  
केशेष्वन्योन्यमाक्षिप्य चिक्षिपुर्बिभिदुश्च ह ।

उद्यम्य च भुजावन्यो निक्षिप्य च महीतले ॥ ३७ ॥  
पदा चोरः समाक्रम्य स्फुरतोऽपाहरच्छिरः।

पततश्चापरो राजन् विजहारासिना शिरः ॥ ३८ ॥  
जीवतश्च तथैवान्यः शस्त्रं काये न्यमज्जयत्।

मुष्टियुद्धं महच्चासीद् योधानां तत्र भारत ॥ ३९ ॥  
तथा केशग्रहश्चोग्रो बाहुयुद्धं च भैरवम्।

समासक्तस्य चान्येन अविज्ञातस्तथापरः ॥ ४० ॥  
जहार समरे प्राणान् नानाशस्त्रैरनेकधा।

संसक्तेषु च योधेषु वर्तमाने च संकुले ॥ ४१ ॥  
कबन्धान्युत्थितानि स्युः शतशोऽथ सहस्रशः।

शोणितैः सिच्यमानानि शस्त्राणि कवचानि च ॥ ४२ ॥  
महारागानुरक्तानि वस्त्राणीव चकाशिरे ।

एवमेतन्महद् युद्धं दारुणे शस्त्रसंकुलम् ॥ ४३ ॥  
उन्मत्तगङ्गाप्रतिमं शब्देनापूरयज्जगत् ।

नैव स्वे न परे राजन् विज्ञायन्ते शरातुराः ॥ ४४ ॥  
योद्धव्यमिति युध्यन्ते राजानो जयगृद्धिनः।

स्वान् स्वे जघ्नुर्महाराज परांश्चैव समागतान् ॥ ४५ ॥  
उभयोः सेनयोर्वीरैर्व्याकुलं समपद्यत ।

रथैर्भग्नैर्महाराज वारणैश्च निपातितैः ॥ ४६ ॥  
हयैश्च पतितैस्तत्र नरैश्च विनिपातितैः।  
अगम्यरूपा पृथिवी क्षणेन समपद्यत ॥ ४७ ॥

क्षणेनासीन्महीपाल क्षतजैघिप्रवर्तिनी ।  
पञ्चालानहनत् कर्णस्त्रिगर्तांश्च धनंजयः ॥ ४८ ॥

भीमसेनः कुरून् राजन् हस्त्यनीकं च सर्वशः।  
एवमेष क्षयो वृत्तः कुरुपाण्डवसेनयोः।  
अपराह्णे गते सूर्ये काङ्क्षतां विपुलं यशः ॥ ४९ ॥