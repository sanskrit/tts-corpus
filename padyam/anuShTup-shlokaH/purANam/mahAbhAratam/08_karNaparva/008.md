+++
title_full = "008 धृतराष्ट्रका विलाप"
title = "००८"

+++


श्रुत्वा कर्णं हतं युद्धे पुत्रांश्चैव निपातितान्।  
नरेन्द्रः किंचिदाश्वस्तो द्विजश्रेष्ठ किमब्रवीत् ॥ १ ॥

प्राप्तवान् परमं दुःखं पुत्रव्यसनजं महत्।  
तस्मिन् यदुक्तवान् काले तन्ममाचश्व पृच्छतः ॥ २ ॥

श्रुत्वा कर्णस्य निधनमश्रद्धेयमिवाद्भुतम् ।  
भूतसम्मोहनं भीमं मेरोः संसर्पणं यथा ॥ ३ ॥  
चित्तमोहमिवायुक्तं भार्गवस्य महामतेः ।  
पराजयमिवेन्द्रस्य द्विषद्भ्यो भीमकर्मणः ॥ ४ ॥  
दिवः प्रपतनं भानोरुर्व्यामिव महाद्युतेः।  
संशोषणमिवाचिन्त्यं समुद्रस्याक्षयाम्भसः ॥ ५ ॥  
महीवियद्दिगम्बूनां सर्वनाशमिवाद्भुतम् ।  
कर्मणोरिव वैफल्यमुभयोः पुण्यपापयोः ॥ ६ ॥  
संचिन्त्य निपुणं बुद्ध्या धृतराष्ट्रो जनेश्वरः।  
नेदमस्तीति संचिन्त्य कर्णस्य समरे वधम् ॥ ७ ॥  
प्राणिनामेवमन्येषां स्यादपीति विनाशनम् ।  
शोकाग्निना दह्यमानो धम्यमान इवाशये ॥ ८ ॥  
विस्रस्ताङ्गः श्वसन्‌ दीनो हाहेत्युक्त्वा सुदुःखितः।  
विललाप महाराज धृतराष्ट्रोऽम्बिकासुतः ॥ ९ ॥

संजयाधिरथिर्वीरः सिंहद्विरदविक्रमः ।  
वृषभप्रतिमस्कन्धो वृषभाक्षगतिश्चरन् ॥ १० ॥  
वृषभो वृषभस्येव यो युद्धे न निवर्तते।  
शत्रोरपि महेन्द्रस्य वज्रसंहननो युवा ॥ ११ ॥

यस्य ज्यातलशब्देन शरवृष्टिरवेण च।  
रथाश्वनरमातङ्गा नावतिष्ठन्ति संयुगे ॥ १२ ॥

यमाश्रित्य महाबाहुं विद्विषां जयकाङ्‌क्षया।  
दुर्योधनोऽकरोद् वैरं पाण्डुपुत्रैर्महारथैः ॥ १३ ॥

स कथं रथिनां श्रेष्ठः कर्णः पार्थेन संयुगे।  
निहतः पुरुषव्याघ्रः प्रसह्यासह्यविक्रमः ॥ १४ ॥

यो नामन्यत वै नित्यमच्युतं च धनंजयम्।  
न वृष्णीन् सहितानन्यान् स्वबाहुबलदर्पितः ॥ १५ ॥

शार्ङ्गगाण्डीवधन्वानौ सहितावपराजितौ ।  
अहं दिव्याद् रथादेकः पातयिष्यामि संयुगे ॥ १६ ॥  
इति यः सततं मन्दमवोचल्लोभमोहितम्।  
दुर्योधनमवाचीनं राज्यकामुकमातुरम् ॥ १७ ॥

योऽजयत्‌ सर्वकाम्बोजानावन्त्यान्‌ केकयैः सह।  
गान्धारान् मद्रकान् मत्स्यांस्त्रिगर्तांस्तङ्गणाञ्शकान् ॥ १८ ॥  
पञ्चालांश्च विदेहांश्च कुलिन्दान्‌ काशिकोसलान्।  
सुह्मानङ्गांश्च वङ्गांश्च निषादान् पुण्ड्रचीरकान् ॥ १९ ॥  
वत्सान् कलिङ्गांस्तरलानश्मकानृषिकानपि ।  
(शबरान् परहूणांश्च प्रहूणान् सरलानपि।  
म्लेच्छराष्ट्राधिपांश्चैव दुर्गानाटविकांस्तथा ॥)  
जित्वैतान् समरे वीरश्चक्रे बलिभृतः पुरा ॥ २० ॥

शरव्रातैः सुनिशितैः सुतीक्ष्णैः कङ्कपत्रिभिः।  
(करमाहारयामास जित्वा सर्वानरींस्तथा ।)  
दुर्योधनस्य वृद्ध्यर्थं राधेयो रथिनां वरः ॥ २१ ॥  
दिव्यास्त्रविन्महातेजाः कर्णो वैकर्तनो वृषः।  
सेनागोपश्च स कथं शत्रुभिः परमास्त्रवित् ॥ २२ ॥  
घातितः पाण्डवैः शूरैः समरे वीर्यशालिभिः।

वृषो महेन्द्रो देवेषु वृषः कर्णो नरेष्वपि ॥ २३ ॥  
तृतीयमन्यं लोकेषु वृषं नैवानुशुश्रुम।

उच्चैःश्रवा वरोऽश्वानां राज्ञां वैश्रवणो वरः ॥ २४ ॥  
वरो महेन्द्रो देवानां कर्णः प्रहरतां वरः।

योऽजितः पार्थिवैः शूरैः समर्थैर्वीर्यशालिभिः ॥ २५ ॥  
दुर्योधनस्य वृद्ध्यर्थं कृत्स्नामुर्वीमथाजयत् ।  
यं लब्ध्वा मागधो राजा सान्त्वमानोऽथ सौहृदैः ॥ २६ ॥  
अरौत्सीत् पार्थिवं क्षत्रमृते यादवकौरवान्।  
तं श्रुत्वा निहतं कर्णं द्वैरथे सव्यसाचिना ॥ २७ ॥  
शोकार्णवे निमग्नोऽहं भिन्ना नौरिव सागरे।

तं वृषं निहतं श्रुत्वा द्वैरथे रथिनां वरम् ॥ २८ ॥  
शोकार्णवे निमग्नोऽहमप्लवः सागरे यथा।

ईदृशैर्यद्यहं दुःखैर्न विनश्यामि संजय ॥ २९ ॥  
वज्राद् दृढतरं मन्ये हृदयं मम दुर्भिदम्।

ज्ञातिसम्बन्धिमित्राणामिमं श्रुत्वा पराभवम् ॥ ३० ॥  
को मदन्यः पुमाल्ँलोके न जह्यात्‌ सूत जीवितम्।

विषमग्निं प्रपातं च पर्वताग्रादहं वृणे।  
न हि शक्ष्यामि दुःखानि सोढुं कष्टानि संजय ॥ ३१ ॥