+++
title_full = "021 कौरव-पाण्डव-दलोंका भयंकर घमासान युद्ध"
title = "०२१"

+++


पाण्ड्‌ये हते किमकरोदर्जुनो युधि संजय।  
एकवीरेण कर्णेन द्रावितेषु परेषु च ॥ १ ॥

समाप्तविद्यो बलवान् युक्तो वीरः स पाण्डवः।  
सर्वभूतेष्वनुज्ञातः शङ्करेण महात्मना ॥ २ ॥

तस्मान्महद् भयं तीव्रममित्रघ्नाद् धनंजयात्।  
स यत् तत्राकरोत् पार्थस्तन्ममाचक्ष्व संजय ॥ ३ ॥

हते पाण्ड्‌येऽर्जुनं कृष्णस्त्वरन्नाह वचो हितम्।  
पश्यामि नाहं राजानमपयातांश्च पाण्डवान् ॥ ४ ॥

निवृत्तैश्च पुनः पार्थैर्भग्नं शत्रुबलं महत्।  
अश्वत्थाम्नश्च सङ्कल्पाद्धताः कर्णेन सृञ्जयाः ॥ ५ ॥  
तथाश्वरथनागानां कृतं च कदनं महत्।

सर्वमाख्यातवान् वीरो वासुदेवः किरीटिने ॥ ६ ॥  
एतच्छ्रुत्वा च दृष्ट्वा च भ्रातुर्घोरं महद्भयम्।  
वाहयाश्वान् हृषीकेश क्षिप्रमित्याह पाण्डवः ॥ ७ ॥

ततः प्रायाद्धृषीकेशो रथेनाप्रतियोधिना ।  
दारुणश्च पुनस्तत्र प्रादुरासीत् समागमः ॥ ८ ॥

ततः पुनः समाजग्मुरभीताः कुरुपाण्डवाः।  
भीमसेनमुखाः पार्थाः सूतपुत्रमुखा वयम् ॥ ९ ॥

ततः प्रववृते भूयः संग्रामो राजसत्तम।  
कर्णस्य पाण्डवानां च यमराष्ट्रविवर्धनः ॥ १० ॥

धनूंषि बाणान् परिघानसिपट्टिशतोमरान् ।  
मुसलानि भुशुण्डीश्च सशक्त्यृष्टिपरश्वधान् ॥ ११ ॥  
गदाः प्रासाञ्छितान् कुन्तान् भिन्दिपालान् महाङ् कुशान्।  
प्रगृह्य क्षिप्रमापेतुः परस्परजिघांसया ॥ १२ ॥

बाणज्यातलशब्देन द्यां दिशः प्रदिशो वियत्।  
पृथिवीं नेमिघोषेण नादयन्तोऽभ्ययुः परान् ॥ १३ ॥

तेन शब्देन महता संहृष्टाश्चक्रुराहवम्।  
वीरा वीरैर्महाघोरं कलहान्तं तितीर्षवः ॥ १४ ॥

ज्यातलत्रधनुःशब्दः कुञ्जराणां च बृंहताम्।  
पादातानां च पततां नृणां नादो महानभूत् ॥ १५ ॥

तालशब्दांश्च विविधाञ्शूराणां चाभिगर्जताम् ।  
श्रुत्वा तत्र भृशं त्रेसुः पेतुर्मम्लुश्च सैनिकाः ॥ १६ ॥

तेषां निनदतां चैव शस्त्रवर्षं च मुञ्चताम्।  
बहूनाधिरथिर्वीरः प्रममाथेषुभिः परान् ॥ १७ ॥

पञ्च पाञ्चालवीराणां रथान् दश च पञ्च च।  
साश्वसूतध्वजान् कर्णः शरैर्निन्ये यमक्षयम् ॥ १८ ॥

योधमुख्या महावीर्याः पाण्डूनां कर्णमाहवे।  
शीघ्रास्त्रास्तूर्णमावृत्य परिवव्रुः समन्ततः ॥ १९ ॥

ततः कर्णो द्विषत्सेनां शरवर्षैर्विलोडयन्।  
विजगाहाण्डजाकीर्णां पद्मिनीमिव यूथपः ॥ २० ॥

द्विषन्मध्यमवस्कन्द्य राधेयो धनुरुत्तमम् ।  
विधुन्वानः शितैर्बाणैः शिरांस्युन्मथ्य पातयत् ॥ २१ ॥

चर्मवर्माणि संछिन्नान्यपतन् भुवि देहिनाम्।  
विषेहुर्नास्य संस्पर्शं द्वितीयस्य पतत्रिणः ॥ २२ ॥

वर्मदेहासुमथनैर्धनुषः प्रच्युतैः शरैः ।  
मौर्व्या तलत्रे न्यहनत् कशया वाजिनो यथा ॥ २३ ॥

पाण्डुसृञ्जयपञ्चालान् शरगोचरमागतान् ।  
ममर्द तरसा कर्णः सिंहो मृगगणानिव ॥ २४ ॥

ततः पाञ्चालराजश्च द्रौपदेयाश्च मारिष।  
यमौ च युयुधानश्च सहिताः कर्णमभ्ययुः ॥ २५ ॥

तेषु व्यायच्छमानेषु कुरुपाञ्चालपाण्डुषु ।  
प्रियानसून् रणे त्यक्त्वा योधा जघ्नुः परस्परम् ॥ २६ ॥

सुसंनद्धाः कवचिनः सशिरस्त्राणभूषणाः ।  
गदाभिर्मुसलैश्चान्ये परिघैश्च महाबलाः ॥ २७ ॥  
समभ्यधावन्त भृशं कालदण्डैरिवोद्यतैः ।  
नर्दन्तश्चाह्वयन्तश्च प्रवल्गन्तश्च मारिष ॥ २८ ॥

ततो निजघ्नुरन्योन्यं पेतुश्चान्योन्यताडिताः ।  
वमन्तो रुधिरं गात्रैर्विमस्तिष्केक्षणायुधाः ॥ २९ ॥

दन्तपूर्णैः सरुधिरैर्वक्त्रैर्दाडिमसंनिभैः ।  
जीवन्त इव चाप्येके तस्थुः शस्त्रोपबृंहिताः ॥ ३० ॥

परश्वधैश्चाप्यवरे पट्टिशैरसिभिस्तथा ।  
शक्तिभिर्भिन्दिपालैश्च नखरप्रासतोमरैः ॥ ३१ ॥  
ततक्षुश्चिच्छिदुश्चान्ये बिभिदुश्चिक्षिपुस्तथा ।  
संचकर्तुश्च जघ्नुश्च क्रुद्धा रणमहार्णवे ॥ ३२ ॥

पेतुरन्योन्यनिहता व्यसवो रुधिरोक्षिताः ।  
क्षरन्तः सुरसं रक्तं प्रकृत्ताश्चन्दना इव ॥ ३३ ॥

रथै रथा विनिहता हस्तिभिश्चापि हस्तिनः।  
नरैर्नरा हताः पेतुरश्वाश्चाश्वैः सहस्रशः ॥ ३४ ॥

ध्वजाः शिरांसि च्छत्राणि द्विपहस्ता नृणां भुजाः।  
क्षुरैर्भल्लार्धचन्द्रैश्च च्छिन्नाः पेतुर्महीतले ॥ ३५ ॥

नरांश्च नागान् सरथान् हयान् ममृदुराहवे।  
अश्वारोहैर्हताः शूराश्छिन्नहस्ताश्च दन्तिनः ॥ ३६ ॥  
सपताकाध्वजाः पेतुर्विशीर्णा इव पर्वताः।

पत्तिभिश्च समाप्लुत्य द्विरदाः स्यन्दनास्तथा ॥ ३७ ॥  
हताश्च हन्यमानाश्च पतिताश्चैव सर्वशः।

अश्वारोहाः समासाद्य त्वरिताः पत्तिभिर्हताः ॥ ३८ ॥  
सादिभिः पत्तिसंघाश्च निहता युधि शेरते।

मृदितानीव पद्मानि प्रम्लाना इव च स्रजः ॥ ३९ ॥  
हतानां वदनान्यासन् गात्राणि च महाहवे।

रूपाण्यत्यर्थकान्तानि द्विरदाश्वनृणां नृप ।  
समुन्नानीव वस्त्राणि ययुर्दुर्दर्शतां पराम् ॥ ४० ॥