+++
title_full = "065 भीमसेनको युद्धका भार सौंपकर श्रीकृष्ण और अर्जुनका युधिष्ठिरके पास जाना"
title = "०६५ श्रीकृष्णार्जुनागमे"

+++


द्रौणिं पराजित्य ततोऽग्रधन्वा  
कृत्वा महद् दुष्करं शूरकर्म।  
आलोकयामास ततः स्वसैन्यं  
धनंजयः शत्रुभिरप्रधृष्यः ॥ १ ॥

स युध्यमानान् पृतनामुखस्थान्-  
शूरः शूरान् हर्षयन् सव्यसाची।  
पूर्वप्रहारैर्मथितान् प्रशंसन्  
स्थिरांश्चकारात्मरथाननीके ॥ २ ॥

अपश्यमानस्तु किरीटमाली  
युधिष्ठिरं भ्रातरमाजमीढम् ।  
उवाच भीमं तरसाभ्युपेत्य  
राज्ञः प्रवृत्तिं त्विह कुत्र राजा ॥ ३ ॥

अपयात इतो राजा धर्मपुत्रो युधिष्ठिरः।  
कर्णबाणाभितप्ताङ्गो यदि जीवेत् कथञ्चन ॥ ४ ॥

तस्माद् भवान् शीघ्रमितः प्रयातु  
राज्ञः प्रवृत्त्यै कुरुसत्तमस्य ।  
नूनं स विद्धोऽतिभृशं पृषत्कैः  
कर्णेन राजा शिबिरं गतोऽसौ ॥ ५ ॥

यः सम्प्रहारैर्निशितैः पृषत्कै-  
र्द्रोणेन विद्धोऽतिभृशं तरस्वी ।  
तस्थौ स तत्रापि जयप्रतीक्षो  
द्रोणोऽपि यावन्न हतः किलासीत् ॥ ६ ॥  
स संशयं गमितः पाण्डवाग्र्यः  
संख्येऽद्य कर्णेन महानुभावः ।  
ज्ञातुं प्रयाह्याशु तमद्य भीम  
स्थास्याम्यहं शत्रुगणान् निरुद्‌ध्य ॥ ७ ॥

त्वमेव जानीहि महानुभाव  
राज्ञः प्रवृत्तिं भरतर्षभस्य ।  
अहं हि यद्यर्जुन याम्यमित्रा  
वदन्ति मां भीत इति प्रवीराः ॥ ८ ॥

ततोऽब्रवीदर्जुनो भीमसेनं  
संशप्तकाः प्रत्यनीकं स्थिता मे।  
एतानहत्वाद्य मया न शक्य-  
मितोऽपयातुं रिपुसङ्घगोष्ठात् ॥ ९ ॥

अथाब्रवीदर्जुनं भीमसेनः  
स्ववीर्यमासाद्य कुरुप्रवीर ।  
संशप्तकान् प्रतियोत्स्यामि संख्ये  
सर्वानहं याहि धनंजय त्वम् ॥ १० ॥

तद् भीमसेनस्य वचो निशम्य  
सुदुष्करं भ्रातुरमित्रमध्ये ।  
संशप्तकानीकमसह्यमेकः  
सुदुष्करं धारयामीति पार्थः ॥ ११ ॥  
उवाच नारायणमप्रमेयं  
कपिध्वजः सत्यपराक्रमस्य ।  
श्रुत्वा वचो भ्रातुरदीनसत्त्व-  
स्तदाहवे सत्यवचो महात्मा ।  
द्रष्टुं कुरुश्रेष्ठमभिप्रयास्यन्  
प्रोवाच वृष्णिप्रवरं तदानीम् ॥ १२ ॥

चोदयाश्वान् हृषीकेश विहायैतद् बलार्णवम्।  
अजातशत्रुं राजानं द्रष्टुमिच्छामि केशव ॥ १३ ॥

ततो हयान् सर्वदाशार्हमुख्यः  
प्रचोदयन् भीममुवाच चेदम् ।  
नैतच्चित्रं तव कर्माद्य भीम  
यास्याम्यहं जहि पार्थारिसंघान् ॥ १४ ॥

ततो ययौ हृषीकेशो यत्र राजा युधिष्ठिरः।  
शीघ्राच्छीघ्रतरं राजन् वाजिभिर्गरुडोपमैः ॥ १५ ॥

प्रत्यनीके व्यवस्थाप्य भीमसेनमरिंदमम् ।  
संदिश्य चैतं राजेन्द्र युद्धं प्रति वृकोदरम् ॥ १६ ॥  
ततस्तु गत्वा पुरुषप्रवीरौ  
राजानमासाद्य शयानमेकम् ।  
रथादुभौ प्रत्यवरुह्य तस्माद्  
ववन्दतुर्धर्मराजस्य पादौ ॥ १७ ॥

तं दृष्ट्वा पुरुषव्याघ्रं क्षेमिणं पुरुषर्षभम्।  
मुदाभ्युपगतौ कृष्णावश्विनाविव वासवम् ॥ १८ ॥  
तावभ्यनन्दद् राजापि विवस्वानश्विनाविव ।  
हते महासुरे जम्भे शक्रविष्णू यथा गुरुः ॥ १९ ॥

मन्यमानो हतं कर्णं धर्मराजो युधिष्ठिरः।  
हर्षगद्‌गदया वाचा प्रीतः प्राह परंतपः ॥ २० ॥

अथोपयातौ पृथुलोहिताक्षौ  
शराचिताङ्गौ रुधिरप्रदिग्धौ ।  
समीक्ष्य सेनाग्रनरप्रवीरौ  
युधिष्ठिरो वाक्यमिदं बभाषे ॥ २१ ॥

महासत्त्वौ हि तौ दृष्ट्वा सहितौ केशवार्जुनौ।  
हतमाधिरथिं मेने संख्ये गाण्डीवधन्वना ॥ २२ ॥

तावभ्यनन्दत् कौन्तेयः साम्ना परमवल्गुना।  
स्मितपूर्वममित्रघ्नं पूजयन् भरतर्षभ ॥ २३ ॥