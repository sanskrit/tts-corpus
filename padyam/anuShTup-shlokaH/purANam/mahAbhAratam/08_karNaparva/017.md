+++
title_full = "017 अर्जुनके द्वारा अश्वत्थामाकी पराजय"
title = "०१७"

+++


ततः समभवद् युद्धं शुक्राङ्गिरसवर्चसोः।  
नक्षत्रमभितो व्योम्नि शुक्राङ्गिरसयोरिव ॥ १ ॥

संतापयन्तावन्योन्यं दीप्तैः शरगभस्तिभिः ।  
लोकत्रासकरावास्तां विमार्गस्थौ ग्रहाविव ॥ २ ॥

ततोऽविध्यद् भ्रुवोर्मध्ये नाराचेनार्जुनो भृशम्।  
स तेन विबभौ द्रौणिरूर्ध्वरश्मिर्यथा रविः ॥ ३ ॥

अथ कृष्णौ शरशतैरश्वत्थाम्नार्दितौ भृशम्।  
स्वरश्मिजालविकचौ युगान्तार्काविवासतुः ॥ ४ ॥

ततोऽर्जुनः सर्वतोधारमस्त्र-  
मवासृजद् वासुदेवेऽभिभूते ।  
द्रौणायनिं चाभ्यहनत् पृषत्कै-  
र्वज्राग्निवैवस्वतदण्डकल्यैः ॥ ५ ॥

स केशवं चार्जुनं चातितेजा  
विव्याध मर्मस्वतिरौद्रकर्मा ।  
बाणैः सुयुक्तैरतितीव्रवेगै-  
र्यैराहतो मृत्युरपि व्यथेत ॥ ६ ॥

द्रौणेरिषूनर्जुनः संनिवार्य  
व्यायच्छतस्तद्‌द्विगुणैः सुपुङ्खैः ।  
तं साश्वसूतध्वजमेकवीर-  
मावृत्य संशप्तकसैन्यमार्च्छत् ॥ ७ ॥

धनूंषि बाणानिषुधीर्धनुर्ज्याः  
पाणीन् भुजान् पाणिगतं च शस्त्रम्।  
छत्राणि केतूंस्तुरगान् रथेषां  
वस्त्राणि माल्यान्यथ भूषणानि ॥ ८ ॥  
चर्माणि वर्माणि मनोरमाणि  
प्रियाणि सर्वाणि शिरांसि चैव।  
चिच्छेद पार्थो द्विषतां सुयुक्तै-  
र्बाणैः स्थितानामपराङ्‌मुखानाम् ॥ ९ ॥

सुकल्पिताः स्यन्दनवाजिनागाः  
समास्थिताः कृतयत्नैर्नृवीरैः ।  
पार्थेरितैर्बाणशतैर्निरस्ता-  
स्तैरेव सार्धं नृवरैर्निपेतुः ॥ १० ॥

पद्मार्कपूर्णेन्दुनिभाननानि  
किरीटमाल्याभरणोज्ज्वलानि ।  
भल्लार्धचन्द्रक्षुरकर्तितानि  
प्रपेतुरुर्व्यां नृशिरांस्यजस्रम् ॥ ११ ॥

अथ द्विपैर्देवपतिद्विपाभै-  
र्देवारिदर्पापहमत्युदग्रम् ।  
कलिङ्गवङ्गाङ्गनिषादवीरा  
जिघांसवः पाण्डवमभ्यधावन् ॥ १२ ॥

तेषां द्विपानां निचकर्त पार्थो  
वर्माणि चर्माणि करान् नियन्तॄन्।  
ध्वजान् पताकांश्च ततः प्रपेतु-  
र्वज्राहतानीव गिरेः शिरांसि ॥ १३ ॥

तेषु प्रभग्नेषु गुरोस्तनूजं  
बाणैः किरीटी नवसूर्यवर्णैः ।  
प्रच्छादयामास महाभ्रजालै-  
र्वायुः समुद्यन्तमिवांशुमन्तम् ॥ १४ ॥

ततोऽर्जुनेषूनिषुभिर्निरस्य  
द्रौणिः शितैरर्जुनवासुदेवौ ।  
प्रच्छादयित्वा दिवि चन्द्रसूर्यौ  
ननाद सोऽम्भोद इवातपान्ते ॥ १५ ॥

तमर्जुनस्तांश्च पुनस्त्वदीया-  
नभ्यर्दितस्तैरभिसृत्य शस्त्रैः ।  
बाणान्धकारं सहसैव कृत्त्वा  
विव्याध सर्वानिषुभिः सुपुङ्खैः ॥ १६ ॥

नाप्याददत् संदधन्नैव मुञ्चन्  
बाणान् रथेऽदृश्यत सव्यसाची ।  
रथांश्च नागांस्तुरगान् पदातीन्  
संस्यूतदेहान् ददृशुर्हतांश्च ॥ १७ ॥

संधाय नाराचवरान् दशाशु  
द्रौणिस्त्वरन्नेकमिवोत्ससर्ज ।  
तेषां च पञ्चार्जुनमभ्यविध्यन्  
पञ्चाच्युतं निर्बिभिदुः सुपुङ्खाः ॥ १८ ॥

तैराहतौ सर्वमनुष्यमुख्या-  
वसृक् स्रवन्तौ धनदेन्द्रकल्पौ ।  
समाप्तविद्येन तथाभिभूतौ  
हतौ रणे ताविति मेनिरेऽन्ये ॥ १९ ॥

अथार्जुनं प्राह दशार्हनाथः  
प्रमाद्यसे किं जहि योधमेतम्।  
कुर्याद्धि दोषं समुपेक्षितोऽयं  
कष्टो भवेद् व्याधिरिवाक्रियावान् ॥ २० ॥

तथेति चोक्त्वाच्युतमप्रमादी  
द्रौणिं प्रयत्नादिषुभिस्ततक्ष ।  
भुजौ वरौ चन्दनसारदिग्धौ  
वक्षः शिरोऽथाप्रतिमौ तथोरू ॥ २१ ॥

गाण्डीवमुक्तैः कुपितोऽविकर्णै-  
र्द्रौणिं शरैः संयति निर्बिभेद।  
छित्त्वा तु रश्मींस्तुरगानविध्यत्  
ते तं रणादूहुरतीव दूरम् ॥ २२ ॥

स तैर्हृतो वातजवैस्तुरङ्गै-  
र्द्रौणिर्दृढं पार्थशराभिभूतः ।  
इयेष नावृत्य पुनस्तु योद्‌धुं  
पार्थेन सार्धं मतिमान् विमृश्य।  
जानञ्जयं नियतं वृष्णिवीरे  
धनंजये चाङ्गिरसां वरिष्ठः ॥ २३ ॥

नियम्य स हयान् द्रौणिः समाश्वास्य च मारिष।  
रथाश्वनरसम्बाधं कर्णस्य प्राविशद् बलम् ॥ २४ ॥

प्रतीपकारिणि रणादश्वत्थाम्नि हृते हयैः।  
मन्त्रौषधिक्रियायोगैर्व्याधौ देहादिवाहृते ॥ २५ ॥  
संशप्तकानभिमुखौ प्रयातौ केशवार्जुनौ ।  
वातोद्‌धूतपताकेन स्यन्दनेनौघनादिना ॥ २६ ॥