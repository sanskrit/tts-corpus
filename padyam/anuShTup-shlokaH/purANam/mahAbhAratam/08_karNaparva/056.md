+++
title_full = "056 नकुल-सहदेवके साथ दुर्योधनका युद्ध, धृष्टद्युम्नसे दुर्योधनकी पराजय, कर्णद्वारा पांचाल-सेनासहित योद्धाओंका संहार, भीमसेनद्वारा कौरव योद्धाओंका सेनासहित विनाश, अर्जुनद्वारा संशप्तकोंका वध तथा अश्वत्थामाका अर्जुनके साथ घोर युद्ध करके पराजित होना"
title = "०५६"

+++


भीमसेनं सपाञ्चाल्यं चेदिकेकयसंवृतम् ।  
वैकर्तनः स्वयं रुद्‌ध्वा वारयामास सायकैः ॥ १ ॥

ततस्तु चेदिकारूषान् सृञ्जयांश्च महारथान्।  
कर्णो जघान समरे भीमसेनस्य पश्यतः ॥ २ ॥

भीमसेनस्ततः कर्णं विहाय रथसत्तमम्।  
प्रययौ कौरवं सैन्यं कक्षमग्निरिव ज्वलन् ॥ ३ ॥

सूतपुत्रोऽपि समरे पञ्चालान् केकयांस्तथा।  
सृञ्जयांश्च महेष्वासान् निजघान सहस्रशः ॥ ४ ॥

संशप्तकेषु पार्थश्च कौरवेषु वृकोदरः।  
पञ्चालेषु तथा कर्णः क्षयं चक्रुर्महारथाः ॥ ५ ॥

ते क्षत्रिया दह्यमानास्त्रिभिस्तैः पावकोपमैः।  
जग्मुर्विनाशं समरे राजन् दुर्मन्त्रिते तव ॥ ६ ॥

ततो दुर्योधनः क्रुद्धो नकुलं नवभिः शरैः।  
विव्याध भरतश्रेष्ठ चतुरश्चास्य वाजिनः ॥ ७ ॥

ततः पुनरमेयात्मा तव पुत्रो जनाधिप।  
क्षुरेण सहदेवस्य ध्वजं चिच्छेद काञ्चनम् ॥ ८ ॥

नकुलस्तु ततः क्रुद्धस्तव पुत्रं च सप्तभिः।  
जघान समरे राजन् सहदेवश्च पञ्चभिः ॥ ९ ॥

तावुभौ भरतश्रेष्ठौ ज्येष्ठौ सर्वधनुष्मताम्।  
विव्याधोरसि संक्रुद्धः पञ्चभिः पञ्चभिः शरैः ॥ १० ॥

ततोऽपराभ्यां भल्लाभ्यां धनुषी समकृन्तत।  
यमयोः सहसा राजन् विव्याध च त्रिसप्तभिः ॥ ११ ॥

तावन्ये धनुषी श्रेष्ठे शक्रचापनिभे शुभे।  
प्रगृह्य रेजतुः शूरौ देवपुत्रसमौ युधि ॥ १२ ॥

ततस्तौ रभसौ युद्धे भ्रातरौ भ्रातरं युधि।  
शरैर्ववृषतुर्घोरैर्महामेघौ यथाचलम् ॥ १३ ॥

ततः क्रुद्धो महाराज तव पुत्रो महारथः।  
पाण्डुपुत्रौ महेष्वासौ वारयामास पत्रिभिः ॥ १४ ॥

धनुर्मण्डलमेवास्य दृश्यते युधि भारत।  
सायकाश्चैव दृश्यन्ते निश्चरन्तः समन्ततः ॥ १५ ॥  
आच्छादयन् दिशः सर्वाः सूर्यस्येवांशवो यथा।

बाणभूते ततस्तस्मिन् संछन्ने च नभस्तले ॥ १६ ॥  
यमाभ्यां ददृशे रूपं कालान्तकयमोपमम्।

पराक्रमं तु तं दृष्ट्वा तव सूनोर्महारथाः ॥ १७ ॥  
मृत्योरुपान्तिकं प्राप्तौ माद्रीपुत्रौ स्म मेनिरे।

ततः सेनापती राजन् पाण्डवस्य महारथः ॥ १८ ॥  
पार्षतः प्रययौ तत्र यत्र राजा सुयोधनः।

माद्रीपुत्रौ ततः शूरौ व्यतिक्रम्य महारथौ ॥ १९ ॥  
धृष्टद्युम्नस्तव सुतं वारयामास सायकैः।

तमविध्यदमेयात्मा तव पुत्रो ह्यमर्षणः ॥ २० ॥  
पाञ्चाल्यं पञ्चविंशत्या प्रहसन् पुरुषर्षभः।

ततः पुनरमेयात्मा तव पुत्रो ह्यमर्षणः ॥ २१ ॥  
विद्ध्वा ननाद पाञ्चाल्यं षष्ट्‌या पञ्चभिरेव च।

तथास्य सशरं चापं हस्तावापं च मारिष ॥ २२ ॥  
क्षुरप्रेण सुतीक्ष्णेन राजा चिच्छेद संयुगे।

तदपास्य धनुश्छिन्नं पाञ्चाल्यः शत्रुकर्शनः ॥ २३ ॥  
अन्यदादत्त वेगेन धनुर्भारसहं नवम्।

प्रज्वलन्निव वेगेन संरम्भाद् रुधिरेक्षणः ॥ २४ ॥  
अशोभत महेष्वासो धृष्टद्युम्नः कृतव्रणः।

स पञ्चदश नाराचाञ्शवसतः पन्नगानिव ॥ २५ ॥  
जिघांसुर्भरतश्रेष्ठं धृष्टद्युम्नो व्यपासृजत् ।

ते वर्म हेमविकृतं भित्त्वा राज्ञः शिलाशिताः ॥ २६ ॥  
विविशुर्वसुधां वेगात् कङ्कबर्हिणवाससः ।

सोऽतिविद्धो महाराज पुत्रस्तेऽतिव्यराजत ॥ २७ ॥  
वसन्तकाले सुमहान् प्रफुल्ल इव किंशुकः।

सच्छिन्नवर्मा नाराचप्रहारैर्जर्जरीकृतः ॥ २८ ॥  
धृष्टद्युम्नस्य भल्लेन क्रुद्धश्चिच्छेद कार्मुकम्।

अथैनं छिन्नधन्वानं त्वरमाणो महीपतिः ॥ २९ ॥  
सायकैर्दशभी राजन् भ्रुवोर्मध्ये समार्पयत्।

तस्य तेऽशोभयन् वक्त्रं कर्मारपरिमार्जिताः ॥ ३० ॥  
प्रफुल्लं पङ्कजं यद्वद् भ्रमरा मधुलिप्सवः।

तदपास्य धनुश्छिन्नं धृष्टद्युम्नो महामनाः ॥ ३१ ॥  
अन्यदादत्त वेगेन धनुर्भल्लांश्च षोडश।

ततो दुर्योधनस्याश्वान् हत्वा सूतं च पञ्चभिः ॥ ३२ ॥  
धनुश्चिच्छेद भल्लेन जातरूपपरिष्कृतम् ।

रथं सोपस्करं छत्रं शक्तिं खड्गं गदां ध्वजम् ॥ ३३ ॥  
भल्लैश्चिच्छेद दशभिः पुत्रस्य तव पार्षतः।

तपनीयाङ्गदं चित्रं नागं मणिमयं शुभम् ॥ ३४ ॥  
ध्वजं कुरुपतेश्छिन्नं ददृशुः सर्वपार्थिवाः।

दुर्योधनं तु विरथं छिन्नवर्मायुधं रणे ॥ ३५ ॥  
भ्रातरं पर्यरक्षन्त सोदरा भरतर्षभ।

तमारोप्य रथे राजन् दण्डधारो नराधिपम् ॥ ३६ ॥  
अपाहरदसम्भ्रान्तो धृष्टद्युम्नस्य पश्यतः ।

कर्णस्तु सात्यकिं जित्वा राजगृद्धी महाबलः ॥ ३७ ॥  
द्रोणहन्तारमुग्रेषुं ससाराभिमुखो रणे ।

तं पृष्ठतोऽभ्ययात् तूर्णं शैनेयो वितुदञ्छरैः ॥ ३८ ॥  
वारणं जघनोपान्ते विषाणाभ्यामिव द्विपः।

स भारत महानासीद् योधानां सुमहात्मनाम् ॥ ३९ ॥  
कर्णपार्षतयोर्मध्ये त्वदीयानां महारणः ।

न पाण्डवानां नास्माकं योधः कश्चित्‌ पराङ्‌मुखः ॥ ४० ॥  
प्रत्यदृश्यत् ततः कर्णः पञ्चालांस्त्वरितो ययौ।

तस्मिन् क्षणे नरश्रेष्ठ गजवाजिजनक्षयः ॥ ४१ ॥  
प्रादुरासीदुभयतो राजन् मध्यगतेऽहनि ।

पञ्चालास्तु महाराज त्वरिता विजिगीषवः ॥ ४२ ॥  
ते सर्वेऽभ्यद्रवन् कर्णं पतत्रिण इव द्रुमम्।

तांस्तथाधिरथिः क्रुद्धो यतमानान् मनस्विनः ॥ ४३ ॥  
विचिन्वन्निव बाणौघैः समासादयदग्रगान् ।

व्याघ्रकेतुं सुशर्माणं चित्रं चोग्रायुधं जयम् ॥ ४४ ॥  
शुक्लं च रोचमानं च सिंहसेनं च दुर्जयम्।

ते वीरा रथमार्गेण परिवव्रुर्नरोत्तमम् ॥ ४५ ॥  
सृजन्तं सायकान् क्रुद्धं कर्णमाहवशोभिनम्।

युध्यमानांस्तु तान् दूरान्मनुजेन्द्र प्रतापवान् ॥ ४६ ॥  
अष्टाभिरष्टौ राधेयोऽभ्यर्दयन्निशितैः शरैः ।

अथापरान् महाराज सूतपुत्रः प्रतापवान् ॥ ४७ ॥  
जघान बहुसाहस्रान् योधान् युद्धविशारदान्।

जिष्णुं च जिष्णुकर्माणं देवापिं भद्रमेव च ॥ ४८ ॥  
दण्डं च राजन् समरे चित्रं चित्रायुधं हरिम्।  
सिंहकेतुं रोचमानं शलभं च महारथम् ॥ ४९ ॥  
निजघान सुसंक्रुद्धश्चेदीनां च महारथान्।

तेषामाददतः प्राणानासीदाधिरथेर्वपुः ॥ ५० ॥  
शोणिताभ्युक्षिताङ्गस्य रुद्रस्येवोर्जितं महत् ।

तत्र भारत कर्णेन मातङ्गास्ताडिताः शरैः ॥ ५१ ॥  
सर्वतोऽभ्यद्रवन् भीताः कुर्वन्तो महदाकुलम्।

निपेतुरुर्व्यां समरे कर्णसायकताडिताः ॥ ५२ ॥  
कुर्वन्तो विविधान्‌ नादान् वज्रनुन्ना इवाचलाः।

गजवाजिमनुष्यैश्च निपतद्भिः समन्ततः ॥ ५३ ॥  
रथैश्चाधिरथेर्मार्गे समास्तीर्यत मेदिनी ।

नैवं भीष्मो न च द्रोणो नान्ये युधि च तावकाः॥५४॥  
चक्रुः स्म तादृशं कर्म यादृशं वै कृतं रणे।

सूतपुत्रेण नागेषु हयेषु च रथेषु च ॥ ५५ ॥  
नरेषु च महाराज कृतं स्म कदनं महत्।

मृगमध्ये यथा सिंहो दृश्यते निर्भयश्चरन् ॥ ५६ ॥  
पञ्चालानां तथा मध्ये कर्णोऽचरदभीतवत्।

यथा मृगगणांस्त्रस्तान् सिंहो द्रावयते दिशः ॥ ५७ ॥  
पञ्चालानां रथव्रातान् कर्णो व्यद्रावयत्‌ तथा।

सिंहास्यं च यथा प्राप्य न जीवन्ति मृगाः क्वचित्॥५८॥  
तथा कर्णमनुप्राप्य न जिजीवुर्महारथाः।

वैश्वानरं यथा प्राप्य प्रतिदह्यन्ति वै जनाः ॥ ५९ ॥  
कर्णाग्निना रणे तद्वद् दग्धा भारत सृञ्जयाः।

कर्णेन चेदिकैकेयपाञ्चालेषु च भारत ॥ ६० ॥  
विश्राव्य नाम निहता बहवः शूरसम्मताः।

मम चासीन्मती राजन्‌ दृष्ट्वा कर्णस्य विक्रमम् ॥ ६१ ॥  
नैकोऽप्याधिरथेर्जीवन् पाञ्चाल्यो मोक्ष्यते युधि।  
पञ्चालान् व्यधमत् संख्ये सूतपुत्रः पुनः पुनः ॥ ६२ ॥

पञ्चालानथ निघ्नन्तं कर्णं दृष्ट्वा महारणे।  
अभ्यधावत् सुसंक्रुद्धो धर्मराजो युधिष्ठिरः ॥ ६३ ॥

धृष्टद्युम्नश्च राधेयं द्रौपदेयाश्च मारिष।  
परिवव्रुरमित्रघ्नं शतशश्चापरे जनाः ॥ ६४ ॥

शिखण्डी सहदेवश्च नकुलो नाकुलिस्तथा।  
जनमेजयः शिनेर्नप्ता बहवश्च प्रभद्रकाः ॥ ६५ ॥  
एते पुरोगमा भूत्वा धृष्टद्युम्नस्य संयुगे।  
कर्णमस्यन्तमिष्वस्त्रैर्विचेरुरमितौजसः ॥ ६६ ॥

तांस्तत्राधिरथिः संख्ये चेदिपाञ्चालपाण्डवान् ।  
एको बहूनभ्यपतद् गरुत्मान् पन्नगानिव ॥ ६७ ॥

तैः कर्णस्याभवद् युद्धं घोररूपं विशाम्पते।  
तादृग् यादृक् पुरा वृत्तं देवानां दानवैः सह ॥ ६८ ॥

तान् समेतान् महेष्वासान् शरवर्षौघवर्षिणः।  
एको व्यधमदव्यग्रस्तमांसीव दिवाकरः ॥ ६९ ॥

भीमसेनस्तु संसक्ते राधेये पाण्डवैः सह।  
सर्वतोऽभ्यहनत् क्रुद्धो यमदण्डनिभैः शरैः।  
वाह्लीकान् केकयान् मत्स्यान् वासात्यान् मद्रसैन्धवान् ॥ ७० ॥  
एकः संख्ये महेष्वासो योधयन् बह्वशोभत।

तत्र मर्मसु भीमेन नाराचैस्ताडिता गजाः ॥ ७१ ॥  
प्रपतन्तो हतारोहाः कम्पयन्ति स्म मेदिनीम्।

वाजिनश्च हतारोहाः पत्तयश्च गतासवः ॥ ७२ ॥  
शेरते युधि निर्भिन्ना वमन्तो रुधिरं बहु।

सहस्रशश्च रथिनः पातिताः पतितायुधाः ॥ ७३ ॥  
ते क्षताः समदृश्यन्त भीतभीता गतासवः।

रथिभिः सादिभिः सूतैः पादातैर्वाजिभिर्गजैः ॥ ७४ ॥  
भीमसेन शरैश्छिन्नैराच्छन्ना वसुधाभवत् ।

तत् स्तम्भितमिवातिष्ठद् भीमसेनभयार्दितम् ॥ ७५ ॥  
दुर्योधनबलं सर्वं निरुत्साहं कृतव्रणम्।  
निश्चेष्टं तुमुलं दीनं बभौ तस्मिन् महारणे ॥ ७६ ॥

प्रसन्नसलिले काले यथा स्यात् सागरो नृप।  
तद्वत् तव बलं तद् वै निश्चलं समवस्थितम् ॥ ७७ ॥

मन्युवीर्यबलोपेतं दर्पात् प्रत्यवरोपितम् ।  
अभवत् तव पुत्रस्य तत् सैन्यं निष्प्रभं तदा ॥ ७८ ॥

तद् बलं भरतश्रेष्ठ वध्यमानं परस्परम्।  
रुधिरौघपरिक्लिन्नं रुधिरार्द्रं बभूव ह ॥ ७९ ॥  
जगाम भरतश्रेष्ठ वध्यमानं परस्परम्।

सूतपुत्रो रणे क्रुद्धः पाण्डवानामनीकिनीम् ॥ ८० ॥  
भीमसेनः कुरूंश्चापि द्रावयन्तौ विरेजतुः।

वर्तमाने तथा रौद्रे संग्रामेऽद्भुतदर्शने ॥ ८१ ॥  
निहत्य पृतनामध्ये संशप्तकगणान् बहून्।  
अर्जुनो जयतां श्रेष्ठो वासुदेवमथाब्रवीत् ॥ ८२ ॥

प्रभग्नं बलमेतद्धि योत्स्यमानं जनार्दन।  
एते द्रवन्ति सगणाः संशप्तकमहारथाः ॥ ८३ ॥  
अपारयन्तो मद्‌बाणान् सिंहशब्दं मृगा इव।

दीर्यते च महत् सैन्यं सृञ्जयानां महारणे ॥ ८४ ॥  
हस्तिकक्षो ह्यसौ कृष्ण केतुः कर्णस्य धीमतः।  
दृश्यते राजसैन्यस्य मध्ये विचरतो मुदा ॥ ८५ ॥

न च कर्णं रणे शक्ता जेतुमन्ये महारथाः।  
जानीते हि भवान् कर्णं वीर्यवन्तं पराक्रमे ॥ ८६ ॥

तत्र याहि यतः कर्णो द्रावयत्येष नो बलम्।  
वर्जयित्वा रणे याहि सूतपुत्रं महारथम् ॥ ८७ ॥  
एतन्मे रोचते कृष्ण यथा वा तव रोचते।

एतच्छ्रुत्वा वचस्तस्य गोविन्दः प्रहसन्निव ॥ ८८ ॥  
अब्रवीदर्जुनं तूर्णं कौरवाञ्जहि पाण्डव।

ततस्तव महासैन्यं गोविन्दप्रेरिता हयाः ॥ ८९ ॥  
हंसवर्णाः प्रविविशुर्वहन्तः कृष्णपाण्डवौ ।

केशवप्रेरितैरश्वैः श्वेतैः काञ्चनभूषणैः ॥ ९० ॥  
प्रविशद्भिस्तव बलं चतुर्दिशमभिद्यत ।

मेघस्तनितनिर्ह्रादः स रथो वानरध्वजः ॥ ९१ ॥  
चलत्पताकस्तां सेनां विमानं द्यामिवाविशत्।

तौ विदार्य महासेनां प्रविष्टौ केशवार्जुनौ ॥ ९२ ॥  
क्रुद्धौ संरम्भरक्ताक्षौ व्यभ्राजेतां महाद्युती।

युद्धशौण्डौ समाहूतावागतौ तौ रणाध्वरम् ॥ ९३ ॥  
यज्वभिर्विधिनाहूतौ मखे देवाविवाश्विनौ ।

क्रुद्धौ तौ तु नरव्याघ्रौ वेगवन्तौ बभूवतुः ॥ ९४ ॥  
तलशब्देन रुषितौ यथा नागौ महावने।

विगाह्य तु रथानीकमश्वसंघांश्च फाल्गुनः ॥ ९५ ॥  
व्यचरत् पृतनामध्ये पाशहस्त इवान्तकः।

तं दृष्ट्वा युधि विक्रान्तं सेनायां तव भारत ॥ ९६ ॥  
संशप्तकगणान् भूयः पुत्रस्ते समचूचुदत्।

ततो रथसहस्रेण द्विरदानां त्रिभिः शतैः ॥ ९७ ॥  
चतुर्दशसहस्रैस्तु तुरगाणां महाहवे ।  
द्वाभ्यां शतसहस्राभ्यां पदातीनां च धन्विनाम् ॥ ९८ ॥  
शूराणां लब्धलक्ष्याणां विदितानां समन्ततः।  
अभ्यवर्तन्त कौन्तेयं छादयन्तो महारथाः ॥ ९९ ॥  
शरवर्षैर्महाराज सर्वतः पाण्डुनन्दनम् ।

स च्छाद्यमानः समरे शरैः परबलार्दनः ॥ १०० ॥  
दर्शयन् रौद्रमात्मानं पाशहस्त इवान्तकः।  
निघ्नन् संशप्तकान् पार्थः प्रेक्षणीयतरोऽभवत् ॥ १०१ ॥

ततो विद्युत्प्रभैर्बाणैः कार्तस्वरविभूषितैः ।  
निरन्तरमिवाकाशमासीच्छन्नं किरीटिना ॥ १०२ ॥

किरीटिभुजनिर्मुक्तैः सम्पतद्भिर्महाशरैः ।  
समाच्छन्नं बभौ सर्वं काद्रवेयैरिव प्रभो ॥ १०३ ॥

रुक्मपुङ्खान् प्रसन्नाग्रान् शरान् संनतपर्वणः।  
अवासृजदमेयात्मा दिक्षु सर्वासु पाण्डवः ॥ १०४ ॥

मही वियद् दिशः सर्वाः समुद्रा गिरयोऽपि वा।  
स्फुटन्तीति जना जज्ञुः पार्थस्य तलनिःस्वनात् ॥ १०५ ॥

हत्वा दशसहस्राणि पार्थिवानां महारथः।  
संशप्तकानां कौन्तेयः प्रत्यक्षं त्वरितोऽभ्ययात् ॥ १०६ ॥

प्रत्यक्षं च समासाद्य पार्थः काम्बोजरक्षितम्।  
प्रममाथ बलं बाणैर्दानवानिव वासवः ॥ १०७ ॥

प्रचिच्छेदाशु भल्लेन द्विषतामाततायिनाम् ।  
शस्त्रं पाणिं तथा बाहुं तथापि च शिरांस्युत ॥ १०८ ॥

अङ्गाङ्गावयवैश्छिन्नैर्व्यायुधास्तेऽपतन् भुवि ।  
विष्वग्वाताभिसम्भग्ना बहुशाखा इव द्रुमाः ॥ १०९ ॥

हस्त्यश्वरथपत्तीनां व्रातान् निघ्नन्तमर्जुनम् ।  
सुदक्षिणादवरजः शरवृष्ट्‌याभ्यवीवृषत् ॥ ११० ॥

तस्यास्यतोऽर्धचन्द्राभ्यां बाहू परिघसंनिभौ ।  
पूर्णचन्द्राभवक्त्रं च क्षुरेणाभ्यहरच्छिरः ॥ १११ ॥

स पपात ततो वाहात् सुलोहितपरिस्रवः।  
मनःशिलागिरेः शृङ्गं वज्रेणेवावदारितम् ॥ ११२ ॥

सुदक्षिणादवरजं काम्बोजं ददृशुर्हतम् ।  
प्रांशुं कमलपत्राक्षमत्यर्थं प्रियदर्शनम् ॥ ११३ ॥  
काञ्चनस्तम्भसदृशं भिन्नं हेमगिरिं यथा।

ततोऽभवत् पुनर्युद्धं घोरमत्यर्थमद्भुतम् ॥ ११४ ॥  
नानावस्थाश्च योधानां बभूवुस्तत्र युद्ध्यताम्।

एकेषुनिहतैरश्वैः काम्बोजैर्यवनैः शकैः ॥ ११५ ॥  
शोणिताक्तैस्तदा रक्तं सर्वमासीद् विशाम्पते।

रथैर्हताश्वसूतैश्च हतारोहैश्च वाजिभिः ॥ ११६ ॥  
द्विरदैश्च हतारोहैर्महामात्रैर्हतद्विपैः ।  
अन्योन्येन महाराज कृपो घोरो जनक्षयः ॥ ११७ ॥

तस्मिन् प्रपक्षे पक्षे च निहते सव्यसाचिना।  
अर्जुनं जयतां श्रेष्ठं त्वरितो द्रौणिरभ्ययात् ॥ ११८ ॥  
विधुन्वानो महच्चापं कार्तस्वरविभूषितम् ।  
आददानः शरान् घोरान् स्वरश्मीनिव भास्करः ॥ ११९ ॥

क्रोधामर्षविवृत्तास्यो लोहिताक्षो बभौ बली।  
अन्तकाले यथा क्रुद्धो मृत्युः किङ्करदण्डभृत् ॥ १२० ॥

ततः प्रासृजदुग्राणि शरवर्षाणि संघशः।  
तैर्विसृष्टैर्महाराज व्यद्रवत् पाण्डवी चमूः ॥ १२१ ॥

स दृष्ट्वैव तु दाशार्हं स्यन्दनस्थं विशाम्पते।  
पुनः प्रासृजदुग्राणि शरवर्षाणि मारिष ॥ १२२ ॥

तैः पतद्भिर्महाराज द्रौणिमुक्तैः समन्ततः।  
संछादितौ रथस्थौ तावुभौ कृष्णधनंजयौ ॥ १२३ ॥

ततः शरशतैस्तीक्ष्णैरश्वत्थामा प्रतापवान् ।  
निश्चेष्टौ तावुभौ युद्धे चक्रे माधवपाण्डवौ ॥ १२४ ॥

हाहाकृतमभूत् सर्वं स्थावरं जङ्गमं तथा।  
चराचरस्य गोप्तारौ दृष्ट्वा संछादितौ शरैः ॥ १२५ ॥

सिद्धचारणसंघाश्च सम्पेतुस्ते समन्ततः ।  
चिन्तयन्तो भवेदद्य लोकानां स्वस्त्यपीति च ॥ १२६ ॥

न मया तादृशो राजन् दृष्टपूर्वः पराक्रमः।  
संग्रामे यादृशो द्रौणेः कृष्णौ संछादयिष्यतः ॥ १२७ ॥

द्रौणेस्तु धनुषः शब्दमहितत्रासनं रणे।  
अश्रौषं बहुशो राजन् सिंहस्य निनदो यथा ॥ १२८ ॥

ज्या चास्य चरतो युद्धे सव्यदक्षिणमस्यतः।  
विद्युदम्बुदमध्यस्था भ्राजमानेव साभवत् ॥ १२९ ॥

स तथा क्षिप्रकारी च दृढहस्तश्च पाण्डवः।  
प्रमोहं परमं गत्वा प्रेक्ष्य तं द्रोणजं ततः ॥ १३० ॥  
विक्रमं विहतं मेन आत्मनः स महायशाः।  
तस्यास्य समरे राजन् वपुरासीत् सुदुर्दृशम् ॥ १३१ ॥

द्रौणिपाण्डवयोरेवं वर्तमाने महारणे ।  
वर्धमाने च राजेन्द्र द्रोणपुत्रे महाबले ॥ १३२ ॥  
हीयमाने च कौन्तेये कृष्णे रोषः समाविशत्।

स रोषान्निःश्वसन् राजन् निर्दहन्निव चक्षुषा ॥ १३३ ॥  
द्रौणिं ह्यपश्यत् संग्रामे फाल्गुनं च मुहुर्मुहुः।

ततः क्रुद्धोऽब्रवीत् कृष्णः पार्थं सप्रणयं तदा ॥ १३४ ॥  
अत्यद्भुतमिदं पार्थ तव पश्यामि संयुगे।  
अतिशेते हि यत्र त्वां द्रोणपुत्रोऽद्य भारत ॥ १३५ ॥

कच्चिद् वीर्यं यथापूर्वं भुजयोर्वा बलं तव।  
कच्चित् ते गाण्डिवं हस्ते रथे तिष्ठसि चार्जुन ॥ १३६ ॥

कच्चित्‌ कुशलिनौ बाहू मुष्टिर्वा न व्यशीर्यत।  
उदीर्यमाणं हि रणे पश्यामि द्रौणिमाहवे ॥ १३७ ॥

गुरुपुत्र इति ह्येनं मानयन् भरतर्षभ।  
उपेक्षां कुरु मा पार्थ नायं काल उपेक्षितुम् ॥ १३८ ॥

एवमुक्तस्तु कृष्णेन गृह्य भल्लांश्चतुर्दश।  
त्वरमाणस्त्वराकाले द्रौणेर्धनुरथच्छिनत् ॥ १३९ ॥  
ध्वजं छत्रं पताकाश्च खड्गं शक्तिं गदां तथा।  
जत्रुदेशे च सुभृशं वत्सदन्तैरताडयत् ॥ १४० ॥

स मूर्च्छां परमां गत्वा ध्वजयष्टिं समाश्रितः।  
तं विसंज्ञं महाराज शत्रुणा भृशपीडितम् ॥ १४१ ॥  
अपोवाह रणात् सूतो रक्षमाणो धनंजयात्।

एतस्मिन्नेव काले च विजयः शत्रुतापनः ॥ १४२ ॥  
व्यहनत् तावकं सैन्यं शतशोऽथ सहस्रशः।  
पश्यतस्तस्य वीरस्य तव पुत्रस्य भारत ॥ १४३ ॥

एवमेष क्षयो वृत्तस्तावकानां परैः सह।  
क्रूरो विशसनो घोरो राजन् दुर्मन्त्रिते तव ॥ १४४ ॥

संशप्तकांश्च कौन्तेयः कुरूंश्चापि वृकोदरः।  
वसुषेणश्च पञ्चालान् क्षणेन व्यधमद् रणे ॥ १४५ ॥

वर्तमाने तथा रौद्रे राजन् वीरवरक्षये।  
उत्थितान्यगणेयानि कबन्धानि समन्ततः ॥ १४६ ॥

युधिष्ठिरोऽपि संग्रामे प्रहारैर्गाढवेदनः ।  
क्रोशमात्रमपक्रम्य तस्थौ भरतसत्तम ॥ १४७ ॥