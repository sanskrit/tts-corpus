+++
title_full = "054 कृपाचार्यके द्वारा शिखण्डीकी पराजय और सुकेतुका वध तथा धृष्टद्युम्नके द्वारा कृतवर्माका परास्त होना"
title = "०५४"

+++


कृतवर्मा कृपो द्रौणिः सूतपुत्रश्च मारिष।  
उलूकः सौबलश्चैव राजा च सह सोदरैः ॥ १ ॥  
सीदमानां चमूं दृष्ट्वा पाण्डुपुत्रभयार्दिताम्।  
समुज्जह्रुः स्म वेगेन भिन्नां नावमिवार्णवे ॥ २ ॥

ततो युद्धमतीवासीन्मुहूर्तमिव भारत ।  
भीरूणां त्रासजननं शूराणां हर्षवर्धनम् ॥ ३ ॥

कृपेण शरवर्षाणि प्रतिमुक्तानि संयुगे।  
सृञ्जयांश्छादयामासुः शलभानां व्रजा इव ॥ ४ ॥

शिखण्डी च ततः क्रुद्धो गौतमं त्वरितो ययौ।  
ववर्ष शरवर्षाणि समन्ताद् द्विजपुङ्गवम् ॥ ५ ॥

कृपस्तु शरवर्षं तद् विनिहत्य महास्त्रवित्।  
शिखण्डिनं रणे क्रुद्धो विव्याध दशभिः शरैः ॥ ६ ॥

(महदासीत् तयोर्युद्धं मुहूर्तमिव दारुणम्।  
क्रुद्धयोः समरे राजन् रामरावणयोरिव॥)

ततः शिखण्डी कुपितः शरैः सप्तभिराहवे।  
कृपं विव्याध कुपितं कङ्कपत्रैरजिह्मगैः ॥ ७ ॥

ततः कृपः शरैस्तीक्ष्णैः सोऽतिविद्धो महारथः।  
व्यश्वसूतरथं चक्रे शिखण्डिनमथो द्विजः ॥ ८ ॥

हताश्वात् तु ततो यानादवप्लुत्य महारथः।  
खड्‌गं चर्म तथा गृह्य सत्वरं ब्राह्मणं ययौ ॥ ९ ॥

तमापतन्तं सहसा शरैः संनतपर्वभिः।  
छादयामास समरे तदद्भुतमिवाभवत् ॥ १० ॥

तत्राद्भुतमपश्याम शिलानां प्लवनं यथा।  
निश्चेष्टस्तद् रणे राजन् शिखण्डी समतिष्ठत ॥ ११ ॥

कृपेणच्छादितं हृष्ट्वा नृपोत्तम शिखण्डिनम्।  
प्रत्युद्ययौ कृपं तूर्णं धृष्टद्युम्नो महारथः ॥ १२ ॥

धृष्टद्युम्नं ततो यान्तं शारद्वतरथं प्रति।  
प्रतिजग्राह वेगेन कृतवर्मा महारथः ॥ १३ ॥

युधिष्ठिरमथायान्तं शारद्वतरथं प्रति ।  
सपुत्रं सहसैन्यं च द्रोणपुत्रो न्यवारयत् ॥ १४ ॥

नकुलं सहदेवं च त्वरमाणौ महारथौ।  
प्रतिजग्राह ते पुत्रः शरवर्षेण वारयन् ॥ १५ ॥

भीमसेनं करूषांश्च केकयान् सह सृञ्जयैः।  
कर्णो वैकर्तनो युद्धे वारयामास भारत ॥ १६ ॥

शिखण्डिनस्ततो बाणान् कृपः शारद्वतो युधि।  
प्राहिणोत् त्वरया युक्तो दिधक्षुरिव मारिष ॥ १७ ॥

ताञ्छरान् प्रेषितांस्तेन समन्तात् स्वर्णभूषितान्।  
चिच्छेद खड्‌गमाविध्य भ्रामयंश्च पुनः पुनः ॥ १८ ॥

शतचन्द्रं च तच्चर्म गौतमस्तस्य भारत।  
व्यधमत् सायकैस्तूर्णं तत उच्चुक्रुशुर्जनाः ॥ १९ ॥

स विचर्मा महाराज खड्‌गपाणिरुपाद्रवत्।  
कृपस्य वशमापन्नो मृत्योरास्यमिवातुरः ॥ २० ॥

शारद्वतशरैर्ग्रस्तं क्लिश्यमानं महाबलः ।  
चित्रकेतुसुतो राजन् सुकेतुस्त्वरितो ययौ ॥ २१ ॥

विकिरन् ब्राह्मणं युद्धे बहुभिर्निशितैः शरैः।  
अभ्यापतदमेयात्मा गौतमस्य रथं प्रति ॥ २२ ॥

दृष्ट्वा च युक्तं तं युद्धे ब्राह्मणं चरितव्रतम्।  
अपयातस्ततस्तूर्णं शिखण्डी राजसत्तम ॥ २३ ॥

सुकेतुस्तु ततो राजन् गौतमं नवभिः शरैः।  
विद्ध्वा विव्याध सप्तत्या पुनश्चैनं त्रिभिः शरैः ॥ २४ ॥

अथास्य सशरं चापं पुनश्चिच्छेद मारिष।  
सारथिं च शरेणास्य भृशं मर्मस्वताडयत् ॥ २५ ॥

गौतमस्तु ततः क्रुद्धो धनुर्गृह्य नवं दृढम्।  
सुकेतुं त्रिंशता बाणैः सर्वमर्मस्वताडयत् ॥ २६ ॥

स विह्वलितसर्वाङ्गः प्रचचाल रथोत्तमे।  
भूमिकम्पे यथा वृक्षश्चचाल कम्पितो भृशम् ॥ २७ ॥

चलतस्तस्य कायात् तु शिरो ज्वलितकुण्डलम्।  
सोष्णीषं सशिरस्त्राणं क्षुरप्रेण त्वपातयद् ॥ २८ ॥

तच्छिरः प्रापतद् भूमौ श्येनाहृतमिवामिषम्।  
ततोऽस्य कायो वसुधां पश्चात् प्रापतदच्युत ॥ २९ ॥

तस्मिन् हते महाराज त्रस्तास्तस्य पुरोगमाः।  
गौतमं समरे त्यक्त्वा दुद्रुवुस्ते दिशो दश ॥ ३० ॥

धृष्टद्युम्नं तु समरे संनिवार्य महारथः।  
कृतवर्माब्रवीद्धृष्टस्तिष्ठ तिष्ठेति भारत ॥ ३१ ॥

तदभूत् तुमुलं युद्धं वृष्णिपार्षतयो रणे।  
आमिषार्थे यथा युद्धं श्येनयोः क्रुद्धयोर्नृप ॥ ३२ ॥

धृष्टद्युम्नस्तु समरे हार्दिक्यं नवभिः शरैः।  
आजघानोरसि क्रुद्धः पीडयन् हृदिकात्मजम् ॥ ३३ ॥

कृतवर्मा तु समरे पार्षतेन दृढाहतः।  
पार्षतं सरथं साश्वं छादयामास सायकैः ॥ ३४ ॥

सरथश्छादितो राजन् धृष्टद्युम्नो न दृश्यते।  
मेघैरिव परिच्छन्नो भास्करो जलधारिभिः ॥ ३५ ॥

विधूय तं बाणगणं शरैः कनकभूषणैः।  
व्यरोचत रणे राजन् धृष्टद्युम्नः कृतव्रणः ॥ ३६ ॥

ततस्तु पार्षतः क्रुद्धः शस्त्रवृष्टिं सुदारुणाम्।  
कृतवर्माणमासाद्य व्यसृजत् पृतनापतिः ॥ ३७ ॥

तामापतन्तीं सहसा शस्त्रवृष्टिं सुदारुणाम्।  
शरैरनेकसाहस्रैर्हार्दिक्योऽवारयद् युधि ॥ ३८ ॥

दृष्ट्वा तु वारितां युद्धे शस्त्रवृष्टिं दुरासदाम्।  
कृतवर्माणमासाद्य वारयामास पार्षतः ॥ ३९ ॥  
सारथिं चास्य तरसा प्राहिणोद् यमसादनम्।  
भल्लेन शितधारेण स हतः प्रापतद् रथात् ॥ ४० ॥

(कृतवर्मा तु संक्रुद्धो दिधक्षुरिव पावकः।  
धृष्टद्युम्नमुखान्‌ सर्वान् पाण्डवान् पर्यवारयत्॥

ततो राजन् महेष्वासं कृतवर्माणमाशु वै।  
गदां गुह्य पुनर्वेगात् कृतवर्माणमाहनत्॥

सोऽतिविद्धो बलवता न्यपतन्मूर्च्छया हतः।  
श्रुतर्वा रथमारोप्य अपोवाह रणाजिरात्॥)

धृष्टद्युम्नस्तु बलवाञ्जित्वा शत्रुं महाबलम्।  
कौरवान् समरे तूर्णं वारयामास सायकैः ॥ ४१ ॥

ततस्ते तावका योधा धृष्टद्युम्नमुपाद्रवन्।  
सिंहनादरवं कृत्वा ततो युद्धमवर्तत ॥ ४२ ॥