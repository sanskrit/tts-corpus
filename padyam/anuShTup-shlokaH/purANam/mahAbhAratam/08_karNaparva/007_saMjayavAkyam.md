+++
title_full = "007 कौरवपक्षके जीवित योद्धाओंका वर्णन और धृतराष्ट्रकी मूर्च्छा"
title = "००७ संजयवाक्यम्"

+++


मामकस्यास्य सैन्यस्य हृतोत्सेकस्य संजय।  
अवशेषं न पश्यामि ककुदे मृदिते सति ॥ १ ॥

तौ हि वीरौ महेष्वासौ मदर्थे कुरुसत्तमौ।  
भीष्मद्रोणौ हतौ श्रुत्वा नार्थो वै जीवितेऽसति ॥ २ ॥

न च मृष्यामि राधेयं हतमाहवशोभनम्।  
यस्य बाह्वोर्बलं तुल्यं कुञ्जराणां शतं शतम् ॥ ३ ॥

हतप्रवरसैन्यं मे यथा शंससि संजय।  
अहतानपि मे शंस येऽत्र जीवन्ति केचन ॥ ४ ॥

एतेषु हि मृतेष्वद्य ये त्वया परिकीर्तिताः।  
येऽपि जीवन्ति ते सर्वे मृता इति मतिर्मम ॥ ५ ॥

यस्मिन् महास्त्राणि समर्पितानि  
चित्राणि शुभ्राणि चतुर्विधानि ।  
दिव्यानि राजन् विहितानि चैव  
द्रोणेन वीरे द्विजसत्तमेन ॥ ६ ॥  
महारथः कृतिमान् क्षिप्रहस्तो  
दृढायुधो दृढमुष्टिर्दृढेषुः ।  
स वीर्यवान् द्रोणपुत्रस्तरस्वी  
व्यवस्थितो योद्‌धुकामस्त्वदर्थे ॥ ७ ॥

आनर्तवासी हृदिकात्मजोऽसौ  
महारथः सात्वतानां वरिष्ठः ।  
स्वयं भोजः कृतवर्मा कृतास्त्रो  
व्यवस्थितो योद्‌धुकामस्त्वदर्थे ॥ ८ ॥

आर्तायनिः समरे दुष्प्रकम्प्यः  
सेनाग्रणीः प्रथमस्तावकानाम् ।  
यः स्वस्रीयान् पाण्डवेयान् विसृज्य  
सत्यां वाचं स्वां चिकीर्षुस्तरस्वी ॥ ९ ॥  
तेजोवधं सूतपुत्रस्य संख्ये  
प्रतिश्रुत्याजातशत्रोः पुरस्तात् ।  
दुराधर्षः शक्रसमानवीर्यः  
शल्यः स्थितो योद्‌धुकामस्त्वदर्थे ॥ १० ॥

आजानेयैः सैन्धवैः पर्वतीयै-  
र्नदीजकाम्बोजवनायुजैश्च ।  
गान्धारराजः स्वबलेन युक्तो  
व्यवस्थितो योद्‌धुकामस्त्वदर्थे ॥ ११ ॥

शारद्वतो गौतमश्चापि राजन्  
महाबाहुर्बहुचित्रास्त्रयोधी ।  
धनुश्चित्रं सुमहद् भारसाहं  
व्यवस्थितो योद्‌धुकामः प्रगृह्य ॥ १२ ॥

महारथः केकयराजपुत्रः  
सदश्वयुक्तं च पताकिनं च।  
रथं समारुह्य कुरुप्रवीर  
व्यवस्थितो योद्‌धुकामस्त्वदर्थे ॥ १३ ॥

तथा सुतस्ते ज्वलनार्कवर्णं  
रथं समास्थाय कुरुप्रवीरः ।  
व्यवस्थितः पुरुमित्रो नरेन्द्र  
व्यभ्रे सूर्यो भ्राजमानो यथा खे ॥ १४ ॥

दुर्योधनो नागकुलस्य मध्ये  
व्यवस्थितः सिंह इवाबभासे ।  
रथेन जाम्बूनदभूषणेन  
व्यवस्थितः समरे योत्स्यमानः ॥ १५ ॥

स राजमध्ये पुरुषप्रवीरो  
रराज जाम्बूनदचित्रवर्मा ।  
पद्मप्रभो वह्निरिवाल्पधूमो  
मेघान्तरे सूर्य इव प्रकाशः ॥ १६ ॥

तथा सुषेणोऽप्यसिचर्मपाणि-  
स्तवात्मजः सत्यसेनश्च वीरः ।  
व्यवस्थितौ चित्रसेनेन सार्धं  
हृष्टात्मानौ समरे योद्‌धुकामौ ॥ १७ ॥

ह्रीनिषेवो भारत राजपुत्र  
उग्रायुधः क्षणभोजी सुदर्शः ।  
जारासंधिः प्रथमश्चादृढश्च  
चित्रायुधः श्रुतवर्मा जयश्च ॥ १८ ॥  
शलश्च सत्यव्रतदुःशलौ च  
व्यवस्थिताः सहसैन्या नराग्र्याः ।

कैतव्यानामधिपः शूरमानी  
रणे रणे शत्रुहा राजपुत्रः ॥ १९ ॥  
रथी हयी नागपत्तिप्रयायी  
व्यवस्थितो योद्‌धुकामस्त्वदर्थे ।

वीरः श्रुतायुश्च धृतायुधश्च  
चित्राङ्गदश्चित्रसेनश्च वीरः ॥ २० ॥  
व्यवस्थिता योद्‌धुकामा नराग्र्याः  
प्रहारिणो मानिनः सत्यसंधाः ।

कर्णात्मजः सत्यसंधो महात्मा  
व्यवस्थितः समरे योद्‌धुकामः ॥ २१ ॥  
अथापरौ कर्णसुतौ वरास्त्रौ  
व्यवस्थितौ लघुहस्तौ नरेन्द्र ।  
बलं महद् दुर्भिदमल्पधैर्यैः  
समाश्रितौ योत्स्यमानौ त्वदर्थे ॥ २२ ॥

एतैश्च मुख्यैरपरैश्च राजन्  
योधप्रवीरैरमितप्रभावैः ।  
व्यवस्थितो नागकुलस्य मध्ये  
यथा महेन्द्रः कुरुराजो जयाय ॥ २३ ॥

आख्याता जीवमाना येऽपरे सैन्या यथायथम्।  
इतीदमवगच्छामि व्यक्तमर्थाभिपत्तितः ॥ २४ ॥

एवं ब्रुवन्नेव तदा धृतराष्ट्रोऽम्बिकासुतः।  
हतप्रवीरं विश्वस्तं किंचिच्छेषं स्वकं बलम् ॥ २५ ॥  
श्रुत्वा व्यामोहमागच्छच्छोकव्याकुलितेन्द्रियः ।

मुह्यमानोऽब्रवीच्चापि मुहूर्तं तिष्ठ संजय ॥ २६ ॥  
व्याकुलं मे मनस्तात श्रुत्वा सुमहदप्रियम्।  
मनो मुह्यति चाङ्गानि न च शक्नोमि धारितुम् ॥ २७ ॥

इत्येवमुक्त्वा वचनं धृतराष्ट्रोऽम्बिकासुतः ।  
भ्रान्तचित्तस्ततः सोऽथ बभूव जगतीपतिः ॥ २८ ॥