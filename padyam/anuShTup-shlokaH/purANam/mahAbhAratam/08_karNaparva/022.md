+++
title_full = "022 पाण्डव-सेनापर भयानक गजसेनाका आक्रमण, पाण्डवोंद्वारा पुण्ड्रकी पराजय तथा बंगराज और अंगराजका वध, गजसेनाका विनाश और पलायन"
title = "०२२"

+++


हस्तिभिस्तु महामात्रास्तव पुत्रेण चोदिताः।  
धृष्टद्युम्नं जिघांसन्तः क्रुद्धाः पार्षतमभ्ययुः ॥ १ ॥

प्राच्याश्च दाक्षिणात्याश्च प्रवरा गजयोधिनः।  
अङ्गा वङ्गाश्च पुण्ड्राश्च मागधास्ताम्रलिप्तकाः ॥ २ ॥  
मेकलाः कोसला मद्रा दशार्णा निषधास्तथा।  
गजयुद्धेषु कुशलाः कलिङ्गैः सह भारत ॥ ३ ॥  
शरतोमरनाराचैर्वृष्टिमन्त इवाम्बुदाः ।  
सिषिचुस्ते ततः सर्वे पाञ्चालबलमाहवे ॥ ४ ॥

तान् सम्मिमर्दिषून् नागान् पार्ष्ण्यङ्‌गुष्ठाङ्‌कुशैर्भृशम्।  
चोदितान् पार्षतो बाणैर्नाराचैरभ्यवीवृषत् ॥ ५ ॥

एकैकं दशभिः षड्भिरष्टाभिरपि भारत।  
द्विरदानभिविव्याध क्षिप्तैर्गिरिनिभान् शरैः ॥ ६ ॥

प्रच्छाद्यमानं द्विरदैर्मेघैरिव दिवाकरम् ।  
प्रययुः पाण्डुपञ्चाला नदन्तो निशितायुधाः ॥ ७ ॥

तान् नागानभिवर्षन्तो ज्यातन्त्रीतलनादितैः ।  
वीरनृत्यं प्रनृत्यन्तः शूरतालप्रचोदितैः ।  
नकुलः सहदेवश्च द्रौपदेयाः प्रभद्रकाः ॥ ८ ॥  
सात्यकिश्च शिखण्डी च चेकितानश्च वीर्यवान्।  
समन्तात् सिषिचुर्वीरा मेघास्तोयैरिवाचलान् ॥ ९ ॥

ते म्लेच्छैः प्रेषिता नागा नरानश्वान् रथानपि।  
हस्तैराक्षिप्य ममृदुः पद्भिश्चाप्यतिमन्यवः ॥ १० ॥

बिभिदुश्च विषाणाग्रैः समाक्षिप्य च चिक्षिपुः।  
विषाणलग्नाश्चाप्यन्ये परिपेतुर्विभीषणाः ॥ ११ ॥

प्रमुखे वर्तमानं तु द्विपं वङ्गस्य सात्यकिः।  
नाराचेनोग्रवेगेन भित्त्वा मर्माण्यपातयत् ॥ १२ ॥

तस्यावर्जितकायस्य द्विरदादुत्पतिष्यतः ।  
नाराचेनाहनद् वक्षः सात्यकिः सोऽपतद् भुवि ॥ १३ ॥

पुण्ड्रस्यापततो नागं चलन्तमिव पर्वतम्।  
सहदेवः प्रयत्नास्तैर्नाराचैरहनत् त्रिभिः ॥ १४ ॥

विपताकं वियन्तारं विवर्मध्वजजीवितम् ।  
तं कृत्वा द्विरदं भूयः सहदेवोऽङ्गमभ्ययात् ॥ १५ ॥

सहदेवं तु नकुलो वारयित्वांगमार्दयत्।  
नाराचैर्यमदण्डाभैस्त्रिभिर्नागं शतेन तम् ॥ १६ ॥

दिवाकरकरप्रख्यानङ्गश्चिक्षेप तोमरान् ।  
नकुलाय शतान्यष्टौ त्रिधैकैकं तु सोऽच्छिनत् ॥ १७ ॥

तथार्धचन्द्रेण शिरस्तस्य चिच्छेद पाण्डवः।  
स पपात हतो म्लेच्छस्तेनैव सह दन्तिना ॥ १८ ॥

अथाङ्गपुत्रे निहते हस्तिशिक्षाविशारदे ।  
अङ्गाः क्रुद्धा महामात्रा नागैर्नकुलमभ्ययुः ॥ १९ ॥

चलत्पताकैः सुमुखैर्हेमकक्षातनुच्छदैः ।  
मिमर्दिषन्तस्त्वरिताः प्रदीप्तैरिव पर्वतैः ॥ २० ॥  
मेकलोत्कलकालिङ्गा निषधास्ताम्रलिप्तकाः ।  
शरतोमरवर्षाणि विमुञ्चन्तो जिघांसवः ॥ २१ ॥

तैश्छाद्यमानं नकुलं दिवाकरमिवाम्बुदैः ।  
परिपेतुः सुसंरब्धाः पाण्डुपाञ्चालसोमकाः ॥ २२ ॥

ततस्तदभवद् युद्धं रथिनां हस्तिभिः सह।  
सृजतां शरवर्षाणि तोमरांश्च सहस्रशः ॥ २३ ॥

नागानां प्रास्फुटन् कुम्भा मर्माणि विविधानि च।  
दन्ताश्चैवातिविद्धानां नाराचैर्भूषणानि च ॥ २४ ॥

तेषामष्टौ महानागांश्चतुःषष्ट्‌या सुतेजनैः ।  
सहदेवो जघानाशु तेऽपतन् सह सादिभिः ॥ २५ ॥

अञ्जोगतिभिरायम्य प्रयत्नाद् धनुरुत्तमम् ।  
नाराचैरहनन्नागान् नकुलः कुलनन्दनः ॥ २६ ॥

ततः पाञ्चालशैनेयौ द्रौपदेयाः प्रभद्रकाः।  
शिखण्डी च महानागान् सिषिचुः शरवृष्टिभिः ॥ २७ ॥

ते पाण्डुयोधाम्बुधरैः शत्रुद्विरदपर्वताः ।  
बाणवर्षैर्हताः पेतुर्वज्रवर्षैरिवाचलाः ॥ २८ ॥

एवं हत्वा तव गजांस्ते पाण्डुरथकुञ्जराः।  
द्रुतां सेनामवैक्षन्त भिन्नकूलामिवापगाम् ॥ २९ ॥

तां ते सेनां समालोड्‌य पाण्डुपुत्रस्य सैनिकाः।  
विक्षोभयित्वा च पुनः कर्णं समभिदुद्रुवुः ॥ ३० ॥