+++
title_full = "014 द्रौपदीपुत्र श्रुतकर्मा और प्रतिविन्ध्यद्वारा क्रमशः चित्रसेन एवं चित्रका वध, कौरव-सेनाका पलायन तथा अश्वत्थामाका भीमसेनपर आक्रमण"
title = "०१४"

+++


श्रुतकर्मा ततो राजंश्चित्रसेनं महीपतिम्।  
आजघ्ने समरे क्रुद्धः पञ्चाशद्भिः शिलीमुखैः ॥ १ ॥

अभिसारस्तु तं राजन् नवभिर्नतपर्वभिः।  
श्रुतकर्माणमाहत्य सूतं विव्याध पञ्चभिः ॥ २ ॥

श्रुतकर्मा ततः क्रुद्धश्चित्रसेनं चमूमुखे।  
नाराचेन सुतीक्ष्णेन मर्मदेशे समार्पयत् ॥ ३ ॥

सोऽतिविद्धो महाराज नाराचेन महात्मना।  
मूर्च्छामभिययौ वीरः कश्मलं चाविवेश ह ॥ ४ ॥

एतस्मिन्नन्तरे चैनं श्रुतकीर्तिर्महायशाः ।  
नवत्या जगतीपालं छादयामास पत्रिभिः ॥ ५ ॥

प्रतिलभ्य ततः संज्ञां चित्रसेनो महारथः।  
धनुश्चिच्छेद भल्लेन तं च विव्याध सप्तभिः ॥ ६ ॥

सोऽन्यत् कार्मुकमादाय वेगघ्नं रुक्मभूषितम्।  
चित्ररूपधरं चक्रे चित्रसेनं शरोर्मिभिः ॥ ७ ॥

स शरैश्चित्रितो राजा चित्रमाल्यधरो युवा।  
अशोभत महारङ्गे श्वाविच्छललतो यथा ॥ ८ ॥

श्रुतकर्माणमथ वै नाराचेन स्तनान्तरे।  
बिभेद तरसा शूरस्तिष्ठ तिष्ठेति चाब्रवीत् ॥ ९ ॥

श्रुतकर्मापि समरे नाराचेन समर्पितः।  
सुस्राव रुधिरं तत्र गैरिकार्द्र इवाचलः ॥ १० ॥

ततः स रुधिराक्ताङ्गो रुधिरेण कृतच्छविः।  
रराज समरे वीरः सपुष्प इव किंशुकः ॥ ११ ॥

श्रुतकर्मा ततो राजन् शत्रुणा समभिद्रुतः।  
शत्रुसंवारणं क्रुद्धो द्विधा चिच्छेद कार्मुकम् ॥ १२ ॥

अथैनं छिन्नधन्वानं नाराचानां शतैस्त्रिभिः।  
छादयन् समरे राजन् विव्याध च सुपत्रिभिः ॥ १३ ॥

ततोऽपरेण भल्लेन तीक्ष्णेन निशितेन च।  
जहार सशिरस्त्राणं शिरस्तस्य महात्मनः ॥ १४ ॥

तच्छिरो न्यपतद् भूमौ चित्रसेनस्य दीप्तिमत्।  
यदृच्छया यथा चन्द्रश्च्युतः स्वर्गान्महीतलम् ॥ १५ ॥

राजानं निहतं दृष्ट्‌वा तेऽभिसारं तु मारिष।  
अभ्यद्रवन्त वेगेन चित्रसेनस्य सैनिकाः ॥ १६ ॥

ततः क्रुद्धो महेष्वासस्तत्सैन्यं प्राद्रवच्छरैः।  
अन्तकाले यथा क्रुद्धः सर्वभूतानि प्रेतराट् ॥ १७ ॥

ते वध्यमानाः समरे तव पौत्रेण धन्विना।  
व्यद्रवन्त दिशस्तूर्णं दावदग्धा इव द्विपाः ॥ १८ ॥

तांस्तु विद्रवतो दृष्ट्‌वा निरुत्साहान् द्विषज्जये।  
द्रावयन्निषुभिस्तीक्ष्णैः श्रुतकर्मा व्यरोचत ॥ १९ ॥

प्रतिविन्ध्यस्ततश्चित्रं भित्त्वा पञ्चभिराशुगैः ।  
सारथिं च त्रिभिर्विद्ध्वा ध्वजमेकेषुणापि च ॥ २० ॥

तं चित्रो नवभिर्भल्लैर्बाह्वोरुरसि चार्पयत्।  
स्वर्णपुङ्खैः प्रसन्नाग्रैः कङ्कबर्हिणवाजितैः ॥ २१ ॥

प्रतिविन्ध्यो धनुश्छित्त्वा तस्य भारत सायकैः।  
पञ्चभिर्निशितैर्बाणैरथैनं स हि जघ्निवान् ॥ २२ ॥

ततः शक्तिं महाराज स्वर्णघण्टां दुरासदाम्।  
प्राहिणोत् तव पौत्राय घोरामग्निशिखामिव ॥ २३ ॥

तामापतन्तीं सहसा महोल्काप्रतिमां तदा।  
द्विधा चिच्छेद समरे प्रतिविन्ध्यो हसन्निव ॥ २४ ॥

सा पपात द्विधा छिन्ना प्रतिविन्ध्यशरैः शितैः।  
युगान्ते सर्वभूतानि त्रासयन्ती यथाशनिः ॥ २५ ॥

शक्तिं तां प्रहतां दृष्ट्‌वा चित्रो गृह्य महागदाम्।  
प्रतिविन्ध्याय चिक्षेप रुक्मजालविभूषिताम् ॥ २६ ॥

सा जघान हयांस्तस्य सारथिं च महारणे।  
रथं प्रमृद्य वेगेन धरणीमन्वपद्यत ॥ २७ ॥

एतस्मिन्नेव काले तु रथादाप्लुत्य भारत।  
शक्तिं चिक्षेप चित्राय स्वर्णदण्डामलंकृताम् ॥ २८ ॥

तामापतन्तीं जग्राह चित्रो राजन् महामनाः।  
ततस्तामेव चिक्षेप प्रतिविन्ध्याय पार्थिवः ॥ २९ ॥

समासाद्य रणे शूरं प्रतिविन्ध्यं महाप्रभा।  
निर्भिद्य दक्षिणं बाहुं निपपात महीतले।  
पतिताभासयच्चैव तं देशमशनिर्यथा ॥ ३० ॥

प्रतिविन्ध्यस्ततो राजंस्तोमरं हेमभूषितम् ।  
प्रेषयामास संक्रुद्धश्चित्रस्य वधकाङ्‌क्षया ॥ ३१ ॥

स तस्य गात्रावरणं भित्त्वा हृदयमेव च।  
जगाम धरणीं तूर्णं महोरग इवाशयम् ॥ ३२ ॥

स पपात तदा राजा तोमरेण समाहतः।  
प्रसार्य विपुलौ बाहू पीनौ परिघसंनिभौ ॥ ३३ ॥

चित्रं सम्प्रेक्ष्य निहतं तावका रणशोभिनः।  
अभ्यद्रवन्त वेगेन प्रतिविन्ध्यं समन्ततः ॥ ३४ ॥

सृजन्तो विविधान्‌ बाणान् शतघ्नीश्च सकिंकिणीः।  
तमवच्छादयामासुः सूर्यमभ्रगणा इव ॥ ३५ ॥

तान् विधम्य महाबाहुः शरजालेन संयुगे।  
व्यद्रावयत् तव चमूं वज्रहस्त इवासुरीम् ॥ ३६ ॥

ते वध्यमानाः समरे तावकाः पाण्डवैर्नृप।  
विप्राकीर्यन्त सहसा वातनुन्ना घना इव ॥ ३७ ॥

विप्रद्रुते बले तस्मिन् वध्यमाने समन्ततः।  
द्रौणिरेकोऽभ्ययात् तूर्णं भीमसेनं महाबलम् ॥ ३८ ॥

ततः समागमो घोरो बभूव सहसा तयोः।  
यथा देवासुरे युद्धे वृत्रवासवयोरिव ॥ ३९ ॥