+++
title_full = "075 दोनों पक्षोंकी सेनाओंमें द्वन्द्वयुद्ध तथा सुषेणका वध"
title = "०७५"

+++


समागमे पाण्डवसृञ्जयानां  
महाभये मामकानामगाधे ।  
धनंजये तात रणाय याते  
कर्णेन तद् युद्धमथोऽत्र कीदृक् ॥ १ ॥

तेषामनीकानि बृहद्‌ध्वजानि  
रणे समृद्धानि समागतानि ।  
गर्जन्ति भेरीनिनदोन्मुखानि  
नादैर्यथा मेघगणास्तपान्ते ॥ २ ॥

महागजाभ्राकुलमस्त्रतोयं  
वादित्रनेमीतलशब्दवच्च ।  
हिरण्यचित्रायुधविद्युतं च  
शरासिनाराचमहास्त्रधारम् ॥ ३ ॥  
तद् भीमवेगं रुधिरौघवाहि  
खड्‌गाकुलं क्षत्रियजीवघाति ।  
अनार्तवं क्रूरमनिष्टवर्षं  
बभूव तत् संहरणं प्रजानाम् ॥ ४ ॥

एकं रथं सम्परिवार्य मृत्युं  
नयन्त्यनेके च रथाः समेताः।  
एकस्तथैकं रथिनं रथाग्र्यां-  
स्तथा रथश्चापि रथाननेकान् ॥ ५ ॥

रथं ससूतं सहयं च कञ्चित्  
कश्चिद्रथी मृत्युवशं निनाय ।  
निनाय चाप्येकगजेन कश्चिद्  
रथान् बहून् मृत्युवशे तथाश्वान् ॥ ६ ॥

रथान् ससूतान् सहयान् गजांश्च  
सर्वानरीन् मृत्युवशं शरौघैः ।  
निन्ये हयांश्चैव तथा ससादीन्  
पदातिसङ्घांश्च तथैव पार्थः ॥ ७ ॥

कृपः शिखण्डी च रणे समेतौ  
दुर्योधनं सात्यकिरभ्यगच्छत् ।  
श्रुतश्रवा द्रोणपुत्रेण सार्धं  
युधामन्युश्चित्रसेनेन सार्धम् ॥ ८ ॥

कर्णस्य पुत्रं तु रथी सुषेणं  
समागतं सृंजयश्चोत्तमौजाः ।  
गान्धारराजं सहदेवः क्षुधार्तो  
महर्षभं सिंह इवाभ्यधावत् ॥ ९ ॥

शतानीको नाकुलिः कर्णपुत्रं  
युवा युवानं वृषसेनं शरौघैः।  
समार्पयत् कर्णपुत्रश्च शूरः  
पाञ्चालेयं शरवर्षैरनेकैः ॥ १० ॥

रथर्षभः कृतवर्माणमार्छ-  
न्माद्रीपुत्रो नकुलश्चित्रयोधी ।  
पञ्चालानामधिपो याज्ञसेनिः  
सेनापतिः कर्णमार्छत् ससैन्यम् ॥ ११ ॥

दुःशासनो भारत भारती च  
संशप्तकानां पृतना समृद्धा ।  
भीमं रणे शस्त्रभृतां वरिष्ठं  
भीमं समार्छत्तमसह्यवेगम् ॥ १२ ॥

कर्णात्मजं तत्र जघान वीर-  
स्तथाच्छिनच्चोत्तमौजाः प्रसह्य ।  
तस्योत्तमाङ्गं निपपात भूमौ  
निनादयद् गां निनदेन खं च ॥ १३ ॥

सुषेणशीर्षं पतितं पृथिव्यां  
विलोक्य कर्णोऽथ तदार्तरूपः ।  
क्रोधाद्धयांस्तस्य रथं ध्वजं च  
बाणैः सुधारैर्निशितैरकृन्तत् ॥ १४ ॥

स तूत्तमौजा निशितैः पृषत्कै-  
र्विव्याध खड्‌गेन च भास्वरेण।  
पार्ष्णिं हयांश्चैव कृपस्य हत्वा  
शिखण्डिवाहं स ततोऽध्यरोहत् ॥ १५ ॥

कृपं तु दृष्ट्‌वा विरथं रथस्थो  
नैच्छच्छरैस्ताडयितुं शिखण्डी ।  
तं द्रौणिरावार्य रथं कृपस्य  
समुज्जह्रे पङ्कगतां यथा गाम् ॥ १६ ॥

हिरण्यवर्मा निशितैः पृषत्कै-  
स्तवात्मजानामनिलात्मजो वै ।  
अतापयत् सैन्यमतीव भीमः  
काले शुचौ मध्यगतो यथार्कः ॥ १७ ॥