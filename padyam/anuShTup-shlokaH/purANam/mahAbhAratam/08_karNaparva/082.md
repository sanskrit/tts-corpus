+++
title_full = "082 सात्यकिके द्वारा कर्णपुत्र प्रसेनका वध, कर्णका पराक्रम और दुःशासन एवं भीमसेनका युद्ध"
title = "०८२"

+++


ततः कर्णः कुरुषु प्रद्रुतेषु  
वरूथिना श्वेतहयेन राजन् ।  
पाञ्चालपुत्रान् व्यधमत् सूतपुत्रो  
महेषुभिर्वात इवाभ्रसंघान् ॥ १ ॥

सूतं रथादञ्जलिकैर्निपात्य  
जघान चाश्वाञ्जनमेजयस्य ।  
शतानीकं सुतसोमं च भल्लै-  
रवाकिरद् धनुषी चाप्यकृन्तत् ॥ २ ॥

धृष्टद्युम्नं निर्बिभेदाथ षड्भि-  
र्जघानाश्वांस्तरसा तस्य संख्ये ।  
हत्वा चाश्वान् सात्यकेः सूतपुत्रः  
कैकेयपुत्रं न्यवधीद् विशोकम् ॥ ३ ॥

तमभ्यधावन्निहते कुमारे  
कैकेयसेनापतिरुग्रकर्मा ।  
शरैर्विधुन्वन् भृशमुग्रवेगैः  
कर्णात्मजं चाप्यहनत् प्रसेनम् ॥ ४ ॥

तस्यार्धचन्द्रैस्त्रिभिरुच्चकर्त  
प्रहस्य बाहू च शिरश्च कर्णः।  
स स्यन्दनाद् गामगमद् गतासुः  
परश्वधैः शाल इवावरुग्णः ॥ ५ ॥

हताश्वमञ्जोगतिभिः प्रसेनः  
शिनिप्रवीरं निशितैः पृषत्कैः ।  
प्रच्छाद्य नृत्यन्निव कर्णपुत्रः  
शैनेयबाणाभिहतः पपात ॥ ६ ॥

पुत्रे हते क्रोधपरीतचेताः  
कर्णः शिनीनामृषभं जिघांसुः ।  
हतोऽसि शैनेय इति ब्रुवन् स  
व्यवासृजद् बाणममित्रसाहम् ॥ ७ ॥

तमस्य चिच्छेद शरं शिखण्डी  
त्रिभिस्त्रिभिश्च प्रतुतोद कर्णम् ।  
शिखण्डिनः कार्मुकं च ध्वजं च  
छित्त्वा क्षुराभ्यां न्यपतत् सुजातः ॥ ८ ॥

शिखण्डिनं षड्भिरविध्यदुग्रो  
धार्ष्टद्युम्नेः स शिरश्चोच्चकर्त ।  
तथाभिनत् सुतसोमं शरेण  
सुसंशितेनाधिरथिर्महात्मा ॥ ९ ॥

अथाक्रन्दे तुमुले वर्तमाने  
धार्ष्टद्युम्ने निहते तत्र कृष्णः।  
अपाञ्चाल्यं क्रियते याहि पार्थ  
कर्णं जहीत्यब्रवीद् राजसिंह ॥ १० ॥

ततः प्रहस्याशु नरप्रवीरो  
रथं रथेनाधिरथेर्जगाम ।  
भये तेषां त्राणमिच्छन् सुबाहु-  
रभ्याहतानां रथयूथपेन ॥ ११ ॥

विस्फार्य गाण्डीवमथोग्रघोषं  
ज्यया समाहत्य तले भृशं च।  
बाणान्धकारं सहसैव कृत्वा  
जघान नागाश्वरथध्वजांश्च ॥ १२ ॥

प्रतिश्रुतिः प्राचरदन्तरिक्षे  
गुहा गिरीणामपतन् वयांसि ।  
यन्मण्डलज्येन विजृम्भमाणो  
रौद्रे मुहूर्तेऽभ्यपतत् किरीटी ॥ १३ ॥

तं भीमसेनोऽनुययौ रथेन  
पृष्टे रक्षन् पाण्डवमेकवीरः ।  
तौ राजपुत्रौ त्वरितौ रथाभ्यां  
कर्णाय यातावरिभिर्विषक्तौ ॥ १४ ॥

तत्रान्तरे सुमहत् सूतपुत्र-  
श्चक्रे युद्धं सोमकान् सम्प्रमृद््‌नन्।  
रथाश्वमातङ्गगणान् जघान  
प्रच्छादयामास शरैर्दिशश्च ॥ १५ ॥

तमुत्तमौजा जनमेजयश्च  
क्रुद्धौ युधामन्युशिखण्डिनौ च ।  
कर्णं बिभेदुः सहिताः पृषत्कैः  
संनर्दमानाः सह पार्षतेन ॥ १६ ॥

ते पञ्च पाञ्चालरथप्रवीरा  
वैकर्तनं कर्णमभिद्रवन्तः ।  
तस्माद् रथाच्च्यावयितुं न शेकु-  
र्धैर्यात् कृतात्मानमिवेन्द्रियार्थाः ॥ १७ ॥

तेषां धनूंषि ध्वजवाजिसूतां-  
स्तूर्णं पताकाश्च निकृत्य बाणैः।  
तान् पञ्चभिस्त्वभ्यहनत् पृषत्कैः  
कर्णस्ततः सिंह इवोन्ननाद ॥ १८ ॥

तस्यास्यतस्तानभिनिघ्नतश्च  
ज्याबाणहस्तस्य धनुःस्वनेन ।  
साद्रिद्रुमा स्यात् पृथिवी विशीर्णे-  
त्यतीव मत्वा जनता व्यषीदत् ॥ १९ ॥

स शक्रचापप्रतिमेन धन्वना  
भृशायतेनाधिरथिः शरान् सृजन् ।  
बभौ रणे दीप्तमरीचिमण्डलो  
यथांशुमाली परिवेषवांस्तथा ॥ २० ॥

शिखण्डिनं द्वादशभिः पराभिन-  
च्छितैः शरैः षड्भिरथोत्तमौजसम् ।  
त्रिभिर्युधामन्युमविध्यदाशुगै-  
स्त्रिभिस्त्रिभिः सोमकपार्षतात्मजौ ॥ २१ ॥

पराजिताः पञ्च महारथास्तु ते  
महाहवे सूतसुतेन मारिष ।  
निरुद्यमास्तस्थुरमित्रनन्दना  
यथेन्द्रियार्थात्मवता पराजिताः ॥ २२ ॥

निमज्जतस्तानथ कर्णसागरे  
विपन्ननावो वणिजो यथार्णवे ।  
उद्दध्रिरे नौभिरिवार्णवाद् रथैः  
सुकल्पितैर्द्रौपदिजाः स्वमातुलान् ॥ २३ ॥

ततः शिनीनामृषभः शितैः शरै-  
र्निकृत्य कर्णप्रहितानिषून् बहून् ।  
विदार्य कर्णं निशितैरयस्मयै-  
स्तवात्मजं ज्येष्ठमविध्यदष्टभिः ॥ २४ ॥

कृपोऽथ भोजश्च तवात्मजस्तथा  
स्वयं च कर्णो निशितैरताडयत्।  
स तैश्चतुर्भिर्युयुधे यदूत्तमो  
दिगीश्वरैर्दैत्यपतिर्यथा तथा ॥ २५ ॥

समाततेनेष्वसनेन कूजता  
भृशायतेनामितबाणवर्षिणा ।  
बभूव दुर्धर्षतरः स सात्यकिः  
शरन्नभोमध्यगतो यथा रविः ॥ २६ ॥

पुनः समास्थाय रथान् सुदंशिताः  
शिनिप्रवीरं जुगुपुः परंतपाः ।  
समेत्य पाञ्चालमहारथा रणे  
मरुद्‌गणाः शक्रमिवारिनिग्रहे ॥ २७ ॥

ततोऽभवद् युद्धमतीव दारुणं  
तवाहितानां तव सैनिकैः सह।  
रथाश्वमातङ्गविनाशनं तथा  
यथा सुराणामसुरैः पुराभवत् ॥ २८ ॥

रथा द्विपा वाजिपदातयस्तथा  
भवन्ति नानाविधशस्त्रवेष्टिताः ।  
परस्परेणाभिहताश्च चस्खलु-  
र्विनेदुरार्ता व्यसवोऽपतंस्तथा ॥ २९ ॥

तथागते भीममभीस्तवात्मजः  
ससार राजावरजः किरन् शरैः।  
तमभ्यधावत् त्वरितो वृकोदरो  
महारुरुं सिंह इवाभिपेदिवान् ॥ ३० ॥

ततस्तयोर्युद्धमतीव दारुणं  
प्रदीव्यतोः प्राणदुरोदरं द्वयोः ।  
परस्परेणाभिनिविष्टरोषयो-  
रुदग्रयोः शम्बरशक्रयोर्यथा ॥ ३१ ॥

शरैः शरीरार्तिकरैः सुतेजनै-  
र्निजघ्नतुस्तावितरेतरं भृशम् ।  
सकृत्प्रभिन्नाविव वासितान्तरे  
महागजौ मन्मथसक्तचेतसौ ॥ ३२ ॥

(आलोक्य तौ तत्र परस्परं ततः  
समं च शूरौ च ससारथी तदा।  
भीमोऽब्रवीद् याहि दुःशासनाय  
दुःशासनो याहि वृकोदराय ॥

तयोरथौ सारथिभ्यां प्रचोदितौ  
समं रणे तौ सहसा समीयतुः।  
नानायुधौ चित्रपताकिनौ ध्वजौ  
दिवीव पूर्वं बलशक्रयो रणे॥

दिष्ट्यासि दुःशासन मेऽद्य दृष्टः  
ऋणं प्रतीच्छे सहवृद्धिमूलम् ।  
चिरोद्यतं यन्मया ते सभायां  
कृष्णाभिमर्शेन गृहाण मत्तः ॥

स एवमुक्तस्तु ततो महात्मा  
दुःशासनो वाक्यमुवाच वीरः ।

सर्वं स्मरे नैव च विस्मरामि  
उदीर्यमाणं शृणु भीमसेन ॥  
स्मरामि चात्मप्रभवं चिराय  
यज्जातुषे वेश्मनि रात्र्यहानि ।  
विश्वासहीना मृगयां चरन्तो  
वसन्ति सर्वत्र निराकृतास्तु ॥

महाभये रात्र्यहनी स्मरन्त-  
स्तथोपभोगाच्च सुखाच्च हीनाः ।  
वनेष्वटन्तो गिरिगह्वराणि  
पाञ्चालराजस्य पुरं प्रविष्टाः ॥  
मायां यूयं कामपि सम्प्रविष्टा  
यतो वृतः कृष्णया फाल्गुनो वः।

सम्भूय पापैस्तदनार्यवृत्तं  
कृतं तदा मातृकृतानुरूपम् ॥  
एको वृतः पञ्चभिः साभिपन्ना  
ह्यलज्जमानैश्च परस्परस्य ।  
स्मरे सभायां सुबलात्मजेन  
दासीकृताः स्थ सह कृष्णया च॥)

(इत्येवमुक्तस्तु तवात्मजेन  
पाण्डोः सुतः कोपवशं जगाम।)  
तवात्मजस्याथ वृकोदरस्त्वरन्  
धनुःक्षुराभ्यां ध्वजमेव चाच्छिनत् ।  
ललाटमप्यस्य बिभेद पत्रिणा  
शिरश्च कायात् प्रजहार सारथेः ॥ ३३ ॥

स राजपुत्रोऽन्यदवाप्य कार्मुकं  
वृकोदरं द्वादशभिः पराभिनत् ।  
स्वयं नियच्छंस्तुरगानजिह्मगैः  
शरैश्च भीमं पुनरप्यवीवृषत् ॥ ३४ ॥

ततः शरं सूर्यमरीचिसप्रभं  
सुवर्णवज्रोत्तमरत्नभूषितम् ।  
महेन्द्रवज्राशनिपातदुःसहं  
मुमोच भीमाङ्गविदारणक्षमम् ॥ ३५ ॥

स तेन निर्विद्धतनुर्वृकोदरो  
निपातितः स्रस्ततनुर्गतासुवत् ।  
प्रसार्य बाहू रथवर्यमाश्रितः  
पुनः स संज्ञामुपलभ्य चानदत् ॥ ३६ ॥