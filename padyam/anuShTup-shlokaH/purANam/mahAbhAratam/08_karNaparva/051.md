+++
title_full = "051 भीमसेनके द्वारा धृतराष्ट्रके छः पुत्रोंका वध, भीम और कर्णका युद्ध, भीमके द्वारा गजसेना, रथसेना और घुड़सवारोंका संहार तथा उभयपक्षकी सेनाओंका घोर युद्ध"
title = "०५१"

+++


सुदुष्करमिदं कर्म कृतं भीमेन संजय।  
येन कर्णो महाबाहू रथोपस्थे निपातितः ॥ १ ॥

कर्णो ह्येको रणे हन्ता पाण्डवान् सृञ्जयैः सह।  
इति दुर्योधनः सूत प्राब्रवीन्मां मुहुर्मुहुः ॥ २ ॥

पराजितं तु राधेयं दृष्ट्वा भीमेन संयुगे।  
ततः परं किमकरोत् पुत्रो दुर्योधनो मम ॥ ३ ॥

विमुखं प्रेक्ष्य राधेयं सूतपुत्रं महाहवे।  
पुत्रस्तव महाराज सोदर्यान् समभाषत ॥ ४ ॥

शीघ्रं गच्छत भद्रं वो राधेयं परिरक्षत।  
भीमसेनभयागाधे मज्जन्तं व्यसनार्णवे ॥ ५ ॥

ते तु राज्ञा समादिष्टा भीमसेनं जिघांसवः।  
अभ्यवर्तन्त संक्रुद्धाः पतङ्गाः पावकं यथा ॥ ६ ॥

श्रुतर्वा दुर्धरः क्राथो विवित्सुर्विकटः समः।  
निषङ्गी कवची पाशी तथा नन्दोपनन्दकौ ॥ ७ ॥  
दुष्प्रधर्षः सुबाहुश्च वातवेगसुवर्चसौ ।  
धनुर्ग्राहो दुर्मदश्च जलसंधः शलः सहः ॥ ८ ॥  
एते रथैः परिवृता वीर्यवन्तो महाबलाः।  
भीमसेनं समासाद्य समन्तात् पर्यवारयन् ॥ ९ ॥

ते व्यमुञ्चञ्छरव्रातान् नानालिङ्गान् समन्ततः।  
स तैरभ्यर्द्यमानस्तु भीमसेनो महाबलः ॥ १० ॥  
तेषामापततां क्षिप्रं सुतानां ते जनाधिप।  
रथैः पञ्चाशता सार्धं पञ्चाशदहनद् रथान् ॥ ११ ॥

विवित्सोस्तु ततः क्रुद्धो भल्लेनापाहरच्छिरः।  
भीमसेनो महाराज तत् पपात हतं भुवि ॥ १२ ॥  
सकुण्डलशिरस्त्राणं पूर्णचन्द्रोपमं तथा ।

तं दृष्ट्वा निहतं शूरं भ्रातरः सर्वतः प्रभो ॥ १३ ॥  
अभ्यद्रवन्त समरे भीमं भीमपराक्रमम्।

ततोऽपराभ्यां भल्लाभ्यां पुत्रयोस्ते महाहवे ॥ १४ ॥  
जहार समरे प्राणान् भीमो भीमपराक्रमः।

तौ धरामन्वपद्येतां वातरुग्णाविव द्रुमौ ॥ १५ ॥  
विकटश्च समश्चोभौ देवपुत्रोपमौ नृप।

ततस्तु त्वरितो भीमः क्राथं निन्ये यमक्षयम् ॥ १६ ॥  
नाराचेन सुतीक्ष्णेन स हतो न्यपतद् भुवि।

हाहाकारस्ततस्तीव्रः सम्बभूव जनेश्वर ॥ १७ ॥  
वध्यमानेषु वीरेषु तव पुत्रेषु धन्विषु।

तेषां सुलुलिते सैन्ये पुनर्भीमो महाबलः ॥ १८ ॥  
नन्दोपनन्दौ समरे प्रैषयद् यमसादनम्।

ततस्ते प्राद्रवन् भीताः पुत्रास्ते विह्वलीकृताः ॥ १९ ॥  
भीमसेनं रणे दृष्ट्वा कालान्तकयमोपमम्।

पुत्रांस्ते निहतान् दृष्ट्वा सूतपुत्रः सुदुर्मनाः ॥ २० ॥  
हंसवर्णान् हयान् भूयः प्रैषयद् यत्र पाण्डवः।

ते प्रेषिता महाराज मद्रराजेन वाजिनः ॥ २१ ॥  
भीमसेनरथं प्राप्य समसज्जन्त वेगिताः।

स संनिपातस्तुमुलो घोररूपो विशाम्पते ॥ २२ ॥  
आसीद् रौद्रो महाराज कर्णपाण्डवयोर्मृधे।

दृष्ट्वा मम महाराज तौ समेतौ महारथौ ॥ २३ ॥  
आसीद् बुद्धिः कथं युद्धमेतदद्य भविष्यति।

ततो भीमो रणश्लाघी छादयामास पत्रिभिः ॥ २४ ॥  
कर्णं रणे महाराज पुत्राणां तव पश्यताम्।

ततः कर्णो भृशं क्रुद्धो भीमं नवभिरायसैः ॥ २५ ॥  
विव्याध परमास्त्रज्ञो भल्लैः संनतपर्वभिः।

आहतः स महाबाहुर्भीमो भीमपराक्रमः ॥ २६ ॥  
आकर्णपूर्णैर्विशिखैः कर्णं विव्याध सप्तभिः।

ततः कर्णो महाराज आशीविष इव श्वसन् ॥ २७ ॥  
शरवर्षेण महता छादयामास पाण्डवम्।

भीमोऽपि तं शरव्रातैश्छादयित्वा महारथम् ॥ २८ ॥  
पश्यतां कौरवेयाणां विननर्द महाबलः।

ततः कर्णो भृशं क्रुद्धो दृढमादाय कार्मुकम् ॥ २९ ॥  
भीमं विव्याध दशभिः कङ्कपत्रैः शिलाशितैः।  
कार्मुकं चास्य चिच्छेद भल्लेन निशितेन च ॥ ३० ॥

ततो भीमो महाबाहुर्हेमपट्टविभूषितम् ।  
परिघं घोरमादाय मृत्युदण्डमिवापरम् ॥ ३१ ॥  
कर्णस्य निधनाकाङ्क्षी चिक्षेपातिबलो नदन्।

तमापतन्तं परिघं वज्राशनिसमस्वनम् ॥ ३२ ॥  
चिच्छेद बहुधा कर्णः शरैराशीविषोपमैः।

ततः कार्मुकमादाय भीमो दृढतरं तदा ॥ ३३ ॥  
छादयामास विशिखैः कर्णं परबलार्दनम्।

ततो युद्धमभूद् घोरं कर्णपाण्डवयोर्मृधे ॥ ३४ ॥  
हरीन्द्रयोरिव मुहुः परस्परवधैषिणोः ।

ततः कर्णो महाराज भीमसेनं त्रिभिः शरैः ॥ ३५ ॥  
आकर्णमूलं विव्याध दृढमायम्य कार्मुकम्।

सोऽतिविद्धो महेष्वासः कर्णेन बलिनां वरः ॥ ३६ ॥  
घोरमादत्त विशिखं कर्णकायावदारणम् ।

तस्य भित्त्वा तनुत्राणं भित्त्वा कायं च सायकः ॥ ३७ ॥  
प्राविशद् धरणीं राजन् वल्मीकमिव पन्नगः।

स तेनातिप्रहारेण व्यथितो विह्वलन्निव ॥ ३८ ॥  
संचचाल रथे कर्णः क्षितिकम्पे यथाचलः।

ततः कर्णो महाराज रोषामर्षसमन्वितः ॥ ३९ ॥  
पाण्डवं पञ्चविंशत्या नाराचानां समार्पयत्।  
आजघ्ने बहुभिर्बाणैर्ध्वजमेकेषुणाहनत् ॥ ४० ॥

सारथिं चास्य भल्लेन प्रेषयामास मृत्यवे।  
छित्त्वा च कार्मुकं तूर्णं पाण्डवस्याशु पत्रिणा ॥ ४१ ॥  
ततो मुहूर्ताद् राजेन्द्र नातिकृच्छ्राद्धसन्निव।  
विरथं भीमकर्माणं भीमं कर्णश्चकार ह ॥ ४२ ॥

विरथो भरतश्रेष्ठ प्रहसन्ननिलोपमः ।  
गदां गृह्य महाबाहुरपतत् स्यन्दनोत्तमात् ॥ ४३ ॥

अवप्लुत्य च वेगेन तव सैन्यं विशाम्पते।  
व्यधमद् गदया भीमः शरन्मेघानिवानिलः ॥ ४४ ॥

नागान् सप्तशतान् राजन्नीषादन्तान् प्रहारिणः।  
व्यधमत् सहसा भीमः क्रुद्धरूपः परंतपः ॥ ४५ ॥

दन्तवेष्टेषु नेत्रेषु कुम्भेषु च कटेषु च।  
मर्मस्वपि च मर्मज्ञस्तान् नागानवधीद् बली ॥ ४६ ॥

ततस्ते प्राद्रवन् भीताः प्रतीपं प्रहिताः पुनः।  
महामात्रैस्तमावव्रुर्मेघा इव दिवाकरम् ॥ ४७ ॥

तान् स सप्तशतान्‌ नागान् सारोहायुधकेतनान्।  
भूमिष्ठो गदया जघ्ने वज्रेणेन्द्र इवाचलान् ॥ ४८ ॥

ततः सुबलपुत्रस्य नागानतिबलान् पुनः।  
पोथयामास कौन्तेयो द्विपञ्चाशदरिंदमः ॥ ४९ ॥

तथा रथशतं साग्रं पत्तींश्च शतशोऽपरान्।  
न्यहनत् पाण्डवो युद्धे तापयंस्तव वाहिनीम् ॥ ५० ॥

प्रताप्यमानं सूर्येण भीमेन च महात्मना।  
तव सैन्यं संचुकोच चर्माग्नावाहितं यथा ॥ ५१ ॥

ते भीमभयसंत्रस्तास्तावका भरतर्षभ ।  
विहाय समरे भीमं दुद्रुवुर्वै दिशो दश ॥ ५२ ॥

रथाः पञ्चशताश्चान्ये ह्रादिनश्चर्मवर्मिणः ।  
भीममभ्यद्रवन् घ्नन्तः शरपूगैः समन्ततः ॥ ५३ ॥

तान् स पञ्चशतान्‌ वीरान् सपताकध्वजायुधान्।  
पोथयामास गदया भीमो विष्णुरिवासुरान् ॥ ५४ ॥

ततः शकुनिनिर्दिष्टाः सादिनः शूरसम्मताः।  
त्रिसाहस्राभ्ययुर्भीमं शक्त्यृष्टिप्रासपाणयः ॥ ५५ ॥

प्रत्युद्‌गम्य जवेनाशु साश्वारोहांस्तदारिहा ।  
विविधान् विचरन् मार्गान् गदया समपोथयत् ॥ ५६ ॥

तेषामासीन्महाञ्छब्दस्ताडितानां च सर्वशः ।  
अश्मभिर्विध्यमानानां नगानामिव भारत ॥ ५७ ॥

एवं सुबलपुत्रस्य त्रिसाहस्रान् हयोत्तमान्।  
हत्वान्यं रथमास्थाय क्रुद्धो राधेयमभ्ययात् ॥ ५८ ॥

कर्णोऽपि समरे राजन् धर्मपुत्रमरिंदमम्।  
स शरैश्छादयामास सारथिं चाप्यपातयत् ॥ ५९ ॥

ततः स प्रद्रुतं संख्ये रथं दृष्ट्वा महारथः।  
अन्वधावत् किरन् बाणैः कङ्कपत्रैरजिह्मगैः ॥ ६० ॥

राजानमभिधावन्तं शरैरावृत्य रोदसी ।  
क्रुद्धः प्रच्छादयामास शरजालेन मारुतिः ॥ ६१ ॥

संनिवृत्तस्ततस्तूर्णं राधेयः शत्रुकर्शनः ।  
भीमं प्रच्छादयामास समन्तान्निशितैः शरैः ॥ ६२ ॥

भीमसेनरथव्यग्रं कर्णं भारत सात्यकिः।  
अभ्यर्दयदमेयात्मा पार्ष्णिग्रहणकारणात् ॥ ६३ ॥

अभ्यवर्तत कर्णस्तमर्दितोऽपि शरैर्भृशम् ।  
तावन्योन्यं समासाद्य वृषभौ सर्वधन्विनाम् ॥ ६४ ॥  
विसृजन्तौ शरान् दीप्तान् व्यभ्राजेतां मनस्विनौ।

ताभ्यां वियति राजेन्द्र विततं भीमदर्शनम् ॥ ६५ ॥  
क्रौञ्चपृष्ठारुणं रौद्रं बाणजालं व्यदृश्यत।

नैव सूर्यप्रभा राजन् न दिशः प्रदिशस्तथा ॥ ६६ ॥  
प्राज्ञासिष्म वयं ते वा शरैर्मुक्तैः सहस्रशः।

मध्याह्ने तपतो राजन् भास्करस्य महाप्रभाः ॥ ६७ ॥  
हृताः सर्वाः शरौघैस्तैः कर्णपाण्डवयोस्तदा।

सौबलं कृतवर्माणं द्रौणिमाधिरथिं कृपम् ॥ ६८ ॥  
संसक्तान् पाण्डवैर्दृष्ट्वा निवृत्ताः कुरवः पुनः।

तेषामापततां शब्दस्तीव्र आसीद् विशाम्पते ॥ ६९ ॥  
उद्‌वृत्तानां यथा वृष्ट्‌या सागराणां भयावहः।

ते सेने भृशसंसक्ते दृष्ट्वान्योन्यं महाहवे ॥ ७० ॥  
हर्षेण महता युक्ते परिगृह्य परस्परम्।

ततः प्रववृते युद्धं मध्यं प्राप्ते दिवाकरे ॥ ७१ ॥  
तादृशं न कदाचिद्धि दृष्टपूर्वं न च श्रुतम्।

बलौघस्तु समासाद्य बलौघं सहसा रणे ॥ ७२ ॥  
उपासर्पत वेगेन वार्योघ इव सागरम्।  
आसीन्निनादः सुमहान् बाणौघानां परस्परम् ॥ ७३ ॥  
गर्जतां सागरौघाणां यथा स्यान्निःस्वनो महान्।

ते तु सेने समासाद्य वेगवत्यौ परस्परम् ॥ ७४ ॥  
एकीभावमनुप्राप्ते नद्याविव समागमे ।

ततः प्रववृते युद्धं घोररूपं विशाम्पते ॥ ७५ ॥  
कुरूणां पाण्डवानां च लिप्सतां सुमहद् यशः।

शूराणां गर्जतां तत्र ह्यविच्छेदकृता गिरः ॥ ७६ ॥  
श्रूयन्ते विविधा राजन् नामान्युद्दिश्य भारत।

यस्य यद्धि रणे व्यङ्गं पितृतो मातृतोऽपि वा ॥ ७७ ॥  
कर्मतः शीलतो वापि स तच्छ्रावयते युधि।

तान् दृष्ट्वा समरे शूरांस्तर्जमानान् परस्परम् ॥ ७८ ॥  
अभवन्मे मती राजन् नैषामस्तीति जीवितम्।

तेषां दृष्ट्वा तु क्रुद्धानां वपूंष्यमिततेजसाम् ॥ ७९ ॥  
अभवन्मे भयं तीव्रं कथमेतद् भविष्यति।

ततस्ते पाण्डवा राजन् कौरवाश्च महारथाः।  
ततक्षुः सायकैस्तीक्ष्णैर्निघ्नन्तो हि परस्परम् ॥ ८० ॥