+++
title_full = "030 सात्यकि और कर्णका युद्ध तथा अर्जुनके द्वारा कौरव-सेनाका संहार और पाण्डवोंकी विजय"
title = "०३० युद्धदिवसे"

+++


ततः कर्णं पुरस्कृत्य त्वदीया युद्धदुर्मदाः।  
पुनरावृत्य संग्रामं चक्रुर्देवासुरोपमम् ॥ १ ॥

द्विरदनररथाश्वशङ्खशब्दैः  
परिहृषिता विविधैश्च शस्त्रपातैः ।  
द्विरदरथपदातिसादिसंघाः  
परिकुपिताभिमुखाः प्रजघ्निरे ते ॥ २ ॥

शितपरश्वधसासिपट्टिशै-  
रिषुभिरनेकविधैश्च सूदिताः ।  
द्विरदरथहया महाहवे  
वरपुरुषैः पुरुषाश्च वाहनैः ॥ ३ ॥

कमलदिनकरेन्दुसंनिभैः  
सितदशनैः सुमुखाक्षिनासिकः ।  
रुचिरमुकुटकुण्डलैर्मही  
पुरुषशिरोभिरुपस्तृता बभौ ॥ ४ ॥

परिघमुसलशक्तितोमरै-  
र्नखरभुशुण्डिगदाशतैर्हताः ।  
द्विरदनरहयाः सहस्रशो  
रुधिरनदीप्रवहास्तदाभवन् ॥ ५ ॥

प्रहतरथनराश्वकुञ्जरं  
प्रतिभयदर्शनमुल्बणव्रणम् ।  
तदहितहतमाबभौ बलं  
पितृपतिराष्ट्रमिव प्रजाक्षये ॥ ६ ॥

अथ तव नरदेव सैनिका-  
स्तव च सुताः सुरसूनुसंनिभाः।  
अमितबलपुरःसरा रणे  
कुरुवृषभाः शिनिपौत्रमभ्ययुः ॥ ७ ॥

तदतिरुधिरभीममाबभौ  
पुरुषवराश्वरथद्विपाकुलम् ।  
लवणजलसमुद्धतस्वनं  
बलमसुरामरसैन्यसप्रभम् ॥ ८ ॥

सुरपतिसमविक्रमस्तत-  
स्त्रिदशवरावरजोपमं युधि ।  
दिनकरकिरणप्रभैः पृषत्कै  
रवितनयोऽभ्यहनच्छिनिप्रवीरम् ॥ ९ ॥

तमपि सरथवाजिसारथिं  
शिनिवृषभो विविधैः शरैस्त्वरन् ।  
भुजगविषसमप्रभै रणे  
पुरुषवरं समवास्तृणोत् तदा ॥ १० ॥

शिनिवृषभशरैर्निपीडितं  
तव सुहृदो वसुषेणमभ्ययुः ।  
त्वरितमतिरथा रथर्षभं  
द्विरदरथाश्वपदातिभिः सह ॥ ११ ॥

तदुदधिनिभमाद्रवद् बलं  
त्वरिततरैः समभिद्रुतं परैः ।  
द्रुपदसुतमुखैस्तदाभवत्  
पुरुषरथाश्वगजक्षयो महान् ॥ १२ ॥

अथ पुरुषवरौ कृताह्निकौ  
भवमभिपूज्य यथाविधि प्रभुम् ।  
अरिवधकृतनिश्चयौ द्रुतं  
तव बलमर्जुनकेशवौ सृतौ ॥ १३ ॥

जलदनिनदनिःस्वनं रथं  
पवनविधूतपताककेतनम् ।  
सितहयमुपयान्तमन्तिकं  
हृतमनसो ददृशुस्तदारयः ॥ १४ ॥

अथ विस्फार्य गाण्डीवं रथे नृत्यन्निवार्जुनः।  
शरसम्बाधमकरोत् खं दिशः प्रदिशस्तथा ॥ १५ ॥

रथान् विमानप्रतिमान् मज्जयन् सायुधध्वजान्।  
स सारथींस्तदा बाणैरभ्राणीवानिलोऽवधीत् ॥ १६ ॥

गजान् गजप्रयन्तॄंश्च वैजयन्त्यायुधध्वजान् ।  
सादिनोऽश्वांश्च पत्तींश्च शरैर्निन्ये यमक्षयम् ॥ १७ ॥

तमन्तकमिव क्रुद्धमनिवार्यं महारथम् ।  
दुर्योधनोऽभ्ययादेको निघ्नन् बाणैरजिह्मगैः ॥ १८ ॥

तस्यार्जुनो धनुः सूतमश्वान् केतुं च सायकैः।  
हत्वा सप्तभिरेकेन छत्रं चिच्छेद पत्रिणा ॥ १९ ॥

नवमं च समाधाय व्यसृजत् प्राणघातिनम्।  
दुर्योधनायेषुवरं तं द्रौणिः सप्तधाच्छिनत् ॥ २० ॥

ततो द्रौणेर्धनुश्छित्त्वा हत्वा चाश्वरथान् शरैः।  
कृपस्यापि तदत्युग्रं धनुश्चिच्छेद पाण्डवः ॥ २१ ॥

हार्दिक्यस्य धनुश्छित्त्वा  
ध्वजं चाश्वांस्तदावधीत् ।  
दुःशासनस्येष्वसनं  
छित्त्वा राधेयमभ्ययात् ॥ २२ ॥

अथ सात्यकिमुत्सृज्य  
त्वरन् कर्णोऽर्जुनं त्रिभिः ।  
विद्‌ध्वा विव्याध विंशत्या  
कृष्णं पार्थं पुनः पुनः ॥ २३ ॥

न ग्लानिरासीत् कर्णस्य  
क्षिपतः सायकान् बहून् ।  
रणे विनिघ्नतः शत्रून्  
क्रुद्धस्येव शतक्रतोः ॥ २४ ॥

अथ सात्यकिरागत्य कर्णं विद्‌ध्वा शितैः शरैः।  
नवत्या नवभिश्चोग्रैः शतेन पुनरार्पयत् ॥ २५ ॥

ततः प्रवीराः पार्थानां सर्वे कर्णमपीडयन्।  
युधामन्युः शिखण्डी च द्रौपदेयाः प्रभद्रकाः ॥ २६ ॥  
उत्तमौजा युयुत्सुश्च यमौ पार्षत एव च।  
चेदिकारूषमत्स्यानां केकयानां च यद् बलम् ॥ २७ ॥  
चेकितानश्च बलवान् धर्मराजश्च सुव्रतः।  
एते रथाश्वद्विरदैः पत्तिभिश्चोग्रविक्रमैः ॥ २८ ॥  
परिवार्य रणे कर्णं नानाशस्त्रैरवाकिरन्।  
भाषन्तो वाग्भिरुग्राभिः सर्वे कर्णवधे धृताः ॥ २९ ॥

तां शस्त्रवृष्टिं बहुधा कर्णश्छित्त्वा शितैः शरैः।  
अपोवाहास्त्रवीर्येण द्रुमं भङ्‌क्त्वेव मारुतः ॥ ३० ॥

रथिनः समहामात्रान् गजानश्वान् ससादिनः।  
पत्तिव्रातांश्च संक्रुद्धो निघ्नन् कर्णो व्यदृश्यत ॥ ३१ ॥

तद् वध्यमानं पाण्डूनां बलं कर्णास्त्रतेजसा।  
विशस्त्रपत्रदेहासु प्राय आसीत् पराङ्‌मुखम् ॥ ३२ ॥

अथ कर्णास्त्रमस्त्रेण प्रतिहत्यार्जुनः स्मयन्।  
दिशं खं चैव भूमिं च प्रावृणोच्छरवृष्टिभिः ॥ ३३ ॥

मुसलानीव सम्पेतुः परिघा इव चेषवः।  
शतघ्न्य इव चाप्यन्ये वज्राण्युग्राणि चापरे ॥ ३४ ॥

तैर्वध्यमानं तत् सैन्यं सपत्त्यश्वरथद्विपम्।  
निमीलिताक्षमत्यर्थं बभ्राम च ननाद च ॥ ३५ ॥

निष्कैवल्यं तदा युद्धं प्रापुरश्वनरद्विपाः।  
हन्यमानाः शरैरार्तास्तदा भीताः प्रदुद्रुवुः ॥ ३६ ॥

त्वदीयानां तदा युद्धे संसक्तानां जयैषिणाम्।  
गिरिमस्तं समासाद्य प्रत्यपद्यत भानुमान् ॥ ३७ ॥

तमसा च महाराज रजसा च विशेषतः।  
न किंचित् प्रत्यपश्याम शुभं वा यदि वाशुभम् ॥ ३८ ॥

ते त्रसन्तो महेष्वासा रात्रियुद्धस्य भारत।  
अपयानं ततश्चक्रुः सहिताः सर्वयोधिभिः ॥ ३९ ॥

कौरवेष्वपयातेषु तदा राजन् दिनक्षये।  
जयं सुमनसः प्राप्य पार्थाः स्वशिबिरं ययुः ॥ ४० ॥  
वादित्रशब्दैर्विविधैः सिंहनादैः सगर्जितैः ।  
परानुपहसन्तश्च स्तुवन्तश्चाच्युतार्जुनौ ॥ ४१ ॥

कृतेऽवहारे तैर्वीरैः सैनिकाः सर्व एव ते।  
आशीर्वाचः पाण्डवेषु प्रायुञ्जन्त नरेश्वराः ॥ ४२ ॥

ततः कृतेऽवहारे च प्रहृष्टास्तत्र पाण्डवाः।  
निशायां शिबिरं गत्वा न्यवसन्त नरेश्वराः ॥ ४३ ॥

ततो रक्षः पिशाचाश्च श्वापदाश्चैव संघशः।  
जग्मुरायोधनं घोरं रुद्रस्याक्रीडसंनिभम् ॥ ४४ ॥