+++
title_full = "076 भीमसेनका अपने सारथि विशोकसे संवाद"
title = "०७६"

+++


अथ त्विदानीं तुमुले विमर्दे  
द्विषद्भिरेको बहुभिः समावृतः ।  
महारणे सारथिमित्युवाच  
भीमश्चमूं वाहय धार्तराष्ट्रीम् ॥ १ ॥

त्वं सारथे याहि जवेन वाहै-  
र्नयाम्येतान् धार्तराष्ट्रान् यमाय ।  
संचोदितो भीमसेनेन चैवं  
स सारथिः पुत्रबलं त्वदीयम् ॥ २ ॥  
प्रायात् ततः सत्वरमुग्रवेगो  
यतो भीमस्तद् बलं गन्तुमैच्छत्।  
ततोऽपरे नागरथाश्वपत्तिभिः  
प्रत्युद्ययुस्तं कुरवः समन्तात् ॥ ३ ॥

भीमस्य वाहाग्र्यमुदारवेगं  
समन्ततो बाणगणैर्निजघ्नुः ।  
ततः शरानापततो महात्मा  
चिच्छेद बाणैस्तपनीयपुङ्खैः ॥ ४ ॥

ते वै निपेतुस्तपनीयपुङ्खा  
द्विधा त्रिधा भीमशरैर्निकृत्ताः ।  
ततो राजन् नागरथाश्वयूनां  
भीमाहतानां वरराजमध्ये ॥ ५ ॥  
घोरो निनादः प्रबभौ नरेन्द्र  
वज्राहतानामिव पर्वतानाम् ।

ते वध्यमानाश्च नरेन्द्रमुख्या  
निर्भिद्यन्तो भीमशरप्रवेकैः ॥ ६ ॥  
भीमं समन्तात् समरेऽभ्यरोहन्  
वृक्षं शकुन्ता इव जातपक्षाः।

ततोऽभियाते तव सैन्ये स भीमः  
प्रादुश्चक्रे वेगमनन्तवेगः ॥ ७ ॥  
यथान्तकाले क्षपयन् दिधक्षु-  
र्भूतान्तकृत् काल इवात्तदण्डः ।

तस्यातिवेगस्य रणेऽतिवेगं  
नाशक्नुवन् वारयितुं त्वदीयाः ॥ ८ ॥  
व्यात्ताननस्यापततो यथैव  
कालस्य काले हरतः प्रजा वै।

ततो बलं भारत भारतानां  
प्रदह्यमानं समरे महात्मना ॥ ९ ॥  
भीतं दिशोऽकीर्यत भीमनुन्नं  
महानिलेनाभ्रगणा यथैव ।

ततो धीमान् सारथिमब्रवीद् बली  
स भीमसेनः पुनरेव हृष्टः ॥ १० ॥  
सूताभिजानीहि स्वकान् परान् वा  
रथान् ध्वजांश्चापततः समेतान् ।  
युद्ध्यन् ह्यहं नाभिजानामि किंचि-  
न्मा सैन्यं स्वं छादयिष्ये पृषत्कैः ॥ ११ ॥

अरीन् विशोकाभिनिरीक्ष्य सर्वतो  
मनस्तु चिन्ता प्रदुनोति मे भृशम्।  
राजाऽऽतुरो नागमद् यत् किरीटी  
बहूनि दुःखान्यभियातोऽस्मि सूत ॥ १२ ॥

एतद् दुःखं सारथे धर्मराजो  
यन्मां हित्वा यातवान् शत्रुमध्ये।  
नैनं जीवं नाद्य जानाम्यजीवं  
बीभत्सुं वा तन्ममाद्यातिदुःखम् ॥ १३ ॥

सोऽहं द्विषत्सैन्यमुदग्रकल्पं  
विनाशयिष्ये परमप्रतीतः ।  
एतन्निहत्याजिमध्ये समेतं  
प्रीतो भविष्यामि सह त्वयाद्य ॥ १४ ॥

सर्वांस्तूणान् सायकानामवेक्ष्य  
किं शिष्टं स्यात् सायकानां रथे मे।  
का वा जातिः किं प्रमाणं च तेषां  
ज्ञात्वा व्यक्तं तत् समाचक्ष्व सूत ॥ १५ ॥  
(कति वा सहस्राणि कति वा शतानि  
ह्याचक्ष्व मे सारथे क्षिप्रमेव॥

सर्वं विदित्वैवमहं वदामि  
तवार्थसिद्धिप्रदमद्य वीर ॥  
कैकेयकाम्बोजसुराष्ट्रबाह्लिका  
म्लेच्छाश्च सुह्माः परतङ्गणाश्च ।  
मद्राश्च वङ्गा मगधाः कुलिन्दा  
आनर्तकावर्तकाः पर्वतीयाः ॥  
सर्वे गृहीतप्रवरायुधास्त्वां  
संख्ये समावेष्ट्य ततो विनेदुः॥)

षण्मार्गणानामयुतानि वीर  
क्षुराश्च भल्लाश्च तथायुताख्याः ।  
नाराचानां द्वे सहस्रे च वीर  
त्रीण्येव च प्रदराणां स्म पार्थ ॥ १६ ॥

अस्त्यायुधं पाण्डवेयावशिष्टं  
न यद् वहेच्छकटं षड्‌गवीयम्।  
एतद् विद्वन् मुञ्च सहस्रशोऽपि  
गदासिबाहुद्रविणं च तेऽस्ति ॥ १७ ॥  
प्रासाश्च मुद्‌गराः शक्तयस्तोमराश्च  
मा भैषीस्त्वं सङ्‌क्षयादायुधानाम् ॥ १८ ॥

सूताद्यैनं पश्य भीमप्रयुक्तैः  
संछिन्दद्भिः पार्थिवानां सुवेगैः ।  
छन्नं बाणैराहवं घोररूपं  
नष्टादित्यं मृत्युलोकेन तुल्यम् ॥ १९ ॥

अद्यैतद् वै विदितं पार्थिवानां  
भविष्यति ह्याकुमारं च सूत।  
निमग्नो वा समरे भीमसेन  
एकः कुरून् वा समरे व्यजैषीत् ॥ २० ॥

सर्वे संख्ये कुरवो निष्पतन्तु  
मां वा लोकाः कीर्तयन्त्वाकुमारम्।  
सर्वानेकस्तानहं पातयिष्ये  
ते वा सर्वे भीमसेनं तुदन्तु ॥ २१ ॥

आशास्तारः कर्म चाप्युत्तमं ये  
तन्मे देवाः केवलं साधयन्तु।  
आयात्विहाद्यार्जुनः शत्रुघाती  
शक्रस्तूर्णं यज्ञ इवोपहूतः ॥ २२ ॥

(पश्यस्व पश्यस्व विशोक मे त्वं  
बलं परेषामभिघातभिन्नम् ।  
नानास्वरान् पश्य विमुच्य सर्वे  
तथा द्रवन्ते बलिनो धार्तराष्ट्राः॥)

ईक्षस्वैतां भारतीं दीर्यमाणा-  
मेते कस्माद् विद्रवन्ते नरेन्द्राः।  
व्यक्तं धीमान् सव्यसाची नराग्र्यः  
सैन्यं ह्येतच्छादयत्याशु बाणैः ॥ २३ ॥

पश्य ध्वजांश्च द्रवतो विशोक  
नागान् हयान् पत्तिसंघांश्च संख्ये।  
रथान् विकीर्णान्‌ शरशक्तिताडितान्  
पश्यस्वैतान् रथिनश्चैव सूत ॥ २४ ॥

आपूर्यते कौरवी चाप्यभीक्ष्णं  
सेना ह्यसौ सुभृशं हन्यमाना।  
धनंजयस्याशनितुल्यवेगै-  
र्ग्रस्ता शरैः काञ्चनबर्हिबाजैः ॥ २५ ॥

एते द्रवन्ति स्म रथाश्वनागाः  
पदातिसङ्घानतिमर्दयन्तः ।  
सम्मुह्यमानाः कौरवाः सर्व एव  
द्रवन्ति नागा इव दाहभीताः ॥ २६ ॥

हाहाकृताश्चैव रणे विशोक  
मुञ्चन्ति नादान्‌ विपुलान्‌ गजेन्द्राः ॥ २७ ॥

किं भीम नैनं त्वमिहाशृणोषि  
विस्फारितं गाण्डिवस्यातिघोरम् ।  
क्रुद्धेन पार्थेन विकृष्यतोऽद्य  
कच्चिन्नेमौ तव कर्णौ विनष्टौ ॥ २८ ॥

सर्वे कामाः पाण्डव ते समृद्धाः  
कपिर्ह्यसौ दृश्यते हस्तिसैन्ये ।  
नीलाद् घनाद् विद्युतमुच्चरन्तीं  
तथा पश्य विस्फुरन्तीं धनुर्ज्याम् ॥ २९ ॥

कपिर्ह्यसौ वीक्षते सर्वतो वै  
ध्वजाग्रमारुह्य धनंजयस्य ।  
वित्रासयन् रिपुसंघान् विमर्दे  
बिभेम्यस्मादात्मनैवाभिवीक्ष्य ॥ ३० ॥

विभ्राजते चातिमात्रं किरीटं  
विचित्रमेतच्च धनंजयस्य ।  
दिवाकराभो मणिरेष दिव्यो  
विभ्राजते चैव किरीटसंस्थः ॥ ३१ ॥

पार्श्वे भीमं पाण्डुराभ्रप्रकाशं  
पश्यस्व शङ्खं देवदत्तं सुघोषम्।  
अभीषुहस्तस्य जनार्दनस्य  
विगाहमानस्य चमूं परेषाम् ॥ ३२ ॥  
रविप्रभं वज्रनाभं क्षुरान्तं  
पार्श्वे स्थितं पश्य जनार्दनस्य।  
चक्रं यशोवर्धनं केशवस्य  
सदार्चितं यदुभिः पश्य वीर ॥ ३३ ॥

महाद्विपानां सरलद्रुमोपमाः  
करा निकृत्ताः प्रपतन्त्यमी क्षुरैः।  
किरीटिना तेन पुनः ससादिनः  
शरैर्निकृत्ताः कुलिशैरिवाद्रयः ॥ ३४ ॥

तथैव कृष्णस्य च पाञ्चजन्यं  
महार्हमेतं द्विजराजवर्णम् ।  
कौन्तेय पश्योरसि कौस्तुभं च  
जाज्वल्यमानं विजयां स्रजं च ॥ ३५ ॥

ध्रुवं रथाग्र्यः समुपैति पार्थो  
विद्रावयन् सैन्यमिदं परेषाम् ।  
सिताभ्रवर्णैरसितप्रयुक्तै-  
र्हयैर्महार्है रथिनां वरिष्ठः ॥ ३६ ॥

रथान् हयान् पत्तिगणांश्च सायकै-  
र्विदारितान् पश्य पतन्त्यमी यथा।  
तवानुजेनामरराजतेजसा  
महावनानीव सुपर्णवायुना ॥ ३७ ॥

चतुःशतान् पश्य रथानिमान् हतान्  
सवाजिसूतान् समरे किरीटिना ।  
महेषुभिः सप्तशतानि दन्तिनां  
पदातिसादींश्च रथाननेकशः ॥ ३८ ॥

अयं समभ्येति तवान्तिकं बली  
निघ्नन्‌ कुरूंश्चित्र इव ग्रहोऽर्जुनः।  
समृद्धकामोऽसि हतास्तवाहिता  
बलं तवायुश्च चिराय वर्धताम् ॥ ३९ ॥

ददानि ते ग्रामवरांश्चतुर्दश  
प्रियाख्याने सारथे सुप्रसन्नः ।  
दासीशतं चापि रथांश्च विंशतिं  
यदर्जुनं वेदयसे विशोक ॥ ४० ॥