+++
title_full = "049 कर्ण और युधिष्ठिरका संग्राम, कर्णकी मूर्च्छा, कर्णद्वारा युधिष्ठिरकी पराजय और तिरस्कार तथा पाण्डवोंके हजारों योद्धाओंका वध और रक्त-नदीका वर्णन तथा पाण्डव-महारथियोंद्वारा कौरव-सेनाका विध्वंस और उसका पलायन"
title = "०४९"

+++


विदार्य कर्णस्तां सेनां युधिष्ठिरमथाद्रवत्।  
रथहस्त्यश्वपत्तीनां सहस्रैः परिवारितः ॥ १ ॥

नानायुधसहस्राणि प्रेरितान्यरिभिर्वृषः ।  
छित्त्वा बाणशतैरुग्रैस्तानविध्यदसम्भ्रमात् ॥ २ ॥

निचकर्त शिरांस्येषां बाहूनूरूंश्च सूतजः।  
ते हता वसुधां पेतुर्भग्नाश्चान्ये विदुद्रुवुः ॥ ३ ॥

द्राविडास्तु निषादास्तु पुनः सात्यकिचोदिताः।  
अभ्यद्रवञ्जिघांसन्तः पत्तयः कर्णमाहवे ॥ ४ ॥

ते विबाहुशिरस्त्राणाः प्रहताः कर्णसायकैः।  
पेतुः पृथिव्यां युगपच्छिन्नं शालवनं यथा ॥ ५ ॥

एवं योधशतान्याजौ सहस्राण्ययुतानि च।  
हतानीयुर्महीं देहैर्यशसा पूरयन् दिशः ॥ ६ ॥

अथ वैकर्तनं कर्णं रणे क्रुद्धमिवान्तकम्।  
रुरुधुः पाण्डुपाञ्चाला व्याधिं मन्त्रौषधैरिव ॥ ७ ॥

स तान् प्रमृद्याभ्यपतत् पुनरेव युधिष्ठिरम्।  
मन्त्रौषधिक्रियातीतो व्याधिरत्युल्बणो यथा ॥ ८ ॥

स राजगृद्धिभी रुद्धः पाण्डुपाञ्चालकेकयैः।  
नाशकत् तानतिक्रान्तुं मृत्युर्ब्रह्मविदो यथा ॥ ९ ॥

ततो युधिष्ठिरः कर्णमदूरस्थं निवारितम्।  
अब्रवीत् परवीरघ्नं क्रोधसंरक्तलोचनः ॥ १० ॥

कर्ण कर्ण वृथादृष्टे सूतपुत्र वचः शृणु।  
सदा स्पर्धसि संग्रामे फाल्गुनेन तरस्विना ॥ ११ ॥  
तथास्मान् बाधसे नित्यं धार्तराष्ट्रमते स्थितः।

यद् बलं यच्च ते वीर्यं प्रद्वेषो यस्तु पाण्डुषु॥१२॥  
तत् सर्वं दर्शयस्वाद्य पौरुषं महदास्थितः।  
युद्धश्रद्धां च तेऽद्याहं विनेष्यामि महाहवे ॥ १३ ॥

एवमुक्त्वा महाराज कर्णं पाण्डुसुतस्तदा।  
सुवर्णपुङ्खैर्दशभिर्विव्याधायस्मयैः शरैः ॥ १४ ॥

तं सूतपुत्रो दशभिः प्रत्यविद्‌ध्यदरिंदमः।  
वत्सदन्तैर्महेष्वासः प्रहसन्निव भारत ॥ १५ ॥

सोऽवज्ञाय तु निर्विद्धः सूतपुत्रेण मारिष।  
प्रजज्वाल ततः क्रोधाद्धविषेव हुताशनः ॥ १६ ॥

ज्वालामालापरिक्षिप्तो राज्ञो देहो व्यदृश्यत।  
युगान्ते दग्धुकामस्य संवर्ताग्नेरिवापरः ॥ १७ ॥

ततो विस्फार्य सुमहच्चापं हेमपरिष्कृतम्।  
समाधत्त शितं बाणं गिरीणामपि दारणम् ॥ १८ ॥

ततः पूर्णायतोत्कृष्टं यमदण्डनिभं शरम्।  
मुमोच त्वरितो राजा सूतपुत्रजिघांसया ॥ १९ ॥

स तु वेगवता मुक्तो बाणो वज्राशनिस्वनः।  
विवेश सहसा कर्णं सव्ये पार्श्वे महारथम् ॥ २० ॥

स तु तेन प्रहारेण पीडितः प्रमुमोह वै।  
स्रस्तगात्रो महाबाहुर्धनुरुत्सृज्य स्यन्दने ॥ २१ ॥

गतासुरिव निश्चेताः शल्यस्याभिमुखोऽपतत् ।  
राजापि भूयो नाजघ्ने कर्णं पार्थहितेप्सया ॥ २२ ॥

ततो हाहाकृतं सर्वं धार्तराष्ट्रबलं महत्।  
विवर्णमुखभूयिष्ठं कर्णं दृष्ट्वा तथागतम् ॥ २३ ॥

सिंहनादश्च संजज्ञे क्ष्वेलाः किलकिलास्तथा।  
पाण्डवानां महाराज दृष्ट्वा राज्ञः पराक्रमम् ॥ २४ ॥

प्रतिलभ्य तु राधेयः संज्ञां नातिचिरादिव।  
दध्रे राजविनाशाय मनः क्रूरपराक्रमः ॥ २५ ॥

स हेमविकृतं चापं विस्फार्य विजयं महत्।  
अवाकिरदमेयात्मा पाण्डवं निशितैः शरैः ॥ २६ ॥

ततः क्षुराभ्यां पाञ्चाल्यौ चक्ररक्षौ महात्मनः।  
जघान चन्द्रदेवं च दण्डधारं च संयुगे ॥ २७ ॥

तावुभौ धर्मराजस्य प्रवीरौ परिपार्श्वतः।  
रथाभ्याशे चकाशेते चन्द्रस्येव पुनर्वसू ॥ २८ ॥

युधिष्ठिरः पुनः कर्णमविद्‌ध्यत् त्रिंशता शरैः।  
सुषेणं सत्यसेनं च त्रिभिस्त्रिभिरताडयत् ॥ २९ ॥

शल्यं नवत्या विव्याध त्रिसप्तत्या च सूतजम्।  
तांस्तस्य गोप्तॄन् विव्याध त्रिभिस्त्रिभिरजिह्मगैः ॥ ३० ॥

ततः प्रहस्याधिरथिर्विधुन्वानः स कार्मुकम्।  
भित्त्वा भल्लेन राजानं विद्‌ध्वा षष्ट्‌यानदत्तदा ॥ ३१ ॥

ततः प्रवीराः पाण्डूनामभ्यधावन्नमर्षिताः ।  
युधिष्ठिरं परीप्सन्तः कर्णमभ्यर्दयञ्छरैः ॥ ३२ ॥

सात्यकिश्चेकितानश्च युयुत्सुः पाण्ड्‌य एव च।  
धृष्टद्युम्नः शिखण्डी च द्रौपदेयाः प्रभद्रकाः ॥ ३३ ॥  
यमौ च भीमसेनश्च शिशुपालस्य चात्मजः।  
कारूषा मत्स्यशेषाश्च केकयाः काशिकोसलाः ॥ ३४ ॥  
एते च त्वरिता वीरा वसुषेणमताडयन्।

जनमेजयश्च पाञ्चाल्यः कर्णं विव्याध सायकैः ॥ ३५ ॥  
वाराहकर्णनाराचैर्नालीकैर्निशितैः शरैः ।  
वत्सदन्तैर्विपाठैश्च क्षुरप्रैश्चटकामुखैः ॥ ३६ ॥  
नानाप्रहरणैश्चोग्रै रथहस्त्यश्वसादिभिः ।  
सर्वतोऽभ्यद्रवत् कर्णं परिवार्य जिघांसया ॥ ३७ ॥

स पाण्डवानां प्रवरैः सर्वतः समभिद्रुतः।  
उदीरयन् ब्राह्ममस्त्रं शरैरापूरयद् दिशः ॥ ३८ ॥

(ततः पुनरमेयात्मा चेदीनां प्रवरान् दश।  
न्यहनद् भरतश्रेष्ठ कर्णो वैकर्तनस्तदा॥

तस्य बाणसहस्राणि सम्प्रपन्नानि मारिष।  
दृश्यन्ते दिक्षु सर्वासु शलभानामिव व्रजाः॥

कर्णनामाङ्किता बाणाः स्वर्णपुङ्खाः सुतेजनाः।  
नराश्वकायान् निर्भिद्य पेतुरुर्व्यां समन्ततः॥

कर्णेनैकेन समरे चेदीनां प्रवरा रथाः।  
सृंजयानां च सर्वेषां शतशो निहता रणे॥

कर्णस्य शरसंछन्नं बभूव विपुलं तमः।  
नाज्ञायत ततः किञ्चित् परेषामात्मनोऽपि वा॥

तस्मिंस्तमसि भूते च क्षत्रियाणां भयंकरे।  
विचचार महाबाहुर्निर्दहन् क्षत्रियान् बहून्॥)

ततः शरमहाज्वालो वीर्योष्मा कर्णपावकः।  
निर्दहन् पाण्डववनं वीरः पर्यचरद् रणे ॥ ३९ ॥

(ततस्तेषां महाराज पाण्डवानां महारथाः।  
सृञ्जयानां च सर्वेषां शतशोऽथ सहस्रशः॥  
अस्त्रैः कर्णं महेष्वासं समन्तात् पर्यवारयन्।)

स संधाय महास्त्राणि महेष्वासा महामनाः।  
प्रहस्य पुरुषेन्द्रस्य शरैश्चिच्छेद कार्मुकम् ॥ ४० ॥

ततः संधाय नवतिं निमेषान्नतपर्वणाम्।  
बिभेद कवचं राज्ञो रणे कर्णः शितैः शरैः ॥ ४१ ॥

तद् वर्म हेमविकृतं रत्नचित्रं बभौ पतत्।  
सविद्युदभ्रं सवितुः श्लिष्टं वातहतं यथा ॥ ४२ ॥

तदङ्गात् पुरुषेन्द्रस्य भ्रष्टं वर्म व्यरोचत।  
रत्नैरलंकृतं चित्रैर्व्यभ्रं निशि यथा नभः ॥ ४३ ॥  
छिन्नवर्मा शरैः पार्थो रुधिरेण समुक्षितः।

(बभासे पुरुषश्रेष्ठ उद्यन्निव दिवाकरः।  
स शराचितसर्वाङ्गश्छिन्नवर्माथ संयुगे ॥  
क्षत्रधर्मं समास्थाय सिंहनादमकुर्वत ।)

ततः सर्वायसीं शक्तिं चिक्षेपाधिरथिं प्रति ॥ ४४ ॥  
तां ज्वलन्तीमिवाकाशे शरैश्चिच्छेद सप्तभिः।  
सा छिन्ना भूमिमगमन्महेष्वासस्य सायकैः ॥ ४५ ॥

ततो बाह्वोर्ललाटे च हृदि चैव युधिष्ठिरः।  
चतुर्भिस्तोमरैः कर्णं ताडयित्वानदन्मुदा ॥ ४६ ॥

उद्भिन्नरुधिरः कर्णः क्रुद्धः सर्प इव श्वसन्।  
ध्वजं चिच्छेद भल्लेन त्रिभिर्विव्याध पाण्डवम् ॥ ४७ ॥  
इषुधी चास्य चिच्छेद रथं च तिलशोऽच्छिनत्।

(एतस्मिन्नन्तरे शूराः पाण्डवानां महारथाः।  
ववृषुः शरवर्षाणि राधेयं प्रति भारत॥

सात्यकिः पञ्चविंशत्या शिखण्डी नवभिः शरैः।  
अवर्षतां महाराज राधेयं शत्रुकर्शनम्॥

शैनेयं तु ततः क्रुद्धः कर्णः पञ्चभिरायसैः।  
विव्याध समरे राजंस्त्रिभिश्चान्यैः शिलीमुखैः॥

दक्षिणं तु भुजं तस्य त्रिभिः कर्णोऽप्यविध्यत।  
सव्यं षोडशभिर्बाणैर्यन्तारं चास्य सप्तभिः॥

अथास्य चतुरो वाहांश्चतुर्भिर्निशितैः शरैः।  
सूतपुत्रोऽनयत् क्षिप्रं यमस्य सदनं प्रति॥

अपरेणाथ भल्लेन धनुश्छित्त्वा महारथः।  
सारथेः सशिरस्त्राणं शिरः कायादपाहरत्॥

हताश्वसूते तु रथे स्थितः स शिनिपुङ्गवः।  
शक्तिं चिक्षेप कर्णाय वैडूर्यमणिभूषिताम्॥

तामापतन्तीं सहसा द्विधा चिच्छेद भारत।  
कर्णो वै धन्विनां श्रेष्ठस्तांश्च सर्वानवारयत्॥  
ततस्तान् निशितैर्बाणैः पाण्डवानां महारथान्।  
न्यवारयदमेयात्मा शिक्षया च बलेन च॥

अर्दयित्वा शरैस्तांस्तु सिंहः क्षुद्रमृगानिव।  
पीडयन् धर्मराजानं शरैः संनतपर्वभिः॥  
अभ्यद्रवत राधेयो धर्मपुत्रं शितैः शरैः।)

कालवालास्तु ये पार्थं दन्तवर्णावहन् हयाः ॥ ४८ ॥  
तैर्युक्तं रथमास्थाय प्रायाद् राजा पराङ्‌मुखः।

एवं पार्थोऽभ्यपायात् स निहतः पार्ष्णिसारथिः ॥ ४९ ॥  
अशक्नुवन् प्रमुखतः स्थातुं कर्णस्य दुर्मनाः।

अभिद्रुत्य तु राधेयः पाण्डुपुत्रं युधिष्ठिरम् ॥ ५० ॥  
वज्रच्छत्रांकुशैर्मत्स्यैर्ध्वजकूर्माम्बुजादिभिः ।  
लक्षणैरुपपन्नेन पाण्डुना पाण्डुनन्दनम् ॥ ५१ ॥  
पवित्रीकर्तुमात्मानं स्कन्धे संस्पृश्य पाणिना।  
ग्रहीतुमिच्छन् स बलात् कुन्तीवाक्यं च सोऽस्मरत् ॥ ५२ ॥

तं शल्यः प्राह मा कर्ण गृहीथाः पार्थिवोत्तमम्।  
गृहीतमात्रो हत्वा त्वां मा करिष्यति भस्मसात् ॥ ५३ ॥

अब्रवीत् प्रहसन् राजन् कुत्सयन्निव पाण्डवम्।  
कथं नाम कुले जातः क्षत्रधर्मे व्यवस्थितः ॥ ५४ ॥  
प्रजह्यात् समरं भीतः प्राणान् रक्षन् महाहवे।  
न भवान् क्षत्रधर्मेषु कुशलो हीति मे मतिः ॥ ५५ ॥

ब्राह्मे बले भवान् युक्तः स्वाध्याये यज्ञकर्मणि।  
मा स्म युद्‌ध्यस्व कौन्तेय मा स्म वीरान् समासदः॥५६॥

मा चैतानप्रियं ब्रूहि मा वै व्रज महारणम्।  
वक्तव्या मारिषान्ये तु न वक्तव्यास्तु मादृशाः ॥ ५७ ॥

मादृशान् विब्रुवन् युद्धे एतदन्यच्च लप्स्यसे।  
स्वगृहं गच्छ कौन्तेय यत्र तौ केशवार्जुनौ ॥ ५८ ॥  
न हि त्वां समरे राजन् हन्यात् कर्णः कथञ्चन।

एवमुक्त्वा ततः पार्थं विसृज्य च महाबलः ॥ ५९ ॥  
न्यहनत् पाण्डवीं सेनां वज्रहस्त इवासुरीम्।

ततोऽपायाद् द्रुतं राजन् व्रीडन्निव नरेश्वरः ॥ ६० ॥  
अथापयातं राजानं मत्वान्वीयुस्तमच्युतम् ।  
चेदिपाण्डवपाञ्चालाः सात्यकिश्च महारथः ॥ ६१ ॥  
द्रौपदेयास्तथा शूरा माद्रीपुत्रौ च पाण्डवौ।

ततो युधिष्ठिरानीकं दृष्ट्वा कर्णः पराङ्‌मुखम् ॥ ६२ ॥  
कुरुभिः सहितो वीरः प्रहृष्टः पृष्ठतोऽन्वगात्।

भेरीशङ्खमृदङ्गानां कार्मुकाणां च निःस्वनः ॥ ६३ ॥  
बभूव धार्तराष्ट्राणां सिंहनादरवस्तथा ।

युधिष्ठिरस्तु कौरव्य रथमारुह्य सत्वरम् ॥ ६४ ॥  
श्रुतकीर्तेर्महाराज दृष्टवान् कर्णविक्रमम् ।

काल्यमानं बलं दृष्ट्वा धर्मराजो युधिष्ठिरः ॥ ६५ ॥  
स्वान्‌ योधानब्रवीत्‌ क्रुद्धो निघ्नतैतान्‌ किमासत।

ततो राज्ञाभ्यनुज्ञाताः पाण्डवानां महारथाः ॥ ६६ ॥  
भीमसेनमुखाः सर्वे पुत्रांस्ते प्रत्युपाद्रवन्।

अभवत् तुमुलः शब्दो योधानां तत्र भारत ॥ ६७ ॥  
रथहस्त्यश्वपत्तीनां शस्त्राणां च ततस्ततः।

उत्तिष्ठत प्रहरत प्रैताभिपततेति च ॥ ६८ ॥  
इति ब्रुवाणा ह्यन्योन्यं जघ्नुर्योधा महारणे।

अभ्रच्छायेव तत्रासीच्छरवृष्टिभिरम्बरे ॥ ६९ ॥  
समावृतैर्नरवरैर्निघ्नद्भिरितरेतरम् ।

विपताकध्वजच्छत्रा व्यश्वसूतायुधा रणे ॥ ७० ॥  
व्यङ्गाङ्गावयवाः पेतुः क्षितौ क्षीणाः क्षितीश्वराः।

प्रवणादिव शैलानां शिखराणि द्विपोत्तमाः ॥ ७१ ॥  
सारोहा निहताः पेतुर्वज्रभिन्ना इवाद्रयः।

छिन्नभिन्नविपर्यस्तैर्वर्मालङ्कारभूषणैः ॥ ७२ ॥  
सारोहास्तुरगाः पेतुर्हतवीराः सहस्रशः ।

विप्रविद्धायुधाङ्गाश्च द्विरदाश्वरथैर्हताः ॥ ७३ ॥  
प्रतिवीरैश्च सम्मर्दे पत्तिसंघाः सहस्रशः।

विशालायतताम्राक्षैः पद्मेन्दुसदृशाननैः ॥ ७४ ॥  
शिरोभिर्युद्धशौण्डानां सर्वतः संवृता मही।  
यथा भुवि तथा व्योम्नि निःस्वनं शुश्रुवुर्जनाः ॥ ७५ ॥  
विमानैरप्सरःसङ्गैर्गीतवादित्रनिःस्वनैः ।

हतानभिमुखान् वीरान् वीरैः शतसहस्रशः ॥ ७६ ॥  
आरोप्यारोप्य गच्छन्ति विमानेष्वप्सरोगणाः ।

तद् दृष्ट्वा महदाश्चर्यं प्रत्यक्षं स्वर्गलिप्सया ॥ ७७ ॥  
प्रहृष्टमनसः शूराः क्षिप्रं जघ्नुः परस्परम्।

रथिनो रथिभिः सार्धं चित्रं युयुधुराहवे ॥ ७८ ॥  
पत्तयः पत्तिभिर्नागाः सह नागैर्हयैर्हयाः।

एवं प्रवृत्ते संग्रामे गजवाजिनरक्षये ॥ ७९ ॥  
सैन्येन रजसा व्याप्ते स्वे स्वाञ्जघ्नुः परे परान्।

कचाकचि युद्धमासीद् दन्तादन्ति नखानखि ॥ ८० ॥  
मुष्टियुद्धं नियुद्धं च देहपाप्मासुनाशनम्।

तथा वर्तति संग्रामे गजवाजिनरक्षये ॥ ८१ ॥  
नराश्वनागदेहेभ्यः प्रसृता लोहितापगा ।  
गजाश्वनरदेहान् सा व्युवाह पतितान् बहून् ॥ ८२ ॥

नराश्वगजसम्बाधे नराश्वगजसादिनाम् ।  
लोहितोदा महाघोरा मांसशोणितकर्दमा ॥ ८३ ॥  
नराश्वगजदेहान् सा वहन्ती भीरुभीषणा।

तस्याः पारमपारं च व्रजन्ति विजयैषिणः ॥ ८४ ॥  
गाधेन चाप्लवन्तश्च निमज्ज्योन्मज्य चापरे।

ते तु लोहितदिग्धाङ्गा रक्तवर्मायुधाम्बराः ॥ ८५ ॥  
सस्नुस्तस्यां पपुश्चास्यां मम्लुश्च भरतर्षभ।

रथानश्वान् नरान् नागानायुधाभरणानि च ॥ ८६ ॥  
वसनान्यथ वर्माणि वध्यमानान् हतानपि।  
भूमिं खं द्यां दिशश्चैव प्रायः पश्याम लोहिताः ॥ ८७ ॥

लोहितस्य तु गन्धेन स्पर्शेन च रसेन च।  
रूपेण चातिरक्तेन शब्देन च विसर्पता ॥ ८८ ॥  
विषादः सुमहानासीत् प्रायः सैन्यस्य भारत।

तत् तु विप्रहतं सैन्यं भीमसेनमुखास्तदा ॥ ८९ ॥  
भूयः समाद्रवन् वीराः सात्यकिप्रमुखास्तदा।

तेषामापततां वेगमविषह्यं निरीक्ष्य च ॥ ९० ॥  
पुत्राणां ते महासैन्यमासीद् राजन् पराङ्‌मुखम्।

तत् प्रकीर्णरथाश्वेभं नरवाजिसमाकुलम् ॥ ९१ ॥  
विध्वस्तवर्मकवचं प्रविद्धायुधकार्मुकम् ।  
व्यद्रवत् तावकं सैन्यं लोड्‌यमानं समन्ततः।  
सिंहार्दितमिवारण्ये यथा गजकुलं तथा ॥ ९२ ॥