+++
title_full = "045 कर्णका मद्र आदि बाहीक-निवासियोंके दोष बताना, शल्यका उत्तर देना और दुर्योधनका दोनोंको शान्त करना"
title = "०४५"

+++


हन्त शल्य विजानीहि हन्त भूयो ब्रवीमि ते।  
उच्यमानं मया सम्यक् त्वमेकाग्रमनाः शृणु ॥ १ ॥

ब्राह्मणः किल नो गेहमध्यगच्छत् पुरातिथिः।  
आचारं तत्र सम्प्रेक्ष्य प्रीतो वचनमब्रवीत् ॥ २ ॥

मया हिमवतः शृङ्गमेकेनाध्युषितं चिरम्।  
दृष्टाश्च बहवो देशा नानाधर्मसमावृताः ॥ ३ ॥

न च केन च धर्मेण विरुध्यन्ते प्रजा इमाः।  
सर्वं हि तेऽब्रुवन् धर्मं यदुक्तं वेदपारगैः ॥ ४ ॥

अटता तु ततो देशान् नानाधर्मसमाकुलान्।  
आगच्छता महाराज वाहीकेषु निशामितम् ॥ ५ ॥

तत्र वै ब्राह्मणो भूत्वा ततो भवति क्षत्रियः।  
वैश्यः शूद्रश्च वाहीकस्ततो भवति नापितः ॥ ६ ॥  
नापितश्च ततो भूत्वा पुनर्भवति ब्राह्मणः।  
द्विजो भूत्वा च तत्रैव पुनर्दासोऽभिजायते ॥ ७ ॥

भवन्त्येककुले विप्राः प्रसृष्टाः कामचारिणः।  
गान्धारा मद्रकाश्चैव वाहीकाश्चाल्पचेतसः ॥ ८ ॥

एतन्मया श्रुतं तत्र धर्मसंकरकारकम्।  
कृत्स्नामटित्वा पृथिवीं वाहीकेषु विपर्ययः ॥ ९ ॥

हन्त शल्य विजानीहि हन्त भूयो ब्रवीमि ते।  
यदप्यन्योऽब्रवीद् वाक्यं वाहीकानां च कुत्सितम् ॥ १० ॥

सती पुरा हृता काचिदारट्टात् किल दस्युभिः।  
अधर्मतश्चोपयाता सा तानभ्यशपत् ततः ॥ ११ ॥

बालां बन्धुमतीं यन्मामधर्मेणोपगच्छथ ।  
तस्मान्नार्यो भविष्यन्ति बन्धक्यो वै कुलस्य च ॥ १२ ॥  
न चैवास्मात् प्रमोक्षध्वं घोरात् पापान्नराधमाः।

तस्मात् तेषां भागहरा भागिनेया न सूनवः ॥ १३ ॥

कुरवः सहपाञ्चालाः शाल्वा मत्स्याः सनैमिषाः।  
कोसलाः काशयोऽङ्गाश्च कालिङ्गा मागधास्तथा ॥ १४ ॥  
चेदयश्च महाभागा धर्मं जानन्ति शाश्वतम्।

नानादेशेषु सन्तश्च प्रायो बाह्यालयादृते ॥ १५ ॥  
आ मत्स्येभ्यः कुरुपञ्चालदेश्या  
आ नैमिषाच्चेदयो ये विशिष्टाः।  
धर्मं पुराणमुपजीवन्ति सन्तो  
मद्रानृते पाञ्चनदांश्च जिह्मान् ॥ १६ ॥

एवं विद्वान् धर्मकथासु राजं-  
स्तूष्णींभूतो जडवच्छल्य भूयः ।  
त्वं तस्य गोप्ता च जनस्य राजा  
षड्भागहर्ता शुभदुष्कृतस्य ॥ १७ ॥

अथवा दुष्कृतस्य त्वं हर्ता तेषामरक्षिता।  
रक्षिता पुण्यभाग् राजा प्रजानां त्वं ह्यपुण्यभाक् ॥ १८ ॥

पूज्यमाने पुरा धर्मे सर्वदेशेषु शाश्वते।  
धर्मं पाञ्चनदं दृष्ट्वा धिगित्याह पितामहः ॥ १९ ॥

व्रात्यानां दासमीयानां कृतेऽप्यशुभकर्मणाम् ।  
ब्रह्मणा निन्दिते धर्मे स त्वं लोके किमब्रवीः ॥ २० ॥

इति पाञ्चनदं धर्ममवमेने पितामहः।  
स्वधर्मस्थेषु वर्षेषु सोऽप्येतान् नाभ्यपूजयत् ॥ २१ ॥

हन्त शल्य विजानीहि हन्त भूयो ब्रवीमि ते।  
कल्माषपादः सरसि निमज्जन् राक्षसोऽब्रवीत् ॥ २२ ॥

क्षत्रियस्य मलं भैक्ष्यं ब्राह्मणस्याश्रुतं मलम्।  
मलं पृथिव्यां वाहीकाः स्त्रीणां मद्रस्त्रियो मलम् ॥ २३ ॥

निमज्जमानमुद्‌धृत्य कश्चिद् राजा निशाचरम्।  
अपृच्छत् तेन चाख्यातं प्रोक्तवांस्तन्निबोध मे ॥ २४ ॥

मानुषाणां मलं म्लेच्छा म्लेच्छानां शौण्डिका मलम्।  
शौण्डिकानां मलं षण्ढाः षण्ढानां राजयाजकाः ॥ २५ ॥

राजयाजकयाज्यानां मद्रकाणां च यन्मलम्।  
तद् भवेद् वै तव मलं यद्यस्मान्न विमुञ्चसि ॥ २६ ॥

इति रक्षोपसृष्टेषु विषवीर्यहतेषु च।  
राक्षसं भैषजं प्रोक्तं संसिद्धवचनोत्तरम् ॥ २७ ॥

ब्राह्मं पञ्चालाः कौरवेयास्तु धर्म्यं  
सत्यं मत्स्याः शूरसेनाश्च यज्ञम्।  
प्राच्या दासा वृषला दाक्षिणात्याः  
स्तेना वाहीकाः संकरा वै सुराष्ट्राः ॥ २८ ॥

कृतघ्नता परवित्तापहारो  
मद्यपानं गुरुदारावमर्दः ।  
वाक्पारुष्यं गोवधो रात्रिचर्या  
बहिर्गेहं परवस्त्रोपभोगः ॥ २९ ॥  
येषां धर्मस्तान् प्रति नास्त्यधर्मो  
ह्यारट्टानां पञ्चनदान् धिगस्तु ।

आ पाञ्चाल्येभ्यः कुरवो नैमिषाश्च  
मत्स्याश्चैतेऽप्यथ जानन्ति धर्मम् ।  
अथोदीच्याश्चाङ्गका मागधाश्च  
शिष्टान् धर्मानुपजीवन्ति वृद्धाः ॥ ३० ॥

प्राचीं दिशं श्रिता देवा जातवेदःपुरोगमाः।  
दक्षिणां पितरो गुप्तां यमेन शुभकर्मणा ॥ ३१ ॥  
प्रतीचीं वरुणः पाति पालयानः सुरान् बली।  
उदीचीं भगवान् सोमो ब्राह्मणैः सह रक्षति ॥ ३२ ॥

तथा रक्षःपिशाचाश्च हिमवन्तं नगोत्तमम्।  
गुह्यकाश्च महाराज पर्वतं गन्धमादनम् ॥ ३३ ॥  
ध्रुवः सर्वाणि भूतानि विष्णुः पाति जनार्दनः।

इङ्गितज्ञाश्च मगधाः प्रेक्षितज्ञाश्च कोसलाः ॥ ३४ ॥  
अर्धोक्ताः कुरुपञ्चालाः शाल्वाः कृत्स्नानुशासनाः।  
पर्वतीयाश्च विषमा यथैव शिबयस्तथा ॥ ३५ ॥

सर्वज्ञा यवना राजन् शूराश्चैव विशेषतः।  
म्लेच्छाः स्वसंज्ञानियता नानुक्तमितरे जनाः ॥ ३६ ॥  
प्रतिरब्धास्तु वाहीका न च केचन मद्रकाः।

स त्वमेतादृशः शल्य नोत्तरं वक्तुमर्हसि।  
पृथिव्यां सर्वदेशानां मद्रको मलमुच्यते ॥ ३७ ॥

सीधोः पानं गुरुतल्पावमर्दो  
भ्रूणहत्या परवित्तापहारः ।  
येषां धर्मस्तान् प्रति नास्त्यधर्म  
आरट्टजान् पञ्चनदान् धिगस्तु ॥ ३८ ॥

एतज्ज्ञात्वा जोषमास्स्व प्रतीपं मा स्म वै कृथाः।  
मा त्वां पूर्वमहं हत्वा हनिष्ये केशवार्जुनौ ॥ ३९ ॥

आतुराणां परित्यागः स्वदारसुतविक्रयः ।  
अङ्गे प्रवर्तते कर्ण येषामधिपतिर्भवान् ॥ ४० ॥

रथातिरथसंख्यायां यत् त्वां भीष्मस्तदाब्रवीत्।  
तान् विदित्वाऽऽत्मनो दोषान् निर्मन्युर्भव मा क्रुधः ॥ ४१ ॥

सर्वत्र ब्राह्मणाः सन्ति सन्ति सर्वत्र क्षत्रियाः।  
वैश्याः शूद्रास्तथा कर्ण स्त्रियः साध्व्यश्च सुव्रताः ॥ ४२ ॥

रमन्ते चोपहासेन पुरुषाः पुरुषैः सह।  
अन्योन्यमवतक्षन्तो देशे देशे समैथुनाः ॥ ४३ ॥

परवाच्येषु निपुणः सर्वो भवति सर्वदा।  
आत्मवाच्यं न जानीते जानन्नपि च मुह्यति ॥ ४४ ॥

सर्वत्र सन्ति राजानः स्वं स्वं धर्ममनुव्रताः।  
दुर्मनुष्यान् निगृह्णन्ति सन्ति सर्वत्र धार्मिकाः ॥ ४५ ॥

न कर्ण देशसामान्यात् सर्वः पापं निषेवते।  
यादृशाः स्वस्वभावेन देवा अपि न तादृशाः ॥ ४६ ॥

ततो दुर्योधनो राजा कर्णशल्याववारयत्।  
सखिभावेन राधेयं शल्यं स्वाञ्जल्यकेन च ॥ ४७ ॥

ततो निवारितः कर्णो धार्तराष्ट्रेण मारिष।  
कर्णोऽपि नोत्तरं प्राह शल्योऽप्यभिमुखः परान्।  
ततः प्रहस्य राधेयः पुनर्याहीत्यचोदयत् ॥ ४८ ॥