+++
title_full = "026 कृपाचार्यसे धृष्टद्युम्नका भय तथा कृतवर्माके द्वारा शिखण्डीकी पराजय"
title = "०२६"

+++


धृष्टद्युम्नं कृपो राजन् वारयामास संयुगे।  
यथा दृष्ट्वा वने सिंहं शरभो वारयेद् युधि ॥ १ ॥

निरुद्धः पार्षतस्तेन गौतमेन बलीयसा।  
पदात् पदं विचलितुं नाशकत्तत्र भारत ॥ २ ॥

गौतमस्य रथं दृष्ट्वा धृष्टद्युम्नरथं प्रति।  
वित्रेसुः सर्वभूतानि क्षयं प्राप्तं च मेनिरे ॥ ३ ॥

तत्रावोचन् विमनसो रथिनः सादिनस्तथा।  
द्रोणस्य निधनान्नूनं संक्रुद्धो द्विपदां वरः ॥ ४ ॥  
शारद्वतो महातेजा दिव्यास्त्रविदुदारधीः ।  
अपि स्वस्ति भवेदद्य धृष्टद्युम्नस्य गौतमात् ॥ ५ ॥

अपीयं वाहिनी कृत्स्ना मुच्येत महतो भयात्।  
अप्ययं ब्राह्मणः सर्वान् न नो हन्यात् समागतान् ॥ ६ ॥

यादृशं दृश्यते रूपमन्तकप्रतिमं भृशम्।  
गमिष्यत्यद्य पदवीं भारद्वाजस्य गौतमः ॥ ७ ॥

आचार्यः क्षिप्रहस्तश्च विजयी च सदा युधि।  
अस्त्रवान् वीर्यसम्पन्नः क्रोधेन च समन्वितः ॥ ८ ॥

पार्षतश्च महायुद्धे विमुखोऽद्याभिलक्ष्यते ।  
इत्येवं विविधा वाचस्तावकानां परैः सह ॥ ९ ॥  
व्यश्रूयन्त महाराज तयोस्तत्र समागमे।

विनिःश्वस्य ततः क्रोधात् कृपः शारद्वतो नृप ॥ १० ॥  
पार्षतं चार्दयामास निश्चेष्टं सर्वमर्मसु।

स हन्यमानः समरे गौतमेन महात्मना ॥ ११ ॥  
कर्तव्यं न स्म जानाति मोहेन महताऽऽवृतः।

तमब्रवीत्ततो यन्ता कच्चित् क्षेमं तु पार्षत ॥ १२ ॥  
ईदृशं व्यसनं युद्धे न ते दृष्टं मया क्वचित्।

दैवयोगात्तु ते बाणा नापतन् मर्मभेदिनः ॥ १३ ॥  
प्रेषिता द्विजमुख्येन मर्माण्युद्दिश्य सर्वतः।

व्यावर्तये रथं तूर्णं नदीवेगमिवार्णवात् ॥ १४ ॥  
अवध्यं ब्राह्मणं मन्ये येन ते विक्रमो हतः।

धृष्टद्युम्नस्ततो राजन् शनकैरब्रवीद् वचः ॥ १५ ॥  
मुह्यते मे मनस्तात गात्रस्वेदश्च जायते।  
वेपथुश्च शरीरे मे रोमहर्षश्च सारथे ॥ १६ ॥

वर्जयन् ब्राह्मणं युद्धे शनैर्याहि यतोऽर्जुनः।  
अर्जुनं भीमसेनं वा समरे प्राप्य सारथे ॥ १७ ॥  
क्षेममद्य भवेदेवमेषा मे नैष्ठिकी मतिः।

ततः प्रायान्महाराज सारथिस्त्वरयन् हयान् ॥ १८ ॥  
यतो भीमो महेष्वासो युयुधे तव सैनिकैः।

प्रद्रुतं च रथं दृष्ट्वा धृष्टद्युम्नस्य मारिष ॥ १९ ॥  
किरन् शतशतान्येव गौतमोऽनुययौ तदा।

शङ्खं च पूरयामास मुहुर्मुहुररिंदमः ॥ २० ॥  
पार्षतं त्रासयामास महेन्द्रो नमुचिं यथा।

शिखण्डिनं तु समरे भीष्ममृत्युं दुरासदम् ॥ २१ ॥  
हार्दिक्यो वारयामास स्मयन्निव मुहुर्मुहुः।

शिखण्डी तु समासाद्य हृदिकानां महारथम् ॥ २२ ॥  
पञ्चभिर्निशितैर्भल्लैर्जत्रुदेशे समाहनत् ।

कृतवर्मा तु संक्रुद्धो भित्त्वा षष्ट्‌या पतत्रिभिः ॥ २३ ॥  
धनुरेकेन चिच्छेद हसन् राजन् महारथः।

अथान्यद् धनुरादाय द्रुपदस्यात्मजो बली ॥ २४ ॥  
तिष्ठ तिष्ठेति संक्रुद्धो हार्दिक्यं प्रत्यभाषत।

ततोऽस्य नवतिं बाणान् रुक्मपुङ्खान् सुतेजनान् ॥ २५ ॥  
प्रेषयामास राजेन्द्र तेऽस्याभ्रश्यन्त वर्मणः।

वितथांस्तान् समालक्ष्य पतितांश्च महीतले ॥ २६ ॥  
क्षुरप्रेण सुतीक्ष्णेन कार्मुकं चिच्छिदे भृशम्।

अथैनं छिन्नधन्वानं भग्नशृङ्गमिवर्षभम् ॥ २७ ॥  
अशीत्या मार्गणैः क्रुद्धो बाह्वोरुरसि चार्पयत्।

कृतवर्मा तु संक्रुद्धो मार्गणैः क्षतविक्षतः ॥ २८ ॥  
ववाम रुधिरं गात्रैः कुम्भवक्त्रादिवोदकम्।

रुधिरेण परिक्लिन्नः कृतवर्मा त्वराजत ॥ २९ ॥  
वर्षेण क्लेदितो राजन् यथा गैरिकपर्वतः।

अथान्यद् धनुरादाय समार्गणगुणं प्रभुः ॥ ३० ॥  
शिखण्डिनं बाणगणैः स्कन्धदेशे व्यताडयत्।

स्कन्धदेशस्थितैर्बाणैः शिखण्डी तु व्यराजत ॥ ३१ ॥  
शाखाप्रशाखाविपुलः सुमहान् पादपो यथा।

तावन्योन्यं भृशं विद्‌ध्वा रुधिरेण समुक्षितौ ॥ ३२ ॥  
(पोप्लूयमानौ हि यथा महान्तौ शोणितह्रदे।)

अन्योन्यशृङ्गाभिहतौ रेजतुर्वृषभाविव ।

अन्योन्यस्य वधे यत्नं कुर्वाणौ तौ महारथौ ॥ ३३ ॥  
रथाभ्यां चेरतुस्तत्र मण्डलानि सहस्रशः।

कृतवर्मा महाराज पार्षतं निशितैः शरैः ॥ ३४ ॥  
रणे विव्याध सप्तत्या स्वर्णपुङ्खैः शिलाशितैः।

ततोऽस्य समरे बाणं भोजः प्रहरतां वरः ॥ ३५ ॥  
जीवितान्तकरं घोरं व्यसृजत्त्वरयान्वितः ।

स तेनाभिहतो राजन् मूर्च्छामाशु समाविशत् ॥ ३६ ॥  
ध्वजयष्टिं च सहसा शिश्रिये कश्मलावृतः।

अपोवाह रणात्तूर्णं सारथी रथिनां वरम् ॥ ३७ ॥  
हार्दिक्यशरसंतप्तं निःश्वसन्तं पुनः पुनः।

पराजिते ततः शूरे द्रुपदस्यात्मजे प्रभो।  
व्यद्रवत् पाण्डवी सेना वध्यमाना समन्ततः ॥ ३८ ॥