+++
title_full = "039 शल्यका कर्णके प्रति अत्यन्त आक्षेपपूर्ण वचन कहना"
title = "०३९"

+++


मा सूतपुत्र दानेन सौवर्णं हस्तिषड्गवम्।  
प्रयच्छ पुरुषायाद्य द्रक्ष्यसि त्वं धनंजयम् ॥ १ ॥

बाल्यादिह त्वं त्यजसि वसु वैश्रवणो यथा।  
अयत्नेनैव राधेय द्रष्टास्यद्य धनंजयम् ॥ २ ॥

परान् सृजसि यद् वित्तं किंचित्त्वं बहु मूढवत्।  
अपात्रदाने ये दोषास्तान् मोहान्नावबुध्यसे ॥ ३ ॥

यत् त्वं प्रेरयसे वित्तं बहु तेन खलु त्वया।  
शक्यं बहुविधैर्यज्ञैर्यष्टुं सूत यजस्व तैः ॥ ४ ॥

यच्च प्रार्थयसे हन्तुं कृष्णौ मोहाद् वृथैव तत्।  
न हि शुश्रुम सम्मर्दे क्रोष्ट्रा सिंहौ निपातितौ ॥ ५ ॥

अप्रार्थितं प्रार्थयसे सुहृदो न हि सन्ति ते।  
ये त्वां न वारयन्त्याशु प्रपतन्तं हुताशने ॥ ६ ॥

कार्याकार्यं न जानीषे कालपक्वोऽस्यसंशयम्।  
बह्वबद्धमकर्णीयं को हि ब्रूयाज्जिजीविषुः ॥ ७ ॥

समुद्रतरणं दोर्भ्यां कण्ठे बद्ध्वा यथा शिलाम्।  
गिर्यग्राद् वा निपतनं तादृक् तव चिकीर्षितम् ॥ ८ ॥

सहितः सर्वयोधैस्त्वं व्यूढानीकैः सुरक्षितः।  
धनंजयेन युध्यस्व श्रेयश्चेत् प्राप्तुमिच्छसि ॥ ९ ॥

हितार्थं धार्तराष्ट्रस्य ब्रवीमि त्वां न हिंसया।  
श्रद्धस्वैवं मया प्रोक्तं यदि तेऽस्ति जिजीविषा ॥ १० ॥

स्वबाहुवीर्यमाश्रित्य प्रार्थयाम्यर्जुनं रणे ।  
त्वं तु मित्रमुखः शत्रुर्मां भीषयितुमिच्छसि ॥ ११ ॥

न मामस्मादभिप्रायात् कश्चिदद्य निवर्तयेत्।  
अपीन्द्रो वज्रमुद्यम्य किमु मर्त्यः कथंचन ॥ १२ ॥

इति कर्णस्य वाक्यान्ते शल्यः प्राहोत्तरं वचः।  
चुकोपयिषुरत्यर्थं कर्णं मद्रेश्वरः पुनः ॥ १३ ॥

यदा वै त्वां फाल्गुनवेगयुक्ता  
ज्याचोदिता हस्तवता विसृष्टाः ।  
अन्वेतारः कङ्कपत्राः सिताग्रा-  
स्तदा तप्स्यस्यर्जुनस्यानुयोगात् ॥ १४ ॥

यदा दिव्यं धनुरादाय पार्थः  
प्रतापयन् पृतनां सव्यसाची ।  
त्वां मर्दयिष्यन्निशितैः पृषत्कै-  
स्तदा पश्चात् तप्स्यसे सूतपुत्र ॥ १५ ॥

बालश्चन्द्रं मातुरङ्के शयानो  
यथा कश्चित् प्रार्थयतेऽपहर्तुम् ।  
तद्वन्मोहाद् द्योतमानं रथस्थं  
सम्प्रार्थयस्यर्जुनं जेतुमद्य ॥ १६ ॥

त्रिशूलमाश्रित्य सुतीक्ष्णधारं  
सर्वाणि गात्राणि विघर्षसि त्वम्।  
सुतीक्ष्णधारोपमकर्मणा त्वं  
युयुत्ससे योऽर्जुनेनाद्य कर्ण ॥ १७ ॥

क्रुद्धं सिंहं केसरिणं बृहन्तं  
बालो मूढः क्षुद्रमृगस्तरस्वी ।  
समाह्वयेत् तद्वदेतत् तवाद्य  
समाह्वानं सूतपुत्रार्जुनस्य ॥ १८ ॥

मा सूतपुत्राह्वय राजपुत्रं  
महावीर्यं केसरिणं यथैव ।  
वने शृगालः पिशितेन तृप्तो  
मा पार्थमासाद्य विनङ्क्ष्यसि त्वम् ॥ १९ ॥

ईषादन्तं महानागं प्रभिन्नकरटामुखम् ।  
शशको ह्वयसे युद्धे कर्ण पार्थं धनंजयम् ॥ २० ॥

बिलस्थं कृष्णसर्पं त्वं बाल्यात् काष्ठेन विध्यसि।  
महाविषं पूर्णकोपं यत् पार्थं योद्‌धुमिच्छसि ॥ २१ ॥

सिंहं केसरिणं क्रुद्धमतिक्रम्याभिनर्दसे ।  
शृगाल इव मूढस्त्वं नृसिंहं कर्ण पाण्डवम् ॥ २२ ॥

सुपर्णं पतगश्रेष्ठं वैनतेयं तरस्विनम्।  
भोगीवाह्वयसे पाते कर्ण पार्थं धनंजयम् ॥ २३ ॥

सर्वाम्भसां निधिं भीमं मूर्तिमन्तं झषायुतम्।  
चन्द्रोदये विवर्धन्तमप्लवः संस्तितीर्षसि ॥ २४ ॥

ऋषभं दुन्दुभिग्रीवं तीक्ष्णशृङ्गं प्रहारिणम्।  
वत्स आह्वयसे युद्धे कर्ण पार्थं धनंजयम् ॥ २५ ॥

महामेघं महाघोरं दर्दुरः प्रतिनर्दसि।  
बाणतोयप्रदं लोके नरपर्जन्यमर्जुनम् ॥ २६ ॥

यथा च स्वगृहस्थः श्वा व्याघ्रं वनगतं भषेत्।  
तथा त्वं भषसे कर्ण नरव्याघ्रं धनंजयम् ॥ २७ ॥

शृगालोऽपि वने कर्ण शशैः परिवृतो वसन्।  
मन्यते सिंहमात्मानं यावत् सिंहं न पश्यति ॥ २८ ॥

तथा त्वमपि राधेय सिंहमात्मानमिच्छसि।  
अपश्यन् शत्रुदमनं नरव्याघ्रं धनंजयम् ॥ २९ ॥

व्याघ्रं त्वं मन्यसेऽऽत्मानं यावत्‌ कृष्णौ न पश्यसि।  
समास्थितावेकरथे सूर्याचन्द्रमसाविव ॥ ३० ॥

यावद् गाण्डीवघोषं त्वं न शृणोषि महाहवे।  
तावदेव त्वया कर्ण शक्यं वक्तुं यथेच्छसि ॥ ३१ ॥

रथशब्दधनुःशब्दैर्नादयन्तं दिशो दश ।  
नर्दन्तमिव शार्दूलं दृष्ट्वा क्रोष्टा भविष्यसि ॥ ३२ ॥

नित्यमेव शृगालस्त्वं नित्यं सिंहो धनंजयः।  
वीरप्रद्वेषणान्मूढ तस्मात् क्रोष्टेव लक्ष्यसे ॥ ३३ ॥

यथाखुः स्याद् विडालश्च श्वा व्याघ्रश्च बलाबले।  
यथा शृगालः सिंहश्च यथा च शशकुञ्जरौ ॥ ३४ ॥

यथानृतं च सत्यं च यथा चापि विषामृते।  
तथा त्वमपि पार्थश्च प्रख्यातावात्मकर्मभिः ॥ ३५ ॥