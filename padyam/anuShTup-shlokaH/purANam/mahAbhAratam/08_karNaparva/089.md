+++
title_full = "089 कर्ण और अर्जुनका भयंकर युद्ध और कौरववीरोंका पलायन"
title = "०८९"

+++


तौ शङ्खभेरीनिनदे समृद्धे  
समीयतुः श्वेतहयौ नराग्र्यौ ।  
वैकर्तनः सूतपुत्रोऽर्जुनश्च  
दुर्मन्त्रिते तव पुत्रस्य राजन् ॥ १ ॥

(आशीविषावग्निमिवापधूमं  
वैरं मुखाभ्यामभिनिःश्वसन्तौ ।  
यशस्विनौ जज्वलतुर्मृधे तदा  
घृतावसिक्ताविव हव्यवाहौ ॥)

यथा गजौ हैमवतौ प्रभिन्नौ  
प्रवृद्धदन्ताविव वासितार्थे ।  
तथा समाजग्मतुरुग्रवीर्यौ  
धनंजयश्चाधिरथिश्च वीरौ ॥ २ ॥

बलाहकेनेव महाबलाहको  
यदृच्छया वा गिरिणा यथा गिरिः।  
तथा धनुर्ज्यातलनेमिनिस्वनैः  
समीयतुस्ताविषुवर्षवर्षिणौ ॥ ३ ॥

प्रवृद्धशृङ्गद्रुमवीरुदोषधी  
प्रवृद्धनानाविधनिर्झरौकसौ ।  
यथाचलौ वा चलितौ महाबलौ  
तथा महास्त्रैरितरेतरं हतः ॥ ४ ॥

स संनिपातस्तु तयोर्महानभूत्  
सुरेशवैरोचनयोर्यथा पुरा ।  
शरैर्विनुन्नाङ्गनियन्तृवाहयोः  
सुदुःसहोऽन्यैः कटुशोणितोदकः ॥ ५ ॥

प्रभूतपद्मोत्पलमत्स्यकच्छपौ  
महाह्रदौ पक्षिगणैरिवावृतौ ।  
सुसंनिकृष्टावनिलोद्धतौ यथा  
तथा रथौ तौ ध्वजिनौ समीयतुः ॥ ६ ॥

उभौ महेन्द्रस्य समानविक्रमा-  
वुभौ महेन्द्रप्रतिमौ महारथौ ।  
महेन्द्रवज्रप्रतिमैश्च सायकै-  
र्महेन्द्रवृत्राविव सम्प्रजघ्नतुः ॥ ७ ॥

सनागपत्त्यश्वरथे उभे बले  
विचित्रवर्माभरणाम्बरायुधे ।  
चकम्पतुर्विस्मयनीयरूपे  
वियद्‌गताश्चार्जुनकर्णसंयुगे ॥ ८ ॥

भुजाः सवस्त्राङ्‌गुलयः समुच्छ्रिताः  
ससिंहनादैर्हृषितैर्दिदृक्षुभिः ।  
यदर्जुनो मत्त इव द्विपो द्विपं  
समभ्ययादाधिरथिं जिघांसया ॥ ९ ॥

(ततः कुरूणामथ सोमकानां  
शब्दो महान् प्रादुरभूत् समन्तात्।  
यदार्जुनं सूतपुत्रोऽपराह्णे  
महाहवे शैलमिवाम्बुदोऽर्छत् ॥  
तदैव चासीद् रथयोः समागमो  
महारणे शोणितमांसकर्दमे ॥)

उदक्रोशन् सोमकास्तत्र पार्थं  
पुरःसराश्चार्जुन भिन्धि कर्णम् ।  
छिन्ध्यस्य मूर्धानमलं चिरेण  
श्रद्धां च राज्याद् धृतराष्ट्रसूनोः ॥ १० ॥

तथास्माकं बहवस्तत्र योधाः  
कर्णं तथा याहि याहीत्यवोचन्।  
जह्यर्जुनं कर्ण शरैः सुतीक्ष्णैः  
पुनर्वनं यान्तु चिराय पार्थाः ॥ ११ ॥

ततः कर्णः प्रथमं तत्र पार्थं  
महेषुभिर्दशभिः प्रत्यविध्यत् ।  
तं चार्जुनः प्रत्यविद्ध्यच्छिताग्रैः  
कक्षान्तरे दशभिः सम्प्रहस्य ॥ १२ ॥

परस्परं तौ विशिखैः सुपुङ्खै-  
स्ततक्षतुः सूतपुत्रोऽर्जुनश्च ।  
परस्परं तौ बिभिदुर्विमर्दे  
सुभीममभ्यापततुश्च हृष्टौ ॥ १३ ॥

ततोऽर्जुनः प्रासृजदुग्रधन्वा  
भुजावुभौ गाण्डिवं चानुमृज्य ।  
नाराचनालीकवराहकर्णान्  
क्षुरांस्तथा साञ्जलिकार्धचन्द्रान् ॥ १४ ॥

ते सर्वतः समकीर्यन्त राजन्  
पार्थेषवः कर्णरथं विशन्तः ।  
अवाङ्‌मुखाः पक्षिगणा दिनान्ते  
विशन्ति केतार्थमिवाशु वृक्षम् ॥ १५ ॥

यानर्जुनः सभ्रुकुटीकटाक्षं  
कर्णाय राजन्नसृजज्जितारिः ।  
तान् सायकैर्ग्रसते सूतपुत्रः  
क्षिप्तान् क्षिप्तान् पाण्डवस्याशु संघान् ॥ १६ ॥

ततोऽस्त्रमाग्नेयममित्रसाधनं  
मुमोच कर्णाय महेन्द्रसूनुः ।  
भूम्यन्तरिक्षे च दिशोऽर्कमार्गं  
प्रावृत्य देहोऽस्य बभूव दीप्तः ॥ १७ ॥

योधाश्च सर्वे ज्वलिताम्बरा भृशं  
प्रदुद्रुवुस्तत्र विदग्धवस्त्राः ।  
शब्दश्च घोरोऽतिबभूव तत्र  
यथा वने वेणुवनस्य दह्यतः ॥ १८ ॥

तद् वीक्ष्य कर्णो ज्वलनास्त्रमुद्यतं  
स वारुणं तत्प्रशमार्थमाहवे ।  
समुत्सृजन् सूतसुतः प्रतापवान्  
स तेन वह्निं शमयाम्बभूव ॥ १९ ॥

बलाहकौघश्च दिशस्तरस्वी  
चकार सर्वास्तिमिरेण संवृताः ।  
ततो धरित्रीधरतुल्यरोधसः  
समन्ततो वै परिवार्य वारिणा ॥ २० ॥

तैश्चातिवेगात् स तथाविधोऽपि  
नीतः शमं वह्निरतिप्रचण्डः ।  
बलाहकैरेव दिगन्तराणि  
व्याप्तानि सर्वाणि यथा नभश्च ॥ २१ ॥

तथा च सर्वास्तिमिरेण वै दिशो  
मेघैर्वृता न प्रदृश्येत किंचित्।  
अथापोवाह्याभ्रसंघान् समस्तान्  
वायव्यास्त्रेणापततः स कर्णात् ॥ २२ ॥  
ततोऽप्यस्त्रं दयितं देवराज्ञः  
प्रादुश्चक्रे वज्रमतिप्रभावम् ।  
गाण्डीवं ज्यां विशिखांश्चानुमन्त्र्य  
धनंजयः शत्रुभिरप्रधृष्यः ॥ २३ ॥

ततः क्षुरप्राञ्जलिकार्धचन्द्रा  
नालीकनाराचवराहकर्णाः ।  
गाण्डीवतः प्रादुरासन् सुतीक्ष्णाः  
सहस्रशो वज्रसमानवेगाः ॥ २४ ॥

ते कर्णमासाद्य महाप्रभावाः  
सुतेजना गार्ध्रपत्राः सुवेगाः ।  
गात्रेषु सर्वेषु हयेषु चापि  
शरासने युगचक्रे ध्वजे च ॥ २५ ॥

निर्भिद्य तूर्णं विविशुः सुतीक्ष्णा-  
स्तार्क्ष्यत्रस्ता भूमिमिवोरगास्ते ।  
शराचिताङ्गो रुधिरार्द्रगात्रः  
कर्णस्तदा रोषविवृत्तनेत्रः ॥ २६ ॥

दृढज्यमानाम्य समुद्रघोषं  
प्रादुश्चक्रे भार्गवास्त्रं महात्मा ।  
महेन्द्रशस्त्राभिमुखान् विमुक्तां-  
श्छित्त्वा कर्णः पाण्डवस्येषुसंघान् ॥ २७ ॥  
तस्यास्त्रमस्त्रेण निहत्य सोऽथ  
जघान संख्ये रथनागपत्तीन् ।  
अमृष्यमाणश्च महेन्द्रकर्मा  
महारणे भार्गवास्त्रप्रतापात् ॥ २८ ॥

पञ्चालानां प्रवरांश्चापि योधान्  
क्रोधाविष्टः सूतपुत्रस्तरस्वी ।  
बाणैर्विव्याधाहवे सुप्रमुक्तैः  
शिलाशितै रुक्मपुङ्खैः प्रसह्य ॥ २९ ॥

तत्पञ्चालाः सोमकाश्चापि राजन्  
कर्णेनाजौ पीड्यमानाः शरौघैः ।  
क्रोधाविष्टा विव्यधुस्तं समन्तात्  
तीक्ष्णैर्बाणैः सूतपुत्रं समेताः ॥ ३० ॥

तान् सूतपुत्रो निजघान बाणैः  
पञ्चालानां रथनागाश्वसंघान् ।  
अभ्यर्दयद् बाणगणैः प्रसह्य  
विद्ध्वा हर्षात् सङ्गरे सूतपुत्रः ॥ ३१ ॥

ते भिन्नदेहा व्यसवो निपेतुः  
कर्णेषुभिर्भूमितले स्वनन्तः ।  
क्रुद्धेन सिंहेन यथेभयूथा  
महावने भीमबलेन तद्वत् ॥ ३२ ॥

पञ्चालानां प्रवरान् संनिहत्य  
प्रसह्य योधानखिलानदीनः ।  
ततः स राजन् विरराज कर्णो  
यथाम्बरे भास्कर उग्ररश्मिः ॥ ३३ ॥

कर्णस्य मत्वा तु जयं त्वदीयाः  
परां मुदं सिंहनादांश्च चक्रुः।  
सर्वे ह्यमन्यन्त भृशाहतौ च  
कर्णेन कृष्णाविति कौरवेन्द्र ॥ ३४ ॥

तत् तादृशं प्रेक्ष्य महारथस्य  
कर्णस्य वीर्यं च परैरसह्यम्।  
दृष्ट्वा च कर्णेन धनंजयस्य  
तथाऽऽजिमध्ये निहतं तदस्त्रम् ॥ ३५ ॥  
ततस्त्वमर्षी क्रोधसंदीप्तनेत्रो  
वातात्मजः पाणिना पाणिमार्च्छत् ।  
भीमोऽब्रवीदर्जुनं सत्यसंध-  
ममर्षितो निःश्वसज्जातमन्युः ॥ ३६ ॥

कथं नु पापोऽयमपेतधर्मः  
सूतात्मजः समरेऽद्य प्रसह्य ।  
पञ्चालानां योधमुख्याननेकान्  
निजघ्निवांस्तव जिष्णो समक्षम् ॥ ३७ ॥

पूर्वं देवैरजितं कालकेयैः  
साक्षात् स्थाणोर्बाहुसंस्पर्शमेत्य ।  
कथं नु त्वां सूतपुत्रः किरीटि-  
न्नथेषुभिर्दशभिः प्रागविद्ध्यत् ॥ ३८ ॥

त्वया क्षिप्तांश्चाग्रसद् बाणसंघा-  
नाश्चर्यमेतत् प्रतिभाति मेऽद्य ।  
कृष्णापरिक्लेशमनुस्मर त्वं  
यथाब्रवीत् षण्ढतिलान् स्म वाचः ॥ ३९ ॥  
रूक्षाः सुतीक्ष्णाश्च हि पापबुद्धिः  
सूतात्मजोऽयं गतभीर्दुरात्मा ।  
संस्मृत्य सर्वं तदिहाद्य पापं  
जह्याशु कर्णं युधि सव्यसाचिन् ॥ ४० ॥

कस्मादुपेक्षां कुरुषे किरीटि-  
न्नुपेक्षितुं नायमिहाद्य कालः ।  
यया धृत्या सर्वभूतान्यजैषी-  
र्ग्रासं ददत् खाण्डवे पावकाय ॥ ४१ ॥  
तया धृत्या सूतपुत्रं जहि त्व-  
महं चैनं गदया पोथयिष्ये।

अथाब्रवीद् वासुदेवोऽपि पार्थं  
दृष्ट्वा रथेषून् प्रतिहन्यमानान् ॥ ४२ ॥  
अमीमृदत् सर्वपातेऽद्य कर्णो  
ह्यस्त्रैरस्त्रं किमिदं भो किरीटिन्।  
स वीर किं मुह्यसि नावधत्से  
नदन्त्येते कुरवः सम्प्रहृष्टाः ॥ ४३ ॥

कर्णं पुरस्कृत्य विदुर्हि सर्वे  
तवास्त्रमस्त्रैर्विनिपात्यमानम् ।  
यया धृत्या निहतं तामसास्त्रं  
युगे युगे राक्षसाश्चापि घोराः ॥ ४४ ॥  
दम्भोद्भवाश्चासुराश्चाहवेषु  
तया धृत्या जहि कर्णं त्वमद्य।

अनेन चास्य क्षुरनेमिनाद्य  
संछिन्धि मूर्धानमरेः प्रसह्य ॥ ४५ ॥  
मया विसृष्टेन सुदर्शनेन  
वज्रेण शक्रो नमुचेरिवारेः ।

किरातरूपी भगवान् सुधृत्या  
त्वया महात्मा परितोषितोऽभूत् ॥ ४६ ॥  
तां त्वं पुनर्वीर धृतिं गृहीत्वा  
सहानुबन्धं जहि सूतपुत्रम् ।

ततो महीं सागरमेखलां त्वं  
सपत्तनां ग्रामवतीं समृद्धाम् ॥ ४७ ॥  
प्रयच्छ राज्ञे निहतारिसंघां  
यशश्च पार्थातुलमाप्नुहि त्वम् ।

स एवमुक्तोऽतिबलो महात्मा  
चकार बुद्धिं हि वधाय सौतेः ॥ ४८ ॥  
स चोदितो भीमजनार्दनाभ्यां  
स्मृत्वा तथाऽऽत्मानमवेक्ष्य सर्वम् ।  
इहात्मनश्चागमने विदित्वा  
प्रयोजनं केशवमित्युवाच ॥ ४९ ॥

प्रादुष्करोम्येष महास्त्रमुग्रं  
शिवाय लोकस्य वधाय सौतेः।  
तन्मेऽनुजानातु भवान् सुराश्च  
ब्रह्मा भवो वेदविदश्च सर्वे ॥ ५० ॥

इत्युच्य देवं स तु सव्यसाची  
नमस्कृत्वा ब्रह्मणे सोऽमितात्मा ।  
तदुत्तमं ब्राह्ममसह्यमस्त्रं  
प्रादुश्चक्रे मनसा यद् विधेयम् ॥ ५१ ॥

तदस्य हत्वा विरराज कर्णो  
मुक्त्वा शरान् मेघ इवाम्बुधाराः।  
समीक्ष्य कर्णेन किरीटिनस्तु  
तथाऽऽजिमध्ये निहतं तदस्त्रम् ॥ ५२ ॥  
ततोऽमर्षी बलवान् क्रोधदीप्तो  
भीमोऽब्रवीदर्जुनं सत्यसंधम् ।

ननु त्वाहुर्वेदितारं महास्त्रं  
ब्राह्मं विधेयं परमं जनास्तत् ॥ ५३ ॥  
तस्मादन्यद् योजय सव्यसाचि-  
न्निति स्मोक्तोऽयोजयत् सव्यसाची ।  
ततो दिशः प्रदिशश्चापि सर्वाः  
समावृणोत् सायकैर्भूरितेजाः ॥ ५४ ॥  
गाण्डीवमुक्तैर्भुजगैरिवोग्रै-  
र्दिवाकरांशुप्रतिमैर्ज्वलद्भिः ।

सृष्टास्तु बाणा भरतर्षभेण  
शतं शतानीव सुवर्णपुङ्खाः ॥ ५५ ॥  
प्राच्छादयन् कर्णरथं क्षणेन  
युगान्तवह्न्यर्ककरप्रकाशाः ।

ततश्च शूलानि परश्वधानि  
चक्राणि नाराचशतानि चैव ॥ ५६ ॥  
निश्चक्रमुर्घोरतराणि योधा-  
स्ततो ह्यहन्यन्त समन्ततोऽपि ।

छिन्नं शिरः कस्यचिदाजिमध्ये  
पपात योधस्य परस्य कायात् ॥ ५७ ॥  
भयेन सोऽप्याशु पपात भूमा-  
वन्यः प्रणष्टः पतितं विलोक्य।  
अन्यस्य सासिर्निपपात कृत्तो  
योधस्य बाहुः करिहस्ततुल्यः ॥ ५८ ॥

अन्यस्य सव्यः सह वर्मणा च  
क्षुरप्रकृत्तः पतितो धरण्याम् ।  
एवं समस्तानपि योधमुख्यान्  
विध्वंसयामास किरीटमाली ॥ ५९ ॥

शरैः शरीरान्तकरैः सुघोरै-  
र्दौर्योधनं सैन्यमशेषमेव ।  
वैकर्तनेनापि तथाऽऽजिमध्ये  
सहस्रशो बाणगणा विसृष्टाः ॥ ६० ॥

ते घोषिणः पाण्डवमभ्युपेयुः  
पर्जन्यमुक्ता इव वारिधाराः ।  
ततः स कृष्णं च किरीटिनं च  
वृकोदरं चाप्रतिमप्रभावः ॥ ६१ ॥  
त्रिभिस्त्रिभिर्भीमबलो निहत्य  
ननाद घोरं महता स्वरेण।

स कर्णबाणाभिहतः किरीटी  
भीमं तथा प्रेक्ष्य जनार्दनं च ॥ ६२ ॥  
अमृष्यमाणः पुनरेव पार्थः  
शरान् दशाष्टौ च समुद्बबर्ह।

स केतुमेकेन शरेण विद्ध्वा  
शल्यं चतुर्भिस्त्रिभिरेव कर्णम् ॥ ६३ ॥  
ततः स मुक्तैर्दशभिर्जघान  
सभापतिं काञ्चनवर्मनद्धम् ।

स राजपुत्रो विशिरा विबाहु-  
र्विवाजिसूतो विधनुर्विकेतुः ॥ ६४ ॥  
हतो रथाग्रादपतत् स रुग्णः  
परश्वधैः शाल इवावकृत्तः ।

पुनश्च कर्णं त्रिभिरष्टभिश्च  
द्वाभ्यां चतुर्भिर्दशभिश्च विद्ध्वा ॥ ६५ ॥  
चतुःशतान् द्विरदान् सायुधान् वै  
हत्वा रथानष्टशताञ्जघान ।

सहस्रशोऽश्वांश्च पुनः स सादी-  
नष्टौ सहस्राणि च पत्तिवीरान् ॥ ६६ ॥  
कर्णं ससूतं सरथं सकेतु-  
मदृश्यमञ्जोगतिभिः प्रचक्रे ।

अथाक्रोशन् कुरवो वध्यमाना  
धनंजयेनाधिरथिं समन्तात् ॥ ६७ ॥  
मुञ्चाभिविद्ध्यर्जुनमाशु कर्ण  
बाणैः पुरा हन्ति कुरून् समग्रान्।

स चोदितः सर्वयत्नेन कर्णो  
मुमोच बाणान् सुबहूनभीक्ष्णम् ॥ ६८ ॥  
ते पाण्डुपञ्चालगणान् निजघ्नु-  
र्मर्मच्छिदः शोणितपांसुदिग्धाः ।

तावुत्तमौ सर्वधनुर्धराणां  
महाबलौ सर्वसपत्नसाहौ ॥ ६९ ॥  
निजघ्नतुश्चाहितसैन्यमुग्र-  
मन्योन्यमप्यस्त्रविदौ महास्त्रैः ।

अथोपयातस्त्वरितो दिदृक्षु-  
र्मन्त्रौषधीभिर्निरुजो विशल्यः ॥ ७० ॥  
कृतः सुहृद्भिर्भिषजां वरिष्ठै-  
र्युधिष्ठिरस्तत्र सुवर्णवर्मा ।

तथोपयातं युधि धर्मराजं  
दृष्ट्वा मुदा सर्वभूतान्यनन्दन् ॥ ७१ ॥  
राहोर्विमुक्तं विमलं समग्रं  
चन्द्रं यथैवाभ्युदितं तथैव ।

दृष्ट्वा तु मुख्यावथ युध्यमानौ  
दिदृक्षवः शूरवरावरिघ्नौ ॥ ७२ ॥  
कर्णं च पार्थं च विलोकयन्तः  
खस्था महीस्थाश्च जनावतस्थुः ।

स कार्मुकज्यातलसंनिपातः  
सुमुक्तबाणस्तुमुलो बभूव ॥ ७३ ॥  
घ्नतोस्तथान्योन्यमिषुप्रवेकै-  
र्धनंजयस्याधिरथेश्च तत्र ।

ततो धनुर्ज्या सहसातिकृष्टा  
सुघोषमच्छिद्यत पाण्डवस्य ॥ ७४ ॥  
तस्मिन् क्षणे पाण्डवं सूतपुत्रः  
समाचिनोत् क्षुद्रकाणां शतेन ।

निर्मुक्तसर्पप्रतिमैरभीक्ष्णं  
तैलप्रधौतैः खगपत्रवाजैः ॥ ७५ ॥  
षष्ट्या बिभेदाशु च वासुदेव-  
मनन्तरं फाल्गुमष्टभिश्च ।

पूषात्मजो मर्मसु निर्बिभेद  
मरुत्सुतं चायुतशः शराग्र्यैः ॥ ७६ ॥  
कृष्णं च पार्थं च तथा ध्वजं च  
पार्थानुजान् सोमकान् पातयंश्च ।

प्राच्छादयंस्ते विशिखैः पृषत्कै-  
र्जीमूतसंघा नभसीव सूर्यम् ॥ ७७ ॥  
आगच्छतस्तान् विशिखैरनेकै-  
र्व्यष्टम्भयत् सूतपुत्रः कृतास्त्रः ।

तैरस्तमस्त्रं विनिहत्य सर्वं  
जघान तेषां रथवाजिनागान् ॥ ७८ ॥  
तथा तु सैन्यप्रवरांश्च राज-  
न्नभ्यर्दयन्मार्गणैः सूतपुत्रः ।

ते भिन्नदेहा व्यसवो निपेतुः  
कर्णेषुभिर्भूमितले स्वनन्तः ॥ ७९ ॥  
सिंहेन क्रुद्धेन यथा श्वयूथ्या  
महाबला भीमबलेन तद्वत् ।

पुनश्च पाञ्चालवरास्तथान्ये  
तदन्तरे कर्णधनंजयाभ्याम् ॥ ८० ॥  
प्रस्कन्दन्तो बलिना साधुमुक्तैः  
कर्णेन बाणैर्निहताः प्रसह्य ।

जयं मत्वा विपुलं वै त्वदीया-  
स्तलान्‌ निजघ्नुः सिंहनादांश्च नेदुः ॥ ८१ ॥  
सर्वे ह्यमन्यन्त वशे कृतौ तौ  
कर्णेन कृष्णाविति ते विमर्दे।

ततो धनुर्ज्यामवनाम्य शीघ्रं  
शरानस्तानाधिरथेर्विधम्य ॥ ८२ ॥  
सुसंरब्धः कर्णशरक्षताङ्गो  
रणे पार्थः कौरवान् प्रत्यगृह्णात्।

ज्यां चानुमृज्याभ्यहनत् तलत्रे  
बाणान्धकारं सहसा च चक्रे ॥ ८३ ॥  
कर्णं च शल्यं च कुरूंश्च सर्वान्  
बाणैरविध्यत् प्रसभं किरीटी ।

न पक्षिणो बभ्रमुरन्तरिक्षे  
तदा महास्त्रेण कृतेऽन्धकारे ॥ ८४ ॥  
वायुर्वियत्स्थैरीरितो भूतसंघै-  
रुवाह दिव्यः सुरभिस्तदानीम् ।

शल्यं च पार्थो दशभिः पृषत्कै-  
र्भृशं तनुत्रे प्रहसन्नविध्यत् ॥ ८५ ॥  
ततः कर्णं द्वादशभिः सुमुक्तै-  
र्विद्ध्वा पुनः सप्तभिरभ्यविद्ध्यत् ।

स पार्थबाणासनवेगमुक्तै-  
र्दृढाहतः पत्रिभिरुग्रवेगैः ॥ ८६ ॥  
विभिन्नगात्रः क्षतजोक्षिताङ्गः  
कर्णो बभौ रुद्र इवाततेषुः।  
प्रक्रीडमानोऽथ श्मशानमध्ये  
रौद्रे मुहुर्ते रुधिरार्द्रगात्रः ॥ ८७ ॥

ततस्त्रिभिस्तं त्रिदशाधिपोपमं  
शरैर्बिभेदाधिरथिर्धनंजयम् ।  
शरांश्च पञ्च ज्वलितानिवोरगान्  
प्रवेशयामास जिघांसयाच्युतम् ॥ ८८ ॥

ते वर्म भित्त्वा पुरुषोत्तमस्य  
सुवर्णचित्रा न्यपतन् सुमुक्ताः ।  
वेगेन गामाविविशुः सुवेगाः  
स्नात्वा च कर्णाभिमुखाः प्रतीयुः ॥ ८९ ॥

तान् पञ्च भल्लैर्दशभिः सुमुक्तै-  
स्त्रिधा त्रिधैकैकमथोच्चकर्त ।  
धनंजयास्त्रैर्न्यपतन् पृथिव्यां  
महाहयस्तक्षकपुत्रपक्षाः ॥ ९० ॥

ततः प्रजज्वाल किरीटमाली  
क्रोधेन कक्षं प्रदहन्निवाग्निः ।  
तथा विनुन्नाङ्गमवेक्ष्य कृष्णं  
सर्वेषुभिः कर्णभुजप्रसृष्टैः ॥ ९१ ॥

स कर्णमाकर्णविकृष्टसृष्टैः  
शरैः शरीरान्तकरैर्ज्वलद्भिः ।  
मर्मस्वविध्यत् स चचाल दुःखाद्  
दैवादवातिष्ठत धैर्यबुद्धिः ॥ ९२ ॥

ततः शरौघैः प्रदिशो दिशश्च  
रवेः प्रभा कर्णरथश्च राजन्।  
अदृश्यमासीत् कुपिते धनंजये  
तुषारनीहारवृतं यथा नभः ॥ ९३ ॥

स चक्ररक्षानथ पादरक्षान्  
पुरःसरान् पृष्ठगोपांश्च सर्वान् ।  
दुर्योधनेनानुमतानरिघ्नः  
समुद्यतान् स रथान् सारभूतान् ॥ ९४ ॥  
द्विसाहस्रान् समरे सव्यसाची  
कुरुप्रवीरानृषभः कुरूणाम् ।  
क्षणेन सर्वान् सरथाश्वसूतान्  
निनाय राजन् क्षयमेकवीरः ॥ ९५ ॥

ततोऽपलायन्त विहाय कर्णं  
तवात्मजाः कुरवो येऽवशिष्टाः ।  
हतानपाकीर्य शरक्षतांश्च  
लालप्यमानांस्तनयान् पितॄंश्च ॥ ९६ ॥

(सर्वे प्रणेशुः कुरवो विभिन्नाः  
पार्थेषुभिः सम्परिकम्पमानाः ।  
सुयोधनेनाथ पुनर्वरिष्ठाः  
प्रचोदिताः कर्णरथानुयाने ॥

भो क्षत्रियाः शूरतमास्तु सर्वे  
क्षात्रे च धर्मे निरताः स्थ यूयम्।  
न युक्तरूपं भवतां समीपात्  
पलायनं कर्णमिह प्रहाय ॥

तवात्मजेनापि तथोच्यमानाः  
पार्थेषुभिः सम्परितप्यमानाः ।  
नैवावतिष्ठन्त भयाद् विवर्णाः  
क्षणेन नष्टाः प्रदिशो दिशश्च॥)

स सर्वतः प्रेक्ष्य दिशो विशून्या  
भयावदीर्णैः कुरुभिर्विहीनः ।  
न विव्यथे भारत तत्र कर्णः  
प्रहृष्ट एवार्जुनमभ्यधावत् ॥ ९७ ॥