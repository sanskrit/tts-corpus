+++
title_full = "010 कर्णको सेनापति बनानेके लिये अश्वत्थामाका प्रस्ताव और सेनापतिके पदपर उसका अभिषेक"
title = "०१०"

+++


हते द्रोणे महेष्वासे तस्मिन्नहनि भारत।  
कृते च मोघसंकल्पे द्रोणपुत्रे महारथे ॥ १ ॥  
द्रवमाणे महाराज कौरवाणां बलार्णवे।  
व्यूह्य पार्थः स्वकं सैन्यमतिष्ठद् भ्रातृभिर्वृतः ॥ २ ॥

तमवस्थितमाज्ञाय पुत्रस्ते भरतर्षभ ।  
विद्रुतं स्वबलं दृष्ट्‌वा पौरुषेण न्यवारयत् ॥ ३ ॥

स्वमनीकमवस्थाप्य बाहुवीर्यमुपाश्रितः ।  
युद्‌ध्वा च सुचिरं कालं पाण्डवैः सह भारत ॥ ४ ॥  
लब्धलक्ष्यैः परैर्हृष्टैर्व्यायच्छद्भिश्चिरं तदा ।  
संध्याकालं समासाद्य प्रत्याहारमकारयत् ॥ ५ ॥

कृत्वावहारं सैन्यानां प्रविश्य शिबिरं स्वकम्।  
कुरवः सुहितं मन्त्रं मन्त्रयाञ्चक्रिरे मिथः ॥ ६ ॥

पर्यङ्केषु परार्घ्येषु स्पर्ध्यास्तरणवत्सु च।  
वरासनेषूपविष्टाः सुखशय्यास्विवामराः ॥ ७ ॥

ततो दुर्योधनो राजा साम्ना परमवल्गुना।  
तानाभाष्य महेष्वासान् प्राप्तकालमभाषत ॥ ८ ॥  
मतं मतिमतां श्रेष्ठाः सर्वे प्रब्रूत मा चिरम्।  
एवं गते तु किं कार्यं किं च कार्यतरं नृपाः॥९॥

एवमुक्ते नरेन्द्रेण नरसिंहा युयुत्सवः।  
चक्रुर्नानाविधाश्चेष्टाः सिंहासनगतास्तदा ॥ १० ॥

तेषां निशाम्येङ्गितानि युद्धे प्राणाञ्जुहूषताम्।  
समुद्वीक्ष्य मुखं राज्ञो बालार्कसमवर्चसम् ॥ ११ ॥  
आचार्यपुत्रो मेधावी वाक्यज्ञो वाक्यमाददे।

रागो योगस्तथा दाक्ष्यं नयश्चेत्यर्थसाधकाः ॥ १२ ॥  
उपायाः पण्डितैः प्रोक्तास्ते तु दैवमुपाश्रिताः।

लोकप्रवीरा येऽस्माकं देवकल्पा महारथाः ॥ १३ ॥  
नीतिमन्तस्तथा युक्ता दक्षा रक्ताश्च ते हताः।  
न त्वेव कार्यं नैराश्यमस्माभिर्विजयं प्रति ॥ १४ ॥

सुनीतैरिह सर्वार्थैर्दैवमप्यनुलोम्यते ।  
ते वयं प्रवरं नॄणां सर्वैर्गुणगणैर्युतम् ॥ १५ ॥  
कर्णमेवाभिषेक्ष्यामः सैनापत्येन भारत ।  
कर्णं सेनापतिं कृत्वा प्रमथिष्यामहे रिपून् ॥ १६ ॥

एष ह्यतिबलः शूरः कृतास्त्रो युद्धदुर्मदः।  
वैवस्वत इवासह्यः शक्तो जेतुं रणे रिपून् ॥ १७ ॥

एतदाचार्यतनयाच्छ्रुत्वा राजंस्तवात्मजः ।  
आशां बहुमतीं चक्रे कर्णं प्रति स वै तदा॥१८॥

हते भीष्मे च द्रोणे च कर्णो जेष्यति पाण्डवान्।  
तामाशां हृदये कृत्वा समाश्वस्य च भारत ॥ १९ ॥  
ततो दुर्योधनः प्रीतः प्रियं श्रुत्वास्य तद् वचः।  
प्रीतिसत्कारसंयुक्तं तथ्यमात्महितं शुभम् ॥ २० ॥  
स्वं मनः समवस्थाप्य बाहुवीर्यमुपाश्रितः।  
दुर्योधनो महाराज राधेयमिदमब्रवीत् ॥ २१ ॥

कर्ण जानामि ते वीर्यं सौहृदं परमं मयि।  
तथापि त्वां महाबाहो प्रवक्ष्यामि हितं वचः ॥ २२ ॥

श्रुत्वा यथेष्टं च कुरु वीर यत् तव रोचते।  
भवान् प्राज्ञतमो नित्यं मम चैव परा गतिः ॥ २३ ॥

भीष्मद्रोणावतिरथौ हतौ सेनापती मम।  
सेनापतिर्भवानस्तु ताभ्यां द्रविणवत्तरः ॥ २४ ॥

वृद्धौ च तौ महेष्वासौ सापेक्षौ च धनंजये।  
मानितौ च मया वीरौ राधेय वचनात् तव ॥ २५ ॥

पितामहत्वं सम्प्रेक्ष्य पाण्डुपुत्रा महारणे।  
रक्षितास्तात भीष्मेण दिवसानि दशैव तु ॥ २६ ॥

न्यस्तशस्त्रे च भवति हतो भीष्मः पितामहः।  
शिखण्डिनं पुरस्कृत्य फाल्गुनेन महाहवे ॥ २७ ॥

हते तस्मिन् महेष्वासे शरतल्पगते तथा।  
त्वयोक्ते पुरुषव्याघ्र द्रोणो ह्यासीत् पुरःसरः ॥ २८ ॥

तेनापि रक्षिताः पार्थाः शिष्यत्वादिति मे मतिः।  
स चापि निहतो वृद्धो धृष्टद्युम्नेन सत्वरम् ॥ २९ ॥

निहताभ्यां प्रधानाभ्यां ताभ्याममितविक्रम ।  
त्वत्समं समरे योधं नान्यं पश्यामि चिन्तयन् ॥ ३० ॥

भवानेव तु नः शक्तो विजयाय न संशयः।  
पूर्वं मध्ये च पश्चाच्च तथैव विहितं हितम् ॥ ३१ ॥

स भवान् धुर्यवत् संख्ये धुरमुद्वोढुमर्हति।  
अभिषेचय सैनान्ये स्वयमात्मानमात्मना ॥ ३२ ॥

देवतानां यथा स्कन्दः सेनानीः प्रभुरव्ययः।  
तथा भवानिमां सेनां धार्तराष्ट्रीं बिभर्तु वै ॥ ३३ ॥

जहि शत्रुगणान् सर्वान् महेन्द्रो दानवानिव।  
अवस्थितं रणे दृष्ट्‌वा पाण्डवास्त्वां महारथाः ॥ ३४ ॥  
द्रविष्यन्ति च पञ्चाला विष्णुं दृष्ट्वेव दानवाः।  
तस्मात् त्वं पुरुषव्याघ्र प्रकर्षैतां महाचमूम् ॥ ३५ ॥

भवत्यवस्थिते यत्ते पाण्डवा मन्दचेतसः।  
द्रविष्यन्ति सहामात्याः पञ्चालाः सृंजयाश्च ह ॥ ३६ ॥

यथा ह्यभ्युदितः सूर्यः प्रतपन् स्वेन तेजसा।  
व्यपोहति तमस्तीव्रं तथा शत्रून् प्रतापय ॥ ३७ ॥

आशा बलवती राजन् पुत्रस्य तव याभवत्।  
हते भीष्मे च द्रोणे च कर्णो जेष्यति पाण्डवान्॥३८॥  
तामाशां हृदये कृत्वा कर्णमेवं तदाब्रवीत्।  
सूतपुत्र न ते पार्थः स्थित्वाग्रे संयुयुत्सति ॥ ३९ ॥

उक्तमेतन्मया पूर्वं गान्धारे तव संनिधौ।  
जेष्यामि पाण्डवान् सर्वान् सपुत्रान् सजनार्दनान् ॥ ४० ॥

सेनापतिर्भविष्यामि तवाहं नात्र संशयः।  
स्थिरो भव महाराज जितान् विद्धि च पाण्डवान् ॥ ४१ ॥

एवमुक्तो महाराज ततो दुर्योधनो नृपः।  
उत्तस्थौ राजभिः सार्धं देवैरिव शतक्रतुः ॥ ४२ ॥

सैनापत्येन सत्कर्तुं कर्णं स्कन्दमिवामराः।  
ततोऽभिषिषिचुः कर्णं विधिदृष्टेन कर्मणा ॥ ४३ ॥  
दुर्योधनमुखा राजन् राजानो विजयैषिणः।

शातकुम्भमयैः कुम्भैर्माहेयैश्चाभिमन्त्रितैः ॥ ४४ ॥  
तोयपूर्णविषाणैश्च द्विपखड्‌गमहर्षभैः ।  
मणिमुक्तायुतैश्चान्यैः पुण्यगन्धैस्तथौषधैः ॥ ४५ ॥  
औदुम्बरे सुखासीनमासने क्षौमसंवृते ।  
शास्त्रदृष्टेन विधिना सम्भारैश्च सुसम्भृतैः ॥ ४६ ॥  
ब्राह्मणाः क्षत्रिया वैश्यास्तथा शूद्राश्च सम्मताः।  
तुष्टुवुस्तं महात्मानमभिषिक्तं वरासने ॥ ४७ ॥

ततोऽभिषिक्ते राजेन्द्र निष्कैर्गोभिर्धनेन च।  
वाचयामास विप्राग्र्यान् राधेयः परवीरहा ॥ ४८ ॥

(स व्यरोचत राधेयः सूतमागधवन्दिभिः।  
स्तूयमानो यथा भानुरुदये ब्रह्मवादिभिः॥

ततः पुण्याहघोषेण वादित्रनिनदेन च।  
जयशब्देन शूराणां तुमुलः सर्वतोऽभवत्॥  
जयेत्यूचुर्नृपाः सर्वे राधेयं तत्र संगताः॥)

जय पार्थान् सगोविन्दान् सानुगांस्तान्‌ महामृधे।  
इति तं वन्दिनः प्राहुर्द्विजाश्च पुरुषर्षभम् ॥ ४९ ॥  
जहि पार्थान् सपाञ्चालान् राधेय विजयाय नः।  
उद्यन्निव सदा भानुस्तमांस्युग्रैर्गभस्तिभिः ॥ ५० ॥

न ह्यलं त्वद्विसृष्टानां शराणां वै सकेशवाः।  
उलूकाः सूर्यरश्मीनां ज्वलतामिव दर्शने ॥ ५१ ॥

न हि पार्थाः सपाञ्चालाः स्थातुं शक्तास्तवाग्रतः।  
आत्तशस्त्रस्य समरे महेन्द्रस्येव दानवाः ॥ ५२ ॥

अभिषिक्तस्तु राधेयः प्रभया सोऽमितप्रभः।  
अत्यरिच्यत रूपेण दिवाकर इवापरः ॥ ५३ ॥

सैनापत्ये तु राधेयमभिषिच्य सुतस्तव।  
अमन्यत तदाऽऽत्मानं कृतार्थं कालचोदितः ॥ ५४ ॥

कर्णोऽपि राजन् सम्प्राप्य सैनापत्यमरिंदमः।  
योगमाज्ञापयामास सूर्यस्योदयनं प्रति ॥ ५५ ॥

तव पुत्रैर्वृतः कर्णः शुशुभे तत्र भारत।  
देवैरिव यथा स्कन्दः संग्रामे तारकामये ॥ ५६ ॥