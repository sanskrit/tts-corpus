+++
title_full = "038 कर्णके द्वारा श्रीकृष्ण और अर्जुनका पता बतानेवालेको नाना प्रकारकी भोगसामग्री और इच्छानुसार धन देनेकी घोषणा"
title = "०३८"

+++


प्रयाणे च ततः कर्णो हर्षयन् वाहिनीं तव।  
एकैकं समरे दृष्ट्वा पाण्डवान् पर्यमृच्छत ॥ १ ॥

यो मामद्य महात्मानं दर्शयेच्छ्‌वेतवाहनम्।  
तस्मै दद्यामभिप्रेतं धनं यन्मनसेच्छति ॥ २ ॥

न चेत् तदभिमन्येत तस्मै दद्यामहं पुनः।  
शकटं रत्नसम्पूर्णं यो मे ब्रूबाद् धनंजयम् ॥ ३ ॥

न चेत्तदभिमन्येत पुरुषोऽर्जुनदर्शिवान् ।  
शतं दद्यां गवां तस्मै नैत्यिकं कांस्यदोहनम् ॥ ४ ॥

शतं ग्रामवरांश्चैव दद्यामर्जुनदर्शिने ।  
तथा तस्मै पुनर्दद्यां श्वेतमश्वतरीरथम् ॥ ५ ॥  
युक्तमञ्जनकेशीभिर्यो मे ब्रूयाद् धनंजयम्।

न चेत् तदभिमन्येत पुरुषोऽर्जुनदर्शिवान् ॥ ६ ॥  
अन्यं वास्मै पुनर्दद्यां सौवर्णं हस्तिषड्गवम्।  
तथाप्यस्मै पुनर्दद्यां स्त्रीणां शतमलंकृतम् ॥ ७ ॥  
श्यामानां निष्ककण्ठीनां गीतवाद्यविपश्चिताम् ।

न चेत् तदभिमन्येत पुरुषोऽर्जुनदर्शिवान् ॥ ८ ॥  
तस्मै दद्यां शतं नागान् शतं ग्रामान् शतं रथान्।  
सुवर्णस्य च मुख्यस्य हयाग्र्येणां शतं शतान् ॥ ९ ॥  
ऋद्‌ध्या गुणैः सुदान्तांश्च धुर्यवाहान् सुशिक्षितान्।

तथा सुवर्णशृङ्गीणां गोधेनूनां चतुःशतम् ॥ १० ॥  
दद्यां तस्मै सवत्सानां यो मे ब्रूयाद् धनंजयम्।

न चेत् तदभिमन्येत पुरुषोऽर्जुनदर्शिवान् ॥ ११ ॥  
अन्यदस्मै वरं दद्यां श्वेतान् पञ्चशतान् हयान्।  
हेमभाण्डपरिछन्नान् सुमृष्टमणिभूषणान् ॥ १२ ॥

सुदान्तानपि चैवाहं दद्यामष्टादशापरान् ।  
रथं च शुभ्रं सौवर्णं दद्यां तस्मै स्वलंकृतम् ॥ १३ ॥  
युक्तं परमकाम्बोजैर्यो मे ब्रूयाद् धनंजयम्।

न चेत् तदभिमन्येत पुरुषोऽर्जुनदर्शिवान् ॥ १४ ॥  
अन्यदस्मै वरं दद्यां कुञ्जराणां शतानि षट्।  
काञ्चनैर्विविधैर्भाण्डैराच्छन्नान हेममालिनः ॥ १५ ॥  
उत्पन्नानपरान्तेषु विनीतान् हस्तिशिक्षकैः ।

न चेत् तदभिमन्येत पुरुषोऽर्जुनदर्शिवान् ॥ १६ ॥  
अन्यदस्मै वरं दद्यां वैश्यग्रामांश्चतुर्दश।  
सुस्फीतान् धनसंयुक्तान् प्रत्यासन्नवनोदकान् ।  
अकुतोभयान् सुसम्पन्नान् राजभोज्यांश्चतुर्दश ॥ १७ ॥

दासीनां निष्ककण्ठीनां मागधीनां शतं तथा।  
प्रत्यग्रवयसां दद्यां यो मे ब्रूयाद् धनंजयम् ॥ १८ ॥

न चेत् तदभिमन्येत पुरुषोऽर्जुनदर्शिवान्।  
अन्यं तस्मै वरं दद्यां यमसौ कामयेत् स्वयम् ॥ १९ ॥

पुत्रदारान् विहारांश्च यदन्यद् वित्तमस्ति मे।  
तच्च तस्मै पुनर्दद्यां यद् यच्च मनसेच्छति ॥ २० ॥

हत्वा च सहितौ कृष्णौ तयोर्वित्तानि सर्वशः।  
तस्मै दद्यामहं यो मे प्रब्रूयात् केशवार्जुनौ ॥ २१ ॥

एता वाचः सुबहुशः कर्ण उच्चारयन् युधि।  
दध्मौ सागरसम्भूतं सुस्वरं शङ्खमुत्तमम् ॥ २२ ॥

ता वाचः सूतपुत्रस्य तथा युक्ता निशम्य तु।  
दुर्योधनो महाराज संहृष्टः सानुगोऽभवत् ॥ २३ ॥

ततो दुन्दुभिनिर्घोषो मृदङ्गानां च सर्वशः।  
सिंहनादः सवादित्रः कुञ्जराणां च निःस्वनः ॥ २४ ॥

प्रादुरासीत् तदा राजन् सैन्येषु पुरुषर्षभ।  
योधानां सम्प्रहृष्टानां तथा समभवत् स्वनः ॥ २५ ॥

तथा प्रहृष्टे सैन्ये तु प्लवमानं महारथम्।  
विकत्थमानं च तदा राधेयमरिकर्षणम्।  
मद्रराजः प्रहस्येदं वचनं प्रत्यभाषत ॥ २६ ॥