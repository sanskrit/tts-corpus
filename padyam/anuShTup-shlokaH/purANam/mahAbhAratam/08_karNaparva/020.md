+++
title_full = "020 अश्वत्थामाके द्वारा पाण्ड्\u200cयनरेशका वध"
title = "०२०"

+++


प्रोक्तस्त्वया पूर्वमेव प्रवीरो लोकविश्रुतः।  
न त्वस्य कर्म संग्रामे त्वया संजय कीर्तितम् ॥ १ ॥

तस्य विस्तरशो ब्रूहि प्रवीरस्याद्य विक्रमम्।  
शिक्षां प्रभावं वीर्यं च प्रमाणं दर्पमेव च ॥ २ ॥

भीष्मद्रोणकृपद्रौणिकर्णार्जुनजनार्दनान् ।  
समाप्तविद्यान् धनुषि श्रेष्ठान् यान् मन्यसे रथान् ॥ ३ ॥  
यो ह्याक्षिपति वीर्येण सर्वानेतान् महारथान्।  
न मेने चात्मना तुल्यं कंचिदेव नरेश्वरम् ॥ ४ ॥  
तुल्यतां द्रोणभीष्माभ्यामात्मनो यो न मृष्यते।  
वासुदेवार्जुनाभ्यां च न्यूनतां नैच्छतात्मनि ॥ ५ ॥  
स पाण्ड्‌यो नृपतिश्रेष्ठः सर्वशस्त्रभृतां वरः।  
कर्णस्यानीकमहनत् पराभूत इवान्तकः ॥ ६ ॥

तदुदीर्णरथाश्वेभं पत्तिप्रवरसंकुलम् ।  
कुलालचक्रवद् भ्रान्तं पाण्ड्‌येनाभ्याहतं बलात् ॥ ७ ॥

व्यश्वसूतध्वजरथान् विप्रविद्धायुधद्विपान् ।  
सम्यगस्तैः शरैः पाण्ड्‌यो वायुर्मेघानिवाक्षिपत् ॥ ८ ॥

द्विरदान् द्विरदारोहान् विपताकायुधध्वजान् ।  
सपादरक्षानहनद् वज्रेणाद्रीनिवाद्रिहा ॥ ९ ॥

सशक्तिप्रासतूणीरानश्वारोहान् हयानपि ।  
पुलिन्दखसबाह्लीकनिषादान्ध्रककुन्तलान् ॥ १० ॥  
दाक्षिणात्यांश्च भोजांश्च शूरान् संग्रामकर्कशान्।  
विशस्त्रकवचान्‌ बाणैः कृत्वा चैवाकरोद् व्यसून् ॥ ११ ॥

चतुरङ्गं बलं बाणैर्निघ्नन्तं पाण्ड्‌यमाहवे।  
दृष्ट्वा द्रौणिरसम्भ्रान्तमसम्भ्रान्तस्ततोऽभ्ययात् ॥ १२ ॥

आभाष्य चैनं मधुरमभीतं तमभीतवत्।  
प्राह प्रहरतां श्रेष्ठः स्मितपूर्वं समाह्वयत् ॥ १३ ॥

राजन् कमलपत्राक्ष विशिष्टाभिजनश्रुत ।  
वज्रसंहननप्रख्य प्रख्यातबलपौरुष ॥ १४ ॥

मुष्टिश्लिष्टायतज्यं च व्यायताभ्यां महद् धनुः।  
दोर्भ्यां विस्फारयन् भासि महाजलदवद् भृशम् ॥ १५ ॥

शरवर्षैर्महावेगैरमित्रानभिवर्षतः ।  
मदन्यं नानुपश्यामि प्रतिवीरं तवाहवे ॥ १६ ॥

रथद्विरदपत्त्यश्वानेकः प्रमथसे बहुन् ।  
मृगसंघानिवारण्ये विभीर्भीमबलो हरिः ॥ १७ ॥

महता रथघोषेण दिवं भूमिं च नादयन्।  
वर्षान्ते सस्यहा मेघो भासि ह्रादीव पार्थिव ॥ १८ ॥

संस्पृशानः शरांस्तीक्ष्णांस्तूणादाशीविषोपमान् ।  
मयैवैकेन युध्यस्व त्र्यम्बकेनान्धको यथा ॥ १९ ॥

एवमुक्तस्तथेत्युक्त्वा प्रहरेति च ताडितः।  
कर्णिना द्रोणतनयं विव्याध मलयध्वजः ॥ २० ॥

मर्मभेदिभिरत्युग्रैर्बाणैरग्निशिखोपमैः ।  
स्मयन्नभ्यहनद् द्रौणिः पाण्ड्‌यमाचार्यसत्तमः ॥ २१ ॥

ततोऽपरान्‌ सुतीक्ष्णाग्रान्‌ नाराचान् मर्मभेदिनः।  
गत्या दशम्या संयुक्तानश्वत्थामाप्यवासृजत् ॥ २२ ॥

तान् शरानच्छिनत्‌ पाण्ड्‌यो नवभिर्निशितैः शरैः।  
चतुर्भिरर्दयच्चाश्वानाशु ते व्यसवोऽभवन् ॥ २३ ॥

अथ द्रोणसुतस्येषूंस्ताञ्छित्त्वा निशितैः शरैः।  
धनुर्ज्यां विततां पाण्ड्यश्चिच्छेदादित्य तेजसः ॥ २४ ॥

दिव्यं धनुरथाधिज्यं कृत्वा द्रौणिरमित्रहा।  
प्रेक्ष्य चाशु रथे युक्तान् नरैरन्यान् हयोत्तमान् ॥ २५ ॥  
ततः शरसहस्राणि प्रेषयामास वै द्विजः।  
इषुसम्बाधमाकाशमकरोद् दिश एव च ॥ २६ ॥

ततस्तानस्यतः सर्वान् द्रौणेर्बाणान् महात्मनः।  
जानानोऽप्यक्षयान् पाण्ड्‌योऽशातयत्‌ पुरुषर्षभः ॥ २७ ॥

प्रयुक्तांस्तान् प्रयत्नेन छित्त्वा द्रौणेरिषूनरिः।  
चक्ररक्षौ रणे तस्य प्राणुदन्निशितैः शरैः ॥ २८ ॥

अथारेर्लाघवं दृष्ट्वा मण्डलीकृतकार्मुकः ।  
प्रास्यद् द्रोणसुतो बाणान् वृष्टिं पूषानुजो यथा ॥ २९ ॥

अष्टावष्टगवान्यूहुः शकटानि यदायुधम् ।  
अह्नस्तदष्टभागेन द्रौणिश्चिक्षेप मारिष ॥ ३० ॥

तमन्तकमिव क्रुद्धमन्तकस्यान्तकोपमम् ।  
ये ये ददृशिरे तत्र विसंज्ञाः प्रायशोऽभवन् ॥ ३१ ॥

पर्जन्य इव घर्मान्ते वृष्ट्‌या साद्रिद्रुमां महीम्।  
आचार्यपुत्रस्तां सेनां बाणवृष्ट्या व्यवीवृषत् ॥ ३२ ॥

द्रौणिपर्जन्यमुक्तां तां बाणवृष्टिं सुदुःसहाम्।  
वायव्यास्त्रेण संक्षिप्य मुदा पाण्ड्‌यानिलोऽनुदत् ॥ ३३ ॥

तस्य नानदतः केतुं चन्दनागुरुरूषितम्।  
मलयप्रतिमं द्रौणिश्छित्त्वाश्वांश्चतुरोऽहनत् ॥ ३४ ॥

सूतमेकेषुणा हत्वा महाजलदनिःस्वनम् ।  
धनुश्छित्त्वार्धचन्द्रेण तिलशो व्यधमद् रथम् ॥ ३५ ॥

अस्त्रैरस्त्राणि संवार्य छित्त्वा सर्वायुधानि च।  
प्राप्तमप्यहितं द्रौणिर्न जघान रणेप्सया ॥ ३६ ॥

एतस्मिन्नन्तरे कर्णो गजानीकमुपाद्रवत् ।  
द्रावयामास स तदा पाण्डवानां महद् बलम् ॥ ३७ ॥

विरथान् रथिनश्चक्रे गजानश्वांश्च भारत।  
गजान् बहुभिरानर्छच्छरैः संनतपर्वभिः ॥ ३८ ॥

अथ द्रौणिर्महेष्वासः पाण्ड्‌यं शत्रुनिबर्हणम्।  
विरथं रथिनां श्रेष्ठं नाहनद् युद्धकाङ्क्षया ॥ ३९ ॥

हतेश्वरो दन्तिवरः सुकल्पित-  
स्त्वराभिसृष्टः प्रतिशब्दगो बली ।  
तमाद्रवद् द्रौणिशराहतस्त्वरन्  
जवेन कृत्वा प्रतिहस्तिगर्जितम् ॥ ४० ॥

तं वारणं वारणयुद्धकोविदो  
द्विपोत्तमं पर्वतसानुसंनिभम् ।  
समभ्यतिष्ठन्मलयध्वजस्त्वरन्  
यथाद्रिशृङ्गं हरिरुन्नदंस्तथा ॥ ४१ ॥

स तोमरं भास्कररश्मिवर्चसं  
बलास्त्रसर्गोत्तमयत्नमन्युभिः ।  
ससर्ज शीघ्रं परिपीडयन् गजं  
गुरोः सुतायाद्रिपतीश्वरो नदन् ॥ ४२ ॥

मणिप्रवेकोत्तमवज्रहाटकै-  
रलंकृत चांशुकमाल्यमौक्तिकैः ।  
हतो हतोऽसीत्यसकृन्मुदा नदन्  
पराहनद् द्रौणिवराङ्गभूषणम् ॥ ४३ ॥

तदर्कचन्द्रग्रहपावकत्विषं  
भृशातिपातात् पतितं विचूर्णितम् ।  
महेन्द्रवज्राभिहतं महास्वनं  
यथाद्रिशृङ्गं धरणीतले तथा ॥ ४४ ॥

ततः प्रजज्वाल परेण मन्युना  
पादाहतो नागपतिर्यथा तथा ।  
समाददे चान्तकदण्डसंनिभा-  
निषूनमित्रार्तिकरांश्चतुर्दश ॥ ४५ ॥

द्विपस्य पादाग्रकरान् स पञ्चभि-  
र्नृपस्य बाहू च शिरोऽथ च त्रिभिः।  
जघान षड्भिः षडनुत्तमत्विषः  
स पाण्ड्‌यराजानुचरान् महारथान् ॥ ४६ ॥

सुदीर्घवृत्तौ वरचन्दनोक्षितौ  
सुवर्णमुक्तामणिवज्रभूषणौ ।  
भुजौ धरायां पतितौ नृपस्य तौ  
विचेष्टतुस्तार्क्ष्यहताविवोरगौ ॥ ४७ ॥

शिरश्च तत् पूर्णशशिप्रभाननं  
सरोषताम्रायतनेत्रमुन्नसम् ।  
क्षितावपि भ्राजति तत् सकुण्डलं  
विशाखयोर्मध्यगतः शशी यथा ॥ ४८ ॥

स तु द्विपः पञ्चभिरुत्तमेषुभिः  
कृतः षडंशश्चतुरो नृपस्त्रिभिः ।  
कृतो दशांशः कुशलेन युध्यता  
यथा हविस्तद्दशदैवतं तथा ॥ ४९ ॥

स पादशो राक्षसभोजनान् बहून्  
प्रदाय पाण्ड्‌योऽश्वमनुष्यकुञ्जरान् ।  
स्वधामिवाप्य ज्वलनः पितृप्रिय-  
स्ततः प्रशान्तः सलिलप्रवाहतः ॥ ५० ॥

समाप्तविद्यं तु गुरोः सुतं नृपः  
समाप्तकर्माणमुपेत्य ते सुतः ।  
सुहृद्‌वृतोऽत्यर्थमपूजयन्मुदा  
जिते बलौ विष्णुमिवामरेश्वरः ॥ ५१ ॥