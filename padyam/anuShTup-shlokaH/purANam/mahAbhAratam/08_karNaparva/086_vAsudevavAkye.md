+++
title_full = "086 कर्णके साथ युद्ध करनेके विषयमें श्रीकृष्ण और अर्जुनकी बातचीत तथा अर्जुनका कर्णके सामने उपस्थित होना"
title = "०८६ वासुदेववाक्ये"

+++


तमायान्तमभिप्रेक्ष्य वेलोद्‌वृत्तमिवार्णवम् ।  
गर्जन्तं सुमहाकायं दुर्निवारं सुरैरपि ॥ १ ॥  
अर्जुनं प्राह दाशार्हः प्रहस्य पुरुषर्षभः।  
अयं सरथ आयाति श्वेताश्वः शल्यसारथिः ॥ २ ॥

येन ते सह योद्धव्यं स्थिरो भव धनंजय।  
पश्य चैनं समायुक्तं रथं कर्णस्य पाण्डव ॥ ३ ॥  
श्वेतवाजिसमायुक्तं युक्तं राधासुतेन च।

नानापताकाकलिलं किङ्किणीजालमालिनम् ॥ ४ ॥  
उह्यमानमिवाकाशे विमानं पाण्डुरैर्हयैः ।  
ध्वजं च पश्य कर्णस्य नागकक्षं महात्मनः ॥ ५ ॥

आखण्डलधनुःप्रख्यमुल्लिखन्तमिवाम्बरम् ।  
पश्य कर्णं समायान्तं धार्तराष्ट्रप्रियैषिणम् ॥ ६ ॥  
शरधारा विमुञ्चन्तं धारासारमिवाम्बुदम् ।

एष मद्रेश्वरो राजा रथाग्रे पर्यवस्थितः ॥ ७ ॥  
नियच्छति हयानस्य राधेयस्यामितौजसः ।

शृणु दुन्दुभिनिर्घोषं शङ्खशब्दं च दारुणम् ॥ ८ ॥  
सिंहनादांश्च विविधान् शृणु पाण्डव सर्वतः।

अन्तर्धाय महाशब्दान् कर्णेनामिततेजसा ॥ ९ ॥  
दोधूयमानस्य भृशं धनुषः शृणु निःस्वनम्।

एते दीर्यन्ति सगणाः पञ्चालानां महारथाः ॥ १० ॥  
दृष्ट्वा केसरिणं क्रुद्धं मृगा इव महावने।

सर्वयत्नेन कौन्तेय हन्तुमर्हसि सूतजम् ॥ ११ ॥  
न हि कर्णशरानन्यः सोढुमुत्सहते नरः।

सदेवासुरगन्धर्वांस्त्रील्लोँकान् सचराचरान् ॥ १२ ॥  
त्वं हि जेतुं रणे शक्तस्तथैव विदितं मम।

भीममुग्रं महात्मानं त्र्यक्षं शर्वं कपर्दिनम् ॥ १३ ॥  
न शक्ता द्रष्टुमीशानं किं पुनर्योधितुं प्रभुम्।  
त्वया साक्षान्महादेवः सर्वभूतशिवः शिवः ॥ १४ ॥  
युद्धेनाराधितः स्थाणुर्देवाश्च वरदास्तव ।  
तस्य पार्थ प्रसादेन देवदेवस्य शूलिनः ॥ १५ ॥  
जहि कर्णं महाबाहो नमुचिं वृत्रहा यथा।  
श्रेयस्तेऽस्तु सदा पार्थ युद्धे जयमवाप्नुहि ॥ १६ ॥

ध्रुव एव जयः कृष्ण मम नास्त्यत्र संशयः।  
सर्वलोकगुरुर्यस्त्वं तुष्टोऽसि मधुसूदन ॥ १७ ॥

चोदयाश्वान् हृषीकेश रथं मम महारथ।  
नाहत्वा समरे कर्णं निवर्तिष्यति फाल्गुनः ॥ १८ ॥

अद्य कर्णं हतं पश्य मच्छरैः शकलीकृतम्।  
मां वा द्रक्ष्यसि गोविन्द कर्णेन निहतं शरैः ॥ १९ ॥

उपस्थितमिदं घोरं युद्धं त्रैलोक्यमोहनम्।  
यज्जनाः कथयिष्यन्ति यावद् भूमिर्धरिष्यति ॥ २० ॥

एवं ब्रुवंस्तदा पार्थः कृष्णमक्लिष्टकारिणम्।  
प्रत्युद्ययौ रथेनाशु गजं प्रतिगजो यथा ॥ २१ ॥

पुनरप्याह तेजस्वी पार्थः कृष्णमरिंदमम्।  
चोदयाश्वान् हृषीकेश कालोऽयमतिवर्तते ॥ २२ ॥

एवमुक्तस्तदा तेन पाण्डवेन महात्मना।  
जयेन सम्पूज्य स पाण्डवं तदा  
प्रचोदयामास हयान् मनोजवान् ।  
स पाण्डुपुत्रस्य रथो मनोजवः  
क्षणेन कर्णस्य रथाग्रतोऽभवत् ॥ २३ ॥