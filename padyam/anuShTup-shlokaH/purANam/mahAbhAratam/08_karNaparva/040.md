+++
title_full = "040 कर्णका शल्यको फटकारते हुए मद्रदेशके निवासियोंकी निन्दा करना एवं उसे मार डालनेकी धमकी देना"
title = "०४०"

+++


अधिक्षिप्तस्तु राधेयः शल्येनामिततेजसा ।  
शल्यमाह सुसंक्रुद्धो वाक्‌शल्यमवधारयन् ॥ १ ॥

गुणान् गुणवतां शल्य गुणवान् वेत्ति नागुणः।  
त्वं तु शल्य गुणैर्हीनः किं ज्ञास्यसि गुणागुणम् ॥ २ ॥

अर्जुनस्य महास्त्राणि क्रोधं वीर्यं धनुः शरान्।  
अहं शल्याभिजानामि विक्रमं च महात्मनः ॥ ३ ॥

तथा कृष्णस्य माहात्म्यमृषभस्य महीक्षिताम्।  
यथाहं शल्य जानामि न त्वं जानासि तत् तथा॥४॥

एवमेवात्मनो वीर्यमहं वीर्यं च पाण्डवे।  
जानन्नेवाह्वये युद्धे शल्य गाण्डीवधारिणम् ॥ ५ ॥

अस्ति वायमिषुः शल्य सुपुङ्खो रक्तभोजनः।  
एकतूणीशयः पत्री सुधौतः समलंकृतः ॥ ६ ॥

शेते चन्दनचूर्णेशु पूजितो बहुलाः समाः।  
आहेयो विषवानुग्रो नराश्वद्विपसंघहा ॥ ७ ॥

घोररूपो महारौद्रस्तनुत्रास्थिविदारणः ।  
निर्भिन्द्यां येन रुष्टोऽहमपि मेरुं महागिरिम् ॥ ८ ॥

तमहं जातु नास्येयमन्यस्मिन् फाल्गुनादृते।  
कृष्णाद् वा देवकीपुत्रात् सत्यं चापि शृणुष्व मे ॥ ९ ॥

तेनाहमिषुणा शल्य वासुदेवधनंजयौ ।  
योत्स्ये परमसंक्रुद्धस्तत् कर्म सदृशं मम ॥ १० ॥

सर्वेषां वृष्णिवीराणां कृष्णे लक्ष्मीः प्रतिष्ठिता।  
सर्वेषां पाण्डुपुत्राणां जयः पार्थे प्रतिष्ठितः ॥ ११ ॥  
उभयं तु समासाद्य को निवर्तितुमर्हति।

तावेतौ पुरुषव्याघ्रौ समेतौ स्यन्दने स्थितौ ॥ १२ ॥  
मामेकमभिसंयातौ सुजातं पश्य शल्य मे।

पितृष्वसामातुलजौ भ्रातरावपराजितौ ॥ १३ ॥  
मणी सूत्र इव प्रोतौ द्रष्टासि निहतौ मया।

अर्जुने गाण्डिवं कृष्णे चक्रं तार्क्ष्यकपिध्वजौ ॥ १४ ॥  
भीरूणां त्रासजननं शल्य हर्षकरं मम।

त्वं तु दुष्प्रकृतिर्मूढो महायुद्धेष्वकोविदः ॥ १५ ॥  
भयावदीर्णः संत्रासादबद्धं बहु भाषसे।

संस्तौषि तौ तु केनापि हेतुना त्वं कुदेशज ॥ १६ ॥  
तौ हत्वा समरे हन्ता त्वामद्य सहबान्धवम्।  
पापदेशज दुर्बुद्धे क्षुद्र क्षत्रियपांसन ॥ १७ ॥

सुहृद् भूत्वा रिपुः किं मां कृष्णाभ्यां भीषयिष्यसि।  
तौ वा मामद्य हन्तारौ हनिष्ये वापि तावहम् ॥ १८ ॥

नाहं बिभेमि कृष्णाभ्यां विजानन्नात्मनो बलम्।  
वासुदेवसहस्रं वा फाल्गुनानां शतानि वा ॥ १९ ॥  
अहमेको हनिष्यामि जोषमास्स्व कुदेशज।

स्त्रियो बालाश्च वृद्धाश्च प्रायः क्रीडागता जनाः ॥ २० ॥  
या गाथाः सम्प्रगायन्ति कुर्वन्तोऽध्ययनं यथा।  
ता गाथाः शृणु मे शल्य मद्रकेषु दुरात्मसु ॥ २१ ॥  
ब्राह्मणैः कथिताः पूर्वं यथावद् राजसंनिधौ।  
श्रुत्वा चैकमना मूढ क्षम वा ब्रूहि चोत्तरम् ॥ २२ ॥

मित्रध्रुङ्‌मद्रको नित्यं यो नो द्वेष्टि स मद्रकः।  
मद्रके संगतं नास्ति क्षुद्रवाक्ये नराधमे ॥ २३ ॥

दुरात्मा मद्रको नित्यं नित्यमानृतिकोऽनृजुः।  
यावदन्त्यं हि दौरात्म्यं मद्रकेष्विति नः श्रुतम् ॥ २४ ॥

पिता पुत्रश्च माता च श्वश्रूश्वशुरमातुलाः।  
जामाता दुहिता भ्राता नप्तान्ये ते च बान्धवाः ॥ २५ ॥  
वयस्याभ्यागताश्चान्ये दासीदासं च संगतम्।  
पुम्भिर्विमिश्रा नार्यश्च ज्ञाताज्ञाताः स्वयेच्छया ॥ २६ ॥  
येषां गृहेष्वशिष्टानां सक्तुमत्स्याशिनां तथा।  
पीत्वा सीधु सगोमांसं क्रन्दन्ति च हसन्ति च ॥ २७ ॥  
गायन्ति चाप्यबद्धानि प्रवर्तन्ते च कामतः।  
कामप्रलापिनोऽन्योन्यं तेषु धर्मः कथं भवेत् ॥ २८ ॥  
मद्रकेष्ववलिप्तेषु प्रख्याताशुभकर्मसु ।

नापि वैरं न सौहार्दं मद्रकेण समाचरेत् ॥ २९ ॥  
मद्रके संगतं नास्ति मद्रको हि सदामलः।

मद्रकेषु च संसृष्टं शौचं गान्धारकेषु च ॥ ३० ॥  
राजयाजकयाज्ये च नष्टं दत्तं हविर्भवेत्।  
शूद्रसंस्कारको विप्रो यथा याति पराभवम् ॥ ३१ ॥  
यथा ब्रह्मद्विषो नित्यं गच्छन्तीह पराभवम्।  
यथैव संगतं कृत्वा नरः पतति मद्रकैः ॥ ३२ ॥  
मद्रके संगतं नास्ति हतं वृश्चिक ते विषम्।  
आथर्वणेन मन्त्रेण यथा शान्तिः कृता मया ॥ ३३ ॥

इति वृश्चिकदष्टस्य विषवेगहतस्य च।  
कुर्वन्ति भेषजं प्राज्ञाः सत्यं तच्चापि दृश्यते ॥ ३४ ॥

एवं विद्वञ्जोषमास्स्व शृणु चात्रोत्तरं वचः।  
वासांस्युत्सृज्य नृत्यन्ति स्त्रियो या मद्यमोहिताः ॥ ३५ ॥  
मैथुनेऽसंयताश्चापि यथाकामवराश्च ताः ।  
तासां पुत्रः कथं धर्मं मद्रको वक्तुमर्हति ॥ ३६ ॥

यास्तिष्ठन्त्यः प्रमेहन्ति यथैवोष्ट्रदशेरकाः ।  
तासां विभ्रष्टधर्माणां निर्लज्जानां ततस्ततः ॥ ३७ ॥  
त्वं पुत्रस्तादृशीनां हि धर्मं वक्तुमिहेच्छसि।

सुवीरकं याच्यमाना मद्रिका कर्षति स्फिचौ ॥ ३८ ॥  
अदातुकामा वचनमिदं वदति दारुणम्।  
मा मां सुवीरकं कश्चिद् याचतां दयितं मम ॥ ३९ ॥  
पुत्रं दद्यां पतिं दद्यां न तु दद्यां सुवीरकम्।

गौर्यो बृहत्यो निर्ह्रीका मद्रिकाः कम्बलावृताः ॥ ४० ॥  
घस्मरा नष्टशौचाश्च प्राय इत्यनुशुश्रुम।

एवमादि मयान्यैर्वा शक्यं वक्तुं भवेद् बहु ॥ ४१ ॥  
आकेशाग्रान्नखाग्राच्च वक्तव्येषु कुकर्मसु ।

मद्रकाः सिन्धुसौवीराः धर्मं विद्युः कथं त्विह ॥ ४२ ॥  
पापदेशोद्भवा म्लेच्छा धर्माणामविचक्षणाः ।

एष मुख्यतमो धर्मः क्षत्रियस्येति नः श्रुतम् ॥ ४३ ॥  
यदाजौ निहतः शेते सद्भिः समभिपूजितः।

आयुधानां साम्पराये यन्मुच्येयमहं ततः ॥ ४४ ॥  
ममैष प्रथमः कल्पो निधने स्वर्गमिच्छतः।

सोऽयं प्रियः सखा चास्मि धार्तराष्ट्रस्य धीमतः ॥ ४५ ॥  
तदर्थे हि मम प्राणा यच्च मे विद्यते वसु।  
व्यक्तं त्वमप्युपहितः पाण्डवैः पापदेशज ॥ ४६ ॥  
यथा चामित्रवत् सर्वं त्वमस्मासु प्रवर्तसे।

कामं न खलु शक्योऽहं त्वद्विधानां शतैरपि ॥ ४७ ॥  
संग्रामाद् विमुखः कर्तुं धर्मज्ञ इव नास्तिकैः।

सारङ्ग इव घर्मार्तः कामं विलप शुष्य च ॥ ४८ ॥  
नाहं भीषयितुं शक्यः क्षत्रवृत्ते व्यवस्थितः।

तनुत्यजां नृसिंहानामाहवेष्वनिवर्तिनाम् ॥ ४९ ॥  
या गतिर्गुरुणा प्रोक्ता पुरा रामेण तां स्मरे।

तेषां त्राणार्थमुद्यन्तं वधार्थं द्विषतामपि ॥ ५० ॥  
विद्धि मामास्थितं वृत्तं पौरूरवसमुत्तमम्।

न तद् भूतं प्रपश्यामि त्रिषु लोकेषु मद्रप ॥ ५१ ॥  
यो मामस्मादभिप्रायाद् वारयेदिति मे मतिः।

एवं विद्वञ्जोषमास्स्व त्रासात् किं बहु भाषसे ॥ ५२ ॥  
मा त्वां हत्वा प्रदास्यामि क्रव्याद्भ्यो मद्रकाधम।

मित्रप्रतीक्षया शल्य धृतराष्ट्रस्य चोभयोः ॥ ५३ ॥  
अपवादतितिक्षाभिस्त्रिभिरेतैर्हि जीवसि ।

पुनश्चेदीदृशं वाक्यं मद्रराज वदिष्यसि ॥ ५४ ॥  
शिरस्ते पातयिष्यामि गदया वज्रकल्पया।

श्रोतारस्त्विदमद्येह द्रष्टारो वा कुदेशज ॥ ५५ ॥  
कर्णं वा जघ्नतुः कृष्णौ कर्णो वा निजघान तौ।

एवमुक्त्वा तु राधेयः पुनरेव विशाम्पते।  
अब्रवीन्मद्रराजानं याहि याहीत्यसम्भ्रमम् ॥ ५६ ॥