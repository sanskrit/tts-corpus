+++
title_full = "004 धृतराष्ट्रका शोक और समस्त स्त्रियोंकी व्याकुलता"
title = "००४ धृतराष्ट्रशोकः"

+++


एतच्छ्रुत्वा महाराज धृतराष्ट्रोऽम्बिकासुतः ।  
शोकस्यान्तमपश्यन् वै हतं मेने सुयोधनम् ॥ १ ॥  
विह्वलः पतितो भूमौ नष्टचेता इव द्विपः।

तस्मिन् निपतिते भूमौ विह्वले राजसत्तमे ॥ २ ॥  
आर्तनादो महानासीत् स्त्रीणां भरतसत्तम।

स शब्दः पृथिवीं कृत्स्नां पूरयामास सर्वशः ॥ ३ ॥  
शोकार्णवे महाघोरे निमग्ना भरतस्त्रियः।  
रुरुदुर्दुःखशोकार्ता भृशमुद्विग्नचेतसः ॥ ४ ॥

राजानं च समासाद्य गान्धारी भरतर्षभ।  
निःसंज्ञा पतिता भूमौ सर्वाण्यन्तःपुराणि च ॥ ५ ॥

ततस्ताः संजयो राजन् समाश्वासयदातुराः।  
मुह्यमानाः सुबहुशो मुञ्चन्त्यो वारि नेत्रजम् ॥ ६ ॥

समाश्वस्ताः स्त्रियस्तास्तु वेपमाना मुहुर्मुहुः।  
कदल्य इव वातेन धूयमानाः समन्ततः ॥ ७ ॥

राजानं विदुरश्चापि प्रज्ञाचक्षुषमीश्वरम् ।  
आश्वासयामास तदा सिञ्चंस्तोयेन कौरवम् ॥ ८ ॥

स लब्ध्वा शनकैः संज्ञां ताश्च दृष्ट्‌वा स्त्रियो नृपः।  
उन्मत्त इव राजेन्द्र स्थितस्तूष्णीं विशाम्पते ॥ ९ ॥

ततो ध्यात्वा चिरं कालं निःश्वस्य च पुनः पुनः।  
स्वान् पुत्रान् गर्हयामास बहु मेने च पाण्डवान् ॥ १० ॥

गर्हयंश्चात्मनो बुद्धिं शकुनेः सौबलस्य च।  
ध्यात्वा तु सुचिरं कालं वेपमानो मुहुर्मुहुः ॥ ११ ॥

संस्तभ्य च मनो भूयो राजा धैर्यसमन्वितः।  
पुनर्गावल्गणिं सूतं पर्यपृच्छत संजयम् ॥ १२ ॥

यत् त्वया कथितं वाक्यं श्रुतं संजय तन्मया।  
कच्चिद् दुर्योधनः सूत न गतो वै यमक्षयम् ॥ १३ ॥  
जये निराशः पुत्रो मे सततं जयकामुकः।  
ब्रूहि संजय तत्त्वेन पुनरुक्तां कथामिमाम् ॥ १४ ॥

एवमुक्तोऽब्रवीत् सूतो राजानं जनमेजय।  
हतो वैकर्तनो राजन् सह पुत्रैर्महारथः ॥ १५ ॥  
भ्रातृभिश्च महेष्वासैः सूतपुत्रैस्तनुत्यजैः ।

दुःशासनश्च निहतः पाण्डवेन यशस्विना।  
पीतं च रुधिरं कोपाद् भीमसेनेन संयुगे ॥ १६ ॥