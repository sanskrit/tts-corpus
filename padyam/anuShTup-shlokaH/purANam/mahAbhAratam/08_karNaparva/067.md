+++
title_full = "067 अर्जुनका युधिष्ठिरसे अबतक कर्णको न मार सकनेका कारण बताते हुए उसे मारनेके लिये प्रतिज्ञा करना"
title = "०६७"

+++


तद् धर्मशीलस्य वचो निशम्य  
राज्ञः क्रुद्धस्यातिरथो महात्मा ।  
उवाच दुर्धर्षमदीनसत्त्वं  
युधिष्ठिरं जिष्णुरनन्तवीर्यः ॥ १ ॥

संशप्तकैर्युध्यमानस्य मेऽद्य  
सेनाग्रयायी कुरुसैन्येषु राजन् ।  
आशीविषाभान् खगमान् प्रमुञ्चन्  
द्रौणिः पुरस्तात् सहसाभ्यतिष्ठत् ॥ २ ॥

दृष्ट्वा रथं मेघरवं ममैव  
समस्तसेना च रणेऽभ्यतिष्ठत् ।  
तेषामहं पञ्च शतानि हत्वा  
ततो द्रौणिमगमं पार्थिवाग्र्य ॥ ३ ॥

स मां समासाद्य नरेन्द्र यत्तः  
समभ्ययात् सिंहमिव द्विपेन्द्रः ।  
अकार्षीच्च रथिनामुज्जिहीर्षां  
महाराज वध्यतां कौरवाणाम् ॥ ४ ॥

ततो रणे भारत दुष्प्रकम्प्य  
आचार्यपुत्रः प्रवरः कुरूणाम् ।  
मामर्दयामास शितैः पृषत्कै-  
र्जनार्दनं चैव विषाग्निकल्पैः ॥ ५ ॥

अष्टागवामष्ट शतानि बाणान्  
मया प्रयुद्धस्य वहन्ति तस्य।  
तांस्तेन मुक्तानहमस्य बाणै-  
र्व्यनाशयं वायुरिवाभ्रजालम् ॥ ६ ॥

ततोऽपरान् बाणसंघाननेका-  
नाकर्णपूर्णायतविप्रमुक्तान् ।  
ससर्ज शिक्षास्त्रबलप्रयत्नै-  
स्तथा यथा प्रावृषि कालमेघः ॥ ७ ॥

नैवाददानं न च संदधानं  
जानीमहे कतरेणास्यतीति ।  
वामेन वा यदि वा दक्षिणेन  
स द्रोणपुत्रः समरे पर्यवर्तत् ॥ ८ ॥

तस्याततं मण्डलमेव सज्यं  
प्रदृश्यते कार्मुकं द्रोणसूनोः ।  
सोऽविध्यन्मां पञ्चभिर्द्रोणपुत्रः  
शितैः शरैः पञ्चभिर्वासुदेवम् ॥ ९ ॥

अहं हि तं त्रिंशता वज्रकल्पैः  
समार्दयं निमिषस्यान्तरेण ।  
क्षणाच्छ्‌वावित्समरूपो बभूव  
समार्दितो मद्विसृष्टैः पृषत्कैः ॥ १० ॥

स विक्षरन् रुधिरं सर्वगात्रे  
रथानीकं सूतसूनोर्विवेश ।  
मयाभिभूतान् सैनिकानां प्रबर्हा-  
नसौ प्रपश्यन् रुधिरप्रदिग्धान् ॥ ११ ॥

ततोऽभिभूतं युधि वीक्ष्य सैन्यं  
वित्रस्तयोधं द्रुतवाजिनागम् ।  
पञ्चाशता रथमुख्यैः समेत्य  
कर्णस्त्वरन् मामुपायात् प्रमाथी ॥ १२ ॥

तान् सूदयित्वाहमपास्य कर्ण  
द्रष्टुं भवन्तं त्वरयाभियातः ।  
सर्वे पञ्चाला ह्युद्विजन्ते स्म कर्णं  
दृष्ट्वा गावः केसरिणं यथैव ॥ १३ ॥

मृत्योरास्यं व्यात्तमिवाभिपद्य  
प्रभद्रकाः कर्णमासाद्य राजन् ।  
रथांस्तु तान् सप्तशतान् निमग्नां-  
स्तदा कर्णः प्राहिणोन्मृत्युसद्म ॥ १४ ॥

न चाप्यभूत् क्लान्तमनाः स राजन्  
यावन्नास्मान् दृष्ट्वान् सूतपुत्रः ।  
श्रुत्वा तु त्वां तेन दृष्टं समेत-  
मश्वत्थाम्ना पूर्वतरं क्षतं च ॥ १५ ॥  
मन्ये कालमपयानस्य राजन्  
क्रूरात्‌ कर्णात् तेऽहमचिन्त्यकर्मन् ।

मया कर्णस्यास्त्रमिदं पुरस्ताद्  
युद्धे दृष्टं पाण्डव चित्ररूपम् ॥ १६ ॥  
न ह्यन्ययोद्धा विद्यते सृञ्जयानां  
महारथं योऽद्य सहेत कर्णम्।

शैनेयो मे सात्यकिश्चक्ररक्षौ  
धृष्टद्युम्नश्चापि तथैव राजन् ॥ १७ ॥  
युधामन्युश्चोत्तमौजाश्च शूरौ  
पृष्ठतो मां रक्षतां राजपुत्रौ।

रथप्रवीरेण महानुभाव  
द्विषत्सैन्ये वर्तता दुस्तरेण ॥ १८ ॥  
समेत्याहं सपुत्रेण संख्ये  
वृत्रेण वज्रीव नरेन्द्रमुख्य ।  
योत्स्याम्यहं भारत सूतपुत्र-  
मस्मिन् संग्रामे यदि वै दृश्यतेऽद्य ॥ १९ ॥

आयाहि पश्याद्य युयुत्समानं  
मां सूतपुत्रस्य रणे जयाय।  
महोरगस्येव मुखं प्रपन्नाः  
प्रभद्रकाः कर्णमभिद्रवन्ति ॥ २० ॥

षट्‌साहस्रा भारत राजपुत्राः  
स्वर्गाय लोकाय रणे निमग्नाः।  
कर्णं न चेदद्य निहन्मि राजन्  
सबान्धवं युध्यमानं प्रसह्य ॥ २१ ॥  
प्रतिश्रुत्याकुर्वतो वै गतिर्या  
कष्टा याता तामहं राजसिंह।

आमन्त्रये त्वां ब्रूहि जयं रणे मे  
पुरा भीमं धार्तराष्ट्रा ग्रसन्ते ॥ २२ ॥  
सौतिं हनिष्यामि नरेन्द्रसिंह  
सैन्यं तथा शत्रुगणांश्च सर्वान् ॥ २३ ॥