+++
title_full = "093 भीमसेनद्वारा पचीस हजार पैदल सैनिकोंका वध, अर्जुनद्वारा रथसेनाका विध्वंस, कौरव-सेनाका पलायन और दुर्योधनका उसे रोकनेके लिये विफल प्रयास"
title = "०९३"

+++


तस्मिंस्तु कर्णार्जुनयोर्विमर्दे  
दग्धस्य रौद्रेऽहनि विद्रुतस्य ।  
बभूव रूपं कुरुसृञ्जयानां  
बलस्य बाणोन्मथितस्य कीदृक् ॥ १ ॥

शृणु राजन्नवहितो यथा वृत्तो महाक्षयः।  
घोरो मनुष्यदेहानामाजौ च गजवाजिनाम् ॥ २ ॥

यत्र कर्णे हते पार्थः सिंहनादमथाकरोत्।  
तदा तव सुतान् राजन्नाविवेश महद् भयम् ॥ ३ ॥

न संधातुमनीकानि न चैवाशु पराक्रमे।  
आसीद् बुद्धिर्हते कर्णे तव योधस्य कर्हिचित् ॥ ४ ॥

वणिजो नावि भिन्नायामगाधे विप्लवे यथा।  
अपारे पारमिच्छन्तो हते द्वीपे किरीटिना ॥ ५ ॥

सूतपुत्रे हते राजन् वित्रस्ताः शस्त्रविक्षताः।  
अनाथा नाथमिच्छन्तो मृगाः सिंहैरिवार्दिताः ॥ ६ ॥

भग्नशृङ्गा वृषा यद्वद् भग्नदंष्ट्रा इवोरगाः।  
प्रत्यपायाम सायाह्ने निर्जिताः सव्यसचिना ॥ ७ ॥

हतप्रवीरा विध्वस्ता निकृत्ता निशितैः शरैः।  
सूतपुत्रे हते राजन् पुत्रास्ते दुद्रुवुर्भयात् ॥ ८ ॥

विस्रस्तयन्त्रकवचाः कांदिग्भूता विचेतसः ।  
अन्योन्यमवमृद्नन्तो वीक्षमाणा भयार्दिताः ॥ ९ ॥

मामेव नूनं बीभत्सुर्मामेव च वृकोदरः।  
अभियातीति मन्वानाः पेतुर्मम्लुश्च सम्भ्रमात् ॥ १० ॥

हयानन्ये गजानन्ये रथानन्ये महारथाः।  
आरुह्य जवसम्पन्नाः पदातीन् प्रजहुर्भयात् ॥ ११ ॥

कुञ्जरैः स्यन्दनाः क्षुण्णाः सादिनश्च महारथैः।  
पदातिसंघाश्चाश्वौघैः पलायद्भिर्भयार्दितैः ॥ १२ ॥

व्यालतस्करसंकीर्णे सार्थहीना यथा वने।  
सूतपुत्रे हते राजंस्तव योधास्तथाभवन् ॥ १३ ॥

हतारोहा यथा नागाश्छिन्नहस्ता यथा नराः।  
सर्वे पार्थमयं लोकं सम्पश्यन्तो भयार्दिताः ॥ १४ ॥

सम्प्रेक्ष्य द्रवतः सर्वान् भीमसेनभयार्दितान्।  
दुर्योधनोऽथ स्वं सूतं हा हा कृत्वेदमब्रवीत् ॥ १५ ॥

नातिक्रमेच्च मां पार्थो धनुष्पाणिमवस्थितम्।  
जघने सर्वसैन्यानां शनैरश्वान् प्रचोदय ॥ १६ ॥

युध्यमानं हि कौन्तेयं हनिष्यामि न संशयः।  
नोत्सहेन्मामतिक्रान्तुं वेलामिव महोदधिः ॥ १७ ॥

अद्यार्जुनं सगोविन्दं मानिनं च वृकोदरम्।  
हन्यां शिष्टांस्तथा शत्रून् कर्णस्यानृण्यमाप्नुयाम् ॥ १८ ॥

तच्छ्रुत्वा कुरुराजस्य शूरार्यसदृशं वचः।  
सूतो हेमपरिच्छन्नान् शनैरश्वानचोदयत् ॥ १९ ॥

रथाश्वनागहीनास्तु पादातास्तव मारिष ।  
पञ्चविंशतिसाहस्रा युद्धायैव व्यवस्थिताः ॥ २० ॥

तान् भीमसेनः संक्रुद्धो धृष्टद्युम्नश्च पार्षतः।  
बलेन चतुरङ्गेण संवृत्याजघ्नतुः शरैः ॥ २१ ॥

प्रत्ययुध्यन्त समरे भीमसेनं सपार्षतम्।  
पार्थपार्षतयोश्चान्ये जगृहुस्तत्र नामनी ॥ २२ ॥

अक्रुध्यत रणे भीमस्तैस्तदा पर्यवस्थितैः।  
सोऽवतीर्य रथात्तूर्णं गदापाणिरयुध्यत ॥ २३ ॥

न तान् रथस्थो भूमिष्ठान् धर्मापेक्षी वृकोदरः।  
योधयामास कौन्तेयो भुजवीर्यव्यपाश्रयः ॥ २४ ॥

जातरूपपरिच्छन्नां प्रगृह्य महतीं गदाम्।  
अवधीत्तावकान् सर्वान् दण्डपाणिरिवान्तकः ॥ २५ ॥

पदातिनोऽपि संत्यज्य प्रियं जीवितमात्मनः।  
भीममभ्यद्रवन् संख्ये पतङ्गा ज्वलनं यथा ॥ २६ ॥

आसाद्य भीमसेनं तु संरब्धा युद्धदुर्मदाः।  
विनेशुः सहसा दृष्ट्वा भूतग्रामा इवान्तकम् ॥ २७ ॥

श्येनवद् विचरन् भीमो गदाहस्तो महाबलः।  
पञ्चविंशतिसाहस्रांस्तावकान् समपोथयत् ॥ २८ ॥

हत्वा तत्पुरुषानीकं भीमः सत्यपराक्रमः।  
धृष्टद्युम्नं पुरस्कृत्य तस्थौ तत्र महाबलः ॥ २९ ॥

धनंजयो रथानीकमभ्यवर्तत वीर्यवान् ।  
माद्रीपुत्रौ तु शकुनिं सात्यकिश्च महारथः ॥ ३० ॥  
जवेनाभ्यपतन् हृष्टा घ्नन्तो दौर्योधनं बलम्।

तस्याश्वसादीन् सुबहूंस्ते निहत्य शितैः शरैः ॥ ३१ ॥  
समभ्यधावंस्त्वरितास्तत्र युद्धमभून्महत् ।

धनंजयोऽपि चाभ्येत्य रथानीकं तव प्रभो ॥ ३२ ॥  
विश्रुतं त्रिषु लोकेषु गाण्डीवं व्याक्षिपद् धनुः।

कृष्णसारथिमायान्तं दृष्ट्वा श्वेतहयं रथम् ॥ ३३ ॥  
अर्जुनं चापि योद्धारं त्वदीयाः प्राद्रवन् भयात्।

विप्रहीणरथाश्चैव शरैश्च परिकर्षिताः ॥ ३४ ॥  
पञ्चविंशतिसाहस्राः कालमार्छन् पदातयः ।

हत्वा तान् पुरुषव्याघ्रः पञ्चालानां महारथः ॥ ३५ ॥  
पुत्रः पाञ्चालराजस्य धृष्टद्युम्नो महामनाः।  
भीमसेनं पुरस्कृत्य नचिरात् प्रत्यदृश्यत ॥ ३६ ॥  
महाधनुर्धरः श्रीमानमित्रगणतापनः ।

पारावतसवर्णाश्वं कोविदारमयध्वजम् ॥ ३७ ॥  
धृष्टद्युम्नं रणे दृष्ट्वा त्वदीयाः प्रादवन् भयात्।

गान्धारराजं शीघ्रास्त्रमनुसृत्य यशस्विनौ ॥ ३८ ॥  
नचिरात् प्रत्यदृश्येतां माद्रीपुत्रौ ससात्यकी।

चेकितानः शिखण्डी च द्रौपदेयाश्च मारिष ॥ ३९ ॥  
हत्वा त्वदीयं सुमहत् सैन्यं शङ्खांस्तथाधमन्।

ते सर्वे तावकान् प्रेक्ष्य द्रवतोऽपि पराङ्‌मुखान् ॥ ४० ॥  
अभ्यवर्तन्त संरब्धान् वृषाञ्जित्वा यथा वृषाः।

सेनावशेषं तं दृष्ट्वा तव सैन्यस्य पाण्डवः ॥ ४१ ॥  
व्यवस्थितः सव्यसाची चुक्रोध बलवान् नृप।  
धनंजयो रथानीकमभ्यवर्तत वीर्यवान् ॥ ४२ ॥  
विश्रुतं त्रिषु लोकेषु व्याक्षिपद् गाण्डिवं धनुः।

तत एनाञ्शरव्रातैः सहसा समवाकिरत् ॥ ४३ ॥  
तमसा संवृतेनाथ न स्म किंचिद् व्यदृश्यत।

अन्धकारीकृते लोके रजोभूते महीतले ॥ ४४ ॥  
योधाः सर्वे महाराज तावकाः प्राद्रवन् भयात्।

सम्भज्यमाने सैन्ये तु कुरुराजो विशाम्पते ॥ ४५ ॥  
परानभिमुखांश्चैव सुतस्ते समुपाद्रवत् ।  
ततो दुर्योधनः सर्वानाजुहावाथ पाण्डवान् ॥ ४६ ॥  
युद्धाय भरतश्रेष्ठ देवानिव पुरा बलिः।

त एनमभिगर्जन्तः सहिताः समुपाद्रवन् ॥ ४७ ॥  
नानाशस्त्रभृतः क्रुद्धा भर्त्सयन्तो मुहुर्मुहुः।

दुर्योधनोऽप्यसम्भ्रान्तस्तान् रणे निशितैः शरैः ॥ ४८ ॥  
तत्रावधीत्ततः क्रुद्धः शतशोऽथ सहस्रशः।  
तत् सैन्यं पाण्डवेयानां योधयामास सर्वतः ॥ ४९ ॥

तत्राद्भुतमपश्याम तव पुत्रस्य पौरुषम्।  
यदेकः सहितान् सर्वान् रणेऽयुध्यत पाण्डवान् ॥ ५० ॥

ततोऽपश्यन्महात्मा स स्वसैन्यं भृशदुःखितम्।  
ततोऽवस्थाप्य राजेन्द्र कृतबुद्धिस्तवात्मजः ॥ ५१ ॥  
हर्षयन्निव तान् योधानिदं वचनमब्रवीत्।

न तं देशं प्रपश्यामि यत्र याता भयार्दिताः ॥ ५२ ॥  
गतानां यत्र वै मोक्षः पाण्डवात् किं गतेन वः।  
अल्पं च बलमेतेषां कृष्णौ च भृशविक्षतौ ॥ ५३ ॥  
अद्य सर्वान् हनिष्यामि ध्रुवो हि विजयो भवेत्।

विप्रयातांस्तु वो भिन्नान् पाण्डवाः कृतकिल्बिषान् ॥ ५४ ॥  
अनुसृत्य वधिष्यन्ति श्रेयान् नः समरे वधः।

सुखं सांग्रामिको मृत्युः क्षत्रधर्मेण युध्यताम् ॥ ५५ ॥  
मृतो दुःखं न जानीते प्रेत्य चानन्त्यमश्नुते।

शृणुध्वं क्षत्रियाः सर्वे यावन्तः स्थ समागताः ॥ ५६ ॥  
यदा शूरं च भीरुं च मारयत्यन्तको यमः।  
को नु मूढो न युध्येत मादृशः क्षत्रियव्रतः ॥ ५७ ॥

द्विषतो भीमसेनस्य क्रुद्धस्य वशमेष्यथ।  
पितामहैराचरितं न धर्मं हातुमर्हथ ॥ ५८ ॥

न ह्यधर्मोऽस्ति पापीयान् क्षत्रियस्य पलायनात्।  
न युद्धधर्माच्छ्रेयो हि पन्थाः स्वर्गस्य कौरवाः।  
अचिरेण हता लोकान् सद्यो योधाः समश्नुत ॥ ५९ ॥

एवं ब्रुवति पुत्रे ते सैनिका भृशविक्षताः।  
अनवेक्ष्यैव तद्वाक्यं प्राद्रवन् सर्वतो दिशः ॥ ६० ॥