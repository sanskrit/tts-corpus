+++
title_full = "083 भीमद्वारा दुःशासनका रक्तपान और उसका वध, युधामन्युद्वारा चित्रसेनका वध तथा भीमका हर्षोद्\u200cगार"
title = "०८३"

+++


तत्राकरोद् दुष्करं राजपुत्रो  
दुःशासनस्तुमुलं युद्‌ध्यमानः ।  
चिच्छेद भीमस्य धनुः शरेण  
षष्ट्या शरैः सारथिमप्यविध्यत् ॥ १ ॥

स तत् कृत्वा राजपुत्रस्तरस्वी  
विव्याध भीमं नवभिः पृषत्कैः।  
ततोऽभिनद् बहुभिः क्षिप्रमेव  
वरेषुभिर्भीमसेनं महात्मा ॥ २ ॥

ततः क्रुद्धो भीमसेनस्तरस्वी  
शक्तिं चोग्रां प्राहिणोत् ते सुताय।  
तामापतन्तीं सहसातिघोरां  
दृष्ट्वा सुतस्ते ज्वलितामिवोल्काम् ॥ ३ ॥  
आकर्णपूर्णैरिषुभिर्महात्मा  
चिच्छेद पुत्रो दशभिः पृषत्कैः।

दृष्ट्वा तु तत् कर्म कृतं सुदुष्करं  
प्रापूजयन् सर्वयोधाः प्रहृष्टाः ॥ ४ ॥  
अथाशु भीमं च शरेण भूयो  
गाढं स विव्याध सुतस्त्वदीयः।  
चुक्रोध भीमः पुनराशु तस्मै  
भृशं प्रजज्वाल रुषाभिवीक्ष्य ॥ ५ ॥

विद्धोऽस्मि वीराशु भृशं त्वयाद्य  
सहस्व भूयोऽपि गदाप्रहारम् ।  
उक्त्वैवमुच्चैः कुपितोऽथ भीमो  
जग्राह तां भीमगदां वधाय ॥ ६ ॥

उवाच चाद्याहमहं दुरात्मन्  
पास्यामि ते शोणितमाजिमध्ये ।  
अथैवमुक्तस्तनयस्तवोग्रां  
शक्तिं वेगात् प्राहिणोन्मृत्युरूपाम् ॥ ७ ॥

आविध्य भीमोऽपि गदां सुघोरां  
विचिक्षिपे रोषपरीतमूर्तिः ।  
सा तस्य शक्तिं सहसा विरुज्य  
पुत्रं तवाजौ ताडयामास मूर्ध्नि ॥ ८ ॥

स विक्षरन् नाग इव प्रभिन्नो  
गदामस्मै तुमुले प्राहिणोद् वै।  
तयाहरद् दश धन्वन्तराणि  
दुःशासनं भीमसेनः प्रसह्य ॥ ९ ॥

तया हतः पतितो वेपमानो  
दुःशासनो गदया वेगवत्या ।  
विध्वस्तवर्माभरणाम्बरस्रग्  
विचेष्टमानो भृशवेदनातुरः ॥ १० ॥

हयाः ससूता निहता नरेन्द्र  
चूर्णीकृतश्चास्य रथः पतन्त्या ।  
दुःशासनं पाण्डवाः प्रेक्ष्य सर्वे  
हृष्टाः पञ्चालाः सिंहनादानमुञ्चन् ॥ ११ ॥

तं पातयित्वाथ वृकोदरोऽथ  
जगर्ज हर्षेण विनादयन् दिशः।  
नादेन तेनाखिलपार्श्ववर्तिनो  
मूर्च्छाकुलाः पतितास्त्वाजमीढ ॥ १२ ॥

भीमोऽपि वेगादवतीर्य यानाद्  
दुःशासनं वेगवानभ्यधावत् ।  
ततः स्मृत्वा भीमसेनस्तरस्वी  
सापत्नकं यत् प्रयुक्तं सुतैस्ते ॥ १३ ॥

तस्मिन् सुघोरे तुमुले वर्तमाने  
प्रधानभूयिष्ठतरैः समन्तात् ।  
दुःशासनं तत्र समीक्ष्य राजन्  
भीमो महाबाहुरचिन्त्यकर्मा ॥ १४ ॥  
स्मृत्वाथ केशग्रहणं च देव्या  
वस्त्रापहारं च रजस्वलायाः ।  
अनागसो भर्तृपराङ्‌मुखाया  
दुःखानि दत्तान्यपि विप्रचिन्त्य ॥ १५ ॥  
जज्वाल क्रोधादथ भीमसेन  
आज्यप्रसिक्तो हि यथा हुताशः।

तत्राह कर्णं च सुयोधनं च  
कृपं द्रौणिं कृतवर्माणमेव ॥ १६ ॥  
निहन्मि दुःशासनमद्य पापं  
संरक्ष्यतामद्य समस्तयोधाः ।

इत्येवमुक्त्वा सहसाभ्यधाव-  
न्निहन्तुकामोऽतिबलस्तरस्वी ॥ १७ ॥  
तथा तु विक्रम्य रणे वृकोदरो  
महागजं केसरिको यथैव ।  
निगृह्य दुःशासनमेकवीरः  
सुयोधनस्याधिरथेः समक्षम् ॥ १८ ॥  
रथादवप्लुत्य गतः स भूमौ  
यत्नेन तस्मिन् प्रणिधाय चक्षुः।  
असिं समुद्यम्य सितं सुधारं  
कण्ठे पदाऽऽक्रम्य च वेपमानम् ॥ १९ ॥

उवाच तद्‌गौरिति यद् ब्रुवाणो  
हृष्टो वदेः कर्णसुयोधनाभ्याम् ।  
ये राजसूयावभृथे पवित्रा  
जाताः कचा याज्ञसेन्या दुरात्मन् ॥ २० ॥  
ते पाणिना कतरेणावकृष्टा-  
स्तद् ब्रूहि त्वां पृच्छति भीमसेनः।

श्रुत्वा तु तद् भीमवचः सुघोरं  
दुःशासनो भीमसेनं निरीक्ष्य ॥ २१ ॥  
जज्वाल भीमं स तदा स्मयेन  
संशृण्वतां कौरवसोमकानाम् ।  
उक्तस्तदाऽऽजौ स तथा सरोषं  
जगाद भीमं परिवर्तनेत्रः ॥ २२ ॥

अयं करिकराकारः पीनस्तनविमर्दनः ।  
गोसहस्रप्रदाता च क्षत्रियान्तकरः करः ॥ २३ ॥  
अनेन याज्ञसेन्या मे भीम केशा विकर्षिताः।  
पश्यतां कुरुमुख्यानां युष्माकं च सभासदाम् ॥ २४ ॥

एवं त्वसौ राजसुतं निशम्य  
ब्रुवन्तमाजौ विनिपीड्य वक्षः ।  
भीमो बलात्तं प्रतिगृह्य दोर्भ्या-  
मुच्चैर्ननादाथ समस्तयोधान् ॥ २५ ॥  
उवाच यस्यास्ति बलं स रक्ष-  
त्वसौ भवेदद्य निरस्तबाहुः ।  
दुःशासनं जीवितं प्रोत्सृजन्त-  
माक्षिप्य योधांस्तरसा महाबलः ॥ २६ ॥  
एवं क्रुद्धो भीमसेनः करेण  
उत्पाटयामास भुजं महात्मा ।  
दुःशासनं तेन स वीरमध्ये  
जघान वज्राशनिसंनिभेन ॥ २७ ॥

उत्कृत्य वक्षः पतितस्य भूमा-  
वथापिबच्छोणितमस्य कोष्णम् ।  
ततो निपात्यास्य शिरोऽपकृत्य  
तेनासिना तव पुत्रस्य राजन् ॥ २८ ॥  
सत्यां चिकीर्षुर्मतिमान् प्रतिज्ञां  
भीमोऽपिबच्छोणितमस्य कोष्णम् ।  
आस्वाद्य चास्वाद्य च वीक्षमाणः  
क्रुद्धो हि चैनं निजगाद वाक्यम् ॥ २९ ॥

स्तन्यस्य मातुर्मधुसर्पिषोर्वा  
माध्वीकपानस्य च सत्कृतस्य ।  
दिव्यस्य वा तोयरसस्य पानात्  
पयोदधिभ्यां मथिताच्च मुख्यात् ॥ ३० ॥  
अन्यानि पानानि च यानि लोके  
सुधामृतस्वादुरसानि तेभ्यः ।  
सर्वेभ्य एवाभ्यधिको रसोऽयं  
ममाद्य चास्याहितलोहितस्य ॥ ३१ ॥

अथाह भीमः पुनरुग्रकर्मा  
दुःशासनं क्रोधपरीतचेताः ।  
गतासुमालोक्य विहस्य सुस्वरं  
किं वा कुर्यां मृत्युना रक्षितोऽसि ॥ ३२ ॥

एवं ब्रुवाणं पुनराद्रवन्त-  
मास्वाद्य रक्तं तमतिप्रहृष्टम् ।  
ये भीमसेनं ददृशुस्तदानीं  
भयेन तेऽपि व्यथिता निपेतुः ॥ ३३ ॥

ये चापि नासन् व्यथिता मनुष्या-  
स्तेषां करेभ्यः पतितं हि शस्त्रम्।  
भयाच्च संचुक्रुशुरस्वरैस्ते  
निमीलिताक्षा ददृशुः समन्ततः ॥ ३४ ॥

तं तत्र भीमं ददृशुः समन्ताद्  
दौःशासनं तद् रुधिरं पिबन्तम्।  
सर्वेऽपलायन्त भयाभिपन्ना  
न वै मनुष्योऽयमिति ब्रुवाणाः ॥ ३५ ॥

तस्मिन् कृते भीमसेनेन रूपे  
दृष्ट्वा जनाः शोणितं पीयमानम्।  
सम्प्राद्रवंश्चित्रसेनेन सार्धं  
भीमं रक्षो भाषमाणा भयार्ताः ॥ ३६ ॥

युधामन्युः प्रद्रुतं चित्रसेनं  
सहानीकस्त्वभ्ययाद् राजपुत्रः ।  
विव्याध चैनं निशितैः पृषत्कै-  
र्व्यपेतभीः सप्तभिराशुमुक्तैः ॥ ३७ ॥

संक्रान्तभोग इव लेलिहानो  
महोरगः क्रोधविषं सिसृक्षुः ।  
निवृत्य पाञ्चालजमभ्यविध्य-  
त्त्रिभिः शरैः सारथिमस्य षड्भिः ॥ ३८ ॥

ततः सुपुङ्खेन सुयन्त्रितेन  
सुसंशिताग्रेण शरेण शूरः ।  
आकर्णमुक्तेन समाहितेन  
युधामन्युस्तस्य शिरो जहार ॥ ३९ ॥

तस्मिन् हते भ्रातरि चित्रसेने  
क्रुद्धः कर्णः पौरुषं दर्शयानः।  
व्यद्रावयत् पाण्डवानामनीकं  
प्रत्युद्यातो नकुलेनामितौजाः ॥ ४० ॥

भीमोऽपि हत्वा तत्रैव दुःशासनममर्षणम्।  
पूरयित्वाञ्जलिं भूयो रुधिरस्योग्रनिःस्वनः ॥ ४१ ॥  
शृण्वतां लोकवीराणामिदं वचनमब्रवीत् ।

एष ते रुधिरं कण्ठात् पिबामि पुरुषाधम ॥ ४२ ॥  
ब्रूहीदानीं तु संहृष्टः पुनर्गौरिति गौरिति।

ये तदास्मान् प्रनृत्यन्ति पुनर्गौरिति गौरिति ॥ ४३ ॥  
तान् वयं प्रतिनृत्यामः पुनर्गौरिति गौरिति।

प्रमाणकोट्यां शयनं कालकूटस्य भोजनम् ॥ ४४ ॥  
दंशनं चाहिभिः कृष्णैर्दाहं च जतुवेश्मनि।  
द्यूतेन राज्यहरणमरण्ये वसतिश्च या ॥ ४५ ॥  
द्रौपद्याः केशपक्षस्य ग्रहणं च सुदारुणम्।  
इष्वस्त्राणि च संग्रामेष्वसुखानि च वेश्मनि ॥ ४६ ॥  
विराटभवने यश्च क्लेशोऽस्माकं पृथग्विधः।  
शकुनेर्धार्तराष्ट्रस्य राधेयस्य च मन्त्रिते ॥ ४७ ॥  
अनुभूतानि दुःखानि तेषां हेतुस्त्वमेव हि।  
दुःखान्येतानि जानीमो न सुखानि कदाचन ॥ ४८ ॥  
धृतराष्ट्रस्य दौरात्म्यात् सपुत्रस्य सदा वयम्।

इत्युक्त्वा वचनं राजन् जयं प्राप्य वृकोदरः।  
पुनराह महाराज स्मयंस्तौ केशवार्जुनौ ॥ ४९ ॥  
असृग्दिग्धो विस्रवल्लोहितास्यः  
क्रुद्धोऽत्यर्थं भीमसेनस्तरस्वी ।  
दुःशासने यद् रणे संश्रुतं मे  
तद् वै सत्यं कृतमद्येह वीरौ ॥ ५० ॥

अत्रैव दास्याम्यपरं द्वितीयं  
दुर्योधनं यज्ञपशुं विशस्य ।  
शिरो मृदित्वा च पदा दुरात्मनः  
शान्तिं लप्स्ये कौरवाणां समक्षम् ॥ ५१ ॥

एतावदुक्त्वा वचनं प्रहृष्टो  
ननाद चोच्चै रुधिरार्द्रगात्रः ।  
ननर्द चैवातिबलो महात्मा  
वृत्रं निहत्येव सहस्रनेत्रः ॥ ५२ ॥