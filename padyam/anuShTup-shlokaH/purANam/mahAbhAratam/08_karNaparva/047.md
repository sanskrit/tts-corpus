+++
title_full = "047 कौरवों और पाण्डवोंकी सेनाओंका भयंकर युद्ध तथा अर्जुन और कर्णका पराक्रम"
title = "०४७"

+++


तथा व्यूढेष्वनीकेषु संसक्तेषु च संजय।  
संशप्तकान् कथं पार्थो गतः कर्णश्च पाण्डवान् ॥ १ ॥

एतद् विस्तरशो युद्धं प्रब्रूहि कुशलो ह्यसि।  
न हि तृप्यामि वीराणां शृण्वानो विक्रमान् रणे ॥ २ ॥

तदास्थितमवज्ञाय प्रत्यमित्रबलं महत् ।  
अव्यूहतार्जुनो व्यूहं पुत्रस्य तव दुर्नये ॥ ३ ॥

तत् सादिनागकलिलं पदातिरथसंकुलम् ।  
धृष्टद्युम्नमुखं व्यूहमशोभत महद् बलम् ॥ ४ ॥

पारावतसवर्णाश्वश्चन्द्रादित्यसमद्युतिः ।  
पार्षतः प्रबभौ धन्वी कालो विग्रहवानिव ॥ ५ ॥

पार्षतं जुगुपुः सर्वे द्रौपदेया युयुत्सवः।  
दिव्यवर्मायुधधराः शार्दूलसमविक्रमाः ॥ ६ ॥  
सानुगा दीप्तवपुषश्चन्द्रं तारागणा इव।

अथ व्यूढेष्वनीकेषु प्रेक्ष्य संशप्तकान् रणे ॥ ७ ॥  
क्रुद्धोऽर्जुनोऽभिदुद्राव व्याक्षिपन् गाण्डिवं धनुः।

अथ संशप्तकाः पार्थमभ्यधावन् वधैषिणः ॥ ८ ॥  
विजये धृतसंकल्पा मृत्युं कृत्वा निवर्तनम्।

तन्नराश्वौघबहुलं मत्तनागरथाकुलम् ॥ ९ ॥  
पत्तिमच्छूरवीरौघं द्रुतमर्जुनमार्दयत् ।

स सम्प्रहारस्तुमुलस्तेषामासीत् किरीटिना ॥ १० ॥  
तस्यैव नः श्रुतो यादृङ्निवातकवचैः सह।

रथानश्वान् ध्वजान् नागान् पतीन्‌ रणगतानपि ॥ ११ ॥  
इषून् धनूंषि खड्‌गांश्च चक्राणि च परश्वधान्।  
सायुधानुद्यतान् बाहून् विविधान्यायुधानि च ॥ १२ ॥  
चिच्छेद द्विषतां पार्थः शिरांसि च सहस्रशः।

तस्मिन् सैन्यमहावर्ते पातालतलसंनिभे ॥ १३ ॥  
निमग्नं तं रथं मत्वा नेदुः संशप्तका मुदा।

स पुनस्तानरीन् हत्वा पुनरुत्तरतोऽवधीत् ॥ १४ ॥  
दक्षिणेन च पश्चाच्च क्रुद्धो रुद्रः पशूनिव।

अथ पञ्चालचेदीनां सृंजयानां च मारिष ॥ १५ ॥  
त्वदीयैः सह संग्राम आसीत् परमदारुणः।

कृपश्च कृतवर्मा च शकुनिश्चापि सौबलः ॥ १६ ॥  
हृष्टसेनाः सुसंरब्धा रथानीकप्रहारिणः ।  
कोसलैः काश्यमत्स्यैश्च कारूषैः केकयैरपि ॥ १७ ॥  
शूरसेनैः शूरवरैर्युयुधुर्युद्धदुर्मदाः ।

तेषामन्तकरं युद्धं देहपाप्मासुनाशनम् ॥ १८ ॥  
क्षत्रविट्शूद्रवीराणा धर्म्यं स्वर्ग्यं यशस्करम्।

दुर्योधनोऽथ सहितो भ्रातृभिर्भरतर्षभ ॥ १९ ॥  
गुप्तः कुरुप्रवीरैश्च मद्राणां च महारथैः।  
पाण्डवैः सह पञ्चालैश्चेदिभिः सात्यकेन च ॥ २० ॥  
युध्यमानं रणे कर्णं कुरुवीरो व्यपालयत्।

कर्णोऽपि निशितैर्बाणैर्विनिहत्य महाचमूम् ॥ २१ ॥  
प्रमृद्य च रथश्रेष्ठान् युधिष्ठिरमपीडयत्।

विवस्त्रायुधदेहासून् कृत्वा शत्रून् सहस्रशः ॥ २२ ॥  
युक्त्वा स्वर्गयशोभ्यां च स्वेभ्यो मुदमुदावहत्।

एवं मारिष संग्रामो नरवाजिगजक्षयः।  
कुरूणां सृञ्जयानां च देवासुरसमोऽभवत् ॥ २३ ॥