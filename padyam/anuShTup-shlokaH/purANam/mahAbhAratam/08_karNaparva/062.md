+++
title_full = "062 युधिष्ठिरपर कौरव-सैनिकोंका आक्रमण"
title = "०६२"

+++


ततः श्वेताश्वसंयुक्ते नारायणसमाहिते ।  
तिष्ठन् रथवरे श्रीमानर्जुनः समपद्यत ॥ १ ॥

तद् बलं नृपतिश्रेष्ठ तावकं विजयो रणे।  
व्यक्षोभयदुदीर्णाश्वं महोदधिमिवानिलः ॥ २ ॥

दुर्योधनस्तव सुतः प्रमत्ते श्वेतवाहने।  
अभ्येत्य सहसा क्रुद्धः सैन्यार्धेनाभिसंवृतः ॥ ३ ॥  
पर्यवारयदायान्तं युधिष्ठिरममर्षणम् ।  
क्षुरप्राणां त्रिसप्तत्या ततोऽविध्यत पाण्डवम् ॥ ४ ॥

अक्रुध्यत भृशं तत्र कुन्तीपुत्रो युधिष्ठिरः।  
स भल्लांस्त्रिंशतस्तूर्णं तव पुत्रे न्यवेशयत् ॥ ५ ॥

ततोऽधावन्त कौरव्या जिघृक्षन्तो युधिष्ठिरम्।  
दुष्टभावान् पराञ्ज्ञात्वा समवेता महारथाः ॥ ६ ॥  
आजग्मुस्तं परीप्सन्तः कुन्तीपुत्रं युधिष्ठिरम्।

नकुलः सहदेवश्च धृष्टद्युम्नश्च पार्षतः ॥ ७ ॥  
अक्षौहिण्या परिवृतास्तेऽध्यधावन् युधिष्ठिरम् ।

भीमसेनश्च समरे मृद्नंस्तव महारथान् ॥ ८ ॥  
अभ्यधावदभिप्रेप्सू राजानं शत्रुभिर्वृतम् ।

तांस्तु सर्वान् महेष्वासान् कर्णो वैकर्तनो नृप ॥ ९ ॥  
शरवर्षेण महता प्रत्यवारयदागतान् ।

शरौघान् विसृजन्तस्ते प्रेरयन्तश्च तोमरान् ॥ १० ॥  
न शेकुर्यन्तवन्तोऽपि राधेयं प्रतिवीक्षितुम्।

तांश्च सर्वान् महेष्वासान् सर्वशस्त्रास्त्रपारगः ॥ ११ ॥  
महता शरवर्षेण राधेयः प्रत्यवारयत्।

दुर्योधनं च विंशत्या शीघ्रमस्त्रमुदीरयन् ॥ १२ ॥  
अविध्यत् तूर्णमभ्येत्य सहदेवः प्रतापवान्।

स विद्धः सहदेवेन रराजाचलसंनिभः ॥ १३ ॥  
प्रभिन्न इव मातङ्गो रुधिरेण परिप्लुतः।

दृष्ट्वा तव सुतं तत्र गाढविद्धं सुतेजनैः ॥ १४ ॥  
अभ्यधावद् दृढं क्रुद्धो राधेयो रथिनां वरः।

दुर्योधनं तथा दृष्ट्वा शीघ्रमस्त्रमुदैरयत् ॥ १५ ॥  
तेन यौधिष्ठिरं सैन्यमवधीत् पार्षतं तथा।

ततो यौधिष्ठिरं सैन्यं वध्यमानं महात्मना ॥ १६ ॥  
सहसा प्राद्रवद् राजन् सूतपुत्रशरार्दितम्।

विविधा विशिखास्तत्र सम्पतन्तः परस्परम् ॥ १७ ॥  
फलैः पुङ्खान् समाजग्मुः सूतपुत्रधनुश्च्युताः।

अन्तरिक्षे शरौघाणां पततां च परस्परम् ॥ १८ ॥  
संघर्षेण महाराज पावकः समजायत।

ततो दश दिशः कर्णः शलभैरिव यायिभिः ॥ १९ ॥  
अभ्यहंस्तरसा राजञ्शरैः परशरीरगैः ।

रक्तचन्दनसंदिग्धौ मणिहेमविभूषितौ ॥ २० ॥  
बाहू व्यत्यक्षिपत् कर्णः परमास्त्रं विदर्शयन्।

ततः सर्वा दिशो राजन् सायकैर्विप्रमोहयन् ॥ २१ ॥  
अपीडयद् भृशं कर्णो धर्मराजं युधिष्ठिरम्।

ततः क्रुद्धो महाराज धर्मपुत्रो युधिष्ठिरः ॥ २२ ॥  
निशितैरिषुभिः कर्णं पञ्चाशद्भिः समार्पयत्।

बाणान्धकारमभवत्तद् युद्धं घोरदर्शनम् ॥ २३ ॥  
हाहाकारो महानासीत्तावकानां विशाम्पते ।  
वध्यमाने तदा सैन्ये धर्मपुत्रेण मारिष ॥ २४ ॥

सायकैर्विविधैस्तीक्ष्णैः कङ्कपत्रैः शिलाशितैः ।  
भल्लैरनेकैर्विविधैः शक्त्यृष्टिमुसलैरपि ॥ २५ ॥  
यत्र यत्र स धर्मात्मा दुष्टां दृष्टिं व्यसर्जयत्।  
तत्र तत्र व्यशीर्यन्त तावका भरतर्षभ ॥ २६ ॥

कर्णोऽपि भृशसंक्रुद्धो धर्मराजं युधिष्ठिरम्।  
नाराचैरर्धचन्द्रैश्च वत्सदन्तैश्च संयुगे ॥ २७ ॥  
अमर्षी क्रोधनश्चैव रोषप्रस्फुरिताननः ।  
सायकैरप्रमेयात्मा युधिष्ठिरमभिद्रवत् ॥ २८ ॥

युधिष्ठिरश्चापि स तं स्वर्णपुङ्खैः शितैः शरैः।  
प्रहसन्निव तं कर्णः कङ्कपत्रैः शिलाशितैः ॥ २९ ॥  
उरस्यविध्यद् राजानं त्रिभिर्भल्लैश्च पाण्डवम्।

स पीडितो भृशं तेन धर्मराजो युधिष्ठिरः ॥ ३० ॥  
उपविश्य रथोपस्थे सूतं याहीत्यचोदयत्।

अक्रोशन्त ततः सर्वे धार्तराष्ट्राः सराजकाः ॥ ३१ ॥  
गृह्णीध्वमिति राजानमभ्यधावन्त सर्वशः ।

ततः शताः सप्तदश केकयानां प्रहारिणाम् ॥ ३२ ॥  
पञ्चालैः सहिता राजन् धार्तराष्ट्रान् न्यवारयन्।

तस्मिन् सुतुमुले युद्धे वर्तमाने जनक्षये ॥ ३३ ॥  
दुर्योधनश्च भीमश्च समेयातां महाबलौ ॥ ३४ ॥