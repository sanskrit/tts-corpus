+++
title_full = "071 अर्जुनसे भगवान् श्रीकृष्णका उपदेश, अर्जुन और युधिष्ठिरका प्रसन्नतापूर्वक मिलन एवं अर्जुनद्वारा कर्णवधकी प्रतिज्ञा, युधिष्ठिरका आशीर्वाद"
title = "०७१"

+++


धर्मराजस्य तच्छ्रुत्वा प्रीतियुक्तं वचस्ततः।  
पार्थं प्रोवाच धर्मात्मा गोविन्दो यदुनन्दनः ॥ १ ॥

इति स्म कृष्णवचनात् प्रत्युच्चार्य युधिष्ठिरम्।  
बभूव विमनाः पार्थः किंचित् कृत्वेव पातकम् ॥ २ ॥

ततोऽब्रवीद् वासुदेवः प्रहसन्निव पाण्डवम्।  
कथं नाम भवेदेतद् यदि त्वं पार्थ धर्मजम् ॥ ३ ॥  
असिना तीक्ष्णधारेण हन्या धर्मे व्यवस्थितम्।  
त्वमित्युक्त्वाथ राजानमेवं कश्मलमाविशः ॥ ४ ॥

हत्वा तु नृपतिं पार्थ अकरिष्यः किमुत्तरम्।  
एवं हि दुर्विदो धर्मो मन्दप्रज्ञैर्विशेषतः ॥ ५ ॥

स भवान् धर्मभीरुत्वाद् ध्रुवमैष्यन्महत्तमः।  
नरकं घोररूपं च भ्रातुर्ज्येष्ठस्य वै वधात् ॥ ६ ॥

स त्वं धर्मभृतां श्रेष्ठं राजानं धर्मसंहितम्।  
प्रसादय कुरुश्रेष्ठमेतदत्र मतं मम ॥ ७ ॥

प्रसाद्य भक्त्या राजानं प्रीते चैव युधिष्ठिरे।  
प्रयावस्त्वरितौ योद्‌धुं सूतपुत्ररथं प्रति ॥ ८ ॥

हत्वा तु समरे कर्णं त्वमद्य निशितैः शरैः।  
विपुलां प्रीतिमाधत्स्व धर्मपुत्रस्य मानद ॥ ९ ॥

एतदत्र महाबाहो प्राप्तकालं मतं मम।  
एवं कृते कृतं चैव तव कार्यं भविष्यति ॥ १० ॥

ततोऽर्जुनो महाराज लज्जया वै समन्वितः।  
धर्मराजस्य चरणौ प्रपद्य शिरसा नतः ॥ ११ ॥  
उवाच भरतश्रेष्ठं प्रसीदेति पुनः पुनः।  
क्षमस्व राजन् यत्र प्रोक्तं धर्मकामेन भीरुणा ॥ १२ ॥

दृष्ट्वा तु पतितं पद्भ्यां धर्मराजो युधिष्ठिरः।  
धनंजयममित्रघ्नं रुदन्तं भरतर्षभ ॥ १३ ॥  
उत्थाय भ्रातरं राजा धर्मराजो धनंजयम्।  
समाश्लिष्य च सस्नेहं प्ररुरोद महीपतिः ॥ १४ ॥

रुदित्वा सुचिरं कालं भ्रातरौ सुमहाद्युती।  
कृतशौचौ महाराज प्रीतिमन्तौ बभूवतुः ॥ १५ ॥

तत आश्लिष्य तं प्रेम्णा मूर्ध्नि चाघ्राय पाण्डवः।  
प्रीत्या परमया युक्तो विस्मयंश्च पुनः पुनः ॥ १६ ॥  
अब्रवीत् तं महेष्वासं धर्मराजो धनंजयम्।

कर्णेन मे महाबाहो सर्वसैन्यस्य पश्यतः ॥ १७ ॥  
कवचं च ध्वजं चैव धनुः शक्तिर्हयाः शराः।  
शरैः कृत्ता महेष्वास यतमानस्य संयुगे ॥ १८ ॥

सोऽहं ज्ञात्वा रणे तस्य कर्म दृष्ट्वा च फाल्गुन।  
व्यवसीदामि दुःखेन न च मे जीवितं प्रियम् ॥ १९ ॥

न चेदद्य हि तं वीरं निहनिष्यसि संयुगे।  
प्राणानेव परित्यक्ष्ये जीवितार्थो हि को मम ॥ २० ॥

एवमुक्तः प्रत्युवाच विजयो भरतर्षभ।  
सत्येन ते शपे राजन् प्रसादेन तथैव च।  
भीमेन च नरश्रेष्ठ यमाभ्यां च महीपते ॥ २१ ॥  
यथाद्य समरे कर्णं हनिष्यामि हतोऽपि वा।  
महीतले पतिष्यामि सत्येनायुधमालभे ॥ २२ ॥

एवमाभाष्य राजानमब्रवीन्माधवं वचः ।  
अद्य कर्णं रणे कृष्ण सूदयिष्ये न संशयः ॥ २३ ॥  
तव बुद्‌ध्या हि भद्रं ते वधस्तस्य दुरात्मनः।

एवमुक्तोऽब्रवीत् पार्थं केशवो राजसत्तम ॥ २४ ॥  
शक्तोऽसि भरतश्रेष्ठ हन्तुं कर्णं महाबलम्।  
एष चापि हि मे कामो नित्यमेव महारथ ॥ २५ ॥  
कथं भवान् रणे कर्णं निहन्यादिति सत्तम।

भूयश्चोवाच मतिमान् माधवो धर्मनन्दनम् ॥ २६ ॥  
युधिष्ठिरेमं बीभत्सुं त्वं सान्त्वयितुमर्हसि।  
अनुज्ञातुं च कर्णस्य वधायाद्य दुरात्मनः ॥ २७ ॥

श्रुत्वा ह्यहमयं चैव त्वां कर्णशरपीडितम्।  
प्रवृत्तिं ज्ञातुमायाताविहावां पाण्डुनन्दन ॥ २८ ॥

दिष्ट्‌यासि राजन् न हतो दिष्ट्‌या न ग्रहणं गतः।  
परिसान्त्वय बीभत्सुं जयमाशाधि चानघ ॥ २९ ॥

एह्येहि पार्थ बीभत्सो मां परिष्वज पाण्डव।  
वक्तव्यमुक्तोऽस्मि हितं त्वया क्षान्तं च तन्मया ॥ ३० ॥

अहं त्वामनुजानामि जहि कर्णं धनंजय।  
मन्युं च मा कृथाः पार्थ यन्मयोक्तोऽसि दारुणम् ॥ ३१ ॥

ततो धनंजयो राजञ्शिरसा प्रणतस्तदा।  
पादौ जग्राह पाणिभ्यां भ्रातुर्ज्येष्ठस्य मारिष ॥ ३२ ॥

तमुत्थाप्य ततो राजा परिष्वज्य च पीडितम्।  
मूर्ध्न्युपाघ्राय चैवैनमिदं पुनरुवाच ह ॥ ३३ ॥

धनंजय महाबाहो मानितोऽस्मि दृढं त्वया।  
माहात्म्यं विजयं चैव भूयः प्राप्नुहि शाश्वतम् ॥ ३४ ॥

अद्य तं पापकर्माणं सानुबन्धं रणे शरैः।  
नयाम्यन्तं समासाद्य राधेयं बलगर्वितम् ॥ ३५ ॥

येन त्वं पीडितो बाणैर्दृढमायम्य कार्मुकम्।  
तस्याद्य कर्मणः कर्णः फलमाप्स्यति दारुणम् ॥ ३६ ॥

अद्य त्वामनुपश्यामि कर्णं हत्वा महीपते।  
सभाजयितुमाक्रन्दादिति सत्यं ब्रवीमि ते ॥ ३७ ॥

नाहत्वा विनिवर्तिष्ये कर्णमद्य रणाजिरात्।  
इति सत्येन ते पादौ स्पृशामि जगतीपते ॥ ३८ ॥

इति ब्रुवाणं सुमनाः किरीटिनं  
युधिष्ठिरः प्राह वचो बृहत्तरम्।  
यशोऽक्षयं जीवितमीप्सितं ते  
जयं सदा वीर्यमरिक्षयं तदा ॥ ३९ ॥

प्रयाहि वृद्धिं च दिशन्तु देवता  
यथाहमिच्छामि तवास्तु तत् तथा।  
प्रयाहि शीघ्रं जहि कर्णमाहवे  
पुरंदरो वृत्रमिवात्मवृद्धये ॥ ४० ॥