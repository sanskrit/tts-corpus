+++
title_full = "041 राजा शल्यका कर्णको एक हंस और कौएका उपाख्यान सुनाकर उसे श्रीकृष्ण और अर्जुनकी प्रशंसा करते हुए उनकी शरणमें जानेकी सलाह देना"
title = "०४१ हंसकाकीयोपाख्याने"

+++


मारिषाधिरथेः श्रुत्वा वाचो युद्धाभिनन्दिनः।  
शल्योऽब्रवीत् पुनः कर्णं निदर्शनमिदं वचः ॥ १ ॥

जातोऽहं यज्वनां वंशे संग्रामेष्वनिवर्तिनाम्।  
राज्ञां मूर्धाभिषिक्तानां स्वयं धर्मपरायणः ॥ २ ॥

यथैव मत्तो मद्येन त्वं तथा लक्ष्यसे वृष।  
तथाद्य त्वां प्रमाद्यन्तं चिकित्सेयं सुहृत्तया ॥ ३ ॥

इमां काकोपमां कर्ण प्रोच्यमानां निबोध मे।  
श्रुत्वा यथेष्टं कुर्यास्त्वं निहीन कुलपांसन ॥ ४ ॥

नाहमात्मनि किंचिद् वै किल्बिषं कर्ण संस्मरे।  
येन मां त्वं महाबाहो हन्तुमिच्छस्यनागसम् ॥ ५ ॥

अवश्यं तु मया वाच्यं बुद्‌ध्यता त्वद्धिताहितम्।  
विशेषतो रथस्थेन राज्ञश्चैव हितैषिणा ॥ ६ ॥

समं च विषमं चैव रथिनश्च बलाबलम्।  
श्रमः खेदश्च सततं हयानां रथिना सह ॥ ७ ॥  
आयुधस्य परिज्ञानं रुतं च मृगपक्षिणाम्।  
भारश्चाप्यतिभारश्च शल्यानां च प्रतिक्रिया ॥ ८ ॥  
अस्त्रयोगश्च युद्धं च निमित्तानि तथैव च।  
सर्वमेतन्मया ज्ञेयं रथस्यास्य कुटुम्बिना ॥ ९ ॥  
अतस्त्वां कथये कर्ण निदर्शनमिदं पुनः।

वैश्यः किल समुद्रान्ते प्रभूतधनधान्यवान् ॥ १० ॥  
यज्वा दानपतिः क्षान्तः स्वकर्मस्थोऽभवच्छुचिः।  
बहुपुत्रः प्रियापत्यः सर्वभूतानुकम्पकः ॥ ११ ॥  
राज्ञो धर्मप्रधानस्य राष्ट्रे वसति निर्भयः।

पुत्राणां तस्य बालानां कुमाराणां यशस्विनाम् ॥ १२ ॥  
काको बहूनामभवदुच्छिष्टकृतभोजनः ।

तस्मै सदा प्रयच्छन्ति वैश्यपुत्राः कुमारकाः ॥ १३ ॥  
मांसौदनं दधि क्षीरं पायसं मधुसर्पिषी।

स चोच्छिष्टभृतः काको वैश्यपुत्रैः कुमारकैः ॥ १४ ॥  
सदृशान् पक्षिणो दृप्तः श्रेयसश्चाधिचिक्षिपे।

अथ हंसाः समुद्रान्ते कदाचिदतिपातिनः ॥ १५ ॥  
गरुडस्य गतौ तुल्याश्चक्राङ्गा हृष्टचेतसः।

कुमारकास्तदा हंसान्‌ दृष्ट्वा काकमथाब्रुवन् ॥ १६ ॥  
भवानेव विशिष्टो हि पतत्रिभ्यो विहङ्गम।  
(एतेऽतिपातिनः पश्य विहङ्गान् वियदाश्रितान्।  
एभिस्त्वमपि शक्तो हि कामान्न पतितं त्वया॥)

प्रतार्यमाणस्तैः सर्वैरल्पबुद्धिभिरण्डजः ॥ १७ ॥  
तद्वचः सत्यमित्येव मौर्ख्याद् दर्पाच्च मन्यते।

तान् सोऽभिपत्य जिज्ञासुः क एषां श्रेष्ठभागिति ॥ १८ ॥  
उच्छिष्टदर्पितः काको बहूनां दूरपातिनाम्।  
तेषां यं प्रवरं मेने हंसानां दूरपातिनाम् ॥ १९ ॥  
तमाह्वयत दुर्बुद्धिः पताव इति पक्षिणम्।

तच्छ्रुत्वा प्राहसन् हंसा ये तत्रासन् समागताः ॥ २० ॥  
भाषतो बहु काकस्य बलिनः पततां वराः।  
इदमूचुः स्म चक्राङ्गा वचः काकं विहङ्गमाः ॥ २१ ॥

वयं हंसाश्चरामेमां पृथिवीं मानसौकसः।  
पक्षिणां च वयं नित्यं दूरपातेन पूजिताः ॥ २२ ॥

कथं हंसं नु बलिनं चक्राङ्गं दूरपातिनम्।  
काको भूत्वा निपतने समाह्वयसि दुर्मते ॥ २३ ॥  
कथं त्वं पतिता काक सहास्माभिर्ब्रवीहि तत्।

अथ हंसवचो मूढः कुत्सयित्वा पुनः पुनः।  
प्रजगादोत्तरं काकः कत्थनो जातिलाघवात् ॥ २४ ॥

शतमेकं च पातानां पतितास्मि न संशयः।  
शतयोजनमेकैकं विचित्रं विविधं तथा ॥ २५ ॥

उड्डीनमवडीनं च प्रडीनं डीनमेव च।  
निडीनमथ संडीनं तिर्यक् डीनगतानि च ॥ २६ ॥  
विडीनं परिडीनं च पराडीनं सुडीनकम्।  
अभिडीनं महाडीनं निर्डीनमतिडीनकम् ॥ २७ ॥  
अवडीनं प्रडीनं च संडीनं डीनडीनकम्।  
संडीनोड्डीनडीनं च पुनर्डीनविडीनकम् ॥ २८ ॥  
सम्पातं समुदीषं च ततोऽन्यद् व्यतिरिक्तकम्।  
गतागतप्रतिगतं बह्वीश्च निकुलीनकाः ॥ २९ ॥

कर्तास्मि मिषतां वोऽद्य ततो द्रक्ष्यथ मे बलम्।  
तेषामन्यतमेनाहं पतिष्यामि विहायसम् ॥ ३० ॥  
प्रदिशध्वं यथान्यायं केन हंसाः पताम्यहम्।

ते वै ध्रुवं विनिश्चित्य पतध्वं न मया सह॥३१॥  
पातैरेभिः खलु खगाः पतितुं खे निराश्रये।

एवमुक्ते तु काकेन प्रहस्यैको विहंगमः ॥ ३२ ॥  
उवाच काकं राधेय वचनं तन्निबोध मे।

शतमेकं च पातानां त्वं काक पतिता ध्रुवम् ॥ ३३ ॥  
एकमेव तु यं पातं विदुः सर्वे विहंगमाः।  
तमहं पतिता काक नान्यं जानामि कञ्चन ॥ ३४ ॥  
पत त्वमपि ताम्राक्ष येन पातेन मन्यसे।

अथ काकाः प्रजहसुर्ये तत्रासन् समागताः ॥ ३५ ॥  
कथमेकेन पातेन हंसः पातशतं जयेत्।  
एकेनैव शतस्यैष पातेनाभिभविष्यति ॥ ३६ ॥  
हंसस्य पतितं काको बलवानाशुविक्रमः।

प्रपेततुः स्पर्धया च ततस्तौ हंसवायसौ ॥ ३७ ॥  
एकपाती च चक्राङ्गः काकः पातशतेन च।  
पेतिवानथ चक्राङ्गः पेतिवानथ वायसः ॥ ३८ ॥

विसिस्मापयिषुः पातैराचक्षाणोऽऽत्मनः क्रियाः ।  
अथ काकस्य चित्राणि पतितानि मुहुर्मुहुः ॥ ३९ ॥  
दृष्ट्वा प्रमुदिताः काका विनेदुरधिकैः स्वरैः।

हंसांश्चावहसन्ति स्म प्रावदन्नप्रियाणि च ॥ ४० ॥  
उत्पत्योत्पत्य च मुहुर्मुहूर्तमिति चेति च।  
वृक्षाग्रेभ्यः स्थलेभ्यश्च निपतन्त्युतन्ति च ॥ ४१ ॥  
कुर्वाणा विविधान् रावानाशंसन्तो जयं तथा।

हंसस्तु मृदुनैकेन विक्रान्तुमुपचक्रमे ॥ ४२ ॥  
प्रत्यहीयत काकाच्च मुहूर्तमिव मारिष।

अवमन्य च हंसांस्तानिदं वचनमब्रुवन् ॥ ४३ ॥  
योऽसावुत्पतितो हंसः सोऽसावेवं प्रहीयते।

अथ हंसः स तच्छ्रुत्वा प्रापतत् पश्चिमां दिशम् ॥ ४४ ॥  
उपर्युपरि वेनने सागरं मकरालयम्।

ततो भीः प्राविशत् काकं तदा तत्र विचेतसम् ॥ ४५ ॥  
द्वीपद्रुमानपश्यन्तं निपातार्थे श्रमान्वितम् ।

निपतेयं क्व नु श्रान्त इति तस्मिञ्जलार्णवे ॥ ४६ ॥  
अविषह्यः समुद्रो हि बहुसत्त्वगणालयः।  
महासत्त्वशतोद्भासी नभसोऽपि विशिष्यते ॥ ४७ ॥

गाम्भीर्याद्धि समुद्रस्य न विशेषं हि सूतज।  
दिगम्बराम्भसः कर्ण समुद्रस्था विदुर्जनाः ॥ ४८ ॥  
विदूरपातात् तोयस्य किं पुनः कर्ण वायसः।

अथ हंसोऽप्यतिक्रम्य मुहूर्तमिति चेति च ॥ ४९ ॥  
अवेक्षमाणस्तं काकं नाशकद् व्यपसर्पितुम्।

अतिक्रम्य च चक्राङ्गः काकं तं समुदैक्षत ॥ ५० ॥  
यावद् गत्वा पतत्येष काको मामिति चिन्तयन्।

ततः काको भृशं श्रान्तो हंसमभ्यागमत्तदा ॥ ५१ ॥  
तं तथा हीयमानं तु हंसो दृष्ट्वाब्रवीदिदम्।  
उज्जिहीर्षुर्निमज्जन्तं स्मरन् सत्पुरुषव्रतम् ॥ ५२ ॥

बहूनि पतितानि त्वमाचक्षाणो मुहुर्मुहुः।  
पातस्य व्याहरंश्चेदं न नो गुह्यं प्रभाषसे ॥ ५३ ॥

किं नाम पतितं काक यत्त्वं पतसि साम्प्रतम्।  
जलं स्पृशसि पक्षाभ्यां तुण्डेन च पुनः पुनः ॥ ५४ ॥

प्रब्रूहि कतमे तत्र पाते वर्तसि वायस।  
एह्येहि काक शीघ्रं त्वमेष त्वां प्रतिपालये ॥ ५५ ॥

स पक्षाभ्यां स्पृशन्नार्तस्तुण्डेन च जलं तदा।  
दृष्टो हंसेन दुष्टात्मन्निदं हंसं ततोऽब्रवीत् ॥ ५६ ॥  
अपश्यन्नम्भसः पारं निपतंश्च श्रमान्वितः।  
पातवेगप्रमथितो हंसं काकोऽब्रवीदिदम् ॥ ५७ ॥

वयं काकाः कुतो नाम चरामः काकवाशिकाः।  
हंस प्राणैः प्रपद्ये त्वामुदकान्तं नयस्व माम् ॥ ५८ ॥

स पक्षाभ्यां स्पृशन्नार्तस्तुण्डेन च महार्णवे।  
काको दृढपरिश्रान्तः सहसा निपपात ह ॥ ५९ ॥

सागराम्भसि तं दृष्ट्वा पतितं दीनचेतसम्।  
म्रियमाणमिदं काकं हंसो वाक्यमुवाच ह ॥ ६० ॥

शतमेकं च पातानां पताम्यहमनुस्मर।  
श्लाघमानस्त्वमात्मानं काक भाषितवानसि ॥ ६१ ॥

स त्वमेकशतं पातं पतन्नभ्यधिको मया।  
कथमेवं परिश्रान्तः पतितोऽसि महार्णवे ॥ ६२ ॥

प्रत्युवाच ततः काकः सीदमान इदं वचः।  
उपरिष्टं तदा हंसमभिवीक्ष्य प्रसादयन् ॥ ६३ ॥

उच्छिष्टदर्पितो हंस मन्येऽऽत्मानं सुपर्णवत्।  
अवमन्य बहूंश्चाहं काकानन्यांश्च पक्षिणः ॥ ६४ ॥

प्राणैर्हंस प्रपद्ये त्वां द्वीपान्तं प्रापयस्व माम्।  
यद्यहं स्वस्तिमान् हंस स्वं देशं प्राप्नुयां प्रभो ॥ ६५ ॥  
न कंचिदवमन्येऽहमापदो मां समुद्धर।

तमेवं वादिनं दीनं विलपन्तमचेतनम् ॥ ६६ ॥  
काक काकेति वाशन्तं निमज्जन्तं महार्णवे।  
कृपयाऽऽदाय हंसस्तं जलक्लिन्नं सुदुर्दृशम् ॥ ६७ ॥  
पद्भ्यामुत्क्षिप्य वेगेन पृष्ठमारोपयच्छनैः ।

आरोप्य पृष्ठं हंसस्तं काकं तूर्णं विचेतनम् ॥ ६८ ॥  
आजगाम पुनर्द्वीपं स्पर्धया पेततुर्यतः।

संस्थाप्य तं चापि पुनः समाश्वास्य च खेचरम् ॥ ६९ ॥  
गतो यथेप्सितं देशं हंसो मन इवाशुगः।

एवमुच्छिष्टपुष्टः स काको हंसपराजितः ॥ ७० ॥  
बलवीर्यमदं कर्ण त्यक्त्वा क्षान्तिमुपागतः।

उच्छिष्टभोजनः काको यथा वैश्यकुले पुरा ॥ ७१ ॥  
एवं त्वमुच्छिष्टभृतो धार्तराष्ट्रैर्न संशयः।  
सदृशान् श्रेयसश्चापि सर्वान् कर्णावमन्यसे ॥ ७२ ॥

द्रोणद्रौणिकृपैर्गुप्तो भीष्मेणान्यैश्च कौरवैः ।  
विराटनगरे पार्थमेकं किं नावधीस्तदा ॥ ७३ ॥

यत्र व्यस्ताः समस्ताश्च निर्जिताः स्थ किरीटिना।  
शृगाला इव सिंहेन क्व ते वीर्यमभूत् तदा ॥ ७४ ॥

भ्रातरं निहतं दृष्ट्वा समरे सव्यसाचिना।  
पश्यतां कुरुवीराणां प्रथमं त्वं पलायितः ॥ ७५ ॥

तथा द्वैतवने कर्ण गन्धर्वैः समभिद्रुतः।  
कुरून् समग्रानुत्सृज्य प्रथमं त्वं पलायितः ॥ ७६ ॥

हत्वा जित्वा च गन्धर्वांश्चित्रसेनमुखान् रणे।  
कर्ण दुर्योधनं पार्थः सभार्यं सममोक्षयत् ॥ ७७ ॥

पुनः प्रभावः पार्थस्य पौराणः केशवस्य च।  
कथितः कर्ण रामेण सभायां राजसंसदि ॥ ७८ ॥

सततं च त्वमश्रौषीर्वचनं द्रोणभीष्मयोः।  
अवध्यौ वदतः कृष्णौ संनिधौ च महीक्षिताम् ॥ ७९ ॥

कियत् तत् तत् प्रवक्ष्यामि येन येन धनंजयः।  
त्वत्तोऽतिरिक्तः सर्वेभ्यो भूतेभ्यो ब्राह्मणो यथा ॥ ८० ॥

इदानीमेव द्रष्टासि प्रधाने स्यन्दने स्थितौ।  
पुत्रं च वसुदेवस्य कुन्तीपुत्रं च पाण्डवम् ॥ ८१ ॥

यथाश्रयत चक्राङ्गं वायसो बुद्धिमास्थितः।  
तथाश्रयस्व वार्ष्णेयं पाण्डवं च धनंजयम् ॥ ८२ ॥

यदा त्वं युधि विक्रान्तौ वासुदेवधनंजयौ।  
द्रष्टास्येकरथे कर्ण तदा नैवं वदिष्यसि ॥ ८३ ॥

यदा शरशतैः पार्थो दर्पं तव वधिष्यति।  
तदा त्वमन्तरं द्रष्टा आत्मनश्चार्जुनस्य च ॥ ८४ ॥

देवासुरमनुष्येषु प्रख्यातौ यौ नरोत्तमौ।  
तौ मावमंस्था मौर्ख्यात् त्वं खद्योत इव रोचनौ ॥ ८५ ॥

सूर्याचन्द्रमसौ यद्वत् तद्वदर्जुनकेशवौ ।  
प्रकाश्येनाभिविख्यातौ त्वं तु खद्योतवन्नृषु ॥ ८६ ॥

एवं विद्वान् मावमंस्थाः सूतपुत्राच्युतार्जुनौ।  
नृसिंहौ तौ महात्मानौ जोषमास्स्व विकत्थने ॥ ८७ ॥