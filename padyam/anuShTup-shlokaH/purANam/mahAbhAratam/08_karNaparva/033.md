+++
title_full = "033 दुर्योधनका शल्यसे त्रिपुरोंकी उत्पत्तिका वर्णन, त्रिपुरोंसे भयभीत इन्द्र आदि देवताओंका ब्रह्माजीके साथ भगवान् शंकरके पास जाकर उनकी स्तुति करना"
title = "०३३"

+++


भूय एव तु मद्रेश यत्ते वक्ष्यामि तच्छृणु।  
यथा पुरावृत्तमिदं युद्धे देवासुरे विभो ॥ १ ॥  
यदुक्तवान् पितुर्मह्यं मार्कण्डेयो महानृषिः।  
तदशेषेण ब्रुवतो मम राजर्षिसत्तम ॥ २ ॥  
निबोध मनसा चात्र न ते कार्या विचारणा।

देवानामसुराणां च परस्परजिगीषया ॥ ३ ॥  
बभूव प्रथमो राजन् संग्रामस्तारकामयः।

निर्जिताश्च तदा दैत्या दैवतैरिति नः श्रुतम् ॥ ४ ॥  
निर्जितेषु च दैत्येषु तारकस्य सुतास्त्रयः।  
ताराक्षः कमलाक्षश्च विद्युन्माली च पार्थिव ॥ ५ ॥  
तप उग्रं समास्थाय नियमे परमे स्थिताः।

तपसा कर्शयामासुर्देहान् स्वान् शत्रुतापन ॥ ६ ॥  
दमेन तपसा चैव नियमेन समाधिना।

तेषां पितामहः प्रीतो वरदः प्रददौ बरम् ॥ ७ ॥  
अवध्यत्वं च ते राजन् सर्वभूतस्य सर्वदा।  
सहिता वरयामासुः सर्वलोकपितामहम् ॥ ८ ॥

तानब्रवीत्तदा देवो लोकानां प्रभुरीश्वरः।  
नास्ति सर्वामरत्वं वै निवर्तध्वमितोऽसुराः ॥ ९ ॥  
अन्यं वरं वृणीध्वं वै यादृशं सम्प्ररोचते।

ततस्ते सहिता राजन् सम्प्रधार्यासकृत् प्रथम् ॥ १० ॥  
सर्वलोकेश्वरं वाक्यं प्रणम्येदमथाब्रुवन् ।

अस्मभ्यं त्वं वरं देव सम्प्रयच्छ पितामह ॥ ११ ॥  
(वस्तुमिच्छाम नगरं कृत्वा कामगमं शुभम्।  
सर्वकामसमृद्धार्थमवध्यं देवदानवैः ॥  
यक्षरक्षोरगगणैर्नानाजातिभिरेव च ।  
न कृत्याभिर्न शस्त्रैश्च न शापैर्ब्रह्मवादिनाम्॥  
वध्येत त्रिपुरं देव प्रसन्ने त्वयि सादरम्॥

विलयः समयस्यान्ते मरणं जीवितस्य च।  
इति वित्त वधोपायं कञ्चिदेव निशाम्यत॥)

वयं पुराणि त्रीण्येव समास्थाय महीमिमाम्।  
विचरिष्याम लोकेऽस्मिंस्त्वत्प्रसादपुरस्कृताः ॥ १२ ॥

ततो वर्षसहस्रे तु समेष्यामः परस्परम्।  
एकीभावं गमिष्यन्ति पुराण्येतानि चानघ ॥ १३ ॥  
समागतानि चैतानि यो हन्याद् भगवंस्तदा।  
एकेषुणा देववरः स नो मृत्युर्भविष्यति ॥ १४ ॥

एवमस्त्विति तान् देवः प्रत्युक्त्वा प्राविशद् दिवम्।  
ते तु लब्धवराः प्रीताः सम्प्रधार्य परस्परम् ॥ १५ ॥  
पुरत्रयविसृष्ट््यर्थं मयं वव्रुर्महासुरम् ।  
विश्वकर्माणमजरं दैत्यदानवपूजितम् ॥ १६ ॥

ततो मयः स्वतपसा चक्रे धीमान् पुराणि च।  
त्रीणि काञ्चनमेकं वै रौप्यं कार्ष्णायसं तथा ॥ १७ ॥

काञ्चनं दिवि तत्रासीदन्तरिक्षे च राजतम्।  
आयसं चाभवद् भौमं चक्रस्थं पृथिवीपते ॥ १८ ॥

एकैकं योजनशतं विस्तारायामतः समम्।  
गृहाट्टालकसंयुक्तं बहुप्राकारतोरणम् ॥ १९ ॥

गृहप्रवरसम्बाधमसम्बाधमहापथम् ।  
प्रासादैर्विविधैश्चापि द्वारैश्चैवोपशोभितम् ॥ २० ॥

पुरेषु चाभवन् राजन् राजानो वै पृथक् पृथक्।  
काञ्चनं तारकाक्षस्य चित्रमासीन्महात्मनः ॥ २१ ॥

राजतं कमलाक्षस्य विद्युन्मालिन आयसम्।  
त्रयस्ते दैत्यराजानस्त्रींल्लोकानस्त्रतेजसा ॥ २२ ॥  
आक्रम्य तस्थुरूचुश्च कश्च नाम प्रजापतिः।

तेषां दानवमुख्यानां प्रयुतान्यर्बुदानि च ॥ २३ ॥  
कोट्‌यश्चाप्रतिवीराणां समाजग्मुस्ततस्ततः ।

मांसाशिनः सुदृप्ताश्च सुरैर्विनिकृताः पुरा ॥ २४ ॥  
महदैश्वर्यमिच्छन्तस्त्रिपुरं दुर्गमाश्रिताः ।

सर्वेषां च पुनश्चैषां सर्वयोगवहो मयः ॥ २५ ॥  
तमाश्रित्य हि ते सर्वे वर्तयन्तेऽकुतोभयाः।

यो हि यन्मनसा कामं दध्यौ त्रिपुरसंश्रयः ॥ २६ ॥  
तस्मै कामं मयस्तं तै विदधे मायया तदा।

तारकाक्षसुतो वीरो हरिर्नाम महाबलः ॥ २७ ॥  
तपस्तेपे परमकं येनातुष्यत् पितामहः।

संतुष्टमवृणोद् देवं वापी भवतु नः पुरे ॥ २८ ॥  
शस्त्रैर्विनिहता यत्र क्षिप्ताः स्युर्बलवत्तराः।

स तु लब्ध्वा वरं वीरस्तारकाक्षसुतो हरिः ॥ २९ ॥  
ससृजे तत्र वापीं तां मृतानां जीविनीं प्रभो।

येन रूपेण दैत्यस्तु येन वेषेण चैव ह ॥ ३० ॥  
मृतस्तस्यां परिक्षिप्तस्तादृशेनैव जज्ञिवान् ।

तां प्राप्य ते पुनस्तांस्तु लोकान् सर्वान् बबाधिरे ॥ ३१ ॥  
महता तपसा सिद्धाः सुराणां भयवर्धनाः।  
न तेषामभवद् राजन् क्षयो युद्धे कदाचन ॥ ३२ ॥

ततस्ते लोभमोहाभ्यामभिभूता विचेतसः ।  
निर्ह्रीकाः संस्थिताः सर्वे स्थापिताः समलूलुपन् ॥ ३३ ॥

विद्राव्य सगणान् देवांस्तत्र तत्र तदा तदा।  
विचेरुः स्वेन कामेन वरदानेन दर्पिताः ॥ ३४ ॥

देवोद्यानानि सर्वाणि प्रियाणि च दिवौकसाम्।  
ऋषीणामाश्रमान् पुण्यान् रम्याञ्जनपदांस्तथा ॥ ३५ ॥  
व्यनाशयन्नमर्यादा दानवा दुष्टचारिणः ।

(निःस्थानाश्च कृता देवा ऋषयः पितृभिः सह।  
दैत्यैस्त्रिभिस्त्रयो लोका ह्याक्रान्तास्तैः सुरेतरैः॥)

पीड्‌यमानेषु लोकेषु ततः शक्रो मरुद्‌वृतः ॥ ३६ ॥  
पुराण्यायोधयांचक्रे वज्रपातैः समन्ततः ।

नाशकत् तान्यभेद्यानि यदा भेत्तुं पुरंदरः ॥ ३७ ॥  
पुराणि वरदत्तानि धात्रा तेन नराधिप।  
तदा भीतः सुरपतिर्मुक्त्वा तानि पुराण्यथ ॥ ३८ ॥  
तैरेव विबुधैः सार्धं पितामहमरिंदम।  
जगामाथ तदाख्यातुं विप्रकारं सुरेतरैः ॥ ३९ ॥

ते तत्त्वं सर्वमाख्याय शिरोभिः सम्प्रणम्य च।  
वधोपायमपृच्छन्त भगवन्तं पितामहम् ॥ ४० ॥

श्रुत्वा तद् भगवान् देवो देवानिदमुवाच ह।  
ममापि सोऽपराध्नोति यो युष्माकमसौम्यकृत् ॥ ४१ ॥

असुरा हि दुरात्मानः सर्व एव सुरद्विषः।  
अपराध्यन्ति सततं ये युष्मान् पीडयन्त्युत ॥ ४२ ॥

अहं हि तुल्यः सर्वेषां भूतानां नात्र संशयः।  
अधार्मिकास्तु हन्तव्या इति मे वतमाहितम् ॥ ४३ ॥

एकेषुणा विभेद्यानि तानि दुर्गाणि नान्यथा।  
न च स्थाणुमृते शक्तो भेत्तुमेकेषुणा पुरः ॥ ४४ ॥

ते यूयं स्थाणुमीशानं जिष्णुमक्लिष्टकारिणम्।  
योद्धारं वृणुतादित्याः स तान् हन्ता सुरेतरान् ॥ ४५ ॥

इति तस्य वचः श्रुत्वा देवाः शक्रपुरोगमाः।  
ब्रह्माणमग्रतः कृत्वा वृषाङ्कं शरणं ययुः ॥ ४६ ॥

तपो नियममास्थाय गृणन्तो ब्रह्म शाश्वतम्।  
ऋषिभिः सह धर्मज्ञा भवं सर्वात्मना गताः ॥ ४७ ॥

तुष्टुवुर्वाग्भिरिष्टाभिर्भयेष्वभयदं नृप ।  
सर्वात्मानं महात्मानं येनाप्तं सर्वमात्मना ॥ ४८ ॥

तपोविशेषैर्विविधैर्योगं यो वेद चात्मनः।  
यः सांख्यमात्मनो वेत्ति यस्य चात्मा वशे सदा ॥ ४९ ॥  
तं ते ददृशुरीशानं तेजोराशिमुमापतिम्।  
अनन्यसदृशं लोके भगवन्तमकल्मषम् ॥ ५० ॥

एकं च भगवन्तं ते नानारूपमकल्पयन्।  
आत्मनः प्रतिरूपाणि रूपाण्यथ महात्मनि ॥ ५१ ॥  
परस्परस्य चापश्यन् सर्वे परमविस्मिताः।

सर्वभूतमयं दृष्ट्वा तमजं जगतः प्रतिम् ॥ ५२ ॥  
देवा ब्रह्मर्षयश्चैव शिरोभिर्धरणीं गताः।

तान् स्वस्तिवादेनाभ्यर्च्य समुत्थाप्य च शङ्करः ॥ ५३ ॥  
ब्रूत ब्रूतेति भगवान् स्मयमानोऽभ्यभाषत।

त्र्यम्बकेणाभ्यनुज्ञातास्ततस्ते स्वस्थचेतसः ॥ ५४ ॥  
नमो नमो नमस्तेऽस्तु प्रभो इत्यब्रुवत् वचः।

नमो देवाधिदेवाय धन्विने वनमालिने ॥ ५५ ॥  
प्रजापतिमखघ्नाय प्रजापतिभिरीड्््यते ।  
नमः स्तुताय स्तुत्याय स्तूयमानाय शम्भवे ॥ ५६ ॥

विलोहिताय रुद्राय नीलग्रीवाय शूलिने।  
अमोघाय मृगाक्षाय प्रवरायुधयोधिने ॥ ५७ ॥

अर्हाय चैव शुद्धाय क्षयाय क्रथनाय च।  
दुर्वारणाय शुक्राय ब्रह्मणे ब्रह्मचारिणे ॥ ५८ ॥  
ईशानायाप्रमेयाय नियन्त्रे चर्मवाससे ।  
तपोरताय पिङ्गाय व्रतिने कृत्तिवाससे ॥ ५९ ॥

कुमारपित्रे त्र्यक्षाय प्रवरायुधधारिणे ।  
प्रपन्नार्तिविनाशाय ब्रह्मद्विट्‌संघघातिने ॥ ६० ॥

वनस्पतीनां पतये नराणां पतये नमः।  
गवां च पतये नित्यं यज्ञानां पतये नमः ॥ ६१ ॥

नमोऽस्तु ते ससैन्याय त्र्यम्बकायामितौजसे।  
मनोवाक्कर्मभिर्देव त्वां प्रपन्नान् भजस्व नः ॥ ६२ ॥

ततः प्रसन्नो भगवान् स्वागतेनाभिनन्द्य च।  
प्रोवाच व्येतु वस्त्रासो ब्रूत किं करवाणि वः ॥ ६३ ॥