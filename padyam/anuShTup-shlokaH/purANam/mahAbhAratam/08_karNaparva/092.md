+++
title_full = "092 कौरवोंका शोक, भीम आदि पाण्डवोंका हर्ष, कौरव-सेनाका पलायन और दुःखित शल्यका दुर्योधनको सान्त्वना देना"
title = "०९२"

+++


शल्यस्तु कर्णार्जुनयोर्विमर्दे  
बलानि दृष्ट्वा मृदितानि बाणैः।  
ययौ हते चाधिरथौ पदानुगे  
रथेन संछिन्नपरिच्छदेन ॥ १ ॥

निपातितस्यन्दनवाजिनागं  
बलं च दृष्ट्वा हतसूतपुत्रम्।  
दुर्योधनोऽश्रुप्रतिपूर्णनेत्रो  
दीनो मुहुर्निःश्वसंश्चार्तरूपः ॥ २ ॥

कर्णं तु शूरं पतितं पृथिव्यां  
शराचितं शोणितदिग्धगात्रम् ।  
यदृच्छया सूर्यमिवावनिस्थं  
दिदृक्षवः सम्परिवार्य तस्थुः ॥ ३ ॥

प्रहृष्टवित्रस्तविषण्णविस्मिता-  
स्तथा परे शोकहता इवाभवन्।  
परे त्वदीयाश्च परस्परेण  
यथायथैषां प्रकृतिस्तथाभवन् ॥ ४ ॥

प्रविद्धवर्माभरणाम्बरायुधं  
धनंजयेनाभिहतं महौजसम् ।  
निशाम्य कर्णं कुरवः प्रदुद्रुवु-  
र्हतर्षभा गाव इवाजने वने ॥ ५ ॥

भीमश्च भीमेन तदा स्वनेन  
नादं कृत्वा रोदसीः कम्पयानः।  
आस्फोटयन् वल्गते नृत्यते च  
हते कर्णे त्रासयन् धार्तराष्ट्रान् ॥ ६ ॥

तथैव राजन् सोमकाः सृञ्जयाश्च  
शङ्खान् दध्मुः सस्वजुश्चापि सर्वे।  
परस्परं क्षत्रिया हृष्टरूपाः  
सूतात्मजे वै निहते तदानीम् ॥ ७ ॥

कृत्वा विमर्दं महदर्जुनेन  
कर्णो हतः केसरिणेव नागः।  
तीर्णा प्रतिज्ञा पुरुषर्षभेण  
वैरस्यान्तं गतवांश्चापि पार्थः ॥ ८ ॥

मद्राधिपश्चापि विमूढचेता-  
स्तूर्णं रथेनापकृतध्वजेन ।  
दुर्योधनस्यान्तिकमेत्य राजन्  
सबाष्पदुःखाद् वचनं बभाषे ॥ ९ ॥

विशीर्णनागाश्वरथप्रवीरं  
बलं त्वदीयं यमराष्ट्रकल्पम् ।  
अन्योन्यमासाद्य हतं महद्भि-  
र्नराश्वनागैर्गिरिकूटकल्पैः ॥ १० ॥

नैतादृशं भारत युद्धमासीद्  
यथा तु कर्णार्जुनयोर्बभूव ।  
ग्रस्तौ हि कर्णेन समेत्य कृष्णा-  
वन्ये च सर्वे तव शत्रवो ये ॥ ११ ॥

दैवं ध्रुवं पार्थवशात् प्रवृत्तं  
यत्‌ पाण्डवान् पाति हिनस्ति चास्मान्।  
तवार्थसिद्ध्यर्थकरास्तु सर्वे  
प्रसह्य वीरा निहता द्विषद्भिः ॥ १२ ॥

कुबेरवैवस्वतवासवानां  
तुल्यप्रभावा नृपते सुवीराः ।  
वीर्येण शौर्येण बलेन तेजसा  
तैस्तैस्तु युक्ता विविधैर्गुणौघैः ॥ १३ ॥

अवध्यकल्पा निहता नरेन्द्रा-  
स्तवार्थकामा युधि पाण्डवेयैः ।  
तन्मा शुचो भारत दिष्टमेतत्  
पर्याश्वस त्वं न सदास्ति सिद्धिः ॥ १४ ॥

एतद् वचो मद्रपतेर्निशम्य  
स्वं चाप्यनीतं मनसा निरीक्ष्य।  
दुर्योधनो दीनमना विसंज्ञः  
पुनः पुनर्न्यश्वसदार्तरूपः ॥ १५ ॥