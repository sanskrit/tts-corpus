+++
title_full = "078 कर्णके द्वारा पाण्डव-सेनाका संहार और पलायन"
title = "०७८"

+++


ततो भग्नेषु सैन्येषु भीमसेनेन संयुगे।  
दुर्योधनोऽब्रवीत् किं नु सौबलो वापि संजय ॥ १ ॥  
कर्णो वा जयतां श्रेष्ठो योधा वा मामका युधि।  
कृपो वा कृतवर्मा वा द्रौणिर्दुःशासनोऽपि वा ॥ २ ॥

अत्यद्भुतमहं मन्ये पाण्डवेयस्य विक्रमम्।  
यदेकः समरे सर्वान् योधयामास मामकान् ॥ ३ ॥

यथाप्रतिज्ञं योधानां राधेयः कृतवानपि।  
कुरूणामथ सर्वेषां कर्णः शत्रुनिषूदनः ॥ ४ ॥  
शर्म वर्म प्रतिष्ठा च जीविताशा च संजय।

तत् प्रभग्नं बलं दृष्ट्‌वा कौन्तेयेनामितौजसा ॥ ५ ॥  
राधेयो वाप्याधिरथिः कर्णः किमकरोद् युधि।  
पुत्रा वा मम दुर्धर्षा राजानो वा महारथाः।  
एतन्मे सर्वमाचक्ष्व कुशलो ह्यसि संजय ॥ ६ ॥

अपराह्णे महाराज सूतपुत्रः प्रतापवान्।  
जघान सोमकान् सर्वान् भीमसेनस्य पश्यतः ॥ ७ ॥

भीमोऽप्यतिबलं सैन्यं धार्तराष्ट्रं व्यपोथयत्।  
अथ कर्णोऽब्रवीच्छल्यं पञ्चालान् प्रापयस्व माम् ॥ ८ ॥

द्राव्यमाणं बलं दृष्ट्‌वा भीमसेनेन धीमता।  
यन्तारमब्रवीत् कर्णः पञ्चालानेव मां वह ॥ ९ ॥

मद्रराजस्ततः शल्यः श्वेतानश्वान् महाजवान्।  
प्राहिणोच्चेदिपञ्चालान् करूषांश्च महाबलः ॥ १० ॥

प्रविश्य च महत् सैन्यं शल्यः परबलार्दनः।  
न्ययच्छत् तुरगान् हृष्टो यत्र यत्रैच्छदग्रणीः ॥ ११ ॥

तं रथं मेघसंकाशं वैयाघ्रपरिवारणम्।  
संदृश्य पाण्डुपञ्चालास्त्रस्ता ह्यासन्‌ विशाम्पते ॥ १२ ॥

ततो रथस्य निनदः प्रादुरासीन्महारणे।  
पर्जन्यसमनिर्घोषः पर्वतस्येव दीर्यतः ॥ १३ ॥

ततः शरशतैस्तीक्ष्णैः कर्ण आकर्णनिःसृतैः।  
जघान पाण्डवबलं शतशोऽथ सहस्रशः ॥ १४ ॥

तं तथा समरे कर्म कुर्वाणमपराजितम्।  
परिवव्रुर्महेष्वासाः पाण्डवानां महारथाः ॥ १५ ॥

तं शिखण्डी च भीमश्च धृष्टद्युम्नश्च पार्षतः।  
नकुलः सहदेवश्च द्रौपदेयाश्च सात्यकिः ॥ १६ ॥  
परिवव्रुर्जिघांसन्तो राधेयं शरवृष्टिभिः ।

सात्यकिस्तु तदा कर्णं विंशत्या निशितैः शरैः ॥ १७ ॥  
अताडयद् रणे शूरो जत्रुदेशे नरोत्तमः।

शिखण्डी पञ्चविंशत्या धृष्टद्युम्नश्च सप्तभिः ॥ १८ ॥  
द्रौपदेयाश्चतुःषष्ट्या सहदेवश्च सप्तभिः ।  
नकुलश्च शतेनाजौ कर्णं विव्याध सायकैः ॥ १९ ॥

भीमसेनस्तु राधेयं नवत्या नतपर्वणाम्।  
विव्याध समरे क्रुद्धो जत्रुदेशे महाबलः ॥ २० ॥

अथ प्रहस्याधिरथिर्व्याक्षिपद् धनुरुत्तमम् ।  
मुमोच निशितान् बाणान् पीडयन् सुमहाबलः ॥ २१ ॥

तान् प्रत्यविध्यद् राधेयः पञ्चभिः पञ्चभिः शरैः।  
सात्यकेस्तु धनुश्छित्त्वा ध्वजं च भरतर्षभ ॥ २२ ॥  
तं तथा नवभिर्बाणैराजघान स्तनान्तरे।

भीमसेनं ततः क्रुद्धो विव्याध त्रिंशता शरैः ॥ २३ ॥  
सहदेवस्य भल्लेन ध्वजं चिच्छेद मारिष।

सारथिं च त्रिभिर्बाणैराजघान परंतपः ॥ २४ ॥  
विरथान् द्रौपदेयांश्च चकार भरतर्षभ।  
अक्ष्णोर्निमेषमात्रेण तदद्भुतमिवाभवत् ॥ २५ ॥

विमुखीकृत्य तान् सर्वान् शरैः संनतपर्वभिः।  
पञ्चालानहनच्छूरांश्चेदीनां च महारथान् ॥ २६ ॥

ते वध्यमानाः समरे चेदिमत्स्या विशाम्पते।  
कर्णमेकमभिद्रुत्य शरसङ्घैः समार्पयन् ॥ २७ ॥

तान् जघान शितैर्बाणैः सूतपुत्रो महारथः।  
ते वध्यमानाः समरे चेदिमत्स्या विशाम्पते ॥ २८ ॥  
प्राद्रवन्त रणे भीताः सिंहत्रस्ता मृगा इव।

एतदत्यद्भुतं कर्म दृष्टवानस्मि भारत ॥ २९ ॥  
यदेकः समरे शूरान् सूतपुत्रः प्रतापवान्।  
यतमानान् परं शक्त्या योधयानांश्च धन्विनः ॥ ३० ॥  
पाण्डवेयान् महाराज शरैर्वारितवान् रणे।

तत्र भारत कर्णस्य लाघवेन महात्मनः ॥ ३१ ॥  
तुतुषुर्देवताः सर्वाः सिद्धाश्च सह चारणैः।

अपूजयन् महेष्वासा धार्तराष्ट्रा नरोत्तमम् ॥ ३२ ॥  
कर्णं रथवरश्रेष्ठं श्रेष्ठं सर्वधनुष्मताम्।

ततः कर्णो महाराज ददाह रिपुवाहिनीम् ॥ ३३ ॥  
कक्षमिद्धो यथा वह्निर्निदाघे ज्वलितो महान्।

ते वध्यमानाः कर्णेन पाण्डवेयास्ततस्ततः ॥ ३४ ॥  
प्राद्रवन्त रणे भीताः कर्णं दृष्ट्‌वा महारथम्।

तत्राक्रन्दो महानासीत् पञ्चालानां महारणे ॥ ३५ ॥  
वध्यतां सायकैस्तीक्ष्णैः कर्णचापवरच्युतैः ।

तेन शब्देन वित्रस्ता पाण्डवानां महाचमूः ॥ ३६ ॥  
कर्णमेकं रणे योधं मेनिरे तत्र शात्रवाः।

तत्राद्भुतं पुनश्चक्रे राधेयः शत्रुकर्शनः ॥ ३७ ॥  
यदेनं पाण्डवाः सर्वे न शेकुरभिवीक्षितुम्।

यथौघः पर्वतश्रेष्ठमासाद्याभिप्रदीर्यते ॥ ३८ ॥  
तथा तत् पाण्डवं सैन्यं कर्णमासाद्य दीर्यते।

कर्णोऽपि समरे राजन् विधूमोऽग्निरिव ज्वलन् ॥ ३९ ॥  
दहंस्तस्थौ महाबाहुः पाण्डवानां महाचमूम्।

शिरांसि च महाराज कर्णांश्चैव सकुण्डलान् ॥ ४० ॥  
बाहूंश्च वीरो वीराणां चिच्छेद लघु चेषुभिः।

हस्तिदन्तत्सरून्‌ खड्‌गान् ध्वजान् शक्तीर्हयान् गजान् ॥ ४१ ॥  
रथांश्च विविधान् राजन् पताका व्यजनानि च।  
अक्षं च युगयोक्त्राणि चक्राणि विविधानि च ॥ ४२ ॥  
चिच्छेद बहुधा कर्णो योधव्रतमनुष्ठितः।

तत्र भारत कर्णेन निहतैर्गजवाजिभिः ॥ ४३ ॥  
अगम्यरूपा पृथिवी मांसशोणितकर्दमा ।

विषमं च समं चैव हतैरश्वपदातिभिः ॥ ४४ ॥  
रथैश्च कुञ्जरैश्चैव न प्राज्ञायत किञ्चन।

नापि स्वे न परे योधाः प्राज्ञायन्त परस्परम् ॥ ४५ ॥  
घोरे शरान्धकारे तु कर्णास्त्रे च विजृम्भिते।

राधेयचापनिर्मुक्तैः शरैः काञ्चनभूषणैः ॥ ४६ ॥  
संछादिता महाराज पाण्डवानां महारथाः।

ते पाण्डवेयाः समरे राधेयेन पुनः पुनः ॥ ४७ ॥  
अभज्यन्त महाराज यतमाना महारथाः।

मृगसङ्घान् यथा क्रुद्धः सिंहो द्रावयते वने ॥ ४८ ॥  
पञ्चालानां रथश्रेष्ठान् द्रावयन् शात्रवांस्तथा।  
कर्णस्तु समरे योधांस्त्रासयन् सुमहायशाः ॥ ४९ ॥  
कालयामास तत् सैन्यं यथा पशुगणान् वृकः।

दृष्ट्‌वा तु पाण्डवीं सेनां धार्तराष्ट्राः पराङ्‌मुखीम् ॥ ५० ॥  
तत्राजग्मुर्महेष्वासा रुवन्तो भैरवान् रवान्।

दुर्योधनो हि राजेन्द्र मुदा परमया युतः ॥ ५१ ॥  
वादयामास संहृष्टो नानावाद्यानि सर्वशः।

पञ्चालापि महेष्वासा भग्नास्तत्र नरोत्तमाः ॥ ५२ ॥  
न्यवर्तन्त यथा शूरं मृत्युं कृत्वा निवर्तनम्।

तान् निवृत्तान् रणे शूरान् राधेयः शत्रुतापनः ॥ ५३ ॥  
अनेकशो महाराज बभञ्ज पुरुषर्षभः।

तत्र भारत कर्णेन पञ्चाला विंशती रथाः ॥ ५४ ॥  
निहताः सायकैः क्रोधाच्चेदयश्च परः शताः।

कृत्वा शून्यान् रथोपस्थान् वाजिपृष्ठांश्च भारत ॥ ५५ ॥  
निर्मनुष्यान्‌ गजस्कन्धान् पादातांश्चैव विद्रुतान्।

आदित्य इव मध्याह्ने दुर्निरीक्ष्यः परंतपः ॥ ५६ ॥  
कालान्तकवपुः शूरः सूतपुत्रोऽभ्यराजत ।

एवमेतन्महाराज नरवाजिरथद्विपान् ॥ ५७ ॥  
हत्वा तस्थौ महेष्वासः कर्णोऽरिगणसूदनः।  
यथा भूतगणान् हत्वा कालस्तिष्ठेन्महाबलः ॥ ५८ ॥  
तथा स सोमकान् हत्वा तस्थावेको महारथः।

तत्राद्भुतमपश्याम पञ्चालानां पराक्रमम् ॥ ५९ ॥  
वध्यमानापि यत् कर्णं नाजहू रणमूर्धनि।

राजा दुःशासनश्चैव कृपः शारद्वतस्तथा ॥ ६० ॥  
अश्वत्थामा कृतवर्मा शकुनिश्च महाबलः।  
न्यहनन् पाण्डवीं सेनां शतशोऽथ सहस्रशः ॥ ६१ ॥

कर्णपुत्रौ तु राजेन्द्र भ्रातरौ सत्यविक्रमौ।  
निजघ्नाते बलं क्रुद्धौ पाण्डवानामितस्ततः ॥ ६२ ॥

तत्र युद्धं महच्चासीत् क्रूरं विशसनं महत्।  
तथैव पाण्डवाः शूरा धृष्टद्युम्नशिखण्डिनौ ॥ ६३ ॥  
द्रौपदेयाश्च संक्रुद्धा अभ्यघ्नंस्तावकं बलम्।

एवमेष क्षयो वृत्तः पाण्डवानां ततस्ततः।  
तावकानामपि रणे भीमं प्राप्य महाबलम् ॥ ६४ ॥