+++
title_full = "060 श्रीकृष्णका अर्जुनसे दुर्योधन और कर्णके पराक्रमका वर्णन करके कर्णको मारनेके लिये अर्जुनको उत्साहित करना तथा भीमसेनके दुष्कर पराक्रमका वर्णन करना"
title = "०६०"

+++


एतस्मिन्नन्तरे कृष्णः पार्थं वचनमब्रवीत्।  
दर्शयन्निव कौन्तेयं धर्मराजं युधिष्ठिरम् ॥ १ ॥

एष पाण्डव ते भ्राता धार्तराष्ट्रैर्महाबलैः।  
जिघांसुभिर्महेष्वासैर्द्रुतं पार्थोऽनुसार्यते ॥ २ ॥

तं चानुयान्ति संरब्धाः पञ्चाला युद्धदुर्मदाः।  
युधिष्ठिरं महात्मानं परीप्सन्तो महाबलाः ॥ ३ ॥

एष दुर्योधनः पार्थ रथानीकेन दंशितः।  
राजा सर्वस्य लोकस्य राजानमनुधावति ॥ ४ ॥

जिघांसुः पुरुषव्याघ्र भ्रातृभिः सहितो बली।  
आशीविषसमस्पर्शैः सर्वयुद्धविशारदैः ॥ ५ ॥

एते जिघृक्षवो यान्ति द्विपाश्वरथपत्तयः।  
युधिष्ठिरं धार्तराष्ट्रा नरोत्तममिवार्थिनः ॥ ६ ॥

पश्य सात्वतभीमाभ्यां निरुद्धाधिष्ठिताः पुनः।  
जिहीर्षवोऽमृतं दैत्याः शक्राग्निभ्यामिवासकृत् ॥ ७ ॥

एते बहुत्वात्त्वरिताः पुनर्गच्छन्ति पाण्डवम्।  
समुद्रमिव वार्योघाः प्रावृट्काले महारथाः ॥ ८ ॥

नदन्तः सिंहनादांश्च धमन्तश्चापि वारिजान्।  
बलवन्तो महेष्वासा विधुन्वन्तो धनूंषि च ॥ ९ ॥

मृत्योर्मुखगतं मन्ये कुन्तीपुत्रं युधिष्ठिरम्।  
हुतमग्नौ च कौन्तेयं दुर्योधनवशं गतम् ॥ १० ॥

यथाविधमनीकं तु धार्तराष्ट्रस्य पाण्डव।  
नास्य शक्रोऽपि मुच्येत सम्प्राप्तो बाणगोचरम् ॥ ११ ॥

दुर्योधनस्य वीरस्य शरौघान् शीघ्रमस्यतः।  
संक्रुद्धस्यान्तकस्येव को वेगं संसहेद् रणे ॥ १२ ॥

दुर्योधनस्य वीरस्य द्रौणेः शारद्वतस्य च।  
कर्णस्य चेषुवेगो वै पर्वतानपि शातयेत् ॥ १३ ॥

कर्णेन च कृतो राजा विमुखः शत्रुतापनः।  
बलवाल्ँलघुहस्तश्च कृती युद्धविशारदः ॥ १४ ॥

राधेयः पाण्डवश्रेष्ठं शक्तः पीडयितुं रणे।  
सहितो धृतराष्ट्रस्य पुत्रैः शूरैर्महाबलैः ॥ १५ ॥

तस्यैभिर्युध्यमानस्य संग्रामे संयतात्मनः ।  
अन्यैरपि च पार्थस्य हृतं वर्म महारथैः ॥ १६ ॥

उपवासकृशो राजा भृशं भरतसत्तमः।  
ब्राह्मे बले स्थितो ह्येष न क्षात्रे हि बले विभुः॥१७॥

कर्णेन चाभियुक्तोऽयं भूपतिः शत्रुतापनः।  
संशयं समनुप्राप्तः पाण्डवो वै युधिष्ठिरः ॥ १८ ॥

न जीवति महाराजो मन्ये पार्थ युधिष्ठिरः।  
यद् भीमसेनः सहते सिंहनादममर्षणः ॥ १९ ॥  
नदतां धार्तराष्ट्राणां पुनः पुनररिंदमः।  
धमतां च महाशङ्खान् संग्रामे जितकाशिनाम् ॥ २० ॥

युधिष्ठिरं पाण्डवेयं हतेति भरतर्षभ।  
संचोदयत्यसौ कर्णो धार्तराष्ट्रान् महाबलान् ॥ २१ ॥

स्थूणाकर्णेन्द्रजालेन पार्थ पाशुपतेन च।  
प्रच्छादयन्ति राजानं शस्त्रजालैर्महारथाः ॥ २२ ॥

आतुरो हि कृतो राजा संनिषेव्यश्च भारत।  
यथैनमनुवर्तन्ते पञ्चालाः सह पाण्डवैः ॥ २३ ॥

त्वरमाणास्त्वराकाले सर्वशस्त्रभृतां वराः ।  
मज्जन्तमिव पाताले बलिनोऽप्युज्जिहीर्षवः ॥ २४ ॥

न केतुर्दृश्यते राज्ञः कर्णेन निहतः शरैः।  
पश्यतोर्यमयोः पार्थ सात्यकेश्च शिखण्डिनः ॥ २५ ॥  
धृष्टद्युम्नस्य भीमस्य शतानीकस्य वा विभो।  
पञ्चालानां च सर्वेषां चेदीनां चैव भारत ॥ २६ ॥

एष कर्णो रणे पार्थ पाण्डवानामनीकिनीम्।  
शरैर्विध्वंसयति वै नलिनीमिव कुञ्जरः ॥ २७ ॥

एते द्रवन्ति रथिनस्त्वदीयाः पाण्डुनन्दन।  
पश्य पश्य यथा पार्थ गच्छन्त्येते महारथाः ॥ २८ ॥

एते भारत मातङ्गाः कर्णेनाभिहताः शरैः।  
आर्तनादान् विकुर्वाणा विद्रवन्ति दिशो दश ॥ २९ ॥

रथानां द्रवते वृन्दमेतच्चैव समन्ततः।  
द्राव्यमाणं रणे पार्थ कर्णेनामित्रकर्षिणा ॥ ३० ॥

हस्तिकक्ष्यां रणे पश्य चरन्तीं तत्र तत्र ह।  
रथस्थं सूतपुत्रस्य केतुं केतुमतां वर ॥ ३१ ॥

असौ धावति राधेयो भीमसेनरथं प्रति।  
किरञ्शरशतान्येव विनिघ्नंस्तव वाहिनीम् ॥ ३२ ॥

एतान् पश्य च पञ्चालान्‌ द्राव्यमाणान् महारथान्।  
शक्रेणेव यथा दैत्यान् हन्यमानान् महाहवे ॥ ३३ ॥

एष कर्णो रणे जित्वा पञ्चालान् पाण्डुसृञ्जयान्।  
दिशो विप्रेक्षते सर्वास्त्वदर्थमिति मे मतिः ॥ ३४ ॥

पश्य पार्थ धनुः श्रेष्ठं विकर्षन् साधु शोभते।  
शत्रुं जित्वा यथा शक्रो देवसंघैः समावृतः ॥ ३५ ॥

एते नर्दन्ति कौरव्या दृष्ट्वा कर्णस्य विक्रमम्।  
त्रासयन्तो रणे पाण्डून् सृञ्जयांश्च समन्ततः ॥ ३६ ॥

एष सर्वात्मना पाण्डूंस्त्रासयित्वा महारणे।  
अभिभाषति राधेयः सर्वसैन्यानि मानद ॥ ३७ ॥

अभिद्रवत भद्रं वो द्रुतं द्रवत कौरवाः।  
यथा जीवन्न वः कश्चिन्मुच्येत युधि सृञ्जयः ॥ ३८ ॥  
तथा कुरुत संयत्ता वयं यास्याम पृष्ठतः।

एवमुक्त्वा गतो ह्येष पृष्ठतो विकिरन् शरान् ॥ ३९ ॥  
पश्य कर्णं रणे पार्थ श्वेतच्छत्रविराजितम्।  
उदयं पर्वतं यद्वच्छशाङ्केनाभिशोभितम् ॥ ४० ॥

पूर्णचन्द्रनिकाशेन मूर्ध्निच्छत्रेण भारत ।  
ध्रियमाणेन समरे श्रीमच्छतशलाकिना ॥ ४१ ॥  
एष त्वां प्रेक्षते कर्णः सकटाक्षं विशाम्पते।  
उत्तमं जवमास्थाय ध्रुवमेष्यति संयुगे ॥ ४२ ॥

पश्य ह्येनं महाबाहो विधुन्वानं महद् धनुः।  
शरांश्चाशीविषाकारान् विसृजन्तं महारणे ॥ ४३ ॥

असौ निवृत्तो राधेयो दृष्ट्वा ते वानरध्वजम्।  
प्रार्थयन् समरे पार्थ त्वया सह परंतप ॥ ४४ ॥

वधाय चात्मनोऽभ्येति दीप्तास्यं शलभो यथा।  
कर्णमेकाकिनं दृष्ट्वा रथानीकेन भारत ॥ ४५ ॥  
रिरक्षिषुः सुसंवृत्तो धार्तराष्ट्रो निवर्तते।

सर्वैः सहैभिर्दुष्टात्मा वध्यतां च प्रयत्नतः ॥ ४६ ॥  
त्वया यशश्च राज्यं च सुखं चोत्तममिच्छता।

अदीनयोर्विश्रुतयोर्युवयोर्योत्स्यमानयोः ॥ ४७ ॥  
देवासुरे पार्थमृधे देवदानवयोरिव ।  
पश्यन्तु कौरवाः सर्वे तव पार्थ पराक्रमम् ॥ ४८ ॥

त्वां च दृष्ट्वातिसंरब्धं कर्णं च भरतर्षभ।  
असौ दुर्योधनः क्रुद्धो नोत्तरं प्रतिपद्यते ॥ ४९ ॥

आत्मानं च कृतात्मानं समीक्ष्य भरतर्षभ।  
कृतागसं च राधेयं धर्मात्मनि युधिष्ठिरे।  
प्रतिपद्यस्व कौन्तेय प्राप्तकालमनन्तरम् ॥ ५० ॥

आर्यां युद्धे मतिं कृत्वा प्रत्येहि रथयूथपम्।  
पञ्च ह्येतानि मुख्यानि रथानां रथसत्तम ॥ ५१ ॥  
शतान्यायान्ति समरे बलिनां तिग्मतेजसाम्।  
पञ्च नागसहस्राणि द्विगुणा वाजिनस्तथा ॥ ५२ ॥  
अभिसंहत्य कौन्तेय पदातिप्रयुतानि च।

अन्योन्यरक्षितं वीर बलं त्वामभिवर्तते ॥ ५३ ॥  
द्रोणपुत्रं पुरस्कृत्य तच्छीघ्रं संनिषुदय।

निकृत्यैतद्रथानीकं बलिनं लोकविश्रुतम् ॥ ५४ ॥  
सूतपुत्रं महेष्वासं दर्शयात्मानमात्मना ।

उत्तमं जवमास्थाय प्रत्येहि भरतर्षभ ॥ ५५ ॥  
असौ कर्णः सुसंरब्धः पञ्चालानभिधावति।  
केतुमस्य हि पश्यामि धृष्टद्युम्नरथं प्रति ॥ ५६ ॥

समुपैष्यति पञ्चालानिति मन्ये परंतप।  
आचक्षे च प्रियं पार्थ तवेदं भरतर्षभ ॥ ५७ ॥  
राजासौ कुशली श्रीमान् धर्मपुत्रो युधिष्ठिरः।  
असौ भीमो महाबाहुः संनिवृत्तश्चमूमुखे ॥ ५८ ॥

वृतः सृञ्जयसैन्येन शैनेयेन च भारत।  
वध्यन्त एते समरे कौरवा निशितैः शरैः ॥ ५९ ॥  
भीमसेनेन कौन्तेय पञ्चालैश्च महात्मभिः।

सेना हि धार्तराष्ट्रस्य विमुखा विक्षरद्‌व्रणा ॥ ६० ॥  
विप्रधावति वेगेन भीमस्याभिहता शरैः।

विपन्नसस्येव मही रुधिरेण समुक्षिता ॥ ६१ ॥  
भारती भरतश्रेष्ठ सेना कृपणदर्शना।

निवृत्तं पश्य कौन्तेय भीमसेनं युधां पतिम् ॥ ६२ ॥  
आशीविषमिव क्रुद्धं द्रावयन्तं वरूथिनीम्।

पीतरक्तासितसितास्ताराचन्द्रार्कमण्डिताः ॥ ६३ ॥  
पताका विप्रकीर्यन्ते छत्राण्येतानि चार्जुन।

सौवर्णा राजताश्चैव तैजसाश्च पृथग्विधाः ॥ ६४ ॥  
केतवोऽभिनिपात्यन्ते हस्त्यश्वं च प्रकीर्यते।

रथेभ्यः प्रपतन्त्येते रथिनो विगतासवः ॥ ६५ ॥  
नानावर्णैर्हता बाणैः पञ्चालैरपलायिभिः ।

निर्मनुष्यान् गजानश्वान् रथांश्चैव धनंजय ॥ ६६ ॥  
समाद्रवन्ति पञ्चाला धार्तराष्ट्रांस्तरस्विनः ।  
विमृद्नन्ति नरव्याघ्रा भीमसेनबलाश्रयात् ॥ ६७ ॥

बलं परेषां दुर्धर्षास्त्यक्त्वा प्राणानरिंदम।  
एते नर्दन्ति पञ्चाला ध्यापयन्ति च वारिजान् ॥ ६८ ॥

अभिद्रवन्ति च रणे मृद्‌नन्तः सायकेः परान्।  
पश्यस्वैषां च माहात्म्यं पञ्चाला हि पराक्रमात् ॥ ६९ ॥  
धार्तराष्ट्रान्‌ विनिघ्नन्ति क्रुद्धाः सिंहा इव द्विपान्।

शस्त्रमाच्छिद्य शत्रूणां सायुधानां निरायुधाः ॥ ७० ॥  
तेनैवैतानमोघास्त्रा निघ्नन्ति च नदन्ति च।

शिरांस्येतानि पात्यन्ते शत्रूणां बाहवोऽपि च ॥ ७१ ॥  
रथनागहया वीरा यशस्याः सर्व एव च।

सर्वतश्चाभिपन्नैषा धार्तराष्ट्री महाचमूः ॥ ७२ ॥  
पञ्चालैर्मानसादेत्य हंसैर्गङ्गेव वेगितैः ।

सुभृशं च पराक्रान्ताः पञ्चालानां निवारणे ॥ ७३ ॥  
कृपकर्णादयो वीरा ऋषभाणामिवर्षभाः ।

भीमास्त्रेण सुनिर्भग्नान् धार्तराष्ट्रान्‌ महारथान् ॥ ७४ ॥  
धृष्टद्युम्नमुखा वीरा घ्नन्ति शत्रून् सहस्रशः।

पञ्चालेष्वभिभूतेषु द्विषद्भिरपभीर्नदन् ॥ ७५ ॥  
शत्रुपक्षमवस्कन्द्य शरानस्यति मारुतिः ।

विषण्णभूयिष्ठतरा धार्तराष्ट्री महाचमूः ॥ ७६ ॥  
रथाश्चैते सुवित्रस्ता भीमसेनभयार्दिताः ।

पश्य भीमेन नाराचैर्भिन्ना नागाः पतन्त्यमी ॥ ७७ ॥  
वज्रिवज्रहतानीव शिखराणि धराभृताम् ।

भीमसेनस्य निर्विद्धा बाणैः संनतपर्वभिः ॥ ७८ ॥  
स्वान्यनीकानि मृद्नन्तो द्रवन्त्येते महागजाः।

(एते द्रवन्ति कुरवो भीमसेनभयार्दिताः।  
त्यक्त्वा गजान् हयांश्चैव रथांश्चैव सहस्रशः॥  
हस्त्यश्वरथपत्तीनां द्रवतां निःस्वनं शृणु।  
भीमसेनस्य निनदं द्रावयाणस्य कौरवान्॥)

अभिजानीहि भीमस्य सिंहनादं सुदुःसहम् ॥ ७९ ॥  
नदतोऽर्जुन संग्रामे वीरस्य जितकाशिनः।

एष नैषादिरभ्येति द्विपमुख्येन पाण्डवम् ॥ ८० ॥  
जिघांसुस्तोमरैः क्रुद्धो दण्डपाणिरिवान्तकः ।

सतोमरावस्य भुजौ छिन्नौ भीमेन गर्जतः ॥ ८१ ॥  
तीक्ष्णैरग्निरविप्रख्यैर्नाराचैर्दशभिर्हतः ।

हत्वैनं पुनरायाति नागानन्यान् प्रहारिणः ॥ ८२ ॥  
पश्य नीलाम्बुदनिभान् महामात्रैरधिष्ठितान् ।  
शक्तितोमरसंघातैर्विनिघ्नन्तं वृकोदरम् ॥ ८३ ॥

सप्तसप्त च नागांस्तान् वैजयन्तीश्च सध्वजाः।  
निहत्य निशितैर्बाणैश्छिन्नाः पार्थाग्रजेन ते ॥ ८४ ॥

दशभिर्दशभिश्चैको नाराचैर्निहतो गजः ।  
न चासौ धार्तराष्ट्राणां श्रूयते निनदस्तथा ॥ ८५ ॥  
पुरंदरसमे क्रुद्धे निवृत्ते भरतर्षभ।

अक्षौहिण्यस्तथा तिस्रो धार्तराष्ट्रस्य संहताः।  
क्रुद्धेन भीमसेनेन नरसिंहेन वारिताः ॥ ८६ ॥

न शक्नुवन्ति वै पार्थं पार्थिवाः समुदीक्षितुम्।  
मध्यंदिनगतं सूर्यं यथा दुर्बलचक्षुषः ॥ ८७ ॥

एते भीमस्य संत्रस्ताः सिंहस्येवेतरे मृगाः।  
शरैः संत्रासिताः संख्ये न लभन्ते सुखं क्वचित् ॥ ८८ ॥

(राजानं च महाबाहुं पीडयन्त्यात्तमन्यवः।  
राधेयो बहुभिः सार्धमसौ गच्छति वेगतः॥  
वर्जयित्वा तु भीमं तं पार्श्वतो ह्यानयन् धनुः।  
तं पालयन् महाराजं धार्तराष्ट्रं बलान्वितः॥)

एतच्छ्रुत्वा महाबाहुर्वासुदेवाद् धनंजयः ।  
भीमसेनेन तत् कर्म कृतं दृष्ट्वा सुदुष्करम् ॥ ८९ ॥  
अर्जुनो व्यधमच्छिष्टानहितान् निशितैः शरैः।

ते वध्यमानाः समरे संशप्तकगणाः प्रभो ॥ ९० ॥  
प्रभग्नाः समरे भीता दिशो दश महाबलाः।  
शक्रस्यातिथितां गत्वा विशोका ह्यभवंस्तदा ॥ ९१ ॥

पार्थश्च पुरुषव्याघ्रः शरैः संनतपर्वभिः।  
जघान धार्तराष्ट्रस्य चतुर्विधबलां चमूम् ॥ ९२ ॥