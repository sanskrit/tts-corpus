+++
title_full = "027 अर्जुनद्वारा राजा श्रुतंजय, सौश्रुति, चन्द्रदेव और सत्यसेन आदि महारथियोंका वध एवं संशप्तक-सेनाका संहार"
title = "०२७"

+++


श्वेताश्वोऽथ महाराज व्यधमत्तावकं बलम्।  
यथा वायुः समासाद्य तूलराशिं समन्ततः ॥ १ ॥

प्रत्युद्ययुस्त्रिगर्तास्तं शिबयः कौरवैः सह।  
शाल्वाः संशप्तकाश्चैव नारायणबलं च तत् ॥ २ ॥

सत्यसेनश्चन्द्रदेवो मित्रदेवः श्रुतंजयः ।  
सौश्रुतिश्चित्रसेनश्च मित्रवर्मा च भारत ॥ ३ ॥  
त्रिगर्तराजः समरे भ्रातृभिः परिवारितः।  
पुत्रैश्चैव महेष्वासैर्नानाशस्त्रविशारदैः ॥ ४ ॥

ते सृजन्तः शरव्रातान् किरन्तोऽर्जुनमाहवे।  
अभ्यवर्तन्त सहसा वार्योघा इव सागरम् ॥ ५ ॥

ते त्वर्जुनं समासाद्य योधाः शतसहस्रशः।  
अगच्छन् विलयं सर्वे तार्क्ष्यं दृष्ट्वे पन्नगाः ॥ ६ ॥

ते हन्यमानाः समरे नाजहुः पाण्डवं रणे।  
हन्यमाना महाराज शलभा इव पावकम् ॥ ७ ॥

सत्यसेनस्त्रिभिर्बाणैर्विव्याध युधि पाण्डवम् ।  
मित्रदेवस्त्रिषष्ट्‌या तु चन्द्रदेवस्तु सप्तभिः ॥ ८ ॥  
मित्रवर्मा त्रिसप्तत्या सौश्रुतिश्चापि सप्तभिः।  
श्रुतंजयस्तु विंशत्या सुशर्मा नवभिः शरैः ॥ ९ ॥

स विद्धो बहुभिः संख्ये प्रतिविव्याध तान् नृपान्।  
सौश्रुतिं सप्तभिर्विद्‌ध्वा सत्यसेनं त्रिभिः शरैः ॥ १० ॥

श्रुतंजयं च विंशत्या चन्द्रदेवं तथाष्टभिः।  
मित्रदेवं शतेनैव श्रुतसेनं त्रिभिः शरैः ॥ ११ ॥  
नवभिर्मित्रवर्माणं सुशर्माणं तथाष्टभिः ।

श्रुतंजयं च राजानं हत्वा तत्र शिलाशितैः ॥ १२ ॥  
सौश्रुतेः सशिरस्त्राणं शिरः कायादपाहरत्।  
त्वरितश्चन्द्रदेवं च शरैर्निन्ये यमक्षयम् ॥ १३ ॥

तथेतरान् महाराज यतमानान् महारथान्।  
पञ्चभिः पञ्चभिर्बाणैरेकैकं प्रत्यवारयत् ॥ १४ ॥

सत्यसेनस्तु संक्रुद्धस्तोमरं व्यसृजन्महत् ।  
समुद्दिश्य रणे कृष्णं सिंहनादं ननाद च ॥ १५ ॥

स निर्भिद्य भुजं सव्यं माधवस्य महात्मनः।  
अयस्मयो हेमदण्डो जगाम धरणीं तदा ॥ १६ ॥

माधवस्य तु विद्धस्य तोमरेण महारणे।  
प्रतोदः प्रापतद्धस्ताद् रश्मयश्च विशाम्पते ॥ १७ ॥

वासुदेवं विभिन्नाङ्गं दृष्ट्वा पार्थो धनंजयः।  
क्रोधमाहारयत्तीव्रं कृष्णं चेदमुवाच ह ॥ १८ ॥

प्रापयाश्वान् महाबाहो सत्यसेनं प्रति प्रभो।  
यावदेनं शरैस्तीक्ष्णैर्नयामि यमसादनम् ॥ १९ ॥

प्रतोदं गृह्य सोऽन्यत्तु रश्मीनपि यथा पुरा।  
वाहयामास तानश्वान् सत्यसेनरथं प्रति ॥ २० ॥

विष्वक्सेनं तु निर्भिन्नं दृष्ट्वा पार्थो धनंजयः।  
सत्यसेनं शरैस्तीक्ष्णैर्वारयित्वा महारथः ॥ २१ ॥  
ततः सुनिशितैर्भल्लै राज्ञस्तस्य महच्छिरः।  
कुण्डलोपचितं कायाच्चकर्त पृतनान्तरे ॥ २२ ॥

तन्निकृत्य शितैर्बाणैर्मित्रवर्माणमाक्षिपत् ।  
वत्सदन्तेन तीक्ष्णेन सारथिं चास्य मारिष ॥ २३ ॥

ततः शरशतैर्भूयः संशप्तकगणान् बली।  
पातयामास संक्रुद्धः शतशोऽथ सहस्रशः ॥ २४ ॥

ततो रजतपुङ्खेन राजञ्शीर्षं महात्मनः।  
मित्रदेवस्य चिच्छेद क्षुरप्रेण महारथः ॥ २५ ॥

सुशर्माणं सुसंक्रुद्धो जत्रुदेशे समाहनत्।  
ततः संशप्तकाः सर्वे परिवार्य धनंजयम् ॥ २६ ॥  
शस्त्रौघैर्ममृदुः क्रुद्धा नादयन्तो दिशो दश।

अभ्यर्दितस्तु तैर्जिष्णुः शक्रतुल्यपराक्रमः ॥ २७ ॥  
ऐन्द्रमस्त्रममेयात्मा प्रादुश्चक्रे महारथः ।

ततः शरसहस्राणि प्रादुरासन् विशाम्पते ॥ २८ ॥  
ध्वजानां छिद्यमानानां कार्मुकाणां च मारिष।  
रथानां सपताकानां तूणीराणां युगैः सह ॥ २९ ॥  
अक्षाणामथ चक्राणां योक्त्राणां रश्मिभिः सह।  
कूबराणां वरूथाणां पूषत्कानां च संयुगे ॥ ३० ॥  
अश्वानां पततां चापि प्रासानामृष्टिभिः सह।  
गदानां परिघानां च शक्तितोमरपट्टिशैः ॥ ३१ ॥  
शतघ्नीनां सचक्राणां भुजानां चोरुभिः सह।  
कण्ठसूत्राङ्गदानां च केयूराणां च मारिष ॥ ३२ ॥  
हाराणामथ निष्काणां तनुत्राणां च भारत।  
छत्राणां व्यजनानां च शिरसां मुकुटैः सह ॥ ३३ ॥  
अश्रूयत महाञ्शब्दस्तत्र तत्र विशाम्पते।

सकुण्डलानि स्वक्षीणि पूर्णचन्द्रनिभानि च ॥ ३४ ॥  
शिरांस्युर्व्यामदृश्यन्त ताराजालमिवाम्बरे ।

सुस्रग्वीणि सुवासांसि चन्दनेनोक्षितानि च ॥ ३५ ॥  
शरीराणि व्यदृश्यन्त निहतानां महीतले।

गन्धर्वनगराकारं घोरमायोधनं तदा ॥ ३६ ॥  
निहतै राजपुत्रैश्च क्षत्रियैश्च महाबलैः।

हस्तिभिः पतितैश्चैव तुरङ्गैश्चाभवन्मही ॥ ३७ ॥  
अगम्यरूपा समरे विशीर्णैरिव पर्वतैः।

नासीच्चक्रपथस्तत्र पाण्डवस्य महात्मनः ॥ ३८ ॥  
निघ्नतः शात्रवान् भल्लैर्हस्त्यश्वं चास्यतो महत्।

आतङ्कादिव सीदन्ति रथचक्राणि मारिष ॥ ३९ ॥  
चरतस्तस्य संग्रामे तस्मिंल्लोहितकर्दमे ।

सीदमानानि चक्राणि समूहुस्तुरगा भृशम् ॥ ४० ॥  
श्रमेण महता युक्ता मनोमारुतरंहसः।

वध्यमानं तु तत् सैन्यं पाण्डुपुत्रेण धन्विना ॥ ४१ ॥  
प्रायशो विमुखं सर्वं नावतिष्ठत भारत।

ताञ्जित्वा समरे जिष्णुः संशप्तकगणान् बहून् ॥ ४२ ॥  
विरराज तदा पार्थो विधूमोऽग्निरिव ज्वलन् ॥ ४३ ॥