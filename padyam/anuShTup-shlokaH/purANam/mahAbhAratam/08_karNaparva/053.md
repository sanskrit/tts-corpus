+++
title_full = "053 अर्जुनद्वारा दस हजार संशप्तक योद्धाओं और उनकी सेनाका संहार"
title = "०५३"

+++


वर्तमाने तथा युद्धे क्षत्रियाणां निमज्जने।  
गाण्डीवस्य महाघोषः श्रूयते युधि मारिष ॥ १ ॥

संशप्तकानां कदनमकरोद् यत्र पाण्डवः।  
कोसलानां तथा राजन् नारायणबलस्य च ॥ २ ॥

संशप्तकास्तु समरे शरवृष्टीः समन्ततः।  
अपातयन् पार्थमूर्ध्नि जयगृद्धाः प्रमन्यवः ॥ ३ ॥

ता वृष्टीः सहसा राजंस्तरसा धारयन् प्रभुः।  
व्यगाहत रणे पार्थो विनिघ्नन् रथिनां वरान् ॥ ४ ॥

विगाह्य तद् रथानीकं कङ्कपत्रैः शिलाशितैः।  
आससाद ततः पार्थः सुशर्माणं वरायुधम् ॥ ५ ॥

स तस्य शरवर्षाणि ववर्ष रथिनां वरः।  
तथा संशप्तकाश्चैव पार्थं बाणैः समार्पयन् ॥ ६ ॥

सुशर्मा तु ततः पार्थं विद्‌ध्वा दशभिराशुगैः।  
जनार्दनं त्रिभिर्बाणैरहनद् दक्षिणे भुजे ॥ ७ ॥

ततोऽपरेण भल्लेन केतुं विव्याध मारिष।  
स वानरवरो राजन् विश्वकर्मकृतो महान् ॥ ८ ॥  
ननाद सुमहानादं भीषयाणो जगर्ज च।

कपेस्तु निनदं श्रुत्वा संत्रस्ता तव वाहिनी ॥ ९ ॥  
भयं विपुलमाधाय निश्चेष्टा समपद्यत।

ततः सा शुशुभे सेना निश्चेष्टावस्थिता नृप ॥ १० ॥  
नानापुष्पसमाकीर्णं यथा चैत्ररथं वनम्।

प्रतिलभ्य ततः संज्ञां योधास्ते कुरुसत्तम ॥ ११ ॥  
अर्जुनं सिषिचुर्बाणैः पर्वतं जलदा इव।

परिवव्रुस्ततः सर्वे पाण्डवस्य महारथम् ॥ १२ ॥  
निगृह्य तं प्रचुक्रुशुर्वध्यमानाः शितैः शरैः।

ते हयान् रथचक्रे च रथेषां चापि मारिष ॥ १३ ॥  
निग्रहीतुमुपाक्रामन् क्रोधाविष्टाः समन्ततः ।

निगृह्य तं रथं तस्य योधास्ते तु सहस्रशः ॥ १४ ॥  
निगृह्य बलवत् सर्वे सिंहनादमथानदन्।

अपरे जगृहुश्चैव केशवस्य महाभुजौ ॥ १५ ॥  
पार्थमन्ये महाराज रथस्थं जगृहुर्मुदा।

केशवस्तु ततो बाहू विधुन्वन् रणमूर्धनि ॥ १६ ॥  
पातयामास तान् सर्वान् दुष्टहस्तीव हस्तिपान्।

ततः क्रुद्धो रणे पार्थः संवृतस्तैर्महारथैः ॥ १७ ॥  
निगृहीतं रथं दृष्ट्वा केशवं चाप्यभिद्रुतम्।

रथारूढांस्तु सुबहून् पदातींश्चाप्यपातयत् ॥ १८ ॥  
आसन्नांश्च तथा योधान् शरैरासन्नयोधिभिः।  
छादयामास समरे केशवं चेदमब्रवीत् ॥ १९ ॥

पश्य कृष्ण महाबाहो संशप्तकगणान् बहून्।  
कुर्वाणान् दारुणं कर्म वध्यमानान् सहस्रशः ॥ २० ॥

रथबन्धमिमं घोरं पृथिव्यां नास्ति कश्चन।  
यः सहेत पुमाल्ँलोके मदन्यो यदुपुङ्गव ॥ २१ ॥

इत्येवमुक्त्वा बीभत्सुर्देवदत्तमथाधमत् ।  
पाञ्चजन्यं च कृष्णोऽपि पूरयन्निव रोदसी ॥ २२ ॥

तं तु शङ्खस्वनं श्रुत्वा संशप्तकवरूथिनी।  
संचचाल महाराज वित्रस्ता चाद्रवद् भृशम् ॥ २३ ॥

पादबन्धं ततश्चक्रे पाण्डवः परवीरहा।  
नागमस्त्रं महाराज सम्प्रकीर्य मुहुर्मुहुः ॥ २४ ॥

ते बद्धाः पादबन्धेन पाण्डवेन महात्मना।  
निश्चेष्टाश्चाभवन् राजन्नश्मसारमया इव ॥ २५ ॥

निश्चेष्टांस्तु ततो योधानवधीत् पाण्डुनन्दनः।  
यथेन्द्रः समरे दैत्यांस्तारकस्य वधे पुरा ॥ २६ ॥

ते वध्यमानाः समरे मुमुचुस्तं रथोत्तमम्।  
आयुधानि च सर्वाणि विस्रष्टुमुपचक्रमुः ॥ २७ ॥

ते बद्धाः पादबन्धेन न शेकुश्चेष्टितुं नृप।  
ततस्तानवधीत् पार्थः शरैः संनतपर्वभिः ॥ २८ ॥

सर्वयोधा हि समरे भुजगैर्वेष्टिताभवन्।  
यानुद्दिश्य रणे पार्थः पादबन्धं चकार ह ॥ २९ ॥

ततः सुशर्मा राजेन्द्र गृहीतां वीक्ष्य वाहिनीम्।  
सौपर्णमस्त्रं त्वरितः प्रादुश्चक्रे महारथः ॥ ३० ॥

ततः सुपर्णाः सम्पेतुर्भक्षयन्तो भुजङ्गमान्।  
ते वै विदुद्रुवुर्नागा दृष्ट्वा तान् खचरान् नृप ॥ ३१ ॥

बभौ बलं तद्विमुक्तं पादबन्धाद् विशाम्पते।  
मेघवृन्दाद् यथा मुक्तो भास्करस्तापयन् प्रजाः ॥ ३२ ॥

विप्रमुक्तास्तु ते योधाः फाल्गुनस्य रथं प्रति।  
ससृजुर्बाणसंघांश्च शस्त्रसंघांश्च मारिष ॥ ३३ ॥  
विविधानि च शस्त्राणि प्रत्यविध्यन्त सर्वशः।

तां महास्त्रमयीं वृष्टिं संछिद्य शरवृष्टिभिः ॥ ३४ ॥  
न्यवधीच्च ततो योधान् वासविः परवीरहा।

सुशर्मा तु ततो राजन् बाणेनानतपर्वणा ॥ ३५ ॥  
अर्जुनं हृदये विद्‌ध्वा विव्याधान्यैस्त्रिभिः शरैः।

स गाढविद्धो व्यथितो रथोपस्थ उपाविशत् ॥ ३६ ॥  
तत उच्चुक्रुशुः सर्वे हतः पार्थ इति स्म ह।  
ततः शङ्खनिनादाश्च भेरीशब्दाश्च पुष्कलाः ॥ ३७ ॥  
नानावादित्रनिनदाः सिंहनादाश्च जज्ञिरे ।

प्रतिलभ्य ततः संज्ञां श्वेताश्वः कृष्णसारथिः ॥ ३८ ॥  
ऐन्द्रमस्त्रममेयात्मा प्रादुश्चक्रे त्वरान्वितः ।

ततो बाणसहस्राणि समुत्पन्नानि मारिष ॥ ३९ ॥  
सर्वदिक्षु व्यदृश्यन्त निघ्नन्ति तव वाहिनीम्।

हयान् रथांश्च समरे शस्त्रैः शतसहस्रशः ॥ ४० ॥  
वध्यमाने ततः सैन्ये भयं सुमहदाविशत्।  
संशप्तकगणानां च गोपालानां च भारत ॥ ४१ ॥

न हि तत्र पुमान् कश्चिद् योऽर्जुनं प्रत्यविध्यत।  
पश्यतां तत्र वीराणामहन्यत बलं तव ॥ ४२ ॥

हन्यमानमपश्यंश्च निश्चेष्टं स्म पराक्रमे।  
अयुतं तत्र योधानां हत्वा पाण्डुसुतो रणे ॥ ४३ ॥  
व्यभ्राजत महाराज विधूमोऽग्निरिव ज्वलन्।

चतुर्दश सहस्राणि यानि शिष्टानि भारत ॥ ४४ ॥  
रथानामयुतं चैव त्रिसाहस्राश्च दन्तिनः।

ततः संशप्तका भूयः परिवव्रुर्धनंजयम् ॥ ४५ ॥  
मर्तव्यमिति निश्चित्य जयं वाप्यनिवर्तनम्।

तत्र युद्धं महच्चासीत् तावकानां विशाम्पते।  
शूरेण बलिना सार्धं पाण्डवेन किरीटिना ॥ ४६ ॥  
(जित्वा तान् न्यहनत्‌ पार्थः शत्रूञ्शक्र इवासुरान्॥)