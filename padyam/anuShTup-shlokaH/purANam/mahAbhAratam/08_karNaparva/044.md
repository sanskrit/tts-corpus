+++
title_full = "044 कर्णके द्वारा मद्र आदि बाहीक देशवासियों-की निन्दा"
title = "०४४"

+++


ननु प्रलापाः कर्णैते यान् ब्रवीषि परान् प्रति।  
ऋते कर्णसहस्रेण शक्या जेतुं परे युधि ॥ १ ॥

तथा ब्रुवन्तं परुषं कर्णो मद्राधिपं तदा।  
परुषं द्विगुणं भूयः प्रोवाचाप्रियदर्शनम् ॥ २ ॥

इदं तु ते त्वमेकाग्रः शृणु मद्रजनाधिप।  
संनिधौ धृतराष्ट्रस्य प्रोच्यमानं मया श्रुतम् ॥ ३ ॥

देशांश्च विविधांश्चित्रान् पूर्ववृत्तांश्च पार्थिवान्।  
ब्राह्मणाः कथयन्ति स्म धृतराष्ट्रनिवेशने ॥ ४ ॥

तत्र वृद्धः पुरावृत्ताः कथाः कश्चिद् द्विजोत्तमः।  
वाहीकदेशं मद्रांश्च कुत्सयन् वाक्यमब्रवीत् ॥ ५ ॥

बहिष्कृता हिमवता गङ्गया च बहिष्कृताः।  
सरस्वत्या यमुनया कुरुक्षेत्रेण चापि ये ॥ ६ ॥  
पञ्चानां सिन्धुषष्ठानां नदीनां येऽन्तराश्रिताः।  
तान् धर्मबाह्यानशुचीन् वाहीकानपि वर्जयेत् ॥ ७ ॥

गोवर्धनो नाम वटः सुभद्रं नाम चत्वरम्।  
एतद् राजकुलद्वारमाकुमारात् स्मराम्यहम् ॥ ८ ॥

कार्येणात्यर्थगूढेन वाहीकेपूषितं मया ।  
तत एषां समाचारः संवासाद् विदितो मम ॥ ९ ॥

शाकलं नाम नगरमापगा नाम निम्नगा।  
जर्तिका नाम वाहीकास्तेषां वृत्तं सुनिन्दितम् ॥ १० ॥

धाना गौड्‌यासवं पीत्वा गोमांसं लशुनैः सह।  
अपूपमांसवाट्‌यानामाशिनः शीलवर्जिताः ॥ ११ ॥

गायन्त्यथ च नृत्यन्ति स्त्रियो मत्ता विवाससः।  
नगरागारवप्रेषु बहिर्माल्यानुलेपनाः ॥ १२ ॥

मत्तावगीतैर्विविधैः खरोष्ट्रनिनदोपमैः ।  
अनावृता मैथुने ताः कामचाराश्च सर्वशः ॥ १३ ॥

आहुरन्योन्यसूक्तानि प्रब्रुवाणा मदोत्कटाः ।  
हे हते हे हतेत्येवं स्वामिभर्तृहतेति च ॥ १४ ॥  
आक्रोशन्त्यः प्रनृत्यन्ति व्रात्या पर्वस्वसंयताः।

तासां किलावलिप्तानां निवसन् कुरुजाङ्गले ॥ १५ ॥  
कश्चिद् वाहीकदुष्टानां नातिहृष्टमना जगौ।

सा नूनं बृहती गौरी सूक्ष्मकम्बलवासिनी ॥ १६ ॥  
मामनुस्मरती शेते वाहीकं कुरुजाङ्गले।

शतद्रुकामहं तीर्त्वा तां च रम्यामिरावतीम् ॥ १७ ॥  
गत्वा स्वदेशं द्रक्ष्यामि स्थूलशङ्खाः शुभाः स्त्रियः।

मनःशिलोज्ज्वलापाङ्ग्यो गौर्यस्त्रिककुदाञ्जनाः ॥ १८ ॥  
कम्बलाजिनसंवीताः कूर्दन्त्यः प्रियदर्शनाः ।  
मृदङ्गानकशङ्खानां मर्दलानां च निःस्वनैः ॥ १९ ॥

खरोष्ट्राश्वतरैश्चैव मत्ता यास्यामहे सुखम्।  
शमीपीलुकरीराणां वनेषु सुखवर्त्मसु ॥ २० ॥

अपूपान् सक्तुपिण्डांश्च प्राश्नन्तो मथितान्वितान्।  
पथि सुप्रबला भूत्वा कदा सम्पततोऽध्वगान् ॥ २१ ॥  
चेलापहारं कुर्वाणास्ताडयिष्याम भूयसः ।

एवंशीलेषु व्रात्येषु वाहीकेषु दुरात्मसु ॥ २२ ॥  
कश्चेतयानो निवसेन्मुहूर्तमपि मानवः ।

ईदृशा ब्राह्मणेनोक्ता वाहीका मोघचारिणः ॥ २३ ॥  
येषां षड्भागहर्ता त्वमुभयोः शुभपापयोः।

इत्युक्त्वा ब्राह्मणः साधुरुत्तरं पुनरुक्तवान् ॥ २४ ॥  
वाहीकेष्वविनीतेषु प्रोच्यमानं निबोध तत्।

तत्र स्म राक्षसी गाति सदा कृष्णचतुर्दशीम् ॥ २५ ॥  
नगरे शाकले स्फीते आहत्य निशि दुन्दुभिम्।

कदा वाहेयिका गाथाः पुनर्गास्यामि शाकले ॥ २६ ॥  
गव्यस्य तृप्ता मांसस्य पीत्वा गौडं सुरासवम्।  
गौरीभिः सह नसिभिर्बृहतीभिः स्वलंकृताः ॥ २७ ॥  
पलाण्डुगंडूषयुतान् खादन्ती चैडकान् बहून्।

वाराहं कौक्कुटं मांसं गव्यं गार्दभमौष्ट्रिकम् ॥ २८ ॥  
ऐडं च ये न खादन्ति तेषां जन्म निरर्थकम्।

इति गायन्ति ये मत्ताः सीधुना शाकलाश्च ये ॥ २९ ॥  
सबालवृद्धाः क्रन्दन्तस्तेषु धर्मः कथं भवेत्।

इति शल्य विजानीहि हन्त भूयो ब्रवीमि ते ॥ ३० ॥  
यदन्योऽप्युक्तवानस्मान् ब्राह्मणः कुरुसंसदि ।

पञ्च नद्यो वहन्त्येता यत्र पीलुवनान्युत ॥ ३१ ॥  
शतद्रुश्च विपाशा च तृतीयैरावती तथा।  
चन्द्रभागा वितस्ता च सिन्धुषष्ठा बहिर्गिरेः ॥ ३२ ॥  
आरट्टा नाम ते देशा नष्टधर्मा न तान् व्रजेत्।

व्रात्यानां दासमीयानां वाहीकानामयज्वनाम् ॥ ३३ ॥  
न देवाः प्रतिगृह्णन्ति पितरो ब्राह्मणास्तथा।  
तेषां प्रणष्टधर्माणां वाहीकानामिति श्रुतिः ॥ ३४ ॥

ब्राह्मणेन तथा प्रोक्तं विदुषा साधुसंसदि।  
काष्ठकुण्डेषु वाहीका मृन्मयेषु च भुञ्जते ॥ ३५ ॥  
सक्तुमद्यावलिप्तेषु श्वावलीढेषु निर्घृणाः ।  
आविकं चौष्ट्रिकं चैव क्षीरं गार्दभमेव च ॥ ३६ ॥  
तद्विकारांश्च वाहीकाः खादन्ति च पिबन्ति च।

पुत्रसंकरिणो जाल्माः सर्वान्नक्षीरभोजनाः ॥ ३७ ॥  
आरट्टा नाम वाहीका वर्जनीया विपश्चिता।

हन्त शल्य विजानीहि हन्त भूयो ब्रवीमि ते ॥ ३८ ॥  
यदन्योऽप्युक्तवान् मह्यं ब्राह्मणः कुरुसंसदि।

युगन्धरे पयः पीत्वा प्रोष्य चाप्यच्युतस्थले ॥ ३९ ॥  
तद्वद् भूतिलये स्नात्वा कथं स्वर्गं गमिष्यति।

पञ्च नद्यो वहन्त्येता यत्र निःसृत्य पर्वतात् ॥ ४० ॥  
आरट्टा नाम वाहीका न तेष्वार्योद्व्यहं वसेत्।

बहिश्च नाम हीकश्च विपाशायां पिशाचकौ ॥ ४१ ॥  
तयोरपत्यं वाहीका नैषा सृष्टिः प्रजापतेः।  
ते कथं विविधान् धर्मान् ज्ञास्यन्ते हीनयोनयः ॥ ४२ ॥

कारस्करान्माहिषकान् कुरण्डान्‌ केरलांस्तथा ।  
कर्कोटकान्‌ वीरकांश्च दुर्धर्मांश्च विवर्जयेत् ॥ ४३ ॥

इति तीर्थानुसर्तारं राक्षसी काचिदब्रवीत्।  
एकरात्रशयी गेहे महोलूखलमेखला ॥ ४४ ॥

आरट्टा नाम ते देशा वाहीकं नाम तज्जलम्।  
ब्राह्मणापसदा यत्र तुल्यकालाः प्रजापतेः ॥ ४५ ॥

वेदा न तेषां वेद्यश्च यज्ञा यजनमेव च।  
व्रात्यानां दासमीयानामन्नं देवा न भुञ्जते ॥ ४६ ॥

प्रस्थला मद्रगान्धारा आरट्टा नामतः खशाः।  
वसातिसिन्धुसौवीरा इति प्रायोऽतिकुत्सिताः ॥ ४७ ॥