+++
title_full = "015 अश्वत्थामा और भीमसेनका अद्\u200cभुत युद्ध तथा दोनोंका मूर्च्छित हो जाना"
title = "०१५"

+++


भीमसेनं ततो द्रौणी राजन् विव्याध पत्रिणा।  
परया त्वरया युक्तो दर्शयन्नस्त्रलाघवम् ॥ १ ॥

अथैनं पुनराजघ्ने नवत्या निशितैः शरैः।  
सर्वमर्माणि सम्प्रेक्ष्य मर्मज्ञो लघुहस्तवत् ॥ २ ॥

भीमसेनः समाकीर्णो द्रौणिना निशितैः शरैः।  
रराज समरे राजन् रश्मिवानिव भास्करः ॥ ३ ॥

ततः शरसहस्रेण सुप्रयुक्तेन पाण्डवः।  
द्रोणपुत्रमवच्छाद्य सिंहनादममुञ्चत ॥ ४ ॥

शरैः शरांस्ततो द्रौणिः संवार्य युधि पाण्डवम्।  
ललाटेऽभ्याहनद् राजन् नाराचेन स्मयन्निव ॥ ५ ॥

ललाटस्थं ततो बाणं धारयामास पाण्डवः।  
यथा शृङ्गं वने दृप्तः खड्‌गो धारयते नृप ॥ ६ ॥

ततो द्रौणिं रणे भीमो यतमानं पराक्रमी।  
त्रिभिर्विव्याध नाराचैर्ललाटे विस्मयन्निव ॥ ७ ॥

ललाटस्थैस्ततो बाणैर्ब्राह्मणोऽसौ व्यशोभत ।  
प्रावृषीव यथा सिक्तस्त्रिशृङ्गः पर्वतोत्तमः ॥ ८ ॥

ततः शरशतैर्द्रौणिरर्दयामास पाण्डवम् ।  
न चैनं कम्पयामास मातरिश्वेव पर्वतम् ॥ ९ ॥

तथैव पाण्डवो युद्धे द्रौणिं शरशतैः शितैः।  
नाकम्पयत संहृष्टो वार्योघ इव पर्वतम् ॥ १० ॥

तावन्योन्यं शरैर्घोरैश्छादयानौ महारथौ ।  
रथवर्यगतौ वीरौ शुशुभाते बलोत्कटौ ॥ ११ ॥

आदित्याविव संदीप्तौ लोकक्षयकरावुभौ ।  
स्वरश्मिभिरिवान्योन्यं तापयन्तौ शरोत्तमैः ॥ १२ ॥

ततः प्रतिकृते यत्नं कुर्वाणौ तौ महारणे।  
कृतप्रतिकृते यत्तौ शरसङ्घैरभीतवत् ॥ १३ ॥

व्याघ्राविव च संग्रामे चेरतुस्तौ नरोत्तमौ।  
शरदंष्ट्रौ दुराधर्षौ चापवक्त्रौ भयंकरौ ॥ १४ ॥

अभूतां तावदृश्यौ च शरजालैः समन्ततः।  
मेघजालैरिव च्छन्नौ गगने चन्द्रभास्करौ ॥ १५ ॥

चकाशेते मुहूर्तेन ततस्तावप्यरिंदमौ ।  
विमुक्तावभ्रजालेन अङ्गारकबुधाविव ॥ १६ ॥

अथ तत्रैव संग्रामे वर्तमाने सुदारुणे।  
अपसव्यं ततश्चक्रे द्रौणिस्तत्र वृकोदरम् ॥ १७ ॥

किरन् शरशतैरुग्रैर्धाराभिरिव पर्वतम् ।  
न तु तन्ममृषे भीमः शत्रोर्विजयलक्षणम् ॥ १८ ॥

प्रतिचक्रे ततो राजन् पाण्डवोऽप्यपसव्यतः।  
मण्डलानां विभागेषु गतप्रत्यागतेषु च ॥ १९ ॥

बभूव तुमुलं युद्धं तयोः पुरुषसिंहयोः।  
चरित्वा विविधान् मार्गान् मण्डलस्थानमेव च ॥ २० ॥

शरैः पूर्णायतोत्सृष्टैरन्योन्यमभिजघ्नतुः ।  
अन्योन्यस्य वधे चैव चक्रतुर्यत्नमुत्तमम् ॥ २१ ॥

ईषतुर्विरथं चैव कर्तुमन्योन्यमाहवे ।  
ततो द्रौणिर्महास्त्राणि प्रादुश्चक्रे महारथः ॥ २२ ॥  
तान्यस्त्रैरेव समरे प्रतिजघ्नेऽथ पाण्डवः।

ततो घोरं महाराज अस्त्रयुद्धमवर्तत ॥ २३ ॥  
ग्रहयुद्धं यथा घोरं प्रजासंहरणे ह्यभूत्।

ते बाणाः समसज्जन्त मुक्तास्ताभ्यां तु भारत ॥ २४ ॥  
द्योतयन्तो दिशः सर्वास्तव सैन्यं समन्ततः।

बाणसङ्घैर्वृतं घोरमाकाशं समपद्यत ॥ २५ ॥  
उल्कापातावृतं युद्धं प्रजानां संक्षये नृप।

बाणाभिघातात् संजज्ञे तत्र भारत पावकः ॥ २६ ॥  
सविस्फुलिङ्गो दीप्तार्चिर्योऽदहद् वाहिनीद्वयम् ।

तत्र सिद्धा महाराज सम्पतन्तोऽब्रुवन् वचः ॥ २७ ॥  
युद्धानामति सर्वेषां युद्धमेतदिति प्रभो।  
सर्वयुद्धानि चैतस्य कलां नार्हन्ति षोडशीम् ॥ २८ ॥

नेदृशं च पुनर्युद्धं भविष्यति कदाचन।  
अहो ज्ञानेन सम्पन्नावुभौ ब्राह्मणक्षत्रियौ ॥ २९ ॥

अहो शौर्येण सम्पन्नावुभौ चोग्रपराक्रमौ।  
अहो भीमबलो भीम एतस्य च कृतास्त्रता ॥ ३० ॥

अहो वीर्यस्य सारत्वमहो सौष्ठवमेतयोः।  
स्थितावेतौ हि समरे कालान्तकयमोपमौ ॥ ३१ ॥

रुद्रौ द्वाविव सम्भूतौ यथा द्वाविव भास्करौ।  
यमौ वा पुरुषव्याघ्रौ घोररूपावुभौ रणे ॥ ३२ ॥

इति वाचः स्म श्रूयन्ते सिद्धानां वै मुहुर्मुहुः।  
सिंहनादश्च संजज्ञे समेतानां दिवौकसाम् ॥ ३३ ॥

अद्भुतं चाप्यचिन्त्यं च दृष्ट्‌वा कर्म तयो रणे।  
सिद्धचारणसंघानां विस्मयः समपद्यत ॥ ३४ ॥

प्रशंसन्ति तदा देवाः सिद्धाश्च परमर्षयः।  
साधु द्रौणे महाबाहो साधु भीमेति चाब्रुवन् ॥ ३५ ॥

तौ शूरौ समरे राजन् परस्परकृतागसौ।  
परस्परमुदीक्षेतां क्रोधादुद्‌वृत्य चक्षुषी ॥ ३६ ॥

क्रोधरक्तेक्षणौ तौ तु क्रोधात् प्रस्फुरिताधरौ।  
क्रोधात् संदष्टदशनौ तथैव दशनच्छदौ ॥ ३७ ॥

अन्योन्यं छादयन्तौ स्म शरवृष्ट्या महारथौ।  
शराम्बुधारौ समरे शस्त्रविद्युत्प्रकाशिनौ ॥ ३८ ॥

तावन्योन्यं ध्वजं विद्‌ध्वा सारथिं च महारणे।  
अन्योन्यस्य हयान् विद्‌ध्वा बिभिदाते परस्परम् ॥ ३९ ॥

ततः क्रुद्धौ महाराज बाणौ गृह्य महाहवे।  
उभौ चिक्षिपतुस्तूर्णमन्योन्यस्य वधैषिणौ ॥ ४० ॥

तौ सायकौ महाराज द्योतमानौ चमूमुखे।  
आजघ्नतुः समासाद्य वज्रवेगौ दुरासदौ ॥ ४१ ॥

तौ परस्परवेगाच्च शराभ्यां च भृशाहतौ।  
निपेततुर्महावीर्यै रथोपस्थे तयोस्तदा ॥ ४२ ॥

ततस्तु सारथिर्ज्ञात्वा द्रोणपुत्रमचेतनम् ।  
अपोवाह रणाद् राजन् सर्वसैन्यस्य पश्यतः ॥ ४३ ॥

तथैव पाण्डवं राजन् विह्वलन्तं मुहुर्मुहुः।  
अपोवाह रथेनाजौ सारथिः शत्रुतापनम् ॥ ४४ ॥