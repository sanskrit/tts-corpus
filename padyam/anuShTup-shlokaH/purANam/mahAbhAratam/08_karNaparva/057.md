+++
title_full = "057 दुर्योधनका सैनिकोंको प्रोत्साहन देना और अश्वत्थामाकी प्रतिज्ञा"
title = "०५७"

+++


दुर्योधनस्ततः कर्णमुपेत्य भरतर्षभ ।  
अब्रवीन्मद्रराजं च तथैवान्यांश्च पार्थिवान् ॥ १ ॥

यदृच्छयैतत् सम्प्राप्तं स्वर्गद्वारमपावृतम् ।  
सुखिनः क्षत्रियाः कर्ण लभन्ते युद्धमीदृशम् ॥ २ ॥

सदृशौः क्षत्रियैः शूरैः शूराणां युद्‌ध्यतां युधि।  
इष्टं भवति राधेय तदिदं समुपस्थितम् ॥ ३ ॥

हत्वा च पाण्डवान् युद्धे स्फीतामुर्वीमवाप्स्यथ।  
निहता वा परैर्युद्धे वीरलोकमवाप्स्यथ ॥ ४ ॥

दुर्योधनस्य तच्छ्रुत्वा वचनं क्षत्रियर्षभाः।  
हृष्टा नादानुदक्रोशन् वादित्राणि च सर्वशः ॥ ५ ॥

ततः प्रमुदिते तस्मिन् दुर्योधनबले तदा।  
हर्षयंस्तावकान् योधान् द्रौणिर्वचनमब्रवीत् ॥ ६ ॥

प्रत्यक्षं सर्वसैन्यानां भवतां चापि पश्यताम्।  
न्यस्तशस्त्रो मम पिता धृष्टद्युम्नेन पातितः ॥ ७ ॥

स तेनाहममर्षेण मित्रार्थे चापि पार्थिवाः।  
सत्यं वः प्रतिजानामि तद् वाक्यं मे निबोधत ॥ ८ ॥

धृष्टद्युम्नमहत्वाहं न विमोक्ष्यामि दंशनम्।  
अनृतायां प्रतिज्ञायां नाहं स्वर्गमवाप्नुयाम् ॥ ९ ॥

अर्जुनो भीमसेनश्च योधो यो रक्षिता रणे।  
धृष्टद्युम्नस्य तं संख्ये निहनिष्यामि सायकैः ॥ १० ॥

एवमुक्ते ततः सर्वा सहिता भारतीचमूः।  
अभ्यद्रवत कौन्तेयांस्तथा ते चापि पाण्डवाः ॥ ११ ॥

स संनिपातो रथयूथपानां  
बभूव राजन्नतिभीमरूपः ।  
जनक्षयः कालयुगान्तकल्पः  
प्रावर्तताग्रे कुरुसृञ्जयानाम् ॥ १२ ॥

ततः प्रवृत्ते युधि सम्प्रहारे  
भूतानि सर्वाणि सदैवतानि ।  
आसन् समेतानि सहाप्सरोभि-  
र्दिदृक्षमाणानि नरप्रवीरान् ॥ १३ ॥

दिव्यैश्च माल्यैर्विविधैश्च गन्धै-  
र्दिव्यैश्च रत्नैर्विविधैर्नराग्र्यान् ।  
रणे स्वकर्मोद्वहतः प्रवीरा-  
नवाकिरन्नप्सरसः प्रहृष्टाः ॥ १४ ॥

समीरणस्तांश्च निषेव्य गन्धान्  
सिषेव सर्वानपि योधमुख्यान् ।  
निषेव्यमाणास्त्वनिलेन योधाः  
परस्परघ्ना धरणीं निपेतुः ॥ १५ ॥

सा दिव्यमाल्यैरवकीर्यमाणा  
सुवर्णपुङ्खैश्च शरैर्विचित्रैः ।  
नक्षत्रसंघैरिव चित्रिता द्यौः  
क्षितिर्बभौ योधवरैर्विचित्रा ॥ १६ ॥

ततोऽन्तरिक्षादपि साधुवादै-  
र्वादित्रघोषैः समुदीर्यमाणः ।  
ज्याघोषनेमिस्वननादचित्रः  
समाकुलः सोऽभवत् सम्प्रहारः ॥ १७ ॥