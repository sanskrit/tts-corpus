+++
title_full = "069 युधिष्ठिरका वध करनेके लिये उद्यत हुए अर्जुनको भगवान् श्रीकृष्णका बलाकव्याध और कौशिक मुनिकी कथा सुनाते हुए धर्मका तत्त्व बताकर समझाना"
title = "०६९"

+++


युधिष्ठिरेणैवमुक्तः कौन्तेयः श्वेतवाहनः ।  
असिं जग्राह संक्रुद्धो जिघांसुर्भरतर्षभम् ॥ १ ॥

तस्य कोपं समुद्वीक्ष्य चित्तज्ञः केशवस्तदा।  
उवाच किमिदं पार्थ गृहीतः खड्ग इत्युत ॥ २ ॥

न हि पश्यामि योद्धव्यं त्वया किञ्चिद् धनंजय।  
ते ग्रस्ता धार्तराष्ट्रा हि भीमसेनेन धीमता ॥ ३ ॥

अपयातोऽसि कौन्तेय राजा द्रष्टव्य इत्यपि।  
स राजा भवता दृष्टः कुशली च युधिष्ठिरः ॥ ४ ॥

स दृष्ट्वा नृपशार्दूलं शार्दूलसमविक्रमम्।  
हर्षकाले च सम्प्राप्ते किमिदं मोहकारितम् ॥ ५ ॥

न तं पश्यामि कौन्तेय यस्ते वध्यो भविष्यति।  
प्रहर्तुमिच्छसे कस्मात् किं वा ते चित्तविभ्रमः ॥ ६ ॥

कस्माद् भवान् महाखड्गं परिगृह्णाति सत्वरः।  
तत् त्वां पृच्छामि कौन्तेय किमिदं ते चिकीर्षितम् ॥ ७ ॥  
परामृशसि यत् क्रुद्धः खड्‌गमद्भुतविक्रम।

एवमुक्तस्तु कृष्णेन प्रेक्षमाणो युधिष्ठिरम् ॥ ८ ॥  
अर्जुनः प्राह गोविन्दं क्रुद्धः सर्प इव श्वसन्।

अन्यस्मै देहि गाण्डीवमिति मां योऽभिचोदयेत् ॥ ९ ॥  
भिन्द्यामहं तस्य शिर इत्युपांशुव्रतं मम।  
तदुक्तं मम चानेन राज्ञामितपराक्रम ॥ १० ॥  
समक्षं तव गोविन्द न तत् क्षन्तुमिहोत्सहे।  
तस्मादेनं वधिष्यामि राजानं धर्मभीरुकम् ॥ ११ ॥

प्रतिज्ञां पालयिष्यामि हत्वैनं नरसत्तमम्।  
एतदर्थं मया खड्‌गो गृहीतो यदुनन्दन ॥ १२ ॥

सोऽहं युधिष्ठिरं हत्वा सत्यस्यानृण्यतां गतः।  
विशोको विज्वरश्चापि भविष्यामि जनार्दन ॥ १३ ॥

किं वा त्वं मन्यसे प्राप्तमस्मिन्‌ काल उपस्थिते।  
त्वमस्य जगतस्तात वेत्थ सर्वं गतागतम् ॥ १४ ॥  
तत्‌ तथा प्रकरिष्यामि यथा मां वक्ष्यते भवान्।

धिग् धिगित्येव गोविन्दः पार्थमुक्त्वाब्रवीत्‌ पुनः ॥ १५ ॥

इदानीं पार्थ जानामि न वृद्धाः सेवितास्त्वया।  
काले न पुरुषव्याघ्र संरम्भं यद् भवानगात् ॥ १६ ॥

न हि धर्मविभागज्ञः कुर्यादेवं धनंजय।  
यथा त्वं पाण्डवाद्येह धर्मभीरुरपण्डितः ॥ १७ ॥

अकार्याणां क्रियाणां च संयोगं यः करोति वै।  
कार्याणामक्रियाणां च स पार्थ पुरुषाधमः ॥ १८ ॥

अनुसृत्य तु ये धर्मं कथयेयुरुपस्थिताः।  
समासविस्तरविदां न तेषां वेत्सि निश्चयम् ॥ १९ ॥

अनिश्चयज्ञो हि नरः कार्याकार्यविनिश्चये।  
अवशो मुह्यते पार्थ यथा त्वं मूढ एव तु॥२०॥

न हि कार्यमकार्यं वा सुखं ज्ञातुं कथंचन।  
श्रुतेन ज्ञायते सर्वं तच्च त्वं नावबुध्यसे ॥ २१ ॥

अविज्ञानाद् भवान् यच्च धर्मं रक्षति धर्मवित्।  
प्राणिनां त्वं वधं पार्थ धार्मिको नावबुध्यसे ॥ २२ ॥

प्राणिनामवधस्तात सर्वज्यायान् मतो मम।  
अनृतां वा वदेद्‌ वाचं न तु हिंस्यात् कथंचन॥२३॥

स कथं भ्रातरं ज्येष्ठं राजानं धर्मकोविदम्।  
हन्याद् भवान् नरश्रेष्ठ प्राकृतोऽन्यः पुमानिव ॥ २४ ॥

अयुध्यमानस्य वधस्तथाशत्रोश्च मानद ।  
पराङ्‌मुखस्य द्रवतः शरणं चापि गच्छतः ॥ २५ ॥  
कृताञ्जलेः प्रपन्नस्य प्रमत्तस्य तथैव च।  
न वधः पूज्यते सद्भिस्तच्च सर्वं गुरौ तव ॥ २६ ॥

त्वया चैवं व्रतं पार्थ बालेनेव कृतं पुरा।  
तस्मादधर्मसंयुक्तं मौर्ख्यात् कर्म व्यवस्यसि ॥ २७ ॥

स गुरुं पार्थ कस्मात् त्वं हन्तुकामोऽभिधावसि।  
असम्प्रधार्य धर्माणां गतिं सूक्ष्मां दुरत्ययाम् ॥ २८ ॥

इदं धर्मरहस्यं च तव वक्ष्यामि पाण्डव।  
यद् ब्रूयात्‌ तव भीष्मो हि पाण्डवो वा युधिष्ठिरः॥२९॥  
विदुरो वा तथा क्षत्ता कुन्ती वापि यशस्विनी।  
तत् ते वक्ष्यामि तत्त्वेन निबोधैतद् धनंजय ॥ ३० ॥

सत्यस्य वचनं साधु न सत्याद् विद्यते परम्।  
तत्त्वेनैव सुदुर्ज्ञेयं पश्य सत्यमनुष्ठितम् ॥ ३१ ॥

भवेत् सत्यमवक्तव्यं वक्तव्यमनृतं भवेत्।  
यत्रानृतं भवेत् सत्यं सत्यं चाप्यनृतं भवेत् ॥ ३२ ॥

विवाहकाले रतिसम्प्रयोगे  
प्राणात्यये सर्वधनापहारे ।  
विप्रस्य चार्थे ह्यनृतं वदेत  
पञ्चानृतान्याहुरपातकानि ॥ ३३ ॥

सर्वस्वस्यापहारे तु वक्तव्यमनृतं भवेत्।  
तत्रानृतं भवेत् सत्यं सत्यं चाप्यनृतं भवेत् ॥ ३४ ॥  
तादृशं पश्यते बालो यस्य सत्यमनुष्ठितम्।

भवेत् सत्यमवक्तव्यं न वक्तव्यमनुष्ठितम्।  
सत्यानृते विनिश्चित्य ततो भवति धर्मवित् ॥ ३५ ॥

किमाश्चर्यं कृतप्रज्ञः पुरुषोऽपि सुदारुणः।  
सुमहत् प्राप्नुयात् पुण्यं बलाकोऽन्धवधादिव ॥ ३६ ॥

किमाश्चर्यं पुनर्मूढो धर्मकामो ह्यपण्डितः।  
सुमहत् प्राप्नुयात् पापमापगास्विव कौशिकः ॥ ३७ ॥

आचक्ष्व भगवन्नेतद् यथा विन्दाम्यहं तथा।  
बलाकस्यानुसम्बन्धं नदीनां कौशिकस्य च ॥ ३८ ॥

पुरा व्याधोऽभवत् कश्चिद् बलाको नाम भारत।  
यात्रार्थं पुत्रदारस्य मृगान् हन्ति न कामतः ॥ ३९ ॥

वृद्धौ च मातापितरौ बिभर्त्यन्यांश्च संश्रितान्।  
स्वधर्मनिरतो नित्यं सत्यवागनसूयकः ॥ ४० ॥

स कदाचिन्मृगं लिप्सुर्नाभ्यविन्दन्मृगं क्वचित्।  
अपः पिबन्तं ददृशे श्वापदं घ्राणचक्षुषम् ॥ ४१ ॥

अदृष्टपूर्वमपि तत् सत्त्वं तेन हतं तदा।  
अन्धे हते ततो व्योम्नः पुष्पवर्षं पपात च ॥ ४२ ॥

अप्सरोगीतवादित्रैर्नादितं च मनोरमम् ।  
विमानमगमत् स्वर्गान्मृगव्याधनिनीषया ॥ ४३ ॥

तद् भूतं सर्वभूतानामभावाय किलार्जुन।  
तपस्तप्त्वा वरं प्राप्तं कृतमन्धं स्वयम्भुवा ॥ ४४ ॥

तद्धत्वा सर्वभूतानामभावकृतनिश्चयम् ।  
ततो बलाकः स्वरगादेवं धर्मः सुदुर्विदः ॥ ४५ ॥

कौशिकोऽप्यभवद् विप्रस्तपस्वी नो बहुश्रुतः।  
नदीनां संगमे ग्रामाददूरात् स किलावसत् ॥ ४६ ॥

सत्यं मया सदा वाच्यमिति तस्याभवद् व्रतम्।  
सत्यवादीति विख्यातः स तदाऽऽसीद् धनंजय ॥ ४७ ॥

अथ दस्युभयात्‌ केचित्‌ तदा तद् वनमाविशन्।  
तत्रापि दस्यवः क्रुद्धास्तानमार्गन्त यत्नतः ॥ ४८ ॥

अथ कौशिकमभ्येत्य प्राहुस्ते सत्यवादिनम्।  
कतमेन पथा याता भगवन् बहवो जनाः ॥ ४९ ॥  
सत्येन पृष्टः प्रब्रूहि यदि तान् वेत्थ शंस नः।

स पृष्टः कौशिकः सत्यं वचनं तानुवाच ह ॥ ५० ॥  
बहुवृक्षलतागुल्ममेतद् वनमुपाश्रिताः ।  
इति तान् ख्यापयामास तेभ्यस्तत्त्वं स कौशिकः ॥ ५१ ॥

ततस्ते तान् समासाद्य क्रूरा जघ्नुरिति श्रुतिः।  
तेनाधर्मेण महता वाग्दुरुक्तेन कौशिकः ॥ ५२ ॥  
गतः स कष्टं नरकं सूक्ष्मधर्मेष्वकोविदः।

यथा चाल्पश्रुतो मूढो धर्माणामविभागवित् ॥ ५३ ॥  
वृद्धानपृष्ट्वा संदेहं महच्छ्‌वभ्रमिवार्हति ।

तत्र ते लक्षणोद्देशः कश्चिदेवं भविष्यति ॥ ५४ ॥  
दुष्करं परमं ज्ञानं तर्केणानुव्यवस्यति।  
श्रुतेर्धर्म इति ह्येके वदन्ति बहवो जनाः ॥ ५५ ॥

तत् ते न प्रत्यसूयामि न च सर्वं विधीयते।  
प्रभवार्थाय भूतानां धर्मप्रवचनं कृतम् ॥ ५६ ॥

यत् स्यादहिंसासंयुक्तं स धर्म इति निश्चयः।  
अहिंसार्थाय भूतानां धर्मप्रवचनं कृतम् ॥ ५७ ॥

धारणाद् धर्ममित्याहुर्धर्मो धारयते प्रजाः।  
यत् स्याद् धारणसंयुक्तं स धर्म इति निश्चयः ॥ ५८ ॥

येऽन्यायेन जिहीर्षन्तो धर्ममिच्छन्ति कर्हिचित्।  
अकूजनेन मोक्षं वा नानुकूजेत् कथंचन ॥ ५९ ॥

अवश्यं कूजितव्ये वा शङ्केरन्नप्यकूजतः।  
श्रेयस्तत्रानृतं वक्तुं तत् सत्यमविचारितम् ॥ ६० ॥

यः कार्येभ्यो व्रतं कृत्वा तस्य नानोपपादयेत्।  
न तत्कलमवाप्नोति एवमाहुर्मनीषिणः ॥ ६१ ॥

प्राणात्यये विवाहे वा सर्वज्ञातिवधात्यये।  
नर्मण्यभिप्रवृत्ते वा न च प्रोक्तं मृषा भवेत् ॥ ६२ ॥  
अधर्मं नात्र पश्यन्ति धर्मतत्त्वार्थदर्शिनः।

यः स्तेनैः सह सम्बन्धान्मुच्यते शपथैरपि ॥ ६३ ॥  
श्रेयस्तत्रानृतं वक्तुं तत् सत्यमविचारितम्।

न च तेभ्यो धनं देयं शक्ये सति कथंचन॥६४॥  
पापेभ्यो हि धनं दत्तं दातारमपि पीडयेत्।

तस्माद् धर्मार्थमनृतमुक्त्वा नानृतभाग् भवेत् ॥ ६५ ॥  
एष ते लक्षणोद्देशो मयोद्दिष्टो यथाविधि।  
यथाधर्मं यथाबुद्धि मयाद्य वै हितार्थिना ॥ ६६ ॥  
एतच्छ्रुत्वा ब्रूहि पार्थ यदि वध्यो युधिष्ठिरः।

यथा ब्रूयान्महाप्राज्ञो यथा ब्रूयान्महामतिः ॥ ६७ ॥  
हितं चैव यथास्माकं तथैतद् वचनं तव।

भवान् मातृसमोऽस्माकं तथा पितृसमोऽपि च ॥ ६८ ॥  
गतिश्च परमा कृष्ण त्वमेव च परायणम्।

न हि ते त्रिषु लोकेषु विद्यतेऽविदितं क्वचित् ॥ ६९ ॥  
तस्माद् भवान् परं धर्मं वेद सर्वं यथातथम्।

अवध्यं पाण्डवं मन्ये धर्मराजं युधिष्ठिरम् ॥ ७० ॥  
अस्मिंस्तु मम संकल्पे ब्रूहि किंचिदनुग्रहम्।  
इदं वा परमत्रैव शृणु हृत्स्थं विवक्षितम् ॥ ७१ ॥

जानासि दाशार्ह मम व्रतं त्वं  
यो मां ब्रूयात् कश्चन मानुषेषु।  
अन्यस्मै त्वं गाण्डिवं देहि पार्थ  
त्वत्तोऽस्त्रैर्वा वीर्यतो वा विशिष्टः ॥ ७२ ॥  
हन्यामहं केशव तं प्रसह्य  
भीमो हन्यात् तूबरकेति चोक्तः।  
तन्मे राजा प्रोक्तवांस्ते समक्षं  
धनुर्देहीत्यसकृद् वृष्णिवीर ॥ ७३ ॥

तं हन्यां चेत् केशव जीवलोके  
स्थाता नाहं कालमप्यल्पमात्रम् ।  
ध्यात्वा नूनं ह्येनसा चापि मुक्तो  
वधं राज्ञो भ्रष्टवीर्यो विचेताः ॥ ७४ ॥

यथा प्रतिज्ञा मम लोकबुद्धौ  
भवेत् सत्या धर्मभृतां वरिष्ठ।  
यथा जीवेत् पाण्डवोऽहं च कृष्ण  
तथा बुद्धिं दातुमप्यर्हसि त्वम् ॥ ७५ ॥

राजा श्रान्तो विक्षतो दुःखितश्च  
कर्णेन संख्ये निशितैर्बाणसंघैः ।  
यश्चानिशं सूतपुत्रेण वीर  
शरैर्भृशं ताडितोऽयुध्यमानः ॥ ७६ ॥

अतस्त्वमेतेन सरोषमुक्तो  
दुःखान्वितेनेदमयुक्तरूपम् ।  
अकोपितो ह्येष यदि स्म संख्ये  
कर्णं न हन्यादिति चाब्रवीत् सः ॥ ७७ ॥

जानाति तं पाण्डव एष चापि  
पापं लोके कर्णमसह्यमन्यैः ।  
ततस्त्वमुक्तो भृशरोषितेन  
राज्ञा समक्षं परुषाणि पार्थ ॥ ७८ ॥

नित्योद्युक्ते सततं चाप्रसह्ये  
कर्णे द्यूतं ह्यद्य रणे निबद्धम्।  
तस्मिन् हते कुरवो निर्जिताः स्यु-  
रेवं बुद्धिः पार्थिवे धर्मपुत्रे ॥ ७९ ॥

ततो वधं नार्हति धर्मपुत्र-  
स्त्वया प्रतिज्ञार्जुन पालनीया ।  
जीवन्नयं येन मृतो भवेद्धि  
तन्मे निबोधेह तवानुरूपम् ॥ ८० ॥

यदा मानं लभते माननार्ह-  
स्तदा स वै जीवति जीवलोके।  
यदावमानं लभते महान्तं  
तदा जीवन्मृत इत्युच्यते सः ॥ ८१ ॥

सम्मानितः पार्थिवोऽयं सदैव  
त्वया च भीमेन तथा यमाभ्याम्।  
वृद्धैश्च लोके पुरुषैश्च शूरै-  
स्तस्यापमानं कलया प्रयुङ्क्ष्व ॥ ८२ ॥

त्वमित्यत्रभवन्तं हि ब्रूहि पार्थ युधिष्ठिरम्।  
त्वमित्युक्तो हि निहतो गुरुर्भवति भारत ॥ ८३ ॥

एवमाचर कौन्तेय धर्मराजे युधिष्ठिरे।  
अधर्मयुक्तं संयोगं कुरुष्वैनं कुरूद्वह ॥ ८४ ॥

अथर्वाङ्गिरसी ह्येषा श्रुतीनामुत्तमा श्रुतिः।  
अविचार्यैव कार्यैषा श्रेयस्कामैर्नरैः सदा ॥ ८५ ॥

अवधेन वधः प्रोक्तो यद् गुरुस्त्वमिति प्रभुः।  
तद् ब्रूहि त्वं यन्मयोक्तं धर्मराजस्य धर्मवित् ॥ ८६ ॥

वधं ह्ययं पाण्डव धर्मराज-  
स्त्वत्तोऽयुक्तं वेत्स्यते चैवमेषः ।  
ततोऽस्य पादावभिवाद्य पश्चात्  
समं ब्रूयाः सान्त्वयित्वा च पार्थम् ॥ ८७ ॥

भ्राता प्राज्ञस्तव कोपं न जातु  
कुर्याद् राजा धर्ममवेक्ष्य चापि।  
मुक्तोऽनृताद् भ्रातृवधाच्च पार्थ  
हृष्टः कर्णं त्वं जहि सूतपुत्रम् ॥ ८८ ॥