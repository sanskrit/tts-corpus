+++
title_full = "055 अश्वत्थामाका घोर युद्ध, सात्यकिके सारथिका वध एवं युधिष्ठिरका अश्वत्थामाको छोड़कर दूसरी ओर चले जाना"
title = "०५५"

+++


द्रौणिर्युधिष्ठिरं दृष्ट्वा शैनेयेनाभिरक्षितम् ।  
द्रौपदेयैस्तथा शूरैरभ्यवर्तत हृष्टवत् ॥ १ ॥

किरन्निषुगणान्‌ घोरान् स्वर्णपुङ्खाञ्शिलाशितान् ।  
दर्शयन् विविधान्‌ मार्गान्‌ शिक्षाश्च लघुहस्तवत् ॥ २ ॥  
ततः खं पूरयामास शरैर्दिव्यास्त्रमन्त्रितैः।  
युधिष्ठिरं च समरे परिवार्य महास्त्रवित् ॥ ३ ॥

द्रौणायनिशरच्छन्नं न प्राज्ञायत किञ्चन।  
बाणभूतमभूत् सर्वमायोधनशिरो महत् ॥ ४ ॥

बाणजालं दिविच्छन्नं स्वर्णजालविभूषितम् ।  
शुशुभे भरतश्रेष्ठ वितानमिव धिष्ठितम् ॥ ५ ॥

तेनच्छन्नं नभो राजन् बाणजालेन भास्वता।  
अभ्रच्छायेव संजज्ञे बाणरुद्धे नभस्तले ॥ ६ ॥

तत्राश्चर्यमपश्याम बाणभूते तथाविधे ।  
न स्म सम्पतते भूतं किंचिदेवान्तरिक्षगम् ॥ ७ ॥

सात्यकिर्यतमानस्तु धर्मराजश्च पाण्डवः ।  
तथेतराणि सैन्यानि न स्म चक्रुः पराक्रमम् ॥ ८ ॥

लाघवं द्रोणपुत्रस्य दृष्ट्वा तत्र महारथाः।  
व्यस्मयन्त महाराज न चैनं प्रत्युदीक्षितुम् ॥ ९ ॥  
शेकुस्ते सर्वराजानस्तपन्तमिव भास्करम् ।

वध्यमाने ततः सैन्ये द्रौपदेया महारथाः ॥ १० ॥  
सात्यकिर्धर्मराजश्च पञ्चालाश्चापि संगताः ।  
त्यक्त्वा मृत्युभयं घोरं द्रौणायनिमुपाद्रवन् ॥ ११ ॥

सात्यकिः सप्तविंशत्या द्रौणिं विद्‌ध्वा शिलीमुखैः।  
पुनर्विव्याध नाराचैः सप्तभिः स्वर्णभूषितैः ॥ १२ ॥

युधिष्ठिरस्त्रिसप्तत्या प्रतिविन्ध्यश्च सप्तभिः ।  
श्रुतकर्मा त्रिभिर्बाणैः श्रुतकीर्तिश्च सप्तभिः ॥ १३ ॥  
सुतसोमस्तु नवभिः शतानीकश्च सप्तभिः।  
अन्ये च बहवः शूरा विव्यधुस्तं समन्ततः ॥ १४ ॥

स तु क्रुद्धस्ततो राजन्नाशीविष इव श्वसन्।  
सात्यकिं पञ्चविंशत्या प्रत्यविध्यच्छिलीमुखैः ॥ १५ ॥

श्रुतकीर्तिं च नवभिः सुतसोमं च पञ्चभिः।  
अष्टभिः श्रुतकर्माणं प्रतिविन्ध्यं त्रिभिः शरैः ॥ १६ ॥  
शतानीकं च नवभिर्धर्मपुत्रं च पञ्चभिः।  
तथेतरांस्ततः शूरान् द्वाभ्यां द्वाभ्यामताडयत् ॥ १७ ॥  
श्रुतकीर्तेस्तथा चापं चिच्छेद निशितैः शरैः।

अथान्यद् धनुरादाय श्रुतिकीर्तिर्महारथः ॥ १८ ॥  
द्रौणायनिं त्रिभिर्विद्‌ध्वा विव्याधान्यैः शितैः शरैः।

ततो द्रौणिर्महाराज शरवर्षेण मारिष ॥ १९ ॥  
छादयामास तत् सैन्यं समन्ताद् भरतर्षभ।

ततः पुनरमेयात्मा धर्मराजस्य कार्मुकम् ॥ २० ॥  
द्रौणिश्चिच्छेद विहसन् विव्याध च शरैस्त्रिभिः।

ततो धर्मसुतो राजन् प्रगृह्यान्यन्महद् धनुः ॥ २१ ॥  
द्रौणिं विव्याध सप्तत्या बाह्वोरुरसि चार्पयत्।

सात्यकिस्तु ततः क्रुद्धो द्रौणेः प्रहरतो रणे ॥ २२ ॥  
अर्धचन्द्रेण तीक्ष्णेन धनुश्छित्त्वानदद् भृशम्।

छिन्नधन्वा ततो द्रौणिः शक्त्या शक्तिमतां वरः ॥ २३ ॥  
सारथिं पातयामास शैनेयस्य रथाद् द्रुतम्।

अथान्यद् धनुरादाय द्रोणपुत्रः प्रतापवान् ॥ २४ ॥  
शैनेयं शरवर्षेणच्छादयामास भारत ।

तस्याश्वाः प्रद्रुताः संख्ये पतिते रथसारथौ ॥ २५ ॥  
तत्र तत्रैव धावन्तः समदृश्यन्त भारत।

युधिष्ठिरपुरोगास्तु द्रौणिं शस्त्रभृतां वरम् ॥ २६ ॥  
अभ्यवर्षन्त वेगेन विसृजन्तः शितान् शरान्।

आगच्छमानांस्तान्‌ दृष्ट्वा क्रुद्धरूपान् परंतपः ॥ २७ ॥  
प्रहसन् प्रतिजग्राह द्रोणपुत्रो महारणे।

ततः शरशतज्वालः सेनाकक्षं महारथः ॥ २८ ॥  
द्रौणिर्ददाह समरे कक्षमग्निर्यथा वने।

तद् बलं पाण्डुपुत्रस्य द्रोणपुत्रप्रतापितम् ॥ २९ ॥  
चुक्षुभे भरतश्रेष्ठ तिमिनेव नदीमुखम्।

दृष्ट्वा चैव महाराज द्रोणपुत्रपराक्रमम् ॥ ३० ॥  
निहतान् मेनिरे सर्वान् पाण्डून् द्रोणसुतेन वै।

युधिष्ठिरस्तु त्वरितो द्रोणशिष्यो महारथः ॥ ३१ ॥  
अब्रवीद् द्रोणपुत्राय रोषामर्षसमन्वितः ।

जानामि त्वां युधि श्रेष्ठं वीर्यवन्तं महाबलम्।  
कृतास्त्रं कृतिनं चैव तथा लघुपराक्रमम्॥

बलमेतद् भवान् सर्वं पार्षते यदि दर्शयेत्।  
ततस्त्वां बलवन्तं च कृतविद्यं च विद्महे॥

न हि वै पार्षतं दृष्ट्वा समरे शत्रुसूदनम्।  
भवेत् तव बलं किंचिद् ब्रवीमि त्वा न तु द्विजम्॥)

नैव नाम तव प्रीतिर्नैव नाम कृतज्ञता ॥ ३२ ॥  
यतस्त्वं पुरुषव्याघ्र मामेवाद्य जिघांससि।

ब्राह्मणेन तपः कार्यं दानमध्ययनं तथा ॥ ३३ ॥  
क्षत्रियेण धनुर्नाम्यं स भवान् ब्राह्मणब्रुवः।

मिषतस्ते महाबाहो युधि जेष्यामि कौरवान् ॥ ३४ ॥  
कुरुष्व समरे कर्म ब्रह्मबन्धुरसि ध्रुवम्।

एवमुक्तो महाराज द्रोणपुत्रः स्मयन्निव ॥ ३५ ॥  
युक्तं तत्त्वं च संचिन्त्य नोत्तरं किंचिदब्रवीत्।

अनुक्त्वा च ततः किंचिच्छरवर्षेण पाण्डवम् ॥ ३६ ॥  
छादयामास समरे क्रुद्धोऽन्तक इव प्रजाः।

स च्छाद्यमानस्तु तदा द्रोणपुत्रेण मारिष ॥ ३७ ॥  
पार्थोऽपयातः शीघ्रं वै विहाय महतीं चमूम्।

अपयाते ततस्तस्मिन् धर्मपुत्रे युधिष्ठिरे ॥ ३८ ॥  
द्रणेपुत्रस्ततो राजन् प्रत्यगात् स महामनाः।

ततो युधिष्ठिरो राजंस्त्यक्त्वा द्रौणिं महाहवे।  
प्रययौ तावकं सैन्यं युक्तः क्रूराय कर्मणे ॥ ३९ ॥