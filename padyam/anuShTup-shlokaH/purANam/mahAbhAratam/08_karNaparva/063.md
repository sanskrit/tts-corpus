+++
title_full = "063 कर्णद्वारा नकुल-सहदेवसहित युधिष्ठिरकी पराजय एवं पीड़ित होकर युधिष्ठिरका अपनी छावनीमें जाकर विश्राम करना"
title = "०६३"

+++


कर्णोऽपि शरजालेन केकयानां महारथान्।  
व्यधमत् परमेष्वासानग्रतः पर्यवस्थितान् ॥ १ ॥

तेषां प्रयतमानानां राधेयस्य निवारणे।  
रथान् पञ्चशतान् कर्णः प्राहिणोद् यमसादनम् ॥ २ ॥

अविषह्यं ततो दृष्ट्वा राधेयं युधि योधिनः।  
भीमसेनमुपागच्छन् कर्णबाणप्रपीडिताः ॥ ३ ॥

रथानीकं विदार्यैव शरजालैरनेकधा ।  
कर्ण एकरथेनैव युधिष्ठिरमुपाद्रवत् ॥ ४ ॥

सेनानिवेशमार्च्छन्तं मार्गणैः क्षतविक्षतम् ।  
यमयोर्मध्यगं वीरं शनैर्यान्तं विचेतसम् ॥ ५ ॥  
समासाद्य तु राजानं दुर्योधनहितेप्सया।  
सूतपुत्रस्त्रिभिस्तीक्ष्णैर्विव्याध परमेषुभिः ॥ ६ ॥

तथैव राजा राधेयं प्रत्यविध्यत् स्तनान्तरे।  
शरैस्त्रिभिश्च यन्तारं चतुर्भिश्चतुरो हयान् ॥ ७ ॥

चक्ररक्षौ तु पार्थस्य माद्रीपुत्रौ परंतपौ।  
तावप्यधावतां कर्णं राजानं मा वधीरिति ॥ ८ ॥

तौ पृथक् शरवर्षाभ्यां राधेयमभ्यवर्षताम्।  
नकुलः सहदेवश्च परमं यत्नमास्थितौ ॥ ९ ॥

तथैव तौ प्रत्यविध्यत् सूतपुत्रः प्रतापवान्।  
भल्लाभ्यां शितधाराभ्यां महात्मानावरिंदमौ ॥ १० ॥

दन्तवर्णांस्तु राधेयो निजघान मनोजवान्।  
युधिष्ठिरस्य संग्रामे कालवालान् हयोत्तमान् ॥ ११ ॥

ततोऽपरेण भल्लेन शिरस्त्राणमपातयत् ।  
कौन्तेयस्य महेष्वासः प्रहसन्निव सूतजः ॥ १२ ॥

तथैव नकुलस्यापि हयान् हत्वा प्रतापवान्।  
ईषां धनुश्च चिच्छेद माद्रीपुत्रस्य धीमतः ॥ १३ ॥

तौ हताश्वौ हतरथौ पाण्डवौ भूशविक्षतौ।  
भ्रातरावारुरुहतुः सहदेवरथं तदा ॥ १४ ॥

तौ दृष्ट्वा मातुलस्तत्र विरथौ परवीरहा।  
अभ्यभाषत राधेयं मद्रराजोऽनुकम्पया ॥ १५ ॥

योद्धव्यमद्य पार्थेन फाल्गुनेन त्वया सह।  
किमर्थं धर्मराजेन युध्यसे भृशरोषितः ॥ १६ ॥

क्षीणशस्त्रास्त्रकवचः क्षीणबाणो विबाणधिः ।  
श्रान्तसारथिवाहश्च च्छन्नोऽस्त्रैररिभिस्तथा ॥ १७ ॥  
पार्थमासाद्य राधेय उपहास्यो भविष्यसि।

एवमुक्तोऽपि कर्णस्तु मद्रराजेन संयुगे ॥ १८ ॥  
तथैव कर्णः संरब्धो युधिष्ठिरमताडयत्।  
शरैस्तीक्ष्णैः पराविध्य माद्रीपुत्रौ च पाण्डवौ ॥ १९ ॥  
प्रहस्य समरे कर्णश्चकार विमुखं शरैः।

ततः शल्यः प्रहस्येदं कर्णं पुनरुवाच ह ॥ २० ॥  
रथस्थमतिसंरब्धं युधिष्ठिरवधे धृतम् ।

यदर्थं धार्तराष्ट्रेण सततं मानितो भवान् ॥ २१ ॥  
तं पार्थं जहि राधेय किं ते हत्वा युधिष्ठिरम्।

(हते ह्यस्मिन् ध्रुवं पार्थः सर्वाञ्जेष्यति नो रथान्।  
तस्मिन् हि धार्तराष्ट्रस्य निहते तु ध्रुवो जयः॥

ध्वजोऽसौ दृश्यते तस्य रोचमानोंऽशुमानिव।  
एनं जहि महाबाहो किं ते हत्वा युधिष्ठिरम्॥)

शङ्खयोर्ध्यायतोः शब्दः सुमहानेष कृष्णयोः ॥ २२ ॥  
श्रूयते चापघोषोऽयं प्रावृषीवाम्बुदस्य ह।

असौ निघ्नन् रथोदारानर्जुनः शरवृष्टिभिः ॥ २३ ॥  
सर्वां ग्रसति नः सेनां कर्ण पश्यैनमाहवे।

पृष्ठरक्षौ च शूरस्य युधामन्यूत्तमौजसौ ॥ २४ ॥  
उत्तरं चास्य वै शूरश्चक्रं रक्षति सात्यकिः।  
धृष्टद्युम्नस्तथा चास्य चक्रं रक्षति दक्षिणम् ॥ २५ ॥

भीमसेनश्च वै राज्ञा धार्तराष्ट्रेण युध्यते।  
यथा न हन्यात्तं भीमः सर्वेषां नोऽद्य पश्यताम् ॥ २६ ॥  
तथा राधेय क्रियतां राजा मुच्येत नो यथा।

पश्यैनं भीमसेनेन ग्रस्तमाहवशोभिनम् ॥ २७ ॥  
यदि त्वासाद्य मुच्येत विस्मयः सुमहान् भवेत्।

परित्राह्येनमभ्येत्य संशयं परमं गतम् ॥ २८ ॥  
किं नु माद्रीसुतौ हत्वा राजानं च युधिष्ठिरम्।

इति शल्यवचः श्रुत्वा राधेयः पृथिवीपते ॥ २९ ॥  
दृष्ट्वा दुर्योधनं चैव भीमग्रस्तं महाहवे।  
राजगृद्धी भृशं चैव शल्यवाक्यप्रचोदितः ॥ ३० ॥  
अजातशत्रुमुत्सृज्य माद्रीपुत्रौ च पाण्डवौ।  
तव पुत्रं परित्रातुमभ्यधावत वीर्यवान् ॥ ३१ ॥

मद्रराजप्रणुदितैरश्वैराकाशगैरिव ।  
गते कर्णे तु कौन्तेयः पाण्डुपुत्रो युधिष्ठिरः ॥ ३२ ॥  
अपायाज्जवनैरश्वैः सहदेवश्च मारिष ।

ताभ्यां स सहितस्तूर्णं व्रीडन्निव नरेश्वरः ॥ ३३ ॥  
प्राप्य सेनानिवेशं च मार्गणैः क्षतविक्षतः।  
अवतीर्णो रथात्तूर्णमाविशच्छयनं शुभम् ॥ ३४ ॥

अपनीतशल्यः सुभृशं हृच्छल्याभिनिपीडितः ।  
सोऽब्रवीद्भ्रातरौ राजा माद्रीपुत्रौ महारथौ ॥ ३५ ॥

गच्छतां त्वरितौ वीरौ यत्र भीमो व्यवस्थितः॥)  
अनीकं भीमसेनस्य पाण्डवावाशु गच्छताम्।  
जीमूत इव नर्दंस्तु युध्यते स वृकोदरः ॥ ३६ ॥

ततोऽन्यं रथमास्थाय नकुलो रथपुङ्गवः।  
सहदेवश्च तेजस्वी भ्रातरौ शत्रुकर्षणौ ॥ ३७ ॥  
तुरगैरग्र्यरंहोभिर्यात्वा भीमस्य शुष्मिणौ ।  
अनीकैः सहितौ तत्र भ्रातरौ समवस्थितौ ॥ ३८ ॥