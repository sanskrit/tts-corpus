+++
title_full = "050 कर्ण और भीमसेनका युद्ध तथा कर्णका पलायन"
title = "०५०"

+++


तानभिद्रवतो दृष्ट्वा पाण्डवांस्तावकं बलम्।  
दुर्योधनो महाराज वारयामास सर्वशः ॥ १ ॥  
योधांश्च स्वबलं चैव समन्ताद् भरतर्षभ।  
क्रोशतस्तव पुत्रस्य न स्म राजन् न्यवर्तत ॥ २ ॥

ततः पक्षः प्रपक्षश्च शकुनिश्चापि सौबलः।  
तदा सशस्त्राः कुरवो भीममभ्यद्रवन् रणे ॥ ३ ॥

कर्णोऽपि दृष्ट्वा द्रवतो धार्तराष्ट्रान् सराजकान्।  
मद्रराजमुवाचेदं याहि भीमरथं प्रति ॥ ४ ॥

एवमुक्तश्च कर्णेन शल्यो मद्राधिपस्तदा।  
हंसवर्णान् हयानग्र्यान् प्रैषीद् यत्र वृकोदरः ॥ ५ ॥

ते प्रेरिता महाराज शल्येनाहवशोभिना।  
भीमसेनरथं प्राप्य समसज्जन्त वाजिनः ॥ ६ ॥

दृष्ट्वा कर्णं समायान्तं भीमः क्रोधसमन्वितः।  
मतिं चक्रे विनाशाय कर्णस्य भरतर्षभ ॥ ७ ॥

सोऽब्रवीत् सात्यकिं वीरं धृष्टद्युम्नं च पार्षतम्।  
यूयं रक्षत राजानं धर्मात्मानं युधिष्ठिरम् ॥ ८ ॥  
संशयान्महतो मुक्तं कथंचित् प्रेक्षतो मम।

अग्रतो मे कृतो राजा छिन्नसर्वपरिच्छदः ॥ ९ ॥  
दुर्योधनस्य प्रीत्यर्थं राधेयेन दुरात्मना।

अन्तमद्य गमिष्यामि तस्य दुःखस्य पार्षत ॥ १० ॥  
हन्तास्म्यद्य रणे कर्णं स वा मां निहनिष्यति।  
संग्रामेण सुघोरेण सत्यमेतद् ब्रवीमि ते ॥ ११ ॥

राजानमद्य भवतां न्यासभूतं ददानि वै।  
तस्य संरक्षणे सर्वे यतध्वं विगतज्वराः ॥ १२ ॥

एवमुक्त्वा महाबाहुः प्रायादाधिरथिं प्रति।  
सिंहनादेन महता सर्वाः संनादयन् दिशः ॥ १३ ॥

दृष्ट्वा त्वरितमायान्तं भीमं युद्धाभिनन्दिनम्।  
सूतपुत्रमथोवाच मद्राणामीश्वरो विभुः ॥ १४ ॥

पश्य कर्ण महाबाहुं संक्रुद्धं पाण्डुनन्दनम्।  
दीर्घकालार्जितं क्रोधं मोक्तुकामं त्वयि ध्रुवम् ॥ १५ ॥

ईदृशं नास्य रूपं मे दृष्टपूर्वं कदाचन।  
अभिमन्यौ हते कर्ण राक्षसे च घटोत्कचे ॥ १६ ॥

त्रैलोक्यस्य समस्तस्य शक्तः क्रुद्धो निवारणे।  
बिभर्ति सदृशं रूपं युगान्ताग्निसमप्रभम् ॥ १७ ॥

इति ब्रुवति राधेयं मद्राणामीश्वरे नृप।  
अभ्यवर्तत वै कर्णं क्रोधदीप्तो वृकोदरः ॥ १८ ॥

अथागतं तु सम्प्रेक्ष्य भीमं युद्धाभिनन्दिनम्।  
अब्रवीद् वचनं शल्यं राधेयः प्रहसन्निव ॥ १९ ॥

यदुक्तं वचनं मेऽद्य त्वया मद्रजनेश्वर।  
भीमसेनं प्रति विभो तत् सत्यं नात्र संशयः ॥ २० ॥

एष शूरश्च वीरश्च क्रोधनश्च वृकोदरः।  
निरपेक्षः शरीरे च प्राणतश्च बलाधिकः ॥ २१ ॥

अज्ञातवासं वसता विराटनगरे तदा।  
द्रौपद्याः प्रियकामेन केवलं बाहुसंश्रयात् ॥ २२ ॥  
गूढभावं समाश्रित्य कीचकः सगणो हतः।

सोऽद्य संग्रामशिरसि संनद्धः क्रोधमूर्च्छितः ॥ २३ ॥  
किं करोद्यतदण्डेन मृत्युनापि व्रजेद् रणम्।

चिरकालाभिलषितो मामयं तु मनोरथः ॥ २४ ॥  
अर्जुनं समरे हन्यां मां वा हन्याद् धनंजयः।  
स मे कदाचिदद्यैव भवेद् भीमसमागमात् ॥ २५ ॥

निहते भीमसेने वा यदि वा विरथीकृते।  
अभियास्यति मां पार्थस्तन्मे साधु भविष्यति ॥ २६ ॥  
अत्र यन्मन्यसे प्राप्तं तच्छीघ्रं सम्प्रधारय।

एतच्छ्रुत्वा तु वचनं राधेयस्यामितौजसः ॥ २७ ॥  
उवाच वचनं शल्यः सूतपुत्रं तथागतम्।

अभियाहि महाबाहो भीमसेनं महाबलम् ॥ २८ ॥  
निरस्य भीमसेनं तु ततः प्राप्स्यसि फाल्गुनम्।

यस्ते कामोऽभिलषितश्चिरात् प्रभृति हृद्‌गतः ॥ २१ ॥  
स वै सम्पत्स्यते कर्ण सत्यमेतद् ब्रवीमि ते।

एवमुक्ते ततः कर्णः शल्यं पुनरभाषत ॥ ३० ॥  
हन्ताहमर्जुनं संख्ये मां वा हन्याद् धनंजयः।  
युद्धे मनः समाधाय याहि यत्र वृकोदरः ॥ ३१ ॥

ततः प्रायाद् रथेनाशु शल्यस्तत्र विशाम्पते।  
यत्र भीमो महेष्वासो व्यद्रावयत वाहिनीम् ॥ ३२ ॥

ततस्तूर्यनिनादश्च भेरीणां च महास्वनः।  
उदतिष्ठच्च राजेन्द्र कर्णभीमसमागमे ॥ ३३ ॥

भीमसेनोऽथ संक्रुद्धस्तस्य सैन्यं दुरासदम्।  
नाराचैर्विमलैस्तीक्ष्णैर्दिशः प्राद्रावयद् बली ॥ ३४ ॥

स संनिपातस्तुमुलो घोररूपो विशाम्पते।  
आसीद् रौद्रो महाराज कर्णपाण्डवयोर्मृधे ॥ ३५ ॥

ततो मुहूर्ताद् राजेन्द्र पाण्डवः कर्णमाद्रवत्।  
समापतन्तं सम्प्रेक्ष्य कर्णो वैकर्तनो वृषः ॥ ३६ ॥  
आजघान सुसंक्रुद्धो नाराचेन स्तनान्तरे।  
पुनश्चैनममेयात्मा शरवर्षैरवाकिरत् ॥ ३७ ॥

स विद्धः सूतपुत्रेण छादयामास पत्रिभिः।  
विव्याध निशितैः कर्णं नवभिर्नतपर्वभिः ॥ ३८ ॥

तस्य कर्णो धनुर्मध्ये द्विधा चिच्छेद पत्रिभिः।  
अथैनं छिन्नधन्वानं प्रत्यविध्यत् स्तनान्तरे ॥ ३९ ॥  
नाराचेन सुतीक्ष्णेन सर्वावरणभेदिना ।

सोऽन्यत् कार्मुकमादाय सूतपुत्रं वृकोदरः ॥ ४० ॥  
राजन् मर्मसु मर्मज्ञो विव्याध निशितैः शरैः।  
ननाद बलवन्नादं कम्पयन्निव रोदसी ॥ ४१ ॥

तं कर्णः पञ्चविंशत्या नाराचेन समार्पयत्।  
मदोत्कटं वने दृप्तमुल्काभिरिव कुञ्जरम् ॥ ४२ ॥

ततः सायकभिन्नाङ्गः पाण्डवः क्रोधमूर्च्छितः।  
संरम्भामर्षताम्राक्षः सूतपुत्रवधेप्सया ॥ ४३ ॥  
स कार्मुके महावेगं भारसाधनमुत्तमम्।  
गिरीणामपि भेत्तारं सायकं समयोजयत् ॥ ४४ ॥

विकृष्य बलवच्चापमाकर्णादतिमारुतिः ।  
तं मुमोच महेष्वासः क्रुद्धः कर्णजिघांसया ॥ ४५ ॥

स विसृष्टो बलवता बाणो वज्राशनिस्वनः।  
अदारयद् रणे कर्णं वज्रवेगो यथाचलम् ॥ ४६ ॥

स भीमसेनाभिहतः सूतपुत्रः कुरूद्वह।  
निषसाद रथोपस्थे विसंज्ञः पृतनापतिः ॥ ४७ ॥

(रुधिरेणावसिक्ताङ्गो गतासुवदरिंदमः ।  
एतस्मिन्नन्तरे दृष्ट्वा मद्रराजो वृकोदरम्॥  
जिह्वां छेत्तुं समायान्तं सान्त्वयन्निदमब्रवीत्।

भीमसेन महाबाहो यत् त्वां वक्ष्यामि तच्छृणु।  
वचनं हेतुसम्पन्नं श्रुत्वा चैतत् तथा कुरु॥

अर्जुनेन प्रतिज्ञातो वधः कर्णस्य शुष्मिणः॥  
तां तथा कुरु भद्रं ते प्रतिज्ञां सव्यसाचिनः।

दृढव्रतत्वं पार्थस्य जानामि नृपसत्तम।  
राज्ञस्तु धर्षणं पापः कृतवान् मम संनिधौ॥  
ततः कोपाभिभूतेन शेषं न गणितं मया।

पतिते चापि राधेये न मे मन्युः शमं गतः॥  
जिह्वोद्धरणमेवास्य प्राप्तकालं मतं मम।

अनेन सुनृशंसेन समवेतेषु राजसु॥  
अस्माकं शृण्वतां कृष्णा यानि वाक्यानि मातुल।  
असह्यानि च नीचेन बहूनि श्रावितानि भोः॥  
नूनं चैतत् परिज्ञातं दूरस्थस्यापि पार्थिव।  
छेदनं चास्य जिह्वायास्तदेवाकाङ्क्षितं मया॥

राज्ञस्तु प्रियकामेन कालोऽयं परिपालितः।  
भवता तु यदुक्तोऽस्मि वाक्यं हेत्वर्थसंहितम्॥  
तद् गृहीतं महाराज कटुकस्थमिवौषधम्।

हीनप्रतिज्ञो बीभत्सुर्न हि जीवेत कर्हिचित्॥  
अस्मिन् विनष्टे नष्टाः स्मः सर्व एव सकेशवाः।

अद्य चैव नृशंसात्मा पापः पापकृतां वरः॥  
गमिष्यति पराभावं दृष्टमात्रः किरीटिना।

युधिष्ठिरस्य कोपेन पूर्वं दग्धो नृशंसकृत्॥  
त्वया संरक्षितस्त्वस्य मत्समीपादुपायतः ॥)

ततो मद्राधिपो दृष्ट्वा विसंज्ञं सूतनन्दनम्।  
अपोवाह रथेनाजौ कर्णमाहवशोभिनम् ॥ ४८ ॥

ततः पराजिते कर्णे धातराष्ट्रीं महाचमूम्।  
व्यद्रावयद् भीमसेनो यथेन्द्रो दानवान् पुरा ॥ ४९ ॥