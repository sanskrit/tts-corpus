+++
title_full = "058 अर्जुनका श्रीकृष्णसे युधिष्ठिरके पास चलनेका आग्रह तथा श्रीकृष्णका उन्हें युद्धभूमि दिखाते और वहाँका समाचार बताते हुए रथको आगे बढ़ाना"
title = "०५८"

+++


एवमेष महानासीत् संग्रामः पृथिवीक्षिताम्।  
क्रुद्धेऽर्जुने तथा कर्णे भीमसेने च पाण्डवे ॥ १ ॥

द्रोणपुत्रं पराजित्य जित्वा चान्यान् महारथान्।  
अब्रवीदर्जुनो राजन् वासुदेवमिदं वचः ॥ २ ॥

पश्य कृष्ण महाबाहो द्रवन्तीं पाण्डवीं चमूम्।  
कर्णं पश्य च संग्रामे कालयन्तं महारथान् ॥ ३ ॥

न च पश्यामि दाशार्ह धर्मराजं युधिष्ठिरम्।  
नापि केतुर्युधां श्रेष्ठ धर्मराजस्य दृश्यते ॥ ४ ॥

त्रिभागश्चावशिष्टोऽयं दिवसस्य जनार्दन ।  
न च मां धार्तराष्ट्रेषु कच्चिद् युध्यति संयुगे ॥ ५ ॥

तस्मात् त्वं मत्प्रियं कुर्वन् याहि यत्र युधिष्ठिरः।  
दृष्ट्वा कुशलिनं युद्धे धर्मपुत्रं सहानुजम् ॥ ६ ॥  
पुनर्योद्धास्मि वार्ष्णेय शत्रुभिः सह संयुगे।

ततः प्रायाद् रथेनाशु बीभत्सोर्वचनाद्धरिः ॥ ७ ॥  
यतो युधिष्ठिरो राजा सृञ्जयाश्च महारथाः।

अयुध्यंस्तावकैः सार्धं मृत्युं कृत्वा निवर्तनम् ॥ ८ ॥  
ततः संग्रामभूमिं तां वर्तमाने जनक्षये।  
अवेक्षमाणो गोविन्दः सव्यसाचिनमब्रवीत् ॥ ९ ॥

पश्य पार्थ महारौद्रो वर्तते भरतक्षयः।  
पृथिव्यां क्षत्रियाणां वै दुर्योधनकृते महान् ॥ १० ॥

पश्य भारत चापानि रुक्मपृष्ठानि धन्विनाम्।  
मृतानामपविद्धानि कलापांश्च महाधनान् ॥ ११ ॥

जातरूपमयैः पुङखैः शरांश्चानतपर्वणः ।  
तैलधौतांश्च नाराचान् निर्मुक्तान् पन्नगानिव ॥ १२ ॥

हस्तिदन्तत्सरून्‌ खड्‌गान्‌ जातरूपपरिष्कृतान् ।  
वर्माणि चापविद्धानि रुक्मगर्भाणि भारत ॥ १३ ॥

सुवर्णविकृतान् प्रासाञ्शक्तीः कनकभूषणाः ।  
जाम्बूनदमयैः पट्टैर्बद्धाश्च विपुला गदाः ॥ १४ ॥

जातरूपमयीश्चर्ष्टीः पट्टिशान् हेमभूषणान् ।  
दण्डैः कनकचित्रैश्च विप्रविद्धान् परश्वधान् ॥ १५ ॥

अयःकुन्तांश्च पतितान् मुसलानि गुरूणि च।  
शतघ्नीः पश्य चित्राश्च विपुलान् परिघांस्तथा ॥ १६ ॥

चक्राणि चापविद्धानि तोमरांश्च महारणे।  
नानाविधानि शस्त्राणि प्रगृह्य जयगृद्धिनः ॥ १७ ॥  
जीवन्त इव दृश्यन्ते गततत्त्वास्तरस्विनः।

गदाविमथितैर्गात्रैर्मुसलैर्भिन्नमस्तकान् ॥ १८ ॥  
गजवाजिरथक्षुण्णान् पश्य योधान् सहस्रशः।

मनुष्यहयनागानां शरशक्त्यृष्टिपट्टिशैः ॥ १९ ॥  
परिघैरायसैर्घोरैरयःकुन्तैः परश्वधैः ।  
शरीरैर्बहुभिश्छिन्नैः शोणितौघपरिप्लुतैः ॥ २० ॥  
गतासुभिरमित्रघ्न संवृता रणभूमयः ।

बाहुभिश्चन्दनादिग्धैः साङ्गदैर्हेमभूषितैः ॥ २१ ॥  
सतलत्रैः सकेयूरैर्भाति भारत मेदिनी।

साङ्गुलित्रैर्भुजाग्रैश्च विप्रविद्धैरलंकृतैः ॥ २२ ॥  
हस्तिहस्तोपमैश्छिन्नैरूरुभिश्च तरस्विनाम् ।  
बद्धचूडामणिवरैः शिरोभिश्च सकुण्डलैः ॥ २३ ॥  
पतितैर्ऋषभाक्षाणां विराजति वसुंधरा ।

कबन्धैः शोणितादिग्धैश्छिन्नगात्रशिरोधरैः ॥ २४ ॥  
भूर्भाति भरतश्रेष्ठ शान्तार्चिर्भिरिवाग्निभिः ।

रथांश्च बहुधा भग्नान् हेमकिङ्किणिनः शुभान् ॥ २५ ॥  
वाजिनश्च हतान् पश्य निष्कीर्णान्त्राञ्शराहतान्।

अनुकर्षानुपासांगान् पताका विविधध्वजान् ॥ २६ ॥  
रथिनां च महाशङ्खान् पाण्डुरांश्च प्रकीर्णकान्।

निरस्तजिह्वान्‌ मातङ्गान् शयानान् पर्वतोपमान् ॥ २७ ॥  
वैजयन्तीर्विचित्राश्च हतांश्च गजवाजिनः ।

वारणानां परिस्तोमांस्तथैवाजिनकम्बलान् ॥ २८ ॥  
विपाटितविचित्रांश्च रूप्यचित्रान् कुथाङ्कुशान् ।  
भिन्नाश्च बहुधा घण्टा महद्भिः पतितैर्गजैः ॥ २९ ॥

वैदूर्यदण्डांश्च शुभान् पतितानङ्कुशान् भुवि।  
बद्धाः सादिभुजाग्रेषु सुवर्णविकृताः कशाः ॥ ३० ॥

विचित्रमणिचित्रांश्च जातरूपपरिष्कृतान् ।  
अश्वास्तरपरिस्तोमान् राङ्कवान् पतितान् भुवि ॥ ३१ ॥

चूडामणीन् नरेन्द्राणां विचित्राः काञ्चनस्रजः।  
छत्राणि चापविद्धानि चामरव्यजनानि च ॥ ३२ ॥

चन्द्रनक्षत्रभासैश्च वदनैश्चारुकुण्डलैः ।  
क्लृप्तश्मश्रुभिरत्यर्थं वीराणां समलंकृतैः ॥ ३३ ॥  
वदनैः पश्य संछन्नां महीं शोणितकर्दमाम्।

सजीवांश्चापरान् पश्य कूजमानान् समन्ततः ॥ ३४ ॥  
उपास्यमानान् बहुशो न्यस्तशस्त्रैर्विशाम्पते ।  
ज्ञातिभिः सहितांस्तत्र रोदमानैर्मुहुर्मुहुः ॥ ३५ ॥

व्युत्क्रान्तानपरान् योधांश्छादयित्वा तरस्विनः ।  
पुनर्युद्धाय गच्छन्ति जयगृद्धाः प्रमन्यवः ॥ ३६ ॥

अपरे तत्र तत्रैव परिधावन्ति मानवाः।  
ज्ञातिभिः पतितैः शूरैर्याच्यमानास्तथोदकम् ॥ ३७ ॥

जलार्थं च गताः केचिन्निष्प्राणा बहवोऽर्जुन।  
संनिवृत्ताश्च ते शूरास्तान् वै दृष्ट्वा विचेतसः ॥ ३८ ॥  
जलं त्यक्त्वा प्रधावन्ति क्रोशमानाः परस्परम्।

जलं पीत्वा मृतान् पश्य पिबतोऽन्यांश्च मारिष ॥ ३९ ॥  
परित्यज्य प्रियानन्ये बान्धवान् बान्धवप्रियाः।  
व्युत्क्रान्ताः समदृश्यन्त तत्र तत्र महारणे ॥ ४० ॥

तथापरान् नरश्रेष्ठ संदष्टौष्ठपुटान् पुनः।  
भ्रुकुटीकुटिलैर्वक्त्रैः प्रेक्षमाणान् समन्ततः ॥ ४१ ॥

एवं ब्रुवंस्तदा कृष्णो ययौ यत्र युधिष्ठिरः।  
अर्जुनश्चापि नृपतेर्दर्शनार्थं महारणे ॥ ४२ ॥

याहि याहीति गोविन्दं मुहुर्मुहुरचोदयत्।  
तां युद्धभूमिं पार्थस्य दर्शयित्वा च माधवः ॥ ४३ ॥  
त्वरमाणस्ततः कृष्णः पार्थमाह शनैरिदम्।  
पश्य पाण्डव राजानमुपयातांश्च पार्थिवान् ॥ ४४ ॥

कर्णं पश्य महारङ्गे ज्वलन्तमिव पावकम्।  
असौ भीमो महेष्वासः संनिवृत्तो रणं प्रति ॥ ४५ ॥

तमेते विनिवर्तन्ते धृष्टद्युम्नपुरोगमाः ।  
पाञ्चालसृञ्जयानां च पाण्डवानां च ये मुखम् ॥ ४६ ॥

निवृत्तैश्च पुनः पार्थैर्भग्नं शत्रुबलं महत्।  
कौरवान् द्रवतो ह्येष कर्णो रोधयतेऽर्जुन ॥ ४७ ॥

अन्तकप्रतिमो वेगे शक्रतुल्यपराक्रमः ।  
असौ गच्छति कौरव्य द्रौणिः शस्त्रभृतां वरः ॥ ४८ ॥

तमेव प्रद्रुतं संख्ये धृष्टद्युम्नो महारथः।  
अनुप्रयाति संग्रामे हतान् पश्य च सृञ्जयान् ॥ ४९ ॥

सर्वमाह सुदुर्धर्षो वासुदेवः किरीटिने।  
ततो राजन् महाघोरः प्रादुरासीन्महारणः ॥ ५० ॥

सिंहनादरवाश्चैव प्रादुरासन् समागमे ।  
उभयोः सेनयो राजन् मृत्युं कृत्वा निवर्तनम् ॥ ५१ ॥

एवमेष क्षयो वृत्तः पृथिव्यां पृथिवीपते।  
तावकानां परेषां च राजन् दुर्मन्त्रिते तव ॥ ५२ ॥