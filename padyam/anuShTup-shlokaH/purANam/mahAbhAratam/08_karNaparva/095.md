+++
title_full = "095 कौरव-सेनाका शिबिरकी ओर पलायन और शिबिरोंमें प्रवेश"
title = "०९५"

+++


हते वैकर्तने राजन् कुरवो भयपीडिताः।  
वीक्षमाणा दिशः सर्वाः पर्यापेतुः सहस्रशः ॥ १ ॥

कर्णं तु निहतं दृष्ट्वा शत्रुभिः परमाहवे।  
भीता दिशो व्यकीर्यन्त तावकाः क्षतविक्षताः ॥ २ ॥

ततोऽवहारं चक्रुस्ते योधाः सर्वे समन्ततः।  
निवार्यमाणाश्चोद्विग्नास्तावका भृशदुःखिताः ॥ ३ ॥

तेषां तन्मतमाज्ञाय पुत्रो दुर्योधनस्तव।  
अवहारं ततश्चक्रे शल्यस्यानुमते नृप ॥ ४ ॥

कृतवर्मा रथैस्तूर्णं वृतो भारत तावकैः।  
नारायणावशेषैश्च शिबिरायैव दुद्रुवे ॥ ५ ॥

गान्धाराणां सहस्रेण शकुनिः परिवारितः।  
हतमाधिरथिं दृष्ट्वा शिबिरायैव दुद्रुवे ॥ ६ ॥

कृपः शारद्वतो राजन् नागानीकेन भारत।  
महामेघनिभेनाशु शिबिरायैव दुद्रुवे ॥ ७ ॥

अश्वत्थामा ततः शूरो विनिःश्वस्य पुनः पुनः।  
पाण्डवानां जयं दृष्ट्वा शिबिरायैव दुद्रुवे ॥ ८ ॥

संशप्तकावशिष्टेन बलेन महता वृतः।  
सुशर्मापि ययौ राजन् वीक्षमाणो भयार्दितः ॥ ९ ॥

दुर्योधनोऽपि नृपतिर्हतसर्वस्वबान्धवः ।  
ययौ शोकसमाविष्टश्चिन्तयन् विमना बहु ॥ १० ॥

छिन्नध्वजेन शल्यस्तु रथेन रथिनां वरः।  
प्रययौ शिबिरायैव वीक्षमाणो दिशो दश ॥ ११ ॥

ततोऽपरे सुबहवो भरतानां महारथाः।  
प्राद्रवन्त भयत्रस्ता ह्रियाविष्टा विचेतसः ॥ १२ ॥

असृक् क्षरन्तः सोद्विग्ना वेपमानास्तथातुराः।  
कुरवो दुद्रुवुः सर्वे दृष्ट्वा कर्णं निपातितम् ॥ १३ ॥

प्रशंसन्तोऽर्जुनं केचित् केचित् कर्णं महारथाः।  
व्यद्रवन्त दिशो भीताः कुरवः कुरुसत्तम ॥ १४ ॥

तेषां योधसहस्राणां तावकानां महामृधे।  
नासीत्तत्र पुमान् कश्चिद् यो युद्धाय मनो दधे ॥ १५ ॥

हते कर्णे महाराज निराशाः कुरवोऽभवन्।  
जीवितेष्वपि राज्येषु दारेषु च धनेषु च ॥ १६ ॥

तान् समानीय पुत्रस्ते यत्नेन महता विभुः।  
निवेशाय मनो दध्रे दुःखशोकसमन्वितः ॥ १७ ॥

तस्याज्ञां शिरसा योधाः परिगृह्य विशाम्पते।  
विवर्णवदना राजन् न्यविशन्त महारथाः ॥ १८ ॥