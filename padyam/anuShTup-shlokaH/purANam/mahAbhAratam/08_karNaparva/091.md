+++
title_full = "091 भगवान् श्रीकृष्णका कर्णको चेतावनी देना और कर्णका वध"
title = "०९१"

+++


तमब्रवीद् वासुदेवो रथस्थो  
राधेय दिष्ट्या स्मरसीह धर्मम्।  
प्रायेण नीचा व्यसनेषु मग्ना  
निन्दन्ति दैवं कुकृतं न तु स्वम् ॥ १ ॥

यद् द्रौपदीमेकवस्त्रां सभाया-  
मानाययेस्त्वं च सुयोधनश्च ।  
दुःशासनः शकुनिः सौबलश्च  
न ते कर्ण प्रत्यभात्तत्र धर्मः ॥ २ ॥

यदा सभायां राजानमनक्षज्ञं युधिष्ठिरम्।  
अजैषीच्छकुनिर्ज्ञानात् क्व ते धर्मस्तदा गतः ॥ ३ ॥

वनवासे व्यतीते च कर्ण वर्षे त्रयोदशे।  
न प्रयच्छसि यद् राज्यं क्व ते धर्मस्तदा गतः॥४॥

यद् भीमसेनं सर्पैश्च विषयुक्तैश्च भोजनैः।  
आचरत् त्वन्मते राजा क्व ते धर्मस्तदा गतः ॥ ५ ॥

यद् वारणावते पार्थान् सुप्ताञ्जतुगृहे तदा।  
आदीपयस्त्वं राधेय क्व ते धर्मस्तदा गतः ॥ ६ ॥

यदा रजस्वलां कृष्णां दुःशासनवशे स्थिताम्।  
सभायां प्राहसः कर्ण क्व ते धर्मस्तदा गतः ॥ ७ ॥

यदनार्यैः पुरा कृष्णां क्लिश्यमानामनागसम्।  
उपप्रेक्षसि राधेय क्व ते धर्मस्तदा गतः ॥ ८ ॥

विनष्टाः पाण्डवाः कृष्णे शाश्वतं नरकं गताः।  
पतिमन्यं वृणीष्वेति वदंस्त्वं गजगामिनीम् ॥ ९ ॥  
उपप्रेक्षसि राधेय क्व ते धर्मस्तदा गतः।

राज्यलुब्धः पुनः कर्ण समाव्यथसि पाण्डवान्।  
यदा शकुनिमाश्रित्य क्व ते धर्मस्तदा गतः ॥ १० ॥

यदाभिमन्युं बहवो युद्धे जघ्नुर्महारथाः।  
परिवार्य रणे बालं क्व ते धर्मस्तदा गतः ॥ ११ ॥

यद्येष धर्मस्तत्र न विद्यते हि  
किं सर्वथा तालुविशोषणेन ।  
अद्येह धर्म्याणि विधत्स्व सूत  
तथापि जीवन्न विमोक्ष्यसे हि ॥ १२ ॥

नलो ह्यक्षैर्निर्जितः पुष्करेण  
पुनर्यशो राज्यमवाप वीर्यात् ।  
प्राप्तास्तथा पाण्डवा बाहुवीर्यात्  
सर्वैः समेताः परिवृत्तलोभाः ॥ १३ ॥  
निहत्य शत्रून् समरे प्रवृद्धान्  
ससोमका राज्यमवाप्नुयुस्ते ।  
तथा गता धार्तराष्ट्रा विनाशं  
धर्माभिगुप्तैः सततं नृसिंहैः ॥ १४ ॥

एवमुक्तस्तदा कर्णो वासुदेवेन भारत।  
लज्जयावनतो भूत्वा नोत्तरं किञ्चिदुक्तवान् ॥ १५ ॥

क्रोधात् प्रस्फुरमाणौष्ठो धनुरुद्यम्य भारत।  
योधयामास वै पार्थं महावेगपराक्रमः ॥ १६ ॥

ततोऽब्रवीद् वासुदेवः फाल्गुनं पुरुषर्षभम्।  
दिव्यास्त्रेणैव निर्भिद्य पातयस्व महाबल ॥ १७ ॥

एवमुक्तस्तु देवेन क्रोधमागात्तदार्जुनः ।  
मन्युमभ्याविशद् घोरं स्मृत्वा तत्तु धनंजयः ॥ १८ ॥

तस्य क्रुद्धस्य सर्वेभ्यः स्रोतोभ्यस्तेजसोऽर्चिषः।  
प्रादुरासंस्तदा राजंस्तदद्भुतमिवाभवत् ॥ १९ ॥

तत् समीक्ष्य ततः कर्णो ब्रह्मास्त्रेण धनंजयम्।  
अभ्यवर्षत् पुनर्यत्नमकरोद् रथसर्जने ॥ २० ॥

ब्रह्मास्त्रेणैव तं पार्थो ववर्ष शरवृष्टिभिः।  
तदस्त्रमस्त्रेणावार्य प्रजहार च पाण्डवः ॥ २१ ॥

ततोऽन्यदस्त्रं कौन्तेयो दयितं जातवेदसः।  
मुमोच कर्णमुद्दिश्य तत् प्रजज्वाल तेजसा ॥ २२ ॥

वारुणेन ततः कर्णः शमयामास पावकम्।  
जीमूतैश्च दिशः सर्वाश्चक्रे तिमिरदुर्दिनाः ॥ २३ ॥

पाण्डवेयस्त्वसम्भ्रान्तो वायव्यास्त्रेण वीर्यवान् ।  
अपोवाह तदाभ्राणि राधेयस्य प्रपश्यतः ॥ २४ ॥

ततः शरं महाघोरं ज्वलन्तमिव पावकम्।  
आददे पाण्डुपुत्रस्य सूतपुत्रो जिघांसया ॥ २५ ॥

योज्यमाने ततस्तस्मिन् बाणे धनुषि पूजिते।  
चचाल पृथिवी राजन् सशैलवनकानना ॥ २६ ॥

ववौ सशर्करो वायुर्दिशश्च रजसा वृताः।  
हाहाकारश्च संजज्ञे सुराणां दिवि भारत ॥ २७ ॥

तमिषुं संधितं दृष्ट्वा सूतपुत्रेण मारिष।  
विषादं परमं जग्मुः पाण्डवा दीनचेतसः ॥ २८ ॥

स सायकः कर्णभुजप्रमुक्तः  
शक्राशनिप्रख्यरुचिः शिताग्रः ॥ २९ ॥  
भुजान्तरं प्राप्य धनंजयस्य  
विवेश वल्मीकमिवोरगोत्तमः ।

स गाढविद्धः समरे महात्मा  
विघूर्णमानः श्लथहस्तगाण्डिवः ॥ ३० ॥  
चचाल बीभत्सुरमित्रमर्दनः  
क्षितेः प्रकम्पे च यथाचलोत्तमः।

तदन्तरं प्राप्य वृषो महारथो  
रथाङ्गमुर्वीगतमुज्जिहीर्षुः ॥ ३१ ॥  
रथादवप्लुत्य निगृह्य दोर्भ्यां  
शशाक दैवान्न महाबलोऽपि ।

ततः किरीटी प्रतिलभ्य संज्ञां  
जग्राह बाणं यमदण्डकल्पम् ॥ ३२ ॥  
ततोऽर्जुनः प्राञ्जलिकं महात्मा  
ततोऽब्रवीद् वासुदेवोऽपि पार्थम् ।  
छिन्ध्यस्य मूर्धानमरेः शरेण  
न यावदारोहति वै रथं वृषः ॥ ३३ ॥

तथैव सम्पूज्य स तद् वचः प्रभो-  
स्ततः शरं प्रज्वलितं प्रगृह्य।  
जघान कक्षाममलार्कवर्णां  
महारथे रथचक्रे विमग्ने ॥ ३४ ॥

तं हस्तिकक्षाप्रवरं च केतुं  
सुवर्णमुक्तामणिवज्रपृष्ठम् ।  
ज्ञानप्रकर्षोत्तमशिल्पियुक्तैः  
कृतं सुरूपं तपनीयचित्रम् ॥ ३५ ॥

जयास्पदं तव सैन्यस्य नित्य-  
ममित्रवित्रासनमीड्यरूपम् ।  
विख्यातमादित्यसमं स्म लोके  
त्विषा समं पावकभानुचन्द्रैः ॥ ३६ ॥

ततः क्षुरप्रेण सुसंशितेन  
सुवर्णपुङ्खेन हुताग्निवर्चसा ।  
श्रिया ज्वलन्तं ध्वजमुन्ममाथ  
महारथस्याधिरथेः किरीटी ॥ ३७ ॥

यशश्च दर्पश्च तथा प्रियाणि  
सर्वाणि कार्याणि च तेन केतुना।  
साकं कुरूणां हृदयानि चापतन्  
बभूव हाहेति च निःस्वनो महान् ॥ ३८ ॥

दृष्ट्वा ध्वजं पातितमाशुकारिणा  
कुरुप्रवीरेण निकृत्तमाहवे ।  
नाशंसिरे सूतपुत्रस्य सर्वे  
जयं तदा भारत ये त्वदीयाः ॥ ३९ ॥

अथ त्वरन् कर्णवधाय पार्थो  
महेन्द्रवज्रानलदण्डसंनिभम् ।  
आदत्त चाथाञ्जलिकं निषङ्गात्  
सहस्ररश्मेरिव रश्मिमुत्तमम् ॥ ४० ॥

मर्मच्छिदं शोणितमांसदिग्धं  
वैश्वानरार्कप्रतिमं महार्हम् ।  
नराश्वनागासुहरं त्र्यरत्निं  
षड्वाजमञ्जोगतिमुग्रवेगम् ॥ ४१ ॥  
सहस्रनेत्राशनितुल्यवीर्यं  
कालानलं व्यात्तमिवातिघोरम् ।  
पिनाकनारायणचक्रसंनिभं  
भयङ्करं प्राणभृतां विनाशनम् ॥ ४२ ॥

जग्राह पार्थः स शरं प्रहृष्टो  
यो देवसङ्घैरपि दुर्निवार्यः ।  
सम्पूजितो यः सततं महात्मा  
देवासुरान् यो विजयेन्महेषुः ॥ ४३ ॥

तं वै प्रमृष्टं प्रसमीक्ष्य युद्धे  
चचाल सर्वं सचराचरं जगत्।  
स्वस्ति जगत् स्यादृषयः प्रचुक्रुशु-  
स्तमुद्यतं प्रेक्ष्य महाहवेषुम् ॥ ४४ ॥

ततस्तु तं वै शरमप्रमेयं  
गाण्डीवधन्वा धनुषि व्ययोजयत् ।  
युक्त्वा महास्त्रेण परेण चापं  
विकृष्य गाण्डीवमुवाच सत्वरम् ॥ ४५ ॥

अयं महास्त्रप्रहितो महाशरः  
शरीरहृच्चासुहरश्च दुर्हृदः ।  
तपोऽस्ति तप्तं गुरवश्च तोषिता  
मया यदीष्टं सुहृदां श्रुतं तथा ॥ ४६ ॥  
अनेन सत्येन निहन्त्वयं शरः  
सुसंहितः कर्णमरिं ममोर्जितम् ।  
इत्यूचिवांस्तं प्रमुमोच बाणं  
धनंजयः कर्णवधाय घोरम् ॥ ४७ ॥

कृत्यामथर्वाङ्गिरसीमिवोग्रां  
दीप्तामसह्यां युधि मृत्युनापि ।  
ब्रुवन् किरीटी तमतिप्रहृष्टो  
ह्ययं शरो मे विजयावहोऽस्तु ॥ ४८ ॥  
जिघांसुरर्केन्दुसमप्रभावः  
कर्णं मयास्तो नयतां यमाय।

तेनेषुवर्येण किरीटमाली  
प्रहृष्टरूपो विजयावहेन ॥ ४९ ॥  
जिघांसुरर्केन्दुसमप्रभेण  
चक्रे विषक्तं रिपुमाततायी ।

तथा विमुक्तो बलिनार्कतेजाः  
प्रज्वालयामास दिशो नभश्च ।  
ततोऽर्जुनस्तस्य शिरो जहार  
वृत्रस्य वज्रेण यथा महेन्द्रः ॥ ५० ॥

शरोत्तमेनाञ्जलिकेन राजं-  
स्तदा महास्त्रप्रतिमन्त्रितेन ।  
पार्थोऽपराह्णे शिर उच्चकर्त  
वैकर्तनस्याथ महेन्द्रसूनुः ॥ ५१ ॥

तत् प्रापतच्चाञ्जलिकेन छिन्न-  
मथास्य कायो निपपात पश्चात्।  
तदुद्यतादित्यसमानतेजसं  
शरन्नभोमध्यगभास्करोपमम् ॥ ५२ ॥  
वराङ्गमुर्व्यामपतच्चमूमुखे  
दिवाकरोऽस्तादिव रक्तमण्डलः ।

ततोऽस्य देहं सततं सुखोचितं  
सुरूपमत्यर्थमुदारकर्मणः ॥ ५३ ॥  
परेण कृच्छ्रेण शिरः समत्यजद्  
गृहं महर्धीव सुसङ्गमीश्वरः ।

शरैर्विभिन्नं व्यसु तत् सुवर्चसः  
पपात कर्णस्य शरीरमुच्छ्रितम् ॥ ५४ ॥  
स्रवद्व्रणं गैरिकतोयविस्रवं  
गिरेर्यथा वज्रहतं महाशिरः ।  
देहाच्च कर्णस्य निपातितस्य  
तेजः सूर्यं खं वितत्याविवेश ॥ ५५ ॥

तदद्भुतं सर्वमनुष्ययोधाः  
संदृष्टवन्तो निहते स्म कर्णे।  
ततः शङ्खान् पाण्डवा दध्मुरुच्चै-  
र्दृष्ट्वा कर्णं पातितं फाल्गुनेन ॥ ५६ ॥

तथैव कृष्णश्च धनंजयश्च  
हृष्टौ यमौ दध्मतुर्वारिजातौ ।  
तं सोमकाः प्रेक्ष्य हतं शयानं  
सैन्यैः सार्धं सिंहनादान् प्रचक्रुः ॥ ५७ ॥

तूर्याणि संजघ्नुरतीव हृष्टा  
वासांसि चैवादुधुवुर्भुजांश्च ।  
संवर्धयन्तश्च नरेन्द्र योधाः  
पार्थं समाजग्मुरतीव हृष्टाः ॥ ५८ ॥

बलान्विताश्चापरे ह्यप्यनृत्य-  
न्नन्योन्यमाश्लिष्य नदन्त ऊचुः ।  
दृष्ट्वा तु कर्णं भुवि वा विपन्नं  
कृत्तं रथात् सायकैरर्जुनस्य ॥ ५९ ॥

महानिलेनाद्रिमिवापविद्धं  
यज्ञावसानेऽग्निमिव प्रशान्तम् ।  
रराज कर्णस्य शिरो निकृत्त-  
मस्तं गतं भास्करस्येव बिम्बम् ॥ ६० ॥

शरैराचितसर्वाङ्गः शोणितौघपरिप्लुतः ।  
विभाति देहः कर्णस्य स्वरश्मिभिरिवांशुमान् ॥ ६१ ॥

प्रताप्य सेनामामित्रीं दीप्तैः शरगभस्तिभिः।  
बलिनार्जुनकालेन नीतोऽस्तं कर्णभास्करः ॥ ६२ ॥  
अस्तं गच्छन् यथादित्यः प्रभामादाय गच्छति।  
तथा जीवितमादाय कर्णस्येषुर्जगाम सः ॥ ६३ ॥

अपराह्णेऽपराह्णोऽस्य सूतपुत्रस्य मारिष ।  
छिन्नमञ्जलिकेनाजौ सोत्सेधमपतच्छिरः ॥ ६४ ॥

उपर्युपरि सैन्यानामस्य शत्रोस्तदञ्जसा ।  
शिरः कर्णस्य सोत्सेधमिषुः सोऽप्यहरद् द्रुतम् ॥ ६५ ॥

कर्णं तु शूरं पतितं पृथिव्यां  
शराचितं शोणितदिग्धगात्रम् ।  
दृष्ट्वा शयानं भुवि मद्रराज-  
श्छिन्नध्वजेनाथ ययौ रथेन ॥ ६६ ॥

हते कर्णे कुरवः प्राद्रवन्त  
भयार्दिता गाढविद्धाश्च संख्ये ।  
अवेक्षमाणा मुहुरर्जुनस्य  
ध्वजं महान्तं वपुषा ज्वलन्तम् ॥ ६७ ॥

सहस्रनेत्रप्रतिमानकर्मणः  
सहस्रपत्रप्रतिमाननं शुभम् ।  
सहस्ररश्मिर्दिनसंक्षये यथा  
तथापतत् कर्णशिरो वसुंधराम् ॥ ६८ ॥

(व्यूढोरस्कं कमलनयनं तप्तहेमावभासं  
कर्णं दृष्ट्वा भुवि निपतितं पार्थबाणाभितप्तम्।  
पांशुग्रस्तं मलिनमसकृत् पुत्रमन्वीक्षमाणो  
मन्दं मन्दं व्रजति सविता मन्दिरं मन्दरश्मिः॥)