+++
title_full = "023 सहदेवके द्वारा दुःशासनकी पराजय"
title = "०२३"

+++


सहदेवं तथा क्रुद्धं दहन्तं तव वाहिनीम्।  
दुःशासनो महाराज भ्राता भ्रातरमभ्ययात् ॥ १ ॥

तौ समेतौ महायुद्धे दृष्ट्वा तत्र महारथाः।  
सिंहनादरवांश्चक्रुर्वासांस्यादुधुवुश्च ह ॥ २ ॥

ततो भारत क्रुद्धेन तव पुत्रेण धन्विना।  
पाण्डुपुत्रस्त्रिभिर्बाणैर्वक्षस्यभिहतो बली ॥ ३ ॥

सहदेवस्ततो राजन् नाराचेन तवात्मजम्।  
विद्‌ध्वा विव्याध सप्तत्या सारथिं च त्रिभिः शरैः ॥ ४ ॥

दुःशासनस्ततश्चापं छित्त्वा राजन् महाहवे।  
सहदेवं त्रिसप्तत्या बाह्वोरुरसि चार्पयत् ॥ ५ ॥

सहदेवस्तु संक्रुद्धः खड्गं गृह्य महाहवे।  
आविध्य प्रासृजत् तूर्णं तव पुत्ररथं प्रति ॥ ६ ॥

समार्गणगुणं चापं छित्त्वा तस्य महानसिः।  
निपपात ततो भूमौ च्युतः सर्प इवाम्बरात् ॥ ७ ॥

अथान्यद् धनुरादाय सहदेवः प्रतापवान्।  
दुःशासनाय चिक्षेप बाणमन्तकरं ततः ॥ ८ ॥

तमापतन्तं विशिखं यमदण्डोपमत्विषम् ।  
खड्गेन शितधारेण द्विधा चिच्छेद कौरवः ॥ ९ ॥

ततस्तं निशितं खड्‌गमाविध्य युधि सत्वरः।  
धनुश्चान्यत् समादाय शरं जग्राह वीर्यवान् ॥ १० ॥

तमापतन्तं सहसा निस्त्रिंशं निशितैः शरैः।  
पातयामास समरे सहदेवो हसन्निव ॥ ११ ॥

ततो बाणांश्चतुःषष्टिं तव पुत्रो महारणे।  
सहदेवरथं तूर्णं प्रेषयामास भारत ॥ १२ ॥

तान् शरान् समरे राजन् वेगेनापततो बहून्।  
एकैकं पञ्चभिर्बाणैः सहदेवो न्यकृन्तत ॥ १३ ॥

संनिवार्य महाबाणांस्तव पुत्रेण प्रेषितान्।  
अथास्मै सुबहून् बाणान् प्रेषयामास संयुगे ॥ १४ ॥

तान् बाणांस्तव पुत्रोऽपि छित्त्वैकैकं त्रिभिः शरैः।  
ननाद सुमहानादं दारयाणो वसुन्धराम् ॥ १५ ॥

ततो दुःशासनो राजन् विद्‌ध्वा पाण्डुसुतं रणे।  
सारथिं नवभिर्बाणैर्माद्रेयस्य समार्पयत् ॥ १६ ॥

ततः क्रुद्धो महाराज सहदेवः प्रतापवान्।  
समाधत्त शरं घोरं मृत्युकालान्तकोपमम् ॥ १७ ॥

विकृष्य बलवच्चापं तव पुत्राय सोऽसृजत्।  
स तं निर्भिद्य वेगेन भित्त्वा च कवचं महत्॥१८॥  
प्राविशद् धरणीं राजन् वल्मीकमिव पन्नगः।  
ततः सम्मुमुहे राजंस्तव पुत्रो महारथः ॥ १९ ॥

मूढं चैनं समालोक्य सारथिस्त्वरितो रथम्।  
अपोवाह भृशं त्रस्तो वध्यमानः शितैः शरैः ॥ २० ॥

पराजित्य रणे तं तु कौरव्यं पाण्डुनन्दनः।  
दुर्योधनबलं दृष्ट्वा प्रममाथ समन्ततः ॥ २१ ॥

पिपीलिकपुटं राजन् यथा मृद्‌नन्नरो रुषा।  
तथा सा कौरवी सेना मृदिता तेन भारत ॥ २२ ॥