+++
title_full = "016 अर्जुनका संशप्तकों तथा अश्वत्थामाके साथ अद्\u200cभुत युद्ध"
title = "०१६"

+++


यथा संशप्तकैः सार्धमर्जुनस्याभवद् रणः।  
अन्येषां च महीपानां पाण्डवैस्तद् ब्रवीहि मे ॥ १ ॥

अश्वत्थाम्नस्तु यद् युद्धमर्जुनस्य च संजय।  
अन्येषां च महीपानां पाण्डवैस्तद् ब्रवीहि मे ॥ २ ॥

शृणु राजन् यथा वृत्तं संग्रामं ब्रुवतो मम।  
वीराणां शत्रुभिः सार्धं देहपाप्मासुनाशनम् ॥ ३ ॥

पार्थः संशप्तकबलं प्रविश्यार्णवसंनिभम् ।  
व्यक्षोभयदमित्रघ्नो महावात इवार्णवम् ॥ ४ ॥

शिरांस्युन्मथ्य वीराणां शितैर्भल्लैर्धनंजयः ।  
पूर्णचन्द्राभवक्त्राणि स्वक्षिभ्रूदशनानि च ॥ ५ ॥  
संतस्तार क्षितिं क्षिप्रं विनालैर्नलिनैरिव।

सुवृत्तानायतान् पुष्टांश्चन्दनागुरुभूषितान् ॥ ६ ॥  
सायुधान् सतलत्रांश्च पञ्चास्योरगसंनिभान् ।  
बाहुन् क्षुरैरमित्राणां चिच्छेद समरेऽर्जुनः ॥ ७ ॥

धुर्यान् धुर्यगतान् सूतान् ध्वजांश्चापानि सायकान्।  
पाणीन् सरत्नानसकृद् भल्लैश्चिच्छेद पाण्डवः ॥ ८ ॥

रथान् द्विपान् हयांश्चैव सारोहानर्जुनो युधि।  
शरैरनेकसाहस्रैर्निन्ये राजन् यमक्षयम् ॥ ९ ॥

तं प्रवीराः सुसंरब्धा नर्दमाना इवर्षभाः।  
वासितार्थमिव क्रुद्धमभिद्रुत्य मदोत्कटाः ॥ १० ॥  
निघ्नन्तमभिजघ्नुस्ते शरैः शृङ्गैरिवर्षभाः ।

तस्य तेषां च तद् युद्धमभवल्लोमहर्षणम् ॥ ११ ॥  
त्रैलोक्यविजये यद्वद् दैत्यानां सह वज्रिणा।

अस्त्रैरस्त्राणि संवार्य द्विषतां सर्वतोऽर्जुनः ॥ १२ ॥  
इषुभिर्बहुभिस्तूर्णं विद्‌ध्वा प्राणाञ्जहार सः।

छिन्नत्रिवेणुचक्राक्षान् हतयोधाश्वसारथीन् ॥ १३ ॥  
विध्वस्तायुधतूणीरान् समुन्मथितकेतनान् ।  
संछिन्नयोक्त्ररश्मीकान् विवरूथान्‌ विकूबरान् ॥ १४ ॥  
विस्रस्तबन्धुरयुगान् विस्रस्ताक्षप्रमण्डलान् ।  
रथान् विशकलीकुर्वन् महाभ्राणीव मारुतः ॥ १५ ॥  
विस्मापयन् प्रेक्षणीयं द्विषतां भयवर्धनम्।  
महारथसहस्रस्य समं कर्माकरोज्जयः ॥ १६ ॥

सिद्धदेवर्षिसंघाश्च चारणाश्चापि तुष्टुवुः ।  
देवदुन्दुभयो नेदुः पुष्पवर्षाणि चापतन् ॥ १७ ॥  
केशवार्जुनयोर्मूर्ध्नि प्राह वाचाशरीरिणी ।

चन्द्राग्न्यनिलसूर्याणां कान्तिदीप्तिबलद्युतीः ॥ १८ ॥  
यौ सदा बिभ्रतुर्वीराविमौ तौ केशवार्जुनौ।  
ब्रह्मेशानाविवाजय्यौ वीरावेकरथे स्थितौ ॥ १९ ॥  
सर्वभूतवरौ वीरौ नरनारायणाविमौ ।

इत्येतन्महदाश्चर्यं दृष्ट्‌वा श्रुत्वा च भारत ॥ २० ॥  
अश्वत्थामा सुसंयत्तः कृष्णावभ्यद्रवद् रणे।

अथ पाण्डवमस्यन्तममित्रघ्नकराञ्छरान् ॥ २१ ॥  
सेषुणा पाणिनाऽऽहूय प्रहसन् दौणिरब्रवीत्।

यदि मां मन्यसे वीर प्राप्तमर्हमिहातिथिम् ॥ २२ ॥  
ततः सर्वात्मना त्वद्य युद्धातिथ्यं प्रयच्छ मे।

एवमाचार्यपुत्रेण समाहूतो युयुत्सया ॥ २३ ॥  
बहु मेनेऽर्जुनोऽऽत्मानमिति चाह जनार्दनम्।

संशप्तकाश्च मे वध्या द्रौणिराह्वयते च माम् ॥ २४ ॥  
यदत्रानन्तरं प्राप्तं शंस मे तद्धि माधव।  
आतिथ्यकर्माभ्युत्थाय दीयतां यदि मन्यसे ॥ २५ ॥

एवमुक्तोऽवहत् पार्थं कृष्णो द्रोणात्मजान्तिके।  
जैत्रेण विधिनाऽऽहूतं वायुरिन्द्रमिवाध्वरे ॥ २६ ॥

तमामन्त्र्यैकमनसं केशवो द्रौणिमब्रवीत् ।  
अश्वत्थामन् स्थिरो भूत्वा प्रहराशु सहस्व च ॥ २७ ॥

निर्वेष्टुं भर्तृपिण्डं हि कालोऽयमुपजीविनाम्।  
सूक्ष्मो विवादो विप्राणां स्थूलौ क्षात्रौ जयाजयौ ॥ २८ ॥

यामभ्यर्थयसे मोहाद् दिव्यां पार्थस्य सत्क्रियाम्।  
तामाप्तुमिच्छन् युध्यस्व स्थिरो भूत्वाद्य पाण्डवम् ॥ २९ ॥

इत्युक्तो वासुदेवेन तथेत्युक्त्वा द्विजोत्तमः।  
विव्याध केशवं षष्ट्या नाराचैरर्जुनं त्रिभिः ॥ ३० ॥

तस्यार्जुनः सुसंक्रुद्धस्त्रिभिर्बाणैः शरासनम् ।  
चिच्छेद चान्यदादत्त द्रौणिर्घोरतरं धनुः ॥ ३१ ॥

सज्यं कृत्वा निमेषाच्च विव्याधार्जुनकेशवौ।  
त्रिभिः शतैर्वासुदेवं सहस्रेण च पाण्डवम् ॥ ३२ ॥

ततः शरसहस्राणि प्रयुतान्यर्बुदानि च।  
ससृजे द्रौणिरायस्तः संस्तभ्य च रणेऽर्जुनम् ॥ ३३ ॥

इषुधेर्धनुषश्चैव ज्यायाश्चैवाथ मारिष ।  
बाह्वोः कराभ्यामुरसो वदनघ्राणनेत्रतः ॥ ३४ ॥  
कर्णाभ्यां शिरसोऽङ्गेभ्यो लोमवर्मभ्य एव च।  
रथध्वजेभ्यश्च शरा निष्पेतुर्ब्रह्मवादिनः ॥ ३५ ॥

शरजालेन महता विद्‌ध्वा माधवपाण्डवौ।  
ननाद मुदितो द्रौणिर्महामेघौघनिःस्वनम् ॥ ३६ ॥

(तैः पतद्भिर्महाराज द्रौणिमुक्तैः समन्ततः।  
संछादितौ रथस्थौ तावुभौ कृष्णधनंजयौ॥

ततः शरशतैस्तीक्ष्णैर्भारद्वाजः प्रतापवान् ।  
निश्चेष्टौ तावुभौ चक्रे रणे माधवपाण्डवौ॥

हाहाकृतमभूत् सर्वं स्थावरं जङ्गमं तथा।  
चराचरस्य गोप्तारौ दृष्ट्वा संछादितौ शरैः॥

सिद्धचारणसंघाश्च सम्पेतुर्वै समन्ततः ।  
अपि स्वस्ति भवेदद्य लोकानामिति चाब्रुवन्॥

न मया तादृशो राजन् दृष्टपूर्वः पराक्रमः।  
संजज्ञे यादृशो द्रौणेः कृष्णौ छादयतो रणे॥

द्रौणेस्तु धनुषः शब्दं रथानां त्रासनं रणे।  
अश्रौषं बहुशो राजन् सिंहस्य नदतो यथा॥

ज्या चास्य चरतो युद्धे सव्यं दक्षिणमस्यतः।  
विद्युदम्भोधरस्येव भ्राजमाना व्यदृश्यत ॥

स तदा क्षिप्रकारी च दृढहस्तश्च पाण्डवः।  
प्रमोहं परमं गत्वा प्रेक्षन्नास्ते धनंजयः॥

विक्रमं च हृतं मेने आत्मनस्तेन संयुगे।  
तदास्य समरे राजन् वपुरासीत् सुदुर्दृशम्॥  
द्रौणेस्तत् कुर्वतः कर्म यादृग्रूपं पिनाकिनः।

वर्धमाने ततस्तत्र द्रोणपुत्रे विशाम्पते॥  
हीयमाने च कौन्तेये कृष्णं रोषः समाविशत्।

स रोषान्निःश्वसन् राजन् निर्दहन्निव चक्षुषा॥  
द्रौणिं ददर्श संग्रामे फाल्गुनं च मुहुर्मुहुः।  
ततः क्रुद्धोऽब्रवीत् कृष्णः पार्थं सप्रणयं वचः॥

अत्यद्भुतमहं पार्थ त्वयि पश्यामि संयुगे।  
यत् त्वां विशेषयत्याजौ द्रोणपुत्रोऽद्य भारत॥  
कच्चित्ते गाण्डिवं हस्ते मुष्टिर्वा न व्यशीर्यत।  
कच्चिद् वीर्यं यथापूर्वं भुजयोर्वा बलं तव॥  
उदीर्यमाणं हि रणे पश्यामि द्रौणिमाहवे।

गुरुपुत्र इति ह्येनं मानयन् भरतर्षभ।  
उपेक्षां मा कृथाः पार्थ नायं कालो ह्युपेक्षितुम्॥)

तस्य तं निनदं श्रुत्वा पाण्डवोऽच्युतमब्रवीत्।  
पश्य माधव दौरात्म्यं गुरुपुत्रस्य मां प्रति ॥ ३७ ॥

वधं प्राप्तौ मन्यते नौ प्रावेश्य शरवेश्मनि।  
एषोऽस्मि हन्मि संकल्पं शिक्षया च बलेन च ॥ ३८ ॥

अश्वत्थाम्नः शरानस्तान् छित्त्वैकैकं त्रिधा त्रिधा।  
व्यधमद् भरतश्रेष्ठो निहारमिव मारुतः ॥ ३९ ॥

ततः संशप्तकान् भूयः साश्वसूतरथद्विपान्।  
ध्वजपत्तिगणानुग्रैर्बाणैर्विव्याध पाण्डवः ॥ ४० ॥

ये ये ददृशिरे तत्र यद्यद्रूपास्तदा जनाः।  
ते ते तत्र शरैर्व्याप्तं मेनिरेऽऽत्मानमात्मना ॥ ४१ ॥

ते गाण्डीवप्रमुक्तास्तु नानारूपाः पतत्रिणः।  
क्रोशे साग्रे स्थितान् घ्नन्ति द्विपांश्च पुरुषान् रणे ॥ ४२ ॥

भल्लैश्छिन्नाः कराः पेतुः करिणां मदवर्षिणाम्।  
यथा वने परशुभिर्निकृत्ताः सुमहाद्रुमाः ॥ ४३ ॥

पश्चात्तु शैलवत् पेतुस्ते गजाः सह सादिभिः।  
वज्रिवज्रप्रमथिता यथैवाद्रिचयास्तथा ॥ ४४ ॥

गन्धर्वनगराकारान् रथांश्चैव सुकल्पितान् ।  
विनीतैर्जवनैर्युक्तानास्थितान् युद्धदुर्मदैः ॥ ४५ ॥  
शरैर्विशकलीकुर्वन्नमित्रानभ्यवीवृषत् ।  
स्वलंकृतानश्वसादीन् पत्तींश्चाहन् धनंजयः ॥ ४६ ॥

धनंजययुगान्ताकः संशप्तकमहार्णवम् ।  
व्यशोषयत दुःशोषं तीक्ष्णैः शरगभस्तिभिः ॥ ४७ ॥

पुनर्द्रौणिं महाशैलं नाराचैर्वज्रसंनिभैः ।  
निर्बिभेद महावेगैस्त्वरन् वज्रीव पर्वतम् ॥ ४८ ॥

तमाचार्यसुतः क्रुद्धः साश्वयन्तारमाशुगैः ।  
युयुत्सुरागमद्‌योद्‌धुं पार्थस्तानच्छिनच्छरान् ॥ ४९ ॥

ततः परमसंक्रुद्धः पाण्डवेऽस्त्राण्यवासृजत् ।  
अश्वत्थामाभिरूपाय गृहानतिथये यथा ॥ ५० ॥

अथ संशप्तकांस्त्यक्त्वा पाण्डवो द्रौणिमभ्ययात्।  
अपाङ्क्तेयानिव त्यक्त्वा दाता पाङ्क्तेयमर्थिनम् ॥ ५१ ॥