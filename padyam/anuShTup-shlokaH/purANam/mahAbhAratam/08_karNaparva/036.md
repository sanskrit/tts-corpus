+++
title_full = "036 कर्णका युद्धके लिये प्रस्थान और शल्यसे उसकी बातचीत"
title = "०३६"

+++


अयं ते कर्ण सारथ्यं मद्रराजः करिष्यति।  
कृष्णादभ्यधिको यन्ता देवेशस्येव मातलिः ॥ १ ॥

यथा हरिहयैर्युक्तं संगृह्णाति स मातलिः।  
शल्यस्तथा तवाद्यायं संयन्ता रथवाजिनाम् ॥ २ ॥

योधे त्वयि रथस्थे च मद्रराजे च सारथौ।  
रथश्रेष्ठो ध्रुवं संख्ये पार्थानभिभविष्यति ॥ ३ ॥

ततो दुर्योधनो भूयो मद्रराजं तरस्विनम्।  
उवाच राजन् संग्रामेऽध्युषिते पर्युपस्थिते ॥ ४ ॥

कर्णस्य यच्छ संग्रामे मद्रराज हयोत्तमान्।  
त्वयाभिगुप्तो राधेयो विजेष्यति धनंजयम् ॥ ५ ॥

इत्युक्तो रथमास्थाय तथेति प्राह भारत।  
शल्येऽभ्युपगते कर्णः सारथिं सुमनाब्रवीत् ॥ ६ ॥  
त्वं सूत स्यन्दनं मह्यं कल्पयेत्यसकृत् त्वरन्।

ततो जैत्रं रथवरं गन्धर्वनगरोपमम् ॥ ७ ॥  
विधिवत् कल्पितं भद्रं जयेत्युक्त्वा न्यवेदयत्।

तं रथं रथिनां श्रेष्ठः कर्णोऽभ्यर्च्य यथाविधि ॥ ८ ॥  
सम्पादितं ब्रह्मविदा पूर्वमेव पुरोधसा।  
कृत्वा प्रदक्षिणं यत्नादुपस्थाय च भास्करम् ॥ ९ ॥  
समीपस्थं मद्रराजमारोह त्वमथाब्रवीत् ।

ततः कर्णस्य दुर्धर्षं स्यन्दनप्रवरं महत् ॥ १० ॥  
आरुरोह महातेजाः शल्यः सिंह इवाचलम्।

ततः शल्याश्रितं दृष्ट्वा कर्णः स्वं रथमुत्तमम् ॥ ११ ॥  
अध्यतिष्ठद् यथाम्भोदं विद्युत्वन्तं दिवाकरः।

तावेकरथमारूढावादित्याग्निसमत्विषौ ॥ १२ ॥  
अभ्राजेतां यथा मेघं सूर्याग्नी सहितौ दिवि।

संस्तूयमानौ तौ वीरौ तदास्तां द्युतिमत्तमौ ॥ १३ ॥  
ऋत्विक्सदस्यैरिन्द्राग्नी स्तूयमानाविवाध्वरे ।

स शल्यसंगृहीताश्वे रथे कर्णः स्थितो बभौ ॥ १४ ॥  
धनुर्विस्फारयन् घोरं परिवेषीव भास्करः।

आस्थितः स रथश्रेष्ठं कर्णः शरगभस्तिमान् ॥ १५ ॥  
प्रबभौ पुरुषव्याघ्रो मन्दरस्थ इवांशुमान्।

तं रथस्थं महाबाहुं युद्धायामिततेजसम् ॥ १६ ॥  
दुर्योधनस्तु राधेयमिदं वचनमब्रवीत् ।  
अकृतं द्रोणभीष्माभ्यां दुष्करं कर्म संयुगे ॥ १७ ॥  
कुरुष्वाधिरथे वीर मिषतां सर्वधन्विनाम्।

मनोगतं मम ह्यासीद् भीष्मद्रोणौ महारथौ ॥ १८ ॥  
अर्जुनं भीमसेनं च निहन्ताराविति ध्रुवम्।

ताभ्यां यदकृतं वीर वीरकर्म महामृधे ॥ १९ ॥  
तत् कर्म कुरु राधेय वज्रपाणिरिवापरः।

गृहाण धर्मराजं वा जहि वा त्वं धनंजयम् ॥ २० ॥  
भीमसेनं च राधेय माद्रीपुत्रौ यमावपि।

जयश्च तेऽस्तु भद्रं ते प्रयाहि पुरुषर्षभ ॥ २१ ॥  
पाण्डुपुत्रस्य सैन्यानि कुरु सर्वाणि भस्मसात्।

ततस्तूर्यसहस्राणि भेरीणामयुतानि च ॥ २२ ॥  
वाद्यमानान्यराजन्त मेघशब्दो यथा दिवि।

प्रतिगृह्य तु तद् वाक्यं रथस्थो रथसत्तमः ॥ २३ ॥  
अभ्यभाषत राधेयः शल्यं युद्धविशारदम्।  
चोदयाश्वान् महाबाहो यावद्धन्मि धनंजयम् ॥ २४ ॥  
भीमसेनं यमौ चोभौ राजानं च युधिष्ठिरम्।

अद्य पश्यतु मे शल्य बाहुवीर्यं धनंजयः ॥ २५ ॥  
अत्यतः कङ्कपत्राणां सहस्राणि शतानि च।

अद्य क्षेप्स्याम्यहं शल्य शरान् परमतेजनान् ॥ २६ ॥  
पाण्डवानां विनाशाय दुर्योधनजयाय च।

सूतपुत्र कथं नु त्वं पाण्डवानवमन्यसे ॥ २७ ॥  
सर्वास्त्रज्ञान् महेष्वासान् सर्वानेव महाबलान्।  
अनिवर्तिनो महाभागानजय्यान् सत्यविक्रमान् ॥ २८ ॥

अपि संतनयेयुर्ये भयं साक्षाच्छतक्रतोः।  
यदा श्रोष्यसि निर्घोषं विस्फूर्जितमिवाशनेः ॥ २९ ॥  
राधेय गाण्डिवस्याजौ तदा नैवं वदिष्यसि।

यदा द्रक्ष्यसि भीमेन कुञ्जरानीकमाहवे ॥ ३० ॥  
विशीर्णदन्तं निहतं तदा नैवं वदिष्यसि।

यदा द्रक्ष्यसि संग्रामे धर्मपुत्रं यमौ तथा ॥ ३१ ॥  
शितैः पृषत्कैः कुर्वाणानभ्रच्छायामिवाम्बरे ।  
अस्यतः क्षिण्वतश्चारील्ँलघुहस्तान् दुरासदान् ।  
पार्थिवानपि चान्यांस्त्वं तदा नैवं वदिष्यसि ॥ ३२ ॥

अनादृत्य तु तद् वाक्यं मद्रराजेन भाषितम्।  
याहीत्येवाब्रवीत् कर्णो मद्रराजं तरस्विनम् ॥ ३३ ॥