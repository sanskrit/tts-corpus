+++
title_full = "074 अर्जुनके वीरोचित उद्\u200cगार"
title = "०७४"

+++


स केशवस्य बीभत्सुः श्रुत्वा भारत भाषितम्।  
विशोकः सम्प्रहृष्टश्च क्षणेन समपद्यत ॥ १ ॥

ततो ज्यामभिमृज्याशु व्याक्षिपद् गाण्डिवं धनुः।  
दध्रे कर्णविनाशाय केशवं चाभ्यभाषत ॥ २ ॥

त्वया नाथेन गोविन्द ध्रुव एव जयो मम।  
प्रसन्नो यस्य मेऽद्य त्वं लोके भूतभविष्यकृत् ॥ ३ ॥

त्वत्सहायो ह्यहं कृष्ण त्रील्ँलोकान्‌ वै समागतान्।  
प्रापयेयं परं लोकं किमु कर्णं महाहवे ॥ ४ ॥

पश्यामि द्रवतीं सेनां पञ्चालानां जनार्दन।  
पश्यामि कर्णं समरे विचरन्तमभीतवत् ॥ ५ ॥

भार्गवास्त्रं च पश्यामि ज्वलन्तं कृष्ण सर्वशः।  
सृष्टं कर्णेन वार्ष्णेय शक्रेणेव यथाशनिम् ॥ ६ ॥

अयं खलु स संग्रामो यत्र कर्णं मया हतम्।  
कथयिष्यन्ति भूतानि यावद् भूमिर्धरिष्यति ॥ ७ ॥

अद्य कृष्ण विकर्णा मे कर्णं नेष्यन्ति मृत्यवे।  
गाण्डीवमुक्ताः क्षिण्वन्तो मम हस्तप्रचोदिताः ॥ ८ ॥

अद्य राजा धृतराष्ट्रः स्वां बुद्धिमवमंस्यते।  
दुर्योधनमराज्यार्हं यया राज्येऽभ्यषेचयत् ॥ ९ ॥

अद्य राज्यात् सुखाच्चैव श्रियो राष्ट्रात् तथा पुरात्।  
पुत्रेभ्यश्च महाबाहो धृतराष्ट्रो विमोक्ष्यति ॥ १० ॥

गुणवन्तं हि यो द्वेष्टि निर्गुणं कुरुते प्रभुम्।  
स शोचति नृपः कृष्ण क्षिप्रमेवागते क्षये ॥ ११ ॥

यथा च पुरुषः कश्चिच्छित्त्वा चाम्रवणं महत्।  
फलं दृष्ट्‌वा भृशं दुःखी भविष्यति जनार्दन।  
सूतपुत्रे हते त्वद्य निराशो भविता प्रभुः ॥ १२ ॥

अद्य दुर्योधनो राज्याज्जीविताच्च निराशकः।  
भविष्यति हते कर्णे कृष्ण सत्यं ब्रवीमि ते ॥ १३ ॥

अद्य दृष्ट्‌वा मया कर्णं शरैर्विशकलीकृतम्।  
स्मरतां तव वाक्यानि शमं प्रति जनेश्वरः ॥ १४ ॥

अद्यासौ सौबलः कृष्ण ग्लहाञ्जानातु वै शरान्।  
दुरोदरं च गाण्डीवं मण्डलं च रथं प्रति ॥ १५ ॥

अद्य कुन्तीसुतस्याहं दृढं राज्ञः प्रजागरम्।  
व्यपनेष्यामि गोविन्द हत्वा कर्णं शितैः शरैः ॥ १६ ॥

अद्य कुन्तीसुतो राजा हते सूतसुते मया।  
सुप्रहृष्टमनाः प्रीतश्चिरं सुखमवाप्स्यति ॥ १७ ॥

अद्य चाहमनाधृष्यं केशवाप्रतिमं शरम्।  
उत्स्रक्ष्यामीह यः कर्णं जीविताद् भ्रंशयिष्यति ॥ १८ ॥

यस्य चैतद् व्रतं मह्यं वधे किल दुरात्मनः।  
पादौ न धावये तावद् यावद्धन्यां न फाल्गुनम् ॥ १९ ॥  
मृषा कृत्वा व्रतं तस्य पापस्य मधुसूदन।  
पातयिष्ये रथात् कायं शरैः संनतपर्वभिः ॥ २० ॥

योऽसौ रणे नरं नान्यं पृथिव्यामनुमन्यते।  
तस्याद्य सूतपुत्रस्य भूमिः पास्यति शोणितम् ॥ २१ ॥

अपतिर्ह्यसि कृष्णेति सूतपुत्रो यदब्रवीत्।  
धृतराष्ट्रमते कर्णः श्लाघमानः स्वकान् गुणान् ॥ २२ ॥  
अनृतं तत् करिष्यन्ति मामका निशिताः शराः।  
आशीविषा इव क्रुद्धास्तस्य पास्यन्ति शोणितम् ॥ २३ ॥

मया हस्तवता मुक्ता नाराचा वैद्युतत्विषः।  
गाण्डीवसृष्टा दास्यन्ति कर्णस्य परमां गतिम् ॥ २४ ॥

अद्य तप्स्यति राधेयः पाञ्चालीं यत्तदाब्रवीत्।  
सभामध्ये वचः क्रूरं कुत्सयन् पाण्डवान् प्रति ॥ २५ ॥

ये वै षण्ढतिलास्तत्र भवितारोऽद्य ते तिलाः।  
हते वैकर्तने कर्णे सूतपुत्रे दुरात्मनि ॥ २६ ॥

अहं वः पाण्डुपुत्रेभ्यस्त्रास्यामीति यदब्रवीत्।  
धृतराष्ट्रसुतान् कर्णः श्लाघमानोऽऽत्मनो गुणान् ॥ २७ ॥  
अनृतं तत् करिष्यन्ति मामका निशिताः शराः।  
उद्योगः पाण्डुपुत्राणां समाप्तिमुपयास्यति ॥ २८ ॥

हन्ताहं पाण्डवान्‌ सर्वान् सपुत्रानिति योऽब्रवीत्।  
तमद्य कर्णं हन्तास्मि मिषतां सर्वधन्विनाम् ॥ २९ ॥

यस्य वीर्यं समाश्रित्य धार्तराष्ट्रो महामनाः।  
अवामन्यत दुर्बुद्धिर्नित्यमस्मान् दुरात्मवान् ॥ ३० ॥  
हत्वाहं कर्णमाजौ हि तोषयिष्यामि भ्रातरम्।

शरान् नानाविधान् मुक्त्वा त्रासयिष्यामि शात्रवान्।  
आकर्णमुक्तैरिषुभिर्यमराष्ट्रविवर्धनैः ॥ ३१ ॥  
भूमिशोभां करिष्यामि पातितै रथकुञ्जरैः।

तत्राहं वै महासंख्ये सम्पन्नं युद्धदुर्मदम् ॥ ३२ ॥  
अद्य कर्णमहं घोरं सूदयिष्यामि सायकैः।

अद्य कर्णे हते कृष्ण धार्तराष्ट्राः सराजकाः ॥ ३३ ॥  
विद्रवन्तु दिशो भीताः सिंहत्रस्ता मृगा इव।

अद्य दुर्योधनो राजा आत्मानं चानुशोचताम् ॥ ३४ ॥  
हते कर्णे मया संख्ये सपुत्रे ससुहृज्जने।

अद्य कर्णं हतं दृष्ट्वा धार्तराष्ट्रोऽत्यमर्षणः ॥ ३५ ॥  
जानातु मां रणे कृष्ण प्रवरं सर्वधन्विनाम्।

सपुत्रपौत्रं सामात्यं सभृत्यं च निराशिषम् ॥ ३६ ॥  
अद्य राज्ये करिष्यामि धृतराष्ट्रं जनेश्वरम्।

अद्य कर्णस्य चक्राङ्गाः क्रव्यादाश्च पृथग्विधाः ॥ ३७ ॥  
शरैश्छिन्नानि गात्राणि विहरिष्यन्ति केशव।

अद्य राधासुतस्याहं संग्रामे मधुसूदन ॥ ३८ ॥  
शिरश्छेत्स्यामि कर्णस्य मिषतां सर्वधन्विनाम्।

अद्य तीक्ष्णैर्विपाठैश्च क्षुरैश्च मधुसूदन ॥ ३९ ॥  
रणे छेत्स्यामि गात्राणि राधेयस्य दुरात्मनः।

अद्य राजा महत् कृच्छ्रं संत्यक्ष्यति युधिष्ठिरः ॥ ४० ॥  
संतापं मानसं वीरश्चिरसम्भृतमात्मनः ।

अद्य केशव राधेयमहं हत्वा सबान्धवम् ॥ ४१ ॥  
नन्दयिष्यामि राजानं धर्मपुत्रं युधिष्ठिरम्।

अद्याहमनुगान् कृष्ण कर्णस्य कृपणान् युधि ॥ ४२ ॥  
हन्ता ज्वलनसंकाशैः शरैः सर्पविषोपमैः।

अद्याहं हेमकवचैराबद्धमणिकुण्डलैः ॥ ४३ ॥  
संस्तरिष्यामि गोविन्द वसुधां वसुधाधिपैः।

अद्याभिमन्योः शत्रूणां सर्वेषां मधुसूदन ॥ ४४ ॥  
प्रमथिष्यामि गात्राणि शिरांसि च शितैः शरैः।

अद्य निर्धार्तराष्ट्रां च भ्रात्रे दास्यामि मेदिनीम् ॥ ४५ ॥  
निरर्जुनां वा पृथिवीं केशवानुचरिष्यसि।

अद्याहमनृणः कृष्ण भविष्यामि धनुर्भृताम् ॥ ४६ ॥  
कोपस्य च कुरूणां च शराणां गाण्डिवस्य च।

अद्य दुःखमहं मोक्ष्ये त्रयोदशसमार्जितम् ॥ ४७ ॥  
हत्वा कर्णं रणे कृष्ण शम्बरं मघवानिव।

अद्य कर्णे हते युद्धे सोमकानां महारथाः ॥ ४८ ॥  
कृतं कार्यं च मन्यन्तां मित्रकार्येप्सवो युधि।

न जाने च कथं प्रीतिः शैनेयस्याद्य माधव ॥ ४९ ॥  
भविष्यति हते कर्णे मयि चापि जयाधिके।

अहं हत्वा रणे कर्णं पुत्रं चास्य महारथम् ॥ ५० ॥  
प्रीतिं दास्यामि भीमस्य यमयोः सात्यकस्य च।

धृष्टद्युम्नशिखण्डिभ्यां पञ्चालानां च माधव ॥ ५१ ॥  
अद्यानृण्यं गमिष्यामि हत्वा कर्णं महाहवे।

अद्य पश्यन्तु संग्रामे धनंजयममर्षणम् ॥ ५२ ॥  
युध्यन्तं कौरवान् संख्ये घातयन्तं च सूतजम्।

भवत्सकाशे वक्ष्ये च पुनरेवात्मसंस्तवम् ॥ ५३ ॥  
धनुर्वेदे मत्समो नास्ति लोके  
पराक्रमे वा मम कोऽस्ति तुल्यः।  
को वाप्यन्यो मत्समोऽस्ति क्षमावां-  
स्तथा क्रोधे सदृशोऽन्यो न मेऽस्ति ॥ ५४ ॥

अहं धनुष्मान् ससुरासुरांश्च  
सर्वाणि भूतानि च सङ्गतानि।  
स्वबाहुवीर्याद् गमये पराभवं  
मत्पौरुषं विद्धि परं परेभ्यः ॥ ५५ ॥

शरार्चिषा गाण्डिवेनाहमेकः  
सर्वान्‌ कुरून् बाह्लिकांश्चाभिहत्य ।  
हिमात्यये कक्षगतो यथाग्नि-  
स्तथा दहेयं सगणान् प्रसह्य ॥ ५६ ॥

पाणौ पृषत्का लिखिता ममैते  
धनुश्च दिव्यं विततं सबाणम्।  
पादौ च मे सरथौ सध्वजौ च  
न माटृशं युद्धगतं जयन्ति ॥ ५७ ॥

इत्येवमुक्त्वार्जुन एकवीरः  
क्षिप्रं रिपुघ्नः क्षतजोपमाक्षः ।  
भीमं मुमुक्षुः समरे प्रयातः  
कर्णस्य कायाच्च शिरो जिहीर्षुः ॥ ५८ ॥