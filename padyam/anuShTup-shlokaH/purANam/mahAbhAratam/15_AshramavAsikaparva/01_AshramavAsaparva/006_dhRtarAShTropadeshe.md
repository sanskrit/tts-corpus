+++
title_full = "006 धृतराष्ट्रद्वारा राजनीतिका उपदेश"
title = "००६ धृतराष्ट्रोपदेशे"

+++


मण्डलानि च बुध्येथाः परेषामात्मनस्तथा।  
उदासीनगणानां च मध्यस्थानां च भारत ॥ १ ॥

चतुर्णां शत्रुजातानां सर्वेषामाततायिनाम् ।  
मित्रं चामित्रमित्रं च बोद्धव्यं तेऽरिकर्शन ॥ २ ॥

तथामात्या जनपदा दुर्गाणि विविधानि च।  
बलानि च कुरुश्रेष्ठ भवत्येषां यथेच्छकम् ॥ ३ ॥  
ते च द्वादश कौन्तेय राज्ञां वै विषयात्मकाः।  
मन्त्रिप्रधानाश्च गुणाः षष्टिर्द्वादश च प्रभो ॥ ४ ॥  
एतन्मण्डलमित्याहुराचार्या नीतिकोविदाः ।

अत्र षाड्‌गुण्यमायत्तं युधिष्ठिर निबोध तत् ॥ ५ ॥  
वृद्धिक्षयौ च विज्ञेयौ स्थानं च कुरुसत्तम।

द्विसप्तत्यां महाबाहो ततः षाड्‌गुण्यजा गुणाः ॥ ६ ॥  
यदा स्वपक्षो बलवान् परपक्षस्तथाबलः।  
विगृह्य शत्रून् कौन्तेय जेयः क्षितिपतिस्तदा ॥ ७ ॥

यदा परे च बलिनः स्वपक्षश्चैव दुर्बलः।  
सार्धं विद्वांस्तदा क्षीणः परैः संधिं समाश्रयेत् ॥ ८ ॥

द्रव्याणां संचयश्चैव कर्तव्यः सुमहांस्तथा।  
तदा समर्थो यानाय नचिरेणैव भारत ॥ ९ ॥  
तदा सर्वं विधेयं स्यात् स्थाने न स विचारयेत्।

भूमिरल्पफला देया विपरीतस्य भारत ॥ १० ॥  
हिरण्यं कुप्यभूयिष्ठं मित्रं क्षीणमथो बलम्।

विपरीतान्निगृह्णीयात् स्वं हि संधिविशारदः ॥ ११ ॥  
संध्यर्थं राजपुत्रं वा लिप्सेथा भरतर्षभ।  
विपरीतं न तच्छ्रेयः पुत्र कस्यांचिदापदि ॥ १२ ॥  
तस्याः प्रमोक्षे यत्नं च कुर्याः सोपायमन्त्रवित्।

प्रकृतीनां च राजेन्द्र राजा दीनान् विभावयेत् ॥ १३ ॥  
क्रमेण युगपत् सर्वं व्यवसायं महाबलः।  
पीडनं स्तम्भनं चैव कोशभङ्गस्तथैव च ॥ १४ ॥

कार्यं यत्नेन शत्रूणां स्वराज्यं रक्षता स्वयम्।  
न च हिंस्योऽभ्युपगतः सामन्तो वृद्धिमिच्छता ॥ १५ ॥

कौन्तेय तं न हिंसेत् स यो महीं विजिगीषते।  
गणानां भेदने योगमीप्सेथाः सह मन्त्रिभिः ॥ १६ ॥

साधुसंग्रहणाच्चैव पापनिग्रहणात् तथा ।  
दुर्बलाश्चैव सततं नान्वेष्टव्या बलीयसा ॥ १७ ॥

तिष्ठेथा राजशार्दूल वैतसीं वृत्तिमास्थितः।  
यद्येनमभियायाच्च बलवान् दुर्बलं नृपः ॥ १८ ॥  
सामादिभिरुपायैस्तं क्रमेण विनिवर्तयेः ।

अशक्नुवंश्च युद्धाय निष्पतेत् सह मन्त्रिभिः ॥ १९ ॥  
कोशेन पौरैर्दण्डेन ये चास्य प्रियकारिणः।

असम्भवे तु सर्वस्य यथा मुख्येन निष्पतेत्।  
क्रमेणानेन मुक्तिः स्याच्छरीरमिति केवलम् ॥ २० ॥