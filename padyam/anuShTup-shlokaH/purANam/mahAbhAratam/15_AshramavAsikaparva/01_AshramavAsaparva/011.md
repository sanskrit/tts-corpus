+++
title_full = "011 धृतराष्ट्रका विदुरके द्वारा युधिष्ठिरसे श्राद्धके लिये धन माँगना, अर्जुनकी सहमति और भीमसेनका विरोध"
title = "०११"

+++


ततो रजन्यां व्युष्टायां धृतराष्ट्रोऽम्बिकासुतः।  
विदुरं प्रेषयामास युधिष्ठिरनिवेशनम् ॥ १ ॥

स गत्वा राजवचनादुवाचाच्युतमीश्वरम् ।  
युधिष्ठिरं महातेजाः सर्वबुद्धिमतां वरः ॥ २ ॥

धृतराष्ट्रो महाराजो वनवासाय दीक्षितः।  
गमिष्यति वनं राजन्नागतां कार्तिकीमिमाम् ॥ ३ ॥

स त्वां कुरुकुलश्रेष्ठ किंचिदर्थमभीप्सति।  
श्राद्धमिच्छति दातुं स गाङ्गेयस्य महात्मनः ॥ ४ ॥  
द्रोणस्य सोमदत्तस्य बाह्लीकस्य च धीमतः।  
पुत्राणां चैव सर्वेषां ये चान्ये सुहृदो हताः ॥ ५ ॥

यदि चाप्यनुजानीषे सैन्धवापसदस्य च।

एतच्छ्रुत्वा तु वचनं विदुरस्य युधिष्ठिरः ॥ ६ ॥  
हृष्टः सम्पूजयामास गुडाकेशश्च पाण्डवः।

न च भीमो दृढक्रोधस्तद् वचो जगृहे तदा ॥ ७ ॥  
विदुरस्य महातेजा दुर्योधनकृतं स्मरन्।

अभिप्रायं विदित्वा तु भीमसेनस्य फाल्गुनः ॥ ८ ॥  
किरीटी किंचिदानम्य तमुवाच नरर्षभम्।

भीम राजा पिता वृद्धो वनवासाय दीक्षितः ॥ ९ ॥  
दातुमिच्छति सर्वेषां सुहृदामौर्ध्वदेहिकम् ।

भवता निर्जितं वित्तं दातुमिच्छति कौरवः ॥ १० ॥  
भीष्मादीनां महाबाहो तदनुज्ञातुमर्हसि ।

दिष्ट्या त्वद्य महाबाहो धृतराष्ट्रः प्रयाचते ॥ ११ ॥  
याचितो यः पुरास्माभिः पश्य कालस्य पर्ययम्।

योऽसौ पृथिव्याः कृत्स्नाया भर्ता भूत्वा नराधिपः ॥ १२ ॥  
परैर्विनिहतामात्यो वनं गन्तुमभीप्सति ।

मा तेऽन्यत् पुरुषव्याघ्र दानाद् भवतु दर्शनम् ॥ १३ ॥  
अयशस्यमतोऽन्यत् स्यादधर्मश्च महाभुज ।

राजानमुपशिक्षस्व ज्येष्ठं भ्रातरमीश्वरम् ॥ १४ ॥  
अर्हस्त्वमपि दातुं वै नादातुं भरतर्षभ।

एवं ब्रुवाणं बीभत्सुं धर्मराजोऽप्यपूजयत् ॥ १५ ॥  
भीमसेनस्तु सक्रोधः प्रोवाचेदं वचस्तदा।

वयं भीष्मस्य दास्यामः प्रेतकार्यं तु फाल्गुन ॥ १६ ॥  
सोमदत्तस्य नृपतेर्भूरिश्रवस एव च।  
बाह्लीकस्य च राजर्षेर्द्रोणस्य च महात्मनः ॥ १७ ॥  
अन्येषां चैव सर्वेषां कुन्ती कर्णाय दास्यति।

श्राद्धानि पुरुषव्याघ्र मा प्रादात् कौरवो नृपः ॥ १८ ॥  
इति मे वर्तते बुद्धिर्मा नो निन्दन्तु शत्रवः।

कष्टात् कष्टतरं यान्तु सर्वे दुर्योधनादयः ॥ १९ ॥  
यैरियं पृथिवी कृत्स्ना घातिता कुलपांसनैः।

कुतस्त्वमसि विस्मृत्य वैरं द्वादशवार्षिकम् ॥ २० ॥  
अज्ञातवासं गहनं द्रौपदीशोकवर्धनम् ।

क्व तदा धृतराष्ट्रस्य स्नेहोऽस्मद्‌गोचरो गतः ॥ २१ ॥  
कृष्णाजिनोपसंवीतो हृताभरणभूषणः ।  
सार्धं पाञ्चालपुत्र्या त्वं राजानमुपजग्मिवान् ॥ २२ ॥  
क्व तदा द्रोणभीष्मौ तौ सोमदत्तोऽपि वाभवत्।

यत्र त्रयोदशसमा वने वन्येन जीवथ ॥ २३ ॥  
न तदा त्वां पिता ज्येष्ठः पितृत्वेनाभिवीक्षते।

किं ते तद् विस्मृतं पार्थ यदेष कुलपांसनः ॥ २४ ॥  
दुर्बुद्धिर्विदुरं प्राह द्यूते किं जितमित्युत।

तमेवंवादिनं राजा कुन्तीपुत्रो युधिष्ठिरः।  
उवाच वचनं धीमान् जोषमास्वेति भर्त्सयन् ॥ २५ ॥