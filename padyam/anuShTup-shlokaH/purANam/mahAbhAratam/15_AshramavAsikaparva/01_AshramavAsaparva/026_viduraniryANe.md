+++
title_full = "026 धृतराष्ट्र और युधिष्ठिरकी बातचीत तथा विदुरजीका युधिष्ठिरके शरीरमें प्रवेश"
title = "०२६ विदुरनिर्याणे"

+++


युधिष्ठिर महाबाहो कच्चित् त्वं कुशली ह्यसि।  
सहितो भ्रातृभिः सर्वैः पौरजानपदैस्तथा ॥ १ ॥

ये च त्वामनुजीवन्ति कच्चित् तेऽपि निरामयाः।  
सचिवा भृत्यवर्गाश्च गुरवश्चैव ते नृप ॥ २ ॥

कच्चित् तेऽपि निरातङ्का वसन्ति विषये तव।  
कच्चिद् वर्तसि पौराणीं वृत्तिं राजर्षिसेविताम् ॥ ३ ॥

कच्चिन्न्यायाननुच्छिद्य कोशस्तेऽभिप्रपूर्यते ।  
अरिमध्यस्थमित्रेषु वर्तसे चानुरूपतः ॥ ४ ॥

ब्राह्मणानग्रहारैर्वा यथावदनुपश्यसि ।  
कच्चित् ते परितुष्यन्ति शीलेन भरतर्षभ ॥ ५ ॥

शत्रवोऽपि कुतः पौरा भृत्या वा स्वजनोऽपि वा।  
कच्चिद् यजसि राजेन्द्र श्रद्धावान् पितृदेवताः ॥ ६ ॥

अतिथीनन्नपानेन कच्चिदर्चसि भारत ।  
कच्चिन्नयपथे विप्राः स्वकर्मनिरतास्तव ॥ ७ ॥  
क्षत्रिया वैश्यवर्गा वा शूद्रा वापि कुटुम्बिनः।

कच्चित् स्त्रीबालवृद्धं ते न शोचति न याचते ॥ ८ ॥  
जामयः पूजिताः कच्चित् तव गेहे नरर्षभ।

कच्चिद् राजर्षिवंशोऽयं त्वामासाद्य महीपतिम् ॥ ९ ॥  
यथोचितं महाराज यशसा नावसीदति।

इत्येवंवादिनं तं स न्यायवित् प्रत्यभाषत ॥ १० ॥  
कुशलप्रश्नसंयुक्तं कुशलो वाक्यकर्मणि ।

कच्चित् ते वर्धते राजंस्तपो दमशमौ च ते ॥ ११ ॥  
अपि मे जननी चेयं शुश्रूषुर्विगतक्लमा।  
अथास्याः सफलो राजन् वनवासो भविष्यति ॥ १२ ॥

इयं च माता ज्येष्ठा मे शीतवाताध्वकर्शिता।  
घोरेण तपसा युक्ता देवी कच्चिन्न शोचति ॥ १३ ॥  
हतान् पुत्रान् महावीर्यान् क्षत्रधर्मपरायणान्।  
नापध्यायति वा कच्चिदस्मान् पापकृतः सदा ॥ १४ ॥

क्व चासौ विदुरो राजन् नेमं पश्यामहे वयम्।  
सञ्जयः कुशली चायं कच्चिन्नु तपसि स्थिरः ॥ १५ ॥

इत्युक्तः प्रत्युवाचेदं धृतराष्ट्रो जनाधिपम्।  
कुशली विदुरः पुत्र तपो घोरं समाश्रितः ॥ १६ ॥

वायुभक्षो निराहारः कृशो धमनिसन्ततः।  
कदाचिद्‌ दृश्यते विप्रैः शून्येऽस्मिन्‌ कानने क्वचित् ॥ १७ ॥

इत्येवं ब्रुवतस्तस्य जटी वीटामुखः कृशः।  
दिग्वासा मलदिग्धाङ्गो वनरेणुसमुक्षितः ॥ १८ ॥  
दूरादालक्षितः क्षत्ता तत्राख्यातो महीपतेः।  
निवर्तमानः सहसा राजन् दृष्ट्वाऽऽश्रमं प्रति ॥ १९ ॥

तमन्वधावन्नृपतिरेक एव युधिष्ठिरः ।  
प्रविशन्तं वनं घोरं लक्ष्यालक्ष्यं क्वचित् क्वचित् ॥ २० ॥  
भो भो विदुर राजाहं दयितस्ते युधिष्ठिरः।  
इति ब्रुवन्नरपतिस्तं यत्नादभ्यधावत ॥ २१ ॥

ततो विविक्त एकान्ते तस्थौ बुद्धिमतां वरः।  
विदुरो वृक्षमाश्रित्य कच्चित्तत्र वनान्तरे ॥ २२ ॥

तं राजा क्षीणभूयिष्ठमाकृतीमात्रसूचितम् ।  
अभिजज्ञे महाबुद्धिं महाबुद्धिर्युधिष्ठिरः ॥ २३ ॥

युधिष्ठिरोऽहमस्मीति वाक्यमुक्त्वाग्रतः स्थितः ।  
विदुरस्य श्रवे राजा तं च प्रत्यभ्यपूजयत् ॥ २४ ॥

ततः सोऽनिमिषो भूत्वा राजानं तमुदैक्षत।  
संयोज्य विदुरस्तस्मिन् दृष्टिं दृष्ट्‌या समाहितः ॥ २५ ॥

विवेश विदुरो धीमान् गात्रैर्गात्राणि चैव ह।  
प्राणान् प्राणेषु च दधदिन्द्रियाणीन्द्रियेषु च ॥ २६ ॥

स योगबलमास्थाय विवेश नृपतेस्तनुम्।  
विदुरो धर्मराजस्य तेजसा प्रज्वलन्निव ॥ २७ ॥

विदुरस्य शरीरं तु तथैव स्तब्धलोचनम्।  
वृक्षाश्रितं तदा राजा ददर्श गतचेतनम् ॥ २८ ॥

बलवन्तं तथाऽऽत्मानं मेने बहुगुणं तदा।  
धर्मराजो महातेजास्तच्च सस्मार पाण्डवः ॥ २९ ॥  
पौराणमात्मनः सर्वं विद्यावान् स विशाम्पते।  
योगधर्मं महातेजा व्यासेन कथितं यथा ॥ ३० ॥

धर्मराजश्च तत्रैव संचस्कारयिषुस्तदा ।  
दग्धुकामोऽभवद् विद्वानथ वागभ्यभाषत ॥ ३१ ॥  
भो भो राजन्न दग्धव्यमेतद् विदुरसंज्ञकम्।  
कलेवरमिहैवं ते धर्म एष सनातनः ॥ ३२ ॥  
लोकाः सान्तानिका नाम भविष्यन्त्यस्य भारत।  
यतिधर्ममवाप्तोऽसौ नैष शोच्यः परंतप ॥ ३३ ॥

इत्युक्तो धर्मराजः स विनिवृत्य ततः पुनः।  
राज्ञो वैचित्रवीर्यस्य तत् सर्वं प्रत्यवेदयत् ॥ ३४ ॥

ततः स राजा द्युतिमान् स च सर्वो जनस्तदा।  
भीमसेनादयश्चैव परं विस्मयमागताः ॥ ३५ ॥  
तच्छ्रुत्वा प्रीतिमान् राजा भूत्वा धर्मजमब्रवीत्।  
आपो मूलं फलं चैव ममेदं प्रतिगृह्यताम् ॥ ३६ ॥

यदर्थो हि नरो राजंस्तदर्थोऽस्यातिथिः स्मृतः।  
इत्युक्तः स तथेत्येवं प्राह धर्मात्मजो नृपम् ॥ ३७ ॥  
फलं मूलं च बुभुजे राज्ञा दत्तं सहानुजः।  
ततस्ते वृक्षमूलेषु कृतवासपरिग्रहाः ।  
तां रात्रिमवसन् सर्वे फलमूलजलाशनाः ॥ ३८ ॥