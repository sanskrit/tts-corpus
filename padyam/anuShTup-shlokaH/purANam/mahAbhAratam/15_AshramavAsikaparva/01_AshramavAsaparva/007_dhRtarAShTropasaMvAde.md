+++
title_full = "007 युधिष्ठिरको धृतराष्ट्रके द्वारा राजनीतिका उपदेश"
title = "००७ धृतराष्ट्रोपसंवादे"

+++


संधिविग्रहमप्यत्र पश्येथा राजसत्तम ।  
द्वियोनिं विविधोपायं बहुकल्पं युधिष्ठिर ॥ १ ॥

कौरव्य पर्युपासीथाः स्थित्वा द्वैविध्यमात्मनः।  
तुष्टपुष्टबलः शत्रुरात्मवानिति च स्मरेत् ॥ २ ॥

पर्युपासनकाले तु विपरीतं विधीयते।  
आमर्दकाले राजेन्द्र व्यपसर्पेत् ततः परम् ॥ ३ ॥

व्यसनं भेदनं चैव शत्रूणां कारयेत् ततः।  
कर्षणं भीषणं चैव युद्धे चैव बलक्षयम् ॥ ४ ॥

प्रयास्यमानो नृपतिस्त्रिविधां परिचिन्तयेत् ।  
आत्मनश्चैव शत्रोश्च शक्तिं शास्त्रविशारदः ॥ ५ ॥

उत्साहप्रभुशक्तिभ्यां मन्त्रशक्त्या च भारत।  
उपपन्नो नृपो यायाद् विपरीतं च वर्जयेत् ॥ ६ ॥

आददीत बलं राजा मौलं मित्रबलं तथा।  
अटवीबलं भृतं चैव तथा श्रेणीबलं प्रभो ॥ ७ ॥

तत्र मित्रबलं राजन् मौलं चैव विशिष्यते।  
श्रेणीबलं भृतं चैव तुल्ये एवेति मे मतिः ॥ ८ ॥

तथा चारबलं चैव परस्परसमं नृप।  
विज्ञेयं बहुकालेषु राज्ञा काल उपस्थिते ॥ ९ ॥

आपदश्चापि बोद्धव्या बहुरूपा नराधिप।  
भवन्ति राज्ञा कौरव्य यास्ताः पृथगतः शृणु ॥ १० ॥

विकल्पा बहुधा राजन्नापदां पाण्डुनन्दन।  
सामादिभिरुपन्यस्य गणयेत् तान् नृपः सदा ॥ ११ ॥

यात्रां गच्छेद् बलैर्युक्तो राजा सद्भिः परंतप।  
युक्तश्च देशकालाभ्यां बलैरात्मगुणैस्तथा ॥ १२ ॥

हृष्टपुष्टबलो गच्छेद् राजा वृद्ध्युदये रतः।  
अकृशश्चाप्यथो यायादनृतावपि पाण्डव ॥ १३ ॥

तूणाश्मानं वाजिरथप्रवाहां  
ध्वजद्रुमैः संवृतकूलरोधसम् ।  
पदातिनागैर्बहुकर्दमां नदीं  
सपत्ननाशे नृपतिः प्रयोजयेत् ॥ १४ ॥

अथोपपत्त्या शकटं पद्मवज्रं च भारत।  
उशना वेद यच्छास्त्रं तत्रैतद् विहितं विभो ॥ १५ ॥

चारयित्वा परबलं कृत्वा स्वबलदर्शनम्।  
स्वभूमौ योजयेद् युद्धं परभूमौ तथैव च ॥ १६ ॥

बलं प्रसादयेद् राजा निक्षिपेद् बलिनो नरान्।  
ज्ञात्वा स्वविषयं तत्र सामादिभिरुपक्रमेत् ॥ १७ ॥

सर्वथैव महाराज शरीरं धारयेदिह।  
प्रेत्य चेह च कर्तव्यमात्मनिःश्रेयसं परम् ॥ १८ ॥

एवमेतन्महाराज राजा सम्यक् समाचरन्।  
प्रेत्य स्वर्गमवाप्नोति प्रजा धर्मेण पालयन् ॥ १९ ॥

एवं त्वया कुरुश्रेष्ठ वर्तितव्यं प्रजाहितम्।  
उभयोर्लोकयोस्तात प्राप्तये नित्यमेव हि ॥ २० ॥

भीष्मेण सर्वमुक्तोऽसि कृष्णेन विदुरेण च।  
मयाप्यवश्यं वक्तव्यं प्रीत्या ते नृपसत्तम ॥ २१ ॥

एतत् सर्वं यथान्यायं कुर्वीथा भूरिदक्षिण।  
प्रियस्तथा प्रजानां त्वं स्वर्गे सुखमवाप्स्यसि ॥ २२ ॥

अश्वमेधसहस्रेण यो यजेत् पृथिवीपतिः।  
पालयेद् वापि धर्मेण प्रजास्तुल्यं फलं लभेत् ॥ २३ ॥