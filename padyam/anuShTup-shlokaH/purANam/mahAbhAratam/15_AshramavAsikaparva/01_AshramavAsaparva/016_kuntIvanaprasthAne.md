+++
title_full = "016 धृतराष्ट्रका पुरवासियोंको लौटाना और पाण्डवोंके अनुरोध करनेपर भी कुन्तीका वनमें जानेसे न रुकना"
title = "०१६ कुन्तीवनप्रस्थाने"

+++


ततः प्रासादहर्म्येषु वसुधायां च पार्थिव।  
नारीणां च नराणां च निःस्वनः सुमहानभूत् ॥ १ ॥

स राजा राजमार्गेण नृनारीसंकुलेन च।  
कथंचिन्निर्ययौ धीमान् वेपमानः कृताञ्जलिः ॥ २ ॥

स वर्द्धमानद्वारेण निर्ययौ गजसाह्वयात्।  
विसर्जयामास च तं जनौघं स मुहुर्मुहुः ॥ ३ ॥

वनं गन्तुं च विदुरो राज्ञा सह कृतक्षणः।  
संजयश्च महामात्रः सूतो गावल्गणिस्तथा ॥ ४ ॥

कृपं निवर्तयामास युयुत्सुं च महारथम्।  
धृतराष्ट्रो महीपालः परिदाप्य युधिष्ठिरे ॥ ५ ॥

निवृत्ते पौरवर्गे च राजा सान्तःपुरस्तदा।  
धृतराष्ट्राभ्यनुज्ञातो निवर्तितुमियेष ह ॥ ६ ॥

सोऽब्रवीन्मातरं कुन्तीं वनं तमनुजग्मुषीम्।  
अहं राजानमन्विष्ये भवती विनिवर्तताम् ॥ ७ ॥  
वधूपरिवृता राज्ञि नगरं गन्तुमर्हसि।  
राजा यात्वेष धर्मात्मा तापस्ये कृतनिश्चयः ॥ ८ ॥

इत्युक्ता धर्मराजेन बाष्पव्याकुललोचना ।  
जगामैव तदा कुन्ती गान्धारीं परिगृह्य ह ॥ ९ ॥

सहदेवे महाराज माप्रसादं कृथाः क्वचित्।  
एष मामनुरक्तो हि राजंस्त्वां चैव सर्वदा ॥ १० ॥

कर्णं स्मरेथाः सततं संग्रामेष्वपलायिनम्।  
अवकीर्णो हि समरे वीरो दुष्प्रज्ञया तदा ॥ ११ ॥

आयसं हृदयं नूनं मन्दाया मम पुत्रक।  
यत् सूर्यजमपश्यन्त्याः शतधा न विदीर्यते ॥ १२ ॥

एवं गते तु किं शक्यं मया कर्तुमरिंदम।  
मम दोषोऽयमत्यर्थं ख्यापितो यन्न सूर्यजः ॥ १३ ॥

तन्निमित्तं महाबाहो दानं दद्यास्त्वमुत्तमम्।  
सदैव भ्रातृभिः सार्धं सूर्यजस्यारिमर्दन ॥ १४ ॥

द्रौपद्याश्च प्रिये नित्यं स्थातव्यमरिकर्शन।  
भीमसेनोऽर्जुनश्चैव नकुलश्च कुरूद्वह ॥ १५ ॥  
समाधेयास्त्वया राजंस्त्वय्यद्य कुलधूर्गता ।

श्वश्रूश्वशुरयोः पादान् शुश्रूषन्ती वने त्वहम् ॥ १६ ॥  
गान्धारीसहिता वत्स्ये तापसी मलपङ्किनी।

एवमुक्तः स धर्मात्मा भ्रातृभिः सहितो वशी।  
विषादमगमद् धीमान् न च किंचिदुवाच ह ॥ १७ ॥

मुहूर्तमिव तु ध्यात्वा धर्मराजो युधिष्ठिरः।  
उवाच मातरं दीनश्चिन्ताशोकपरायणः ॥ १८ ॥

किमिदं ते व्यवसितं नैवं त्वं वक्तुमर्हसि।  
न त्वामभ्यनुजानामि प्रसादं कर्तुमर्हसि ॥ १९ ॥

पुरोद्यतान् पुरा ह्यस्मानुत्साह्य प्रियदर्शने।  
विदुलाया वचोभिस्त्वं नास्मान् संत्यक्तुमर्हसि ॥ २० ॥

निहत्य पृथिवीपालान् राज्यं प्राप्तमिदं मया।  
तव प्रज्ञामुपश्रुत्य वासुदेवान्नरर्षभात् ॥ २१ ॥

क्व सा बुद्धिरियं चाद्य भवत्या यच्छ्रुतं मया।  
क्षत्रधर्मे स्थितिं चोक्त्वा तस्याश्च्यवितुमिच्छसि ॥ २२ ॥

अस्मानुत्सृज्य राज्यं च स्नुषा हीमा यशस्विनि।  
कथं वत्स्यसि दुर्गेषु वनेष्वद्य प्रसीद मे ॥ २३ ॥

इति बाष्पकला वाचः कुन्ती पुत्रस्य शृण्वती।  
सा जगामाश्रुपूर्णाक्षी भीमस्तामिदमब्रवीत् ॥ २४ ॥

यदा राज्यमिदं कुन्ति भोक्तव्यं पुत्रनिर्जितम्।  
प्राप्तव्या राजधर्माश्च तदेयं ते कुतो मतिः ॥ २५ ॥

किं वयं कारिताः पूर्वं भवत्या पृथिवीक्षयम्।  
कस्य हेतोः परित्यज्य वनं गन्तुमभीप्ससि ॥ २६ ॥

वनाच्चापि किमानीता भवत्या बालका वयम्।  
दुःखशोकसमाविष्टौ माद्रीपुत्राविमौ तथा ॥ २७ ॥

प्रसीद मातर्मा गास्त्वं वनमद्य यशस्विनि।  
श्रियं यौधिष्ठिरीं मातर्भुङ्क्ष्व तावद् बलार्जिताम् ॥ २८ ॥

इति सा निश्चितैवाशु वनवासाय भाविनी।  
लालप्यतां बहुविधं पुत्राणां नाकरोद् वचः ॥ २९ ॥

द्रौपदी चान्वयाच्छ्‌वश्रूं विषण्णवदना तदा।  
वनवासाय गच्छन्तीं रुदती भद्रया सह ॥ ३० ॥

सा पुत्रान् रुदतः सर्वान् मुहुर्मुहुरवेक्षती।  
जगामैव महाप्राज्ञा वनाय कृतनिश्चया ॥ ३१ ॥

अन्वयुः पाण्डवास्तां तु सभृत्यान्तःपुरास्तथा।  
ततः प्रमृज्य साश्रूणि पुत्रान् वचनमब्रवीत् ॥ ३२ ॥