+++
title_full = "013 विदुरका धृतराष्ट्रको युधिष्ठिरका उदारतापूर्ण उत्तर सुनाना"
title = "०१३ विदुरवाक्ये"

+++


एवमुक्तस्तु राज्ञा स विदुरो बुद्धिसत्तमः।  
धृतराष्ट्रमुपेत्यैवं वाक्यमाह महार्थवत् ॥ १ ॥

उक्तो युधिष्ठिरो राजा भवद्वचनमादितः।  
स च संश्रुत्य वाक्यं ते प्रशशंस महाद्युतिः ॥ २ ॥

बीभत्सुश्च महातेजा निवेदयति ते गृहान्।  
वसु तस्य गृहे यच्च प्राणानपि च केवलान् ॥ ३ ॥

धर्मराजश्च पुत्रस्ते राज्यं प्राणान् धनानि च।  
अनुजानाति राजर्षे यच्चान्यदपि किंचन ॥ ४ ॥

भीमश्च सर्वदुःखानि संस्मृत्य बहुलान्युत।  
कृच्छ्रादिव महाबाहुरनुजज्ञे विनिःश्वसन् ॥ ५।

स राजन् धर्मशीलेन राज्ञा बीभत्सुना तथा।  
अनुनीतो महाबाहुः सौहृदे स्थापितोऽपि च ॥ ६ ॥

न च मन्युस्त्वया कार्य इति त्वां प्राह धर्मराट्।  
संस्मृत्य भीमस्तद्वैरं यदन्यायवदाचरत् ॥ ७ ॥

एवं प्रायो हि धर्मोऽयं क्षत्रियाणां नराधिप।  
युद्धे क्षत्रियधर्मे च निरतोऽयं वृकोदरः ॥ ८ ॥

वृकोदरकृते चाहमर्जुनश्च पुनः पुनः।  
प्रसीद याचे नृपते भवान् प्रभुरिहास्ति यत् ॥ ९ ॥

तद् ददातु भवान् वित्तं यावदिच्छसि पार्थिव।  
त्वमीश्वरोऽस्य राज्यस्य प्राणानामपि भारत ॥ १० ॥

ब्रह्मदेयाग्रहारांश्च पुत्राणामौर्ध्वदेहिकम् ।  
इतो रत्नानि गाश्चैव दासीदासमजाविकम् ॥ ११ ॥  
आनयित्वा कुरुश्रेष्ठो ब्राह्मणेभ्यः प्रयच्छतु।

दीनान्धकृपणेभ्यश्च तत्र तत्र नृपाज्ञया ॥ १२ ॥  
बह्वन्नरसपानाढ्याः सभा विदुर कारय।  
गवां निपानान्यन्यच्च विविधं पुण्यकं कुरु ॥ १३ ॥

इति मामब्रवीद् राजा पार्थश्चैव धनंजयः।  
यदत्रानन्तरं कार्यं तद् भवान् वक्तुमर्हति ॥ १४ ॥

इत्युक्ते विदुरेणाथ धृतराष्ट्रोऽभिनन्द्य तान्।  
मनश्चक्रे महादाने कार्तिक्यां जनमेजय ॥ १५ ॥