+++
title_full = "014 राजा धृतराष्ट्रके द्वारा मृत व्यक्तियोंके लिये श्राद्ध एवं विशाल दान-यज्ञका अनुष्ठान"
title = "०१४ दानयज्ञे"

+++


विदुरेणैवमुक्तस्तु धृतराष्ट्रो जनाधिपः ।  
प्रीतिमानभवद् राजन् राज्ञो जिष्णोश्च कर्मणि ॥ १ ॥

ततोऽभिरूपान् भीष्माय ब्राह्मणानृषिसत्तमान् ।  
पुत्रार्थे सुहृदश्चैव स समीक्ष्य सहस्रशः ॥ २ ॥  
कारयित्वान्नपानानि यानान्याच्छादनानि च ।  
सुवर्णमणिरत्नानि दासीदासमजाविकम् ॥ ३ ॥  
कम्बलानि च रत्नानि ग्रामान् क्षेत्रं तथा धनम्।  
सालङ्कारान् गजानश्वान् कन्याश्चैव वरस्त्रियः ॥ ४ ॥

उद्दिश्योद्दिश्य सर्वेभ्यो ददौ स नृपसत्तमः।  
द्रोणं संकीर्त्य भीष्मं च सोमदत्तं च बाह्लिकम् ॥ ५ ॥  
दुर्योधनं च राजानं पुत्रांश्चैव पृथक् पृथक्।  
जयद्रथपुरोगांश्च सुहृदश्चापि सर्वशः ॥ ६ ॥

स श्राद्धयज्ञो ववृते बहुशो धनदक्षिणः।  
अनेकधनरत्नौघो युधिष्ठिरमते तदा ॥ ७ ॥

अनिशं यत्र पुरुषा गणका लेखकास्तदा।  
युधिष्ठिरस्य वचनादपृच्छन्त स्म तं नृपम् ॥ ८ ॥  
आज्ञापय किमेतेभ्यः प्रदायं दीयतामिति।  
तदुपस्थितमेवात्र वचनान्ते ददुस्तदा ॥ ९ ॥

शतदेये दशशतं सहस्रे चायुतं तथा।  
दीयते वचनाद् राज्ञः कुन्तीपुत्रस्य धीमतः ॥ १० ॥

एवं स वसुधाराभिर्वर्षमाणो नृपाम्बुदः।  
तर्पयामास विप्रांस्तान् वर्षन् सस्यमिवाम्बुदः ॥ ११ ॥

ततोऽनन्तरमेवात्र सर्ववर्णान् महामते ।  
अन्नपानरसौघेण प्लावयामास पार्थिवः ॥ १२ ॥

स वस्त्रधनरत्नौघो मृदङ्गनिनदो महान्।  
गवाश्वमकरावर्तो नानारत्नमहाकरः ॥ १३ ॥  
ग्रामाग्रहारद्वीपाढ्यो मणिहेमजलार्णवः ।  
जगत् सम्प्लावयामास धृतराष्ट्रोडुपोद्धतः ॥ १४ ॥

एवं स पुत्रपौत्राणां पितॄणामात्मनस्तथा।  
गान्धार्याश्च महाराज प्रददावौर्ध्वदेहिकम् ॥ १५ ॥

परिश्रान्तो यदासीत् स ददद् दानान्यनेकशः।  
निवर्तयामास तदा दानयज्ञं नराधिपः ॥ १६ ॥

एवं स राजा कौरव्य चक्रे दानमहाक्रतुम्।  
नटनर्तकलास्याढ्यं बह्वन्नरसदक्षिणम् ॥ १७ ॥

दशाहमेवं दानानि दत्त्वा राजाम्बिकासुतः।  
बभूव पुत्रपौत्राणामनृणो भरतर्षभ ॥ १८ ॥