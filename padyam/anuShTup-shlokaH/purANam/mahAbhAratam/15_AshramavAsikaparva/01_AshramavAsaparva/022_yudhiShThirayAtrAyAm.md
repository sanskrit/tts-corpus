+++
title_full = "022 माताके लिये पाण्डवोंकी चिन्ता, युधिष्ठिरकी वनमें जानेकी इच्छा, सहदेव और द्रौपदीका साथ जानेका उत्साह तथा रनिवास और सेनासहित युधिष्ठिरका वनको प्रस्थान"
title = "०२२ युधिष्ठिरयात्रायाम्"

+++


एवं ते पुरुषव्याघ्राः पाण्डवा मातृनन्दनाः।  
स्मरन्तो मातरं वीरा बभूवुर्भृशदुःखिताः ॥ १ ॥

ये राजकार्येषु पुरा व्यासक्ता नित्यशोऽभवन्।  
ते राजकार्याणि तदा नाकार्षुः सर्वतः पुरे ॥ २ ॥  
प्रविष्टा इव शोकेन नाभ्यनन्दन्त किंचन।  
सम्भाष्यमाणा अपि ते न किंचित् प्रत्यपूजयन् ॥ ३ ॥

ते स्म वीरा दुराधर्षा गाम्भीर्ये सागरोपमाः।  
शोकोपहतविज्ञाना नष्टसंज्ञा इवाभवन् ॥ ४ ॥

अचिन्तयंश्च जननीं ततस्ते पाण्डुनन्दनाः।  
कथं नु वृद्धमिथुनं वहत्यतिकृशा पृथा ॥ ५ ॥

कथं च स महीपालो हतपुत्रो निराश्रयः।  
पत्न्या सह वसत्येको वने श्वापदसेविते ॥ ६ ॥

सा च देवी महाभागा गान्धारी हतबान्धवा।  
पतिमन्धं कथं वृद्धमन्वेति विजने वने ॥ ७ ॥

एवं तेषां कथयतामौत्सुक्यमभवत् तदा।  
गमने चाभवद् बुद्धिर्धृतराष्ट्रदिदृक्षया ॥ ८ ॥

सहदेवस्तु राजानं प्रणिपत्येदमब्रवीत् ।  
अहो मे भवतो दृष्टं हृदयं गमनं प्रति ॥ ९ ॥

न हि त्वां गौरवेणाहमशकं वक्तुमञ्जसा।  
गमनं प्रति राजेन्द्र तदिदं समुपस्थितम् ॥ १० ॥

दिष्ट्‌या द्रक्ष्यामि तां कुन्तीं  
वर्तयन्तीं तपस्विनीम् ।  
जटिलां तापसीं वृद्धां  
कुशकाशपरिक्षताम् ॥ ११ ॥

प्रासादहर्म्यसंवृद्धामत्यन्तसुखभागिनीम् ।  
कदा तु जननीं श्रान्तां द्रक्ष्यामि भृशदुःखिताम् ॥ १२ ॥

अनित्याः खलु मर्त्यानां गतयो भरतर्षभ।  
कुन्ती राजसुता यत्र वसत्यसुखिता वने ॥ १३ ॥

सहदेववचः श्रुत्वा द्रौपदी योषितां वरा।  
उवाच देवी राजानमभिपूज्याभिनन्द्य च ॥ १४ ॥

कदा द्रक्ष्यामि तां देवीं यदि जीवति सा पृथा।  
जीवन्त्या ह्यद्य मे प्रीतिर्भविष्यति जनाधिप ॥ १५ ॥

एषा तेऽस्तु मतिर्नित्यं धर्मे ते रमतां मनः।  
योऽद्यत्वमस्मान् राजेन्द्र श्रेयसा योजयिष्यसि ॥ १६ ॥

अग्रपादस्थितं चेमं विद्धि राजन् वधूजनम्।  
काङ्क्षन्तं दर्शनं कुन्त्या गान्धार्याः श्वशुरस्य च ॥ १७ ॥

इत्युक्तः स नृपो देव्या द्रौपद्या भरतर्षभ।  
सेनाध्यक्षान् समानाय्य सर्वानिदमुवाच ह ॥ १८ ॥

निर्यातयत मे सेनां प्रभूतरथकुञ्जराम्।  
द्रक्ष्यामि वनसंस्थं च धृतराष्ट्रं महीपतिम् ॥ १९ ॥

स्त्र्यध्यक्षांश्चाब्रवीद् राजा यानानि विविधानि मे।  
सज्जीक्रियन्तां सर्वाणि शिबिकाश्च सहस्रशः ॥ २० ॥

शकटापणवेशाश्च कोशः शिल्पिन एव च।  
निर्यान्तु कोषपालाश्च कुरुक्षेत्राश्रमं प्रति ॥ २१ ॥

यश्च पौरजनः कश्चिद् द्रष्टुमिच्छति पार्थिवम्।  
अनावृतः सुविहितः स च यातु सुरक्षितः ॥ २२ ॥

सूदाः पौरोगवाश्चैव सर्वं चैव महानसम्।  
विविधं भक्ष्यभोज्यं च शकटैरुह्यतां मम ॥ २३ ॥

प्रयाणं घुष्यतां चैव श्वोभूत इति मा चिरम्।  
क्रियतां पथि चाप्यद्य वेश्मानि विविधानि च ॥ २४ ॥

एवमाज्ञाप्य राजा स भ्रातृभिः सहपाण्डवः।  
श्वोभूते निर्ययौ राजन् सस्त्रीवृद्धपुरःसरः ॥ २५ ॥

स बहिर्दिवसानेव जनौघं परिपालयन्।  
न्यवसन्नृपतिः पञ्च ततोऽगच्छद् वनं प्रति ॥ २६ ॥