+++
title_full = "001 भाइयोंसहित युधिष्ठिर तथा कुन्ती आदि देवियोंके द्वारा धृतराष्ट्र और गान्धारीकी सेवा"
title = "००१"

+++


नारायणं नमस्कृत्य नरं चैव नरोत्तमम्।  
देवीं सरस्वतीं व्यासं ततो जयमुदीरयेत्॥

प्राप्य राज्यं महात्मानः पाण्डवा मे पितामहाः।  
कथमासन् महाराज्ञि धृतराष्ट्रे महात्मनि ॥ १ ॥

स तु राजा हतामात्यो हतपुत्रो निराश्रयः।  
कथमासीद्धतैश्वर्यो गान्धारी च यशस्विनी ॥ २ ॥

कियन्तं चैव कालं ते मम पूर्वपितामहाः।  
स्थिता राज्ये महात्मानस्तन्ये व्याख्यातुमर्हसि ॥ ३ ॥

प्राप्य राज्यं महात्मानः पाण्डवा हतशत्रवः।  
धृतराष्ट्रं पुरस्कृत्य पृथिवीं पर्यपालयन् ॥ ४ ॥

धृतराष्ट्रमुपातिष्ठद् विदुरः संजयस्तथा ।  
वैश्यापुत्रश्च मेधावी युयुत्सुः कुरुसत्तम ॥ ५ ॥

पाण्डवाः सर्वकार्याणि सम्पृच्छन्ति स्म तं नृपम्।  
चक्रुस्तेनाभ्यनुज्ञाता वर्षाणि दश पञ्च च ॥ ६ ॥

सदा हि गत्वा ते वीराः पर्युपासन्त तं नृपम्।  
पादाभिवादनं कृत्वा धर्मराजमते स्थिताः ॥ ७ ॥

ते मूर्ध्नि समुपाघ्राताः सर्वकार्याणि चक्रिरे।  
कुन्तिभोजसुता चैव गान्धारीमन्ववर्तत ॥ ८ ॥

द्रौपदी च सुभद्रा च याश्चान्याः पाण्डवस्त्रियः।  
समां वृत्तिमवर्तन्त तयोः श्वश्र्वोर्यथाविधि ॥ ९ ॥

शयनानि महार्हाणि वासांस्याभरणानि च।  
राजार्हाणि च सर्वाणि भक्ष्यभोज्यान्यनेकशः ॥ १० ॥  
युधिष्ठिरो महाराज धृतराष्ट्रेऽभ्युपाहरत् ।  
तथैव कुन्ती गान्धार्यां गुरुवृत्तिमवर्तत ॥ ११ ॥

विदुरः संजयश्चैव युयुत्सुश्चैव कौरव।  
उपासते स्म तं वृद्धं हतपुत्रं जनाधिपम् ॥ १२ ॥

श्यालो द्रोणस्य यश्चासीद् दयितो ब्राह्मणो महान्।  
स च तस्मिन् महेष्वासः कृपः समभवत् तदा ॥ १३ ॥

व्यासश्च भगवान् नित्यमासांचक्रे नृपेण ह।  
कथाः कुर्वन् पुराणर्षिर्देवर्षिपितृरक्षसाम् ॥ १४ ॥

धर्मयुक्तानि कार्याणि व्यवहारान्वितानि च।  
धृतराष्ट्राभ्यनुज्ञातो विदुरस्तान्यकारयत् ॥ १५ ॥

सामन्तेभ्यः प्रियाण्यस्य कार्याणि सुबहून्यपि।  
प्राप्यन्तेऽर्थैः सुलघुभिः सुनयाद् विदुरस्य वै ॥ १६ ॥

अकरोद् बन्धमोक्षं च वध्यानां मोक्षणं तथा।  
न च धर्मसुतो राजा कदाचित् किंचिदब्रवीत् ॥ १७ ॥

विहारयात्रासु पुनः कुरुराजो युधिष्ठिरः।  
सर्वान् कामान् महातेजाः प्रददावम्बिकासुते ॥ १८ ॥

आरालिकाः सूपकारा रागखाण्डविकास्तथा ।  
उपातिष्ठन्त राजानं धृतराष्ट्रं यथा पुरा ॥ १९ ॥

वासांसि च महार्हाणि माल्यानि विविधानि च।  
उपाजह्रुर्यथान्यायं धृतराष्ट्रस्य पाण्डवाः ॥ २० ॥

मैरेयकाणि मांसानि पानकानि लघूनि च।  
चित्रान् भक्ष्यविकारांश्च चक्रुस्तस्य यथा पुरा ॥ २१ ॥

ये चापि पृथिवीपालाः समाजग्मुस्ततस्ततः।  
उपातिष्ठन्त ते सर्वे कौरवेन्द्रं यथा पुरा ॥ २२ ॥

कुन्ती च द्रौपदी चैव सात्वती च यशस्विनी।  
उलूपी नागकन्या च देवी चित्राङ्गदा तथा ॥ २३ ॥  
धृष्टकेतोश्च भगिनी जरासंधसुता तथा।  
एताश्चान्याश्च बह्व्यो वै योषितः पुरुषर्षभ ॥ २४ ॥  
किंकराः पर्युपातिष्ठन् सर्वाः सुबलजां तथा।

यथा पुत्रवियुक्तोऽयं न किंचिद्‌ दुःखमाप्नुयात् ॥ २५ ॥  
इति तानन्वशाद् भ्रातॄम् नित्यमेव युधिष्ठिरः।

एवं ते धर्मराजस्य श्रुत्वा वचनमर्थवत् ॥ २६ ॥  
सविशेषमवर्तन्त भीममेकं तदा विना।

न हि तत् तस्य वीरस्य हृदयादपसर्पति।  
धृतराष्ट्रस्य दुर्बुद्‌ध्य यद् वृत्तं द्यूतकारितम् ॥ २७ ॥