+++
title_full = "020 नारदजीका प्राचीन राजर्षियोंकी तपः सिद्धिका दृष्टान्त देकर धृतराष्ट्रकी तपस्याविषयक श्रद्धाको बढ़ाना तथा शतयूपके पूछनेपर धृतराष्ट्रको मिलनेवाली गतिका भी वर्णन करना"
title = "०२० नारदवाक्ये"

+++


ततस्तत्र मुनिश्रेष्ठा राजानं द्रष्टुमभ्ययुः।  
नारदः पर्वतश्चैव देवलश्च महातपाः ॥ १ ॥  
द्वैपायनः सशिष्यश्च सिद्धाश्चान्ये मनीषिणः।  
शतयूपश्च राजर्षिर्वृद्धः परमधार्मिकः ॥ २ ॥

तेषां कुन्ती महाराज पूजां चक्रे यथाविधि।  
ते चापि तुतुषुस्तस्यास्तापसाः परिचर्यया ॥ ३ ॥

तत्र धर्म्याः कथास्तात चक्रुस्ते परमर्षयः।  
रमयन्तो महात्मानं धृतराष्ट्रं जनाधिपम् ॥ ४ ॥

कथान्तरे तु कस्मिंश्चिद् देवर्षिर्नारदस्ततः।  
कथामिमामकथयत् सर्वप्रत्यक्षदर्शिवान् ॥ ५ ॥

केकयाधिपतिः श्रीमान् राजाऽऽसीदकुतोभयः ।  
सहस्रचित्य इत्युक्तः शतयूपपितामहः ॥ ६ ॥

स पुत्रे राज्यमासज्य ज्येष्ठे परमधार्मिके।  
सहस्रचित्यो धर्मात्मा प्रविवेश वनं नृपः ॥ ७ ॥

स गत्वा तपसः पारं दीप्तस्य वसुधाधिपः।  
पुरंदरस्य संस्थानं प्रतिपेदे महाद्युतिः ॥ ८ ॥

दृष्टपूर्वः स बहुशो राजन् सम्पतता मया।  
महेन्द्रसदने राजा तपसा दग्धकिल्बिषः ॥ ९ ॥

तथा शैलालयो राजा भगदत्तपितामहः।  
तपोबलेनैव नृपो महेन्द्रसदनं गतः ॥ १० ॥

तथा पृषध्रो राजाऽऽसीद् राजन् वज्रधरोपमः।  
स चापि तपसा लेभे नाकपृष्ठमितो गतः ॥ ११ ॥

अस्मिन्नरण्ये नृपते मान्धातुरपि चात्मजः।  
पुरुकुत्सो नृपः सिद्धिं महतीं समवाप्तवान् ॥ १२ ॥  
भार्या समभवद् यस्य नर्मदा सरितां वरा।  
सोऽस्मिन्नरण्ये नृपतिस्तपस्तप्त्वा दिवं गतः ॥ १३ ॥

शशलोमा च राजाऽऽसीद् राजन् परमधार्मिकः।  
सम्यगस्मिन् वने तप्त्वा ततो दिवमवाप्तवान् ॥ १४ ॥

द्वैपायनप्रसादाच्च त्वमपीदं तपोवनम् ।  
राजन्नवाप्य दुष्प्रापां गतिमग्र्यां गमिष्यसि ॥ १५ ॥

त्वं चापि राजशार्दूल तपसोऽन्ते श्रिया वृतः।  
गान्धारीसहितो गन्ता गतिं तेषां महात्मनाम् ॥ १६ ॥

पाण्डुः स्मरति ते नित्यं बलहन्तुः समीपगः।  
त्वां सदैव महाराज श्रेयसा स च योक्ष्यति ॥ १७ ॥

तव शुश्रूषया चैव गान्धार्याश्च यशस्विनी।  
भर्तुः सलोकतामेषा गमिष्यति वधूस्तव ॥ १८ ॥  
युधिष्ठिरस्य जननी स हि धर्मः सनातनः।

वयमेतत् प्रपश्यामो नृपते दिव्यचक्षुषा ॥ १९ ॥  
प्रवेक्ष्यति महात्मानं विदुरश्च युधिष्ठिरम्।  
संजयस्तदनुध्यानादितः स्वर्गमवाप्स्यति ॥ २० ॥

एतच्छ्रुत्वा कौरवेन्द्रो महात्मा  
सार्धं पत्न्या प्रीतिमान् सम्बभूव।  
विद्वान् वाक्यं नारदस्य प्रशस्य  
चक्रे पूजां चातुलां नारदाय ॥ २१ ॥

ततः सर्वे नारदं विप्रसंघाः  
सम्पूजयामासुरतीव राजन् ।  
राज्ञः प्रीत्या धृतराष्ट्रस्य ते वै  
पुनः पुनः सम्प्रहृष्टास्तदानीम् ॥ २२ ॥

नारदस्य तु तद् वाक्यं शशंसुर्द्विजसत्तमाः।  
शतयूपस्तु राजर्षिर्नारदं वाक्यमब्रवीत् ॥ २३ ॥

अहो भगवता श्रद्धा कुरुराजस्य वर्धिता।  
सर्वस्य च जनस्यास्य मम चैव महाद्युते ॥ २४ ॥

अस्ति काचिद् विवक्षा तु तां मे निगदतः शृणु।  
धृतराष्ट्रं प्रति नृपं देवर्षे लोकपूजित ॥ २५ ॥

सर्ववृत्तान्ततत्त्वज्ञो भवान् दिव्येन चक्षुषा।  
युक्तः पश्यसि विप्रर्षे गतिर्या विविधा नृणाम् ॥ २६ ॥

उक्तवान् नृपतीनां त्वं महेन्द्रस्य सलोकताम्।  
न त्वस्य नृपतेर्लोकाः कथितास्ते महामुने ॥ २७ ॥

स्थानमप्यस्य नृपतेः श्रोतुमिच्छाम्यहं विभो।  
त्वत्तः कीदृक् कदा चेति तन्ममाख्याहि तत्त्वतः ॥ २८ ॥

इत्युक्तो नारदस्तेन वाक्यं सर्वमनोऽनुगम्।  
व्याजहार सभामध्ये दिव्यदर्शी महातपाः ॥ २९ ॥

यदृच्छया शक्रसदो गत्वा शक्रं शचीपतिम्।  
दृष्टवानस्मि राजर्षे तत्र पाण्डुं नराधिपम् ॥ ३० ॥

तत्रेयं धृतराष्ट्रस्य कथा समरभवन्नृप।  
तपसो दुष्करस्यास्य यदयं तपते नृपः ॥ ३१ ॥

तत्राहमिदमश्रौषं शक्रस्य वदतः स्वयम्।  
वर्षाणि त्रीणि शिष्टानि राज्ञोऽस्य परमायुषः ॥ ३२ ॥

ततः कुबेरभवनं गान्धारीसहितो नृपः।  
प्रयाता धृतराष्ट्रोऽयं राजराजाभिसत्कृतः ॥ ३३ ॥  
कामगेन विमानेन दिव्याभरणभूषितः ।  
ऋषिपुत्रो महाभागस्तपसा दग्धकिल्बिषः ॥ ३४ ॥  
संचरिष्यति लोकांश्च देवगन्धर्वरक्षसाम् ।  
स्वच्छन्देनेति धर्मात्मा यन्मां त्वमनुपृच्छसि ॥ ३५ ॥

देवगुह्यमिदं प्रीत्या मया वः कथितं महत्।  
भवन्तो हि श्रुतधनास्तपसा दग्धकिल्बिषाः ॥ ३६ ॥

इति ते तस्य तच्छ्रुत्वा देवर्षेर्मधुरं वचः।  
सर्वे सुमनसः प्रीता बभूवुः स च पार्थिवः ॥ ३७ ॥

एवं कथाभिरन्वास्य धृतराष्ट्रं मनीषिणः।  
विप्रजग्मुर्यथाकामं ते सिद्धगतिमास्थिताः ॥ ३८ ॥