+++
title_full = "003 राजा धृतराष्ट्रका गान्धारीके साथ वनमें जानेके लिये उद्योग एवं युधिष्ठिरसे अनुमति देनेके लिये अनुरोध तथा युधिष्ठिरसे और कुन्ती आदिका दुःखी होना"
title = "००३ धृतराष्ट्रनिर्वेदे"

+++


युधिष्ठिरस्य नृपतेर्दुर्योधनपितुस्तदा ।  
नान्तरं ददृशू राज्ये पुरुषाः प्रणयं प्रति ॥ १ ॥

यदा तु कौरवो राजा पुत्रं सस्मार दुर्मतिम्।  
तदा भीमं हृदा राजन्नपध्याति स पार्थिवः ॥ २ ॥

तथैव भीमसेनोऽपि धृतराष्ट्रं जनाधिपम्।  
नामर्षयत राजेन्द्र सदैव दुष्टवद्धृदा ॥ ३ ॥

अप्रकाशान्यप्रियाणि चकारास्य वृकोदरः ।  
आज्ञां प्रत्यहरच्चापि कृतज्ञैः पुरुषैः सदा ॥ ४ ॥

स्मरन् दुर्मन्त्रितं तस्य वृत्तान्यप्यस्य कानिचित्।  
अथ भीमः सुहृन्मध्ये बाहुशब्दं तथाकरोत् ॥ ५ ॥  
संश्रवे धृतराष्ट्रस्य गान्धार्याश्चाप्यमर्षणः ।  
स्मृत्वा दुर्योधनं शत्रुं कर्णदुःशासनावपि ॥ ६ ॥  
प्रोवाचेदं सुसंरब्धो भीमः स परुषं वचः।

अन्धस्य नृपतेः पुत्रा मया परिघबाहुना ॥ ७ ॥  
नीता लोकममुं सर्वे नानाशस्त्रास्त्रयोधिनः।

इमौ तौ परिघप्रख्यौ भुजौ मम दुरासदौ ॥ ८ ॥  
ययोरन्तरमासाद्य धार्तराष्ट्राः क्षयं गताः।

ताविमौ चन्दनेनाक्तौ चन्दनार्हौ च मे भुजौ ॥ ९ ॥  
याभ्यां दुर्योधनो नीतः क्षयं ससुतबान्धवः।

एताश्चान्याश्च विविधाः शल्यभूता नराधिपः ॥ १० ॥  
वृकोदरस्य ता वाचः श्रुत्वा निर्वेदमागमत्।

सा च बुद्धिमती देवी कालपर्यायवेदिनी ॥ ११ ॥  
गान्धारी सर्वधर्मज्ञा तान्यलीकानि शुश्रुवे।

ततः पञ्चदशे वर्षे समतीते नराधिपः ॥ १२ ॥  
राजा निर्वेदमापेदे भीमवाग्बाणपीडितः ।

नान्वबुध्यत तद् राजा कुन्तीपुत्रो युधिष्ठिरः ॥ १३ ॥  
श्वेताश्वो वाथ कुन्ती वा द्रौपदी वा यशस्विनी।

माद्रीपुत्रौ च धर्मज्ञौ चित्तं तस्यान्ववर्तताम् ॥ १४ ॥  
राज्ञस्तु चित्तं रक्षन्तौ नोचतुः किंचिदप्रियम्।

ततः समानयामास धृतराष्ट्रः सुहृज्जनम् ॥ १५ ॥  
वाष्पसंदिग्धमत्यर्थमिदमाह च तान् भृशम्।

विदितं भवतामेतद् यथा वृत्तः कुरुक्षयः ॥ १६ ॥  
ममापराधात् तत् सर्वमनुज्ञातं च कौरवैः।

योऽहं दुष्टमतिं मन्दो ज्ञातीनां भयवर्धनम् ॥ १७ ॥  
दुर्योधनं कौरवाणामाधिपत्येऽभ्यषेचयम् ।

यच्चाहं वासुदेवस्य नाश्रौषं वाक्यमर्थवत् ॥ १८ ॥  
वध्यतां साध्वयं पापः सामात्य इति दुर्मतिः।  
पुत्रस्नेहाभिभूतस्तु हितमुक्तो मनीषिभिः ॥ १९ ॥

विदुरेणाथ भीष्मेण द्रोणेन च कृपेण च।  
पदे पदे भगवता व्यासेन च महात्मना ॥ २० ॥  
संजयेनाथ गान्धार्या तदिदं तप्यते च माम्।

यच्चाहं पाण्डुपुत्रेषु गुणवत्सु महात्मसु ॥ २१ ॥  
न दत्तवान् श्रियं दीप्तां पितृपैतामहीमिमाम्।

विनाशं पश्यमानो हि सर्वराज्ञां गदाग्रजः ॥ २२ ॥  
एतच्छ्रेयस्तु परमममन्यत जनार्दनः ।

सोऽहमेतान्यलीकानि निवृत्तान्यात्मनस्तदा ॥ २३ ॥  
हृदये शल्यभूतानि धारयामि सहस्रशः।

विशेषतस्तु पश्यामि वर्षे पञ्चदशेऽद्य वै ॥ २४ ॥  
अस्य पापस्य शुद्ध्यर्थं नियतोऽस्मि सुदुर्मतिः।

चतुर्थे नियते काले कदाचिदपि चाष्टमे ॥ २५ ॥  
तृष्णाविनयनं भुञ्जे गान्धारी वेद तन्मम।  
करोत्याहारमिति मां सर्वः परिजनः सदा ॥ २६ ॥

युधिष्ठिरभयादेति भृशं तप्यति पाण्डवः।  
भूमौ शये जप्यपरो दर्भेष्वजिनसंवृतः ॥ २७ ॥  
नियमव्यपदेशेन गान्धारी च यशस्विनी।

हतं शतं तु पुत्राणां ययोर्युद्धेऽपलायिनाम् ॥ २८ ॥  
नानुतप्यामि तच्चाहं क्षत्रधर्मं हि ते विदुः।

इत्युक्त्वा धर्मराजानमभ्यभाषत कौरवः ॥ २९ ॥  
भद्रं ते यादवीमातर्वचश्चेदं निबोध मे।

सुखमस्म्युषितः पुत्र त्वया सुपरिपालितः ॥ ३० ॥  
महादानानि दत्तानि श्राद्धानि च पुनः पुनः।

प्रकृष्टं च यया पुत्र पुण्यं चीर्णं यथाबलम् ॥ ३१ ॥  
गान्धारी हतपुत्रेयं धैर्येणोदीक्षते च माम्।

द्रौपद्या ह्यपकर्तारस्तव चैश्वर्यहारिणः ॥ ३२ ॥  
समतीता नृशंसास्ते स्वधर्मेण हता युधि।  
न तेषु प्रतिकर्तव्यं पश्यामि कुरुनन्दन ॥ ३३ ॥

सर्वे शस्त्रभृतां लोकान् गतास्तेऽभिमुखं हताः।  
आत्मनस्तु हितं पुण्यं प्रतिकर्तव्यमद्य वै ॥ ३४ ॥  
गान्धार्याश्चैव राजेन्द्र तदनुज्ञातुमर्हसि ।

त्वं तु शस्त्रभृतां श्रेष्ठः सततं धर्मवत्सलः ॥ ३५ ॥  
राजा गुरुः प्राणभृतां तस्मादेतद् ब्रवीम्यहम्।  
अनुज्ञातस्त्वया वीर संश्रयेयं वनान्यहम् ॥ ३६ ॥

चीरवल्कलभृद् राजन् गान्धार्या सहितोऽनया।  
तवाशिषः प्रयुञ्जानो भविष्यामि वनेचरः ॥ ३७ ॥

उचितं नः कुले तात सर्वेषां भरतर्षभ।  
पुत्रेष्वैश्वर्यमाधाय वयसोऽन्ते वनं नृप ॥ ३८ ॥

तत्राहं वायुभक्षो वा निराहारोऽपि वा वसन्।  
पत्न्या सहानया वीर चरिष्यामि तपः परम् ॥ ३९ ॥

त्वं चापि फलभाक् तात तपसः पार्थिवो ह्यसि।  
फलभाजो हि राजानः कल्याणस्येतरस्य वा ॥ ४० ॥

न मां प्रीणयते राज्यं त्वय्येवं दुःखिते नृप।  
धिङ्‌मामस्तु सुदुर्बुद्धिं राज्यसक्तं प्रमादिनम् ॥ ४१ ॥

योऽहं भवन्तं दुःखार्तमुपवासकृशं भृशम्।  
जिताहारं क्षितिशयं न विन्दे भ्रातृभिः सह ॥ ४२ ॥

अहोऽस्मि वञ्चितो मूढो भवता गूढबुद्धिना।  
विश्वासयित्वा पूर्वं मां यदिदं दुःखमश्नुथाः ॥ ४३ ॥

किं मे राज्येन भोगैर्वा किं यज्ञैः किं सुखेन वा।  
यस्य मे त्वं महीपाल दुःखान्येतान्यवाप्तवान् ॥ ४४ ॥

पीडितं चापि जानामि राज्यमात्मानमेव च।  
अनेन वचसा तुभ्यं दुःखितस्य जनेश्वर ॥ ४५ ॥

भवान् पिता भवान्‌ माता भवान्‌ नः परमो गुरुः।  
भवता विप्रहीणा वै क्व नु तिष्ठामहे वयम् ॥ ४६ ॥

औरसो भवतः पुत्रो युयुत्सुर्नृपसत्तम।  
अस्तु राजा महाराज यमन्यं मन्यते भवान् ॥ ४७ ॥  
अहं वनं गमिष्यामि भवान् राज्यं प्रशासतु।  
न मामयशसा दग्धं भूयस्त्वं दग्धुमर्हसि ॥ ४८ ॥

नाहं राजा भवान् राजा भवतः परवानहम्।  
कथं गुरुं त्वां धर्मज्ञमनुज्ञातुमिहोत्सहे ॥ ४९ ॥

न मन्युर्हृदि नः कश्चित् सुयोधनकृतेऽनघ।  
भवितव्यं तथा तद्धि वयं चान्ये च मोहिताः ॥ ५० ॥

वयं पुत्रा हि भवतो यथा दुर्योधनादयः।  
गान्धारी चैव कुन्ती च निर्विशेषे मते मम ॥ ५१ ॥

स मां त्वं यदि राजेन्द्र परित्यज्य गमिष्यसि।  
पृष्ठतस्त्वनुयास्यामि सत्यमात्मानमालभे ॥ ५२ ॥

इयं हि वसुसम्पूर्णा मही सागरमेखला।  
भवता विप्रहीणस्य न मे प्रीतिकरी भवेत् ॥ ५३ ॥

भवदीयमिदं सर्वं शिरसा त्वां प्रसादये।  
त्वदधीनाः स्म राजेन्द्र व्येतु ते मानसो ज्वरः ॥ ५४ ॥

भवितव्यमनुप्राप्तो मन्ये त्वं वसुधाधिप।  
दिष्ट्‌या शुश्रूषमाणस्त्वां मोक्षिष्ये मनसो ज्वरम् ॥ ५५ ॥

तापस्ये मे मनस्तात वर्तते कुरुनन्दन।  
उचितं च कुलेऽस्माकमरण्यगमनं प्रभो ॥ ५६ ॥

चिरमस्म्युषितः पुत्र चिरं शुश्रूषितस्त्वया।  
वृद्धं मामप्यनुज्ञातुमर्हसि त्वं नराधिप ॥ ५७ ॥

इत्युक्त्वा धर्मराजानं वेपमानं कृताञ्जलिम्।  
उवाच वचनं राजा धृतराष्ट्रोऽम्बिकासुतः ॥ ५८ ॥  
संजयं च महात्मानं कृपं चापि महारथम्।  
अनुनेतुमिहेच्छामि भवद्भिर्वसुधाधिपम् ॥ ५९ ॥

म्लायते मे मनो हीदं मुखं च परिशुष्यति।  
वयसा च प्रकृष्टेन वाग्व्यायामेन चैव ह ॥ ६० ॥

इत्युक्त्वा स तु धर्मात्मा वृद्धो राजा कुरूद्वहः।  
गान्धारीं शिश्रिये धीमान् सहसैव गतासुवत् ॥ ६१ ॥

तं तु दृष्ट्वा समासीनं विसंज्ञमिव कौरवम्।  
आर्तिं राजागमत् तीव्रां कौन्तेयः परवीरहा ॥ ६२ ॥

यस्य नागसहस्रेण शतसंख्येन वै बलम्।  
सोऽयं नारीं व्यपाश्रित्य शेते राजा गतासुवत् ॥ ६३ ॥

आयसी प्रतिमा येन भीमसेनस्य सा पुरा।  
चूर्णीकृता बलवता सोऽबलामाश्रितः स्त्रियम् ॥ ६४ ॥

धिगस्तु मामधर्मज्ञं धिग् बुद्धिं धिक् च मे श्रुतम्।  
यत्कृते पृथिवीपालः शेतेऽयमतथोचितः ॥ ६५ ॥

अहमप्युपवत्स्यामि यथैवायं गुरुर्मम ।  
यदि राजा न भुङ्क्तेऽयं गान्धारी च यशस्विनी ॥ ६६ ॥

ततोऽस्य पाणिना राजन् जलशीतेन पाण्डवः।  
उरो मुखं च शनकैः पर्यमार्जत धर्मवित् ॥ ६७ ॥

तेन रत्नौषधिमता पुण्येन च सुगन्धिना।  
पाणिस्पर्शेन राज्ञः स राजा संज्ञामवाप ह ॥ ६८ ॥

स्पृश मां पाणिना भूयः परिष्वज च पाण्डव।  
जीवामीवातिसंस्पर्शात् तव राजीवलोचन ॥ ६९ ॥

मूर्धानं च तवाघ्रातुमिच्छामि मनुजाधिप।  
पाणिभ्यां हि परिस्प्रष्टुं प्रीणनं हि महन्मम ॥ ७० ॥

अष्टमो ह्यद्य कालोऽयमाहारस्य कृतस्य मे।  
येनाहं कुरुशार्दूल शक्नोमि न विचेष्टितुम् ॥ ७१ ॥

व्यायामश्चायमत्यर्थं कृतस्त्वामभियाचता ।  
ततो ग्लानमनास्तात नष्टसंज्ञ इवाभवम् ॥ ७२ ॥

तवामृतरसप्रख्यं हस्तस्पर्शमिमं प्रभो ।  
लब्ध्वा संजीवितोऽस्मीति मन्ये कुरुकुलोद्वह ॥ ७३ ॥

एवमुक्तस्तु कौन्तेयः पित्रा ज्येष्ठेन भारत।  
पस्पर्श सर्वगात्रेषु सौहार्दात् तं शनैस्तदा ॥ ७४ ॥

उपलभ्य ततः प्राणान् धृतराष्ट्रो महीपतिः।  
बाहुभ्यां सम्परिष्वज्य मूर्ध्न्याजिघ्रत पाण्डवम् ॥ ७५ ॥

विदुरादयश्च ते सर्वे रुरुदुर्दुःखिता भृशम्।  
अतिदुःखात्‌ तु राजानं नोचुः किंचन पाण्डवम् ॥ ७६ ॥

गान्धारी त्वेव धर्मज्ञा मनसोद्वहती भृशम्।  
दुःखान्यधारयद् राजन् मैवमित्येव चाब्रवीत् ॥ ७७ ॥

इतरास्तु स्त्रियः सर्वाः कुन्त्या सह सुदुःखिताः।  
नेत्रैरागतविक्लेदैः परिवार्य स्थिताऽभवन् ॥ ७८ ॥

अथाब्रवीत् पुनर्वाक्यं धृतराष्ट्रो युधिष्ठिरम्।  
अनुजानीहि मां राजंस्तापस्ये भरतर्षभ ॥ ७९ ॥

ग्लायते मे मनस्तात भूयो भूयः प्रजल्पतः।  
न मामतः परं पुत्र परिक्लेष्टुमिहार्हसि ॥ ८० ॥

तस्मिंस्तु कौरवेन्द्रे तं तथा ब्रुवति पाण्डवम्।  
सर्वेषामेव योधानामार्तनादो महानभूत् ॥ ८१ ॥

दृष्ट्वा कृशं विवर्णं च राजानमतथोचितम्।  
उपवासपरिश्रान्तं त्वगस्थिपरिवारणम् ॥ ८२ ॥  
धर्मपुत्रः स्वपितरं परिष्वज्य महाप्रभुम्।  
शोकजं बाष्पमुत्सृज्य पुनर्वचनमब्रवीत् ॥ ८३ ॥

न कामये नरश्रेष्ठ जीवितं पृथिवीं तथा।  
यथा तव प्रियं राजंश्चिकीर्षामि परंतप ॥ ८४ ॥

यदि चाहमनुग्राह्यो भवतो दयितोऽपि वा।  
क्रियतां तावदाहारस्ततो वेत्स्याम्यहं परम् ॥ ८५ ॥

ततोऽब्रवीन्महातेजा धृतराष्ट्रो युधिष्ठिरम् ।  
अनुज्ञातस्त्वया पुत्र भुञ्जीयामिति कामये ॥ ८६ ॥

इति ब्रुवति राजेन्द्रे धृतराष्ट्रे युधिष्ठिरम्।  
ऋषिः सत्यवतीपुत्रो व्यासोऽभ्येत्य वचोऽब्रवीत् ॥ ८७ ॥