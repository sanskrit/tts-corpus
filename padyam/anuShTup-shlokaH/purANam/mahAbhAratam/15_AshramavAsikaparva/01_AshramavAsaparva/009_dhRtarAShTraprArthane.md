+++
title_full = "009 प्रजाजनोंसे धृतराष्ट्रकी क्षमा-प्रार्थना"
title = "००९ धृतराष्ट्रप्रार्थने"

+++


शान्तनुः पालयामास यथावद् वसुधामिमाम्।  
तथा विचित्रवीर्यश्च भीष्मेण परिपालितः ॥ १ ॥  
पालयामास नस्तातो विदितार्थो न संशयः।

यथा च पाण्डुर्भ्राता मे दयितो भवतामभूत् ॥ २ ॥  
स चापि पालयामास यथावत् तच्च वेत्थ ह।

मया च भवतां सम्यक् शुश्रूषा या कृतानघाः ॥ ३ ॥  
असम्यग् वा महाभागास्तत् क्षन्तव्यमतन्द्रितैः।

यदा दुर्योधनेनेदं भुक्तं राज्यमकण्टकम् ॥ ४ ॥  
अपि तत्र न वो मन्दो दुर्बुद्धिरपराद्धवान्।

तस्यापराधाद् दुर्बुद्धेरभिमानान्महीक्षिताम् ॥ ५ ॥  
विमर्दः सुमहानासीदनयात् स्वकृतादथ ।  
(घातिताः कौरवेयाश्च पृथिवी च विनाशिता।)

तन्मया साधु वापीदं यदि वासाधु वै कृतम् ॥ ६ ॥  
तद् वो हृदि न कर्तव्यं मया बद्धोऽयमञ्जलिः।

वृद्धोऽयं हतपुत्रोऽयं दुःखितोऽयं नराधिपः ॥ ७ ॥  
पूर्वराज्ञां च पुत्रोऽयमिति कृत्वानुजानथ।

इयं च कृपणा वृद्धा हतपुत्रा तपस्विनी ॥ ८ ॥  
गान्धारी पुत्रशोकार्ता युष्मान् याचति वै मया।

हतपुत्राविमौ वृद्धौ विदित्वा दुःखितौं तथा ॥ ९ ॥  
अनुजानीत भद्रं वो व्रजाव शरणं च वः।

अयं च कौरवो राजा कुन्तीपुत्रो युधिष्ठिरः ॥ १० ॥  
सर्वैर्भवद्भिर्द्रष्टव्यः समेषु विषमेषु च।

न जातु विषमं चैव गमिष्यति कदाचन ॥ ११ ॥  
चत्वारः सचिवा यस्य भ्रातरो विपुलौजसः।  
लोकपालसमा ह्येते सर्वधर्मार्थदर्शिनः ॥ १२ ॥  
ब्रह्मेव भगवानेष सर्वभूतजगत्पतिः ।  
(एवमेव महाबाहुर्भीमार्जुनयमैर्वृतः ।)  
युधिष्ठिरो महातेजा भवतः पालयिष्यति ॥ १३ ॥

अवश्यमेव वक्तव्यमिति कृत्वा ब्रवीमि वः।  
एष न्यासो मया दत्तः सर्वेषां वो युधिष्ठिरः ॥ १४ ॥  
भवन्तोऽस्य च वीरस्य न्यासभूताः कृता मया।

यदेव तैः कृतं किंचिद् व्यलीकं वः सुतैर्मम ॥ १५ ॥  
यदन्येन मदीयेन तदनुज्ञातुमर्हथ ।

भवद्भिर्न हि मे मन्युः कृतपूर्वः कथंचन ॥ १६ ॥  
अत्यन्तगुरुभक्तानामेषोऽञ्जलिरिदं नमः ।

तेषामस्थिरबुद्धीनां लुब्धानां कामचारिणाम् ॥ १७ ॥  
कृते याचेऽद्य वः सर्वान् गान्धारीसहितोऽनघाः।

इत्युक्तास्तेन ते सर्वे पौरजानपदा जनाः।  
नोचुर्बाष्पकलाः किंचिद् वीक्षांचक्रुः परस्परम् ॥ १८ ॥