+++
title_full = "005 धृतराष्ट्रके द्वारा युधिष्ठिरको राजनीतिका उपदेश"
title = "००५ धृतराष्ट्रोपदेशे"

+++


ततो राज्ञाभ्यनुज्ञातो धृतराष्ट्रः प्रतापवान्।  
ययौ स्वभवनं राजा गान्धार्यानुगतस्तदा ॥ १ ॥

मन्दप्राणगतिर्धीमान् कृच्छ्रादिव समुद्वहन् ।  
पदातिः स महीपालो जीर्णो गजपतिर्यथा ॥ २ ॥

तमन्वगच्छद् विदुरो विद्वान् सूतश्च संजयः।  
स चापि परमेष्वासः कृपः शारद्वतस्तथा ॥ ३ ॥

स प्रविश्य गृहं राजन् कृतपूर्वाह्णिकक्रियः।  
तर्पयित्वा द्विजश्रेष्ठानाहारमकरोत् तदा ॥ ४ ॥

गान्धारी चैव धर्मज्ञा कुन्त्या सह मनस्विनी।  
वधूभिरुपचारेण पूजिताभुङ्क्त भारत ॥ ५ ॥

कृताहारं कृताहाराः सर्वे ते विदुरादयः।  
पाण्डवाश्च कुरुश्रेष्ठमुपातिष्ठन्त तं नृपम् ॥ ६ ॥

ततोऽब्रवीन्महाराज कुन्तीपुत्रमुपह्वरे ।  
निषण्णं पाणिना पृष्ठे संस्पृशन्नम्बिकासुतः ॥ ७ ॥

अप्रमादस्त्वया कार्यः सर्वथा कुरुनन्दन।  
अष्टाङ्गे राजशार्दूल राज्ये धर्मपुरस्कृते ॥ ८ ॥

तत्तु शक्यं महाराज रक्षितुं पाण्डुनन्दन।  
राज्यं धर्मेण कौन्तेय विद्वानसि निबोध तत् ॥ ९ ॥

विद्यावृद्धान् सदैव त्वमुपासीथा युधिष्ठिर।  
शृणुयास्ते च यद् ब्रूयुः कुर्याश्चैवाविचारयन् ॥ १० ॥

प्रातरुत्थाय तान् राजन् पूजयित्वा यथाविधि।  
कृत्यकाले समुत्पन्ने पृच्छेथाः कार्यमात्मनः ॥ ११ ॥

ते तु सम्मानिता राजंस्त्वया कार्यहितार्थिना।  
प्रवक्ष्यन्ति हितं तात सर्वथा तव भारत ॥ १२ ॥

इन्द्रियाणि च सर्वाणि वाजिवत् परिपालय।  
हितायैव भविष्यन्ति रक्षितं द्रविणं यथा ॥ १३ ॥

अमात्यानुपधातीतान् पितृपैतामहान् शुचीन् ।  
दान्तान् कर्मसु पुण्यांश्च पुण्यान्‌ सर्वेषु योजयेः ॥ १४ ॥

चारयेथाश्च सततं चारैरविदितः परैः।  
परीक्षितैर्बहुविधैः स्वराष्ट्रप्रतिवासिभिः ॥ १५ ॥

पुरं च ते सुगुप्तं स्याद् दृढप्राकारतोरणम्।  
अट्टाट्टालकसम्बाधं षट्‌पदं सर्वतोदिशम् ॥ १६ ॥

तस्य द्वाराणि सर्वाणि पर्याप्तानि बृहन्ति च।  
सर्वतः सुविभक्तानि यन्त्रैरारक्षितानि च ॥ १७ ॥

पुरुषैरलमर्थस्ते विदितैः कुलशीलतः ।  
आत्मा च रक्ष्यः सततं भोजनादिषु भारत ॥ १८ ॥

विहाराहारकालेषु माल्यशय्यासनेषु च ।  
स्त्रियश्च ते सुगुप्ताः स्युर्वृद्धैराप्तैरधिष्ठिताः ॥ १९ ॥  
शीलवद्भिः कुलीनैश्च विद्वद्भिश्च युधिष्ठिर।

मन्त्रिणश्चैव कुर्वीथा द्विजान्‌ विद्याविशारदान् ॥ २० ॥  
विनीतांश्च कुलीनांश्च धर्मार्थकुशलानृजून् ।  
तैः सार्धं मन्त्रयेथास्त्वं नात्यर्थं बहुभिः सह ॥ २१ ॥

समस्तैरपि च व्यस्तैर्व्यपदेशेन केनचित्।  
सुसंवृतं मन्त्रगृहं स्थलं चारुह्य मन्त्रयेः ॥ २२ ॥

अरण्ये निःशलाके वा न च रात्रौ कथंचन।  
वानराः पक्षिणश्चैव ये मनुष्यानुसारिणः ॥ २३ ॥  
सर्वे मन्त्रगृहे वर्ज्या ये चापि जडपङ्गवः।

मन्त्रभेदे हि ये दोषा भवन्ति पृथिवीक्षिताम् ॥ २४ ॥  
न ते शक्याः समाधातुं कथंचिदिति मे मतिः।

दोषांश्च मन्त्रभेदस्य ब्रूयास्त्वं मन्त्रिमण्डले ॥ २५ ॥  
अभेदे च गुणा राजन् पुनः पुनररिंदम।

पौरजानपदानां च शौचाशौचे युधिष्ठिर ॥ २६ ॥  
यथा स्याद् विदितं राजंस्तथा कार्यं कुरूद्वह।

व्यवहारश्च ते राजन् नित्यमाप्तैरधिष्ठितः ॥ २७ ॥  
योज्यस्तुष्टैर्हितै राजन् नित्यं चारैरनुष्ठितः।

परिमाणं विदित्वा च दण्डं दण्ड्येषु भारत ॥ २८ ॥  
प्रणयेयुर्यथान्यायं पुरुषास्ते युधिष्ठिर ।

आदानरुचयश्चैव परदाराभिमर्शिनः ॥ २९ ॥  
उग्रदण्डप्रधानाश्च मिथ्या व्याहारिणस्तथा ।  
आक्रोष्टारश्च लुब्धाश्च हर्तारः साहसप्रियाः ॥ ३० ॥  
सभाविहारभेत्तारो वर्णानां च प्रदूषकाः।  
हिरण्यदण्ड्या वध्याश्च कर्तव्या देशकालतः ॥ ३१ ॥

प्रातरेव हि पश्येथा ये कुर्युर्व्ययकर्म ते।  
अलंकारमथो भोज्यमत ऊर्ध्वं समाचरेः ॥ ३२ ॥

पश्येथाश्च ततो योधान् सदा त्वं प्रतिहर्षयन्।  
दूतानां च चराणां च प्रदोषस्ते सदा भवेत् ॥ ३३ ॥

सदा चापररात्रान्ते भवेत् कार्यार्थनिर्णयः।  
मध्यरात्रे विहारस्ते मध्याह्ने च सदा भवेत् ॥ ३४ ॥

सर्वे त्वौपयिकाः कालाः कार्याणां भरतर्षभ।  
तथैवालंकृतः काले तिष्ठेथा भूरिदक्षिण ॥ ३५ ॥

चक्रवत् तात कार्याणां पर्यायो दृश्यते सदा।  
कोशस्य निचये यत्नं कुर्वीथा न्यायतः सदा ॥ ३६ ॥  
विविधस्य महाराज विपरीतं विवर्जयेः।

चारैर्विदित्वा शत्रूंश्च ये राज्ञामन्तरैषिणः ॥ ३७ ॥  
तानाप्तैः पुरुषैर्दूराद् घातयेथा नराधिप।

कर्म दृष्ट्वाथ भृत्यांस्त्वं वरयेथाः कुरूद्वह ॥ ३८ ॥  
कारयेथाश्च कर्माणि युक्तायुक्तैरधिष्ठितैः ।

सेनाप्रणेता च भवेत् तव तात दृढव्रतः ॥ ३९ ॥  
शूरः क्लेशसहश्चैव हितो भक्तश्च पूरुषः।

सर्वे जनपदाश्चैव तव कर्माणि पाण्डव ॥ ४० ॥  
गोवद्‌रासभवच्चैव कुर्युर्ये व्यवहारिणः ।

स्वरन्ध्रं पररन्ध्रं च स्वेषु चैव परेषु च ॥ ४१ ॥  
उपलक्षयितव्यं ते नित्यमेव युधिष्ठिर।

देशजाश्चैव पुरुषा विक्रान्ताः स्वेषु कर्मसु ॥ ४२ ॥  
यात्राभिरनुरूपाभिरनुग्राह्या हितास्त्वया ।  
गुणार्थिनां गुणः कार्यो विदुषां वै जनाधिप।  
अविचार्याश्च ते ते स्युरचला इव नित्यशः ॥ ४३ ॥