+++
title_full = "015 गान्धारीसहित धृतराष्ट्रका वनको प्रस्थान"
title = "०१५ धृतराष्ट्रनिर्याणे"

+++


ततः प्रभाते राजा स धृतराष्ट्रोऽम्बिकासुतः।  
आहुय पाण्डवान् वीरान् वनवासे कृतक्षणः ॥ १ ॥  
गान्धारीसहितो धीमानभ्यनन्दद् यथाविधि ।

कार्तिक्यां कारयित्वेष्टिं ब्राह्मणैर्वेदपारगैः ॥ २ ॥  
अग्निहोत्रं पुरस्कृत्य वल्कलाजिनसंवृतः ।  
वधूजनवृतो राजा निर्ययौ भवनात् ततः ॥ ३ ॥

ततः स्त्रियः कौरवपाण्डवानां  
याश्चापराः कौरवराजवंश्याः ।  
तासां नादः प्रादुरासीत् तदानीं  
वैचित्रवीर्ये नृपतौ प्रयाते ॥ ४ ॥

ततो लाजैः सुमनोभिश्च राजा  
विचित्राभिस्तद् गृहं पूजयित्वा ।  
सम्पूज्यार्थैर्भृत्यवर्गं च सर्वं  
ततः समुत्सृज्य ययौ नरेन्द्रः ॥ ५ ॥

ततो राजा प्राञ्जलिर्वेपमानो  
युधिष्ठिरः सस्वरं बाष्पकण्ठः ।  
विमुच्योच्चैर्महानादं हि साधो  
क्व यास्यसीत्यपतत् तात भूमौ ॥ ६ ॥

तथार्जुनस्तीव्रदुःखाभितप्तो  
मुहुर्मुहुर्निःश्वसन् भारताग्र्यः ।  
युधिष्ठिरं मैवमित्येवमुक्त्वा  
निगृह्याथो दीनवत् सीदमानः ॥ ७ ॥

वृकोदरः फाल्गुनश्चैव वीरौ  
माद्रीपुत्रौ विदुरः संजयश्च ।  
वैश्यापुत्रः सहितो गौतमेन  
धौम्यो विप्राश्चान्वयुर्बाष्पकण्ठाः ॥ ८ ॥  
कुन्ती गान्धारीं बद्धनेत्रां व्रजन्तीं  
स्कन्धासक्तं हस्तमथोद्वहन्ती ।  
राजा गान्धार्याः स्कन्धदेशेऽवसज्य  
पाणिं ययौ धृतराष्ट्रः प्रतीतः ॥ ९ ॥

तथा कृष्णा द्रौपदी सात्वती च  
बालापत्या चोत्तरा कौरवी च।  
चित्राङ्गदा याश्च काश्चित्स्त्रियोऽन्याः  
सार्धं राज्ञा प्रस्थितास्ता वधूभिः ॥ १० ॥

तासां नादो रुदतीनां तदासीद्  
राजन् दुःखात्‌ कुररीणामिवोच्चैः ।  
ततो निष्पेतुर्ब्राह्मणक्षत्रियाणां  
विट्शूद्राणां चैव भार्याः समान्तात् ॥ ११ ॥

तन्निर्याणे दुःखितः पौरवर्गो  
गजाह्वये चैव बभूव राजन्।  
यथा पूर्वं गच्छतां पाण्डवानां  
द्यूते राजन् कौरवाणां सभायाः ॥ १२ ॥

या नापश्यंश्चन्द्रमसं न सूर्यं  
रामाः कदाचिदपि तस्मिन् नरेन्द्रे।  
महावनं गच्छति कौरवेन्द्रे  
शोकेनार्ता राजमार्गं प्रपेदुः ॥ १३ ॥