+++
title_full = "008 धृतराष्ट्रका कुरुजांगल देशकी प्रजासे वनमें जानेके लिये आज्ञा माँगना"
title = "००८"

+++


एवमेतत् करिष्यामि यथाऽऽत्थ पृथिवीपते।  
भूयश्चैवानुशास्योऽहं भवता पार्थिवर्षभ ॥ १ ॥

भीष्मे स्वर्गमनुप्राप्ते गते च मधुसूदने।  
विदुरे संजये चैव कोऽन्यो मां वक्तुमर्हति ॥ २ ॥

यत् तु मामनुशास्तीह भवानद्य हिते स्थितः।  
कर्तास्मि तन्महीपाल निर्वृतो भव पार्थिव ॥ ३ ॥

एवमुक्तः स राजर्षिर्धर्मराजेन धीमता।  
कौन्तेयं समनुज्ञातुमियेष भरतर्षभ ॥ ४ ॥

पुत्र संशाम्यतां तावन्ममापि बलवान् श्रमः।  
इत्युक्त्वा प्राविशद् राजा गान्धार्या भवनं तदा ॥ ५ ॥

तमासनगतं देवी गान्धारी धर्मचारिणी।  
उवाच काले कालज्ञा प्रजापतिसमं पतिम् ॥ ६ ॥

अनुज्ञातः स्वयं तेन व्यासेन त्वं महर्षिणा।  
युधिष्ठिरस्यानुमते कदारण्यं गमिष्यसि ॥ ७ ॥

गान्धार्यहमनुज्ञातः स्वयं पित्रा महात्मना।  
युधिष्ठिरस्यानुमते गन्तास्मि नचिराद् वनम् ॥ ८ ॥

अहं हि तावत् सर्वेषां तेषां दुर्द्यूतदेविनाम्।  
पुत्राणां दातुमिच्छामि प्रेतभावानुगं वसु ॥ ९ ॥  
सर्वप्रकृतिसांनिध्यं कारयित्वा स्ववेश्मनि ।

इत्युक्त्वा धर्मराजाय प्रेषयामास वै तदा ॥ १० ॥  
स च तद् वचनात् सर्वं समानिन्ये महीपतिः।

ततः प्रतीतमनसो ब्राह्मणाः कुरुजाङ्गलाः ॥ ११ ॥  
क्षत्रियाश्चैव वैश्याश्च शूद्राश्चैव समाययुः।

ततो निष्क्रम्य नृपतिस्तस्मादन्तःपुरात् तदा ॥ १२ ॥  
ददृशे तं जनं सर्वं सर्वाश्च प्रकृतीस्तथा।

समवेतांश्च तान् सर्वान् पौरान् जानपदांस्तथा ॥ १३ ॥  
तानागतानभिप्रेक्ष्य समस्तं च सुहृज्जनम्।  
ब्राह्मणांश्च महीपाल नानादेशसमागतान् ॥ १४ ॥  
उवाच मतिमान् राजा धृतराष्ट्रोऽम्बिकासुतः।

भवन्तः कुरवश्चैव चिरकालं सहोषिताः ॥ १५ ॥  
परस्परस्य सुहृदः परस्परहिते रताः।

यदिदानीमहं ब्रूयामस्मिन् काल उपस्थिते ॥ १६ ॥  
तथा भवद्भिः कर्तव्यमविचार्य वचो मम।

अरण्यगमने बुद्धिर्गान्धारीसहितस्य मे ॥ १७ ॥  
व्यासस्यानुमते राज्ञस्तथा कुन्तीसुतस्य मे।

भवन्तोऽप्यनुजानन्तु मा च वोऽभूद् विचारणा ॥ १८ ॥  
अस्माकं भवतां चैव येयं प्रीतिर्हि शाश्वती।  
न च सान्येषु देशेषु राज्ञामिति मतिर्मम ॥ १९ ॥

शान्तोऽस्मि वयसानेन तथा पुत्रविनाकृतः।  
उपवासकृशश्चास्मि गान्धारीसहितोऽनघाः ॥ २० ॥

युधिष्ठिरगते राज्ये प्राप्तश्चास्मि सुखं महत्।  
मन्ये दुर्योधनैश्वर्याद् विशिष्टमिति सत्तमाः ॥ २१ ॥

मम चान्धस्य वृद्धस्य हतपुत्रस्य का गतिः।  
ऋते वनं महाभागास्तन्मानुज्ञातुमर्हथ ॥ २२ ॥

तस्य तद् वचनं श्रुत्वा सर्वे ते कुरुजाङ्गलाः।  
बाष्पसंदिग्धया वाचा रुरुदुर्भरतर्षभ ॥ २३ ॥

तानविब्रुवतः किंचित्‌ सर्वान् शोकपरायणान्।  
पुनरेव महातेजा धृतराष्ट्रोऽब्रवीदिदम् ॥ २४ ॥