+++
title_full = "021 धृतराष्ट्र आदिके लिये पाण्डवों तथा पुरवासियोंकी चिन्ता"
title = "०२१"

+++


वनं गते कौरवेन्द्रे दुःखशोकसमन्विताः।  
बभूवुः पाण्डवा राजन् मातृशोकेन चान्विताः ॥ १ ॥

तथा पौरजनः सर्वः शोचन्नास्ते जनाधिपम्।  
कुर्वाणाश्च कथास्तत्र ब्राह्मणा नृपतिं प्रति ॥ २ ॥

कथं नु राजा वृद्धः स वने वसति निर्जने।  
गान्धारी च महाभागा सा च कुन्ती पृथा कथम्॥३॥

सुखार्हः स हि राजर्षिरसुखी तद् वनं महत्।  
किमवस्थः समासाद्य प्रज्ञाचक्षुर्हतात्मजः ॥ ४ ॥

सुदुष्कृतं कृतवती कुन्ती पुत्रानपश्यती।  
राज्यश्रियं परित्यज्य वनं सा समरोचयत् ॥ ५ ॥

विदुरः किमवस्थश्च भ्रातुः शुश्रूषुरात्मवान्।  
स च गावल्गणिर्धीमान् भर्तृपिण्डानुपालकः ॥ ६ ॥

आकुमारं च पौरास्ते चिन्ताशोकसमाहताः।  
तत्र तत्र कथाश्चक्रुः समासाद्य परस्परम् ॥ ७ ॥

पाण्डवाश्चैव ते सर्वे भृशं शोकपरायणाः।  
शोचन्तो मातरं वृद्धामूषुर्नातिचिरं पुरे ॥ ८ ॥

तथैव वृद्धं पितरं हतपुत्रं जनेश्वरम्।  
गान्धारीं च महाभागां विदुरं च महामतिम् ॥ ९ ॥  
नैषां बभूव सम्प्रीतिस्तात् विचिन्तयतां तदा।  
न राज्ये न च नारीषु न वेदाध्ययनेषु च॥१०॥

परं निर्वेदमगमंश्चिन्तयन्तो नराधिपम् ।  
तं च ज्ञातिवधं घोरं संस्मरन्तः पुनः पुनः ॥ ११ ॥

अभिमन्योश्च बालस्य विनाशं रणमूर्धनि।  
कर्णस्य च महाबाहो संग्रामेष्वपलायिनः ॥ १२ ॥

तथैव द्रौपदेयानामन्येषां सृहृदामपि ।  
वधं संस्मृत्य ते वीरा नातिप्रमनसोऽभवन् ॥ १३ ॥

हतप्रवीरां पृथिवीं हृतरत्नां च भारत।  
सदैव चिन्तयन्तस्ते न शर्म चोपलेभिरे ॥ १४ ॥

द्रौपदी हतपुत्रा च सुभद्रा चैव भाविनी।  
नातिप्रीतियुते देव्यौ तदाऽऽस्तामप्रहृष्ठवत् ॥ १५ ॥

वैराट्‌यास्तनयं दृष्ट्वा पितरं ते परीक्षितम्।  
धारयन्ति स्म ते प्राणांस्तव पूर्वपितामहाः ॥ १६ ॥