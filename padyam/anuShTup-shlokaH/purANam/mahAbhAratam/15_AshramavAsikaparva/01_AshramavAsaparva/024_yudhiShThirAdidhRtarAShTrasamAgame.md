+++
title_full = "024 पाण्डवों तथा पुरवासियोंका कुन्ती, गान्धारी और धृतराष्ट्रके दर्शन करना"
title = "०२४ युधिष्ठिरादिधृतराष्ट्रसमागमे"

+++


ततस्ते पाण्डवा दूरादवतीर्य पदातयः।  
अभिजग्मुर्नरपतेराश्रमं विनयानताः ॥ १ ॥

स च योधजनः सर्वो ये च राष्ट्रनिवासिनः।  
स्त्रियश्च कुरुमुख्यानां पद्भिरेवान्वयुस्तदा ॥ २ ॥

आश्रमं ते ततो जग्मुर्धृतराष्ट्रस्य पाण्डवाः।  
शून्यं मृगगणाकीर्णं कदलीवनशोभितम् ॥ ३ ॥  
ततस्तत्र समाजग्मुस्तापसा नियतव्रताः ।  
पाण्डवानागतान् द्रष्टुं कौतूहलसमन्विताः ॥ ४ ॥

तानपृच्छत् ततो राजा क्वासौ कौरववंशभृत्।  
पिता ज्येष्ठो गतोऽस्माकमिति बाष्पपरिप्लुतः ॥ ५ ॥

ते तमूचुस्ततो वाक्यं यमुनामवगाहितुम्।  
पुष्पाणामुदकुम्भस्य चार्थे गत इति प्रभो ॥ ६ ॥

तैराख्यातेन मार्गेण ततस्ते जग्मुरञ्जसा।  
ददृशुश्चाविदूरे तान् सर्वानथ पदातयः ॥ ७ ॥

ततस्ते सत्वरा जग्मुः पितुर्दर्शनकाङ्क्षिणः।  
सहदेवस्तु वेगेन प्राधावद् यत्र सा पृथा ॥ ८ ॥  
सुस्वरं रुरुदे धीमान् मातुः पादावुपस्पृशन्।

सा च बाष्पाकुलमुखी ददर्श दयितं सुतम् ॥ ९ ॥  
बाहुभ्यां सम्परिष्वज्य समुन्नाम्य च पुत्रकम्।  
गान्धार्याः कथयामास सहदेवमुपस्थितम् ॥ १० ॥  
अनन्तरं च राजानं भीमसेनमथार्जुनम्।  
नकुलं च पृथा दृष्ट्वा त्वरमाणोपचक्रमे ॥ ११ ॥

सा ह्यग्रे गच्छति तयोर्दम्पत्योर्हतपुत्रयोः।  
कर्षन्ती तौ ततस्ते तां दृष्ट्वा संन्यपतन् भुवि ॥ १२ ॥

राजा तान् स्वरयोगेन स्पर्शन च महामनाः।  
प्रत्यभिज्ञाय मेधावी समाश्वासयत प्रभुः ॥ १३ ॥

ततस्ते बाष्पमुत्सृज्य गान्धारीसहितं नृपम्।  
उपतस्थुर्महात्मानो मातरं च यथाविधि ॥ १४ ॥

सर्वेषां तोयकलशान् जगृहुस्ते स्वयं तदा।  
पाण्डवा लब्धसंज्ञास्ते मात्रा चाश्वासिताः पुनः ॥ १५ ॥

तथा नार्यो नृसिंहानां सोऽवरोधजनस्तदा।  
पौरजानपदाश्चैव ददृशुस्तं जनाधिपम् ॥ १६ ॥

निवेदयामास तदा जनं तन्नामगोत्रतः।  
युधिष्ठिरो नरपतिः स चैनं प्रत्यपूजयत् ॥ १७ ॥

स तैः परिवृतो मेने हर्षबाष्पाविलेक्षणः।  
राजाऽऽत्मानं गृहगतं पुरेव गजसाह्वये ॥ १८ ॥

अभिवादितो वधूभिश्च  
कृष्णाद्याभिः स पार्थिवः ।  
गान्धार्या सहितो धीमान्  
कुन्त्या च प्रत्यनन्दत ॥ १९ ॥

ततश्चाश्रममागच्छत् सिद्धचारणसेवितम् ।  
दिदृक्षुभिः समाकीर्णं नभस्तारागणैरिव ॥ २० ॥