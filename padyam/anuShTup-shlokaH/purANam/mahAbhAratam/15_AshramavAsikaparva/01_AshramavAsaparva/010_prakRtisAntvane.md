+++
title_full = "010 प्रजाकी ओरसे साम्बनामक ब्राह्मणका धृतराष्ट्रको सान्त्वनापूर्ण उत्तर देना"
title = "०१० प्रकृतिसान्त्वने"

+++


एवमुक्तास्तु ते तेन पौरजानपदा जनाः।  
वृद्धेन राज्ञा कौरव्य नष्टसंज्ञा इवाभवन् ॥ १ ॥

तूष्णीम्भूतांस्ततस्तांस्तु बाष्पकण्ठान् महीपतिः ।  
धृतराष्ट्रो महीपालः पुनरेवाभ्यभाषत ॥ २ ॥

वृद्धं च हतपुत्रं च धर्मपत्न्या सहानया।  
विलपन्तं बहुविधं कृपणं चैव सत्तमाः ॥ ३ ॥  
पित्रा स्वयमनुज्ञातं कृष्णद्वैपायनेन वै।  
वनवासाय धर्मज्ञा धर्मज्ञेन नृपेण ह ॥ ४ ॥  
सोऽहं पुनः पुनश्चैव शिरसावनतोऽनघाः।  
गान्धार्या सहितं तन्मां समनुज्ञातुमर्हथ ॥ ५ ॥

तच्छ्रुत्वा कुरुराजस्य वाक्यानि करुणानि ते।  
रुरुदुः सर्वशो राजन् समेताः कुरुजाङ्गलाः ॥ ६ ॥  
उत्तरीयैः करैश्चापि संच्छाद्य वदनानि ते।  
रुरुदुः शोकसंतप्ता मुहूर्तं पितृमातृवत् ॥ ७ ॥

हृदयैः शून्यभूतैस्ते धृतराष्ट्रप्रवासजम् ।  
दुःखं संधारयन्तो हि नष्टसंज्ञा इवाभवन् ॥ ८ ॥

ते विनीय तमायासं धृतराष्ट्रवियोगजम्।  
शनैः शनैस्तदान्योन्यमब्रुवन् सम्मतान्युत ॥ ९ ॥

ततः संधाय ते सर्वे वाक्यान्यथ समासतः।  
एकस्मिन् ब्राह्मणे राजन्‌ निवेश्योचुर्नराधिपम् ॥ १० ॥

ततः स्वाचरणो विप्रः सम्मतोऽर्थविशारदः।  
साम्बाख्यो बह्‌वृचो राजन् वक्तुं समुपचक्रमे ॥ ११ ॥  
अनुमान्य महाराजं तत् सदः सम्प्रसाद्य च।  
विप्रः प्रगल्भो मेधावी स राजानमुवाच ह ॥ १२ ॥

राजन् वाक्यं जनस्यास्य मयि सर्वं समर्पितम्।  
वक्ष्यामि तदहं वीर तज्जुषस्व नराधिप ॥ १३ ॥

यथा वदसि राजेन्द्र सर्वमेतत् तथा विभो।  
नात्र मिथ्या वचः किंचित् सुहृत्त्वं नः परस्परम् ॥ १४ ॥

न जात्वस्य च वंशस्य राज्ञां कश्चित् कदाचन।  
राजाऽऽसीद् यः प्रजापालः प्रजानामप्रियोऽभवत् ॥ १५ ॥

पितृवद् भ्रातृवच्चैव भवन्तः पालयन्ति नः।  
न च दुर्योधनः किंचिदयुक्तं कृतवान् नृपः ॥ १६ ॥

यथा ब्रवीति धर्मात्मा मुनिः सत्यवतीसुतः।  
तथा कुरु महाराज स हि नः परमो गुरुः॥१७॥

त्यक्ता वयं तु भवता दुःखशोकपरायणाः।  
भविष्यामश्चिरं राजन् भवद्‌गुणशतैर्युताः ॥ १८ ॥

यथा शान्तनुना गुप्ता राज्ञा चित्राङ्गदेन च।  
भीष्मवीर्योपगूढेन पित्रा तव च पार्थिव ॥ १९ ॥  
भवदुद्वीक्षणाच्चैव पाण्डुना पृथिवीक्षिता ।  
तथा दुर्योधनेनापि राज्ञा सुपरिपालिताः ॥ २० ॥

न स्वल्पमपि पुत्रस्ते व्यलीकं कृतवान् नृप।  
पितरीव सुविश्वस्तास्तस्मिन्नपि नराधिपे ॥ २१ ॥  
वयमास्म यथा सम्यग् भवतो विदितं तथा।

तथा वर्षसहस्राणि कुन्तीपुत्रेण धीमता ॥ २२ ॥  
पाल्यमाना धृतिमता सुखं विन्दामहे नृप।

राजर्षीणां पुराणानां भवतां पुण्यकर्मणाम् ॥ २३ ॥  
कुरुसंवरणादीनां भरतस्य च धीमतः।  
वृत्तं समनुयात्येष धर्मात्मा भूरिदक्षिणः ॥ २४ ॥

नात्र वाच्यं महाराज सुसूक्ष्ममपि विद्यते।  
उषिताः स्म सुखं नित्यं भवता परिपालिताः ॥ २५ ॥

सुसूक्ष्मं च व्यलीकं ते सपुत्रस्य न विद्यते।  
यत् तु ज्ञातिविमर्देऽस्मिन्नात्थ दुर्योधनं प्रति ॥ २६ ॥  
भवन्तमनुनेष्यामि तत्रापि कुरुनन्दन ।

न तद् दुर्योधनकृतं न च तद् भवता कृतम्॥२७॥  
न कर्णसौबलाभ्यां च कुरवो यत् क्षयं गताः।

दैवं तत् तु विजानीमो यन्न शक्यं प्रबाधितुम् ॥ २८ ॥  
दैवं पुरुषकारेण न शक्यमपि बाधितुम्।

अक्षौहिण्यो महाराज दशाष्टौ च समागताः ॥ २९ ॥  
अष्टादशाहेन हताः कुरुभिर्योधपुङ्गवैः ।  
भीष्मद्रोणकृपाद्यैश्च कर्णेन च महात्मना ॥ ३० ॥  
युयुधानेन वीरेण धृष्टद्युम्नेन चैव ह।  
चतुर्भिः पाण्डुपुत्रैश्च भीमार्जुनयमैस्तथा ॥ ३१ ॥

न च क्षयोऽयं नृपते ऋते दैवबलादभूत्।  
अवश्यमेव संग्रामे क्षत्रियेण विशेषतः ॥ ३२ ॥  
कर्तव्यं निधनं काले मर्तव्यं क्षत्रबन्धुना।

तैरियं पुरुषव्याघ्रैर्विद्याबाहुबलान्वितैः ॥ ३३ ॥  
पृथिवी निहता सर्वा सहया सरथद्विपा।

न स राज्ञां वधे सूनुः कारणं ते महात्मनाम्॥३४॥  
न भवान् न च ते भृत्या न कर्णो न च सौबलः।

यद् विशस्ताः कुरुश्रेष्ठ राजानश्च सहस्रशः ॥ ३५ ॥  
सर्वं दैवकृतं विद्धि कोऽत्र किं वक्तुमर्हति।

गुरुर्मतो भवानस्य कृत्स्नस्य जगतः प्रभुः ॥ ३६ ॥  
धर्मात्मानमतस्तुभ्यमनुजानीमहे सुतम् ।

लभतां वीरलोकं स ससहायो नराधिपः ॥ ३७ ॥  
द्विजाग्र्यैः समनुज्ञातस्त्रिदिवे मोदतां सुखम्।

प्राप्स्यते च भवान् पुण्यं धर्मे च परमां स्थितिम्॥३८॥  
वेद धर्मं च कृत्स्नेन सम्यक् त्वं भव सुव्रतः।

दृष्टिप्रदानमपि ते पाण्डवान् प्रति नो वृथा ॥ ३९ ॥  
समर्थास्त्रिदिवस्यापि पालने किं पुनः क्षितेः।

अनुवर्त्स्यन्ति वा धीमन् समेषु विषमेषु च ॥ ४० ॥  
प्रजाः कुरुकुलश्रेष्ठ पाण्डवान् शीलभूषणान्।

ब्रह्मदेयाग्रहारांश्च पारिबर्हांश्च पार्थिवः ॥ ४१ ॥  
पूर्वराजाभिपन्नांश्च पालयत्येव पाण्डवः ।

दीर्घदर्शी मृदुर्दान्तः सदा वैश्रवणो यथा ॥ ४२ ॥  
अक्षुद्रसचिवश्चायं कुन्तीपुत्रो महामनाः ।

अप्यमित्रे दयावांश्च शुचिश्च भरतर्षभः ॥ ४३ ॥  
ऋजुं पश्यति मेधावी पुत्रवत् पाति नः सदा।

विप्रियं च जनस्यास्य संसर्गाद् धर्मजस्य वै ॥ ४४ ॥  
न करिष्यन्ति राजर्षे तथा भीमार्जुनादयः।

मन्दा मृदुषु कौरव्य तीक्ष्णेष्वाशीविषोपमाः ॥ ४५ ॥  
वीर्यवन्तो महात्मानः पौराणां च हिते रताः।

न कुन्ती न च पाञ्चाली न चोलूपी न सात्वती॥४६॥  
अस्मिन् जने करिष्यन्ति प्रतिकूलानि कर्हिचित्।

भवत्कृतमिमं स्नेहं युधिष्ठिरविवर्धितम् ॥ ४७ ॥  
न पृष्ठतः करिष्यन्ति पौरा जानपदा जनाः।

अधर्मिष्ठानपि सतः कुन्तीपुत्रा महारथाः ॥ ४८ ॥  
मानवान् पालयिष्यन्ति भूत्वा धर्मपरायणाः।

स राजन् मानसं दुःखमपनीय युधिष्ठिरात् ॥ ४९ ॥  
कुरु कार्याणि धर्म्याणि नमस्ते पुरुषर्षभ।

तस्य तद् वचनं धर्म्यमनुमान्य गुणोत्तरम् ॥ ५० ॥  
साधु साध्विति सर्वः स जनः प्रतिगृहीतवान्।

धृतराष्ट्रश्च तद्वाक्यमभिपूज्य पुनः पुनः ॥ ५१ ॥  
विसर्जयामास तदा प्रकृतीस्तु शनैः शनैः।  
स तैः सम्पूजितो राजा शिवेनावेक्षितस्तथा ॥ ५२ ॥

प्राञ्जलिः पूजयामास तं जनं भरतर्षभ।  
ततो विवेश भवनं गान्धार्या सहितो निजम्।  
व्युष्टायां चैव शर्वर्यां यच्चकार निबोध तत् ॥ ५३ ॥