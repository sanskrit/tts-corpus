+++
title_full = "002 पाण्डवोंका धृतराष्ट्र और गान्धारीके अनुकूल बर्ताव"
title = "००२"

+++


एवं सम्पूजितो राजा पाण्डवैरम्बिकासुतः।  
विजहार यथापूर्वमृषिभिः पर्युपासितः ॥ १ ॥

ब्रह्मदेयाग्रहारांश्च प्रददौ स कुरूद्वहः।  
तच्च कुन्तीसुतो राजा सर्वमेवान्वपद्यत ॥ २ ॥

आनृशंस्यपरो राजा प्रीयमाणो युधिष्ठिरः।  
उवाच स तदा भ्रातॄनमात्यांश्च महीपतिः ॥ ३ ॥  
मया चैव भवद्भिश्च मान्य एष नराधिपः।  
निदेशे धृतराष्ट्रस्य यस्तिष्ठति स मे सुहृत् ॥ ४ ॥  
विपरीतश्च मे शत्रुर्नियम्यश्च भवेन्नरः।

पितृवृत्तेषु चाहःसु पुत्राणां श्राद्धकर्मणि ॥ ५ ॥  
सुहृदां चैव सर्वेषां यावदस्य चिकीर्षितम्।

ततः स राजा कौरव्यो धृतराष्ट्रो महामनाः ॥ ६ ॥  
ब्राह्मणेभ्यो यथार्हेभ्यो ददौ वित्तान्यनेकशः।  
धर्मराजश्च भीमश्च सव्यसाची यमावपि ॥ ७ ॥  
तत् सर्वमन्ववर्तन्त तस्य प्रियचिकीर्षया।

कथं नु राजा वृद्धः स पुत्रपौत्रवधार्दितः ॥ ८ ॥  
शोकमस्मस्कृतं प्राप्य न म्रियेतेति चिन्त्यते।

यावद्धि कुरुवीरस्य जीवत्पुत्रस्य वै सुखम् ॥ ९ ॥  
बभूव तदवाप्नोति भोगांश्चेति व्यवस्थिताः।

ततस्ते सहिताः पञ्च भ्रातरः पाण्डुनन्दनाः ॥ १० ॥  
तथाशीलाः समातस्थुर्धृतराष्ट्रस्य शासने ।

धृतराष्ट्रश्च तान् सर्वान् विनीतान् नियमे स्थितान् ॥ ११ ॥  
शिष्यवृत्तिं समापन्नान् गुरुवत् प्रत्यपद्यत।

गान्धारी चैव पुत्राणां विविधैः श्राद्धकर्मभिः ॥ १२ ॥  
आनृण्यमगमत् कामान् विप्रेभ्यः प्रतिपाद्य सा।

एवं धर्मभृतां श्रेष्ठो धर्मराजो युधिष्ठिरः ॥ १३ ॥  
भ्रातृभिः सहितो धीमान् पूजयामास तं नृपम्।

स राजा सुमहातेजा वृद्धः कुरुकुलोद्वहः ॥ १४ ॥  
न ददर्श तदा किंचिदप्रियं पाण्डुनन्दने।

वर्तमानेषु सद्‌वृत्तिं पाण्डवेषु महात्मसु ॥ १५ ॥  
प्रीतिमानभवद् राजा धृतराष्ट्रोऽम्बिकासुतः ।

सौबलेयी च गान्धारी पुत्रशोकमपास्य तम् ॥ १६ ॥  
सदैव प्रीतिमत्यासीत् तनयेषु निजेष्विव।

प्रियाण्येव तु कौरव्यो नाप्रियाणि कुरूद्वहः ॥ १७ ॥  
वैचित्रवीर्ये नृपतौ समाचरत वीर्यवान्।

यद् यद् ब्रूते च किंचित्‌ स धृतराष्ट्रो जनाधिपः॥१८॥  
गुरु वा लघु वा कार्यं गान्धारी च तपस्विनी।  
तं स राजा महाराज पाण्डवानां धुरंधरः ॥ १९ ॥  
पूजयित्वा वचस्तत् तदकार्षीत् परवीरहा।

तेन तस्याभवत् प्रीतो वृत्तेन स नराधिपः ॥ २० ॥  
अन्वतप्यत संस्मृत्य पुत्रं तं मन्दचेतसम्।

सदा च प्रातरुत्थाय कृतजप्यः शुचिर्नृपः ॥ २१ ॥  
आशास्ते पाण्डुपुत्राणां समरेष्वपराजयम् ।

ब्राह्मणान् स्वस्ति वाच्याथ हुत्वा चैव हुताशनम् ॥ २२ ॥  
आयूंषि पाण्डुपुत्राणामाशंसत नराधिपः ।

न तां प्रीतिं परामाप पुत्रेभ्यः स कुरूद्वहः ॥ २३ ॥  
यां प्रीतिं पाण्डुपुत्रेभ्यः सदावाप नराधिपः।

ब्राह्मणानां यथावृत्तः क्षत्रियाणां यथाविधः ॥ २४ ॥  
तथा विट्शूद्रसंघानामभवत् स प्रियस्तदा।

यच्च किंचित् तदा पापं धृतराष्ट्रसुतैः कृतम् ॥ २५ ॥  
अकृत्वा हृदि तत् पापं तं नृपं सोऽन्ववर्तत।

यश्च कश्चिन्नरः किंचिदप्रियं वाम्बिकासुते ॥ २६ ॥  
कुरुते द्वेष्यतामेति स कौन्तेयस्य धीमतः।

न राज्ञो धृतराष्ट्रस्य न च दुर्योधनस्य वै ॥ २७ ॥  
उवाच दुष्कृतं कश्चिद् युधिष्ठिरभयान्नरः।

धृत्या तुष्टो नरेन्द्रः स गान्धारी विदुरस्तथा ॥ २८ ॥  
शौचेन चाजातशत्रोर्न तु भीमस्य शत्रुहन्।

अन्ववर्तत भीमोऽपि निश्चितो धर्मजं नृपम् ॥ २९ ॥  
धृतराष्ट्रं च सम्प्रेक्ष्य सदा भवति दुर्मनाः।

राजानमनुवर्तन्तं धर्मपुत्रममित्रहा ।  
अन्ववर्तत कौरव्यो हृदयेन पराङ्‌मुखः ॥ ३० ॥