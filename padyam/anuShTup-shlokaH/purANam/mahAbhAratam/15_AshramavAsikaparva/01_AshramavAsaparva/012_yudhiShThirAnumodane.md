+++
title_full = "012 अर्जुनका भीमको समझाना और युधिष्ठिरका धृतराष्ट्रको यथेष्ट धन देनेकी स्वीकृति प्रदान करना"
title = "०१२ युधिष्ठिरानुमोदने"

+++


भीम ज्येष्ठो गुरुर्मे त्वं नातोऽन्यद् वक्तुमुत्सहे।  
धृतराष्ट्रस्तु राजर्षिः सर्वथा मानमर्हति ॥ १ ॥

न स्मरन्त्यपराद्धानि स्मरन्ति सुकृतान्यपि।  
असम्भिन्नार्यमर्यादाः साधवः पुरुषोत्तमाः ॥ २ ॥

इति तस्य वचः श्रुत्वा फाल्गुनस्य महात्मनः।  
विदुरं प्राह धर्मात्मा कुन्तीपुत्रो युधिष्ठिरः ॥ ३ ॥

इदं मद्वचनात् क्षत्तः कौरवं ब्रूहि पार्थिवम्।  
यावदिच्छति पुत्राणां श्राद्धं तावद् ददाम्यहम् ॥ ४ ॥

भीष्मादीनां च सर्वेषां सुहृदामुपकारिणाम्।  
मम कोशादिति विभो मा भूद् भीमः सुदुर्मनाः ॥ ५ ॥

इत्युक्त्वा धर्मराजस्तमर्जुनं प्रत्यपूजयत् ।  
भीमसेनः कटाक्षेण वीक्षां चक्रे धनंजयम् ॥ ६ ॥

ततः स विदुरं धीमान् वाक्यमाह युधिष्ठिरः।  
भीमसेने न कोपं स नृपतिः कर्तुमर्हति ॥ ७ ॥

परिक्लिष्टो हि भीमोऽपि हिमवृष्ट्‌यातपादिभिः।  
दुःखैर्बहुविधैर्धीमानरण्ये विदितं तव ॥ ८ ॥

किं तु मद्वचनाद् ब्रूहि राजानं भरतर्षभ।  
यद् यदिच्छसि यावच्च गृह्यतां मद्‌गृहादिति ॥ ९ ॥

यन्मात्सर्यमयं भीमः करोति भृशदुःखितः।  
न तन्मनसि कर्तव्यमिति वाच्यः स पार्थिवः ॥ १० ॥

यन्ममास्ति धनं किंचिदर्जुनस्य च वेश्मनि।  
तस्य स्वामी महाराज इति वाच्यः स पार्थिवः ॥ ११ ॥

ददातु राजा विप्रेभ्यो यथेष्टं क्रियतां व्ययः।  
पुत्राणां सुहृदां चैव गच्छत्वानृण्यमद्य सः ॥ १२ ॥

इदं चापि शरीरं मे तवायत्तं जनाधिप।  
धनानि चेति विद्धि त्वं न मे तत्रास्ति संशयः॥१३॥