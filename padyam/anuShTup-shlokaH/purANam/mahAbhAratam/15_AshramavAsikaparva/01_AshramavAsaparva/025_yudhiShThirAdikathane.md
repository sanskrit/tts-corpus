+++
title_full = "025 संजयका ऋषियोंसे पाण्डवों, उनकी पत्नियों तथा अन्यान्य स्त्रियोंका परिचय देना"
title = "०२५ युधिष्ठिरादिकथने"

+++


स तैः सह नरव्याघ्रैर्भ्रातृभिर्भरतर्षभ।  
राजा रुचिरपद्माक्षैरासांचक्रे तदाश्रमे ॥ १ ॥  
तापसैश्च महाभागैर्नानादेशसमागतैः ।  
द्रष्टुं कुरुपतेः पुत्रान् पाण्डवान् पृथुवक्षसः ॥ २ ॥

तेऽब्रुवन् ज्ञातुमिच्छामः कतमोऽत्र युधिष्ठिरः।  
भीमार्जुनौ यमौ चैव द्रौपदी च यशस्विनी ॥ ३ ॥

तानाचख्यौ तदा सूतः सर्वांस्तानभिनामतः।  
संजयो द्रौपदीं चैव सर्वाश्चान्याः कुरुस्त्रियः ॥ ४ ॥

य एष जाम्बूनदशुद्धगौर-  
स्तनुर्महासिंह इव प्रवृद्धः ।  
प्रचण्डघोणः पृथुदीर्घनेत्र-  
स्ताम्रायताक्षः कुरुराज एषः ॥ ५ ॥

अयं पुनर्मत्तगजेन्द्रगामी  
प्रतप्तचामीकरशुद्धगौरः ।  
पृथ्वायतांसः पृथुदीर्घबाहु-  
र्वृकोदरः पश्यत पश्यतेमम् ॥ ६ ॥

यस्त्वेष पार्श्वेऽस्य महाधनुष्मान्  
श्यामो युवा वारणयूथपाभः ।  
सिंहोन्नतांसो गजखेलगामी  
पद्मायताक्षोऽर्जुन एष वीरः ॥ ७ ॥

कुन्तीसमीपे पुरुषोत्तमौ तु  
यमाविमौ विष्णुमहेन्द्रकल्पौ ।  
मनुष्यलोके सकले समोऽस्ति  
ययोर्न रूपे न बले न शीले ॥ ८ ॥

इयं पुनः पद्मदलायताक्षी  
मध्यं वयः किंचिदिव स्पृशन्ती।  
नीलोत्पलाभा सुरदेवतेव  
कृष्णा स्थिता मूर्तिमतीव लक्ष्मीः ॥ ९ ॥

अस्यास्तु पार्श्वे कनकोत्तमाभा  
यैषा प्रभा मूर्तिमतीव सौमी।  
मध्ये स्थिता सा भगिनी द्विजाग्र्या-  
श्चक्रायुधस्याप्रतिमस्य तस्य ॥ १० ॥

इयं च जाम्बूनदशुद्धगौरी  
पार्थस्य भार्या भुजगेन्द्रकन्या ।  
चित्राङ्गदा चैव नरेन्द्रकन्या  
यैषा सवर्णार्द्रमधूकपुष्पैः ॥ ११ ॥

इयं स्वसा राजचमूपतेश्च  
प्रवृद्धनीलोत्पलदामवर्णा ।  
पस्पर्ध कृष्णेन सदा नृपो यो  
वृकोदरस्यैष परिग्रहोऽग्र्यः ॥ १२ ॥

इयं च राज्ञो मगधाधिपस्य  
सुता जरासन्ध इति श्रुतस्य।  
यवीयसो माद्रवतीसुतस्य  
भार्या मता चम्पकदामगौरी ॥ १३ ॥

इन्दीवरश्यामतनुः स्थिता तु  
यैषा परासन्नमहीतले च ।  
भार्या मता माद्रवतीसुतस्य  
ज्येष्ठस्य सेयं कमलायताक्षी ॥ १४ ॥

इयं तु निष्टप्तसुवर्णगौरी  
राज्ञो विराटस्य सुता सपुत्रा।  
भार्याभिमन्योर्निहतो रणे यो  
द्रोणादिभिस्तैर्विरथो रथस्थैः ॥ १५ ॥

एतास्तु सीमन्तशिरोरुहा याः  
शुक्लोत्तरीया नरराजपत्न्यः ।  
राज्ञोऽस्य वृद्धस्य परं शताख्याः  
स्नुषा नृवीराहतपुत्रनाथाः ॥ १६ ॥

एता यथामुख्यमुदाहृता वो  
ब्राह्मण्यभावादृजुबुद्धिसत्त्वाः ।  
सर्वा भवद्भिः परिपृच्छ्‌यमाना  
नरेन्द्रपत्न्यः सुविशुद्धसत्त्वाः ॥ १७ ॥

एवं स राजा कुरुवृद्धवर्यः  
समागतस्तैर्नरदेवपुत्रैः ।  
पप्रच्छ सर्वं कुशलं तदानीं  
गतेषु सर्वेष्वथ तापसेषु ॥ १८ ॥

योधेषु वाप्याश्रममण्डलं तं  
मुक्त्वा निविष्टेषु विमुच्य पत्रम्।  
स्त्रीवृद्धबाले च सुसंनिविष्टे  
यथार्हतस्तान् कुशलान्यपृच्छत् ॥ १९ ॥