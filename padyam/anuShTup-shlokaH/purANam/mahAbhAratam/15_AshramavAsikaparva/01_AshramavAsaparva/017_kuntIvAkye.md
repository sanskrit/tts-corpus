+++
title_full = "017 कुन्तीका पाण्डवोंको उनके अनुरोधका उत्तर"
title = "०१७ कुन्तीवाक्ये"

+++


एवमेतन्महाबाहो यथा वदसि पाण्डव।  
कृतमुद्धर्षणं पूर्वं मया वः सीदतां नृपाः ॥ १ ॥

द्यूतापहृतराज्यानां पतितानां सुखादपि ।  
ज्ञातिभिः परिभूतानां कृतमुद्धर्षणं मया ॥ २ ॥

कथं पाण्डोर्न नश्येत संततिः पुरुषर्षभाः।  
यशश्च वो न नश्येत इति चोद्धर्षणं कृतम् ॥ ३ ॥

यूयमिन्द्रसमाः सर्वे देवतुल्यपराक्रमाः ।  
मा परेषां मुखप्रेक्षाः स्थेत्येवं तत् कृतं मया ॥ ४ ॥

कथं धर्मभृतां श्रेष्ठो राजा त्वं वासवोपमः।  
पुनर्वने न दुःखी स्या इति चोद्धर्षणं कृतम् ॥ ५ ॥

नागायुतसमप्राणः ख्यातविक्रमपौरुषः ।  
नायं भीमोऽत्ययं गच्छेदिति चोद्धर्षणं कृतम् ॥ ६ ॥

भीमसेनादवरजस्तथायं वासवोपमः ।  
विजयो नावसीदेत इति चोद्धर्षणं कृतम् ॥ ७ ॥

नकुलः सहदेवश्च तथेमौ गुरुवर्तिनौ।  
क्षुधा कथं न सीदेतामिति चोद्धर्षणं कृतम् ॥ ८ ॥

इयं च बृहती श्यामा तथात्यायतलोचना।  
वृथा सभातले क्लिष्टा मा भूदिति च तत् कृतम्॥९॥

प्रेक्षतामेव वो भीम वेपन्तीं कदलीमिव।  
स्त्रीधर्मिणीमरिष्टाङ्गीं तथा द्यूतपराजिताम् ॥ १० ॥  
दुःशासनो यदा मौर्ख्याद् दासीवत् पर्यकर्षत।  
तदैव विदितं मह्यं पराभूतमिदं कुलम् ॥ ११ ॥

निषण्णाः कुरवश्चैव तदा मे श्वशुरादयः।  
सा दैवं नाथमिच्छन्ती व्यलपत् कुररी यथा ॥ १२ ॥

केशपक्षे परामृष्टा पापेन हतबुद्धिना।  
यदा दुःशासनेनैषा तदा मुह्याम्यहं नृपाः ॥ १३ ॥  
युष्मत्तेजोविवृद्ध्यर्थं मया ह्युद्धर्षणं कृतम्।  
तदानीं विदुलावाक्यैरिति तद् वित्त पुत्रकाः ॥ १४ ॥

कथं न राजवंशोऽयं नश्येत् प्राप्य सुतान् मम।  
पाण्डोरिति मया पुत्रास्तस्मादुद्धर्षणं कृतम् ॥ १५ ॥

न तस्य पुत्राः पौत्रा वा क्षतवंशस्य पार्थिव।  
लभन्ते सुकृताल्ँलोकान्‌ यस्माद् वंशः प्रणश्यति ॥ १६ ॥

भुक्तं राज्यफलं पुत्रा भर्तुर्मे विपुलं पुरा।  
महादानानि दत्तानि पीतः सोमो यथाविधि ॥ १७ ॥

नाहमात्मफलर्थं वै वासुदेवमचूचुदम् ।  
विदुलायाः प्रलापैस्तैः पालनार्थं च तत्‌ कृतम् ॥ १८ ॥

नाहं राज्यफलं पुत्राः कामये पुत्रनिर्जितम्।  
पतिलोकानहं पुण्यान् कामये तपसा विभो ॥ १९ ॥

श्वत्रूश्वशुरयोः कृत्वा शुश्रूषां वनवासिनोः।  
तपसा शोषयिष्यामि युधिष्ठिर कलेवरम् ॥ २० ॥

निवर्तस्व कुरुश्रेष्ठ भीमसेनादिभिः सह।  
धर्मे ते धीयतां बुद्धिर्मनस्तु महदस्तु च ॥ २१ ॥