+++
title_full = "027 युधिष्ठिर आदिका ऋषियोंके आश्रम देखना, कलश आदि बाँटना और धृतराष्ट्रके पास आकर बैठना, उन सबके पास अन्यान्य ऋषियोंसहित महर्षि व्यासका आगमन"
title = "०२७ व्यासागमने"

+++


ततस्तु राजन्नेतेषामाश्रमे पुण्यकर्मणाम् ।  
शिवा नक्षत्रसम्पन्ना सा व्यतीयाय शर्वरी ॥ १ ॥

ततस्तत्र कथाश्चासंस्तेषां धर्मार्थलक्षणाः ।  
विचित्रपदसंचारा नानाश्रुतिभिरन्विताः ॥ २ ॥

पाण्डवास्त्वभितो मातुर्धरण्यां सुषुपुस्तदा ।  
उत्सृज्य तु महार्हाणि शयनानि नराधिप ॥ ३ ॥

यदाहारोऽभवद् राजा धृतराष्ट्रो महामनाः।  
तदाहारा नृवीरास्ते न्यवसंस्तां निशां तदा ॥ ४ ॥

व्यतीतायां तु शर्वर्यां कृतपौर्वाह्णिकक्रियः।  
भ्रातृभिः सहितो राजा ददर्शाश्रममण्डलम् ॥ ५ ॥  
सान्तःपुरपरीवारः सभृत्यः सपुरोहितः ।  
यथासुखं यथोद्देशं धृतराष्ट्राभ्यनुज्ञया ॥ ६ ॥

ददर्श तत्र वेदीश्च संप्रज्वलितपावकाः।  
कृताभिषेकैर्मुनिभिर्हुताग्निभिरुपस्थिताः ॥ ७ ॥  
वानेयपुष्पनिकरैराज्यधूमोद्‌गमैरपि ।  
ब्राह्मेण वपुषा युक्ता युक्तता मुनिगणस्य ताः ॥ ८ ॥

मृगयूथैरनुद्विग्नैस्तत्र तत्र समाश्रितैः ।  
अशङ्कितैः पक्षिगणैः प्रगीतैरिव च प्रभो ॥ ९ ॥

केकाभिर्नीलकण्ठानां दात्यूहानां च कूजितैः।  
कोकिलानां कुहुरवैः सुखैः श्रुतिमनोहरैः ॥ १० ॥  
प्राधीतद्विजघोषैश्च क्वचित् क्वचिदलंकृतम् ।  
फलमूलसमाहारैर्महद्भिश्चोपशोभितम् ॥ ११ ॥

ततः स राजा प्रददौ तापसार्थमुपाहृतान्।  
कलशान् काञ्चनान् राजंस्तथैवौदुम्बरानपि ॥ १२ ॥  
अजिनानि प्रवेणीश्च स्रुक् स्रुवं च महीपतिः।  
कमण्डलूंश्च स्थालीश्च पिठराणि च भारत ॥ १३ ॥  
भाजनानि च लौहानि पात्रीश्च विविधा नृप।  
यद् यदिच्छति यावच्च यच्चान्यदपि भाजनम् ॥ १४ ॥

एवं स राजा धर्मात्मा परीत्याश्रममण्डलम्।  
वसु विश्राण्य तत् सर्वं पुनरायान्महीपतिः ॥ १५ ॥

कृताह्निकं च राजानं धृतराष्ट्रं महीपतिम्।  
ददर्शासीनमव्यग्रं गान्धारीसहितं तदा ॥ १६ ॥  
मातरं चाविदूरस्थां शिष्यवत् प्रणतां स्थिताम्।  
कुन्तीं ददर्श धर्मात्मा शिष्टाचारसमन्विताम् ॥ १७ ॥

स तमभ्यर्च्य राजानं नाम संश्राव्य चात्मनः।  
निषीदेत्यभ्यनुज्ञातो बृस्यामुपविवेश ह ॥ १८ ॥

भीमसेनादयश्चैव पाण्डवा भरतर्षभ ।  
अभिवाद्योपसंगृह्य निषेदुः पार्थिवाज्ञया ॥ १९ ॥

स तैः परिवृतो राजा शुशुभेऽतीव कौरवः।  
बिभ्रद् बाह्मीं श्रियं दीप्तां देवैरिव बृहस्पतिः ॥ २० ॥

तथा तेषूपविष्टेषु समाजग्मुर्महर्षयः ।  
शतयूपप्रभृतयः कुरुक्षेत्रनिवासिनः ॥ २१ ॥

व्यासश्च भगवान् विप्रो देवर्षिगणसेवितः।  
वृतः शिष्यैर्महातेजा दर्शयामास पार्थिवम् ॥ २२ ॥

ततः स राजा कौरव्यः कुन्तीपुत्रश्च वीर्यवान्।  
भीमसेनादयश्चैव प्रत्युत्थायाभ्यवादयन् ॥ २३ ॥

समागतस्ततो व्यासः शतयूपादिभिर्वृतः ।  
धृतराष्ट्रं महीपालमास्यतामित्यभाषत ॥ २४ ॥

वरं तु विष्टरं कौश्यं कृष्णाजिनकुशोत्तरम्।  
प्रतिपेदे तदा व्यासस्तदर्थमुपकल्पितम् ॥ २५ ॥

ते च सर्वे द्विजश्रेष्ठा विष्टरेषु समन्ततः।  
द्वैपायनाभ्यनुज्ञाता निषेदुर्विपुलौजसः ॥ २६ ॥