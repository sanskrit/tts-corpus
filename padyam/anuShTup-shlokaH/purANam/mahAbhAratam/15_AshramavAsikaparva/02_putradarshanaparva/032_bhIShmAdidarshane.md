+++
title_full = "032 व्यासजीके प्रभावसे कुरुक्षेत्रके युद्धमें मारे गये कौरव-पाण्डववीरोंका गंगाजीके जलसे प्रकट होना"
title = "०३२ भीष्मादिदर्शने"

+++


ततो निशायां प्राप्तायां कृतसायाह्निकक्रियाः।  
व्यासमभ्यगमन् सर्वे ये तत्रासन् समागताः ॥ १ ॥

धृतराष्ट्रस्तु धर्मात्मा पाण्डवैः सहितस्तदा।  
शुचिरेकमना सार्धमृषिभिस्तैरुपाविशत् ॥ २ ॥  
गान्धार्या सह नार्यस्तु सहिताः समुपाविशन्।  
पौरजानपदश्चापि जनः सर्वो यथावयः ॥ ३ ॥

ततो व्यासो महातेजाः पुण्यं भागीरथीजलम्।  
अवगाह्याजुहावाथ सर्वान् लोकान् महामुनिः ॥ ४ ॥

पाण्डवानां च ये योधाः कौरवाणां च सर्वशः।  
राजानश्च महाभागा नानादेशनिवासिनः ॥ ५ ॥

ततः सुतुमुलः शब्दो जलान्ते जनमेजय।  
प्रादुरासीद् यथापूर्वं कुरुपाण्डवसेनयोः ॥ ६ ॥

ततस्ते पर्थिवाः सर्वे भीष्मद्रोणपुरोगमाः।  
ससैन्याः सलिलात्‌ तस्मात् समुत्तस्थुः सहस्रशः ॥ ७ ॥

विराटद्रुपदौ चैव सहपुत्रौ ससैनिकौ।  
द्रौपदेयाश्च सौभद्रो राक्षसश्च घटोत्कचः ॥ ८ ॥

कर्णदुर्योधनौ चैव शकुनिश्च महारथः।  
दुःशासनादयश्चैव धार्तराष्ट्रा महाबलाः ॥ ९ ॥  
जारासंधिर्भगदत्तो जलसंधश्च वीर्यवान् ।  
भूरिश्रवाः शलः शल्यो वृषसेनश्च सानुजः ॥ १० ॥  
लक्ष्मणो राजपुत्रश्च धृष्टद्युम्नस्य चात्मजाः।  
शिखण्डिपुत्राः सर्वे च धृष्टकेतुश्च सानुजः ॥ ११ ॥  
अचलो वृषकश्चैव राक्षसश्चाप्यलायुधः ।  
बाह्लिकः सोमदत्तश्च चेकितानश्च पार्थिवः ॥ १२ ॥  
एते चान्ये च बहवो बहुत्वाद् ये न कीर्तिताः।  
सर्वे भासुरदेहास्ते समुत्तस्थुर्जलात्ततः ॥ १३ ॥

यस्य वीरस्य यो वेषो यो ध्वजो यच्च वाहनम्।  
तेन तेन व्यदृश्यन्त समुपेता नराधिपाः ॥ १४ ॥  
दिव्याम्बरधराः सर्वे सर्वे भ्राजिष्णुकुण्डलाः।  
निर्वैरा निरहंकारा विगतक्रोधमत्सराः ॥ १५ ॥

गन्धर्वैरुपगीयन्तः स्तूयमानाश्च वन्दिभिः ।  
दिव्यमाल्याम्बरधरा वृताश्चाप्सरसां गणैः ॥ १६ ॥

धृतराष्ट्रस्य च तदा दिव्यं चक्षुर्नराधिप।  
मुनिः सत्यवतीपुत्रः प्रीतः प्रादात् तपोबलात् ॥ १७ ॥

दिव्यज्ञानबलोपेता गान्धारी च यशस्विनी।  
ददर्श पुत्रांस्तान् सर्वान् ये चान्येऽपि मृधे हताः ॥ १८ ॥

तदद्‌भुतमचिन्त्यं च सुमहल्लोमहर्षणम् ।  
विस्मितः स जनः सर्वो ददर्शानिमिषेक्षणः ॥ १९ ॥

तदुत्सवमहोदग्रं हृष्टनारीनराकुलम् ।  
आश्चर्यभूतं ददृशे चित्रं पटगतं यथा ॥ २० ॥

धृतराष्ट्रस्तु तान्‌ सर्वान् पश्यन्‌ दिव्येन चक्षुषा।  
मुमुदे भरतश्रेष्ठ प्रसादात् तस्य वै मुनेः ॥ २१ ॥