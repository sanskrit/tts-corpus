+++
title_full = "034 मरे हुए पुरुषोंका अपने पूर्व शरीरसे ही यहाँ पुनः दर्शन देना कैसे सम्भव है, जनमेजयकी इस शंकाका वैशम्पायनद्वारा समाधान"
title = "०३४ वैशम्पायनवाक्ये"

+++


एतच्छ्रुत्वा नृपो विद्वान् हृष्टोऽभूज्जनमेजयः।  
पितामहानां सर्वेषां गमनागमनं तदा ॥ १ ॥

अब्रवीच्च मुदा युक्तः पुनरागमनं प्रति।  
कथं नु त्यक्तदेहानां पुनस्तद्रूपदर्शनम् ॥ २ ॥

इत्युक्तः स द्विजश्रेष्ठो व्यासशिष्यः प्रतापवान्।  
प्रोवाच वदतां श्रेष्ठस्तं नृपं जनमेजयम् ॥ ३ ॥

अविप्रणाशः सर्वेषां कर्मणामिति निश्चयः।  
कर्मजानि शरीराणि तथैवाकृतयो नृप ॥ ४ ॥

महाभूतानि नित्यानि भूताधिपतिसंश्रयात् ।  
तेषां च नित्यसंवासो न विनाशो वियुज्यताम् ॥ ५ ॥

अनायासकृतं कर्म सत्यः श्रेष्ठः फलागमः।  
आत्मा चैभिः समायुक्तः सुखदुःखमुपाश्नुते ॥ ६ ॥

अविनाश्यस्तथायुक्तः क्षेत्रज्ञ इति निश्चयः।  
भूतानामात्मको भावो यथासौ न वियुज्यते ॥ ७ ॥

यावन्न क्षीयते कर्म तावत् तस्य स्वरूपता।  
क्षीणकर्मा नरो लोके रूपान्यत्वं नियच्छति ॥ ८ ॥

नानाभावास्तथैकत्वं शरीरं प्राप्य संहताः।  
भवन्ति ते तथा नित्याः पृथग्भावं विजानताम् ॥ ९ ॥

अश्वमेधे श्रुतिश्चेयमश्वसंज्ञपनं प्रति ।  
लोकान्तरगता नित्यं प्राणा नित्यं शरीरिणाम् ॥ १० ॥

अहं हितं वदाम्येतत् प्रियं चेत् तव पार्थिव।  
देवयाना हि पन्थानः श्रुतास्ते यज्ञसंस्तरे ॥ ११ ॥

आहृतो यत्र यज्ञस्ते तत्र देवा हितास्तव।  
यदा समन्विता देवाः पशूनां गमनेश्वराः ॥ १२ ॥

गतिमन्तश्च तेनेष्ट्वा नान्ये नित्या भवत्न्युत।  
नित्येऽस्मिन् पञ्चके वर्गे नित्ये चात्मनि पूरुषः ॥ १३ ॥  
अस्य नानासमायोगं यः पश्यति वृथामतिः।  
वियोगे शोचतेऽत्यर्थं स बाल इति मे मतिः ॥ १४ ॥

वियोगे दोषदर्शी यः संयोगं स विसर्जयेत्।  
असङ्गे सङ्गमो नास्ति दुःखं भूवि वियोगजम् ॥ १५ ॥

परापरज्ञस्त्वपरो नाभिमानादुदीरितः ।  
अपरज्ञः परां बुद्धिं ज्ञात्वा मोहाद् विमुच्यते ॥ १६ ॥

अदर्शनादापतितः पुनश्चादर्शनं गतः ।  
नाहं तं वेद्मि नासौ मां न च मेऽस्ति विरागता॥१७॥

येन येन शरीरेण करोत्ययमनीश्वरः।  
तेन तेन शरीरेण तदवश्यमुपाश्नुते।  
मानसं मनसाऽऽप्नोति शरीरं च शरीरवान् ॥ १८ ॥