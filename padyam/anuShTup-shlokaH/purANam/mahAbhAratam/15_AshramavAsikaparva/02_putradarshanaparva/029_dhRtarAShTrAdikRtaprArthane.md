+++
title_full = "029 धृतराष्ट्रका मृत बान्धवोंके शोकसे दुःखी होना तथा गान्धारी और कुन्तीका व्यासजीसे अपने मरे हुए पुत्रोंके दर्शन करनेका अनुरोध"
title = "०२९ धृतराष्ट्रादिकृतप्रार्थने"

+++


वनवासं गते विप्र धृतराष्ट्रे महीपतौ।  
सभार्ये नृपशार्दूल वध्वा कुन्त्या समन्विते ॥ १ ॥  
विदुरे चापि संसिद्धे धर्मराजं व्यपाश्रिते।  
वसत्सु पाण्डुपुत्रेषु सर्वेष्वाश्रममण्डले ॥ २ ॥  
यत् तदाश्चर्यमिति वै करिष्यामीत्युवाच ह।  
व्यासः परमतेजस्वी महर्षिस्तद् वदस्व मे ॥ ३ ॥

वनवासे च कौरव्यः कियन्तं कालमच्युतः।  
युधिष्ठिरो नरपतिर्न्यवसत् सजनस्तदा ॥ ४ ॥

किमाहाराश्च ते तत्र ससैन्या न्यवसन् प्रभो।  
सान्तःपुरा महात्मान इति तद् ब्रूहि मेऽनघ ॥ ५ ॥

तेऽनुज्ञातास्तदा राजन् कुरुराजेन पाण्डवाः।  
विविधान्यन्नपानानि विश्राम्यानुभवन्ति ते ॥ ६ ॥

मासमेकं विजह्रुस्ते ससैन्यान्तःपुरा वने।  
अथ तत्रागमद् व्यासो यथोक्तं ते मयानघ ॥ ७ ॥

तथा च तेषां सर्वेषां कथाभिर्नृपसंनिधौ।  
व्यासमन्वास्यतां राजन्नाजग्मुर्मुनयो परे ॥ ८ ॥

नारदः पर्वतश्चैव देवलश्च महातपाः।  
विश्वावसुस्तुम्बुरुश्च चित्रसेनश्च भारत ॥ ९ ॥

तेषामपि यथान्यायं पूजां चक्रे महातपाः।  
धृतराष्ट्राभ्यनुज्ञातः कुरुराजो युधिष्ठिरः ॥ १० ॥

निषेदुस्ते ततः सर्वे पूजां प्राप्य युधिष्ठिरात्।  
आसनेषु च पुण्येषु बर्हिणेषु वरेषु च ॥ ११ ॥

तेषु तत्रोपविष्टेषु स तु राजा महामतिः।  
पाण्डुपुत्रैः परिवृतो निषसाद कुरूद्वह ॥ १२ ॥

गान्धारी चैव कुन्ती च द्रौपदी सात्वती तथा।  
स्त्रियश्चान्यास्तथान्याभिः सहोपविविशुस्ततः ॥ १३ ॥

तेषां तत्र कथा दिव्या धर्मिष्ठाश्चाभवन् नृप।  
ऋषीणां च पुराणानां देवासुरविमिश्रिताः ॥ १४ ॥

ततः कथान्ते व्यासस्तं प्रज्ञाचक्षुषमीश्वरम्।  
प्रोवाच वदतां श्रेष्ठः पुनरेव स तद् वचः ॥ १५ ॥  
प्रीयमाणो महातेजाः सर्ववेदविदां वरः।

विदितं मम राजेन्द्र यत् ते हृदि विवक्षितम् ॥ १६ ॥  
दह्यमानस्य शोकेन तव पुत्रकृतेन वै।

गान्धार्याश्चैव यद दुःखं हृदि तिष्ठति नित्यदा ॥ १७ ॥  
कुन्त्याश्च यन्महाराज द्रौपद्याश्च हृदि स्थितम्।

यच्च धारयते तीव्रं दुःखं पुत्रविनाशजम् ॥ १८ ॥  
सुभद्रा कृष्णभगिनी तच्चापि विदितं मम।

श्रुत्वा समागममिमं सर्वेषां वस्तुतो नृप ॥ १९ ॥  
संशयच्छेदनार्थाय प्राप्तः कौरवनन्दन ।

इमे च देवगन्धर्वाः सर्वे चेमे महर्षयः ॥ २० ॥  
पश्यन्तु तपसो वीर्यमद्य मे चिरसम्भृतम्।

तदुच्यतां महाप्राज्ञ कं कामं प्रददामि ते ॥ २१ ॥  
प्रवणोऽस्मि वरं दातुं पश्य मे तपसः फलम्।

एवमुक्तः स राजेन्द्रो व्यासेनामितबुद्धिना ॥ २२ ॥  
मुहूर्तमिव संचिन्त्य वचनायोपचक्रमे ।

धन्योऽस्म्यनुगृहीतश्च सफलं जीवितं च मे ॥ २३ ॥  
यन्मे समागमोऽद्येह भवद्भिः सह साधुभिः।

अद्य चाप्यवगच्छामि गतिमिष्टामिहात्मनः ॥ २४ ॥  
ब्रह्मकल्पैर्भवद्भिर्यत् समेतोऽहं तपोधनाः ।

दर्शनादेव भवतां पूतोऽहं नात्र संशयः ॥ २५ ॥  
विद्यते न भयं चापि परलोकान्ममानघाः।

किं तु तस्य सुदुर्बुद्धेर्मन्दस्यापनयैर्भृशम् ॥ २६ ॥  
दूयते मे मनो नित्यं स्मरतः पुत्रगृद्धिनः।

अपापाः पाण्डवा येन निकृताः पापबुद्धिना ॥ २७ ॥  
घातिता पृथिवी येन सहया सनरद्विपा।

राजानश्च महात्मानो नानाजनपदेश्वराः ॥ २८ ॥  
आगम्य मम पुत्रार्थे सर्वे मृत्युवशं गताः।

ये ते पितॄंश्च दारांश्च प्राणांश्च मनसः प्रियान् ॥ २९ ॥  
परित्यज्य गताः शूराः प्रेतराजनिवेशनम्।

का नु तेषां गतिर्ब्रह्मन् मित्रार्थे ये हता मृधे॥३०॥  
तथैव पुत्रपौत्राणां मम ये निहता युधि।

दूयते मे मनोऽभीक्ष्णं घातयित्वा महाबलम् ॥ ३१ ॥  
भीष्मं शान्तनवं वृद्धं द्रोणं च द्विजसत्तमम्।

मम पुत्रेण मूढेन पापेनाकृतबुद्धिना ॥ ३२ ॥  
क्षयं नीतं कुलं दीप्तं पृथिवीराज्यमिच्छता।

एतत् सर्वमनुस्मृत्य दह्यमानो दिवानिशम् ॥ ३३ ॥  
न शान्तिमधिगच्छामि दुःखशोकसमाहतः ।  
इति मे चिन्तयानस्य पितः शान्तिर्न विद्यते ॥ ३४ ॥

तच्छ्रुत्वा विविधं तस्य राजर्षेः परिदेवितम्।  
पुनर्नवीकृतः शोको गान्धार्या जनमेजय ॥ ३५ ॥

कुन्त्या द्रुपदपुत्र्याश्च सुभद्रायास्तथैव च।  
तासां च वरनारीणां वधूनां कौरवस्य ह ॥ ३६ ॥

पुत्रशोकसमाविष्टा गान्धारी त्विदमब्रवीत् ।  
श्वशुरं बद्धनयना देवी प्राञ्जलिरुत्थिता ॥ ३७ ॥

षोडशेमानि वर्षाणि गतानि मुनिपुङ्गव।  
अस्य राज्ञो हतान् पुत्रान् शोचतो न शमो विभो॥३८॥

पुत्रशोकसमाविष्टो निःश्वसन् ह्येष भूमिपः।  
न शेते वसतीः सर्वा धृतराष्ट्रो महामुने ॥ ३९ ॥

लोकानन्यान्‌ समर्थोऽसि स्रष्टुं सर्वांस्तपोबलात्।  
किमु लोकान्तरगतान् राज्ञो दर्शयितुं सुतान् ॥ ४० ॥

इयं च द्रौपदी कृष्णा हतज्ञातिसुता भृशम्।  
शोचत्यतीव सर्वासां स्नुषाणां दयिता स्नुषा ॥ ४१ ॥

तथा कृष्णस्य भगिनी सुभद्रा भद्रभाषिणी।  
सौभद्रवधसंतप्ता भृशं शोचति भाविनी ॥ ४२ ॥

इयं च भूरिश्रवसो भार्या परमसम्मता।  
भर्तृव्यसनशोकार्ता भृशं शोचति भाविनी ॥ ४३ ॥  
यस्यास्तु श्वशुरो धीमान् बाह्लिकः स कुरूद्वहः।  
निहतः सोमदत्तश्च पित्रा सह महारणे ॥ ४४ ॥

श्रीमतोऽस्य महाबुद्धेः संग्रामेष्वपलायिनः ।  
पुत्रस्य ते पुत्रशतं निहतं यद् रणाजिरे ॥ ४५ ॥  
तस्य भार्याशतमिदं दुःखशोकसमाहतम् ।  
पुनः पुनर्वर्धयानं शोकं राज्ञो ममैव च ॥ ४६ ॥  
तेनारम्भेण महता मामुपास्ते महामुने।

ये च शूरा महात्मानः श्वशुरा मे महारथाः ॥ ४७ ॥  
सोमदत्तप्रभृतयः का नु तेषां गतिः प्रभो।

तव प्रसादाद् भगवन् विशोकोऽयं महीपतिः ॥ ४८ ॥  
यथा स्याद् भविता चाहं कुन्ती चेयं वधूस्तव।

इत्युक्तवत्यां गान्धार्यां कुन्ती व्रतकृशानना ॥ ४९ ॥  
प्रच्छन्नजातं पुत्रं तं सस्मारादित्यसंनिभम्।

तामृषिर्वरदो व्यासो दूरश्रवणदर्शनः ॥ ५० ॥  
अपश्यद् दुःखितां देवीं मातरं सव्यसाचिनः।

तामुवाच ततो व्यासो यत् ते कार्यं विवक्षितम् ॥ ५१ ॥  
तद् ब्रूहि त्वं महाभागे यत् ते मनसि वर्तते।

श्वशुराय ततः कुन्ती प्रणम्य शिरसा तदा ॥ ५२ ॥  
उवाच वाक्यं सव्रीडा विवृण्वाना पुरातनम् ॥ ५३ ॥