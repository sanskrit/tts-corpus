+++
title_full = "033 परलोकसे आये हुए व्यक्तियोंका परस्पर राग-द्वेषसे रहित होकर मिलना और रात बीतनेपर अदृश्य हो जाना, व्यासजीकी आज्ञासे विधवा क्षत्राणियोंका गंगाजीमें गोता लगाकर अपने-अपने पतिके लोकको प्राप्त करना तथा इस पर्वके श्रवणकी महिमा"
title = "०३३ स्वस्वपतिलोकगमने"

+++


ततस्ते पुरुषश्रेष्ठाः समाजग्मुः परस्परम्।  
विगतक्रोधमात्सर्याः सर्वे विगतकल्मषाः ॥ १ ॥  
विधिं परममास्थाय ब्रह्मर्षिविहितं शुभम्।  
संहृष्टमनसः सर्वे देवलोक इवामराः ॥ २ ॥

पुत्रः पित्रा च मात्रा च  
भार्याश्च पतिभिः सह ।  
भ्रात्रा भ्राता सखा चैव  
सख्या राजन् समागताः ॥ ३ ॥

पाण्डवास्तु महेष्वासं कर्णं सौभद्रमेव च।  
सम्प्रहर्षात् समाजग्मुर्द्रौपदेयांश्च सर्वशः ॥ ४ ॥

ततस्ते प्रीयमाणा वै कर्णेन सह पाण्डवाः।  
समेत्य पृथिवीपाल सौहृद्ये च स्थिता भवन् ॥ ५ ॥

परस्परं समागम्य योधास्ते भरतर्षभ।  
मुनेः प्रसादात् ते ह्येवं क्षत्रिया नष्टमन्यवः ॥ ६ ॥  
असौहृदं परित्यज्य सौहृदे पर्यवस्थिताः।

एवं समागताः सर्वे गुरुभिर्बान्धवैः सह ॥ ७ ॥  
पुत्रैश्च पुरुषव्याघ्राः कुरवोऽन्ये च पार्थिवाः।

तां रात्रिमखिलामेवं विहृत्य प्रीतमानसाः ॥ ८ ॥  
मेनिरे परितोषेण नृपाः स्वर्गसदो यथा।

नात्र शोको भयं त्रासो नारतिर्नायशोऽभवत् ॥ ९ ॥  
परस्परं समागम्य योधानां भरतर्षभ।

समागतास्ताः पितृभिर्भ्रातृभिः पतिभिः सुतैः ॥ १० ॥  
मुदं परमिकां प्राप्य नार्यो दुःखमथात्यजन्।

एकां रात्रिं विहृत्यैव ते वीरास्ताश्च योषितः ॥ ११ ॥  
आमन्त्र्यान्योन्यमाश्लिष्य ततो जग्मुर्यथागतम् ।

ततो विसर्जयामास लोकांस्तान् मुनिपुङ्गवः ॥ १२ ॥  
क्षणेनान्तर्हिताश्चैव प्रेक्षतामेव लेऽभवन् ।  
अवगाह्य महात्मानः पुण्यां भागीरथीं नदीम् ॥ १३ ॥  
सरथाः सध्वजाश्चैव स्वानि वेश्मानि भेजिरे।

देवलोकं ययुः केचित् केचित् ब्रह्मसदस्तथा ॥ १४ ॥  
केचिच्च वारुणं लोकं केचित् कौबेरमाप्नुवन्।  
ततो वैवस्वतं लोकं केचिच्चैवाप्नुवन्नृपाः ॥ १५ ॥

राक्षसानां पिशाचानां केचिच्चाप्युत्तरान्‌ कुरून्।  
विचित्रगतयः सर्वे यानवाप्यामरैः सह ॥ १६ ॥  
आजग्मुस्ते महात्मानः सवाहाः सपदानुगाः।

गतेषु तेषु सर्वेषु सलिलस्थो महामुनिः ॥ १७ ॥  
धर्मशीलो महातेजाः कुरूणां हितकृत् तथा।  
ततः प्रोवाच ताः सर्वाः क्षत्रिया निहतेश्वराः ॥ १८ ॥  
या याः पतिकृतान् लोका-  
निच्छन्ति परमस्त्रियः ।  
ता जाह्नवीजलं क्षिप्र-  
मवगाहन्त्वतन्द्रिताः ॥ १९ ॥  
ततस्तस्य वचः श्रुत्वा श्रद्दधाना वराङ्गनाः।  
श्वशुरं समनुज्ञाप्य विविशुर्जाह्नवीजलम् ॥ २० ॥

विमुक्ता मानुषैर्देहैस्ततस्ता भर्तृभिः सह।  
समाजग्मुस्तदा साध्व्यः सर्वा एव विशाम्पते ॥ २१ ॥

एवं क्रमेण सर्वास्ताः शीलवत्यः पतिव्रताः।  
प्रविश्य क्षत्रिया मुक्ता जग्मुर्भर्तृसलोकताम् ॥ २२ ॥

दिव्यरूपसमायुक्ता दिव्याभरणभूषिताः ।  
दिव्यमाल्याम्बरधरा यथाऽऽसां पतयस्तथा ॥ २३ ॥

ताः शीलगुणसम्पन्ना विमानस्था गतक्लमाः।  
सर्वाः सर्वगुणोपेताः स्वस्थानं प्रतिपेदिरे ॥ २४ ॥

यस्य यस्य तु यः कामस्तस्मिन्‌ काले बभूव ह।  
तं तं विसृष्टवान् व्यासो वरदो धर्मवत्सलः ॥ २५ ॥

तच्छ्रुत्वा नरदेवानां पुनरागमनं नराः।  
जहृषुर्मुदिताश्चासन् नानादेशगता अपि ॥ २६ ॥

प्रियैः समागमं तेषां यः सम्यक् शृणुयान्नरः।  
प्रियाणि लभते नित्यमिह च प्रेत्य चैव सः ॥ २७ ॥

इष्टबान्धवसंयोगमनायासमनामयम् ।  
यश्चैतच्छ्रावयेद् विद्वान् विदुषो धर्मवित्तमः ॥ २८ ॥  
स यशः प्राप्नुयाल्लोके परत्र च शुभां गतिम्।

स्वाध्याययुक्ता मनुजास्तपोयुक्ताश्च भारत ॥ २९ ॥  
साध्वाचारा दमोपेता दाननिर्धूतकल्मषाः ।  
ऋजवः शुचयः शान्ता हिंसानृतविवर्जिताः ॥ ३० ॥  
आस्तिकाः श्रद्दधानाश्च धृतिमन्तश्च मानवाः।  
श्रुत्वाऽऽश्चर्यमिदं पर्वं ह्यवाप्स्यन्ति परां गतिम् ॥ ३१ ॥