+++
title_full = "036 व्यासजीकी आज्ञासे धृतराष्ट्र आदिका पाण्डवोंको विदा करना और पाण्डवोंका सदलबल हस्तिनापुरमें आना"
title = "०३६ युधिष्ठिरप्रत्यागमे"

+++


दृष्ट्वा पुत्रांस्तथा पौत्रान् सानुबन्धान्‌ जनाधिपः।  
धृतराष्ट्रः किमकरोद् राजा चैव युधिष्ठिरः ॥ १ ॥

तद् दृष्ट्वा महदाश्चर्यं पुत्राणां दर्शनं नृप।  
वीतशोकः स राजर्षिः पुनराश्रममागमत् ॥ २ ॥

इतरस्तु जनः सर्वस्ते चैव परमर्षयः।  
प्रतिजग्मुर्यथाकामं धृतराष्ट्राभ्यनुज्ञया ॥ ३ ॥

पाण्डवास्तु महात्मानो लघुभूयिष्ठसैनिकाः ।  
पुनर्जग्मुर्महात्मानं सदारास्तं महीपतिम् ॥ ४ ॥

तत्राश्रमपदं धीमान् ब्रह्मर्षिर्लोकपूजितः ।  
मुनिः सत्यवतीपुत्रो धृतराष्ट्रमभाषत ॥ ५ ॥

धृतराष्ट्र महाबाहो शृणु कौरवनन्दन।  
श्रुतं ते ज्ञानवृद्धानामृषीणां पुण्यकर्मणाम् ॥ ६ ॥  
श्रद्धाभिजनवृद्धानां वेदवेदाङ्गवेदिनाम् ।  
धर्मज्ञानां पुराणानां वदतां विविधाः कथाः ॥ ७ ॥  
मा स्म शोके मनः कार्षीर्दिष्टे न व्यथते बुधः।

श्रुतं देवरहस्यं ते नारदाद् देवदर्शनात् ॥ ८ ॥  
गतास्ते क्षत्रधर्मेण शस्त्रपूतां गतिं शुभाम्।  
यथा दृष्टास्त्वया पुत्रास्तथा कामविहारिणः ॥ ९ ॥

युधिष्ठिरः स्वयं धीमान् भवन्तमनुरुध्यते।  
सहितो भ्रातृभिः सर्वैः सदारः ससुहृज्जनः ॥ १० ॥

विसर्जयैनं यात्वेष स्वराज्यमनुशासताम् ।  
मासः समधिकस्तेषामतीतो वसतां वने ॥ ११ ॥

एतद्धि नित्यं यत्नेन पदं रक्ष्यं नराधिप।  
बहुप्रत्यर्थिकं ह्येतद् राज्यं नाम कुरूद्वह ॥ १२ ॥

इत्युक्तः कौरवो राजा व्यासेनातुलतेजसा।  
युधिष्ठिरमथाहूय वाग्मी वचनमब्रवीत् ॥ १३ ॥

अजातशत्रो भद्रं ते शृणु मे भ्रातृभिः सह।  
त्वत्प्रसादान्महीपाल शोको नास्मान् प्रबाधते ॥ १४ ॥

रमे चाहं त्वया पुत्र पुरेव गजसाह्वये।  
नाथेनानुगतो विद्वन् प्रियेषु परिवर्तिना ॥ १५ ॥  
प्राप्तं पुत्रफलं त्वत्तः प्रीतिर्मे परमा त्वयि।  
न मे मन्युर्महाबाहो गम्यतां पुत्र मा चिरम् ॥ १६ ॥

भवन्तं चेह सम्प्रेक्ष्य तपो मे परिहीयते।  
तपोयुक्तं शरीरं च त्वां दृष्ट्वा धारितं पुनः ॥ १७ ॥

मातरौ ते तथैवेमे शीर्णपर्णकृताशने।  
मम तुल्यव्रते पुत्र न चिरं वर्तयिष्यतः ॥ १८ ॥

दुर्योधनप्रभृतयो दृष्टा लोकान्तरं गताः।  
व्यासस्य तपसो वीर्याद् भवतश्च समागमात् ॥ १९ ॥  
प्रयोजनं च निर्वृत्तं जीवितस्य ममानघ।  
उग्रं तपः समास्थास्ये त्वमनुज्ञातुमर्हसि ॥ २० ॥

त्वय्यद्य पिण्डः कीर्तिश्च कुलं चेदं प्रतिष्ठितम्।  
श्वो वाद्य वा महाबाहो गम्यतां पुत्र मा चिरम्॥२१॥

राजनीतिः सुबहुशः श्रुता ते भरतर्षभ।  
संदेष्टव्यं न पश्यामि कृतं मे भवता विभो ॥ २२ ॥

इत्युक्तवचनं तं तु नृपो राजानमब्रवीत्।  
न मामर्हसि धर्मज्ञ परित्यक्तुमनागसम् ॥ २३ ॥

कामं गच्छन्तु मे सर्वे भ्रातरोऽनुचरास्तथा।  
भवन्तमहमन्विष्ये मातरौ च यतव्रतः ॥ २४ ॥

तमुवाचाथ गान्धारी मैवं पुत्र शृणुष्व च।  
त्वय्यधीनं कुरुकुलं पिण्डश्च श्वशुरस्य मे ॥ २५ ॥  
गम्यतां पुत्र पर्याप्तमेतावत् पूजिता वयम्।  
राजा यदाह तत् कार्यं त्वया पुत्र पितुर्वचः ॥ २६ ॥

इत्युक्तः स तु गान्धार्या कुन्तीमिदमभाषत।  
स्नेहबाष्पाकुले नेत्रे प्रमृज्य रुदतीं वचः ॥ २७ ॥

विसर्जयति मां राजा गान्धारी च यशस्विनी।  
भवत्यां बद्धचित्तस्तु कथं यास्यामि दुःखितः ॥ २८ ॥

न चोत्सहे तपोविघ्नं कर्तुं ते धर्मचारिणि।  
तपसो हि परं नास्ति तपसा विन्दते महत् ॥ २९ ॥

ममापि न तथा राज्ञि राज्ये बुद्धिर्यथा पुरा।  
तपस्येवानुरक्तं मे मनः सर्वात्मना तथा ॥ ३० ॥

शून्येयं च मही कृत्स्ना न मे प्रीतिकरी शुभे।  
बान्धवा नः परिक्षीणा बलं नो न यथा पुरा॥३१॥

पञ्चालाः सुभृशं क्षीणाः कथामात्रावशेषिताः।  
न तेषां कुलकर्तारं कंचित् पश्याम्यहं शुभे ॥ ३२ ॥

सर्वे हि भस्मसान्नीतास्ते द्रोणेन रणाजिरे।  
अवशिष्टाश्च निहता द्रोणपुत्रेण वै निशि ॥ ३३ ॥

चेदयश्चैव मत्स्याश्च दृष्टपूर्वास्तथैव नः।  
केवलं वृष्णिचक्रं च वासुदेवपरिग्रहात् ॥ ३४ ॥

यद् दृष्ट्वा स्थातुमिच्छामि धर्मार्थं नार्थहेतुतः।  
शिवेन पश्य नः सर्वान् दुर्लभं तव दर्शनम् ॥ ३५ ॥  
अविषह्यं च राजा हि तीव्रं चारप्स्यते तपः।

एतच्छ्रुत्वा महाबाहुः सहदेवो युधां पतिः ॥ ३६ ॥  
युधिाष्ठिरमुवाचेदं बाष्पव्याकुललोचनः ।

नोत्सहेऽहं परित्यक्तुं मातरं भरतर्षभ ॥ ३७ ॥  
प्रतियातु भवान् क्षिप्रं तपस्तप्स्याम्यहं विभो।  
इहैव शोषयिष्यामि तपसेदं कलेवरम् ॥ ३८ ॥  
पादशुश्रूषणे रक्तो राज्ञो मात्रोस्तथानयोः।

तमुवाच ततः कुन्ती परिष्वज्य महाभुजम् ॥ ३९ ॥  
गम्यतां पुत्र मैवं त्वं वोचः कुरु वचो मम।  
आगमा वः शिवाः सन्तु स्वस्था भवत पुत्रकाः ॥ ४० ॥

उपरोधो भवेदेवमस्माकं तपसः कृते।  
त्वत्स्नेहपाशबद्धा च हीयेयं तपसः परात् ॥ ४१ ॥  
तस्मात् पुत्रक गच्छ त्वं शिष्टमल्पं च नः प्रभो।

एवं संस्तम्भितं वाक्यैः कुन्त्या बहुविधैर्मनः ॥ ४२ ॥  
सहदेवस्य राजेन्द्र राज्ञश्चैव विशेषतः।

ते मात्रा समनुज्ञाता राज्ञा च कुरुपुङ्गवाः ॥ ४३ ॥  
अभिवाद्य कुरुश्रेष्ठमामन्त्रयितुमारभन् ।

राज्यं प्रतिगमिष्यामः शिवेन प्रतिनन्दिताः ॥ ४४ ॥  
अनुज्ञातास्त्वया राजन् गमिष्यामो विकल्मषाः।

एवमुक्तः स राजर्षिर्धर्मराज्ञा महात्मना ॥ ४५ ॥  
अनुजज्ञे स कौरव्यमभिनन्द्य युधिष्ठिरम्।

भीमं च बलिनां श्रेष्ठं सान्त्वयामास पार्थिवः ॥ ४६ ॥  
स चास्य सम्यङ्‌मेधावी प्रत्यपद्यत वीर्यवान्।

अर्जुनं च समाश्लिष्य यमौ च पुरुषर्षभौ ॥ ४७ ॥  
अनुजज्ञे स कौरव्यः परिष्वज्याभिनन्द्य च।  
गान्धार्या चाभ्यनुज्ञाताः कृतपादाभिवादनाः ॥ ४८ ॥  
जनन्या समुपाघ्राताः परिष्वक्ताश्च ते नृपम्।  
चक्रुः प्रदक्षिणं सर्वे वत्सा इव निवारणे॥४९।  
पुनः पुनर्निरीक्षन्तः प्रचक्रुस्ते प्रदक्षिणम्।

द्रौपदीप्रमुखाश्चैव सर्वाः कौरवयोषितः ॥ ५० ॥  
न्यायतः श्वशुरे वृत्तिं प्रयुज्य प्रययुस्ततः।  
श्वश्रूभ्यां समनुज्ञाताः परिष्वज्याभिनन्दिताः ॥ ५१ ॥  
संदिष्टाश्चेति कर्तव्यं प्रययुर्भर्तृभिः सह।

ततः प्रजज्ञे निनदः सूतानां युज्यतामिति ॥ ५२ ॥  
उष्ट्राणां क्रोशतां चापि हयानां हेषतामपि।  
ततो युधिष्ठिरो राजा सदारः सहसैनिकः।  
नगरं हास्तिनपुरं पुनरायात् सबान्धवः ॥ ५३ ॥