+++
title_full = "037 नारदजीसे धृतराष्ट्र आदिके दावानलमें दग्ध हो जानेका हाल जानकर युधिष्ठिर आदिका शोक करना"
title = "०३७ धृतराष्ट्रादिदाहे"

+++


द्विवर्षोपनिवृत्तेषु पाण्डवेषु यदृच्छया ।  
देवर्षिर्नारदो राजन्नाजगाम युधिष्ठिरम् ॥ १ ॥

तमभ्यर्च्य महाबाहुः कुरुराजो युधिष्ठिरः।  
आसीनं परिविश्वस्तं प्रोवाच वदतां वरः ॥ २ ॥

चिरात्तु नानुपश्यामि भगवन्तमुपस्थितम् ।  
कच्चित् ते कुशलं विप्र शुभं वा प्रत्युपस्थितम् ॥ ३ ॥

के देशाः परिदृष्टास्ते किं च कार्यं करोमि ते।  
तद् ब्रूहि द्विजमुख्य त्वं त्वं ह्यस्माकं परा गतिः॥४॥

चिरदृष्टोऽसि मेत्येवमागतोऽहं तपोवनात् ।  
परिदृष्टानि तीर्थानि गङ्गा चैव मया नृप ॥ ५ ॥

वदन्ति पुरुषा मेऽद्य गङ्गातीरनिवासिनः।  
धृतराष्ट्रं महात्मानमास्थितं परमं तपः ॥ ६ ॥

अपि दृष्टस्त्वया तत्र कुशली स कुरूद्वहः।  
गान्धारी च पृथा चैव सूतपुत्रश्च संजयः ॥ ७ ॥

कथं च वर्तते चाद्य पिता मम स पार्थिवः।  
श्रोतुमिच्छामि भगवन् यदि दृष्टस्त्वया नृपः ॥ ८ ॥

स्थिरीभूय महाराज शृणु वृत्तं यथातथम्।  
यथा श्रुतं च दृष्टं च मया तस्मिंस्तपोवने ॥ ९ ॥

वनवासनिवृत्तेषु भवत्सु कुरुनन्दन ।  
कुरुक्षेत्रात् पिता तुभ्यं गङ्‌गाद्वारं ययौ नृप ॥ १० ॥  
गान्धार्या सहितो धीमान् वध्वा कुन्त्या समन्वितः।  
संजयेन च सूतेन साग्निहोत्रः सयाजकः ॥ ११ ॥

आतस्थे स तपस्तीव्रं पिता तव तपोधनः।  
वीटां मुखे समाधाय वायुभक्षोऽभवन्मुनिः ॥ १२ ॥

वने स मुनिभिः सर्वैः पूज्यमानो महातपाः।  
त्वगस्थिमात्रशेषः स षण्मासानभवन्नृपः ॥ १३ ॥

गान्धारी तु जलाहारी कुन्ती मासोपवासिनी।  
संजयः षष्ठभूक्तेन वर्तयामास भारत ॥ १४ ॥

अग्नींस्तु याजकास्तत्र जुहुवुर्विधिवत् प्रभो।  
दृश्यतोऽदृश्यतश्चैव वने तस्मिन् नृपस्य वै ॥ १५ ॥

अनिकेतोऽथ राजा स बभूव वनगोचरः।  
ते चापि सहिते देव्यौ संजयश्च तमन्वयुः ॥ १६ ॥

संजयो नृपतेर्नेता समेषु विषमेषु च।  
गान्धार्याश्च पृथा चैव चक्षुरासीदनिन्दिता ॥ १७ ॥

ततः कदाचिद् गङ्गायाः कच्छे स नृपसत्तमः।  
गङ्गायामाप्लुतो धीमानाश्रमाभिमुखोऽभवत् ॥ १८ ॥

अथ वायुः समुद्‌भूतो दावाग्निरभवन्महान्।  
ददाह तद् वनं सर्वं परिगृह्य समन्ततः ॥ १९ ॥

दह्यत्सु मृगयूथेषु द्विजिह्वेषु समन्ततः।  
वराहाणां च यूथेषु संश्रयत्सु जलाशयान् ॥ २० ॥

समाविद्धे वने तस्मिन् प्राप्ते व्यसन उत्तमे।  
निराहारतया राजन् मन्दप्राणविचेष्टितः ॥ २१ ॥  
असमर्थोऽपसरणे सुकृशे मातरौ च ते।

ततः स नृपतिर्दृष्ट्वा वह्निमायान्तमन्तिकात् ॥ २२ ॥  
इदमाह ततः सूतं संजयं जयतां वरः।

गच्छ संजय यत्राग्निर्न त्वां दहति कर्हिचित् ॥ २३ ॥  
वयमत्राग्निना युक्ता गमिष्यामः परां गतिम्।

तमुवाच किलोद्विग्नः संजयो वदतां वरः ॥ २४ ॥  
राजन् मृत्युरनिष्टोऽयं भविता ते वृथाग्निना।  
न चोपायं प्रपश्यामि मोक्षणे जातवेदसः ॥ २५ ॥

यदत्रानन्तरं कार्यं तद् भवान् वक्तुमर्हति।  
इत्युक्तः संजयेनेदं पुनराह स पार्थिवः ॥ २६ ॥

नैष मृत्युरनिष्टो नो निःसृतानां गृहात् स्वयम्।  
जलमग्निस्तथा वायुरथवापि विकर्षणम् ॥ २७ ॥  
तापसानां प्रशस्यन्ते गच्छ संजय मा चिरम्।

इत्युक्त्वा संजयं राजा समाधाय मनस्तथा ॥ २८ ॥  
प्राङ्‌मुखः सह गान्धार्या कुन्त्या चोपाविशत्‌ तदा।

संजयस्तं तथा दृष्ट्वा प्रदक्षिणमथाकरोत् ॥ २९ ॥  
उवाच चैनं मेधावी युङ्‌क्ष्वात्मानमिति प्रभो।

ऋषिपुत्रो मनीषी स राजा चक्रेऽस्य तद् वचः ॥ ३० ॥  
सन्निरुध्येन्द्रियग्राममासीत् काष्ठोपमस्तदा ।

गान्धारी च महाभागा जननी च पृथा तव ॥ ३१ ॥  
दावाग्निना समायुक्ते स च राजा पिता तव।  
संजयस्तु महामात्रस्तस्माद् दावादमुच्यत ॥ ३२ ॥

गङ्गाकूले मया दृष्टस्तापसैः परिवारितः।  
स तानामन्त्र्य तेजस्वी निवेद्यैतच्च सर्वशः ॥ ३३ ॥  
प्रययौ संजयो धीमान् हिमवन्तं महीधरम्।

एवं स निधनं प्राप्तः कुरुराजो महामनाः ॥ ३४ ॥  
गान्धारी च पृथा चैव जनन्यौ ते विशाम्पते।

यदृच्छयानुव्रजता मया राज्ञः कलेवरम् ॥ ३५ ॥  
तयोश्च देव्योरुभयोर्मया दृष्टानि भारत।

ततस्तपोवने तस्मिन् समाजग्मुस्तपोधनाः ॥ ३६ ॥  
श्रुत्वा राज्ञस्तदा निष्ठां न त्वशोचन् गतीश्च ते।

तत्राश्रौषमहं सर्वमेतत् पुरुषसत्तम ॥ ३७ ॥  
यथा च नृपतिर्दग्धो देव्यौ ते चेति पाण्डव।

न शोचितव्यं राजेन्द्र स्वतः स पृथिवीपतिः ॥ ३८ ॥  
प्राप्तवानग्निसंयोगं गान्धारी जननी च ते।

एतच्छ्रुत्वा च सर्वेषां पाण्डवानां महात्मनाम् ॥ ३९ ॥  
निर्याणं धृतराष्ट्रस्य शोकः समभवन्महान्।

अन्तःपुराणां च तदा महानार्तस्वरोऽभवत् ॥ ४० ॥  
पौराणां च महाराज श्रुत्वा राज्ञस्तदा गतिम्।

अहो धिगिति राजा तु विक्रुश्य भृशदुःखितः ॥ ४१ ॥  
ऊर्ध्वबाहुः स्मरन् मातुः प्ररुरोद युधिष्ठिरः।

भीमसेनपुरोगाश्च भ्रातरः सर्व एव ते ॥ ४२ ॥  
अन्तःपुरेषु च तदा सुमहान् रुदितस्वनः।  
प्रादुरासीन्महाराज पृथां श्रुत्वा तथागताम् ॥ ४३ ॥

तं च वृद्धं तथा दग्धं हतपुत्रं नराधिपम्।  
अन्वशोचन्त ते सर्वे गान्धारीं च तपस्विनीम् ॥ ४४ ॥

तस्मिन्नुपरते शब्दे मुहूर्तादिव भारत।  
निगृह्य बाष्पं धैर्येण धर्मराजोऽब्रवीदिदम् ॥ ४५ ॥