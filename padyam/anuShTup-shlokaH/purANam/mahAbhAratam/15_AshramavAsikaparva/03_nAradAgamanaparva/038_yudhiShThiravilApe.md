+++
title_full = "038 नारदजीके सम्मुख युधिष्ठिरका धृतराष्ट्र आदिके लौकिक अग्निमें दग्ध हो जानेका वर्णन करते हुए विलाप और अन्य पाण्डवोंका भी रोदन"
title = "०३८ युधिष्ठिरविलापे"

+++


तथा महात्मनस्तस्य तपस्युग्रे च वर्ततः।  
अनाथस्येव निधनं तिष्ठत्स्वास्मासु बन्धुषु ॥ १ ॥

दुर्विज्ञेया गतिर्ब्रह्मन् पुरुषाणां मतिर्मम।  
यत्र वैचित्रवीर्योऽसौ दग्ध एवं वनाग्निना ॥ २ ॥

यस्य पुत्रशतं श्रीमदभवद् बाहुशालिनः।  
नागायुतबलो राजा स दग्धो हि दवाग्निना ॥ ३ ॥

यं पुरा पर्यवीजन्त तालवृन्तैर्वरस्त्रियः।  
तं गृध्राः पर्यवीजन्त दावाग्निपरिकालितम् ॥ ४ ॥

सूतमागधसंघैश्च शयानो यः प्रबोध्यते।  
धरण्यां स नृपः शेते पापस्य मम कर्मभिः ॥ ५ ॥

न च शोचामि गान्धारीं हतपुत्रां यशस्विनीम्।  
पतिलोकमनुप्राप्तां तथा भर्तृव्रते स्थिताम् ॥ ६ ॥

पृथामेव च शोचामि या पुत्रैश्वर्यमृद्धिमत्।  
उत्सृज्य सुमहद् दीप्तं वनवासमरोचयत् ॥ ७ ॥

धिग् राज्यमिदमस्माकं धिग् बलं धिक् पराक्रमम्।  
क्षत्रधर्मं च धिग् यस्मान्मृता जीवामहे वयम् ॥ ८ ॥

सुसूक्ष्मा किल कालस्य गतिर्द्विजवरोत्तम।  
यत् समुत्सृज्य राज्यं सा वनवासमरोचयत् ॥ ९ ॥

युधिष्ठिरस्य जननी भीमस्य विजयस्य च।  
अनाथवत् कथं दग्धा इति मुह्यामि चिन्तयन् ॥ १० ॥

वृथा संतर्पितो वह्निः खाण्डवे सव्यसाचिना।  
उपकारमजानन् स कृतघ्न इति मे मतिः ॥ ११ ॥

यत्रादहत् स भगवान् मातरं सव्यसाचिनः।  
कृत्वा यो ब्राह्मणच्छद्म भिक्षार्थी समुपागतः ॥ १२ ॥  
धिगग्निं धिक् च पार्थस्य विश्रुतां सत्यसंधताम्।

इदं कष्टतरं चान्यद् भगवन् प्रतिभाति मे ॥ १३ ॥  
वृथाग्निना समायोगो यदभूत् पृथिवीपतेः।

तथा तपस्विनस्तस्य राजर्षेः कौरवस्य ह ॥ १४ ॥  
कथमेवंविधो मृत्युः प्रशास्य पृथिवीमिमाम्।

तिष्ठत्सु मन्त्रपूतेषु तस्याग्निषु महावने ॥ १५ ॥  
वृथाग्निना समायुक्तो निष्ठां प्राप्तः पिता मम।

मन्ये पृथा वेपमाना कृशा धमनिसंतता ॥ १६ ॥  
हा तात! धर्मराजेति समाक्रन्दन्महाभये।

भीम पर्याप्नुहि भयादिति चैवाभिवाशती ॥ १७ ॥  
समन्ततः परिक्षिप्ता माताभून्मे दवाग्निना।

सहदेवः प्रियस्तस्याः पुत्रेभ्योऽधिक एव तु ॥ १८ ॥  
न चैनां मोक्षयामास वीरो माद्रवतीसुतः।

तच्छ्रुत्वा रुरुदुः सर्वे समालिङ्‌ग्य परस्परम् ॥ १९ ॥  
पाण्डवाः पञ्च दुःखार्ता भूतानीव युगक्षये।

तेषां तु पुरुषेन्द्राणां रुदतां रुदितस्वनः ॥ २० ॥  
प्रासादाभोगसंरुद्धे अन्वरौत्सीत् स रोदसी ॥ २१ ॥