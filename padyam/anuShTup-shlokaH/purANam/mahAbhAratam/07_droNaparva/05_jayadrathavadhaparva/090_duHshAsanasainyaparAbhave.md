+++
title_full = "090 अर्जुनके बाणोंसे हताहत होकर सेनासहित दुःशासनका पलायन"
title = "०९० दुःशासनसैन्यपराभवे"

+++


तस्मिन् प्रभग्ने सैन्याग्रे वध्यमाने किरीटिना।  
के तु तत्र रणे वीराः प्रत्युदीयुर्धनंजयम् ॥ १ ॥

आहोस्विच्छकटव्यूहं प्रविष्टा मोघनिश्चयाः ।  
द्रोणमाश्रित्य तिष्ठन्तं प्राकारमकुतोभयम् ॥ २ ॥

तथार्जुनेन सम्भग्ने तस्मिंस्तव बलेऽनघ।  
हतवीरे हतोत्साहे पलायनकृतक्षणे ॥ ३ ॥  
पाकशासनिनाभीक्ष्णं वध्यमाने शरोत्तमैः ।  
न तत्र कश्चित् संग्रामे शशाकार्जुनमीक्षितुम् ॥ ४ ॥

ततस्तव सुतो राजन् दृष्ट्वा सैन्यं तथागतम्।  
दुःशासनो भृशं क्रुद्धो युद्धायार्जुनमभ्यगात् ॥ ५ ॥

स काञ्चनविचित्रेण कवचेन समावृतः।  
जाम्बूनदशिरस्त्राणः शूरस्तीव्रपराक्रमः ॥ ६ ॥

नागानीकेन महता ग्रसन्निव महीमिमाम्।  
दुःशासनो महाराज सव्यसाचिनमावृणोत् ॥ ७ ॥

ह्रादेन गजघण्टानां शङ्खानां निनदेन च।  
ज्याक्षेपनिनदैश्चैव विरावेण च दन्तिनाम् ॥ ८ ॥  
भूर्दिशश्चान्तरिक्षं च शब्देनासीत् समावृतम्।  
स मुहूर्तं प्रतिभयो दारुणः समपद्यत ॥ ९ ॥

तान् दृष्ट्‌वा पततस्तूणमङ्कुशैरभिचोदितान् ।  
व्यालम्बहस्तान् संरब्धान् सपक्षानिव पर्वतान् ॥ १० ॥  
सिंहनादेन महता नरसिंहो धनंजयः।  
गजानीकममित्राणामभीतो व्यधमच्छरैः ॥ ११ ॥

महोर्मिणमिवोद्धूतं श्वसनेन महार्णवम् ।  
किरीटी तद् गजानीकं प्राविशन्मकरो यथा ॥ १२ ॥

काष्ठातीत इवादित्यः प्रतपन् स युगक्षये।  
ददृशे दिक्षु सर्वासु पार्थः परपुरंजयः ॥ १३ ॥

खुरशब्देन चाश्वानां नेमिघोषेण तेन च।  
तेन चोत्कृष्टशब्देन ज्यानिनादेन तेन च ॥ १४ ॥  
नानावादित्रशब्देन पाञ्चजन्यस्वनेन च ।  
देवदत्तस्य घोषेण गाण्डीवनिनदेन च ॥ १५ ॥  
मन्दवेगा नरा नागा बभूवुस्ते विचेतसः।  
शरैराशीविषस्पर्शैर्निर्भिन्नाः सव्यसाचिना ॥ १६ ॥

ते गजा विशिखैस्तीक्ष्णैर्युधि गाण्डीवचोदितैः।  
अनेकशतसाहस्रैः सर्वाङ्गेषु समर्पिताः ॥ १७ ॥

आरावं परमं कृत्वा वध्यमानाः किरीटिना।  
निपेतुरनिशं भूमौ छिन्नपक्षा इवाद्रयः ॥ १८ ॥

अपरे दन्तवेष्टेषु कुम्भेषु च कटेषु च।  
शरैः समर्पिता नागाः क्रौञ्चवद् व्यनदन् मुहुः ॥ १९ ॥

गजस्कन्धगतानां च पुरुषाणां किरीटिना।  
छिद्यन्ते चोत्तमाङ्गानि भल्लैः संनतपर्वभिः ॥ २० ॥

सकुण्डलानां पततां शिरसां धरणीतले।  
पद्मानामिव संघातैः पार्थश्चक्रे निवेदनम् ॥ २१ ॥

यन्त्रबद्धा विकवचा व्रणार्ता रुधिरोक्षिताः।  
भ्रमत्सु युधि नागेषु मनुष्या विललम्बिरे ॥ २२ ॥

केचिदेकेन बाणेन सुयुक्तेन सुपत्रिणा।  
द्वौ त्रयश्च विनिर्भिन्ना निपेतुर्धरणीतले ॥ २३ ॥

अतिविद्धाश्च नाराचैर्वमन्तो रुधिरं मुखैः।  
सारोहा न्यपतन् भूमौ द्रुमवन्त इवाचलाः ॥ २४ ॥

मौर्वीं ध्वजं धनुश्चैव युगमीषां तथैव च।  
रथिनां कुट्टयामास भल्लैः संनतपर्वभिः ॥ २५ ॥

न संदधन्‌ न चाकर्षन् न विमुञ्चन् न चोद्वहन्।  
मण्डलेनैव धनुषा नृत्यन् पार्थः स्म दृश्यते ॥ २६ ॥

अतिविद्धाश्च नाराचैर्वमन्तो रुधिरं मुखैः।  
मुहूर्तान्न्यपतन्नन्ये वारणा वसुधातले ॥ २७ ॥

उत्थितान्यगणेयानि कबन्धानि समन्ततः ।  
अदृश्यन्त महाराज तस्मिन् परमसंकुले ॥ २८ ॥

सचापाः साङ्‌गुलित्राणाः सखङ्‌गाः साङ्गदा रणे।  
अदृश्यन्त भूजाश्छिन्ना हेमाभरणभूषिताः ॥ २९ ॥

सूपस्करैरधिष्ठानैरीषादण्डकबन्धुरैः ।  
चक्रैर्विमथितैरक्षैर्भग्नैश्च बहुधा युगे ॥ ३० ॥  
चर्मचापधरैश्चैव व्यवकीर्णैस्ततस्ततः ।  
स्रग्भिराभरणैर्वस्त्रैः पतितैश्च महाध्वजैः ॥ ३१ ॥  
निहतैर्वारणैरश्वैः क्षत्रियैश्च निपातितैः ।  
अदृश्यत मही तत्र दारुणप्रतिदर्शना ॥ ३२ ॥

एवं दुःशासनबलं वध्यमानं किरीटिना।  
सम्प्राद्रवन्महाराज व्यथितं सहनायकम् ॥ ३३ ॥

ततो दुःशासनस्त्रस्तः सहानीकः शरार्दितः।  
द्रोणं त्रातारमाकाङ्क्षन् शकटव्यूहमभ्यगात् ॥ ३४ ॥