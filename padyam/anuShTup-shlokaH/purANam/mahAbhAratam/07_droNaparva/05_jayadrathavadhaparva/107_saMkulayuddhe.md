+++
title_full = "107 कौरव-सेनाके क्षेमधूर्ति, वीरधन्वा, निरमित्र तथा व्याघ्रदत्तका वध और दुर्मुख एवं विकर्णकी पराजय"
title = "१०७ संकुलयुद्धे"

+++


बृहत्क्षत्रमथायान्तं कैकेयं दृढविक्रमम् ।  
क्षेमधूर्तिर्महाराज विव्याधोरसि मार्गणैः ॥ १ ॥

बृहत्क्षत्रस्तु तं राजा नवत्या नतपर्वणाम्।  
आजघ्ने त्वरितो राजन् द्रोणानीकबिभित्सया ॥ २ ॥

क्षेमधूर्तिस्तु संक्रुद्धः कैकेयस्य महात्मनः।  
धनुश्चिच्छेद भल्लेन पीतेन निशितेन ह ॥ ३ ॥

अथैनं छिन्नधन्वानं शरेणानतपर्वणा ।  
विव्याध समरे तूर्णं प्रवरं सर्वधन्विनाम् ॥ ४ ॥

अथान्यद् धनुरादाय बृहत्क्षत्रो हसन्निव।  
व्यश्वसूतरथं चक्रे क्षेमधूर्तिं महारथम् ॥ ५ ॥

ततोऽपरेण भल्लेन पीतेन निशितेन च।  
जहार नृपतेः कायाच्छिरो ज्वलितकुण्डलम् ॥ ६ ॥

तच्छिन्नं सहसा तस्य शिरः कुञ्चितमूर्धजम्।  
सकिरीटं महीं प्राप्य बभौ ज्योतिरिवाम्बरात् ॥ ७ ॥

तं निहत्य रणे हृष्टो बृहत्क्षत्रो महारथः।  
सहसाभ्यपतत् सैन्यं तावकं पार्थकारणात् ॥ ८ ॥

धृष्टकेतुं तथाऽऽयान्तं द्रोणहेतोः पराक्रमी।  
वीरधन्वा महेष्वासो वारयामास भारत ॥ ९ ॥

तौ परस्परमासाद्य शरदंष्ट्रौ तरस्विनौ।  
शरैरनेकसाहस्रैरन्योन्यमभिजघ्नतुः ॥ १० ॥

तावुभौ नरशार्दूलौ युयुधाते परस्परम्।  
महावने तीव्रमदौ वारणाविव यूथपौ ॥ ११ ॥

गिरिगह्वरमासाद्य शार्दूलाविव रोषितौ ।  
युयुधाते महावीर्यौ परस्परजिघांसया ॥ १२ ॥

तद् युद्धमासीत् तुमुलं प्रेक्षणीयं विशाम्पते।  
सिद्धचारणसंघानां विस्मयाद्भुतदर्शनम् ॥ १३ ॥

वीरधन्वा ततः क्रुद्धो धृष्टकेतोः शरासनम्।  
द्विधा चिच्छेद भल्लेन प्रहसन्निव भारत ॥ १४ ॥

तदुत्सृज्य धनुश्छिन्नं चेदिराजो महारथः।  
शक्तिं जग्राह विपुलां हेमदण्डामयस्मयीम् ॥ १५ ॥

तां तु शक्तिं महावीर्यां दोर्भ्यामायम्य भारत।  
चिक्षेप सहसा यत्तो वीरधन्वरथं प्रति ॥ १६ ॥

तया तु वीरघातिन्या शक्त्या त्वभिहतो भृशम्।  
निर्भिन्नहृदयस्तूर्णं निपपात रथान्महीम् ॥ १७ ॥

तस्मिन् विनिहते वीरे त्रैगर्तानां महारथे।  
बलं तेऽभज्यत विभो पाण्डवेयैः समन्ततः ॥ १८ ॥

सहदेवे ततः षष्टिं सायकान् दुर्मुखोऽक्षिपत्।  
ननाद च महानादं तर्जयन् पाण्डवं रणे ॥ १९ ॥

माद्रेयस्तु ततः क्रुद्धो दुर्मुखं च शितैः शरैः।  
भ्राता भ्रातरमायान्तं विव्याध प्रहसन्निव ॥ २० ॥

तं रणे रभसं दृष्ट्वा सहदेवं महाबलम्।  
दुर्मुखो नवभिर्बाणैस्ताडयामास भारत ॥ २१ ॥

दुर्मुखस्य तु भल्लेन छित्त्वा केतुं महाबलः।  
जघान चतुरो वाहांश्चतुर्भिर्निशितैः शरैः ॥ २२ ॥

अथापरेण भल्लेन पीतेन निशितेन ह।  
चिच्छेद सारथेः कायाच्छिरो ज्वलितकुण्डलम् ॥ २३ ॥

क्षुरप्रेण च तीक्ष्णेन कौरव्यस्य महद् धनुः।  
सहदेवो रणे छित्त्वा तं च विव्याध पञ्चभिः ॥ २४ ॥

हताश्वं तु रथं त्यक्त्वा दुर्मुखो विमनास्तदा।  
आरुरोह रथं राजन् निरमित्रस्य भारत ॥ २५ ॥

सहदेवस्ततः क्रुद्धो निरमित्रं महाहवे।  
जघान पृतनामध्ये भल्लेन परवीरहा ॥ २६ ॥

स पपात रथोपस्थान्निरमित्रो जनेश्वरः।  
त्रिगर्तराजस्य सुतो व्यथयंस्तव वाहिनीम् ॥ २७ ॥

तं तु हत्वा महाबाहुः सहदेवो व्यरोचत।  
यथा दाशरथी रामः खरं हत्वा महाबलम् ॥ २८ ॥

हाहाकारो महानासीत् त्रिगर्तानां जनेश्वर।  
राजपुत्रं हतं दृष्ट्वा निरमित्रं महारथम् ॥ २९ ॥

नकुलस्ते सुतं राजन् विकर्णं पृथुलोचनम्।  
मुहूर्ताज्जितवाल्ँलोके तदद्भुतमिवाभवत् ॥ ३० ॥

सात्यकिं व्याघ्रदत्तस्तु शरैः संनतपर्वभिः।  
चक्रेऽदृश्यं साश्वसूतं सध्वजं पृतनान्तरे ॥ ३१ ॥

तान् निवार्य शरान् शूरः शैनेयः कृतहस्तवत्।  
साश्वसूतध्वजं बाणैर्व्याघ्रदत्तमपातयत् ॥ ३२ ॥

कुमारे निहते तस्मिन् मागधस्य सुते प्रभो।  
मागधाः सर्वतो यत्ता युयुधानमुपाद्रवन् ॥ ३३ ॥

विसृजन्तः शरांश्चैव तोमरांश्च सहस्रशः।  
भिन्दिपालांस्तथा प्रासान् मुद्‌गरान् मुसलानपि ॥ ३४ ॥  
अयोधयन् रणे शूराः सात्वतं युद्धदुर्मदम्।

तांस्तु सर्वान् स बलवान् सात्यकिर्युद्धदुर्मदः ॥ ३५ ॥  
नातिकृच्छ्राद्धसन्नेव विजिग्ये पुरुषर्षभः ।

मागधान् द्रवतो दृष्ट्वा हतशेषान् समन्ततः ॥ ३६ ॥  
बलं तेऽभज्यत विभो युयुधानशरार्दितम्।

नाशयित्वा रणे सैन्यं त्वदीयं माधवोत्तमः ॥ ३७ ॥  
विधुन्वानो धनुः श्रेष्ठं व्यभ्राजत महायशाः।

भज्यमानं बलं राजन् सात्वतेन महात्मना ॥ ३८ ॥  
नाभ्यवर्तत युद्धाय त्रासितं दीर्घबाहुना।

ततो द्रोणो भृशं क्रुद्धः सहसोद्‌वृत्य चक्षुषी।  
सात्यकिं सत्यकर्माणं स्वयमेवाभिदुद्रुवे ॥ ३९ ॥