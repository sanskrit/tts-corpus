+++
title_full = "116 सात्यकिका पराक्रम तथा दुर्योधन और कृतवर्माकी पुनः पराजय"
title = "११६ दुर्योधनकृतवर्मपराजये"

+++


ते किरन्तः शरव्रातान् सर्वे यत्ताः प्रहारिणः।  
त्वरमाणा महाराज युयुधानमयोधयन् ॥ १ ॥

तं द्रोणः सप्तसप्तत्या जघान निशितैः शरेः।  
दुर्मर्षणो द्वादशभिर्दुःसहो दशभिः शरैः ॥ २ ॥

विकर्णश्चापि निशितैस्त्रिंशद्भिः कङ्कपत्रिभिः ।  
विव्याध सव्ये पार्श्वे तु स्तनाभ्यामन्तरे तथा ॥ ३ ॥

दुर्मुखो दशभिर्बाणैस्तथा दुःशासनोऽष्टभिः ।  
चित्रसेनश्च शैनेयं द्वाभ्यां विव्याध मारिष ॥ ४ ॥

दुर्योधनश्च महता शरवर्षेण माधवम्।  
अपीडयद् रणे राजन् शूराश्चान्ये महारथाः ॥ ५ ॥

सर्वतः प्रतिविद्धस्तु तव पुत्रैर्महारथैः।  
तान् प्रत्यविध्यद् वार्ष्णेयः पृथक् पृथगजिह्मगैः ॥ ६ ॥

भारद्वाजं त्रिभिर्बाणैर्दुःसहं नवभिः शरैः।  
विकर्णं पञ्चविंशत्या चित्रसेनं च सप्तभिः ॥ ७ ॥  
दुर्मर्षणं द्वादशभिरष्टाभिश्च विविंशतिम् ।  
सत्यव्रतं च नवभिर्विजयं दशभिः शरैः ॥ ८ ॥

ततो रुक्माङ्गदं चापं विधुन्वानो महारथः।  
अभ्ययात् सात्यकिस्तूर्णं पुत्रं तव महारथम् ॥ ९ ॥

राजानं सर्वलोकस्य सर्वलोकमहारथम् ।  
शरैरभ्याहनद् गाढं ततो युद्धमभूत् तयोः ॥ १० ॥

विमुञ्चन्तौ शरांस्तीक्ष्णान् संदधानौ च सायकान्।  
अदृश्यं समरेऽन्योन्यं चक्रतुस्तौ महारथौ ॥ ११ ॥

सात्यकिः कुरुराजेन निर्विद्धो बह्वशोभत।  
अस्रवद् रुधिरं भूरि स्वरसं चन्दनो यथा ॥ १२ ॥

सात्वतेन च बाणौघैर्निर्विद्धस्तनयस्तव ।  
शातकुम्भमयापीडो बभौ यूप इवोच्छ्रितः ॥ १३ ॥

माधवस्तु रणे राजन् कुरुराजस्य धन्विनः।  
धनुश्चिच्छेद समरे क्षुरप्रेण हसन्निव ॥ १४ ॥

अथैनं छिन्नधन्वानं शरैर्बहुभिसचिनोत् ।  
निर्भिन्नश्च शरैस्तेन द्विषता क्षिप्रकारिणा ॥ १५ ॥  
नामृष्यत रणे राजा शत्रोर्विजयलक्षणम्।

अथान्यद् धनुरादाय हेमपृष्ठं दुरासदम् ॥ १६ ॥  
विव्याध सात्यकिं तूर्णं सायकानां शतेन ह।

सोऽतिविद्धो बलवता तव पुत्रेण धन्विना ॥ १७ ॥  
अमर्षवशमापन्नस्तव पुत्रमपीडयत् ।

पीडितं नृपतिं दृष्ट्वा तव पुत्रा महारथाः ॥ १८ ॥  
सात्यकिं शरवर्षेण छादयामासुरोजसा ।

स च्छाद्यमानो बहुभिस्तव पुत्रैर्महारथैः ॥ १९ ॥  
एकैकं पञ्चभिर्विद्ध्वा पुनर्विव्याध सप्तभिः।  
दुर्योधनं च त्वरितो विव्याधाष्टभिराशुगैः ॥ २० ॥

प्रहसंश्चास्य चिच्छेद कार्मुकं रिपुभीषणम्।  
नागं मणिमयं चैव शरैर्ध्वजमपातयत् ॥ २१ ॥

हत्वा तु चतुरो वाहांश्चतुर्भिर्निशितैः शरैः।  
सारथिं पातयामास क्षुरप्रेण महायशाः ॥ २२ ॥

एतस्मिन्नन्तरे चैव कुरुराजं महारथम्।  
अवाकिरच्छरैर्हृष्टो बहुभिर्मर्मभेदिभिः ॥ २३ ॥

स वध्यमानः समरे शैनेयस्य शरोत्तमैः।  
प्राद्रवत् सहसा राजन् पुत्रो दुर्योधनस्तव ॥ २४ ॥  
आप्लुतश्च ततो यानं चित्रसेनस्य धन्विनः।

हाहाभूतं जगच्चासीद् दृष्ट्वा राजानमाहवे ॥ २५ ॥  
ग्रस्यमानं सात्यकिना खे सोममिव राहुणा।

तं तु शब्दमथ श्रुत्वा कृतवर्मा महारथः ॥ २६ ॥  
अभ्ययात् सहसा तत्र यत्रास्ते माधवः प्रभुः।

विधुन्वानो धनुः श्रेष्ठं चोदयंश्चैव वाजिनः ॥ २७ ॥  
भर्त्सयन् सारथिं चाग्रे याहि याहीति सत्वरम्।

तमापतन्तं सम्प्रेक्ष्य व्यादितास्यमिवान्तकम् ॥ २८ ॥  
युयुधानो महाराज यन्तारमिदमब्रवीत् ।

कृतवर्मा रथेनैष द्रुतमापतते शरी ॥ २९ ॥  
प्रत्युद्याहि रथेनैनं प्रवरं सर्वधन्विनाम्।

ततः प्रजविताश्वेन विधिवत् कल्पितेन च ॥ ३० ॥  
आससाद रणे भोजं प्रतिमानं धनुष्मताम्।

ततः परमसंक्रुद्धौ ज्वलिताविव पावकौ ॥ ३१ ॥  
समेयातां नरव्याघ्रौ व्याघ्राविव तरस्विनौ।

कृतवर्मा तु शैनेयं षड्विंशत्या समार्पयत् ॥ ३२ ॥  
निशितैः सायकैस्तीक्ष्णैर्यन्तारं चास्य पञ्चभिः।

चतुरश्चतुरो वाहांश्चतुर्भिः परमेषुभिः ॥ ३३ ॥  
अविध्यत् साधुदान्तान् वै सैन्धवान् सात्वतस्य हि।

रुक्मध्वजो रुक्मपृष्ठं महद् विस्फार्य कार्मुकम् ॥ ३४ ॥  
रुक्माङ्गदी रुक्मवर्मा रुक्मपुङ्खैरवारयत् ।

ततोऽशीतिं शिनेः पौत्रः सायकान् कृतवर्मणे ॥ ३५ ॥  
प्राहिणोत् त्वरया युक्तो द्रष्टुकामो धनंजयम्।

सोऽतिविद्धो बलवता शत्रुणा शत्रुतापनः ॥ ३६ ॥  
समकम्पत दुर्धर्षः क्षितिकम्पे यथाचलः।

त्रिषष्ट्या चतुरोऽस्याश्वान् सप्तभिः सारथिं तथा ॥ ३७ ॥  
विव्याध निशितैस्तूर्णं सात्यकिः सत्यविक्रमः।

सुवर्णपुङ्खं विशिखं समाधाय च सात्यकिः ॥ ३८ ॥  
व्यसृजत् तं महाज्वालं संक्रुद्धमिव पन्नगम्।

सोऽविध्यत् कृतवर्माणं यमदण्डोपमः शरः ॥ ३९ ॥  
जाम्बूनदविचित्रं च वर्म निर्भिद्य भानुमत्।  
अभ्यगाद् धरणीमुग्रो रुधिरेण समुक्षितः ॥ ४० ॥

संजातरुधिरश्चाजौ सात्वतेषुभिरर्दितः ।  
सशरं धनुरुत्सृज्य न्यपतत् स्यन्दनोत्तमात् ॥ ४१ ॥

स सिंहदंष्ट्रो जानुभ्यां पतितोऽमितविक्रमः।  
शरार्दितः सात्यकिना रथोपस्थे नरर्षभः ॥ ४२ ॥

सहस्रबाहुसदृशमक्षोभ्यमिव सागरम् ।  
निवार्य कृतवर्माणं सात्यकिः प्रययौ ततः ॥ ४३ ॥

खड्गशक्तिधनुःकीर्णां गजाश्वरथसंकुलाम् ।  
प्रवर्तितोग्ररुधिरां शतशः क्षत्रियर्षभैः ॥ ४४ ॥  
प्रेक्षतां सर्वसैन्यानां मध्येन शिनिपुङ्गवः।  
अभ्यागाद्‌वाहिनीं हित्वा वृत्रहेवासुरीं चमूम् ॥ ४५ ॥

समाश्वस्य च हार्दिक्यो गृह्य चान्यन्महद् धनुः।  
तस्थौ स तत्र बलवान्‌ वारयन् युधि पाण्डवान् ॥ ४६ ॥