+++
title_full = "136 भीमसेन और कर्णका युद्ध, कर्णका पलायन, धृतराष्ट्रके सात पुत्रोंका वध तथा भीमका पराक्रम"
title = "१३६ भीमयुद्धे"

+++


तवात्मजांस्तु पतितान् दृष्ट्वा कर्णः प्रतापवान्।  
क्रोधेन महताऽऽविष्टो निर्विण्णोऽभूत् स जीवितात् ॥ १ ॥

आगस्कृतमिवात्मानं मेने चाधिरथिस्तदा ।  
यत्प्रत्यक्षं तव सुता भीमेन निहता रणे ॥ २ ॥

भीमसेनस्ततः क्रुद्धः कर्णस्य निशितान् शरान्।  
निचखान स सम्भ्रान्तः पूर्ववैरमनुस्मरन् ॥ ३ ॥

स भीमं पञ्चभिर्विद्ध्वा राधेयः प्रहसन्निव।  
पुनर्विव्याध सप्तत्या स्वर्णपुङ्खैः शिलाशितैः ॥ ४ ॥

अविचिन्त्याथ तान् बाणान् कर्णेनास्तान्‌वृकोदरः।  
रणे विव्याध राधेयं शतेनानतपर्वणाम् ॥ ५ ॥

पुनश्च विशिखैस्तीक्ष्णैर्विद्ध्वा मर्मसु पञ्चभिः।  
धनुश्चिच्छेद भल्लेन सूतपुत्रस्य मारिष ॥ ६ ॥

अथान्यद् धनुरादाय कर्णो भारत दुर्मनाः।  
इषुभिश्छादयामास भीमसेनं परंतपः ॥ ७ ॥

तस्य भीमो हयान् हत्वा विनिहत्य च सारथिम्।  
प्रजहास महाहासं कृते प्रतिकृते पुनः ॥ ८ ॥

इषुभिः कार्मुकं चास्य चकर्त पुरुषर्षभः।  
तत् पपात महाराज स्वर्णपृष्ठं महास्वनम् ॥ ९ ॥

अवारोहद् रथात् तस्मादथ कर्णो महारथः।  
गदां गृहीत्वा समरे भीमाय प्राहिणोद् रुषा ॥ १० ॥

तामापतन्तीमालक्ष्य भीमसेनो महागदाम् ।  
शरैरवारयद् राजन् सर्वसैन्यस्य पश्यतः ॥ ११ ॥

ततो बाणसहस्राणि प्रेषयामास पाण्डवः।  
सूतपुत्रवधाकाङ्क्षी त्वरमाणः पराक्रमी ॥ १२ ॥

तानिषूनिषुभिः कर्णो वारयित्वा महामृधे।  
कवचं भीमसेनस्य पाटयामास सायकैः ॥ १३ ॥

अथैनं पञ्चविंशत्या नाराचानां समार्पयत्।  
पश्यतां सर्वसैन्यानां तदद्भुतमिवाभवत् ॥ १४ ॥

ततो भीमो महाबाहुर्नवभिर्नतपर्वभिः ।  
प्रेषयामास संक्रुद्धः सूतपुत्रस्य मारिष ॥ १५ ॥

ते तस्य कवचं भित्त्वा तथा बाहुं च दक्षिणम्।  
अभ्ययुर्धरणीं तीक्ष्णा वल्मीकमिव पन्नगाः ॥ १६ ॥

स च्छाद्यमानो बाणौघैर्भीमसेनधनुश्च्युतैः ।  
पुनरेवाभवत् कर्णो भीमसेनात् पराङ्‌मुखः ॥ १७ ॥

तं पराङ्‌मुखमालोक्य पदातिं सूतनन्दनम्।  
कौन्तेयशरसंछन्नं राजा दुर्योधनोऽब्रवीत् ॥ १८ ॥

त्वरध्वं सर्वतो यत्ता राधेयस्य रथं प्रति।  
ततस्तव सुता राजन् श्रुत्वा भ्रातुर्वचो द्रुतम् ॥ १९ ॥  
अभ्ययुः पाण्डवं युद्धे विसृजन्तः शिलीमुखान्।

चित्रोपचित्रश्चित्राक्षश्चारुचित्रः शरासनः ॥ २० ॥  
चित्रायुधश्चित्रवर्मा समरे चित्रयोधिनः ।

तानापतत एवाशु भीमसेनो महारथः ॥ २१ ॥  
एकैकेन शरेणाजौ पातयामास ते सुतान्।  
ते हता न्यपतन् भूमौ वातरुग्णा इव द्रुमाः ॥ २२ ॥

दृष्ट्वा विनिहतान् पुत्रांस्तव राजन्‌महारथान्।  
अश्रुपूर्णमुखः कर्णः क्षत्तुः सस्मार तद् वचः ॥ २३ ॥

रथं चान्यं समास्थाय विधिवत् कल्पितं पुनः।  
अभ्ययात् पाण्डवं युद्धे त्वरमाणः पराक्रमी ॥ २४ ॥

तावन्योन्यं शरैर्भित्त्वा स्वर्णपुङ्खैः शिलाशितैः।  
व्यभ्राजेतां यथा मेघौ संस्यूतौ सूर्यरश्मिभिः ॥ २५ ॥

षट्त्रिंशद्भिस्ततो भल्लैर्निशितैस्तिग्मतेजनैः ।  
व्यधमत् कवचं क्रुद्धः सूतपुत्रस्य पाण्डवः ॥ २६ ॥

सूतपुत्रोऽपि कौन्तेयं शरैः संनतपर्वभिः।  
पञ्चाशता महाबाहुर्विव्याध भरतर्षभ ॥ २७ ॥

रक्तचन्दनदिग्धाङ्गौ शरैः कृतमहाव्रणौ ।  
शोणिताक्तौ व्यराजेतां चन्द्रसूर्याविवोदितौ ॥ २८ ॥

तौ शोणितोक्षितैर्गात्रैः शरैश्छिन्नतनुच्छदौ ।  
कर्णभीमौ व्यराजेतां निर्मुक्ताविव पन्नगौ ॥ २९ ॥  
व्याघ्राविव नरव्याघ्रौ दंष्ट्राभिरितरेतरम् ।  
शरधारासृजौ वीरौ मेघाविव ववर्षतुः ॥ ३० ॥

वारणाविव चान्योन्यं विषाणाभ्यामरिंदमौ ।  
निर्भिन्दन्तौ स्वगात्राणि सायकैश्चारु रेजतुः ॥ ३१ ॥

नादयन्तौ प्रहर्षन्तौ विक्रीडन्तौ परस्परम्।  
मण्डलानि विकुर्वाणौ रथाभ्यां रथसत्तमौ ॥ ३२ ॥

वृषाविवाथ नर्दन्तौ बलिनौ वासितान्तरे।  
सिंहाविव पराक्रान्तौ नरसिंहौ महाबलौ ॥ ३३ ॥  
परस्परं वीक्षमाणौ क्रोधसंरक्तलोचनौ ।  
युयुधाते महावीर्यौ शक्रवैरोचनी यथा ॥ ३४ ॥

ततो भीमो महाबाहुर्बाहुभ्यां विक्षिपन् धनुः।  
व्यराजत रणे राजन्सविद्युदिव तोयदः ॥ ३५ ॥

स नेमिघोषस्तनितश्चापविद्युच्छराम्बुभिः ।  
भीमसेनमहामेघः कर्णपर्वतमावृणोत् ॥ ३६ ॥

ततः शरसहस्रेण सम्यगस्तेन भारत।  
पाण्डवो व्यकिरत् कर्णं भीमो भीमपराक्रमः ॥ ३७ ॥

तत्रापश्यंस्तव सुता भीमसेनस्य विक्रमम्।  
सुपुङ्खैः कङ्कवासोभिर्यत् कर्णं छादयच्छरैः ॥ ३८ ॥

स नन्दयन् रणे पार्थं केशवं च यशस्विनम्।  
सात्यकिं चक्ररक्षौ च भीमः कर्णमयोधयत् ॥ ३९ ॥

विक्रमं भुजयोर्वीर्यं धैर्यं च विदितात्मनः।  
पुत्रास्तव महाराज दृष्ट्वा विमनसोऽभवन् ॥ ४० ॥