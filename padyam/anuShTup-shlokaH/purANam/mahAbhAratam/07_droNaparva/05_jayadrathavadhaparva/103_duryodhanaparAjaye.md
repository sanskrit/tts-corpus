+++
title_full = "103 दुर्योधन और अर्जुनका युद्ध तथा दुर्योधनकी पराजय"
title = "१०३ दुर्योधनपराजये"

+++


एवमुक्त्वार्जुनं राजा त्रिभिर्मर्मातिगैः शरैः।  
अभ्यविध्यन्महावेगैश्चतुर्भिश्चतुरो हयान् ॥ १ ॥

वासुदेवं च दशभिः प्रत्यविध्यत् स्तनान्तरे।  
प्रतोदं चास्य भल्लेन छित्त्वा भूमावपातयत् ॥ २ ॥

तं चतुर्दशभिः पार्थश्चित्रपुङ्खैः शिलाशितैः।  
अविध्यत् तूर्णमव्यग्रस्ते चाभ्रश्यन्त वर्मणि ॥ ३ ॥

तेषां नैष्फल्यमालोक्य पुनर्नव च पञ्च च।  
प्राहिणोन्निशितान् बाणांस्ते चाभ्रश्यन्त वर्मणः ॥ ४ ॥

अष्टाविंशांस्तु तान् बाणानस्तान्‌ विप्रेक्ष्य निष्फलान्।  
अब्रवीत् परवीरघ्नः कृष्णोऽर्जुनमिदं वचः ॥ ५ ॥

अदृष्टपूर्वं पश्यामि शिलानामिव सर्पणम्।  
त्वया सम्प्रेषिताः पार्थ नार्थं कुर्वन्ति पत्रिणः ॥ ६ ॥

कच्चिद् गाण्डीवजः प्राणस्तथैव भरतर्षभ।  
मुष्टिश्च ते यथापूर्वं भुजयोश्च बलं तव ॥ ७ ॥

न वा कच्चिदयं कालः प्राप्तः स्यादद्य पश्चिमः।  
तव चैवास्य शत्रोश्च तन्ममाचक्ष्व पृच्छतः ॥ ८ ॥

विस्मयो मे महान् पार्थ तव दृष्ट्वा शरानिमान्।  
व्यर्थान् निपतितान् संख्ये दुर्योधनरथं प्रति ॥ ९ ॥

वज्राशनिसमा घोराः परकायावभेदिनः ।  
शराः कुर्वन्ति ते नार्थं पार्थ काद्य विडम्बना ॥ १० ॥

द्रोणेनैषा मतिः कृष्ण धार्तराष्ट्रे निवेशिता।  
अभेद्या हि ममास्त्राणामेषा कवचधारणा ॥ ११ ॥

अस्मिन्नन्तर्हितं कृष्ण त्रैलोक्यमपि वर्मणि।  
एको द्रोणो हि वेदैतदहं तस्माच्च सत्तमात् ॥ १२ ॥

न शक्यमेतत् कवचं बाणैर्भेत्तुं कथंचन।  
अपि वज्रेण गोविन्द स्वयं मघवता युधि ॥ १३ ॥

जानंस्त्वमपि वै कृष्ण मां विमोहयसे कथम्।  
यद् वृत्तं त्रिषु लोकेषु यच्च केशव वर्तते ॥ १४ ॥  
तथा भविष्यद् यच्चैव तत् सर्वं विदितं तव।  
न त्विदं वेद वै कश्चिद् यथा त्वं मधुसूदन॥१५॥

एष दुर्योधनः कृष्ण द्रोणेन विहितामिमाम्।  
तिष्ठत्यभीतवत् संख्ये बिभ्रत्‌ कवचधारणाम् ॥ १६ ॥

यत्त्वत्र विहितं कार्यं नैष तद् वेत्ति माधव।  
स्त्रीवदेष बिभर्त्येतां युक्तां कवचधारणाम् ॥ १७ ॥

पश्य बाह्वोश्च मे वीर्यं धनुषश्च जनार्दन।  
पराजयिष्ये कौरव्यं कवचेनापि रक्षितम् ॥ १८ ॥

इदमङ्गिरसे प्रादाद् देवेशो वर्म भास्वरम्।  
तस्माद् बृहस्पतिः प्राप ततः प्राप पुरंदरः ॥ १९ ॥

पुनर्ददौ सुरपतिर्मह्यं वर्म ससंग्रहम्।  
दैवं यद्यस्य वर्मैतद् ब्रह्मणा वा स्वयं कृतम् ॥ २० ॥  
नैनं गोप्स्यति दुर्बुद्धिमद्य बाणहतं मया।

एवमुक्त्वार्जुनो बाणमभिमन्त्र्य व्यकर्षयत् ॥ २१ ॥  
मानवास्त्रेण मानार्हस्तीक्ष्णावरणभेदिना ।

विकृष्यमाणांस्तेनैव धनुर्मध्यगतान् छरान् ॥ २२ ॥  
तानस्यास्त्रेण चिच्छेद दौणिः सर्वास्त्रघातिना।

तान् निकृत्तानिषून् दृष्ट्वा दूरतो ब्रह्मवादिना ॥ २३ ॥  
न्यवेदयत् केशवाय विस्मितः श्वेतवाहनः।

नैतदस्त्रं मया शक्यं द्विः प्रयोक्तुं जनार्दन ॥ २४ ॥  
अस्त्रं मामेव हन्याद्धि हन्याच्चापि बलं मम।

ततो दुर्योधनः कृष्णौ नवभिर्नवभिः शरैः ॥ २५ ॥  
अविध्यत रणे राजन् शरैराशीविषोपमैः।

भूय एवाभ्यवर्षच्च समरे कृष्णपाण्डवौ ॥ २६ ॥  
शरवर्षेण महता ततोऽहृष्यन्त तावकाः।  
चक्रुर्वादित्रनिनदान् सिंहनादरवांस्तथा ॥ २७ ॥

ततः क्रुद्धो रणे पार्थः सृक्किणी परिसंलिहन्।  
नापश्यच्च ततोऽस्याङ्गं यन्न स्याद् वर्मरक्षितम् ॥ २८ ॥

ततोऽस्य निशितैर्बाणैः सुमुक्तैरन्तकोपमैः ।  
हयांश्चकार निर्देहानुभौ च पार्ष्णिसारथी ॥ २९ ॥

धनुरस्याच्छिनत् तूर्णं हस्तावापं च वीर्यवान्।  
रथं च शकलीकर्तुं सव्यसाची प्रचक्रमे ॥ ३० ॥

दुर्योधनं च बाणाभ्यां तीक्ष्णाभ्यां विरथीकृतम्।  
आविध्यद्धस्ततलयोरुभयोरर्जुनस्तदा ॥ ३१ ॥

प्रयत्नज्ञो हि कौन्तेयो नखमांसान्तरेषुभिः।  
स वेदनाभिराविग्नः पलायनपरायणः ॥ ३२ ॥

तं कृच्छ्रामापदं प्राप्तं दृष्ट्‌वा परमधन्विनः।  
समापेतुः परीप्सन्तो धनंजयशरार्दितम् ॥ ३३ ॥

तं रथैर्बहुसाहस्रैः कल्पितैः कुञ्जरैर्हयैः।  
पदात्योघैश्च संरब्धैः परिवव्रुर्धनंजयम् ॥ ३४ ॥

अथ नार्जुनगोविन्दौ न रथो वा व्यदृश्यत।  
अस्त्रवर्षेण महता जनौघैश्चापि संवृतौ ॥ ३५ ॥

ततोऽर्जुनोऽस्त्रवीर्येण निजघ्ने तां वरूथिनीम्।  
तत्र व्यङ्गीकृताः पेतुः शतशोऽथ रथद्विपाः ॥ ३६ ॥

ते हता हन्यमानाश्च न्यगृह्णंस्तं रथोत्तमम्।  
स रथस्तम्भितस्तस्थौ क्रोशमात्रे समन्ततः ॥ ३७ ॥

ततोऽर्जुनं वृष्णिवीरस्त्वरितो वाक्यमब्रवीत् ।  
धनुर्विस्फारयात्यर्थमहं ध्मास्यामि चाम्बुजम् ॥ ३८ ॥

ततो विस्फार्य बलवद् गाण्डीवं जघ्निवान् रिपून्।  
महता शरवर्षेण तलशब्देन चार्जुनः ॥ ३९ ॥

पाञ्चजन्यं च बलवान् दध्मौ तारेण केशवः।  
रजसा ध्वस्तपक्ष्मान्ताः प्रस्विन्नवदनो भृशम् ॥ ४० ॥

(तेनाच्युतोष्ठयुगपूरितमारुतेन  
शंखान्तरोदरविवृद्धविनिःसृतेन ।  
नादेन सासुरवियत्सुरलोकपाल-  
मुद्विग्नमीश्वर जगत् स्फुटतीव सर्वम्॥)  
तस्य शङ्खस्य नादेन धनुषो निःस्वनेन च।  
निःसत्त्वाश्च ससत्त्वाश्च क्षितौ पेतुस्तदा जनाः ॥ ४१ ॥

तैर्विमुक्तो रथो रेजे वाय्वीरित इवाम्बुदः।  
जयद्रथस्य गोप्तारस्ततः क्षुब्धाः सहानुगाः ॥ ४२ ॥

ते दृष्ट्‌वा सहसा पार्थं गोप्तारः सैन्धवस्य तु।  
चक्रुर्नादान् महेष्वासाः कम्पयन्तो वसुंधराम् ॥ ४३ ॥

बाणशब्दरवांश्चोग्रान्‌ विमिश्रान्‌ शङ्खनिःस्वनैः ।  
प्रादुश्चक्रुर्महात्मानः सिंहनादरवानपि ॥ ४४ ॥

तं श्रुत्वा निनदं घोरं तावकानां समुत्थितम्।  
प्रदध्मतुः शङ्खवरौ वासुदेवधनंजयौ ॥ ४५ ॥

तेन शब्देन महता पूरितेयं वसुंधरा।  
सशैला सार्णवद्वीपा सपाताला विशाम्पते ॥ ४६ ॥

स शब्दो भरतश्रेष्ठ व्याप्य सर्वा दिशो दश।  
प्रतिसस्वान तत्रैव कुरुपाण्डवयोर्बले ॥ ४७ ॥

तावका रथिनस्तत्र दृष्ट्‌वा कृष्णधनंजयौ।  
सम्भ्रमं परमं प्राप्तास्त्वरमाणा महारथाः ॥ ४८ ॥

अथ कृष्णौ महाभागौ तावका वीक्ष्य दंशितौ।  
अभ्यद्रवन्त संक्रुद्धास्तदद्भुतमिवाभवत् ॥ ४९ ॥