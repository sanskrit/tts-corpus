+++
title_full = "102 श्रीकृष्णका अर्जुनकी प्रशंसापूर्वक उसे प्रोत्साहन देना, अर्जुन और दुर्योधनका एक-दूसरेके सम्मुख आना, कौरव-सैनिकोंका भय तथा दुर्योधनका अर्जुनको ललकारना"
title = "१०२ दुर्योधनवचने"

+++


दुर्योधनमतिक्रान्तमेतं पश्य धनंजय ।  
अत्यद्भुतमिमं मन्ये नास्त्यस्य सदृशो रथः ॥ १ ॥

दूरपाती महेष्वासः कृतास्त्रो युद्धदुर्मदः।  
दृढास्त्रश्चित्रयोधी च धार्तराष्ट्रो महाबलः ॥ २ ॥

अत्यन्तसुखसंवृद्धो मानितश्च महारथः ।  
कृती च सततं पार्थ नित्यं द्वेष्टि च बान्धवान्॥३॥

तेन युद्धमहं मन्ये प्राप्तकालं तवानघ।  
अत्र वो द्यूतमायत्तं विजयायेतराय वा ॥ ४ ॥

अत्र क्रोधविषं पार्थ विमुञ्च चिरसम्भृतम्।  
एष मूलमनर्थानां पाण्डवानां महारथः ॥ ५ ॥

सोऽयं प्राप्तस्तवाक्षेपं पश्य साफल्यमात्मनः।  
कथं हि राजा राज्यार्थी त्वया गच्छेत संयुगम् ॥ ६ ॥

दिष्ट्या त्विदानीं सम्प्राप्त एष ते बाणगोचरम्।  
यथायं जीवितं जह्यात् तथा कुरु धनंजय ॥ ७ ॥

ऐश्वर्यमदसम्मूढो नैष दुःखमुपेयिवान् ।  
न च ते संयुगे वीर्यं जानाति पुरुषर्षभ ॥ ८ ॥

त्वां हि लोकास्त्रयः पार्थ ससुरासुरमानुषाः।  
नोत्सहन्ते रणे जेतुं किमुतैकः सुयोधनः ॥ ९ ॥

स दिष्ट्या समनुप्राप्तस्तव पार्थ रथान्तिकम्।  
जह्येनं त्वं महाबाहो यथा वृत्रं पुरंदरः ॥ १० ॥

एष ह्यनर्थे सततं पराक्रान्तस्तवानघ।  
निकृत्या धर्मराजं च द्यूते वञ्चितवानयम् ॥ ११ ॥

बहूनि सुनृशंसानि कृतान्येतेन मानद।  
युष्मासु पापमतिना अपापेष्वेव नित्यदा ॥ १२ ॥

तमनार्यं सदा क्रुद्धं पुरुषं कामचारिणम्।  
आर्यां युद्धे मतिं कृत्वा जहि पार्थाविचारयन् ॥ १३ ॥

निकृत्या राज्यहरणं वनवासं च पाण्डव।  
परिक्लेशं च कृष्णाया हृदि कृत्वा पराक्रमम् ॥ १४ ॥

दिष्ट्यैष तव बाणानां गोचरे परिवर्तते।  
प्रतिघाताय कार्यस्य दिष्ट्या च यततेऽग्रतः ॥ १५ ॥

दिष्ट्या जानाति संग्रामे योद्धव्यं हि त्वया सह।  
दिष्ट्या च सफलाः पार्थ सर्वे कामा ह्यकामिताः ॥ १६ ॥

तस्माज्जहि रणे पार्थ धार्तराष्ट्रं कुलाधमम्।  
यथेन्द्रेण हतः पूर्वं जम्भो देवासुरे मृधे ॥ १७ ॥

अस्मिन् हते त्वया सैन्यमनाथं भिद्यतामिदम्।  
वैरस्यास्यास्त्ववभृथो मूलं छिन्धि दुरात्मनाम् ॥ १८ ॥

तं तथेत्यब्रवीत् पार्थः कृत्यरूपमिदं मम।  
सर्वमन्यदनादृत्य गच्छ यत्र सुयोधनः ॥ १९ ॥

येनैतद् दीर्घकालं नो भुक्तं राज्यमकण्टकम्।  
अप्यस्य युधि विक्रम्य छिन्द्यां मूर्धानमाहवे ॥ २० ॥

अपि तस्य ह्यनर्हायाः परिक्लेशस्य माधव।  
कृष्णायाः शक्नुयां गन्तुं पदं केशप्रधर्षणे ॥ २१ ॥

(अप्यहं तानि दुःखानि पूर्ववृत्तानि माधव।  
दुर्योधनं रणे हत्वा प्रतिमोक्ष्ये कथंचन॥)

इत्येवंवादिनौ कृष्णौ हृष्टौ श्वेतान् हयोत्तमान्।  
प्रेषयामासतुः संख्ये प्रेप्सन्तौ तं नराधिपम् ॥ २२ ॥

तयोः समीपं सम्प्राप्य पुत्रस्ते भरतर्षभ।  
न चकार भयं प्राप्ते भये महति मारिष ॥ २३ ॥

तदस्य क्षत्रियास्तत्र सर्व एवाभ्यपूजयन्।  
यदर्जुनहृषीकेशौ प्रत्युद्यातौ न्यवारयत् ॥ २४ ॥

ततः सर्वस्य सैन्यस्य तावकस्य विशाम्पते।  
महानादो ह्यभूत् तत्र दृष्ट्‌वा राजानमाहवे ॥ २५ ॥

तस्मिन् जनसमुन्नादे प्रवृत्ते भैरवे सति।  
कदर्थीकृत्य ते पुत्रः प्रत्यमित्रमवारयत् ॥ २६ ॥

आवारितस्तु कौन्तेयस्तव पुत्रेण धन्विना।  
संरम्भमगमद् भूयः स च तस्मिन् परंतपः ॥ २७ ॥

तौ दृष्ट्‌वा पतिसंरब्धौ दुर्योधनधनंजयौ।  
अभ्यवैक्षन्त राजानो भीमरूपाः समन्ततः ॥ २८ ॥

दृष्ट्‌वा तु पार्थं संरब्धं वासुदेवं च मारिष।  
प्रहसन्नेव पुत्रस्ते योद्धुकामः समाह्वयत् ॥ २९ ॥

ततः प्रहृष्टो दाशार्हः पाण्डवश्च धनंजयः।  
व्यक्रोशेतां महानादं दध्मतुश्चाम्बुजोत्तमौ ॥ ३० ॥

तौ हृष्टरूपौ सम्प्रेक्ष्य कौरवेयास्तु सर्वशः।  
निराशाः समपद्यन्त पुत्रस्य तव जीविते ॥ ३१ ॥

शोकमापुः परे चैव कुरवः सर्व एव ते।  
अमन्यन्त च पुत्रं ते वैश्वानरमुखे हुतम् ॥ ३२ ॥

तथा तु दृष्ट्‌वा योधास्ते प्रहृष्टौ कृष्णपाण्डवौ।  
हतो राजा हतो राजेत्यूचिरे च भयार्दिताः ॥ ३३ ॥

जनस्य संनिनादं तु श्रुत्वा दुर्योधनोऽब्रवीत्।  
व्येतु वो भीरहं कृष्णौ प्रेषयिष्यामि मृत्यवे ॥ ३४ ॥

इत्युक्त्वा सैनिकान् सर्वान् जयापेक्षी नराधिपः।  
पार्थमाभाष्य संरम्भादिदं वचनमब्रवीत् ॥ ३५ ॥

पार्थ यच्छिक्षितं तेऽस्त्रं दिव्यं पार्थिवमेव च।  
तद् दर्शय मयि क्षिप्रं यदि जातोऽसि पाण्डुना ॥ ३६ ॥

यद् बलं तव वीर्यं च केशवस्य तथैव च।  
तत् कुरुष्व मयि क्षिप्रं पश्यामस्तव पौरुषम् ॥ ३७ ॥

अस्मत्परोक्षं कर्माणि कृतानि प्रवदन्ति ते।  
स्वामिसत्कारयुक्तानि यानि तानीह दर्शय ॥ ३८ ॥