+++
title_full = "140 सात्यकिद्वारा राजा अलम्बुषका और दुःशासनके घोड़ोंका वध"
title = "१४० अलम्बुषवधे"

+++


अहन्यहनि मे दीप्तं यशः पतति संजय।  
हता मे बहवो योधा मन्ये कालस्य पर्ययम् ॥ १ ॥

धनंजयः सुसंक्रुद्धः प्रविष्टो मामकं बलम्।  
रक्षितं द्रौणिकर्णाभ्यामप्रवेश्यं सुरैरपि ॥ २ ॥

ताभ्यामूर्जितवीर्याभ्यामाप्यायितपराक्रमः ।  
सहितः कृष्णभीमाभ्यां शिनीनामृषभेण च ॥ ३ ॥

तदाप्रभृति मां शोको दहत्यग्निरिवाशयम्।  
ग्रस्तानिव प्रपश्यामि भूमिपालान् ससैन्धवान् ॥ ४ ॥

अप्रियं सुमहत् कृत्वा सिन्धुराजः किरीटिनः।  
चक्षुर्विषयमापन्नः कथं जीवितमाप्नुयात् ॥ ५ ॥

अनुमानाच्च पश्यामि नास्ति संजय सैन्धवः।  
युद्धं तु तद् यथावृत्तं तन्ममाचक्ष्व तत्त्वतः ॥ ६ ॥

यश्च विक्षोभ्य महतीं सेनामालोड्‌य चासकृत्।  
एकः प्रविष्टः संक्रुद्धो नलिनीमिव कुञ्जरः ॥ ७ ॥  
तस्य मे वृष्णिवीरस्य ब्रूहि युद्धं यथातथम्।  
धनंजयार्थे यत्तस्य कुशलो ह्यसि संजय ॥ ८ ॥

तथा तु वैकर्तनपीडितं तं  
भीमं प्रयान्तं पुरुषप्रवीरम् ।  
समीक्ष्य राजन् नरवीरमध्ये  
शिनिप्रवीरोऽनुययौ रथेन ॥ ९ ॥

नदन् यथा वज्रधरस्तपान्ते  
ज्वलन् यथा जलदान्ते च सूर्यः।  
निघ्नन्नमित्रान् धनुषा दृढेन  
स कम्पयंस्तव पुत्रस्य सेनाम् ॥ १० ॥

तं यान्तमश्वै रजतप्रकाशै-  
रायोधने वीरवरं नदन्तम् ।  
नाशक्नुवन् वारयितुं त्वदीयाः  
सर्वे रथा भारत माधवाग्र्यम् ॥ ११ ॥

अमर्षपूर्णस्त्वनिवृत्तयोधी  
शरासनी काञ्चनवर्मधारी ।  
अलम्बुषः सात्यकिं माधवाग्र्य-  
मवारयद् राजवरोऽभिपत्य ॥ १२ ॥

तयोरभूद् भारत सम्प्रहारो  
यथाविधो नैव बभूव कश्चित्।  
प्रेक्षन्त एवाहवशोभिनौ तौ  
योधास्त्वदीयाश्च परे च सर्वे ॥ १३ ॥

आविध्यदेनं दशभिः पृषत्कै-  
रलम्बुषो राजवरः प्रसह्य ।  
अनागतानेव तु तान् पृषत्कां-  
श्चिच्छेद बाणैः शिनिपुङ्गवोऽपि ॥ १४ ॥

पुनः स बाणैस्त्रिभिरग्निकल्पै-  
राकर्णपूर्णैर्निशितैः सपुङ्खैः ।  
विव्याध देहावरणं विदार्य  
ते सात्यकेराविविशुः शरीरम् ॥ १५ ॥

तैः कायमस्याग्न्यनिलप्रभावै-  
र्विदार्य बाणैर्निश्तिैर्ज्वलद्भिः ।  
आजघ्निवांस्तान् रजतप्रकाशा-  
नश्वांश्चतुर्भिश्चतुरः प्रसह्य ॥ १६ ॥

तथा तु तेनाभिहतस्तरस्वी  
नप्ता शिनेश्चक्रधरप्रभावः ।  
अलम्बुषस्योत्तमवेगवद्भि-  
रश्वांश्चतुर्भिर्निजघान बाणैः ॥ १७ ॥

अथास्य सूतस्य शिरो निकृत्य  
भल्लेन कालानलसंनिभेन ।  
सकुण्डलं पूर्णशशिप्रकाशं  
भ्राजिष्णु वक्त्रं निचकर्त देहात् ॥ १८ ॥

निहत्य तं पार्थिवपुत्रपौत्रं  
संख्ये यदूनामृषभः प्रमाथी ।  
ततोऽन्वयादर्जुनमेव वीरः  
सैन्यानि राजंस्तव संनिवार्य ॥ १९ ॥

अन्वागतं वृष्णिवीरं समीक्ष्य  
तथारिमध्ये परिवर्तमानम् ।  
घ्नन्तं कुरूणामिषुभिर्बलानि  
पुनः पुनर्वायुमिवाभ्रपूगान् ॥ २० ॥  
ततोऽवहन् सैन्धवाः साधुदान्ता  
गोक्षीरकुन्देन्दुहिमप्रकाशाः ।  
सुवर्णजालावतताः सदश्वा  
यतो यतः कामयते नृसिंहः ॥ २१ ॥  
अथात्मजास्ते सहिताभिपेतु-  
रन्ये च योधास्त्वरितास्त्वदीयाः ।  
कृत्वा मुखं भारत योधमुख्यं  
दुःशासनं त्वत्सुतमाजमीढ ॥ २२ ॥

ते सर्वतः सम्परिवार्य संख्ये  
शैनेयमाजघ्नुरनीकसाहाः ।  
स चापि तान् प्रवरः सात्वतानां  
न्यवारयद् बाणजालेन वीरः ॥ २३ ॥

निवार्य तांस्तूर्णममित्रघाती  
नप्ता शिनेः पत्रिभिरग्निकल्पैः ।  
दुःशासनस्याभिजघान वाहा-  
नुद्यम्य बाणासनमाजमीढ ॥ २४ ॥

ततोऽर्जुनो हर्षमवाप संख्ये  
कृष्णश्च दृष्ट्वा पुरुषप्रवीरम् ॥ २५ ॥