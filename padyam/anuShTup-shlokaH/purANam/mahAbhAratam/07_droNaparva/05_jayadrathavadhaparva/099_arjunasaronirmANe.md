+++
title_full = "099 अर्जुनके द्वारा तीव्र गतिसे कौरव-सेनामें प्रवेश, विन्द और अनुविन्दका वध तथा अद्\u200cभुत जलाशयका निर्माण"
title = "०९९ अर्जुनसरोनिर्माणे"

+++


(वर्तमाने तदा युद्धे द्रोणस्य सह पाण्डुभिः॥)  
विवर्तमाने त्वादित्ये तत्रास्तशिखरं प्रति।  
रजसा कीर्यमाणे च मन्दीभूते दिवाकरे ॥ १ ॥  
तिष्ठतां युध्यमानानां पुनरावर्ततामपि ।  
भज्यतां जयतां चैव जगाम तदहः शनैः ॥ २ ॥

तथा तेषु विषक्तेषु सैन्येषु जयगृद्धिषु।  
अर्जुनो वासुदेवश्च सैन्धवायैव जग्मतुः ॥ ३ ॥

रथमार्गप्रमाणं तु कौन्तेयो निशितैः शरैः।  
चकार यत्र पन्थानं ययौ येन जनार्दनः ॥ ४ ॥

यत्र यत्र रथो याति पाण्डवस्य महात्मनः।  
तत्र तत्रैव दीर्यन्ते सेनास्तव विशाम्पते ॥ ५ ॥

रथशिक्षां तु दाशार्हो दर्शयामास वीर्यवान्।  
उत्तमाधममध्यानि मण्डलानि विदर्शयन् ॥ ६ ॥

ते तु नामाङ्किताः पीताः कालज्वलनसंनिभाः।  
स्नायुनद्धाः सुपर्वाणः पृथवो दीर्घगामिनः ॥ ७ ॥  
वैणवाश्चायसाश्चोग्रा ग्रसन्तौ विविधानरीन् ।  
रुधिरं पतगैः सार्धं प्राणिनां पपुराहवे ॥ ८ ॥

रथस्थितोऽग्रतः क्रोशं यानस्यत्यर्जुनः शरान्।  
रथे क्रोशमतिक्रान्ते तस्य ते घ्नन्ति शात्रवान् ॥ ९ ॥

तार्क्ष्यमारुतरंहोभिर्वाजिभिः साधुवाहिभिः ।  
तदागच्छद्धृषीकेशः कृत्स्नं विस्मापयन् जगत् ॥ १० ॥

न तथा गच्छति रथस्तपनस्य विशाम्पते।  
नेन्द्रस्य न तु रुद्रस्य नापि वैश्रवणस्य च ॥ ११ ॥

नान्यस्य समरे राजन् गतपूर्वस्तथा रथः।  
यथा ययावर्जुनस्य मनोऽभिप्रायशीघ्रगः ॥ १२ ॥

प्रविश्य तु रणे राजन् केशवः परवीरहा।  
सेनामध्ये हयांस्तूर्णं चोदयामास भारत ॥ १३ ॥

ततस्तस्य रथौघस्य मध्यं प्राप्य हयोत्तमाः।  
कृच्छ्रेण रथमूहुस्तं क्षुत्पिपासासमन्विताः ॥ १४ ॥

क्षताश्च बहुभिः शस्त्रैर्युद्धशौण्डैरनेकशः ।  
मण्डलानि विचित्राणि विचेरुस्ते मुहुर्मुहुः ॥ १५ ॥

हतानां वाजिनागानां रथानां च नरैः सह।  
उपरिष्टादतिक्रान्ताः शैलाभानां सहस्रशः ॥ १६ ॥

(श्रमेण महता युक्तास्ते हया वातरंहसः।  
मन्दवेगगता राजन् संवृत्तास्तत्र संयुगे॥)

एतस्मिन्नन्तरे वीरावावन्त्यौ भ्रातरौ नृप।  
सहसेनौ समार्च्छेतां पाण्डवं क्लान्तवाहनम् ॥ १७ ॥

तावर्जुनं चतुःषष्ट्या सप्तत्या च जनार्दनम्।  
शराणां च शतैरश्वानविध्येतां मुदान्वितौ ॥ १८ ॥

तावर्जुनो महाराज नवभिर्नतपर्वभिः ।  
आजघान रणे क्रुद्धो मर्मज्ञो मर्मभेदिभिः ॥ १९ ॥

ततस्तौ तु शरौघेण बीभत्सुं सहकेशवम्।  
आच्छादयेतां संरब्धौ सिंहनादं च चक्रतुः ॥ २० ॥

तयोस्तु धनुषी चित्रे भल्लाभ्यां श्वेतवाहनः।  
चिच्छेद समरे तूर्णं ध्वजौ च कनकोज्ज्वलौ ॥ २१ ॥

अथान्ये धनुषी राजन् प्रगृह्य समरे तदा।  
पाण्डवं भृशसंक्रुद्धावर्दयामासतुः शरैः ॥ २२ ॥

तयोस्तु भृशसंक्रुद्धः शराभ्यां पाण्डुनन्दनः।  
धनुषी चिच्छिदे तूर्णं भूय एव धनंजयः ॥ २३ ॥

तथान्यैर्विशिखैस्तूर्णं रुक्मपुङ्खैः शिलाशितैः ।  
जघानाश्वांस्तथा सूतौ पार्ष्णी च सपदानुगौ ॥ २४ ॥

ज्येष्ठस्य च शिरः कायात् क्षुरप्रेण न्यकृन्तत।  
स पपात हतः पृथ्व्यां वातरुग्ण इव द्रुमः ॥ २५ ॥

विन्दं तु निहतं दृष्ट्वा ह्यनुविन्दः प्रतापवान्।  
हताश्वं रथमुत्सृज्य गदां गृह्य महाबलः ॥ २६ ॥  
अभ्यवर्तत संग्रामे भ्रातुर्वधमनुस्मरन् ।

गदया रथिनां श्रेष्ठो नृत्यन्निव महारथः ॥ २७ ॥  
अनुविन्दस्तु गदया ललाटे मधुसूदनम्।  
स्पृष्ट्वा नाकम्पयत्‌ क्रुद्धो मैनाकमिव पर्वतम् ॥ २८ ॥

तस्यार्जुनः शरैः षड्‌भिर्ग्रीवां पादौ भुजौ शिरः।  
निचकर्त स संछिन्नः पपाताद्रिचयो यथा ॥ २९ ॥

ततस्तौ निहतौ दृष्ट्‌वा तयो राजन् पदानुगाः।  
अभ्यद्रवन्त संक्रुद्धाः किरन्तः शतशः शरान् ॥ ३० ॥

तानर्जुनः शरैस्तूर्णं निहत्य भरतर्षभ।  
व्यरोचत यथा वह्निर्दावं दग्ध्वा हिमात्यये ॥ ३१ ॥

तयोः सेनामतिक्राम्य कृच्छ्रादिव धनंजयः।  
विबभौ जलदं हित्वा दिवाकर इवोदितः ॥ ३२ ॥

तं दृष्ट्वा कुरवस्त्रस्ताः प्रहृष्टाश्चाभवन् पुनः।  
अभ्यवर्तन्त पार्थं च समन्ताद् भरचर्षभ ॥ ३३ ॥

श्रान्तं चैनं समालक्ष्य ज्ञात्वा दूरे च सैन्धवम्।  
सिंहनादेन महता सर्वतः पर्यवारयन् ॥ ३४ ॥

तांस्तु दृष्ट्‌वा सुसंरब्धानुत्स्मयन् पुरुषर्षभः।  
शनकैरिव दाशार्हमर्जुनो वाक्यमब्रवीत् ॥ ३५ ॥

शरार्दिताश्च ग्लानाश्च हया दूरे च सैन्धवः।  
किमिहानन्तरं कार्यं ज्यायिष्ठं तव रोचते ॥ ३६ ॥

ब्रूहि कृष्ण यथातत्त्वं त्वं हि प्राज्ञतमः सदा।  
भवन्नेत्रा रणे शत्रून् विजेष्यन्तीह पाण्डवाः ॥ ३७ ॥

मम त्वनन्तरं कृत्यं यद् वै तत् त्वं निबोध मे।  
हयान्‌ विमुच्य हि सुखं विशल्यान् कुरु माधव ॥ ३८ ॥

एवमुक्तस्तु पार्थेन केशवः प्रत्युवाच तम्।  
ममाप्येतन्मतं पार्थ यदिदं ते प्रभाषितम् ॥ ३९ ॥

अहमावारयिष्यामि सर्वसैन्यानि केशव ।  
त्वमप्यत्र यथान्यायं कुरु कार्यमनन्तरम् ॥ ४० ॥

सोऽवतीर्य रथोपस्थादसम्भ्रान्तो धनंजयः ।  
गाण्डीवं धनुरादाय तस्थौ गिरिरिवाचलः ॥ ४१ ॥

तमभ्यधावन् क्रोशन्तः क्षत्रिया जयकाङ्क्षिणः।  
इदं छिद्रमिति ज्ञात्वा धरणीस्थं धनंजयम् ॥ ४२ ॥

तमेकं रथवंशेन महता पर्यवारयन्।  
विकर्षन्तश्च चापानि विसृजन्तश्च सायकान् ॥ ४३ ॥

शस्त्राणि च विचित्राणि क्रुद्धास्तत्र व्यदर्शयन्।  
छादयन्तः शरैः पार्थं मेघा इव दिवाकरम् ॥ ४४ ॥

अभ्यद्रवन्त वेगेन क्षत्रियाः क्षत्रियर्षभम्।  
नरसिंहं रथोदाराः सिंहं मत्ता इव द्विपाः ॥ ४५ ॥

तत्र पार्थस्य भुजयोर्महद्बलमदृश्यत ।  
यत् क्रुद्धो बहुलाः सेनाः सर्वतः समवारयत् ॥ ४६ ॥

अस्त्रैरस्त्राणि संवार्य द्विषतां सर्वतो विभुः।  
इषुभिर्बहुभिस्तूर्णं सर्वानेव समावृणोत् ॥ ४७ ॥

तत्रान्तरिक्षे बाणानां प्रगाढानां विशाम्पते।  
संघर्षण महार्चिष्मान् पावकः समजायत ॥ ४८ ॥

तत्र तत्र महेष्वासैः श्वसद्भिः शोणितोक्षितैः।  
हयैर्नागैश्च सम्भिन्नैर्नदद्भिश्चारिकर्षणैः ॥ ४९ ॥  
संरब्धैश्चारिभिर्वीरैः प्रार्थयद्भिर्जयं मृधे ।  
एकस्थैर्बहुभिः क्रुद्धैरूष्मेव समजायत ॥ ५० ॥

शरोर्मिणं ध्वजावर्तं नागनक्रं दुरत्ययम्।  
पदातिमत्स्यकलिलं शङ्खदुन्दुभिनिःस्वनम् ॥ ५१ ॥  
असंख्येयमपारं च रथोर्मिणमतीव च।  
उष्णीषकमठं छत्रपताकाफेनमालिनम् ॥ ५२ ॥  
रणसागरमक्षोभ्यं मातङ्गाङ्गशिलाचितम् ।  
वेलाभूतस्तदा पार्थः पत्रिभिः समवारयत् ॥ ५३ ॥

अर्जुने धरणीं प्राप्ते हयहस्ते च केशवे।  
एतदन्तरमासाद्य कथं पार्थो न घातितः ॥ ५४ ॥

सद्यः पार्थिव पार्थेन निरुद्धाः सर्वपार्थिवाः।  
रथस्था धरणीस्थेन वाक्यमच्छान्दसं यथा ॥ ५५ ॥

स पार्थः पार्थिवान्‌ सर्वान् भूमिस्थोऽपि रथस्थितान्।  
एको निवारयामास लोभः सर्वगुणानिव ॥ ५६ ॥

ततो जनार्दनः संख्ये प्रियं पुरुषसत्तमम्।  
असम्भ्रान्तो महाबाहुरर्जुनं वाक्यमब्रवीत् ॥ ५७ ॥

उदपानमिहाश्वानां नालमस्ति रणेऽर्जुन ।  
परीप्सन्ते जलं चेमे पेयं न त्ववगाहनम् ॥ ५८ ॥

इदमस्तीत्यसम्भ्रान्तो ब्रुवन्नस्त्रेण मेदिनीम् ।  
अभिहत्यार्जुनश्चक्रे वाजिपानं सरः शुभम् ॥ ५९ ॥

हंसकारण्डवाकीर्णं चक्रवाकोपशोभितम् ।  
सुविस्तीर्णं प्रसन्नाम्भः प्रफुल्लवरपङ्कजम् ॥ ६० ॥

कूर्ममत्स्यगणाकीर्णमगाधमृषिसेवितम् ।  
आगच्छन्नारदमुनिर्दर्शनार्थं कृतं क्षणात् ॥ ६१ ॥

शरवंशं शरस्थूणं शराच्छादनमद्भुतम् ।  
शरवेश्माकरोत् पार्थस्त्वष्टेवाद्भुतकर्मकृत् ॥ ६२ ॥

ततः प्रहस्य गोविन्दः साधु साध्वित्यथाब्रवीत्।  
शरवेश्मनि पार्थेन कृते तस्मिन् महात्मना ॥ ६३ ॥