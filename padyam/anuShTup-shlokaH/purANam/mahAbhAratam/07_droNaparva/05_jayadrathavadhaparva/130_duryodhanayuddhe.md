+++
title_full = "130 दुर्योधनका द्रोणाचार्यको उपालम्भ देना, द्रोणाचार्यका उसे द्यूतका परिणाम दिखाकर युद्धके लिये वापस भेजना और उसके साथ युधामन्यु तथा उत्तमौजाका युद्ध"
title = "१३० दुर्योधनयुद्धे"

+++


तस्मिन् विलुलिते सैन्ये सैन्धवायार्जुने गते।  
सात्वते भीमसेने च पुत्रस्ते द्रोणमभ्ययात् ॥ १ ॥  
त्वरन्नेकरथेनैव बहुकृत्यं विचिन्तयन् ।

स रथस्तव पुत्रस्य त्वरया परया युतः ॥ २ ॥  
तूर्णमभ्यद्रवद् द्रोणं मनोमारुतवेगवान् ।

उवाच चैनं पुत्रस्ते संरम्भाद् रक्तलोचनः ॥ ३ ॥  
ससम्भ्रममिदं वाक्यमब्रवीत् कुरुनन्दनः ।

अर्जुनो भीमसेनश्च सात्यकिश्चापराजितः ॥ ४ ॥  
विजित्य सर्वसैन्यानि सुमहान्ति महारथाः।  
सम्प्राप्ताः सिन्धुराजस्य समीपमनिवारिताः ॥ ५ ॥

व्यायच्छन्ति च तत्रापि सर्व एवापराजिताः।  
यदि तावद् रणे पार्थो व्यतिक्रान्तो महारथः ॥ ६ ॥  
कथं सात्यकिभीमाभ्यां व्यतिक्रान्तोऽसि मानद।

आश्चर्यभूतं लोकेऽस्मिन् समुद्रस्येव शोषणम् ॥ ७ ॥  
निर्जयस्तव विप्राग्र्य सात्वतेनार्जुनेन च।  
तथैव भीमसेनेन लोकः संवदते भृशम् ॥ ८ ॥

कथं द्रोणो जितः संख्ये धनुर्वेदस्य पारगः।  
इत्येवं ब्रुवते योधा अश्रद्धेयमिदं तव ॥ ९ ॥

नाश एव तु मे नूनं मन्दभाग्यस्य संयुगे।  
यत्र त्वां पुरुषव्याघ्रं व्यतिक्रान्तास्त्रयो रथाः ॥ १० ॥

एवं गते तु कृत्येऽस्मिन्‌ ब्रूहि यत्‌ ते विवक्षितम्।  
यद् गतं गतमेवेदं शेषं चिन्तय मानद ॥ ११ ॥

यत् कृत्यं सिन्धुराजस्य प्राप्तकालमनन्तरम्।  
तत् संविधीयतां क्षिप्रं साधु संचिन्त्य नो द्विज ॥ १२ ॥

चिन्त्यं बहुविधं तात यत् कृत्यं तच्छृणुष्व मे।  
त्रयो हि समतिक्रान्ताः पाण्डवानां महारथाः ॥ १३ ॥  
यावत् तेषां भयं पश्चात् तावदेषां पुरःसरम्।  
तद् गरीयस्तरं मन्ये यत्र कृष्णधनंजयौ ॥ १४ ॥

सा पुरस्ताच्च पश्चाच्च गृहीता भारती चमूः।  
तत्र कृत्यमहं मन्ये सैन्धवस्याभिरक्षणम् ॥ १५ ॥

स नो रक्ष्यतमस्तात क्रुद्धाद् भीतो धनंजयात्।  
गतौ च सैन्धवं भीमौ युयुधानवृकोदरौ ॥ १६ ॥

सम्प्राप्तं तदिदं द्यूतं यत् तच्छकुनिबुद्धिजम्।  
न सभायां जयो वृत्तो नापि तत्र पराजयः ॥ १७ ॥  
इह नो ग्लहमानानामद्य तावज्जयाजयौ।

यान् स्म तान् ग्लहते घोरान्‌ शकुनिः कुरुसंसदि ॥ १८ ॥  
अक्षान् स मन्यमानः प्राक् शरास्ते हि दुरासदाः।

यत्र ते बहवस्तात कौरवेया व्यवस्थिताः ॥ १९ ॥  
सेनां दुरोदरं विद्धि शरानक्षान् विशाम्पते।  
ग्लहं च सैन्धवं राजंस्तत्र द्यूतस्य निश्चयः ॥ २० ॥

सैन्धवे तु महद् द्यूतं समासक्तं परैः सह।  
अत्र सर्वे महाराज त्यक्त्वा जीवितमात्मनः ॥ २१ ॥  
सैन्धवस्य रणे रक्षां विधिवत् कर्तुमर्हथ।  
तत्र नो ग्लहमानानां ध्रुवौ जयपराजयौ ॥ २२ ॥

यत्र ते परमेष्वासा यत्ता रक्षन्ति सैन्धवम्।  
तत्र गच्छ स्वयं शीघ्रं तांश्च रक्षत्व रक्षिणः ॥ २३ ॥

इहैव त्वहमासिष्ये प्रेषयिष्यामि चापरान्।  
निरोत्स्यामि च पञ्चालान् सहितान् पाण्डुसृञ्जयैः ॥ २४ ॥

ततो दुर्योधनोऽगच्छत् तूर्णमाचार्यशासनात् ।  
उद्यम्यात्मानमुग्राय कर्मणे सपदानुगः ॥ २५ ॥

चक्ररक्षौ तु पाञ्चाल्यौ युधामन्यूत्तमौजसौ।  
बाह्येन सेनामभ्येत्य जग्मतुः सव्यसाचिनम् ॥ २६ ॥

यौ तु पूर्वं महाराज वारितौ कृतवर्मणा।  
प्रविष्टे त्वर्जुने राजंस्तव सैन्यं युयुत्सया ॥ २७ ॥

पार्श्वे भित्त्वा चमूं वीरौ प्रविष्टौ तव वाहिनीम्।  
पार्श्वेन सैन्यमायान्तौ कुरुराजो ददर्श ह ॥ २८ ॥

ताभ्यां दुर्योधनः सार्धमकरोत् संख्यमुत्तमम्।  
त्वरितस्त्वरमाणाभ्यां भ्रातृभ्यां भारतो बली ॥ २९ ॥

तावेनमभ्यद्रवतामुभावुद्यतकार्मुकौ ।  
महारथसमाख्यातौ क्षत्रियप्रवरौ युधि ॥ ३० ॥

तमविध्यद् युधामन्युस्त्रिंशता कङ्कपत्रिभिः ।  
विंशत्या सारथिं चास्य चतुर्भिश्चतुरो हयान् ॥ ३१ ॥

दुर्योधनो युधामन्योर्ध्वजमेकेषुणाच्छिनत् ।  
एकेन कार्मुकं चास्य चकर्त तनयस्तव ॥ ३२ ॥

सारथिं चास्य भल्लेन रथनीडादपाहरत्।  
ततोऽविध्यच्छरैस्तीक्ष्णैश्चतुर्भिश्चतुरो हयान् ॥ ३३ ॥

युधामन्युश्च संक्रुद्धः शरांस्त्रिंशतमाहवे ।  
व्यसृजत् तव पुत्रस्य त्वरमाणः स्तनान्तरे ॥ ३४ ॥

तथोत्तमौजाः संक्रुद्धः शरैर्हेमविभूषितैः ।  
अविध्यत् सारथिं चास्य प्राहिणोद् यमसादनम् ॥ ३५ ॥

दुर्योधनोऽपि राजेन्द्र पाञ्चाल्यस्योत्तमौजसः ।  
जघान चतुरोऽस्याश्वानुभौ तौ पार्ष्णिसारथी ॥ ३६ ॥

उत्तमौजा हताश्वस्तु हतसूतश्च संयुगे।  
आरुरोह रथं भ्रातुर्युधामन्योरभित्वरन् ॥ ३७ ॥

स रथं प्राप्य तं भ्रातुर्दुर्योधनहयान् शरैः।  
बहुभिस्ताडयामास ते हताः प्रापतन् भुवि ॥ ३८ ॥

हयेषु पतितेष्वस्य चिच्छेद परमेषुणा।  
युधामन्युर्धनुः शीघ्रं शरावापं च संयुगे ॥ ३९ ॥

हताश्वसूतात् स रथादवतीर्य नराधिपः।  
गदामादाय ते पुत्रः पाञ्चाल्यावभ्यधावत ॥ ४० ॥

तमापतन्तं सम्प्रेक्ष्य क्रुद्धं कुरुपतिं तदा।  
अवप्लुतौ रथोपस्थाद् युधामन्यूत्तमौजसौ ॥ ४१ ॥

ततः स हेमचित्रं तं गदया स्यन्दनं गदी।  
संक्रुद्धः पोथयामास साश्वसूतध्वजं नृप ॥ ४२ ॥

भङ्क्त्वा रथं स पुत्रस्ते हताश्वो हतसारथिः।  
मद्रराजरथं तूर्णमारुरोह परंतपः ॥ ४३ ॥

पञ्चालानां ततो मुख्यौ राजपुत्रौ महारथौ।  
रथावन्यौ समारुह्य बीभत्सुमभिजग्मतुः ॥ ४४ ॥