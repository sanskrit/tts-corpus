+++
title_full = "093 अर्जुनद्वारा श्रुतायु, अच्युतायु, नियतायु, दीर्घायु, म्लेच्छ-सैनिक और अम्बष्ठ आदिका वध"
title = "०९३ अम्बष्ठवधे"

+++


हते सुदक्षिणे राजन् वीरे चैव श्रुतायुधे।  
जवेनाभ्यद्रवन् पार्थं कुपिताः सैनिकास्तव ॥ १ ॥

अभीषाहाः शूरसेनाः शिबयोऽथ वसातयः।  
अभ्यवर्षंस्ततो राजन् शरवर्षैर्धनंजयम् ॥ २ ॥

तेषां षष्टिशतानन्यान् प्रामथ्नात् पाण्डवः शरैः।  
ते स्म भीताः पलायन्ते व्याघ्रात् क्षुद्रमृगा इव ॥ ३ ॥

ते निवृत्ताः पुनः पार्थं सर्वतः पर्यवारयन्।  
रणे सपत्नान् निघ्नन्तं जिगीषन्तं परान् युधि ॥ ४ ॥

तेषामापततां तूर्णं गाण्डीवप्रेषितैः शरैः।  
शिरांसि पातयामास बाहूंश्चापि धनंजयः ॥ ५ ॥

शिरोभिः पातितैस्तत्र भूमिरासीन्निरन्तरा ।  
अभ्रच्छायेव चैवासीद् ध्वाङ्क्षगृध्रबलैर्युधि ॥ ६ ॥

तेषु तूत्साद्यमानेषु क्रोधामर्षसमन्वितौ ।  
श्रुतायुश्चाच्युतायुश्च धनंजयमयुध्यताम् ॥ ७ ॥

बलिनौ स्पर्धिनौ वीरौ कुलजौ बाहुशालिनौ।  
तावेनं शरवर्षाणि सव्यदक्षिणमस्यताम् ॥ ८ ॥

त्वरायुक्तौ महाराज प्रार्थयानौ महद् यशः।  
अर्जुनस्य वधप्रेप्सू पुत्रार्थे तव धन्विनौ ॥ ९ ॥

तावर्जुनं सहस्रेण पत्रिणां नतपर्वणाम्।  
पूरयामासतुः क्रुद्धौ तटागं जलदौ यथा ॥ १० ॥

श्रुतायुश्च ततः क्रुद्धस्तोमरेण धनंजयम्।  
आजघान रथश्रेष्ठः पीतेन निशितेन च ॥ ११ ॥

सोऽतिविद्धो बलवता शत्रुणा शत्रुकर्शनः।  
जगाम परमं मोहं मोहयन् केशवं रणे ॥ १२ ॥

एतस्मिन्नेव काले तु सोऽच्युतायुर्महारथः।  
शूलेन भृशतीक्ष्णेन ताडयामास पाण्डवम् ॥ १३ ॥

क्षते क्षारं स हि ददौ पाण्डवस्य महात्मनः।  
पार्थोऽपि भृशसंविद्धो ध्वजयष्टिं समाश्रितः ॥ १४ ॥

ततः सर्वस्य सैन्यस्य तावकस्य विशाम्पते।  
सिंहनादो महानासीद्धतं मत्वा धनंजयम् ॥ १५ ॥

कृष्णश्च भृशसंतप्तो दृष्ट्‌वा पार्थं विचेतनम्।  
आश्वासयत् सुहृद्याभिर्वाग्भिस्तत्र धनंजयम् ॥ १६ ॥

ततस्तौ रथिनां श्रेष्ठौ लब्धलक्ष्यौ धनंजयम्।  
वासुदेवं च वार्ष्णेयं शरवर्षैः समन्ततः ॥ १७ ॥  
सचक्रकूबररथं साश्वध्वजपताकिनम् ।  
अदृश्यं चक्रतुर्युद्धे तदद्भुतमिवाभवत् ॥ १८ ॥

प्रत्याश्वस्तस्तु बीभत्सुः शनकैरिव भारत।  
प्रेतराजपुरं प्राप्य पुनः प्रत्यागतो यथा ॥ १९ ॥

संछन्नं शरजालेन रथं दृष्ट्वा सकेशवम्।  
शत्रू चाभिमुखौ दृष्ट्‌वा दीप्यमानाविवानलौ ॥ २० ॥  
प्रादुश्चक्रे ततः पार्थः शाक्रमस्त्रं महारथः।  
तस्मादासन् सहस्राणि शराणां नतपर्वणाम् ॥ २१ ॥

ते जघ्नुस्तौ महेष्वासौ ताभ्यां मुक्तांश्च सायकान्।  
विचेरुराकाशगताः पार्थबाणविदारिताः ॥ २२ ॥

प्रतिहत्य शरांस्तूर्णं शरवेगेन पाण्डवः।  
प्रतस्थे तत्र तत्रैव योधयन् वै महारथान् ॥ २३ ॥

तौ च फाल्गुनबाणौघैर्विबाहुशिरसौ कृतौ।  
वसुधामन्वपद्येतां वातनुन्नाविव द्रुमौ ॥ २४ ॥

श्रुतायुषश्च निधनं वधश्चैवाच्युतायुषः ।  
लोकविस्मापनमभूत् समुद्रस्येव शोषणम् ॥ २५ ॥

तयोः पदानुगान् हत्वा पुनः पञ्चाशतं रथान्।  
प्रत्यगाद् भारतीं सेनां निघ्नन् पार्थो वरान्‌ वरान् ॥ २६ ॥

श्रुतायुषं च निहतं प्रेक्ष्य चैवाच्युतायुषम्।  
नियतायुश्च संक्रुद्धो दीर्घायुश्चैव भारत ॥ २७ ॥  
पुत्रौ तयोर्नरश्रेष्ठौ कौन्तेयं प्रतिजग्मतुः।  
किरन्तौ विविधान् बाणान् पितृव्यसनकर्शितौ ॥ २८ ॥

तावर्जुनो मुहूर्तेन शरैः संनतपर्वभिः।  
प्रैषयत् परमक्रुद्धो यमस्य सदनं प्रति ॥ २९ ॥

लोडयन्तमनीकानि द्विपं पद्मसरो यथा।  
नाशक्नुवन् वारयितुं पार्थं क्षत्रियपुङ्गवाः ॥ ३० ॥

अङ्गास्तु गजवारेण पाण्डवं पर्यवारयन्।  
क्रुद्धाः सहस्रशो राजन् शिक्षिता हस्तिसादिनः ॥ ३१ ॥

दुर्योधनसमादिष्टाः कुञ्जरैः पर्वतोपमैः ।  
प्राच्याश्च दाक्षिणात्याश्च कलिङ्गप्रमुखा नृपाः ॥ ३२ ॥

तेषामापततां शीघ्रं गाण्डीवप्रेषितैः शरैः।  
निचकर्त शिरांस्युग्रो बाहूनपि सुभूषणान् ॥ ३३ ॥

तैः शिरोभिर्मही कीर्णा बाहुभिश्च सहाङ्गदैः।  
बभौ कनकपाषाणा भुजगैरिव संवृता ॥ ३४ ॥

बाहवो विशिखैश्छिन्नाः शिरांस्युन्मथितानि च।  
पतमानान्यदृश्यन्त द्रुमेभ्य इव पक्षिणः ॥ ३५ ॥

शरैः सहस्रशो विद्धा द्विपाः प्रसृतशोणिताः।  
अदृश्यन्ताद्रयः काले गैरिकाम्बुस्रवा इव ॥ ३६ ॥

निहताः शेरते स्मान्ये बीभत्सोर्निशितैः शरैः।  
गजपृष्ठगता म्लेच्छा नानाविकृतदर्शनाः ॥ ३७ ॥

नानावेषधरा राजन् नानाशस्त्रौघसंवृताः ।  
रुधिरेणानुलिप्ताङ्गा भान्ति चित्रैः शरैर्हताः ॥ ३८ ॥

शोणितं निर्वमन्ति स्म द्विपाः पार्थशराहताः।  
सहस्रशश्छिन्नगात्राः सारोहाः सपदानुगाः ॥ ३९ ॥

चुक्रुशुश्च निपेतुश्च बभ्रमुश्चापरे दिशः।  
भृशं त्रस्ताश्च बहवः स्वानेव ममृदुर्गजाः ॥ ४० ॥  
सान्तरायुधिनश्चैव द्विपास्तीक्ष्णविषोपमाः ।

विदन्त्यसुरमायां ये सुघोरा घोरचक्षुषः ॥ ४१ ॥  
यवनाः पारदाश्चैव शकाश्च सह बाह्लिकैः।  
काकवर्णा दुराचाराः स्त्रीलोलाः कलहप्रियाः ॥ ४२ ॥

द्राविडास्तत्र युध्यन्ते मत्तमातङ्गविक्रमाः ।  
गोयोनिप्रभवा म्लेच्छाः कालकल्पाः प्रहारिणः ॥ ४३ ॥

दार्वातिसारा दरदाः पुण्ड्राश्चैव सहस्रशः।  
ते न शक्याः स्म संख्यातुं व्रात्याः शतसहस्रशः ॥ ४४ ॥

अभ्यवर्षन्त ते सर्वे पाण्डवं निशितैः शरैः।  
अवाकिरंश्च ते म्लेच्छा नानायुद्धविशारदाः ॥ ४५ ॥

तेषामपि ससर्जाशु शरवृष्टिं धनंजयः।  
सृष्टिस्तथाविधा ह्यासीच्छलभानामिवायतिः ॥ ४६ ॥

अभ्रच्छायामिव शरैः सैन्ये कृत्वा धनंजयः।  
मुण्डार्धमुण्डाञ्जटिलानशुचीञ्जटिलाननान् ॥ ४७ ॥  
म्लेच्छानशातयत् सर्वान् समेतानस्त्रतेजसा ।

शरैश्च शतशो विद्धास्ते संघा गिरिचारिणः।  
प्राद्रवन्त रणे भीता गिरिगह्वरवासिनः ॥ ४८ ॥

गजाश्वसादिम्लेच्छानां पतितानां शितैः शरैः।  
बलाः कंका वृका भूमावपिबन् रुधिरं मुदा ॥ ४९ ॥

पत्त्यश्वरथनागैश्च प्रच्छन्नकृतसंक्रमाम् ।  
शरवर्षप्लवां घोरां केशशैवलशाद्वलाम् ।  
प्रावर्तयन्नदीमुग्रां शोणितौघतरङ्गिणीम् ॥ ५० ॥  
छिन्नाङ्गुलीक्षुद्रमत्स्यां युगान्ते कालसंनिभाम् ।  
प्राकरोद् गजसम्बाधां नदीमुत्तरशोणिताम् ॥ ५१ ॥  
देहेभ्यो राजपुत्राणां नागाश्वरथसादिनाम् ।

यथास्थलं च निम्नं च न स्याद् वर्षति वासवे॥५२॥  
तथासीत् पृथिवी सर्वा शोणितेन परिप्लुता।

षट् सहस्रान्‌ हयान् वीरान् पुनर्दशशतान्‌ वरान् ॥ ५३ ॥  
प्राहिणोन्मृत्युलोकाय क्षत्रियान् क्षत्रियर्षभः ।

शरैः सहस्रशो विद्धा विधिवत्कल्पिता द्विपाः ॥ ५४ ॥  
शेरते भूमिमासाद्य शैला वज्रहता इव।

सवाजिरथमातङ्गान् निघ्नन् व्यचरदर्जुनः ॥ ५५ ॥  
प्रभिन्न इव मातङ्गो मृद्नन् नलवनं यथा।

भूरिद्रुमलतागुल्मं शुष्केन्धनतृणोलपम् ॥ ५६ ॥  
निर्दहेदनलोऽरण्यं यथा वायुसमीरितः ।  
सेनारण्यं तव तथा कृष्णानिलसमीरितः ॥ ५७ ॥  
शरार्चिरदहत् क्रुद्धः पाण्डवाग्निर्धनंजयः ।

शून्यान्‌ कुर्वन् रथोपस्थान् मानवैः संस्तरन् महीम् ॥ ५८ ॥  
प्रानृत्यदिव सम्बाधे चापहस्तो धनंजयः।

वज्रकल्पैः शरैर्भूमिं कुर्वन्नुत्तरशोणिताम् ॥ ५९ ॥  
प्राविशद् भारतीं सेनां संक्रुद्धो वै धनंजयः।  
तं श्रुतायुस्तथाम्बष्ठो व्रजमानं न्यवारयत् ॥ ६० ॥

तस्यार्जुनः शरैस्तीक्ष्णैः कङ्कपत्रपरिच्छदैः ।  
न्यपातयद्धयान् शीघ्रं यतमानस्य मारिष ॥ ६१ ॥

धनुश्चास्यापरैश्छित्त्वा शरैः पार्थो विचक्रमे।  
अम्बष्ठस्तु गदां गृह्य कोपपर्याकुलेक्षणः ॥ ६२ ॥  
आससाद रणे पार्थं केशवं च महारथम्।

ततः सम्प्रहरन् वीरो गदामुद्यम्य भारत ॥ ६३ ॥  
रथमावार्य गदया केशवं समताडयत्।

गदया ताडितं दृष्ट्‌वा केशवं परवीरहा ॥ ६४ ॥  
अर्जुनोऽथ भृशं क्रुद्धः सोऽम्बष्ठं प्रति भारत।

ततः शरैर्हेमपुङ्खैः सगदं रथिनां वरम् ॥ ६५ ॥  
छादयामास समरे मेघः सूर्यमिवोदितम्।

अथापरैः शरैश्चापि गदां तस्य महात्मनः ॥ ६६ ॥  
अचूर्णयत् तदा पार्थस्तदद्भुतमिवाभवत् ।

अथ तां पतितां दृष्ट्‌वा गृह्यान्यां च महागदाम् ॥ ६७ ॥  
अर्जुनं वासुदेवं च पुनः पुनरताडयत्।

तस्यार्जुनः क्षुरप्राभ्यां सगदावुद्यतौ भुजौ ॥ ६८ ॥  
चिच्छेदेन्द्रध्वजाकारौ शिरश्चान्येन पत्रिणा ।

स पपात हतो राजन् वसुधामनुनादयन् ॥ ६९ ॥  
इन्द्रध्वज इवोत्सृष्टो यन्त्रनिर्मुक्तबन्धनः ।

रथानीकावगाढश्च वारणाश्वशतैर्वृतः ।  
अदृश्यत तदा पार्थो घनैः सूर्य इवावृतः ॥ ७० ॥