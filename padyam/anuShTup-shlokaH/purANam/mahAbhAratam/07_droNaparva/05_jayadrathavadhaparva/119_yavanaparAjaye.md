+++
title_full = "119 सात्यकि और उनके सारथिका संवाद तथा सात्यकिद्वारा काम्बोजों और यवन आदिकी सेनाकी पराजय"
title = "११९ यवनपराजये"

+++


ततः स सात्यकिर्धीमान् महात्मा वृष्णिपुङ्गवः।  
सुदर्शनं निहत्याजौ यन्तारं पुनरब्रवीत् ॥ १ ॥

रथाश्वनागकलिलं शरशक्त्यूर्मिमालिनम् ।  
खड्गमत्स्यं गदाग्राहं शूरायुधमहास्वनम् ॥ २ ॥  
प्राणापहारिणं रौद्रं वादित्रोत्क्रुष्टनादितम् ।  
योधानामसुखस्पर्शं दुर्धर्षमजयैषिणाम् ॥ ३ ॥  
तीर्णाः स्म दुस्तरं तात द्रोणानीकमहार्णवम्।  
जलसंधबलेनाजौ पुरुषादैरिवावृतम् ॥ ४ ॥

अतोऽन्यत् पृतनाशेषं मन्ये कुनदिकामिव।  
तर्तव्यामल्पसलिलां चोदयाश्वानसम्भ्रमम् ॥ ५ ॥

हस्तप्राप्तमहं मन्ये साम्प्रतं सव्यसाचिनम्।  
निर्जित्य दुर्धरं द्रोणं सपदानुगमाहवे ॥ ६ ॥

हार्दिक्यं योधवर्यं च मन्ये प्राप्तं धनंजयम्।  
न हि मे जायते त्रासो दृष्ट्वा सैन्यान्यनेकशः ॥ ७ ॥  
वह्नेरिव प्रदीप्तस्य वने शुष्कतृणोलपे।

पश्य पाण्डवमुख्येन यातां भूमिं किरीटिना ॥ ८ ॥  
पत्त्यश्वरथनागौघैः पतितैर्विषमीकृताम् ।

द्रवते तद् यथा सैन्यं तेन भग्नं महात्मना ॥ ९ ॥  
रथैर्विपरिधावद्भिर्गजैरश्वैश्च सारथे ।  
कौशेयारुणसंकाशमेतदुद्‌धूयते रजः ॥ १० ॥

अभ्याशस्थमहं मन्ये श्वेताश्वं कृष्णसारथिम्।  
स एष श्रुयते शब्दो गाण्डीवस्यामितौजसः ॥ ११ ॥

यादृशानि निमित्तानि मम प्रादुर्भवन्ति वै।  
अनस्तंगत आदित्ये हन्ता सैन्धवमर्जुनः ॥ १२ ॥

शनैर्विश्रम्भयन्नश्वान् याहि यत्रारिवाहिनी ।  
यत्रैते सतलत्राणाः सुयोधनपुरोगमाः ॥ १३ ॥

दंशिताः क्रूरकर्माणः काम्बोजा युद्धदुर्मदाः।  
शरबाणासनधरा यवनाश्च प्रहारिणः ॥ १४ ॥  
शकाः किराता दरदा बर्बरास्ताम्रलिप्तकाः।  
अन्ये च बहवो म्लेच्छा विविधायुधपाणयः ॥ १५ ॥  
यत्रैते सतलत्राणाः सुयोधनपुरोगमाः ।  
मामेवाभिमुखाः सर्वे तिष्ठन्ति समरार्थिनः ॥ १६ ॥

एतान् सरथनागाश्वान् निहत्याजौ सपत्तिनः।  
इदं दुर्गं महाघोरं तीर्णमेवोपधारय ॥ १७ ॥

न सम्भ्रमो मे वार्ष्णेय विद्यते सत्यविक्रम।  
यद्यपि स्यात् तव क्रुद्धो जामदग्न्योऽग्रतः स्थितः ॥ १८ ॥

द्रोणो वा रथिनां श्रेष्ठः कृपो मद्रेश्वरोऽपि वा।  
तथापि सम्भ्रमो न स्यात् त्वामाश्रित्य महाभुज ॥ १९ ॥

त्वया सुबहवो युद्धे निर्जिताः शत्रुसूदन।  
दंशिताः क्रूरकर्माणः काम्बोजा युद्धदुर्मदाः ॥ २० ॥  
शरबाणासनधरा यवनाश्च प्रहारिणः ।  
शकाः किराता दरदा बर्बरास्ताम्रलिप्तकाः ॥ २१ ॥  
अन्ये च बहवो म्लेच्छा विविधायुधपाणयः।  
न च मे सम्भ्रमः कश्चिद् भूतपूर्वः कथंचन ॥ २२ ॥  
किमुतैतत् समासाद्य धीरसंयुगगोष्पदम् ।  
आयुष्मन् कतरेण त्वां प्रापयामि धनंजयम् ॥ २३ ॥

केषां क्रुद्धोऽसि वार्ष्णेय केषां मृत्युरुपस्थितः।  
केषां संयमनीमद्य गन्तुमुत्सहते मनः ॥ २४ ॥

के त्वां युधि पराक्रान्तं कालान्तकयमोपमम्।  
दृष्ट्वा विक्रमसम्पन्नं विद्रविष्यन्ति संयुगे ॥ २५ ॥  
केषां वैवस्वतो राजा स्मरतेऽद्य महाभुज।

मुण्डानेतान् हनिष्यामि दानवानिव वासवः ॥ २६ ॥  
प्रतिज्ञां पारयिष्यामि काम्बोजानेव मां वह।  
अद्यैषां कदनं कृत्वा प्रियं यास्यामि पाण्डवम् ॥ २७ ॥

अद्य द्रक्ष्यन्ति मे वीर्यं कौरवाः ससुयोधनाः।  
मुण्डानीके हते सूत सर्वसैन्येषु चासकृत् ॥ २८ ॥  
अद्य कौरवसैन्यस्य दीर्यमाणस्य संयुगे।  
श्रुत्वा विरावं बहुधा संतप्स्यति सुयोधनः ॥ २९ ॥

अद्य पाण्डवमुख्यस्य श्वेताश्वस्य महात्मनः।  
आचार्यस्य कृतं मार्गं दर्शयिष्यामि संयुगे ॥ ३० ॥

अद्य मद्‌बाणनिहतान् योधमुख्यान् सहस्रशः।  
दृष्ट्वा दुर्योधनो राजा पश्चात्तापं गमिष्यति ॥ ३१ ॥

अद्य मे क्षिप्रहस्तस्य क्षिपतः सायकोत्तमान्।  
अलातचक्रप्रतिमं धनुर्द्रक्ष्यन्ति कौरवाः ॥ ३२ ॥

मत्सायकचिताङ्गानां रुधिरं स्रवतां मुहुः।  
सैनिकानां वधं दृष्ट्वा संतप्स्यति सुयोधनः ॥ ३३ ॥

अद्य मे क्रुद्धरूपस्य निघ्नतश्च वरान् वरान्।  
द्विरर्जुनमिमं लोकं मंस्यतेऽद्य सुयोधनः ॥ ३४ ॥

अद्य राजसहस्राणि निहतानि मया रणे।  
दृष्ट्वा दुर्योधनो राजा संतप्स्यति महामृधे ॥ ३५ ॥

अद्य स्नेहं च भक्तिं च पाण्डवेषु महात्मसु।  
हत्वा राजसहस्राणि दर्शयिष्यामि राजसु ॥ ३६ ॥  
बलं वीर्यं कृतज्ञत्वं मम ज्ञास्यन्ति कौरवाः।

एवमुक्तस्तदा सूतः शिक्षितान् साधुवाहिनः ॥ ३७ ॥  
शशाङ्कसंनिकाशान्‌ वै वाजिनो व्यनुदद् भृशम्।

ते पिबन्त इवाकाशं युयुधानं हयोत्तमाः ॥ ३८ ॥  
प्रापयन् यवनान् शीघ्रं मनःपवनरंहसः।

सात्यकिं ते समासाद्य पृतनास्वनिवर्तिनम् ॥ ३९ ॥  
बहवो लघुहस्ताश्च शरवर्षैरवाकिरन् ।

तेषामिषूनथास्त्राणि वेगवान् नतपर्वभिः ॥ ४० ॥  
अच्छिनत् सात्यकी राजन् नैनं ते प्राप्नुवत् शराः।

रुक्मपुङ्खैः सुनिशितैर्गार्ध्रपत्रैरजिह्मगैः ॥ ४१ ॥  
उच्चकर्त शिरांस्युग्रो यवनानां भुजानपि।  
शैक्यायसानि वर्माणि कांस्यानि च समन्ततः ॥ ४२ ॥

भित्त्वा देहांस्तथा तेषां शरा जग्मुर्महीतलम्।  
ते हन्यमाना वीरेण म्लेच्छाः सात्यकिना रणे ॥ ४३ ॥  
शतशोऽभ्यपतंस्तत्र व्यसवो वसुधातले ।

सुपूर्णायतमुक्तैस्तानव्यवच्छिन्नपिण्डितैः ॥ ४४ ॥  
पञ्च षट् सप्त चाष्टौ च बिभेद यवनान् शरैः।

काम्बोजानां सहस्रैश्च शकानां च विशाम्पते ॥ ४५ ॥  
शबराणां किरातानां बर्बराणां तथैव च।  
अगम्यरूपां पृथिवीं मांसशोणितकर्दमाम् ॥ ४६ ॥  
कृतवांस्तत्र शैनेयः क्षपयंस्तावकं बलम्।

दस्यूनां सशिरस्त्राणैः शिरोभिर्लूनमूर्धजैः ॥ ४७ ॥  
दीर्घकूचैर्मही कीर्णा विबर्हैरण्डजैरिव ।

रुधिरोक्षितसर्वाङ्गैस्तैस्तदायोधनं बभौ ॥ ४८ ॥  
कबन्धैः संवृतं सर्वं ताम्राभ्रैः खमिवावृतम्।

वज्राशनिसमस्पर्शैः सुपर्वभिरजिह्मगैः ॥ ४९ ॥  
ते सात्वतेन निहताः समावव्रुर्वसुंधराम्।

अल्पावशिष्टाः सम्भग्नाः कृच्छ्रप्राणा विचेतसः ॥ ५० ॥  
जिताः संख्ये महाराज युयुधानेन दंशिताः।  
पार्ष्णिभिश्च कशाभिश्च ताडयन्तस्तुरङ्गमान् ॥ ५१ ॥  
जवमुत्तममास्थाय सर्वतः प्राद्रवन् भयात्।

काम्बोजसैन्यं विद्राव्य दुर्जयं युधि भारत ॥ ५२ ॥  
यवनानां च तत् सैन्यं शकानां च महद्‌बलम्।  
ततः स पुरुषव्याघ्रः सात्यकिः सत्यविक्रमः ॥ ५३ ॥  
प्रविष्टस्तावकान् जित्वा सूतं याहीत्यचोदयत्।

तत् तस्य समरे कर्म दृष्ट्वान्यैरकृतं पुरा ॥ ५४ ॥  
चारणाः सहगन्धर्वाः पूजयाञ्चक्रिरे भृशम्।

तं यान्तं पृष्ठगोप्तारमर्जुनस्य विशाम्पते।  
चारणाः प्रेक्ष्य संहृष्टास्त्वदीयाश्चाभ्यपूजयन् ॥ ५५ ॥