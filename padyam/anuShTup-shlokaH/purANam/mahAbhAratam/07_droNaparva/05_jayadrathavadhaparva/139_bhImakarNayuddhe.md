+++
title_full = "139 भीमसेन और कर्णका भयंकर युद्ध, पहले भीमकी और पीछे कर्णकी विजय, उसके बाद अर्जुनके बाणोंसे व्यथित होकर कर्ण और अश्वत्थामाका पलायन"
title = "१३९ भीमकर्णयुद्धे"

+++


ततः कर्णो महाराज भीमं विद्ध्वा त्रिभिः शरैः।  
मुमोच शरवर्षाणि विचित्राणि बहूनि च ॥ १ ॥

वध्यमानो महाबाहुः सूतपुत्रेण पाण्डवः।  
न विव्यथे भीमसेनो भिद्यमान इवाचलः ॥ २ ॥

स कर्णं कर्णिना कर्णे पीतेन निशितेन च।  
विव्याध सुभृशं संख्ये तैलधौतेन मारिष ॥ ३ ॥

स कुण्डलं महच्चारु कर्णस्यापातयद् भुवि।  
तपनीयं महाराज दीप्तं ज्योतिरिवाम्बरात् ॥ ४ ॥

अथापरेण भल्लेन सूतपुत्रं स्तनान्तरे।  
आजघान भृशं क्रुद्धो हसन्निव वृकोदरः ॥ ५ ॥

पुनरस्य त्वरन् भीमो नाराचान् दश भारत।  
रणे प्रैषीन्महाबाहुर्निर्मुक्ताशीविषोपमान् ॥ ६ ॥

ते ललाटं विनिर्भिद्य सूतपुत्रस्य भारत।  
विविशुश्चोदितास्तेन वल्मीकमिव पन्नगाः ॥ ७ ॥

ललाटस्थैस्ततो बाणैः सूतपुत्रो व्यरोचत।  
नीलोत्पलमयीं मालां धारयन् वै यथा पुरा ॥ ८ ॥

सोऽतिविद्धो भृशं कर्णः पाण्डवेन तरस्विना।  
रथकूबरमालम्ब्य न्यमीलयत लोचने ॥ ९ ॥

स मुहूर्तात् पुनः संज्ञां लेभे कर्णः परंतपः।  
रुधिरोक्षितसर्वाङ्गः क्रोधमाहारयत् परम् ॥ १० ॥

ततः क्रुद्धो रणे कर्णः पीडितो दृढधन्वना।  
वेगं चक्रे महावेगो भीमसेनरथं प्रति ॥ ११ ॥

तस्मै कर्णः शतं राजन्निषूणां गार्ध्रवाससाम्।  
अमर्षी बलवान् क्रुद्धः प्रेषयामास भारत ॥ १२ ॥

ततः प्रासृजदुग्राणि शरवर्षाणि पाण्डवः।  
समरे तमनादृत्य तस्य वीर्यमचिन्तयन् ॥ १३ ॥

कर्णस्ततो महाराज पाण्डवं नवभिः शरैः।  
आजघानोरसि क्रुद्धः क्रुद्धरूपं परंतप ॥ १४ ॥

तावुभौ नरशार्दूलौ शार्दूलाविव दंष्ट्रिणौ।  
जीमूताविव चान्योन्यं प्रववर्षतुराहवे ॥ १५ ॥

तलशब्दरवैश्चैव त्रासयेतां परस्परम् ।  
शरजालैश्च विविधैस्त्रासयामासतुर्मृधे ॥ १६ ॥  
अन्योन्यं समरे क्रुद्धो कृतप्रतिकृतैषिणौ।

ततो भीमो महाबाहुः सूतपुत्रस्य भारत ॥ १७ ॥  
क्षुरप्रेण धनुश्छित्त्वा ननाद परवीरहा।

तदपास्य धनुश्छिन्नं सूतपुत्रो महारथः ॥ १८ ॥  
अन्यत् कार्मुकमादत्त भारघ्नं वेगवत्तरम्।

तदप्यथ निमेषार्धाच्चिच्छेदास्य वृकोदरः ॥ १९ ॥  
तृतीयं च चतुर्थं च पञ्चमं षष्ठमेव हि।  
सप्तमं चाष्टमं चैव नवमं दशमं तथा ॥ २० ॥  
एकादशं द्वादशं च त्रयोदशमथापि च।  
चतुर्दशं पञ्चदशं षोडशं च वृकोदरः ॥ २१ ॥

तथा सप्तदशं वेगादष्टादशमथापि वा।  
बहूनि भीमश्चिच्छेद कर्णस्यैवं धनूंषि हि ॥ २२ ॥

निमेषार्धात् ततः कर्णो धनुर्हस्तो व्यतिष्ठत।  
दृष्ट्वा स कुरुसौवीरसिन्धुवीरबलक्षयम् ॥ २३ ॥  
सवर्मध्वजशस्त्रैश्च पतितैः संवृतां महीम्।  
हस्त्यश्वरथदेहांश्च गतासून् प्रेक्ष्य सर्वशः ॥ २४ ॥  
सूतपुत्रस्य संरम्भाद् दीप्तं वपुरजायत।

स विस्फार्य महच्चापं कार्तस्वरविभूषितम् ॥ २५ ॥  
भीमं प्रैक्षत राधेयो घोरं घोरेण चक्षुषा।

ततः क्रुद्धः शरानस्यन् सूतपुत्रो व्यरोचत ॥ २६ ॥  
मध्यंदिनगतोऽर्चिष्मान् शरदीव दिवाकरः ।

मरीचिविकचस्येव राजन् भानुमतो वपुः ॥ २७ ॥  
आसीदाधिरथेर्घोरं वपुः शरशताचितम् ।

कराभ्यामाददानस्य संदधानस्य चाशुगान् ॥ २८ ॥  
कर्षतो मुञ्चतो बाणान् नान्तरं ददृशे रणे।

अग्निचक्रोपमं घोरं मण्डलीकृतमायुधम् ॥ २९ ॥  
कर्णस्यासीन्महीपाल सव्यदक्षिणमस्यतः ।

स्वर्णपुङ्खाः सुनिशिताः कर्णचापच्युताः शराः ॥ ३० ॥  
प्राच्छादयन्महाराज दिशः सूर्यस्य च प्रभाः।

ततः कनकपुङ्खानां शराणां नतपर्वणाम् ॥ ३१ ॥  
धनुश्च्युतानां वियति ददृशे बहुधा व्रजः।

बाणासनादाधिरथेः प्रभवन्ति स्म सायकाः ॥ ३२ ॥  
श्रेणीकृता व्यरोचन्त राजन् क्रौञ्चा इवाम्बरे।

गार्ध्रपत्रान् शिलाधौतान् कार्तस्वरविभूषितान् ॥ ३३ ॥  
महावेगान् प्रदीप्ताग्रान् मुमोचाधिरथिः शरान्।

ते तु चापबलोद्धूताः शातकुम्भविभूषिताः ॥ ३४ ॥  
अजस्रमपतन् बाणा भीमसेनरथं प्रति।

ते व्योम्नि रुक्मविकृता व्यकाशन्त सहस्रशः ॥ ३५ ॥  
शलभानामिव व्राताः शराः कर्णसमीरिताः।

चापादाधिरथेर्बाणाः प्रपतन्तश्चकाशिरे ॥ ३६ ॥  
एको दीर्घ इवात्यर्थमाकाशे संस्थितः शरः।

पर्वतं वारिधाराभिश्छादयन्निव तोयदः ॥ ३७ ॥  
कर्णः प्राच्छादयत्‌ क्रुद्धो भीमं सायकवृष्टिभिः।

तत्र भारत भीमस्य बलं वीर्यं पराक्रमम् ॥ ३८ ॥  
व्यवसायं च पुत्रास्ते ददृशुः सहसैनिकाः।

तां समुद्रमिवोद्धूतां शरवृष्टिं समुत्थिताम् ॥ ३९ ॥  
अचिन्तयित्वा भीमस्तु क्रुद्धः कर्णमुपाद्रवत्।

रुक्मपृष्ठं महच्चापं भीमस्यासीद् विशाम्पते ॥ ४० ॥  
आकर्षान्मण्डलीभूतं शक्रचापमिवापरम् ।  
तस्माच्छराः प्रादुरासन् पूरयन्त इवाम्बरम् ॥ ४१ ॥

सुवर्णपुङ्खैर्भीमेन सायकैर्नतपर्वभिः ।  
गगने रचिता माला काञ्चनीव व्यरोचत ॥ ४२ ॥

ततो व्योम्नि विषक्तानि शरजालानि भागशः।  
आहतानि व्यशीर्यन्त भीमसेनस्य पत्रिभिः ॥ ४३ ॥

कर्णस्य शरजालौघैर्भीमसेनस्य चोभयोः ।  
अग्निस्फुलिङ्गसंस्पर्शैरञ्जोगतिभिराहवे ॥ ४४ ॥  
तैस्तैः कनकपुङ्खानां द्यौरासीत् संवृता व्रजैः।

न स्म सूर्यस्तदा भाति न स्म वाति समीरणः॥४५॥  
शरजालावृते व्योम्नि न प्राज्ञायत किंचन।

स भीमं छादयन् बाणैः सूतपुत्रः पृथग्विधैः ॥ ४६ ॥  
उपारोहदनादृत्य तस्य वीर्यं महात्मनः।

तयोर्विसृजतोस्तत्र शरजालानि मारिष ॥ ४७ ॥  
वायुभूतान्यदृश्यन्त संसक्तानीतरेतरम् ।

अन्योन्यशरसंस्पर्शात् तयोर्मनुजसिंहयोः ॥ ४८ ॥  
आकाशे भरतश्रेष्ठ पावकः समजायत।

तथा कर्णः शितान् बाणान् कर्मारपरिमार्जितान् ॥ ४९ ॥  
सुवर्णविकृतान्‌ क्रुद्धः प्राहिणोद् वधकाङ्क्षया।

तानन्तरिक्षे विशिखैस्त्रिधैकैकमशातयत् ॥ ५० ॥  
विशेषयन् सूतपुत्रं भीमस्तिष्ठेति चाब्रवीत्।

पुनश्चासृजदुग्राणि शरवर्षाणि पाण्डवः ॥ ५१ ॥  
अमर्षी बलवान् क्रुद्धो दिधक्षन्निव पावकः।

ततश्चटचटाशब्दो गोधाघातादभूत् तयोः ॥ ५२ ॥  
तलशब्दश्च सुमहान् सिंहनादश्च भैरवः।  
रथनेमिनिनादश्च ज्याशब्दश्चैव दारुणः ॥ ५३ ॥

योधा व्युपारमन् युद्धाद् दिदृक्षन्तः पराक्रमम्।  
कर्णपाण्डवयो राजन् परस्परवधैषिणोः ॥ ५४ ॥

देवर्षिसिद्धगन्धर्वाः साधु साध्वित्यपूजयन् ।  
मुमुचुः पुष्पवर्षं च विद्याधरगणास्तथा ॥ ५५ ॥

ततो भीमो महाबाहुः संरम्भी दृढविक्रमः।  
अस्त्रैरस्त्राणि संवार्य शरैर्विव्याध सूतजम् ॥ ५६ ॥

कर्णोऽपि भीमसेनस्य निवार्येषून् महाबलः।  
प्राहिणोन्नव नाराचानाशीविषसमान् रणे ॥ ५७ ॥

तावद्भिरथ तान् भीमो व्योम्नि चिच्छेद पत्रिभिः।  
नाराचान् सूतपुत्रस्य तिष्ठ तिष्ठेति चाब्रवीत् ॥ ५८ ॥

ततो भीमो महाबाहुः शरं क्रुद्धान्तकोपमम्।  
मुमोचाधिरथेर्वीरो यमदण्डमिवापरम् ॥ ५९ ॥

तमापतन्तं चिच्छेद राधेयः प्रहसन्निव।  
त्रिभिः शरैः शरं राजन् पाण्डवस्य प्रतापवान् ॥ ६० ॥

पुनश्चासृजदुग्राणि शरवर्षाणि पाण्डवः ।  
तस्य तान्याददे कर्णः सर्वाण्यस्त्राण्यभीतवत् ॥ ६१ ॥

युध्यमानस्य भीमस्य सूतपुत्रोऽस्त्रमायया ।  
तस्येषुधी धनुर्ज्यां च बाणैः संनतपर्वभिः ॥ ६२ ॥  
रश्मीन् योक्त्राणि चाश्वानां क्रुद्धः कर्णोऽच्छिनन्मृधे।  
तस्याश्वांश्च पुनर्हत्वा सूतं विव्याध पञ्चभिः ॥ ६३ ॥

सोऽपसृत्य द्रुतं सूतो युधामन्यो रथं ययौ।  
विहसन्निव भीमस्य क्रुद्धः कालानलद्युतिः ॥ ६४ ॥  
ध्वजं चिच्छेद राधेयः पताकां च व्यपातयत्।

स विधन्वा महाबाहुरथ शक्तिं परामृशत् ॥ ६५ ॥  
तां व्यवासृजदाविध्य क्रुद्धः कर्णरथं प्रति।

तामाधिरथिरायस्तः शक्तिं काञ्चनभूषणाम् ॥ ६६ ॥  
आपतन्तीं महोल्काभां चिच्छेद दशभिः शरैः।

सापतद् दशधा छिन्ना कर्णस्य निशितैः शरैः ॥ ६७ ॥  
अस्यतः सूतपुत्रस्य मित्रार्थे चित्रयोधिनः।

स चर्मादत्त कौन्तेयो जातरूपपरिष्कृतम् ॥ ६८ ॥  
खड्गं चान्यतरप्रेप्सुर्मृत्योरग्रे जयस्य वा।

तदस्य तरसा क्रुद्धो व्यधमच्चर्म सुप्रभम् ॥ ६९ ॥  
शरैर्बहुभिरत्युग्रैः प्रहसन्निव भारत ।

स विचर्मा महाराज विरथः क्रोधमूर्च्छितः ॥ ७० ॥  
असिं प्रासृजदाविध्य त्वरन् कर्णरथं प्रति।

स धनुः सूतपुत्रस्य सज्यं छित्त्वा महानसिः ॥ ७१ ॥  
पपात भुवि राजेन्द्र क्रुद्धः सर्प इवाम्बरात्।

ततः प्रहस्याधिरथिरन्यदादाय कार्मुकम् ॥ ७२ ॥  
शत्रुघ्नं समरे क्रुद्धो दृढज्यं वेगवत्तरम्।  
व्यायच्छत्‌ स शरान् कर्णः कुन्तीपुत्रजिघांसया ॥ ७३ ॥  
सहस्रशो महाराज रुक्मपुङ्खान् सुतेजनान्।

स वध्यमानो बलवान् कर्णचापच्युतैः शरैः ॥ ७४ ॥  
वैहायसं प्राक्रमद् वै कर्णस्य व्यथयन्मनः।

स तस्य चरितं दृष्ट्वा संग्रामे विजयैषिणः ॥ ७५ ॥  
लयमास्थाय राधेयो भीमसेनमवञ्चयत् ।

तं च दृष्ट्वा रथोपस्थे निलीनं व्यथितेन्द्रियम् ॥ ७६ ॥  
ध्वजमस्य समासाद्य तस्थौ भीमो महीतले।

तदस्य कुरवः सर्वे चारणाश्चाभ्यपूजयन् ॥ ७७ ॥  
यदियेष रथात् कर्णं हर्तुं तार्क्ष्य इवोरगम्।

स च्छिन्नधन्वा विरथः स्वधर्ममनुपालयन् ॥ ७८ ॥  
स्वरथं पृष्ठतः कृत्वा युद्धायैव व्यवस्थितः।

तद् विहत्यास्य राधेयस्तत एनं समभ्ययात् ॥ ७९ ॥  
संरम्भात् पाण्डवं संख्ये युद्धाय समुपस्थितम्।

तौ समेतौ महाराज स्पर्धमानौ महाबलौ ॥ ८० ॥  
जीमूताविव घर्मान्ते गर्जमानौ नरर्षभौ।

तयोरासीत् सम्प्रहारः क्रुद्धयोर्नरसिंहयोः ॥ ८१ ॥  
अमृष्यमाणयोः संख्ये देवदानवयोरिव ।

क्षीणशस्त्रस्तु कौन्तेयः कर्णेन समभिद्रुतः ॥ ८२ ॥  
दृष्ट्वार्जुनहतान् नागान् पतितान् पर्वतोपमान्।  
रथमार्गविघातार्थं व्यायुधः प्रविवेश ह ॥ ८३ ॥

हस्तिनां व्रजमासाद्य रथदुर्गं प्रविश्य च।  
पाण्डवो जीविताकाङ्क्षी राधेयं नाभ्यहारयत् ॥ ८४ ॥

व्यवस्थानमथाकाङ्क्षन् धनंजयशरैर्हतम् ।  
उद्यम्य कुञ्जरं पार्थस्तस्थौ परपुरंजयः ॥ ८५ ॥  
महौषधिसमायुक्तं हनूमानिव पर्वतम् ।

तमस्य विशिखैः कर्णो व्यधमत् कुञ्जरं पुनः ॥ ८६ ॥  
हस्त्यङ्गान्यथ कर्णाय प्राहिणोत् पाण्डुनन्दनः।  
चक्राण्यश्वांस्तथा चान्यद् यद्‌ यत्‌ पश्यति भूतले ॥ ८७ ॥  
तत् तदादाय चिक्षेप क्रुद्धः कर्णाय पाण्डवः।  
तदस्य सर्वं चिच्छेद क्षिप्तं क्षिप्तं शितैः शरैः ॥ ८८ ॥

भीमोऽपि मुष्टिमुद्यम्य वज्रगर्भां सुदारुणाम्।  
हन्तुमैच्छत् सूतपुत्रं संस्मरन्नर्जुनं क्षणात् ॥ ८९ ॥  
शक्तोऽपि नावधीत् कर्णं समर्थः पाडुनन्दनः।  
रक्षमाणः प्रतिज्ञां तां या कृता सव्यसाचिना ॥ ९० ॥

तमेवं व्याकुलं भीमं भूयो भूयः शितैः शरैः।  
मूर्च्छयाभिपरीताङ्गमकरोत् सूतनन्दनः ॥ ९१ ॥

व्यायुधं नावधीच्चैनं कर्णः कुन्त्या वचः स्मरन्।  
धनुषोऽग्रेण तं कर्णः सोऽभिद्रुत्य परामृशत् ॥ ९२ ॥

धनुषा स्पृष्टमात्रेण क्रुद्धः सर्प इव श्वसन्।  
आच्छिद्य स धनुस्तस्य कर्णं मूर्धन्यताडयत् ॥ ९३ ॥

ताडितो भीमसेनेन क्रोधादारक्तलोचनः ।  
विहसन्निव राधेयो वाक्यमेतदुवाच ह ॥ ९४ ॥

पुनः पुनस्तूबरक मूढ औदरिकेति च।  
अकृतास्त्रक मा योत्सीर्बाल संग्रामकातर ॥ ९५ ॥

यत्र भोज्यं बहुविधं भक्ष्यं पेयं च पाण्डव।  
तत्र त्वं दुर्मते योग्यो न युद्धेषु कदाचन ॥ ९६ ॥

मूलपुष्पफलाहारो व्रतेषु नियमेषु च।  
उचितस्त्वं वने भीम न त्वं युद्धविशारदः ॥ ९७ ॥

क्व युद्धं क्व मुनित्वं च वनं गच्छ वृकोदर।  
न त्वं युद्धोचितस्तात वनवासरतिर्भवान् ॥ ९८ ॥

(सूदं त्वामहमाजाने मात्स्ये प्रेष्यककारकम्।)  
सूदान् भृत्यजनान्‌ दासांस्त्वं गृहे त्वरयन् भृशम्।  
योग्यस्ताडयितुं क्रोधाद् भोजनार्थं वृकोदर ॥ ९९ ॥

मुनिर्भूत्वाथवा भीम फलान्यादत्स्व दुर्मते।  
वनाय व्रज कौन्तेय न त्वं युद्धविशारदः ॥ १०० ॥

फलमूलाशने शक्तस्त्वं तथातिथिपूजने ।  
न त्वां शस्त्रसमुद्योगे योग्यं मन्ये वृकोदर ॥ १०१ ॥

कौमारे यानि वृत्तानि विप्रियाणि विशाम्पते।  
तानि सर्वाणि चाप्येव रूक्षाण्यश्रावयद् भृशम् ॥ १०२ ॥

अथैनं तत्र संलीनमस्पृशद् धनुषा पुनः।  
प्रहसंश्च पुनर्वाक्यं भीममाह वृषस्तदा ॥ १०३ ॥

योद्धव्यं मारिषान्यत्र न योद्धव्यं च मादृशैः।  
मादृशैर्युध्यमानानामेतच्चान्यच्च विद्यते ॥ १०४ ॥

गच्छ वा यत्र तौ कृष्णौ तौ त्वां रक्षिष्यतो रणे।  
गृहं वा गच्छ कौन्तेय किं ते युद्धेन बालक॥१०५॥

कर्णस्य वचनं श्रुत्वा भीमसेनोऽतिदारुणम्।  
उवाच कर्णं प्रहसन् सर्वेषां शृण्वतां वचः ॥ १०६ ॥

जितस्त्वमसकृद्‌ दुष्ट कत्थसे किं वृथाऽऽत्मना।  
जयाजयौ महेन्द्रस्य लोके दृष्टौ पुरातनैः ॥ १०७ ॥

मल्लयुद्धं मया सार्धं कुरु दुष्कुलसम्भव।  
महाबलो महाभोगी कीचको निहतो यथा ॥ १०८ ॥  
तथा त्वां घातयिष्यामि पश्यत्सु सर्वराजसु।

भीमस्य मतमाज्ञाय कर्णो बुद्धिमतां वरः ॥ १०९ ॥  
विरराम रणात् तस्मात्‌ पश्यतां सर्वधन्विनाम्।

एवं तं विरथं कृत्वा कर्णो राजन् व्यकत्थयत् ॥ ११० ॥  
प्रमुखे वृष्णिसिंहस्य पार्थस्य च महात्मनः।  
ततो राजन् शिलाधौतान्‌ शरान् शाखामृगध्वजः ॥ १११ ॥  
प्राहिणोत् सूतपुत्राय केशवेन प्रचोदितः।

ततः पार्थभुजोत्सृष्टाः शराः कनकभूषणाः ॥ ११२ ॥  
गाण्डीवप्रभवाः कर्णं हंसाः क्रौञ्चमिवाविशन्।

स भुजङ्गैरिवाविष्टैर्गाण्डीवप्रेषितैः शरैः ॥ ११३ ॥  
भीमसेनादपासेधत् सूतपुत्रं धनंजयः ।

स च्छिन्नधन्वा भीमेन धनंजयशराहतः ॥ ११४ ॥  
कर्णो भीमादपायासीद् रथेन महता द्रुतम्।

भीमोऽपि सात्यकेर्वाहं समारुह्य नरर्षभः ॥ ११५ ॥  
अन्वयाद् भ्रातरं संख्ये पाण्डवं सव्यसाचिनम्।

ततः कर्णं समुद्दिश्य त्वरमाणो धनंजयः ॥ ११६ ॥  
नाराचां क्रोधताम्राक्षः प्रैषीन्मृत्युमिवान्तकः ।

स गरुत्मानिवाकाशे प्रार्थयन् भुजगोत्तमम् ॥ ११७ ॥  
नाराचोऽभ्यपतत् कर्णं तूर्णं गाण्डीवचोदितः।

तमन्तरिक्षे नाराचं द्रौणिश्चिच्छेद पत्रिणा ॥ ११८ ॥  
धनंजयभयात् कर्णमुज्जिहीर्षन् महारथः ।

ततो द्रौणिं चतुःषष्ट्या विव्याध कुपितोऽर्जुनः ॥ ११९ ॥  
शिलीमुखैर्महाराज मा गास्तिष्ठेति चाब्रवीत्।

स तु मत्तगजाकीर्णमनीकं रथसंकुलम् ॥ १२० ॥  
तूर्णमभ्याविशद् द्रौणिर्धनंजयशरार्दितः ।

ततः सुवर्णपृष्ठानां चापानां कूजतां रणे ॥ १२१ ॥  
शब्दं गाण्डीवघोषेण कौन्तेयोऽभ्यभवद् बली।

धनंजयस्तथा यान्तं पृष्ठतो द्रौणिमभ्यगात् ॥ १२२ ॥  
नातिदीर्घमिवाध्वानं शरैः संत्रासयन् बलम्।

विदार्य देहान् नाराचैर्नरवारणवाजिनाम् ॥ १२३ ॥  
कङ्कबर्हिणवासोभिर्बलं व्यधमदर्जुनः ।

तद् बलं भरतश्रेष्ठ सवाजिद्विपमानवम् ॥ १२४ ॥  
पाकशासनिरायत्तः पार्थः स निजघान ह ॥ १२५ ॥