+++
title_full = "117 सात्यकि और द्रोणाचार्यका युद्ध, द्रोणकी पराजय तथा कौरव-सेनाका पलायन"
title = "११७ सात्यकिपराक्रमे"

+++


काल्यमानेषु सैन्येषु शैनेयेन ततस्ततः।  
भारद्वाजः शरव्रातैर्महद्भिः समवाकिरत् ॥ १ ॥

स सम्प्रहारस्तुमुलो द्रोणसात्वतयोरभूत् ।  
पश्यतां सर्वसैन्यानां बलिवासवयोरिव ॥ २ ॥

ततो द्रोणः शिनेः पौत्रं चित्रैः सर्वायसैः शरैः।  
त्रिभिराशीविषाकारैर्ललाटे समविध्यत ॥ ३ ॥

तैर्ललाटार्पितेर्बाणैर्युयुधानस्त्वजिह्मगैः ।  
व्यरोचत महाराज त्रिशृङ्ग इव पर्वतः ॥ ४ ॥

ततोऽस्य बाणानपरानिन्द्राशनिसमस्वनान् ।  
भारद्वाजोऽन्तरप्रेक्षी प्रेषयामास संयुगे ॥ ५ ॥

तान् द्रोणचापनिर्मुक्तान् दाशार्हः पततः शरान्।  
द्वाभ्यां द्वाभ्यां सुपुङ्खाभ्यां चिच्छेद परमास्त्रवित् ॥ ६ ॥

तामस्य लघुतां द्रोणः समवेक्ष्य विशाम्पते।  
प्रहस्य सहसाविध्यत् त्रिंशता शिनिपुङ्गवम् ॥ ७ ॥

पुनः पञ्चाशतेषूणां शितेन च समार्पयत्।  
लघुतां युयुधानस्य लाघवेन विशेषयन् ॥ ८ ॥

समुत्पतन्ति वल्मीकाद् यथा क्रुद्धा महोरगाः।  
तथा द्रोणरथाद् राजन्नापतन्ति तनुच्छिदः ॥ ९ ॥

तथैव युयुधानेन सृष्टाः शतसहस्रशः।  
अवाकिरन् द्रोणरथं शरा रुधिरभोजनाः ॥ १० ॥

लाघवाद् द्विजमुख्यस्य सात्वतस्य च मारिष।  
विशेषं नाध्यगच्छाम समावास्तां नरर्षभौ ॥ ११ ॥

सात्यकिस्तु ततो द्रोणं नवभिर्नतपर्वभिः।  
आजघान भृशं क्रुद्धो ध्वजं च निशितैः शरैः ॥ १२ ॥

सारथिं च शतेनैव भारद्वाजस्य पश्यतः।  
लाघवं युयुधानस्य दृष्ट्वा द्रोणो महारथः ॥ १३ ॥  
सप्तत्या सारथिं विद्ध्वा तुरङ्गांश्च त्रिभिस्त्रिभिः।  
ध्वजमेकेन चिच्छेद माधवस्य रथे स्थितम् ॥ १४ ॥

अथापरेण भल्लेन हेमपुङ्खेन पत्रिणा।  
धनुश्चिच्छेद समरे माधवस्य महात्मनः ॥ १५ ॥

सात्यकिस्तु ततः क्रुद्धो धनुस्त्यक्त्वा महारथः।  
गदां जग्राह महतीं भारद्वाजाय चाक्षिपत् ॥ १६ ॥

तामापतन्तीं सहसा पट्टबद्धामयस्मयीम् ।  
न्यवारयच्छरैर्द्रोणो बहुभिर्बहुरूपिभिः ॥ १७ ॥

अथान्यद् धनुरादाय सात्यकिः सत्यविक्रमः।  
विव्याध बहुभिर्वीरं भारद्वाजं शिलाशितैः ॥ १८ ॥

स विद्ध्वा समरे द्रोणं सिंहनादममुञ्चत।  
तं वै न ममृषे द्रोणः सर्वशस्त्रभृतां वरः ॥ १९ ॥

ततः शक्तिं गृहीत्वा तु रुक्मदण्डामयस्मयीम्।  
तरसा प्रेषयामास माधवस्य रथं प्रति ॥ २० ॥

अनासाद्य तु शैनेयं सा शक्तिः कालसंनिभा।  
भित्त्वा रथं जगामोग्रा धरणीं दारुणस्वना ॥ २१ ॥

ततो द्रोणं शिनेः पौत्रो राजन् विव्याध पत्रिणा।  
दक्षिणं भुजमासाद्य पीडयन् भरतर्षभ ॥ २२ ॥

द्रोणोऽपि समरे राजन् माधवस्य महद् धनुः।  
अर्धचन्द्रेण चिच्छेद रथशक्त्या च सारथिम् ॥ २३ ॥

मुमोह सारथिस्तस्य रथशक्त्या समाहतः।  
स रथोपस्थमासाद्य मुहूर्तं संन्यषीदत ॥ २४ ॥

चकार सात्यकी राजन् सूतकर्मातिमानुषम्।  
अयोधयच्च यद् द्रोणं रश्मीन् जग्राह च स्वयम् ॥ २५ ॥

ततः शरशतेनैव युयुधानो महारथः।  
अविध्यद् ब्राह्मणं संख्ये हृष्टरूपो विशाम्पते ॥ २६ ॥

तस्य द्रोणः शरान् पञ्च प्रेषयामास भारत।  
ते घोराः कवचं भित्त्वा पपुः शोणितमाहवे ॥ २७ ॥

निर्विद्धस्तु शरैर्घोरैरक्रुद्ध्यत् सात्यकिर्भृशम् ।  
सायकान् व्यसृजच्चापि वीरो रुक्मरथं प्रति ॥ २८ ॥

ततो द्रोणस्य यन्तारं निपात्यैकेषुणा भुवि।  
अश्वान् व्यद्रावयद् बाणैर्हतसूतांस्ततस्ततः ॥ २९ ॥

स रथः प्रद्रुतः संख्ये मण्डलानि सहस्रशः।  
चकार राजतो राजन् भ्राजमान इवांशुमान् ॥ ३० ॥

अभिद्रवत गृह्णीत हयान् द्रोणस्य धावत।  
इति स्म चुक्रुशुः सर्वे राजपुत्राः सराजकाः ॥ ३१ ॥

ते सात्यकिमपास्याशु राजन् युधि महारथाः।  
यतो द्रोणस्ततः सर्वे सहसा समुपाद्रवन् ॥ ३२ ॥

तान्‌ दृष्ट्वा प्रद्रुतान् संख्ये सात्वतेन शरार्दितान्।  
प्रभग्नं पुनरेवासीत् तव सैन्यं समाकुलम् ॥ ३३ ॥

व्यूहस्यैव पुनर्द्वारं गत्वा द्रोणो व्यवस्थितः।  
वातायमानैस्तैरश्वैर्नीतो वृष्णिशरार्दितैः ॥ ३४ ॥

पाण्डुपाञ्चालसम्भिन्नं व्यूहमालोक्य वीर्यवान् ।  
शैनेये नाकरोद् यत्नं व्यूहमेवाभ्यरक्षत ॥ ३५ ॥

निवार्य पाण्डुपञ्चालान् द्रोणाग्निः प्रदहन्निव।  
तस्थौ क्रोधेध्मसंदीप्तः कालसूर्य इवोद्यतः ॥ ३६ ॥