+++
title_full = "096 दोनों पक्षोंके प्रधान वीरोंका द्वन्द्व-युद्ध"
title = "०९६ द्वन्द्वयुद्धे"

+++


राजन् संग्राममाश्चर्यं श्रृणु कीर्तयतो मम।  
कुरूणां पाण्डवानां च यथा युद्धमवर्तत ॥ १ ॥

भारद्वाजं समासाद्य व्यूहस्य प्रमुखे स्थितम्।  
अयोधयन् रणे पार्था द्रोणानीकं बिभित्सवः ॥ २ ॥

रक्षमाणः स्वकं व्यूहं दोणोऽपि सह सैनिकैः।  
अयोधयद् रणे पार्थान् प्रार्थयानो महद् यशः ॥ ३ ॥

विन्दानुविन्दावावन्त्यौ विराटं दशभिः शरैः।  
आजघ्नतुः सुसंक्रुद्धौ तव पुत्रहितैषिणौ ॥ ४ ॥

विराटश्च महाराज तावुभौ समरे स्थितौ।  
पराकान्तौ पराक्रम्य योधयामास सानुगौ ॥ ५ ॥

तेषां युद्धं समभवद् दारुणं शोणितोदकम्।  
सिंहस्य द्विपमुख्याभ्यां प्रभिन्नाभ्यां यथा वने ॥ ६ ॥

बाह्लीकं रभसं युद्धे याज्ञसेनिर्महाबलः।  
आजघ्ने विशिखैस्तीक्ष्णैर्घोरै र्मर्मास्थिभेदिभिः ॥ ७ ॥

बाह्लीको याज्ञसेनिं तु हेमपुङ्खैः शिलाशितैः।  
आजघान भृशं क्रुद्धो नवभिर्नतपर्वभिः ॥ ८ ॥

तद् युद्धमभवद् घोरं शरशक्तिसमाकुलम्।  
भीरूणां त्रासजननं शूराणां हर्षवर्धनम् ॥ ९ ॥

ताभ्यां तत्र शरैर्मुक्तैरन्तरिक्षं दिशस्तथा।  
अभवत् संवृतं सर्वं न प्राज्ञायत किंचन ॥ १० ॥

शैब्यो गोवासनो युद्धे काश्यपुत्रं महारथम्।  
ससैन्यो योधयामास गजः प्रतिगजं यथा ॥ ११ ॥

बाह्लीकराजः संक्रुद्धो द्रौपदेयान् महारथान्।  
मनः पञ्चेन्द्रियाणीव शुशुभे योधयन् रणे ॥ १२ ॥

अयोधयंस्ते सुभृशं तं शरौघैः समन्ततः।  
इन्द्रियार्था यथा देहं शश्वद् देहवतां वर ॥ १३ ॥

वार्ष्णेयं सात्यकिं युद्धे पुत्रो दुःशासनस्तव।  
आजघ्ने सायकैस्तीक्ष्णैर्नवभिर्नतपर्वभिः ॥ १४ ॥

सोऽतिविद्धो बलवता महेष्वासेन धन्विना।  
ईषन्मूर्च्छां जगामाशु सात्यकिः सत्यविक्रमः ॥ १५ ॥

समाश्वस्तस्तु वार्ष्णेयस्तव पुत्र महारथम्।  
विव्याध दशभिस्तूर्णं सायकैः कङ्कपत्रिभिः ॥ १६ ॥

तावन्योन्यं दृढं विद्धावन्योन्यशरपीडितौ ।  
रेजतुः समरे राजन् पुष्पिताविव किंशुकौ ॥ १७ ॥

अलम्बुषस्तु संक्रुद्धः कुन्तिभोजशरार्दितः ।  
अशोभत भृशं लक्ष्म्या पुष्पाढ्य इव किंशुकः ॥ १८ ॥

कुन्तिभोजं ततो रक्षो विद्‌ध्व बहुभिरायसैः।  
अनदद् भैरवं नादं वाहिन्याः प्रमुखे तव ॥ १९ ॥

ततस्तौ समरे शूरौ योधयन्तौ परस्परम्।  
ददृशुः सर्वसैन्यानि शक्रजम्भौ यथा पुरा ॥ २० ॥

शकुनिं रभसं युद्धे कृतवैरं च भारत।  
माद्रीपुत्रौ च संरब्धौ शरैश्चार्दयतां भृशम् ॥ २१ ॥

तुमुलः स महान् राजन् प्रावर्तत जनक्षयः।  
त्वया संजनितोऽत्यर्थं कणेन च विवर्धितः ॥ २२ ॥

रक्षितस्तव पुत्रैश्च क्रोधमूलो हुताशनः।  
य इमां पृथिवीं राजन् दग्धुं सर्वां समुद्यतः ॥ २३ ॥

शकुनिः पाण्डुपुत्राभ्यां कृतः स विमुखः शरैः।  
न स्म जानाति कर्तव्यं युद्धे किंचित् पराक्रमम् ॥ २४ ॥

विमुखं चैनमालोक्य माद्रीपुत्रौ महारथौ।  
ववर्षतुः पुनर्बाणैर्यथा मेघौ महागिरिम् ॥ २५ ॥

स वध्यमानो बहुभिः शरैः संनतपर्वभिः।  
सम्प्रायाज्जवनैरश्वैर्द्रोणानीकाय सौबलः ॥ २६ ॥

घटोत्कचस्तथा शूरं राक्षसं तमलायुधम्।  
अभ्ययाद् रभसं युद्धे वेगमास्थाय मध्यमम् ॥ २७ ॥

तयोर्युद्धं महाराज चित्ररूपमिवाभवत् ।  
यादृशं हि पुरा वृत्तं रामरावणयोर्मृधे ॥ २८ ॥

ततो युधिष्ठिरो राजा मद्रराजानमाहवे।  
विद्‌ध्वा पञ्चाशता बाणैः पुनर्विव्याध सप्तभिः ॥ २९ ॥

ततः प्रववृते युद्धं तयोरत्यद्भुतं नृप।  
यथा पूर्वं महद् युद्धं शम्बरामरराजयोः ॥ ३० ॥

विविंशतिश्चित्रसेनो विकर्णश्च तवात्मजः ।  
अयोधयन् भीमसेनं महत्या सेनया वृताः ॥ ३१ ॥