+++
title_full = "113 सात्यकिका द्रोण और कृतवर्माके साथ युद्ध करते हुए काम्बोजोंकी सेनाके पास पहुँचना"
title = "११३ सात्यकिप्रवेशे"

+++


प्रयाते तव सैन्यं तु युयुधाने युयुत्सया।  
धर्मराजो महाराज स्वेनानीकेन संवृतः ॥ १ ॥  
प्रायाद् द्रोणरथं प्रेप्सुर्युयुधानस्य पृष्ठतः।

ततः पाञ्चालराजस्य पुत्रः समरदुर्मदः ॥ २ ॥  
प्राक्रोशत् पाण्डवानीके वसुदानश्च पार्थिवः।  
आगच्छत प्रहरत द्रुतं विपरिधावत ॥ ३ ॥  
यथा सुखेन गच्छेत सात्यकिर्युद्धदुर्मदः।  
महारथा हि बहवो यतिष्यन्त्यस्य निर्जये ॥ ४ ॥

इति ब्रुवन्तो वेगेन निपेतुस्ते महारथाः।  
वयं प्रतिजिगीषन्तस्तत्र तान् समभिद्रुताः ॥ ५ ॥

(बाणशब्दरवान्‌ कृत्वा विमिश्रान्‌ शङ्खनिस्वनैः।  
युयुधानरथं दृष्ट्वा तावका अभिदुद्रुवुः॥)

ततः शब्दो महानासीद् युयुधानरथं प्रति।  
आकीर्यमाणा धावन्ती तव पुत्रस्य वाहिनी ॥ ६ ॥  
सात्वतेन महाराज शतधाभिव्यशीर्यत ।

तस्यां विदीर्यमाणायां शिनेः पौत्रो महारथः ॥ ७ ॥  
सप्त वीरान् महेष्वासानग्रानीकेष्वपोथयत् ।

अथान्यानपि राजेन्द्र नानाजनपदेश्वरान् ॥ ८ ॥  
शरैरनलसंकाशैर्निन्ये वीरान् यमक्षयम् ।

शतमेकेन विव्याध शतेनैकं च पत्रिणाम् ॥ ९ ॥  
द्विपारोहान् द्विपांश्चैव हयारोहान् हयांस्तथा।  
रथिनः साश्वसूतांश्च जघानेशः पशूनिव ॥ १० ॥

तं तथाद्भुतकर्माणं शरसम्पातवर्षिणम् ।  
न केचनाभ्यधावन् वै सात्यकिं तव सैनिकाः ॥ ११ ॥

ते भीता मृद्यमानाश्च प्रमृष्टा दीर्घबाहुना।  
आयोधनं जहुर्वीरा दृष्ट्वा तमतिमानिनम् ॥ १२ ॥

तमेकं बहुधापश्यन् मोहितास्तस्य तेजसा।  
रथैर्विमथितैश्चैव भग्ननीडैश्च मारिष ॥ १३ ॥  
चक्रैर्विमथितैश्छत्रैर्ध्वजैश्च विनिपातितैः ।  
अनुकर्षैः पताकाभिः शिरस्त्राणैः सकाञ्चनैः ॥ १४ ॥  
बाहुभिश्चन्दनादिग्धैः साङ्गदैश्च विशाम्पते ।  
हस्तिहस्तोपमैश्चापि भुजङ्गाभोगसंनिभैः ॥ १५ ॥  
ऊरुभिः पृथिवी च्छन्ना मनुजानां नराधिप।

शशाङ्कसंनिभैश्चैव वदनैश्चारुकुण्डलैः ॥ १६ ॥  
पतितैर्ऋषभाक्षाणां सा बभावति मेदिनी।

गजैश्च बहुधा छिन्नैः शयानैः पर्वतोपमैः ॥ १७ ॥  
रराजातिभृशं भूमिर्विकीर्णैरिव पर्वतैः ।

तपनीयमयैर्योक्त्रैर्मुक्ताजालविभूषितैः ॥ १८ ॥  
उरश्छदैर्विचित्रैश्च व्यशोभन्त तुरङ्गमाः ।  
गतसत्त्वा महीं प्राप्य प्रमृष्टा दीर्घबाहुना ॥ १९ ॥

नानाविधानि सैन्यानि तव हत्वा तु सात्वतः।  
प्रविष्टस्तावकं सैन्यं द्रावयित्वा चमूं भृशम् ॥ २० ॥

ततस्तेनैव मार्गेण येन यातो धनंजयः।  
इयेष सात्यकिर्गन्तुं ततो द्रोणेन वारितः ॥ २१ ॥

भारद्वाजं समासाद्य युयुधानश्च सात्यकिः।  
न न्यवर्तत संक्रुद्धो वेलामिव जलाशयः ॥ २२ ॥

निवार्य तु रणे द्रोणो युयुधानं महारथम्।  
विव्याध निशितैर्बाणैः पञ्चभिर्मर्मभेदिभिः ॥ २३ ॥

सात्यकिस्तु रणे द्रोणं राजन् विव्याध सप्तभिः।  
हेमपुङ्खैः शिलाधौतैः कङ्कबर्हिणवाजितैः ॥ २४ ॥

तं षड्भिः सायकैर्द्रोणः साश्वयन्तारमार्दयत्।  
स तं न ममृषे द्रोणं युयुधानो महारथः ॥ २५ ॥

सिंहनादं ततः कृत्वा द्रोणं विव्याध सात्यकिः।  
दशभिः सायकैश्चान्यैः षड्भिरष्टाभिरेव च ॥ २६ ॥

युयुधानः पुनर्द्रोणं विव्याध दशभिः शरैः।  
एकेन सारथिं चास्य चतुर्भिश्चतुरो हयान् ॥ २७ ॥  
ध्वजमेकेन बाणेन विव्याध युधि मारिष।

तं द्रोणः साश्वयन्तारं सरथध्वजमाशुगैः ॥ २८ ॥  
त्वरन् प्राच्छादयद् बाणैः शलभानामिव व्रजैः।

तथैव युयुधानोऽपि द्रोणं बहुभिराशुगैः ॥ २९ ॥  
आच्छादयदसम्भ्रान्तस्ततो द्रोण उवाच ह।

तवाचार्यो रणं हित्वा गतः कापुरुषो यथा ॥ ३० ॥  
युध्यमानं च मां हित्वा प्रदक्षिणमवर्तत।  
त्वं हि मे युध्यतो नाद्य जीवन् यास्यसि माधव॥३१॥  
यदि मां त्वं रणे हित्वा न यास्याचार्यवद् द्रुतम्।

धनंजयस्य पदवीं धर्मराजस्य शासनात् ॥ ३२ ॥  
गच्छामि स्वस्ति ते ब्रह्मन् न मे कालात्ययो भवेत्।  
आचार्यानुगतो मार्गः शिष्यैरन्वास्यते सदा ॥ ३३ ॥  
तस्मादेव व्रजाम्याशु यथा मे स गुरुर्गतः।

एतावदुक्त्वा शैनेय आचार्यं परिवर्जयन् ॥ ३४ ॥  
प्रयातः सहसा राजन् सारथिं चेदमब्रवीत्।

द्रोणः करिष्यते यत्नं सर्वथा मम वारणे ॥ ३५ ॥  
यत्तो याहि रणे सूत शृणु चेदं वचः परम्।

एतदालोक्यते सैन्यमावन्त्यानां महाप्रभम् ॥ ३६ ॥  
अस्यानन्तरतस्त्वेतद् दाक्षिणात्यं महद् बलम्।  
तदनन्तरमेतच्च बाह्लिकानां महद् बलम् ॥ ३७ ॥

बाह्लिकाभ्याशतो युक्तं कर्णस्य च महद् बलम्।  
अन्योन्येन हि सैन्यानि भिन्नान्येतानि सारथे ॥ ३८ ॥

अन्योन्यं समुपाश्रित्य न त्यक्ष्यन्ति रणाजिरम्।  
एतदन्तरमासाद्य चोदयाश्वान् प्रहृष्टवत् ॥ ३९ ॥

मध्यमं जवमास्थाय वह मामत्र सारथे।  
बाह्लिका यत्र दृश्यन्ते नानाप्रहरणोद्यताः ॥ ४० ॥

दाक्षिणात्याश्च बहवः सूतपुत्रपुरोगमाः ।  
हस्त्यश्वरथसम्बाधं यच्चानीकं विलोक्यते ॥ ४१ ॥  
नानादेशसमुत्थैश्च पदातिभिरधिष्ठितम् ।

एतावदुक्त्वा यन्तारं ब्राह्मणं परिवर्जयन् ॥ ४२ ॥  
स व्यतीयाय यत्रोग्रं कर्णस्य च महद् बलम्।

तं द्रोणोऽनुययौ क्रुद्धो विकिरन् विशिखान् बहून् ॥ ४३ ॥  
युयुधानं महाभागं गच्छन्तमनिवर्तिनम् ।

कर्णस्य सैन्यं सुमहदभिहत्य शितैः शरैः ॥ ४४ ॥  
प्राविशद् भारतीं सेनामपर्यन्तां च सात्यकिः।

प्रविष्टे युयुधाने तु सैनिकेषु द्रुतेषु च ॥ ४५ ॥  
अमर्षी कृतवर्मा तु सात्यकिं पर्यवारयत्।

तमापतन्तं विशिखैः षड्भिराहत्य सात्यकिः ॥ ४६ ॥  
चतुर्भिश्चतुरोऽस्याश्वानाजघानाशु वीर्यवान् ।

ततः पुनः षोडशभिर्नतपर्वभिराशुगैः ॥ ४७ ॥  
सात्यकिः कृतवर्माणं प्रत्यविध्यत् स्तनान्तरे।

स ताड्यमानो विशिखैर्बहुभिस्तिग्मतेजनैः ॥ ४८ ॥  
सात्वतेन महाराज कृतवर्मा न चक्षमे।

स वत्सदन्तं संधाय जिह्मगानलसंनिभम् ॥ ४९ ॥  
आकृष्य राजन्नाकर्णाद् विव्याधोरसि सात्यकिम्।

स तस्य देहावरणं भित्त्वा देहं च सायकः ॥ ५० ॥  
सपुङ्खपत्रः पृथिवीं विवेश रुधिरोक्षितः।

अथास्य बहुभिर्बाणैरच्छिनत् परमास्त्रवित् ॥ ५१ ॥  
समार्गणगणं राजन् कृतवर्मा शरासनम्।

विव्याध च रणे राजन् सात्यकिं सत्यविक्रमम् ॥ ५२ ॥  
दशभिर्विशिखैस्तीक्ष्णैरभिक्रुद्धः स्तनान्तरे ।

ततः प्रशीर्णे धनुषि शक्त्या शक्तिमतां वरः ॥ ५३ ॥  
जघान दक्षिणं बाहुं सात्यकिः कृतवर्मणः।

ततोऽन्यत् सुदृढं चापं पूर्णमायम्य सात्यकिः ॥ ५४ ॥  
व्यसृजद् विशिखांस्तूर्णं शतशोऽथ सहस्रशः।  
सरथं कृतवर्माणं समन्तात् पर्यवारयत् ॥ ५५ ॥

छादयित्वा रणे राजन् हार्दिक्यं स तु सात्यकिः।  
अथास्य भल्लेन शिरः सारथेः समकृन्तत ॥ ५६ ॥

स पपात हतः सूतो हार्दिक्यस्य महारथात्।  
ततस्ते यन्तृरहिताः प्राद्रवंस्तुरगा भृशम् ॥ ५७ ॥

अथ भोजस्तु सम्भ्रान्तो निगृह्य तुरगान् स्वयम्।  
तस्थौ वीरो धनुष्पाणिस्तत् सैन्यान्यभ्यपूजयन् ॥ ५८ ॥

स मुहूर्तमिवाश्वस्य सदश्वान् समनोदयत्।  
व्यपेतभीरमित्राणामावहत् सुमहद् भयम् ॥ ५९ ॥

सात्यकिश्चाभ्यगात्‌ तस्मात्‌ स तु भीममुपाद्रवत्।  
युयुधानोऽपि राजेन्द्र भोजानीकाद् विनिःसृतः ॥ ६० ॥  
प्रययौ त्वरितस्तूर्णं काम्बोजानां महाचमूम्।  
स तत्र बहुभिः शूरैः संनिरुद्धो महारथैः ॥ ६१ ॥  
न चचाल तदा राजन् सात्यकिः सत्यविक्रमः।

संधाय च चमूं द्रोणो भोजे भारं निवेश्य च॥६२॥  
अभ्यधावद् रणे यत्तो युयुधानं युयुत्सया।

तथा तमनुधावन्तं युयुधानस्य पृष्ठतः ॥ ६३ ॥  
न्यवारयन्त संहृष्टाः पाण्डुसैन्ये बृहत्तमाः।

समासाद्य तु हार्दिक्यं रथानां प्रवरं रथम् ॥ ६४ ॥  
पञ्चाला विगतोत्साहा भीमसेनपुरोगमाः ।

विक्रम्य वारिता राजन् वीरेण कृतवर्मणा ॥ ६५ ॥  
यतमानांश्च तान् सर्वानीषद्विगतचेतसः ।  
अभितस्तान् शरौघेण क्लान्तवाहानकारयत् ॥ ६६ ॥

निगृहीतास्तु भोजेन भोजानीकेप्सवो रणे।  
अतिष्ठन्नार्यवद् वीराः प्रार्थयन्तो महद्यशः ॥ ६७ ॥