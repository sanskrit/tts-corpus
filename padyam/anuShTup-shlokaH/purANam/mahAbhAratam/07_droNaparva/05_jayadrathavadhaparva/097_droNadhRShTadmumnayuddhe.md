+++
title_full = "097 द्रोणाचार्य और धृष्टद्युम्नका युद्ध तथा सात्यकिद्वारा धृष्टद्युम्नकी रक्षा"
title = "०९७ द्रोणधृष्टद्मुम्नयुद्धे"

+++


तथा तस्मिन् प्रवृत्ते तु संग्रामे लोमहर्षणे।  
कौरवेयांस्त्रिधाभूतान् पाण्डवाः समुपाद्रवन् ॥ १ ॥

जलसंधं महाबाहुं भीमसेनोऽभ्यवर्तत ।  
युधिष्ठिरः सहानीकः कृतवर्माणमाहवे ॥ २ ॥

किरंस्तु शरवर्षाणि रोचमान इवांशुमान्।  
धृष्टद्युम्नो महाराज द्रोणमभ्यद्रवद् रणे ॥ ३ ॥

ततः प्रववृते युद्धं त्वरतां सर्वधन्विनाम्।  
कुरूणां पाण्डवानां च संक्रुद्धानां परस्परम् ॥ ४ ॥

संक्षये तु तथाभूते वर्तमाने महाभये।  
द्वन्द्वीभूतेषु सैन्येषु युध्यमानेष्वभीतवत् ॥ ५ ॥  
द्रोणः पाञ्चालपुत्रेण बली बलवता सह।  
यदक्षिपत् पृषत्कौघांस्तदद्भुतमिवाभवत् ॥ ६ ॥

पुण्डरीकवनानीव विध्वस्तानि समन्ततः ।  
चक्राते द्रोणपाञ्चाल्यौ नृणां शीर्षाण्यनेकशः ॥ ७ ॥

विनिकीर्णानि वीराणामनीकेषु समन्ततः ।  
वस्त्राभरणशस्त्राणि ध्वजवर्मायुधानि च ॥ ८ ॥

तपनीयतनुत्राणाः संसिक्ता रुधिरेण च।  
संसक्ता इव दृश्यन्ते मेघसंघाः सविद्युतः ॥ ९ ॥

कुञ्जराश्वनरानन्ये पातयन्ति स्म पत्रिभिः।  
तालमात्राणि चापानि विकर्षन्तो महारथाः ॥ १० ॥

असिचर्माणि चापानि शिरांसि कवचानि च।  
विप्रकीर्यन्त शूराणां सम्प्रहारे महात्मनाम् ॥ ११ ॥

उत्थितान्यगणेयानि कबन्धानि समन्ततः ।  
अदृश्यन्त महाराज तस्मिन् परमसंकुले ॥ १२ ॥

गृध्राः कङ्का बकाः श्येना वायसा जम्बुकास्तथा।  
बहुशः पिशिताशाश्च तत्रादृश्यन्त मारिष ॥ १३ ॥

भक्षयन्तश्च मांसानि पिबन्तश्चापि शोणितम्।  
विलुम्पन्तश्च केशांश्च मज्जाश्च बहुधा नृप ॥ १४ ॥

आकर्षन्तः शरीराणि शरीरावयवांस्तथा ।  
नराश्वगजसंघानां शिरांसि च ततस्ततः ॥ १५ ॥

कृतास्त्रा रणदीक्षाभिर्दीक्षिता रणशालिनः ।  
रणे जयं प्रार्थयाना भृशं युयुधिरे तदा ॥ १६ ॥

असिमार्गान् बहुविधान् विचेरुः सैनिका रणे।  
ऋष्टिभिः शक्तिभिः प्रासैः शूलतोमरपट्टिशैः ॥ १७ ॥  
गदाभिः परिघैश्चान्यैरायुधैश्च भुजैरपि ।  
अन्योन्यं जघ्निरे क्रुद्धा युद्धरङ्गगता नराः ॥ १८ ॥

रथिनो रथिभिः सार्धमश्वारोहाश्च सादिभिः।  
मातङ्गा वरमातङ्गैः पदाताश्च पदातिभिः ॥ १९ ॥

क्षीबा इवान्ये चोन्मत्ता रङ्गेष्विव च वारणाः।  
उच्चुक्रुशुरथान्योन्यं जघ्नुरन्योन्यमेव च ॥ २० ॥

वर्तमाने तथा युद्धे निर्मर्यादे विशाम्पते।  
धृष्टद्युम्नो हयानश्वैर्द्रोणस्य व्यत्यमिश्रयत् ॥ २१ ॥

ते हयाः साध्वशोभन्त मिश्रिता वातरंहसः।  
पारावतसवर्णाश्च रक्तशोणाश्च संयुगे ॥ २२ ॥

पारावतसवर्णास्ते रक्तशोणविमिश्रिताः ।  
हयाः शुशुभिरे राजन् मेघा इव सविद्युतः ॥ २३ ॥

धृष्टद्युम्नस्तु सम्प्रेक्ष्य द्रोणमभ्याशमागतम् ।  
असिचर्माददे वीरो धनुरुत्सृज्य भारत ॥ २४ ॥

चिकीर्षुर्दुष्करं कर्म पार्षतः परवीरहा।  
ईषया समतिक्रम्य द्रोणस्य रथमाविशत् ॥ २५ ॥

अतिष्ठद् युगमध्ये स युगसंनहनेषु च।  
जघनार्धेषु चाश्वानां तत् सैन्यान्यभ्यपूजयन् ॥ २६ ॥

खड्गेन चरतस्तस्य शोणाश्वानधितिष्ठतः ।  
न ददर्शान्तरं द्रोणस्तदद्भुतमिवाभवत् ॥ २७ ॥

यथा श्येनस्य पतनं वनेष्वामिषगृद्धिनः।  
तथैवासीदभीसारस्तस्य द्रोणं जिघांसतः ॥ २८ ॥

ततः शरशतेनास्य शतचन्द्रं समाक्षिपत्।  
दोणो द्रुपदपुत्रस्य खड्‌गं च दशभिः शरैः ॥ २९ ॥

हयांश्चैव चतुःषष्ट्या शराणां जघ्निवान् बली।  
ध्वजं क्षत्रं च भल्लाभ्यां तथा तौ पार्ष्णिसारथी ॥ ३० ॥

अथास्मै त्वरितो बाणमपरं जीवितान्तकम्।  
आकर्णपूर्णं चिक्षेप वज्रं वज्रधरो यथा ॥ ३१ ॥

तं चतुर्दशभिस्तीक्ष्णैर्बाणैश्चिच्छेद सात्यकिः ।  
ग्रस्तमाचार्यमुख्येन धृष्टद्युम्नं व्यमोचयत् ॥ ३२ ॥

सिंहेनेव मृगं ग्रस्तं नरसिंहेन मारिष।  
द्रोणेन मोचयामास पाञ्चाल्यं शिनिपुङ्गवः ॥ ३३ ॥

सात्यकिं प्रेक्ष्य गोप्तारं पाञ्चाल्यं च महाहवे।  
शराणां त्वरितो द्रोणः षड्विंशत्या समार्पयत् ॥ ३४ ॥

ततो द्रोणं शिनेः पौत्रो ग्रसन्तमपि सृञ्जयान्।  
प्रत्यविध्यच्छितैर्बाणैः षड्विंशत्या स्तनान्तरे ॥ ३५ ॥

ततः सर्वे रथास्तूर्णं पाञ्चाल्या जयगृद्धिनः।  
सात्वताभिसृते द्रोणे धृष्टद्युम्नमवाक्षिपन् ॥ ३६ ॥