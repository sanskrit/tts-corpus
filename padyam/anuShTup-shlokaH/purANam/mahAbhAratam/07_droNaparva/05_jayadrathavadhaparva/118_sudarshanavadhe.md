+++
title_full = "118 सात्यकिद्वारा सुदर्शनका वध"
title = "११८ सुदर्शनवधे"

+++


द्रोणं स जित्वा पुरुषप्रवीर-  
स्तथैव हार्दिक्यमुखांस्त्वदीयान् ।  
प्रहस्य सूतं वचनं बभाषे  
शिनिप्रवीरः कुरुपुङ्गवाग्र्य ॥ १ ॥

निमित्तमात्रं वयमद्य सूत  
दग्धारयः केशवफाल्गुनाभ्याम् ।  
हतान् निहन्मेह नरर्षभेण  
वयं सुरेशात्मसमुद्भवेन ॥ २ ॥

तमेवमुक्त्वा शिनिपुङ्गवस्तदा  
महामृधे सोऽग्र्यधनुर्धरोऽरिहा ।  
किरन् समन्तात् सहसा शरान् बली  
समापतच्छ्येन इवामिषं यथा ॥ ३ ॥

तं यान्तमश्वैः शशिशङ्खवर्णै-  
र्विगाह्य सैन्यं पुरुषप्रवीरम् ।  
नाशक्नुवन् वारयितुं समन्ता-  
दादित्यरश्मिप्रतिमं रथाग्र्यम् ॥ ४ ॥

असह्यविक्रान्तमदीनसत्त्वं  
सर्वे गणा भारत ये त्वदीयाः।  
सहस्रनेत्रप्रतिमप्रभावं  
दिवीव सूर्यं जलदव्यपाये ॥ ५ ॥

अमर्षपूर्णस्त्वतिचित्रयोधी  
शरासनी काञ्चनवर्मधारी ।  
सुदर्शनः सात्यकिमापतन्तं  
न्यवारयद् राजवरः प्रसह्य ॥ ६ ॥

तयोरभूद् भारत सम्प्रहारः  
सुदारुणस्तं समतिप्रशंसन् ।  
योधास्त्वदीयाश्च हि सोमकाश्च  
वृत्रेन्द्रयोर्युद्धमिवामरौघाः ॥ ७ ॥

शरैः सुतीक्ष्णैः शतशोऽभ्यविध्यत्  
सुदर्शनः सात्वतमुख्यमाजौ ।  
अनागतानेव तु तान् पृषत्कां-  
श्चिच्छेद राजन् शिनिपुङ्गवोऽपि ॥ ८ ॥

तथैव शक्रप्रतिमोऽपि सात्यकिः  
सुदर्शने यान् क्षिपति स्म सायकान्।  
द्विधा त्रिधा तानकरोत् सुदर्शनः  
शरोत्तमैः स्यन्दनवर्यमास्थितः ॥ ९ ॥

तान् वीक्ष्य बाणान् निहतांस्तदानीं  
सुदर्शनः सात्यकिबाणवेगैः ।  
क्रोधाद् दिधक्षन्निव तिग्मतेजाः  
शरानमुञ्चत् तपनीयचित्रान् ॥ १० ॥

पुनः स बाणैस्त्रिभिरग्निकल्पै-  
राकर्णपूर्णैर्निशितैः सुपुङ्खैः ।  
विव्याध देहावरणं विभिद्य  
ते सात्यकेराविविशुः शरीरम् ॥ ११ ॥

तथैव तस्यावनिपालपुत्रः  
संधाय बाणैरपरैर्ज्वलद्भिः ।  
आजघ्निवांस्तान् रजतप्रकाशां-  
श्चतुर्भिरश्वांश्चतुरः प्रसह्य ॥ १२ ॥

तथा तु तेनाभिहतस्तरस्वी  
नप्ता शिनेरिन्द्रसमानवीर्यः ।  
सुदर्शनस्येषुगणैः सुतीक्ष्णै-  
र्हयान् निहत्याशु ननाद नादम् ॥ १३ ॥

अथास्य सूतस्य शिरो निकृत्य  
भल्लेन शक्राशनिसंनिभेन ।  
सुदर्शनस्यापि शिनिप्रवीरः  
क्षुरेण कालानलसंनिभेन ॥ १४ ॥  
सकुण्डलं पूर्णशशिप्रकाशं  
भ्राजिष्णु वक्त्रं विचकर्त देहात्।  
यथा पुरा वज्रधरः प्रसह्य  
बलस्य संख्येऽतिबलस्य राजन् ॥ १५ ॥

निहत्य तं पार्थिवपुत्रपौत्रं  
रणे यदूनामृषभस्तरस्वी ।  
मुदा समेतः परया महात्मा  
रराज राजन् सुरराजकल्पः ॥ १६ ॥

ततो ययावर्जुन एव येन  
निवार्य सैन्यं तव मार्गणौघैः।  
सदश्वयुक्तेन रथेन राज-  
ल्लोँकं विसिस्मापयिषुर्नृवीरः ॥ १७ ॥

तत् तस्य विस्मापयनीयमग्र्य-  
मपूजयन् योधवराः समेताः ।  
प्रवर्तमानानिषुगोचरेऽरीन्  
ददाह बाणैर्हुतभुग् यथैव ॥ १८ ॥