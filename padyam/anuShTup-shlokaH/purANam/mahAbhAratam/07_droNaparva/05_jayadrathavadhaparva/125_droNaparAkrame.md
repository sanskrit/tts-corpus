+++
title_full = "125 द्रोणाचार्यके द्वारा बृहत्क्षत्र, धृष्टकेतु, जरासंधपुत्र सहदेव तथा धृष्टद्युम्नकुमार क्षत्रधर्माका वध और चेकितानकी पराजय"
title = "१२५ द्रोणपराक्रमे"

+++


अपराह्णे महाराज संग्रामः सुमहानभूत्।  
पर्जन्यसमनिर्घोषः पुनर्द्रोणस्य सोमकैः ॥ १ ॥

शोणाश्वं रथमास्थाय नरवीरः समाहितः।  
समरेऽभ्यद्रवत् पाण्डून् जवमास्थाय मध्यमम् ॥ २ ॥

तव प्रियहिते युक्तो महेष्वासो महाबलः।  
चित्रपुङ्खैः शितैर्बाणैः कलशोत्तमसम्भवः ॥ ३ ॥  
(जघान सोमकान् राजन् सृञ्जयान् केकयानपि।)

वरान् वरान् हि योधानां विचिन्वन्निव भारत।  
आक्रीडत रणे राजन् भारद्वाजः प्रतापवान् ॥ ४ ॥

तमभ्ययाद् बृहत्क्षत्रः केकयानां महारथः।  
भ्रातॄणां नृप पञ्चानां श्रेष्ठः समरकर्कशः ॥ ५ ॥

विमुञ्चन् विशिखांस्तीक्ष्णनाचार्यं भृशमार्दयत् ।  
महामेघो यथा वर्षं विमुञ्चन् गन्धमादने ॥ ६ ॥

तस्य द्रोणो महाराज स्वर्णपुङ्खान्‌ शिलाशितान्।  
प्रेषयामास संक्रुद्धः सायकान् दश पञ्च च ॥ ७ ॥

तांस्तु द्रोणविनिर्मुक्तान्‌ क्रुद्धाशीविषसंनिभान् ।  
एकैकं पञ्चभिर्बाणैर्युधि चिच्छेद हृष्टवत् ॥ ८ ॥

तदस्य लाघवं दृष्ट्वा प्रहस्य द्विजपुङ्गवः।  
प्रेषयामास विशिखानष्टौ संनतपर्वणः ॥ ९ ॥

तान्‌ दृष्ट्वा पततस्तूर्णं द्रोणचापच्युतान्‌ शरान्।  
अवारयच्छरैरेव तावद्भिर्निशितैर्मृधे ॥ १० ॥

ततोऽभवन्महाराज तव सैन्यस्य विस्मयः।  
बृहत्क्षत्रेण तत् कर्म कृतं दृष्ट्वा सुदुष्करम् ॥ ११ ॥  
ततो दोणो महाराज बृहत्क्षत्रं विशेषयन्।  
प्रादुश्चक्रे रणे दिव्यं ब्राह्ममस्त्रं सुदुर्जयम् ॥ १२ ॥

कैकेयोऽस्त्रं समालोक्य मुक्तं द्रोणेन संयुगे।  
ब्रह्मास्त्रेणैव राजेन्द्र ब्राह्ममस्त्रमशातयत् ॥ १३ ॥

ततोऽस्त्रे निहते ब्राह्मे बृहत्क्षत्रस्तु भारत।  
विव्याध ब्राह्मणं षष्ट्या स्वर्णपुङ्खैः शिलाशितैः ॥ १४ ॥

तं द्रोणो द्विपदां श्रेष्ठो नाराचेन समार्पयत्।  
स तस्य कवचं भित्त्वा प्राविशद् धरणीतलम् ॥ १५ ॥

कृष्णसर्पो यथा मुक्तो वल्मीकं नृपसत्तम।  
तथात्यगान्महीं बाणो भित्त्वा कैकेयमाहवे ॥ १६ ॥

सोऽतिविद्धो महाराज कैकेयो द्रोणसायकैः।  
क्रोधेन महताऽऽविष्टो व्यावृत्य नयने शुभे ॥ १७ ॥

द्रोणं विव्याध सप्तत्या स्वर्णपुङ्खैः शिलाशितैः।  
सारथिं चास्य बाणेन भृशं मर्मस्वताडयत् ॥ १८ ॥

द्रोणस्तु बहुभिर्विद्धो बृहत्क्षत्रेण मारिष।  
असृजद् विशिखांस्तीक्ष्णान् कैकेयस्य रथं प्रति ॥ १९ ॥

व्याकुलीकृत्य तं द्रोणो बृहत्क्षत्रं महारथम्।  
अश्वांश्चतुर्भिर्न्यवधीच्चतुरोऽस्य पतत्त्रिभिः ॥ २० ॥

सूतं चैकेन बाणेन रथनीडादपातयत्।  
द्वाभ्यां ध्वजं च च्छत्रं च च्छित्वा भूमावपातयत् ॥ २१ ॥

ततः साधुविसृष्टेन नाराचेन द्विजर्षभः।  
हृद्यविध्यद् बृहत्क्षत्रं स च्छिन्नहृदयोऽपतत् ॥ २२ ॥

बृहत्क्षत्रे हते राजन् केकयानां महारथे।  
शैशुपालिरभिक्रुद्धो यन्तारमिदमब्रवीत् ॥ २३ ॥

सारथे याहि यत्रैष द्रोणस्तिष्ठति दंशितः।  
विनिघ्नन्‌ केकयान् सर्वान् पञ्चालानां च वाहिनीम् ॥ २४ ॥

तस्य तद् वचनं श्रुत्वा सारथी रथिनां वरम्।  
द्रोणाय प्रापयामास काम्बोजैर्जवनैर्हयैः ॥ २५ ॥

धृष्टकेतुश्च चेदीनामृषभोऽतिबलोदितः ।  
वधायाभ्यद्रवद् द्रोणं पतङ्ग इव पावकम् ॥ २६ ॥

सोऽविध्यत तदा द्रोणं षष्ट्या साश्वरथध्वजम्।  
पुनश्चान्यैः शरैस्तीक्ष्णैः सुप्तं व्याघ्रं तुदन्निव ॥ २७ ॥

तस्य द्रोणो धनुर्मध्ये क्षुरप्रेण शितेन च।  
चकर्त गार्ध्रपत्रेण यतमानस्य शुष्मिणः ॥ २८ ॥

अथान्यद् धनुरादाय शैशुपालिर्महारथः ।  
विव्याध सायकैर्द्रोणं कङ्कबर्हिणवाजितैः ॥ २९ ॥

तस्य द्रोणो हयान् हत्वा चतुर्भिश्चतुरः शरैः।  
सारथेश्च शिरः कायाच्चकर्त प्रहसन्निव ॥ ३० ॥

अथैनं पञ्चविंशत्या सायकानां समार्पयत्।  
अवप्लुत्य रथाच्चैद्यो गदामादाय सत्वरः ॥ ३१ ॥  
भारद्वाजाय चिक्षेप रुषितामिव पन्नगीम्।

तामापतन्तीमालोक्य कालरात्रिमिवोद्यताम् ॥ ३२ ॥  
अश्मसारमयीं गुर्वीं तपनीयविभूषिताम् ।  
शरैरनेकसाहस्रैर्भारद्वाजोऽच्छिनच्छितैः ॥ ३३ ॥

सा छिन्ना बहुभिर्बाणैर्भारद्वाजेन मारिष।  
गदा पपात कौरव्य नादयन्ती धरातलम् ॥ ३४ ॥

गदां विनिहतां दृष्ट्वा धृष्टकेतुरमर्षणः।  
तोमरं व्यसृजद् वीरः शक्तिं च कनकोज्ज्वलाम् ॥ ३५ ॥

तोमरं पञ्चभिर्भित्त्वा शक्तिं चिच्छेद पञ्चभिः।  
तौ जग्मतुर्महीं छिन्नौ सर्पाविव गरुत्मता ॥ ३६ ॥

ततोऽस्य विशिखं तीक्ष्णं वधाय वधकाङ्क्षिणः।  
प्रेषयामास समरे भारद्वाजः प्रतापवान् ॥ ३७ ॥

स तस्य कवचं भित्त्वा हृदयं चामितौजसः।  
अभ्यगाद् धरणीं बाणो हंसः पद्मवनं यथा ॥ ३८ ॥

पतङ्गं हि ग्रसेच्चाषो यथा क्षुद्रं बुभुक्षितः।  
तथा द्रोणोऽग्रसच्छूरो धृष्टकेतुं महाहवे ॥ ३९ ॥

निहते चेदिराजे तु तत् खण्डं पित्र्यमाविशत्।  
अमर्षवशमापन्नः पुत्रोऽस्य परमास्त्रवित् ॥ ४० ॥

तमपि प्रहसन् द्रोणः शरैर्निन्ये यमक्षयम्।  
महाव्याघ्रो महारण्ये मृगशावं यथा बली ॥ ४१ ॥

तेषु प्रक्षीयमाणेषु पाण्डवेयेषु भारत।  
जरासंधसुतो वीरः स्वयं द्रोणमुपाद्रवत् ॥ ४२ ॥

स तु द्रोणं महाबाहुः शरधाराभिराहवे।  
अदृश्यमकरोत् तूर्णं जलदो भास्करं यथा ॥ ४३ ॥

तस्य तल्लाघवं दृष्ट्वा द्रोणः क्षत्रियमर्दनः।  
व्यसृजत् सायकांस्तूर्णं शतशोऽथ सहस्रशः ॥ ४४ ॥

छादयित्वा रणे द्रोणो रथस्थं रथिनां वरम्।  
जारासंधिं जघानाशु मिषतां सर्वधन्विनाम् ॥ ४५ ॥

यो यः स्म नीयते तत्र तं द्रोणो ह्यन्तकोपमः।  
आदत्त सर्वभूतानि प्राप्ते काले यथान्तकः ॥ ४६ ॥

ततो द्रोणो महाराज नाम विश्राव्य संयुगे।  
शरैरनेकसाहस्रैः पाण्डवेयान् समावृणोत् ॥ ४७ ॥

ते तु नामाङ्किता बाणा द्रोणेनास्ताः शिलाशिताः।  
नरान् नागान् हयांश्चैव निजघ्नुः शतशो मृधे ॥ ४८ ॥

ते वध्यमाना द्रोणेन शक्रेणेव महासुराः।  
समकम्पन्त पञ्चाला गावः शीतार्दिता इव ॥ ४९ ॥

ततो निष्ठानको घोरः पाण्डवानामजायत।  
द्रोणेन वध्यमानेघु सैन्येषु भरतर्षभ ॥ ५० ॥

प्रताप्यमानाः सूर्येण हन्यमानाश्च सायकैः।  
अन्यपद्यन्त पञ्चालास्तदा संत्रस्तचेतसः ॥ ५१ ॥

मोहिता बाणजालेन भारद्वाजेन संयुगे।  
ऊरुग्राहगृहीतानां पञ्चलानां महारथाः ॥ ५२ ॥

चेदयश्च महाराज सृञ्जयाः काशिकोसलाः।  
अभ्यद्रवन्त संहृष्टा भारद्वाजं युयुत्सया ॥ ५३ ॥

ब्रुवन्तश्च रणेऽन्योन्यं चेदिपञ्चालसृञ्जयाः ।  
घ्नत द्रोणं घ्नत द्रोणमिति ते द्रोणमभ्ययुः ॥ ५४ ॥

यतन्तः पुरुषव्याघ्राः सर्वशक्त्या महाद्युतिम्।  
निनीषवो रणे द्रोणं यमस्य सदनं प्रति ॥ ५५ ॥

यतमानांस्तु तान्‌ वीरान् भारद्वाजः शिलीमुखैः।  
यमाय प्रेषयामास चेदिमुख्यान् विशेषतः ॥ ५६ ॥

तेषु प्रक्षीयमाणेषु चेदिमुख्येषु सर्वशः।  
पञ्चालाः समकम्पन्त द्रोणसायकपीडिताः ॥ ५७ ॥

प्राक्रोशन् भीमसेनं ते धृष्टद्युम्नं च भारत।  
दृष्ट्वा द्रोणस्य कर्माणि तथारूपाणि मारिष ॥ ५८ ॥

ब्राह्मणेन तपो नूनं चरितं दुश्चरं महत्।  
तथा हि युधि संक्रुद्धो दहति क्षत्रियर्षभान् ॥ ५९ ॥

धर्मो युद्धं क्षत्रियस्य ब्राह्मणस्य परं तपः।  
तपस्वी कृतविद्यश्च प्रेक्षितेनापि निर्दहेत् ॥ ६० ॥

द्रोणाग्निमस्त्रसंस्पर्शं प्रविष्टाः क्षत्रियर्षभाः ।  
बहवो दुस्तरं घोरं यत्रादह्यन्त भारत ॥ ६१ ॥

यथाबलं यथोत्साहं यथासत्त्वं महाद्युतिः।  
मोहयन् सर्वभूतानि दोणो हन्ति बलानि नः ॥ ६२ ॥

तेषां तद् वचनं श्रुत्वा क्षत्रधर्मा व्यवस्थितः।  
अर्धचन्द्रेण चिच्छेद क्षत्रधर्मा महाबलः ॥ ६३ ॥  
क्रोधसंविग्नमनसो द्रोणस्य सशरं धनुः।

स संरब्धतरो भूत्वा द्रोणः क्षत्रियमर्दनः ॥ ६४ ॥  
अन्यत् कार्मुकमादाय भास्वरं वेगवत्तरम्।  
तत्राधाय शरं तीक्ष्णं परानीकविशातनम् ॥ ६५ ॥  
आकर्णपूर्णमाचार्यो बलवानभ्यवासृजत् ।  
स हत्वा क्षत्रधर्माणं जगाम धरणीतलम् ॥ ६६ ॥

स भिन्नहृदयो वाहान्न्यपतन्मेदिनीतले ।  
ततः सैन्यान्यकम्पन्त धृष्टद्युम्नसुते हते ॥ ६७ ॥

अथ द्रोणं समारोहच्चेकितानो महाबलः।  
स द्रोणं दशभिर्विद्ध्वा प्रत्यविद्ध्यत् स्तनान्तरे ॥ ६८ ॥  
चतुर्भिः सारथिं चास्य चतुर्भिश्चतुरो हयान्।

तमाचार्यस्त्रिभिर्बाणैर्बाह्वोरुरसि चार्पयत् ॥ ६९ ॥  
ध्वजं सप्तभिरुन्मथ्य यन्तारमवधीत् त्रिभिः।

तस्य सूते हते तेऽश्वा रथमादाय विद्रुताः ॥ ७० ॥  
समरे शरसंवीता भारद्वाजेन मारिष।

चेकितानरथं दृष्ट्वा हताश्वं हतसारथिम् ॥ ७१ ॥  
तान्‌ समेतान् रणे शूरांश्चेदिपञ्चालसृञ्जयान्।  
समन्ताद् द्रावयन् द्रोणो बह्वशोभत मारिष ॥ ७२ ॥

आकर्णपलितः श्यामो वयसाशीतिपञ्चकः ।  
रणे पर्यचरद् द्रोणो वृद्धः षोडशवर्षवत् ॥ ७३ ॥

अथ द्रोणं महाराज विचरन्तमभीतवत्।  
वज्रहस्तममन्यन्त शत्रवः शत्रुसूदनम् ॥ ७४ ॥

ततोऽब्रवीन्महाबाहुर्द्रुपदो बुद्धिमान् नृप ।  
लुब्धोऽयं क्षत्रियान् हन्ति व्याघ्रः क्षुद्रमृगानिव ॥ ७५ ॥

कृच्छ्रान् दुर्योधनो लोकान् पापः प्राप्स्यति दुर्मतिः।  
यस्य लोभाद् विनिहताः समरे क्षत्रियर्षभाः ॥ ७६ ॥

शतशः शेरते भूमौ निकृत्ता गोवृषा इव।  
रुधिरेण परीताङ्गा श्वशृगालादनीकृताः ॥ ७७ ॥

एवमुक्त्वा महाराज द्रुपदोऽक्षौहिणीपतिः ।  
पुरस्कृत्य रणे पार्थान् द्रोणमभ्यद्रवद् द्रुतम् ॥ ७८ ॥