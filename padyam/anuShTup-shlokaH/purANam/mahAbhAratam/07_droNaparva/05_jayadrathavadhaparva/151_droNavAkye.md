+++
title_full = "151 द्रोणाचार्यका दुर्योधनको उत्तर और युद्धके लिये प्रस्थान"
title = "१५१ द्रोणवाक्ये"

+++


सिन्धुराजे हते तात समरे सव्यसाचिना।  
तथैव भूरिश्रवसि किमासीद् वो मनस्तदा ॥ १ ॥

दुर्योधनेन च द्रोणस्तथोक्तः कुरुसंसदि।  
किमुक्तवान् परं तस्मै तन्ममाचक्ष्व संजय ॥ २ ॥

निष्टानको महानासीत् सैन्यानां तव भारत।  
सैन्धवं निहतं दृष्ट्वा भूरिश्रवसमेव च ॥ ३ ॥

मन्त्रितं तव पुत्रस्य ते सर्वमवमेनिरे।  
येन मन्त्रेण निहताः शतशः क्षत्रियर्षभाः ॥ ४ ॥

द्रोणस्तु तद् वचः श्रुत्वा पुत्रस्य तव दुर्मनाः।  
मुहूर्तमिव तद् ध्यात्वा भृशमार्तोऽभ्यभाषत ॥ ५ ॥

दुर्योधन किमेवं मां वाक्‌शरैरपि कृन्तसि।  
अजय्यं सततं संख्ये ब्रुवाणं सव्यसाचिनम् ॥ ६ ॥

एतेनैवार्जुनं ज्ञातुमलं कौरव संयुगे।  
यच्छिखण्ड्यवधीद् भीष्मं पाल्यमानः किरीटिना ॥ ७ ॥

अवध्यं निहतं दृष्ट्वा संयुगे देवदानवैः।  
तदैवाज्ञासिषमहं नेयमस्तीति भारती ॥ ८ ॥

यं पुंसां त्रिषु लोकेषु सर्वशूरममंस्महि।  
तस्मिन् निपतिते शूरे किं शेषं पर्युपास्महे ॥ ९ ॥

यान् स्म तान् ग्लहते तात शकुनिः कुरुसंसदि।  
अक्षान् न तेऽक्षा निशिता बाणास्ते शत्रुतापनाः ॥ १० ॥

त एते घ्नन्ति नस्तात विशिखाः पार्थचोदिताः।  
तांस्तदाऽऽख्यायमानस्त्वं विदुरेण न बुद्धवान् ॥ ११ ॥

यास्ता विजयतश्चापि विदुरस्य महात्मनः।  
धीरस्य वाचो नाश्रौषीः क्षेमाय वदतः शिवाः ॥ १२ ॥  
तदिदं वर्तते घोरमागतं वैशसं महत्।  
तस्यावमानाद् वाक्यस्य दुर्योधन कृते तव ॥ १३ ॥

योऽवमन्य वचः पथ्यं सुहृदामाप्तकारिणाम्।  
स्वमतं कुरुते मूढः स शोच्यो नचिरादिव ॥ १४ ॥

यच्च नः प्रेक्षमाणानां कृष्णामानाय्य तत्सभाम्।  
अनर्हन्तीं कुले जातां सर्वधर्मानुचारिणीम् ॥ १५ ॥  
तस्याधर्मस्य गान्धारे फलं प्राप्तमिदं महत्।  
नो चेत् पापं परे लोके त्वमर्च्छेथास्ततोऽधिकम् ॥ १६ ॥

यच्च तान् पाण्डवान् द्यूते विषमेण विजित्य ह।  
प्राव्राजयस्तदारण्ये रौरवाजिनवाससः ॥ १७ ॥

पुत्राणामिव चैतेषां धर्ममाचरतां सदा।  
द्रुह्येत् को नु नरो लोके मदन्यो ब्राह्मणब्रुवः ॥ १८ ॥

पाण्डवानामयं कोपस्त्वया शकुनिना सह।  
आहृतो धृतराष्ट्रस्य सम्मते कुरुसंसदि ॥ १९ ॥

दुःशासनेन संयुक्तः कर्णेन परिवर्धितः।  
क्षत्तुर्वाक्यमनादृत्य त्वयाभ्यस्तः पुनः पुनः ॥ २० ॥

यत्ताः सर्वे पराभूताः पर्यवारयताऽर्जुनम्।  
सिन्धुराजानमाश्रित्य स वो मध्ये कथं हतः ॥ २१ ॥

कथं त्वयि च कर्णे च कृपे शल्ये च जीवति।  
अश्वत्थाम्नि च कौरव्य निधनं सैन्धवोऽगमत् ॥ २२ ॥

युध्यन्तः सर्वराजानस्तेजस्तिग्ममुपासते ।  
सिन्धुराजं परित्रातुं स वो मध्ये कथं हतः ॥ २३ ॥

मय्येव हि विशेषेण तथा दुर्योधन त्वयि।  
आशंसत परित्राणमर्जुनात् स महीपतिः ॥ २४ ॥

ततस्तस्मिन् परित्राणमलब्धवति फाल्गुनात् ।  
न किंचिदनुपश्यामि जीवितस्थानमात्मनः ॥ २५ ॥

मज्जन्तमिव चात्मानं धृष्टद्युम्नस्य किल्बिषे।  
पश्याम्यहत्वा पञ्चालान् सह तेन शिखण्डिना ॥ २६ ॥

तन्मां किमभितप्यन्तं वाक्‌शरैरेव कृन्तसि।  
अशक्तः सिन्धुराजस्य भूत्वा त्राणाय भारत ॥ २७ ॥

सौवर्णं सत्यसंधस्य ध्वजमक्लिष्टकर्मणः ।  
अपश्यन् युधि भीष्मस्य कथमाशंससे जयम् ॥ २८ ॥

मध्ये महारथानां च यत्राहन्यत सैन्धवः।  
हतो भूरिश्रवाश्चैव किं शेषं तत्र मन्यसे ॥ २९ ॥

कृप एव च दुर्धर्षो यदि जीवति पार्थिव।  
यो नागात् सिन्धुराजस्य वर्त्म तं पूजयाम्यहम् ॥ ३० ॥

यत्रापश्यं हतं भीष्मं पश्यतस्तेऽनुजस्य वै।  
दुःशासनस्य कौरव्य कुर्वाणं कर्म दुष्करम् ॥ ३१ ॥  
अवध्यकल्पं संग्रामे देवैरपि सवासवैः।  
न ते वसुन्धरास्तीति तदाहं चिन्तये नृप ॥ ३२ ॥

इमानि पाण्डवानां च सृञ्जयानां च भारत।  
अनीकान्याद्रवन्ते मां सहितान्यद्य भारत ॥ ३३ ॥

नाहत्वा सर्वपञ्चालान् कवचस्य विमोक्षणम्।  
कर्तास्मि समरे कर्म धार्तराष्ट्र हितं तव ॥ ३४ ॥

राजन् ब्रूयाः सुतं मे त्वमश्वत्थामानमाहवे।  
न सोमकाः प्रमोक्तव्या जीवितं परिरक्षता ॥ ३५ ॥

यच्च पित्रानुशिष्टोऽसि तद् वचः परिपालय।  
आनृशंस्ये दमे सत्ये चार्जवे च स्थिरो भव ॥ ३६ ॥

धर्मार्थकामकुशलो धर्मार्थावप्यपीडयन् ।  
धर्मप्रधानकार्याणि कुर्याश्चेति पुनः पुनः ॥ ३७ ॥

चक्षुर्मनोभ्यां संतोष्या विप्राः पूज्याश्च शक्तितः।  
न चैषां विप्रियं कार्यं ते हि वह्निशिखोपमाः ॥ ३८ ॥

एष त्वहमनीकानि प्रविशाम्यरिसूदन ।  
रणाय महते राजंस्त्वया वाक्‌शरपीडितः ॥ ३९ ॥

त्वं च दुर्योधन बलं यदि शक्तोऽसि पालय।  
रात्रावपि च योत्स्यन्ते संरब्धाः कुरुसृञ्जयाः ॥ ४० ॥

एवमुक्त्वा ततः प्रायाद् द्रोणः पाण्डवसृञ्जयान्।  
मुष्णन् क्षत्रियतेजांसि नक्षत्राणामिवांशुमान् ॥ ४१ ॥