+++
title_full = "094 दुर्योधनका उपालम्भ सुनकर द्रोणाचार्यका उसके शरीरमें दिव्य कवच बाँधकर उसीको अर्जुनके साथ युद्धके लिये भेजना"
title = "०९४ दुर्योधनकवचबन्धने"

+++


ततः प्रविष्टे कौन्तेये सिंधुराजजिघांसया।  
द्रोणानीकं विनिर्भिद्य भोजानीकं च दुस्तरम् ॥ १ ॥  
काम्बोजस्य च दायादे हते राजन् सुदक्षिणे।  
श्रुतायुधे च विक्रान्ते निहते सव्यसाचिना ॥ २ ॥  
विप्रद्रुतेष्वनीकेषु विध्वस्तेषु समन्ततः ।  
प्रभग्नं स्वबलं दृष्ट्‌वा पुत्रस्ते द्रोणमभ्ययात् ॥ ३ ॥  
त्वरन्नेकरथेनैव समेत्य द्रोणमब्रवीत् ।

गतः स पुरुषव्याघ्रः प्रमथ्यैतां महाचमूम् ॥ ४ ॥  
अथ बुद्ध्या समीक्षस्व किन्नु कार्यमनन्तरम्।  
अर्जुनस्य विघाताय दारुणेऽस्मिन् जनक्षये ॥ ५ ॥  
यथा स पुरुषव्याघ्रो न हन्येत जयद्रथः।  
तथा विधत्स्व भद्रं ते त्वं हि नः परमा गतिः॥६॥

असौ धनंजयाग्निर्हि कोपमारुतचोदितः ।  
सेनाकक्षं दहति मे वह्निः कक्षमिवोत्थितः ॥ ७ ॥

अतिक्रान्ते हि कौन्तेये भित्त्वा सैन्यं परंतप।  
जयद्रथस्य गोप्तारः संशयं परमं गताः ॥ ८ ॥

स्थिरा बुद्धिर्नरेन्द्राणामासीद् ब्रह्मविदां वर।  
नातिक्रमिष्यति द्रोणं जातु जीवं धनंजयः ॥ ९ ॥

योऽसौ पार्थो व्यतिक्रान्तो मिषतस्ते महाद्युते।  
सर्वं ह्यद्यातुरं मन्ये नेदमस्ति बलं मम ॥ १० ॥

जानामि त्वां महाभाग पाण्डवानां हिते रतम्।  
तथा मुह्यामि च ब्रह्मन् कार्यवत्तां विचिन्तयन् ॥ ११ ॥

यथाशक्ति च ते ब्रह्मन् वर्तये वृत्तिमुत्तमाम्।  
प्रीणामि च यथाशक्ति तच्च त्वं नावबुध्यसे ॥ १२ ॥

अस्मान्न त्वं सदा भक्तानिच्छस्यमितविक्रम।  
पाण्डवान् सततं प्रीणास्यस्माकं विप्रिये रतान् ॥ १३ ॥

अस्मानेवोपजीवंस्त्वमस्माकं विप्रिये रतः ।  
न ह्ययं त्वां विजानामि मधुदिग्धमिव क्षुरम् ॥ १४ ॥

नादास्यच्चेद् वरं मह्यं भवान् पाण्डवनिग्रहे।  
नावारयिष्यं गच्छन्तमहं सिन्धुपतिं गृहान् ॥ १५ ॥

मया त्वाशंसमानेन त्वत्तस्त्राणमबुद्धिना ।  
आश्वासितः सिन्धुपतिर्मोहाद् दत्तश्च मृत्यवे ॥ १६ ॥

यमदंष्ट्रान्तरं प्राप्तो मुच्येतापि हि मानवः।  
नार्जुनस्य वशं प्राप्तो मुच्येताजौ जयद्रथः ॥ १७ ॥

स तथा कुरु शोणाश्व यथा मुच्येत सैन्धवः।  
मम चार्तप्रलापानां मा क्रुधः पाहि सैन्धवम् ॥ १८ ॥

नाभ्यासूयामि ते वाक्यमश्वत्थाम्नासि मे समः।  
सत्यं तु ते प्रवक्ष्यामि तज्जुषस्व विशाम्पते ॥ १९ ॥

सारथिः प्रवरः कृष्णः शीघ्राश्चास्य हयोत्तमाः।  
अल्पं च विवरं कृत्वा तूर्णं याति धनंजयः ॥ २० ॥

किं न पश्यसि बाणौघान् क्रोशमात्रे किरीटिनः।  
पश्चाद् रथस्य पतितान् क्षिप्तान् शीघ्रं हि गच्छतः ॥ २१ ॥

न चाहं शीघ्रयानेऽद्य समर्थो वयसान्वितः।  
सेनामुखे च पार्थानामेतद् बलमुपस्थितम् ॥ २२ ॥

युधिष्ठिरश्च मे ग्राह्यो मिषतां सर्वधन्विनाम्।  
एवं मया प्रतिज्ञातं क्षत्रमध्ये महाभुज ॥ २३ ॥

धनंजयेन चोत्सृष्टो वर्तते प्रमुखे नृप।  
तस्माद् व्यूहमुखं हित्वा नाहं योत्स्यामि फाल्गुनम् ॥ २४ ॥

तुल्याभिजनकर्माणं शत्रुमेकं सहायवान् ।  
गत्वा योधय मा भैस्त्वं त्वं ह्यस्य जगतः पतिः॥२५॥

राजा शूरः कृती दक्षो वैरमुत्पाद्य पाण्डवैः।  
वीर स्वयं प्रयाह्यत्र यत्र पार्थो धनंजयः ॥ २६ ॥

कथं त्वामप्यतिक्रान्तः सर्वशस्त्रभृतां बरम्।  
धनंजयो मया शक्य आचार्य प्रतिबाधितुम् ॥ २७ ॥

अपि शक्यो रणे जेतुं वज्रहस्तः पुरंदरः।  
नार्जुनः समरे शक्यो जेतुं परपुरंजयः ॥ २८ ॥

येन भोजश्च हार्दिक्यो भवांश्च त्रिदशोपमः।  
अस्त्रप्रतापेन जितौ श्रुतायुश्च निबर्हितः ॥ २९ ॥  
सुदक्षिणश्च निहतः स च राजा श्रुतायुधः।  
श्रुतायुश्चाच्युतायुश्च म्लेच्छाश्चायुतशो हताः ॥ ३० ॥  
तं कथं पाण्डवं युद्धे दहन्तमिव पावकम्।  
प्रतियोत्स्यामि दुर्धर्षं तमहं शस्त्रकोविदम् ॥ ३१ ॥

क्षमं च मन्यसे युद्धं मम तेनाद्य संयुगे।  
परवानस्मि भवति प्रेष्यवद् रक्ष मद्यशः ॥ ३२ ॥

सत्यं वदसि कौरव्य दुराधर्षो धनंजयः।  
अहं तु तत् करिष्यामि यथैनं प्रसहिष्यसि ॥ ३३ ॥

अद्भुतं चाद्य पश्यन्तु लोके सर्वधनुर्धराः।  
विषक्तं त्वयि कौन्तेयं वासुदेवस्य पश्यतः ॥ ३४ ॥

एष ते कवचं राजंस्तथा बध्नामि काञ्चनम्।  
यथा न बाणा नास्त्राणि प्रहरिष्यन्ति ते रणे ॥ ३५ ॥

यदि त्वां सासुरसुराः सयक्षोरगराक्षसाः।  
योधयन्ति त्रयो लोकाः सनरा नास्ति ते भयम् ॥ ३६ ॥

न कृष्णो न च कौन्तेयो न चान्यः शस्त्रभृद् रणे।  
शरानर्पयितुं कश्चित् कवचे तव शक्ष्यति ॥ ३७ ॥

स त्वं कवचमास्थाय क्रुद्धमद्य रणेऽर्जुनम्।  
त्वरमाणः स्वयं याहि न त्वासौ विसहिष्यति ॥ ३८ ॥

एवमुक्त्वा त्वरन् द्रोणः स्पृष्ट्वाम्भा वर्म भास्वरम्।  
आबबन्धाद्भुततमं जपन् मन्त्रं यथाविधि ॥ ३९ ॥  
रणे तस्मिन् सुमहति विजयाय सुतस्य ते।  
विसिस्मापयिषुर्लोकान् विद्यया ब्रह्मवित्तमः ॥ ४० ॥

करोतु स्वस्ति ते ब्रह्म ब्रह्मा चापि द्विजातयः।  
सरीसृपाश्च ये श्रेष्ठास्तेभ्यस्ते स्वस्ति भारत ॥ ४१ ॥

ययातिर्नाहुषश्चैव धुन्धुमारो भगीरथः ।  
तुभ्यं राजर्षयः सर्वे स्वस्ति कुर्वन्तु ते सदा ॥ ४२ ॥

स्वस्ति तेऽस्त्वेकपादेभ्यो बहुपादेभ्य एव च।  
स्वस्त्यस्त्वपादकेभ्यश्च नित्यं तव महारणे ॥ ४३ ॥

स्वाहा स्वधा शची चैव स्वस्ति कुर्वन्तु ते सदा।  
लक्ष्मीररुन्धती चैव कुरुतां स्वस्ति तेऽनघ ॥ ४४ ॥

असितो देवलश्चैव विश्वामित्रस्तथाङ्गिराः ।  
वसिष्ठः कश्यपश्चैव स्वस्ति कुर्वन्तु ते नृप ॥ ४५ ॥

धाता विधाता लोकेशो दिशश्च सदिगीश्वराः।  
स्वस्ति तेऽद्य प्रयच्छन्तु कार्तिकेयश्च षण्मुखः ॥ ४६ ॥

विवस्वान् भगवान् स्वस्ति करोतु तव सर्वशः।  
दिग्गजाश्चैव चत्वारः क्षितिश्च गगनं ग्रहाः ॥ ४७ ॥

अधस्ताद् धरणीं योऽसौ सदा धारयते नृप।  
शेषश्च पन्नगश्रेष्ठः स्वस्ति तुभ्यं प्रयच्छतु ॥ ४८ ॥

गान्धारे युधि विक्रम्य निर्जिताः सुरसत्तमाः।  
पुरा वृत्रेण दैत्येन भिन्नदेहाः सहस्रशः ॥ ४९ ॥

हृततेजोबलाः सर्वे तदा सेन्द्रा दिवौकसः।  
ब्रह्माणं शरणं जग्मुर्वृत्राद् भीता महासुरात् ॥ ५० ॥

प्रमर्दितानां वृत्रेण देवानां देवसत्तम।  
गतिर्भव सुरश्रेष्ठ त्राहि नो महतो भयात् ॥ ५१ ॥

अथ पार्श्वे स्थितं विष्णुं शक्रादींश्च सुरोत्तमान्।  
प्राह तथ्यमिदं वाक्यं विषण्णान् सुरसत्तमान् ॥ ५२ ॥

रक्ष्या मे सततं देवाः सहेन्द्राः सद्विजातयः।  
त्वष्टुः सुदुर्धरं तेजो येन वृत्रो विनिर्मितः ॥ ५३ ॥

त्वष्ट्रा पुरा तपस्तप्त्वा वर्षायुतशतं तदा।  
वृत्रो विनिर्मितो देवाः प्राप्यानुज्ञां महेश्वरात् ॥ ५४ ॥

स तस्यैव प्रसादाद् वो हन्यादेव रिपुर्बली।  
नागत्वा शंकरस्थानं भगवान् दृश्यते हरः ॥ ५५ ॥

दृष्ट्‌वा जेष्यथ वृत्रं तं क्षिप्रं गच्छत मन्दरम्।  
यत्रास्ते तपसां योनिर्दक्षयज्ञविनाशनः ॥ ५६ ॥  
पिनाकी सर्वभूतेशो भगनेत्रनिपातनः ।

ते गत्वा सहिता देवा ब्रह्मणा सह मन्दरम् ॥ ५७ ॥  
अपश्यंस्तेजसां राशिं सूर्यकोटिसमप्रभम् ।

सोऽब्रवीत् स्वागतं देवा ब्रुत किं करवाण्यहम् ॥ ५८ ॥  
अमोघं दर्शनं मह्यं कामप्राप्तिरतोऽस्तु वः।

एवमुक्तास्तु ते सर्वे प्रत्यूचुस्तं दिवौकसः ॥ ५९ ॥  
तेजो हृतं नो वृत्रेण गतिर्भव दिवौकसाम्।  
मूर्तीरीक्षस्व नो देव प्रहारैर्जर्जरीकृताः।  
शरणं त्वां प्रपन्नाः स्म गतिर्भव महेश्वर ॥ ६० ॥

विदितं वो यथा देवाः कृत्येयं सुमहाबला।  
त्वष्टुस्तेजोभवा घोरा दुर्निवार्याकृतात्मभिः ॥ ६१ ॥

अवश्यं तु मया कार्यं साह्यं सर्वदिवौकसाम्।  
ममेदं गात्रजं शक्र कवचं गृह्य भास्वरम् ॥ ६२ ॥

बधानानेन मन्त्रेण मानसेन सुरेश्वर।  
वधायासुरमुख्यस्य वृत्रस्य सुरघातिनः ॥ ६३ ॥

इत्युक्त्वा वरदः प्रादाद् वर्म तन्मन्त्रमेव च।  
स तेन वर्मणा गुप्तः प्रायाद् वृत्रचमूं प्रति ॥ ६४ ॥

नानाविधैश्च शस्त्रौघैः पात्यमानैर्महारणे ।  
न संधिः शक्यते भेत्तुं वर्मबन्धस्य तस्य तु ॥ ६५ ॥

ततो जघान समरे वृत्रं देवपतिः स्वयम्।  
तं च मन्त्रमयं बन्धं वर्म चाङ्गिरसे ददौ ॥ ६६ ॥

अङ्गिराः प्राह पुत्रस्य मन्त्रज्ञस्य बृहस्पतेः।  
बृहस्पतिरथोवाच आग्निवेश्याय धीमते ॥ ६७ ॥

आग्निवेश्यो मम प्रादात् तेन बध्नामि वर्म ते।  
तवाद्य देहरक्षार्थं मन्त्रेण नृपसत्तम ॥ ६८ ॥

एवमुक्त्वा ततो द्रोणस्तव पुत्रं महाद्युतिम्।  
पुनरेव वचः प्राह शनैराचार्यपुङ्गवः ॥ ६९ ॥

ब्रह्मसूत्रेण बध्नामि कवचं तव भारत।  
हिरण्यगर्भेण यथा बद्धं विष्णोः पुरा रणे ॥ ७० ॥

यथा च ब्रह्मणा बद्धं संग्रामे तारकामये।  
शक्रस्य कवचं दिव्यं तथा बध्नाम्यहं तव ॥ ७१ ॥

बद्‌ध्वा तु कवचं तस्य मन्त्रेण विधिपूर्वकम्।  
प्रेषयामास राजानं युद्धाय महते द्विजः ॥ ७२ ॥

स संनद्धो महाबाहुराचार्येण महात्मना।  
रथानां च सहस्रेण त्रिगर्तानां प्रहारिणाम् ॥ ७३ ॥  
तथा दन्तिसहस्रेण मत्तानां वीर्यशालिनाम्।  
अश्वानां नियुतेनैव तथान्यैश्च महारथैः ॥ ७४ ॥  
वृतः प्रायान्महाबाहुरर्जुनस्य रथं प्रति।  
नानावादित्रघोषेण यथा वैरोचनिस्तथा ॥ ७५ ॥

ततः शब्दो महानासीत् सैन्यानां तव भारत।  
अगाधं प्रस्थितं दृष्ट्वा समुद्रमिव कौरवम् ॥ ७६ ॥