+++
title_full = "088 कौरव-सेनाके लिये अपशकुन, दुर्मर्षणका अर्जुनसे लड़नेका उत्साह तथा अर्जुनका रणभूमिमें प्रवेश एवं शंखनाद"
title = "०८८ अर्जुनरणप्रवेशे"

+++


ततो व्यूढेष्वनीकेषु समुत्क्रुष्टेषु मारिष।  
ताड्यमानासु भेरीषु मृदङ्गेषु नदत्सु च ॥ १ ॥  
अनीकानां च संह्रादे वादित्राणां च निःस्वने।  
प्रध्मापितेषु शङ्खेषु संनादे लोमहर्षणे ॥ २ ॥  
अभिहारयत्सु शनकैर्भरतेषु युयुत्सुषु ।  
रौद्रे मुहूर्तो सम्प्राप्ते सव्यसाची व्यदृश्यत ॥ ३ ॥

बलानां वायसानां च पुरस्तात् सव्यसाचिनः।  
बहुलानि सहस्राणि प्राक्रीडंस्तत्र भारत ॥ ४ ॥

मृगाश्च घोरसंनादाः शिवाश्चाशिवदर्शनाः ।  
दक्षिणेन प्रयातानामस्माकं प्राणदंस्तथा ॥ ५ ॥

(लोकक्षये महाराज यादृशास्तादृशा हि ते।  
अशिवा धार्तराष्ट्राणां शिवाः पार्थस्य संयुगे॥)

सनिर्घाता ज्वलन्त्यश्च पेतुरुल्काः सहस्रशः।  
चचाल च मही कृत्स्ना भये घोरे समुत्थिते ॥ ६ ॥

विष्वग्वाताः सनिर्घाता रूक्षाः शर्करवर्षिणः।  
ववुरायाति कौन्तेये संग्रामे समुपस्थिते ॥ ७ ॥

नाकुलिश्च शतानीको धृष्टद्युम्नश्च पार्षतः।  
पाण्डवानामनीकानि प्राज्ञौ तौ व्यूहतुस्तदा ॥ ८ ॥

ततो रथसहस्रेण द्विरदानां शतेन च।  
त्रिभिरश्वसहस्रैश्च पदातीनां शतैः शतैः ॥ ९ ॥  
अध्यर्धमात्रे धनुषां सहस्रे तनयस्तव।  
अग्रतः सर्वसैन्यानां स्थित्वा दुर्मर्षणोऽब्रवीत् ॥ १० ॥

अद्य गाण्डीवधन्वानं तपन्तं युद्धदुर्मदम्।  
अहमावारयिष्यामि वेलेव मकरालयम् ॥ ११ ॥

अद्य पश्यन्तु संग्रामे धनंजयममर्षणम्।  
विषक्तं मयि दुर्धर्षमश्मकूटमिवाश्मनि ॥ १२ ॥

तिष्ठध्वं रथिनो यूयं संग्राममभिकङ्क्षिणः।  
युध्यामि संहतानेतान् यशो मानं च वर्धयन् ॥ १३ ॥

एवं ब्रुवन्महाराज महात्मा स महामतिः।  
महेष्वासैर्वृतो राजन् महेष्वासो व्यवस्थितः ॥ १४ ॥

ततोऽन्तक इव क्रुद्धः सवज्र इव वासवः।  
दण्डपाणिरिवासह्यो मृत्युः कालेन चोदितः ॥ १५ ॥  
शूलपाणिरिवाक्षोभ्यो वरुणः पाशवानिव ।  
युगान्ताग्निरिवार्चिष्मान् प्रधक्ष्यन्‌ वै पुनः प्रजाः ॥ १६ ॥  
क्रोधामर्षबलोद्धूतो निवातकवचान्तकः ।  
जयो जेता स्थितः सत्ये पारयिष्यन् महाव्रतम् ॥ १७ ॥  
आमुक्तकवचः खड्गी जाम्बूनदकिरीटभृत् ।  
शुभ्रमाल्याम्बरधरः स्वङ्गदश्चारुकुण्डलः ॥ १८ ॥  
रथप्रवरमास्थाय नरो नारायणानुगः ।  
विधुन्वन् गाण्डिवं संख्ये बभौ सूर्य इवोदितः ॥ १९ ॥

सोऽग्रानीकस्य महत इषुपाते धनंजयः।  
व्यवस्थाप्य रथं राजन् शङ्खं दध्मौ प्रतापवान् ॥ २० ॥

अथ कृष्णोऽप्यसम्भ्रान्तः पार्थेन सह मारिष।  
प्राध्मापयत् पाञ्चजन्यं शङ्खं प्रवरमोजसा ॥ २१ ॥

तयोः शङ्खप्रणादेन तव सैन्ये विशाम्पते।  
आसन् संहृष्टरोमाणः कम्पिता गतचेतसः ॥ २२ ॥

यथा त्रस्यन्ति भूतानि सर्वाण्यशनिनिःस्वनात्।  
तथा शङ्खप्रणादेन वित्रेसुस्तव सैनिकाः ॥ २३ ॥

प्रसुस्रुवुः शकृन्मूत्रं वाहनानि च सर्वशः।  
एवं सवाहनं सर्वमाविग्नमभवद् बलम् ॥ २४ ॥

सीदन्ति स्म नरा राजन् शङ्खशब्देन मारिष।  
विसंज्ञाश्चाभवन् केचित्‌ केचिद् राजन्‌ वितत्रसुः ॥ २५ ॥

ततः कपिर्महानादं सह भूतैर्ध्वजालयैः।  
अकरोद् व्यादितास्यश्च भीषयंस्तव सैनिकान् ॥ २६ ॥

ततः शङ्खाश्च भेर्यश्च मृदङ्गाश्चानकैः सह।  
पुनरेवाभ्यहन्यन्त तव सैन्यप्रहर्षणाः ॥ २७ ॥

नानावादित्रसंह्रादैः क्ष्वेडितास्फोटिताकुलैः ।  
सिंहनादैः समुत्क्रुष्टैः समाधूतैर्महारथैः ॥ २८ ॥  
तस्मिंस्तु तुमुले शब्दे भीरूणां भयवर्धने।  
अतीव हृष्टो दाशार्हमब्रवीत् पाकशासनिः ॥ २९ ॥