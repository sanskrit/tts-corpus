+++
title_full = "137 भीमसेन और कर्णका युद्ध तथा दुर्योधनके सात भाइयोंका वध"
title = "१३७ भीमयुद्धे"

+++


भीमसेनस्य राधेयः श्रुत्वा ज्यातलनिःस्वनम्।  
नामृष्यत यथा मत्तो गजः प्रतिगजस्वनम् ॥ १ ॥

सोऽपक्रम्य मुहूर्तं तु भीमसेनस्य गोचरात्।  
पुत्रांस्तव ददर्शाथ भीमसेनेन पातितान् ॥ २ ॥

तानवेक्ष्य नरश्रेष्ठ विमना दुःखितस्तदा।  
निःश्वसन् दीर्घमुष्णं च पुनः पाण्डवमभ्ययात् ॥ ३ ॥

स ताम्रनयनः क्रोधाच्छ्‌वसन्निव महोरगः।  
बभौ कर्णः शरानस्यन् रश्मीनिव दिवाकरः ॥ ४ ॥

किरणैरिव सूर्यस्य महीध्रो भरतर्षभ।  
कर्णचापच्युतैर्बाणैः प्राच्छाद्यत वृकोदरः ॥ ५ ॥

ते कर्णचापप्रभवाः शरा बर्हिणवाससः।  
विविशुः सर्वतः पार्थं वासायेवाण्डजा द्रुमम् ॥ ६ ॥

कर्णचापच्युता बाणाः सम्पतन्तस्ततस्ततः ।  
रुक्मपुङ्खा व्यराजन्त हंसाः श्रेणीकृता इव ॥ ७ ॥

चापध्वजोपस्करेभ्यश्छत्रादीषामुखाद् युगात् ।  
प्रभवन्तो व्यदृश्यन्त राजन्नाधिरथेः शराः ॥ ८ ॥

खं पूरयन् महावेगान् खगमान् गृध्रवाससः।  
सुवर्णविकृतांश्चित्रान् मुमोचाधिरथिः शरान् ॥ ९ ॥

तमन्तकमिवायस्तमापतन्तं वृकोदरः ।  
त्यक्त्वा प्राणानतिक्रम्य विव्याध निशितैः शरैः ॥ १० ॥

तस्य वेगमसह्यं स दृष्ट्वा कर्णस्य पाण्डवः।  
महतश्च शरौघांस्तान् न्यवारयत वीर्यवान् ॥ ११ ॥

ततो विधम्याधिरथेः शरजालानि पाण्डवः।  
विव्याध कर्णं विंशत्या पुनरन्यैः शिलाशितैः ॥ १२ ॥

यथैव हि स कर्णेन पार्थः प्रच्छादितः शरैः।  
तथैव स रणे कर्णं छादयामास पाण्डवः ॥ १३ ॥

दृष्ट्वा तु भीमसेनस्य विक्रमं युधि भारत।  
अभ्यनन्दंस्त्यदीयाश्च सम्प्रहृष्टाश्च चारणाः ॥ १४ ॥

भूरिश्रवाः कृपो द्रौणिर्मद्रराजो जयद्रथः।  
उत्तमौजा युधामन्युः सात्यकिः केशवार्जुनौ ॥ १५ ॥  
कुरुपाण्डवप्रवरा दश राजन् महारथाः।  
साधु साध्विति वेगेन सिंहनादमथानदन् ॥ १६ ॥

तस्मिन् समुत्थिते शब्दे तुमुले लोमहर्षणे।  
अभ्यभाषत पुत्रस्ते राजन् दुर्योधनस्त्वरन् ॥ १७ ॥  
राज्ञः सराजपुत्रांश्च सोदर्यांश्च विशेषतः।  
कर्णं गच्छत भद्रं वः परीप्सन्तो वृकोदरात् ॥ १८ ॥

पुरा निघ्नन्ति राधेयं भीमचापच्युताः शराः।  
ते यतध्वं महेष्वासाः सूतपुत्रस्य रक्षणे ॥ १९ ॥

दुर्योधनसमादिष्टाः सोदर्याः सप्त भारत।  
भीमसेनमभिद्रुत्य संरब्धाः पर्यवारयन् ॥ २० ॥

ते समासाद्य कौन्तेयमावृण्वन् शरवृष्टिभिः।  
पर्वतं वारिधाराभिः प्रावृषीव बलाहकाः ॥ २१ ॥

तेऽपीडयन् भीमसेनं क्रुद्धाः सप्त महारथाः।  
प्रजासंहरणे राजन् सोमं सप्त ग्रहा इव ॥ २२ ॥

ततो वेगेन कौन्तेयः पीडयित्वा शरासनम्।  
मुष्टिना पाण्डवो राजन् दृढेन सुपरिष्कृतम् ॥ २३ ॥  
मनुष्यसमतां ज्ञात्वा सप्त संधाय सायकान्।  
तेभ्यो व्यसृजदायस्तः सूर्यरश्मिनिभान् प्रभुः ॥ २४ ॥

निरस्यन्निव देहेभ्यस्तनयानामसूंस्तव ।  
भीमसेनो महाराज पूर्ववैरमनुस्मरन् ॥ २५ ॥

ते क्षिप्ता भीमसेनेन शरा भारत भारतान्।  
विदार्य खं समुत्पेतुः स्वर्णपुङ्खाः शिलाशिताः ॥ २६ ॥

तेषां विदार्य चेतांसि शरा हेमविभूषिताः।  
व्यराजन्त महाराज सुपर्णा इव खेचराः ॥ २७ ॥

शोणितादिग्धवाजाग्राः सप्त हेमपरिष्कृताः ।  
पुत्राणां तव राजेन्द्र पीत्वा शोणितमुद्‌गताः ॥ २८ ॥

ते शरैर्भिन्नमर्माणो रथेभ्यः प्रापतन् क्षितौ।  
गिरिसानुरुहा भग्ना द्विपेनेव महाद्रुमाः ॥ २९ ॥

शत्रुंजयः शत्रुसहश्चित्रश्चित्रायुधो दृढः ।  
चित्रसेनो विकर्णश्च सप्तैते विनिपातिताः ॥ ३० ॥

पुत्राणां तव सर्वेषां निहतानां वृकोदरः।  
शोचत्यतिभृशं दुःखाद् विकर्णं पाण्डवः प्रियम् ॥ ३१ ॥

प्रतिज्ञेयं मया वृत्ता निहन्तव्यास्तु संयुगे।  
विकर्ण तेनासि हतः प्रतिज्ञा रक्षिता मया ॥ ३२ ॥

त्वमागाः समरं वीर क्षात्रधर्ममनुस्मरन्।  
ततो विनिहतः संख्ये युद्धधर्मो हि निष्ठुरः ॥ ३३ ॥

विशेषतो हि नृपतेस्तथास्माकं हिते रतः।  
न्यायतोऽन्यायतो वापि हतः शेते महाद्युतिः ॥ ३४ ॥  
अगाधबुद्धिर्गाङ्गेयः क्षितौ सुरगुरोः समः।  
त्याजितः समरे प्राणांस्तस्माद् युद्धं हि निष्ठुरम् ॥ ३५ ॥

तान् निहत्य महाबाहू राधेयस्यैव पश्यतः।  
सिंहनादरवं घोरमसृजत् पाण्डुनन्दनः ॥ ३६ ॥

स रवस्तस्य शूरस्य धर्मराजस्य भारत।  
आचख्याविव तद् युद्धं विजयं चात्मनो महत् ॥ ३७ ॥

तं श्रुत्वा तु महानादं भीमसेनस्य धन्विनः।  
बभूव परमा प्रीतिर्धर्मराजस्य धीमतः ॥ ३८ ॥

ततो हृष्टमना राजन् वादित्राणां महास्वनैः।  
सिंहनादरवं भ्रातुः प्रतिजग्राह पाण्डवः ॥ ३९ ॥

हर्षेण महता युक्तः कृतसंज्ञो वृकोदरे।  
अभ्ययात् समरे द्रोणं सर्वशस्त्रभृतां वरः ॥ ४० ॥

एकत्रिंशन्महाराज पुत्रांस्तव निपातितान् ।  
हतान्‌ दुर्योधनो दृष्ट्वा क्षत्तुः सस्मार तद् वचः ॥ ४१ ॥

तदिदं समनुप्राप्तं क्षत्तुर्निःश्रेयसं वचः।  
इति संचिन्त्य ते पुत्रो नोत्तरं प्रत्यपद्यत ॥ ४२ ॥

यद् द्यूतकाले दुर्बुद्धिरब्रवीत् तनयस्तव।  
सभामानाय्य पाञ्चालीं कर्णेन सहितोऽल्पधीः ॥ ४३ ॥  
यच्च कर्णोऽब्रवीत् कृष्णां सभायां परुषं वचः।  
प्रमुखे पाण्डुपुत्राणां तव चैव विशाम्पते ॥ ४४ ॥  
शृण्वतस्तव राजेन्द्र कौरवाणां च सर्वशः।  
विनष्टाः पाण्डवाः कृष्णे शाश्वतं नरकं गताः ॥ ४५ ॥  
पतिमन्यं वृणीष्वेति तस्येदं फलमागतम्।

यच्च षण्ढतिलादीनि परुषाणि तवात्मजैः।  
श्रावितास्ते महात्मानः पाण्डवाः कोपयिष्णुभिः ॥ ४६ ॥  
तं भीमसेनः क्रोधाग्निं त्रयोदश समाः स्थितम्।  
उद्‌गिरंस्तव पुत्राणामन्तं गच्छति पाण्डवः ॥ ४७ ॥

विलपंश्च बहु क्षत्ता शमं नालभत त्वयि।  
सपुत्रो भरतश्रेष्ठ तस्य भुङ्क्ष्व फलोदयम् ॥ ४८ ॥

त्वया वृद्धेन धीरेण कार्यतत्त्वार्थदर्शिना।  
न कृतं सुहृदां वाक्यं दैवमत्र परायणम् ॥ ४९ ॥

तन्मा शुचो नरव्याघ्र तवैवापनयो महान्।  
विनाशहेतुः पुत्राणां भवानेव मतो मम ॥ ५० ॥

हतो विकर्णो राजेन्द्र चित्रसेनश्च वीर्यवान्।  
प्रवराश्चात्मजानां ते सुताश्चान्ये महारथाः ॥ ५१ ॥

यानन्यान् ददृशे भीमश्चक्षुर्विषयमागतान् ।  
पुत्रांस्तव महाराज त्वरया तान् जघान ह ॥ ५२ ॥

त्वत्कृते ह्यहमद्राक्षं दह्यमानां वरूथिनीम्।  
सहस्रशः शरैर्मुक्तैः पाण्डवेन वृषेण च ॥ ५३ ॥