+++
title_full = "132 भीमसेन और कर्णका घोर युद्ध"
title = "१३२ भीमकर्णयुद्धे"

+++


स्वयं शिष्यो महेशस्य भृगूत्तमधनुर्धरः।  
शिष्यत्वं प्राप्तवान् कर्णस्तस्य तुल्योऽस्त्रविद्यया ॥ १ ॥

तद्विशिष्टोऽपि वा कर्णः शिष्यः शिष्यगुणैर्युतः।  
कुन्तीपुत्रेण भीमेन निर्जितः स तु लीलया ॥ २ ॥

यस्मिन् जयाशा महती पुत्राणां मम संजय।  
तं भीमाद्‌ विमुखं दृष्ट्वा किं नु दुर्योधनोऽब्रवीत् ॥ ३ ॥

कथं च युयुधे भीमो वीर्यश्लाघी महाबलः।  
कर्णो वा समरे तात किमकार्षीत् ततः परम्।  
भीमसेनं रणे दृष्ट्वा ज्वलन्तमिव पावकम् ॥ ४ ॥

रथमन्यं समास्थाय विधिवत् कल्पितं पुनः।  
अभ्ययात् पाण्डवं कर्णो वातोद्धूत इवार्णवः ॥ ५ ॥

क्रुद्धमाधिरथिं दृष्ट्वा पुत्रास्तव विशाम्पते।  
भीमसेनममन्यन्त वैश्वानरमुखे हुतम् ॥ ६ ॥

चापशब्दं ततः कृत्वा तलशब्दं च भैरवम्।  
अभ्यद्रवत राधेयो भीमसेनरथं प्रति ॥ ७ ॥

पुनरेव तयो राजन् घोर आसीत् समागमः।  
वैकर्तनस्य शूरस्य भीमस्य च महात्मनः ॥ ८ ॥

संरब्धौ हि महाबाहू परस्परवधैषिणौ।  
अन्योन्यमीक्षांचक्राते दहन्ताविव लोचनैः ॥ ९ ॥

क्रोधरक्तेक्षणौ तीव्रौ निःश्वसन्ताविवोरगौ ।  
शूरावन्योन्यमासाद्य ततक्षतुररिंदमौ ॥ १० ॥

व्याघ्राविव सुसंरब्धौ श्येनाविव च शीघ्रगौ।  
शरभाविव संक्रुद्धौ युयुधाते परस्परम् ॥ ११ ॥

ततो भीमः स्मरन् क्लेशानक्षद्यूते वनेऽपि च।  
विराटनगरे चैव दुःखं प्राप्तमरिंदमः ॥ १२ ॥  
राष्ट्राणां स्फीतरत्नानां हरणं च तवात्मजैः।  
सततं च परिक्लेशान् सपुत्रेण त्वया कृतान् ॥ १३ ॥  
दग्धुमैच्छच्च यः कुन्तीं सपुत्रां त्वमनागसम्।  
कृष्णायाश्च परिक्लेशं सभामध्ये दुरात्मभिः ॥ १४ ॥  
केशपक्षग्रहं चैव दुःशासनकृतं तथा।  
परुषाणि च वाक्यानि कर्णेनोक्तानि भारत ॥ १५ ॥  
पतिमन्यं परीप्सस्व न सन्ति पतयस्तव।  
पतिता नरके पार्थाः सर्वे षण्ढतिलोपमाः ॥ १६ ॥  
समक्षं तव कौरव्य यदूचुः कौरवास्तदा।  
दासीभावेन कृष्णां च भोक्तुकामाः सुतास्तव ॥ १७ ॥  
यच्चापि तान् प्रव्रजतः कृष्णाजिननिवासिनः।  
परुषाण्युक्तवान् कर्णः सभायां संनिधौ तव ॥ १८ ॥  
तृणीकृत्य यथा पार्थांस्तव पुत्रो ववल्ग ह।  
विषमस्थान् समस्थो हि संरब्धो गतचेतनः ॥ १९ ॥  
बाल्यात् प्रभृति चारिघ्नः स्वानि दुःखानि चिन्तयन्।  
निरविद्यत धर्मात्मा जीवितेन वृकोदरः ॥ २० ॥

ततो विस्फार्य सुमहद्धेमपृष्ठं दुरासदम्।  
चापं भरतशार्दूलस्त्यक्तात्मा कर्णमभ्ययात् ॥ २१ ॥

स सायकमयैर्जालैर्भीमः कर्णरथं प्रति।  
भानुमद्भिः शिलाधौतैर्भानोः प्राच्छादयत् प्रभाम् ॥ २२ ॥

ततः प्रहस्याधिरथिस्तूर्णमस्य शिलाशितैः ।  
व्यधमद् भीमसेनस्य शरजालानि पत्रिभिः ॥ २३ ॥

महारथो महाबाहुर्महाबाणैर्महाबलः ।  
विव्याधाधिरथिर्भीमं नवभिर्निशितैस्तदा ॥ २४ ॥

स तोत्रैरिव मातङ्गो वार्यमाणः पतत्रिभिः।  
अभ्यधावदसम्भ्रान्तः सूतपुत्रं वृकोदरः ॥ २५ ॥

तमापतन्तं वेगेन रभसं पाण्डवर्षभम्।  
कर्णः प्रत्युद्ययौ युद्धे मत्तो मत्तमिव द्विपम् ॥ २६ ॥

ततः प्रध्माप्य जलजं भेरीशतसमस्वनम्।  
अक्षुभ्यत बलं हर्षादुद्धूत इव सागरः ॥ २७ ॥

तदुद्धूतं बलं दृष्ट्वा नागाश्वरथपत्तिमत्।  
भीमः कर्णं समासाद्य च्छादयामास सायकैः ॥ २८ ॥

अश्वानृक्षसवर्णांश्च हंसवर्णैर्हयोत्तमैः ।  
व्यामिश्रयद् रणे कर्णः पाण्डवं छादयन् शरैः ॥ २९ ॥

ऋक्षवर्णान् हयान् कर्कैर्मिश्रान् मारुतरंहसः।  
निरीक्ष्य तव पुत्राणां हाहाकृतमभूद् बलम् ॥ ३० ॥

ते हया बह्वशोभन्त मिश्रिता वातरंहसः।  
सितासिता महाराज यथा व्योम्नि बलाहकाः ॥ ३१ ॥

संरब्धौ क्रोधताम्राक्षौ प्रेक्ष्य कर्णवृकोदरौ।  
संत्रस्ताः समकम्पन्त त्वदीयानां महारथाः ॥ ३२ ॥

यमराष्ट्रोपमं घोरमासीदायोधनं तयोः ।  
दुर्दर्शं भरतश्रेष्ठ प्रेतराजपुरं यथा ॥ ३३ ॥

समाजमिव तच्चित्रं प्रेक्षमाणा महारथाः।  
नालक्षयन् जयं व्यक्तमेकस्यैव महारणे ॥ ३४ ॥

तयोः प्रैक्षन्त सम्मर्दं संनिकृष्टं महास्त्रयोः।  
तव दुर्मन्त्रिते राजन् सपुत्रस्य विशाम्पते ॥ ३५ ॥

छादयन्तौ हि शत्रुघ्नावन्योन्यं सायकैः शितैः।  
शरजालावृतं व्योम चक्रातेऽद्भुतविक्रमौ ॥ ३६ ॥

तावन्योन्यं जिघांसन्तौ शरैस्तीक्ष्णैर्महारथौ ।  
प्रेक्षणीयतरावास्तां वृष्टिमन्ताविवाम्बुदौ ॥ ३७ ॥

सुवर्णविकृतान् बाणान् विमुञ्चन्तावरिंदमौ ।  
भास्वरं व्योम चक्राते महोल्काभिरिव प्रभो ॥ ३८ ॥

ताभ्यां मुक्ताः शरा राजन् गार्ध्रपत्राश्चकाशिरे।  
श्रेण्यः शरदि मत्तानां सारसानामिवाम्बरे ॥ ३९ ॥

संसक्तं सूतपुत्रेण दृष्ट्वा भीममरिंदमम्।  
अतिभारममन्येतां भीमे कृष्णधनंजयौ ॥ ४० ॥

तत्राधिरथिभीमाभ्यां शरैर्मुक्तैर्दृढं हताः ।  
इषुपातमतिक्रम्य पेतुरश्वनरद्विपाः ॥ ४१ ॥

पतद्भिः पतितैश्चान्यैर्गतासुभिरनेकशः ।  
कृतो राजन् महाराज पुत्राणां ते जनक्षयः ॥ ४२ ॥

मनुष्याश्वगजानां च शरीरैर्गतजीवितैः ।  
क्षणेन भूमिः संजज्ञे संवृता भरतर्षभ ॥ ४३ ॥  
(आक्रीडमिव रुद्रस्य दक्षयज्ञनिबर्हणे ।)