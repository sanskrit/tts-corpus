+++
title_full = "087 कौरव-सैनिकोंका उत्साह तथा आचार्य द्रोणके द्वारा चक्रशकटव्यूहका निर्माण"
title = "०८७ कौरवव्यूहनिर्माणे"

+++


तस्यां निशायां व्युष्टायां द्रोणः शस्त्रभृतां वरः।  
स्वान्यनीकानि सर्वाणि प्राक्रामद् व्यूहितुं ततः ॥ १ ॥

शूराणां गर्जतां राजन् संक्रुद्धानाममर्षिणाम्।  
श्रूयन्ते स्म गिरश्चित्राः परस्परवधैषिणाम् ॥ २ ॥

विस्फार्य च धनूंष्यन्ये ज्याः परे परिमृज्य च।  
विनिःश्वसन्तः प्राक्रोशन् क्वेदानीं स धनंजयः ॥ ३ ॥

विकोशान् सुत्सरूनन्ये कृतधारान् समाहितान्।  
पीतानाकाशसंकाशानसीन् केचिच्च चिक्षिपुः ॥ ४ ॥

चरन्तस्त्वसिमार्गांश्च धनुर्मार्गांश्च शिक्षया ।  
संग्राममनसः शूरा दृश्यन्ते स्म सहस्रशः ॥ ५ ॥

सघण्टाश्चन्दनादिग्धाः स्वर्णवज्रविभूषिताः ।  
समुत्क्षिप्य गदाश्चान्ये पर्यपृच्छन्त पाण्डवम् ॥ ६ ॥

अन्ये बलमदोन्मत्ताः परिघैर्बाहुशालिनः ।  
चक्रुः सम्बाधमाकाशमुच्छ्रितेन्द्रध्वजोपमैः ॥ ७ ॥

नानाप्रहरणैश्चान्ये विचित्रस्रगलङ्कृताः ।  
संग्राममनसः शूरास्तत्र तत्र व्यवस्थिताः ॥ ८ ॥

क्वार्जुनः क्व स गोविन्दः क्व च मानी वृकोदरः।  
क्व च ते सुहृदस्तेषामाह्वयन्ते रणे तदा ॥ ९ ॥

ततः शङ्खमुपाध्माय त्वरयन् वाजिनः स्वयम्।  
इतस्ततस्तान् रचयन् द्रोणश्चरति वेगितः ॥ १० ॥

तेष्वनीकेषु सर्वेषु स्थितेष्वाहवनन्दिषु ।  
भारद्वाजो महाराज जयद्रथमथाब्रवीत् ॥ ११ ॥

त्वं चैव सौमदत्तिश्च कर्णश्चैव महारथः।  
अश्वत्थामा च शल्यश्च वृषसेनः कृपस्तथा ॥ १२ ॥  
शतं चाश्वसहस्राणां रथानामयुतानि षट्।  
द्विरदानां प्रभिन्नानां सहस्राणि चतुर्दश ॥ १३ ॥  
पदातीनां सहस्राणि दंशितान्येकविंशतिः ।  
गव्यूतिषु त्रिमात्रासु मामनासाद्य तिष्ठत ॥ १४ ॥

तत्रस्थं त्वां न संसोढुं शक्ता देवाः सवासवाः।  
किं पुनः पाण्डवाः सर्वे समाश्वसिहि सैन्धव ॥ १५ ॥

एवमुक्तः समाश्वस्तः सिन्धुराजो जयद्रथः।  
सम्प्रायात् सह गान्धारैर्वृतस्तैश्च महारथैः ॥ १६ ॥  
वर्मिभिः सादिभिर्यत्तैः प्रासपाणिभिरास्थितैः ।

चामरापीडिनः सर्वे जाम्बूनदविभूषिताः ॥ १७ ॥  
जयद्रथस्य राजेन्द्र हयाः साधुप्रवाहिनः।  
ते चैव सप्तसाहस्रास्त्रिसाहस्राश्च सैन्धवाः ॥ १८ ॥

मत्तानां सुविरूढानां हस्त्यारोहैर्विशारदैः ।  
नागानां भीमरूपाणां वर्मिणां रौद्रकर्मिणाम् ॥ १९ ॥  
अध्यर्धेन सहस्रेण पुत्रो दुर्मर्षणस्तव।  
अग्रतः सर्वसैन्यानां युध्यमानो व्यवस्थितः ॥ २० ॥

ततो दुःशासनश्चैव विकर्णश्च तवात्मजौ।  
सिन्धुराजार्थसिद्ध्यर्थमग्रानीके व्यवस्थितौ ॥ २१ ॥

दीर्घो द्वादश गव्यूतिः पश्चार्धे पञ्च विस्तृतः।  
व्यूहस्तु चक्रशकटो भारद्वाजेन निर्मितः ॥ २२ ॥

नानानृपतिभिर्वीरैस्तत्र तत्र व्यवस्थितैः ।  
रथाश्वगजपत्त्योघैर्द्रोणेन विहितः स्वयम् ॥ २३ ॥

पश्चार्धे तस्य पद्मस्तु गर्भव्यूहः सुदुर्भिदः।  
सूची पद्मस्य गर्भस्थो गूढो व्यूहः कृतः पुनः ॥ २४ ॥

एवमेतं महाव्यूहं व्यूह्य द्रोणो व्यवस्थितः।  
सूचीमुखे महेष्वासः कृतवर्मा व्यवस्थितः ॥ २५ ॥

अनन्तरं च काम्बोजो जलसंधश्च मारिष।  
दुर्योधनश्च कर्णश्च तदनन्तरमेव च ॥ २६ ॥

ततः शतसहस्राणि योधानामनिवर्तिनाम् ।  
व्यवस्थितानि सर्वाणि शकटे मुखरक्षिणाम् ॥ २७ ॥

तेषां च पृष्ठतो राजा बलेन महता वृतः।  
जयद्रथस्ततो राजा सूचीपार्श्वे व्यवस्थितः ॥ २८ ॥

शकटस्य तु राजेन्द्र भारद्वाजो मुखे स्थितः।  
अनु तस्याभवद् भोजो जुगोपैनं ततः स्वयम् ॥ २९ ॥

श्वेतवर्माम्बरोष्णीषो व्यूढोरस्को महाभुजः ।  
धनुर्विस्फारयन् द्रोणस्तस्थौ क्रुद्ध इवान्तकः ॥ ३० ॥

पताकिनं शोणहयं वेदिकृष्णाजिनध्वजम् ।  
द्रोणस्य रथमालोक्य प्रहृष्टाः कुरवोऽभवन् ॥ ३१ ॥

सिद्धचारणसंघानां विस्मयः सुमहानभूत् ।  
द्रोणेन विहितं दृष्ट्वा व्यूहं क्षुब्धार्णवोपमम् ॥ ३२ ॥

सशैलसागरवनां नानाजनपदाकुलाम् ।  
ग्रसेद् व्यूहः क्षितिं सर्वामिति भूतानि मेनिरे ॥ ३३ ॥

बहुरथमनुजाश्वपत्तिनागं  
प्रतिभयनिःस्वनमद्भुतानुरूपम् ।  
अहितहृदयभेदनं महद् वै  
शकटमवेक्ष्य कृतं ननन्द राजा ॥ ३४ ॥