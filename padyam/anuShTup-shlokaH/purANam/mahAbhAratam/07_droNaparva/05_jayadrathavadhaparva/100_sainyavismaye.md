+++
title_full = "100 श्रीकृष्णके द्वारा अश्वपरिचर्या तथा खा-पीकर हृष्ट-पुष्ट हुए अश्वोंद्वारा अर्जुनका पुनः शत्रुसेनापर आक्रमण करते हुए जयद्रथकी ओर बढ़ना"
title = "१०० सैन्यविस्मये"

+++


सलिले जनिते तस्मिन् कौन्तेयेन महात्मना।  
निस्तारिते द्विषत्सैन्ये कृते च शरवेश्मनि ॥ १ ॥  
वासुदेवो रथात् तूर्णमवतीर्य महाद्युतिः।  
मोचयामास तुरगान् विनुन्नान् कङ्कपत्रिभिः ॥ २ ॥

अदृष्टपूर्वं तद् दृष्ट्‌वा साधुवादो महानभूत्।  
सिद्धचारणसंघानां सैनिकानां च सर्वशः ॥ ३ ॥

पदातिनं तु कौन्तेयं युध्यमानं महारथाः।  
नाशक्नुवन् वारयितुं तदद्भुतमिवाभवत् ॥ ४ ॥

आपतत्सु रथौघेषु प्रभूतगजवाजिषु ।  
नासम्भ्रमत् तदा पार्थस्तदस्य पुरुषानति ॥ ५ ॥

व्यसृजन्त शरौघांस्ते पाण्डवं प्रति पार्थिवाः।  
न चाव्यथत धर्मात्मा वासविः परवीरहा ॥ ६ ॥

स तानि शरजालानि गदाः प्रासांश्च वीर्यवान्।  
आगतानग्रसत् पार्थः सरितः सागरो यथा ॥ ७ ॥

अस्त्रवेगेन महता पार्थो बाहुबलेन च।  
सर्वेषां पार्थिवेन्द्राणामग्रसत् तान् शरोत्तमान् ॥ ८ ॥

तत् तु पार्थस्य विक्रान्तं वासुदेवस्य चोभयोः।  
अपूजयन् महाराज कौरवा महदद्भुतम् ॥ ९ ॥

किमद्भुततमं लोके भविताप्यथवा ह्यभूत्।  
यदश्वान् पार्थगोविन्दौ मोचयामासतू रणे ॥ १० ॥

भयं विपुलमस्मासु तावधत्तां नरोत्तमौ।  
तेजो विदधतुश्चोग्रं विस्रब्धौ रणमूर्धनि ॥ ११ ॥

अथ स्मयन् हृषीकेशः स्त्रीमध्य इव भारत।  
अर्जुनेन कृते संख्ये शरगर्भगृहे तथा ॥ १२ ॥

उपावर्तयदव्यग्रस्तानश्वान् पुष्करेक्षणः ।  
मिषतां सर्वसैन्यानां त्वदीयानां विशाम्पते ॥ १३ ॥

तेषां श्रमं च ग्लानिं च वमथुं वेपथुं व्रणान्।  
सर्वं व्यपानुदत् कृष्णः कुशलो ह्यश्वकर्मणि ॥ १४ ॥

शल्यानुद्धृत्य पाणिभ्यां परिमृज्य च तान्‌ हयान्।  
उपावर्त्य यथान्यायं पाययामास वारि सः ॥ १५ ॥

स ताल्लँब्धोदकान् स्नातान् जग्धान्नान् विगतक्लमान्।  
योजयामास संहृष्टः पुनरेव रथोत्तमे ॥ १६ ॥

स तं रथवरं शौरिः सर्वशस्त्रभृतां वरः।  
समास्थाय महातेजाः सार्जुनः प्रययौ द्रुतम् ॥ १७ ॥

रथं रथवरस्याजौ युक्तं लब्धोदकैर्हयैः।  
दृष्ट्‌वा कुरुबलश्रेष्ठाः पुनर्विमनसोऽभवन् ॥ १८ ॥

विनिःश्वसन्तस्ते राजन् भग्नदंष्ट्रा इवोरगाः।  
धिगहो धिग्गतः पार्थः कृष्णश्चेत्यब्रुवन् पृथक् ॥ १९ ॥

त्वत्सेनाः सर्वतो दृष्ट्वा लोमहर्षणमद्भुतम्।  
त्वरध्वमिति चाक्रन्दन् नैतदस्तीति चाब्रुवन् ॥ २० ॥

सर्वक्षत्रस्य मिषतो रथेनैकेन दंशितौ।  
बालः क्रीडनकेनेव कदर्थीकृत्य नो बलम् ॥ २१ ॥  
क्रोशतां यतमानानामसंसक्तौ परंतपौ ।  
दर्शयित्वाऽऽत्मनो वीर्यं प्रयातौ सर्वराजसु ॥ २२ ॥

(यथा दैवासुरे युद्धे तृणीकृत्य च दानवान्।  
इन्द्राविष्णू पुरा राजन् जम्भस्य वधकाङ्क्षिणौ॥)

तौ प्रयातौ पुनर्दृष्ट्वा तदान्ये सैनिकाब्रुवन्।  
त्वरध्वं कुरवः सर्वे वधे कृष्णकिरीटिनोः ॥ २३ ॥  
रथयुक्तो हि दाशार्हो मिषतां सर्वधन्विनाम्।  
जयद्रथाय यात्येष कदर्थीकृत्य नो रणे ॥ २४ ॥

तत्र केचिन्मिथो राजन् समभाषन्त भूमिपाः।  
अदृष्टपूर्वं संग्रामे तद् दृष्ट्‌वा महदद्भुतम् ॥ २५ ॥

सर्वसैन्यानि राजा च धृतराष्ट्रोऽत्ययं गतः।  
दुर्योधनापराधेन क्षत्रं कृत्स्ना च मेदिनी ॥ २६ ॥  
विलयं समनुप्राप्ता तच्च राजा न बुध्यते।

इत्येवं क्षत्रियास्तत्र ब्रुवन्त्यन्ये च भारत ॥ २७ ॥  
सिन्धुराजस्य यत् कृत्यं गतस्य यमसादनम्।  
तत् करोतु वृथादृष्टिर्धार्तराष्ट्रोऽनुपायवित् ॥ २८ ॥

ततः शीघ्रतरं प्रायात् पाण्डवः सैन्धवं प्रति।  
विवर्तमाने तिग्मांशौ हृष्टेः पीतोदकैर्हयैः ॥ २९ ॥

तं प्रयान्तं महाबाहुं सर्वशस्त्रभृतां वरम्।  
नाशक्नुवन् वारयितुं योधाः क्रुद्धमिवान्तकम् ॥ ३० ॥

विद्राव्य तु ततः सैन्यं पाण्डवः शत्रुतापनः।  
यथा मृगगणान् सिंहः सैन्धवार्थे व्यलोडयत् ॥ ३१ ॥

गाहमानस्त्वनीकानि तूर्णमश्वानचोदयत् ।  
बलाकाभं तु दाशार्हः पाञ्चजन्यं व्यनादयत् ॥ ३२ ॥

कौन्तेयेनाग्रतः सृष्टा न्यपतन् पृष्ठतः शराः।  
तूर्णात् तूर्णतरं ह्यश्वाः प्रावहन् वातरंहसः ॥ ३३ ॥

ततो नृपतयः क्रुद्धाः परिवव्रुर्धनंजयम्।  
क्षत्रिया बहवश्चान्ये जयद्रथवधैषिणम् ॥ ३४ ॥

सैन्येषु विप्रयातेषु धिष्ठितं पुरुषर्षभम्।  
दुर्योधनोऽन्वयात् पार्थं त्वरमाणो महाहवे ॥ ३५ ॥

वातोद्धूतपताकं तं रथं जलदनिःस्वनम्।  
घोरं कपिध्वजं दृष्ट्‌वा विषण्णा रथिनोऽभवन् ॥ ३६ ॥

दिवाकरेऽथ रजसा सर्वतः संवृते भृशम्।  
शरार्ताश्च रणे योधाः शेकुः कृष्णौ न वीक्षितुम् ॥ ३७ ॥