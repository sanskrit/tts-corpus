+++
title_full = "143 भूरिश्रवाका अर्जुनको उपालम्भ देना, अर्जुनका उत्तर और आमरण अनशनके लिये बैठे हुए भूरिश्रवाका सात्यकिके द्वारा वध"
title = "१४३ भूरिश्रवोवधे"

+++


स बाहुर्न्यपतद् भूमौ सखड्‌गः सशुभाङ्गदः।  
आदधज्जीवलोकस्य दुःखमद्भुतमुत्तमः ॥ १ ॥

प्रहरिष्यन् हृतो बाहुरदृश्येन किरीटिना।  
वेगेन न्यपतद् भूमौ पञ्चास्य इव पन्नगः ॥ २ ॥

स मोघं कृतमात्मानं दृष्ट्वा पार्थेन कौरवः।  
उत्सृज्य सात्यकिं क्रोधाद् गर्हयामास पाण्डवम् ॥ ३ ॥

(स विबाहुर्महाराज एकपक्ष इवाण्डजः।  
एकचक्रो रथो यद्वद् धरणीमास्थितो नृपः।  
उवाच पाण्डवं चैव सर्वक्षत्रस्य शृण्वतः॥)

नृशंसं बत कौन्तेय कर्मेदं कृतवानसि।  
अपश्यतो विषक्तस्य यन्मे बाहुमचिच्छिदः ॥ ४ ॥

किं नु वक्ष्यसि राजानं धर्मपुत्रं युधिष्ठिरम्।  
किं कुर्वाणो मया संख्ये हतो भूरिश्रवा रणे ॥ ५ ॥

इदमिन्द्रेण ते साक्षादुपदिष्टं महात्मना।  
अस्त्रं रुद्रेण वा पार्थ द्रोणेनाथ कृपेण वा ॥ ६ ॥

ननु नामास्त्रधर्मज्ञस्त्वं लोकेऽभ्यधिकः परैः।  
सोऽयुध्यमानस्य कथं रणे प्रहृतवानसि ॥ ७ ॥

न प्रमत्ताय भीताय विरथाय प्रयाचते।  
व्यसने वर्तमानाय प्रहरन्ति मनस्विनः ॥ ८ ॥

इदं तु नीचाचरितमसत्पुरुषसेवितम् ।  
कथमाचरितं पार्थ पापकर्म सुदुष्करम् ॥ ९ ॥

आर्येण सुकरं त्वाहुरार्यकर्म धनंजय।  
अनार्यकर्म त्वार्येण सुदुष्करतमं भुवि ॥ १० ॥

येषु येषु नरव्याघ्र यत्र यत्र च वर्तते।  
आशु तच्छीलतामेति तदिदं त्वयि दृश्यते ॥ ११ ॥

कथं हि राजवंश्यस्त्वं कौरवेयो विशेषतः।  
क्षत्रधर्मादपक्रान्तः सुवृत्तश्चरितव्रतः ॥ १२ ॥

इदं तु यदतिक्षुद्रं वार्ष्णेयार्थे कृतं त्वया।  
वासुदेवमतं नूनं नैतत् त्वय्युपपद्यते ॥ १३ ॥

को हि नाम प्रमत्ताय परेण सह युध्यते।  
ईदृशं व्यसनं दद्याद् यो न कृष्णसखो भवेत् ॥ १४ ॥

व्रात्याः संक्लिष्टकर्माणः प्रकृत्यैव च गर्हिताः।  
वृष्ण्यन्धकाः कथं पार्थ प्रमाणं भवता कृताः ॥ १५ ॥

एवमुक्तो रणे पार्थो भूरिश्रवसमब्रवीत्।

व्यक्तं हि जीर्यमाणोऽपि बुद्धिं जरयते नरः ॥ १६ ॥  
अनर्थकमिदं सर्वं यत् त्वया व्याहृतं प्रभो।  
जानन्नेव हृषीकेशं गर्हसे मां च पाण्डवम् ॥ १७ ॥

संग्रामाणां हि धर्मज्ञः सर्वशास्त्रार्थपारगः।  
न चाधर्ममहं कुर्यां जानंश्चैव हि मुह्यसे ॥ १८ ॥

युध्यन्ति क्षत्रियाः शत्रून् स्वैः स्वैः परिवृता नराः।  
भ्रातृभिः पितृभिः पुत्रैस्तथा सम्बन्धिबान्धवैः ॥ १९ ॥  
वयस्यैरथ मित्रैश्च ते च बाहुं समाश्रिताः।

स कथं सात्यकिं शिष्यं सुखसम्बन्धमेव च ॥ २० ॥  
अस्मदर्थे च युध्यन्तं त्यक्त्वा प्राणान् सुदुस्त्यजान्।  
मम बाहुं रणे राजन् दक्षिणं युद्धदुर्मदम् ॥ २१ ॥  
(निकृष्यमाणं तं दृष्ट्वा कथं शत्रुवशं गतम्।  
त्वया विकृष्यमाणं च दृष्टवानस्मि निष्क्रियम्॥)

न चात्मा रक्षितव्यो वै राजन् रणगतेन हि।  
यो यस्य युज्यतेऽर्थेषु स वै रक्ष्यो नराधिप ॥ २२ ॥

तै रक्ष्यमाणैः स नृपो रक्षितव्यो महामृधे।  
यद्यहं सात्यकिं पश्ये वध्यमानं महारणे ॥ २३ ॥  
ततस्तस्य वियोगेन पापं मेऽनर्थतो भवेत्।  
रक्षितश्च मया यस्मात्‌ तस्मात्‌ क्रुध्यसि किं मयि ॥ २४ ॥

यच्च मे गर्हसे राजन्नन्येन सह संगतम्।  
अहं त्वया विनिकृतस्तत्र मे बुद्धिविभ्रमः ॥ २५ ॥

कवचं धुन्वतस्तुभ्यं रथं चारोहतः स्वयम्।  
धनुर्ज्यां कर्षतश्चैव युध्यतः सह शत्रुभिः ॥ २६ ॥  
एवं रथगजाकीर्णे हयपत्तिसमाकुले ।  
सिंहनादोद्धतरवे गम्भीरे सैन्यसागरे ॥ २७ ॥  
स्वैः परैश्च समेतेभ्यः सात्वतेन च संगमे।  
एकस्यैकेन हि कथं संग्रामः सम्भविष्यति ॥ २८ ॥

बहुभिः सह संगम्य निर्जित्य च महारथान्।  
श्रान्तश्च श्रान्तवाहश्च विमनाः शस्त्रपीडितः ॥ २९ ॥

ईदृशं सात्यकिं संख्ये निर्जित्य च महारथम्।  
अधिकत्वं विजानीषे स्ववीर्यवशमागतम् ॥ ३० ॥

यदिच्छसि शिरश्चास्य असिना हन्तुमाहवे।  
तथा कृच्छ्रगतं चैव सात्यकिं कः क्षमिष्यति ॥ ३१ ॥

त्वं वै विगर्हयात्मानमात्मानं यो न रक्षसि।  
कथं करिष्यसे वीर यो वा त्वां संश्रयेज्जनः ॥ ३२ ॥

एवमुक्तो महाबाहुर्यूपकेतुर्महायशाः ।  
युयुधानं समुत्सृज्य रणे प्रायमुपाविशत् ॥ ३३ ॥

शरानास्तीर्य सव्येन पाणिना पुण्यलक्षणः।  
यियासुर्ब्रह्मलोकाय प्राणान् प्राणेष्वथाजुहोत् ॥ ३४ ॥

सूर्ये चक्षुः समाधाय प्रसन्नं सलिले मनः।  
ध्यायन् महोपनिषदं योगयुक्तोऽभवन्मुनिः ॥ ३५ ॥

ततः स सर्वसेनायां जनः कृष्णधनंजयौ।  
गर्हयामास तं चापि शशंस पुरुषर्षभम् ॥ ३६ ॥

निन्द्यमानौ तथा कृष्णौ नोचतुः किंचिदप्रियम्।  
ततः प्रशस्यमानश्च नाहृष्यद् यूपकेतनः ॥ ३७ ॥

तांस्तथावादिनो राजन् पुत्रांस्तव धनंजयः।  
अमृष्यमाणो मनसा तेषां तस्य च भाषितम् ॥ ३८ ॥

असंक्रुद्धमना वाचः स्मारयन्निव भारत।  
उवाच पाण्डुतनयः साक्षेपमिव फाल्गुनः ॥ ३९ ॥

मम सर्वेऽपि राजानो जानन्त्येव महाव्रतम्।  
न शक्यो मामको हन्तुं यो मे स्याद् बाणगोचरे॥४०॥

यूपकेतो निरीक्ष्यैतन्न मामर्हसि गर्हितुम्।  
न हि धर्ममविज्ञाय युक्तं गर्हयितुं परम् ॥ ४१ ॥

आत्तशस्त्रस्य हि रणे वृष्णिवीरं जिघांसतः।  
यदहं बाहुमच्छैत्सं न स धर्मो विगर्हितः ॥ ४२ ॥

न्यस्तशस्त्रस्य बालस्य विरथस्य विवर्मणः।  
अभिमन्योर्वधं तात धार्मिकः को नु पूजयेत् ॥ ४३ ॥

(दुर्योधनस्य क्षुद्रस्य न प्रमाणेऽवतिष्ठतः।  
सौमदत्तेर्वधः साधुः स वै साहाय्यकारिणः॥

अस्मदीया मया रक्ष्याः प्राणबाध उपस्थिते।  
ये मे प्रत्यक्षतो वीरा हन्येरन्निति मे मतिः॥

सात्यकिश्च वशं नीतः कौरवेण महात्मना।  
ततो मयैतच्चरितं प्रतिज्ञारक्षणं प्रति॥

पुनश्च कृपयाऽऽविष्टो बहु तत्तद् विचिन्तयन्।  
उवाच चैनं कौरव्यमर्जुनः शोकपीडितः॥

धिगस्तु क्षत्रधर्मं तु यत्र त्वं पुरुषेश्वरः।  
अवस्थामीदृशीं प्राप्तः शरण्यः शरणप्रदः।

को हि नाम पुमाल्ँलोके मादृशः पुरुषोत्तमः।  
प्रहरेत् त्वद्विधं त्वद्य प्रतिज्ञा यदि नो भवेत्॥)

एवमुक्तः स पार्थेन शिरसा भूमिमस्पृशत्।  
पाणिना चैव सव्येन प्राहिणोदस्य दक्षिणम् ॥ ४४ ॥

एतत् पार्थस्य तु वचस्ततः श्रुत्वा महाद्युतिः।  
यूपकेतुर्महाराज तूष्णीमासीदवाङ्‌मुखः ॥ ४५ ॥

या प्रीतिर्धर्मराजे मे भीमे च बलिनां वरे।  
नकुले सहदेवे च सा मे त्वयि शलाग्रज ॥ ४६ ॥

मया त्वं समनुज्ञातः कृष्णेन च महात्मना।  
गच्छ पुण्यकृताल्ँलोकान् शिबिरौशीनरो यथा ॥ ४७ ॥

ये लोका मम विमलाः सकृद् विभाता  
ब्रह्माद्यैः सुरवृषभैरपीष्यमाणाः ।  
तान् क्षिप्रं व्रज सतताग्निहोत्रयाजिन्  
मत्तुल्यो भव गरुडोत्तमाङ्गयानः ॥ ४८ ॥

उत्थितः स तु शैनेयो विमुक्तः सौमदत्तिना।  
खड्‌गमादाय चिच्छित्सुः शिरस्तस्य महात्मनः ॥ ४९ ॥

निहतं पाण्डुपुत्रेण प्रसक्तं भूरिदक्षिणम्।  
इयेष सात्यकिर्हन्तुं शलाग्रजमकल्मषम् ॥ ५० ॥  
निकृत्तभुजमासीनं छिन्नहस्तमिव द्विपम् ।

क्रोशतां सर्वसैन्यानां निन्द्यमानः सुदुर्मनाः ॥ ५१ ॥  
वार्यमाणः स कृष्णेन पार्थेन च महात्मना।  
भीमेन चक्ररक्षाभ्यामश्वत्थाम्ना कृपेण च ॥ ५२ ॥  
कर्णेन वृषसेनेन सैन्धवेन तथैव च।  
विक्रोशतां च सैन्यानामवधीत् तं धृतव्रतम् ॥ ५३ ॥

प्रायोपविष्टाय रणे पार्थेन छिन्नबाहवे।  
सात्यकिः कौरवेयाय खड्गेनापाहरच्छिरः ॥ ५४ ॥

नाभ्यनन्दन्त सैन्यानि सात्यकिं तेन कर्मणा।  
अर्जुनेन हतं पूर्वं यज्जघान कुरूद्वहम् ॥ ५५ ॥

सहस्राक्षसमं चैव सिद्धचारणमानवाः ।  
भूरिश्रवसमालोक्य युद्धे प्रायगतं हतम् ॥ ५६ ॥  
अपूजयन्त तं देवा विस्मितास्तेऽस्य कर्मभिः।

पक्षवादांश्च सुबहून् प्रावदंस्तव सैनिकाः ॥ ५७ ॥  
न वार्ष्णेयस्यापराधो भवितव्यं हि तत् तथा।  
तस्मान्मन्युर्न वः कार्यः क्रोधो दुःखतरो नृणाम् ॥ ५८ ॥

हन्तव्यश्चैव वीरेण नात्र कार्या विचारणा।  
विहितो ह्यस्य धात्रैव मृत्युः सात्यकिराहवे ॥ ५९ ॥

न हन्तव्यो न हन्तव्य इति यन्मां प्रभाषत।  
धर्मवादैरधर्मिष्ठा धर्मकञ्चुकमास्थिताः ॥ ६० ॥

यदा बालः सुभद्रायाः सुतः शस्त्रविना कृतः।  
युष्माभिर्निहतो युद्धे तदा धर्मः क्व वो गतः ॥ ६१ ॥

मया त्वेतत् प्रतिज्ञातं क्षेपे कस्मिंश्चिदेव हि।  
यो मां निष्पिष्य संग्रामे जीवन् हन्यात् पदा रुषा॥६२॥  
स मे वध्यो भवेच्छत्रुर्यद्यपि स्यान्मुनिव्रतः।

चेष्टमानं प्रतीघाते सभुजं मां सचक्षुषः ॥ ६३ ॥  
मन्यध्वं मृत इत्येवमेतद् वो बुद्धिलाघवम्।  
युक्तो ह्यस्य प्रतीघातः कृतो मे कुरुपुङ्गवाः ॥ ६४ ॥

यत् तु पार्थेन मां दृष्ट्वा प्रतिज्ञामभिरक्षता।  
सखड्‌गोऽस्य हृतो बाहुरेतेनैवास्मि वञ्चितः ॥ ६५ ॥

भवितव्यं हि यद् भावि दैवं चेष्टयतीव च।  
सोऽयं हतो विमर्देऽस्मिन् किमत्राधर्मचेष्टितम् ॥ ६६ ॥

अपि चायं पुरा गीतः श्लोको वाल्मीकिना भुवि।  
न हन्तव्याः स्त्रिय इति यद् ब्रवीषि प्लवङ्गम ॥ ६७ ॥  
सर्वकालं मनुष्येण व्यवसायवता सदा।  
पीडाकरममित्राणां यत् स्यात् कर्तव्यमेव तत् ॥ ६८ ॥

एवमुक्ते महाराज सर्वे कौरवपुङ्गवाः।  
न स्म किंचिदभाषन्त मनसा समपूजयन् ॥ ६९ ॥

मन्त्राभिपूतस्य महाध्वरेषु  
यशस्विनो भूरिसहस्रदस्य च ।  
मुनेरिवारण्यगतस्य तस्य  
न तत्र कश्चिद् वधमभ्यनन्दत ॥ ७० ॥

सुनीलकेशं वरदस्य तस्य  
शूरस्य पारावतलोहिताक्षम् ।  
अश्वस्य मेध्यस्य शिरो निकृत्तं  
न्यस्तं हविर्धानमिवान्तरेण ॥ ७१ ॥

स तेजसा शस्त्रकृतेन पूतो  
महाहवे देहवरं विसृज्य ।  
आक्रामदूर्ध्वं वरदो वरार्हो  
व्यावृत्त्य धर्मेण परेण रोदसी ॥ ७२ ॥