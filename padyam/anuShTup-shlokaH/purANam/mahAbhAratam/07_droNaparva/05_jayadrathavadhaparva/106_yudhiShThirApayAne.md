+++
title_full = "106 द्रोण और उनकी सेनाके साथ पाण्डव-सेनाका द्वन्द्व-युद्ध तथा द्रोणाचार्यके साथ युद्ध करते समय रथ-भंग हो जानेपर युधिष्ठिरका पलायन"
title = "१०६ युधिष्ठिरापयाने"

+++


अर्जुने सैन्धवं प्राप्ते भारद्वाजेन संवृताः।  
पंचालाः कुरुभिः सार्धं किमकुर्वत संजय ॥ १ ॥

अपराह्णे महाराज संग्रामे लोमहर्षणे।  
पञ्चालानां कुरूणां च द्रोणद्यूतमवर्तत ॥ २ ॥

पञ्चाला हि जिघांसन्तो द्रोणं संहृष्टचेतसः।  
अभ्यमुञ्चन्त गर्जन्तः शरवर्षाणि मारिष ॥ ३ ॥

ततस्तु तुमुलस्तेषां संग्रामोऽवर्तताद्भुतः ।  
पञ्चालानां कुरूणां च घोरो देवासुरोपमः ॥ ४ ॥

सर्वे द्रोणरथं प्राप्य पञ्चालाः पाण्डवैः सह।  
तदनीकं बिभित्सन्तो महास्त्राणि व्यदर्शयन् ॥ ५ ॥

द्रोणस्य रथपर्यन्तं रथिनो रथमास्थिताः।  
कम्पयन्तोऽभ्यवर्तन्त वेगमास्थाय मध्यमम् ॥ ६ ॥

तमभ्ययाद् बृहत्क्षत्रः केकयानां महारथः।  
प्रवपन् निशितान् बाणान् महेन्द्राशनिसंनिभान् ॥ ७ ॥

तं तु प्रत्युद्ययौ शीघ्रं क्षेमधूर्तिर्महायशाः।  
विमुञ्चन् निशितान् बाणान् शतशोऽथ सहस्रशः ॥ ८ ॥

धृष्टकेतुश्च चेदीनामृषभोऽतिबलोदितः ।  
त्वरितोऽभ्यद्रवद् द्रोणं महेन्द्र इव शम्बरम् ॥ ९ ॥

तमापतन्तं सहसा व्यादितास्यमिवान्तकम् ।  
वीरधन्वा महेष्वासस्त्वरमाणः समभ्ययात् ॥ १० ॥

युधिष्ठिरं महाराजं जिगीषुं समवस्थितम्।  
सहानीकं ततो दोणो न्यवारयत वीर्यवान् ॥ ११ ॥

नकुलं कुशलं युद्धे पराक्रान्तं पराक्रमी।  
अभ्यगच्छत् समायान्तं विकर्णस्ते सुतः प्रभो ॥ १२ ॥

सहदेवं तथाऽऽयान्तं दुर्मुखः शत्रुकर्षणः।  
शरैरनेकसाहस्रैः समवाकिरदाशुगैः ॥ १३ ॥

सात्यकिं तु नरव्याघ्रं व्याघ्रदत्तस्त्ववारयत्।  
शरैः सुनिशितैस्तीक्ष्णैः कम्पयन् वै मुहुर्मुहुः ॥ १४ ॥

द्रौपदेयान् नरव्याघ्रान्‌ मुञ्चतः सायकोत्तमान्।  
संरब्धान् रथिनः श्रेष्ठान् सौमदत्तिरवारयत् ॥ १५ ॥

भीमसेनं तदा क्रुद्धं भीमरूपो भयानकः।  
प्रत्यवारयदायान्तमार्ष्यशृङ्गिर्महारथः ॥ १६ ॥

तयोः समभवद् युद्धं नरराक्षसयोर्मृधे।  
यादृगेव पुरा वृत्तं रामरावणयोर्नृप ॥ १७ ॥

ततो युधिष्ठिरो द्रोणं नवत्या नतपर्वणाम्।  
आजघ्ने भरतश्रेष्ठः सर्वमर्मसु भारत ॥ १८ ॥

तं द्रोणः पञ्चविंशत्या निजघान स्तनान्तरे।  
रोषितो भरतश्रेष्ठ कौन्तेयेन यशस्विना ॥ १९ ॥

भूय एव तु विंशत्या सायकानां समाचिनोत्।  
साश्वसूतध्वजं द्रोणः पश्यतां सर्वधन्विनाम् ॥ २० ॥

तान् शरान् द्रोणमुक्तांस्तु शरवर्षेण पाण्डवः।  
अवारयत धर्मात्मा दर्शयन् पाणिलाघवम् ॥ २१ ॥

ततो द्रोणो भृशं क्रुद्धो धर्मराजस्य संयुगे।  
चिच्छेद समरे धन्वी धनुस्तस्य महात्मनः ॥ २२ ॥

अथैनं छिन्नधन्वानं त्वरमाणो महारथः।  
शरैरनेकसाहस्रैः पूरयामास सर्वतः ॥ २३ ॥

अदृश्यं वीक्ष्य राजानं भारद्वाजस्य सायकैः।  
सर्वभूतान्यमन्यन्त हतमेव युधिष्ठिरम् ॥ २४ ॥

केचिच्चैनममन्यन्त तथैव विमुखीकृतम् ।  
हतो राजेति राजेन्द्र ब्राह्मणेन महात्मना ॥ २५ ॥

स कृच्छ्रं परमं प्राप्तो धर्मराजो युधिष्ठिरः।  
त्यक्त्वा तत् कार्मुकं छिन्नं भारद्वाजेन संयुगे ॥ २६ ॥  
आददेऽन्यद् धनुर्दिव्यं भास्वरं वेगवत्तरम्।

ततस्तान् सायकांस्तत्र द्रोणनुन्नान् सहस्रशः ॥ २७ ॥  
चिच्छेद समरे वीरस्तदद्भुतमिवाभवत् ।

छित्त्वा तु तान् शरान् राजन् क्रोधसंरक्तलोचनः ॥ २८ ॥  
शक्तिं जग्राह समरे गिरीणामपि दारिणीम्।  
स्वर्णदण्डां महाघोरामष्टघण्टां भयावहाम् ॥ २९ ॥

समुत्क्षिप्य च तां हृष्टो ननाद बलवद् बली।  
नादेन सर्वभूतानि त्रासयन्निव भारत ॥ ३० ॥

शक्तिं समुद्यतां दृष्ट्वा धर्मराजेन संयुगे।  
स्वस्ति द्रोणाय सहसा सर्वभूतान्यथाब्रुवन् ॥ ३१ ॥

सा राजभुजनिर्मुक्ता निर्मुक्तोरगसंनिभा ।  
प्रज्वालयन्ती गगनं दिशः सप्रदिशस्तथा ॥ ३२ ॥  
द्रोणान्तिकमनुप्राप्ता दीप्तास्या पन्नगी यथा।

तामापतन्तीं सहसा दृष्ट्वा द्रोणो विशाम्पते ॥ ३३ ॥  
प्रादुश्चक्रे ततो ब्राह्ममस्त्रमस्त्रविदां वरः।

तदस्त्रं भस्मसात्कृत्वा तां शक्तिं घोरदर्शनाम् ॥ ३४ ॥  
जगाम स्यन्दनं तूर्णं पाण्डवस्य यशस्विनः।

ततो युधिष्ठिरो राजा द्रोणास्त्रं तत् समुद्यतम् ॥ ३५ ॥  
अशामयन्महाप्राज्ञो ब्रह्मास्त्रेणैव मारिष ।

विद्ध्वा तं च रणे द्रोणं पञ्चभिर्नतपर्वभिः ॥ ३६ ॥  
क्षुरप्रेण सुतीक्ष्णेन चिच्छेदास्य महद् धनुः।

तदपास्य धनुश्छिन्नं द्रोणः क्षत्रियमर्दनः ॥ ३७ ॥  
गदां चिक्षेप सहसा धर्मपुत्राय मारिष।

तामापतन्तीं सहसा गदां दृष्ट्वा युधिष्ठिरः ॥ ३८ ॥  
गदामेवाग्रहीत् क्रुद्धश्चिक्षेप च परंतप।

ते गदे सहसा मुक्ते समासाद्य परस्परम् ॥ ३९ ॥  
संघर्षात् पावकं मुक्त्वा समेयातां महीतले।

ततो द्रोणो भृशं क्रुद्धो धर्मराजस्य मारिष ॥ ४० ॥  
चतुर्भिर्निशितैस्तीक्ष्णैर्हयान् जघ्ने शरोत्तमैः ।

चिच्छेदैकेन भल्लेन धनुश्चेन्द्रध्वजोपमम् ॥ ४१ ॥  
केतुमेकेन चिच्छेद पाण्डवं चार्दयत् त्रिभिः।

हताश्वात् तु रथात् तूर्णमवप्लुत्य युधिष्ठिरः ॥ ४२ ॥  
तस्थावूर्ध्वभुजो राजा व्यायुधो भरतर्षभ।

विरथं तं समालोक्य व्यायुधं च विशेषतः ॥ ४३ ॥  
द्रोणो व्यमोहयच्छत्रून् सर्वसैन्यानि वा विभो।

मुञ्चंश्चेषुगणांस्तीक्ष्णाल्लँघुहस्तो दृढव्रतः ॥ ४४ ॥  
अभिदुद्राव राजानं सिंहो मृगमिवोल्बणः।

तमभिद्रुतमालोक्य द्रोणेनामित्रघातिना ॥ ४५ ॥  
हाहेति सहसा शब्दः पाण्डूनां समजायत।

हतो राजा हतो राजा भारद्वाजेन मारिष ॥ ४६ ॥  
इत्यासीत् सुमहाञ्छब्दः पाण्डुसैन्यस्य भारत।

ततस्त्वरितमारुह्य सहदेवरथं नृपः ।  
अपायाज्जवनैरश्वैः कुन्तीपुत्रो युधिष्ठिरः ॥ ४७ ॥