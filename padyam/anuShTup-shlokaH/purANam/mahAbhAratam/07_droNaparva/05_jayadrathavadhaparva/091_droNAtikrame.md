+++
title_full = "091 अर्जुन और द्रोणाचार्यका वार्तालाप तथा युद्ध एवं द्रोणाचार्यको छोड़कर आगे बढ़े हुए अर्जुनका कौरव-सैनिकोंद्वारा प्रतिरोध"
title = "०९१ द्रोणातिक्रमे"

+++


दुःशासनबलं हत्वा सव्यसाची महारथः।  
सिन्धुराजं परीप्सन् वै द्रोणानीकमुपाद्रवत् ॥ १ ॥

स तु द्रोणं समासाद्य व्यूहस्य प्रमुखे स्थितम्।  
कृताञ्जलिरिदं वाक्यं कृष्णस्यानुमतेऽब्रवीत् ॥ २ ॥

शिवेन ध्याहि मां ब्रह्मन् स्वस्ति चैव वदस्व मे।  
भवत्प्रसादादिच्छामि प्रवेष्टुं दुर्भिदां चमूम् ॥ ३ ॥

भवान् पितृसमो मह्यं धर्मराजसमोऽपि च।  
तथा कृष्णसमश्चैव सत्यमेतद् ब्रवीमि ते ॥ ४ ॥

अश्वत्थामा यथा तात रक्षणीयस्त्वयानघ।  
तथाहमपि ते रक्ष्यः सदैव द्विजसत्तम ॥ ५ ॥

तव प्रसादादिच्छेयं सिन्धुराजानमाहवे ।  
निहन्तुं द्विपदां श्रेष्ठ प्रतिज्ञां रक्ष मे प्रभो ॥ ६ ॥

एवमुक्तस्तदाचार्यः प्रत्युवाच स्मयन्निव ।  
मामजित्वा न बीभत्सो शक्यो जेतुं जयद्रथः ॥ ७ ॥

एतावदुक्त्वा तं द्रोणः शरव्रातैरवाकिरत्।  
सरथाश्वध्वजं तीक्ष्णैः प्रहसन् वै ससारथिम् ॥ ८ ॥

ततोऽर्जुनः शरव्रातान् द्रोणस्यावार्य सायकैः।  
द्रोणमभ्यद्रवद् बाणैर्घोररूपैर्महत्तरैः ॥ ९ ॥

विव्याध चरणे द्रोणमनुमान्य विशाम्पते।  
क्षत्रधर्मं समास्थाय नवभिः सायकैः पुनः ॥ १० ॥

तस्येषूनिषुभिश्छित्त्वा द्रोणो विव्याध तावुभौ।  
विषाग्निज्वलितप्रख्यैरिषुभिः कृष्णपाण्डवौ ॥ ११ ॥

इयेष पाण्डवस्तस्य बाणैश्छेत्तुं शरासनम्।  
तस्य चिन्तयतस्त्वेवं फाल्गुनस्य महात्मनः ॥ १२ ॥  
द्रोणः शरैरसम्भ्रान्तो ज्यां चिच्छेदाशु वीर्यवान्।  
विव्याध च हयानस्य ध्वजं सारथिमेव च ॥ १३ ॥

अर्जुनं च शरैर्वीरः स्मयमानोऽभ्यवाकिरत्।  
एतस्मिन्नन्तरे पार्थः सज्यं कृत्वा महद् धनुः ॥ १४ ॥  
विशेषयिष्यन्नाचार्यं सर्वास्त्रविदुषां वरः ।  
मुमोच षट्‌शतान् बाणान् गृहीत्वैकमिव द्रुतम् ॥ १५ ॥

पुनः सप्तशतानन्यान् सहस्रं चानिवर्तिनः।  
चिक्षेपायुतशश्चान्यांस्तेऽघ्नन् द्रोणस्य तां चमूम् ॥ १६ ॥

तैः सम्यगस्तैर्बलिना कृतिना चित्रयोधिना।  
मनुष्यवाजिमातङ्गा विद्धाः पेतुर्गतासवः ॥ १७ ॥

विसूताश्वध्वजाः पेतुः संछिन्नायुधजीविताः ।  
रथिनो रथमुख्येभ्यः सहसा शरपीडिताः ॥ १८ ॥

चूर्णिताक्षिप्तदग्धानां वज्रानिलहुताशनैः ।  
तुल्यरूपा गजाः पेतुर्गिर्यग्राम्बुदवेश्मनाम् ॥ १९ ॥

पेतुरश्वसहस्राणि प्रहतान्यर्जुनेषुभिः ।  
हंसा हिमवतः पृष्ठे वारिविप्रहता इव ॥ २० ॥

रथाश्वद्विपपत्त्योघाः सलिलौघा इवाद्भुताः ।  
युगान्तादित्यरश्म्याभैः पाण्डवास्त्रशरैर्हताः ॥ २१ ॥

तं पाण्डवादित्यशरांशुजालं  
कुरुप्रवीरान् युधि निष्टपन्तम् ।  
स द्रोणमेघः शरवृष्टिवेगैः  
प्राच्छादयन्मेघ इवार्करश्मीन् ॥ २२ ॥

अथात्यर्थं विसृष्टेन द्विषतामसुभोजिना ।  
आजघ्ने वक्षसि द्रोणो नाराचेन धनंजयम् ॥ २३ ॥

स विह्वलितसर्वाङ्गः क्षितिकम्पे यथाचलः।  
धैर्यमालम्ब्य बीभत्सुर्द्रोणं विव्याध पत्रिभिः ॥ २४ ॥

द्रोणस्तु पञ्चभिर्बाणैर्वासुदेवमताडयत् ।  
अर्जुनं च त्रिसप्तत्या ध्वजं चास्य त्रिभिः शरैः ॥ २५ ॥

विशेषयिष्यन् शिष्यं च द्रोणो राजन् पराक्रमी।  
अदृश्यमर्जुनं चक्रे निमेषाच्छरवृष्टिभिः ॥ २६ ॥

प्रसक्तान् पततोऽद्राक्ष्म भारद्वाजस्य सायकान्।  
मण्डलीकृतमेवास्य धनुश्चादृश्यताद्भुतम् ॥ २७ ॥

तेऽभ्ययुः समरे राजन् वासुदेवधनंजयौ।  
द्रोणसृष्टाः सुबहवः कङ्कपत्रपरिच्छदाः ॥ २८ ॥

तद् दृष्ट्‌वा तादृशं युद्धं द्रोणपाण्डवयोस्तदा।  
वासुदेवो महाबुद्धिः कार्यवत्तामचिन्तयत् ॥ २९ ॥

ततोऽब्रवीद् वासुदेवो धनंजयमिदं वचः।  
पार्थ पार्थ महाबाहो न नः कालात्ययो भवेत् ॥ ३० ॥  
द्रोणमुत्सृज्य गच्छामः कृत्यमेतन्महत्तरम् ।

पार्थश्चाप्यब्रवीत् कृष्णं यथेष्टमिति केशवम् ॥ ३१ ॥  
ततः प्रदक्षिणं कृत्वा द्रोणं प्रायान्महाभुजम्।  
परिवृत्तश्च बीभत्सुरगच्छद् विसृजन् शरान् ॥ ३२ ॥

ततोऽब्रवीत् स्वयं द्रोणः क्वेदं पाण्डव गम्यते।  
ननु नाम रणे शत्रुमजित्वा न निवर्तसे ॥ ३३ ॥

गुरुर्भवान् न मे शत्रुः शिष्यः पुत्रसमोऽस्मि ते।  
न चास्ति स पुमाल्ँलोके यस्त्वां युधि पराजयेत् ॥ ३४ ॥

एवं ब्रुवाणो बीभत्सुर्जयद्रथवधोत्सुकः ।  
त्वरायुक्तो महाबाहुस्त्वत्सैन्यं समुपाद्रवत् ॥ ३५ ॥

तं चक्ररक्षौ पाञ्चाल्यौ युधामन्यूत्तमौजसौ।  
अन्वयातां महात्मानौ विशन्तं तावकं बलम् ॥ ३६ ॥

ततो जयो महाराज कृतवर्मा च सात्वतः।  
काम्बोजश्च श्रुतायुश्च धनंजयमवारयन् ॥ ३७ ॥

तेषां दश सहस्राणि रथानामनुयायिनाम्।  
अभीषाहाः शूरसेनाः शिबयोऽथ वसातयः ॥ ३८ ॥  
मावेल्लका ललित्थाश्च केकया मद्रकास्तथा।  
नारायणाश्च गोपालाः काम्बोजानां च ये गणाः ॥ ३९ ॥  
कर्णेन विजिताः पूर्वं संग्रामे शूरसम्मताः।  
भारद्वाजं पुरस्कृत्य हृष्टात्मानोऽर्जुनं प्रति ॥ ४० ॥

पुत्रशोकाभिसंतप्तं क्रुद्धं मृत्युमिवान्तकम् ।  
त्यजन्तं तुमुले प्राणान् संनद्धं चित्रयोधिनम् ॥ ४१ ॥  
गाहमानमनीकानि मातङ्गमिव यूथपम् ।  
महेष्वासं पराक्रान्तं नरव्याघ्रमवारयन् ॥ ४२ ॥

ततः प्रववृते युद्धं तुमुलं लोमहर्षणम्।  
अन्योन्यं वै प्रार्थयतां योधानामर्जुनस्य च ॥ ४३ ॥

जयद्रथवधप्रेप्सुमायान्तं पुरुषर्षभम् ।  
न्यवारयन्त सहिताः क्रिया व्याधिमिवोत्थितम् ॥ ४४ ॥