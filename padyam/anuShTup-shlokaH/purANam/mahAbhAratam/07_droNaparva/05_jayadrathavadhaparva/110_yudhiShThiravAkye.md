+++
title_full = "110 द्रोणाचार्य और सात्यकिका युद्ध तथा युधिष्ठिरका सात्यकिकी प्रशंसा करते हुए उसे अर्जुनकी सहायताके लिये कौरव-सेनामें प्रवेश करनेका आदेश"
title = "११० युधिष्ठिरवाक्ये"

+++


भारद्वाजं कथं युद्धे युयुधानो न्यवारयत्।  
संजयाचक्ष्व तत्त्वेन परं कौतूहलं हि मे ॥ १ ॥

शृणु राजन् महाप्राज्ञ संग्रामं लोमहर्षणम्।  
द्रोणस्य पाण्डवैः सार्धं युयुधानपुरोगमैः ॥ २ ॥

वध्यमानं बलं दृष्ट्‌वा युयुधानेन मारिष।  
अभ्यद्रवत् स्वयं द्रोणः सात्यकिं सत्यविक्रमम् ॥ ३ ॥

तमापतन्तं सहसा भारद्वाजं महारथम्।  
सात्यकिः पञ्चविंशत्या क्षुद्रकाणां समार्पयत् ॥ ४ ॥

द्रोणोऽपि युधि विक्रान्तो युयुधानं समाहितः।  
अविध्यत् पञ्चभिस्तूर्णं हेमपुङ्खैः शरैः शितैः ॥ ५ ॥

ते वर्म भित्त्वा सुदृढं द्विषत्पिशितभोजनाः।  
अभ्ययुर्धरणीं राजन् श्वसन्त इव पन्नगाः ॥ ६ ॥

दीर्घबाहुरभिक्रुद्धस्तोत्रार्दित इव द्विपः ।  
द्रोणं पञ्चाशताविध्यन्नाराचैरग्निसंनिभैः ॥ ७ ॥

भारद्वाजो रणे विद्धो युयुधानेन सत्वरम्।  
सात्यकिं बहुभिर्बाणैर्यतमानमविध्यत ॥ ८ ॥

ततः क्रुद्धो महेष्वासो भूय एव महाबलः।  
सात्वतं पीडयामास शरेणानतपर्वणा ॥ ९ ॥

स वध्यमानः समरे भारद्वाजेन सात्यकिः।  
नान्वपद्यत कर्तव्यं किञ्चिदेव विशाम्पते ॥ १० ॥

विषण्णवदनश्चापि युयुधानोऽभवन्नृप ।  
भारद्वाजं रणे दृष्ट्‌वा विसृजन्तं शितान् शरान् ॥ ११ ॥

तं तु सम्प्रेक्ष्य ते पुत्राः सैनिकाश्च विशाम्पते।  
प्रहृष्टमनसो भूत्वा सिंहवद् व्यनदन् मुहुः ॥ १२ ॥

तं श्रुत्वा निनदं घोरं पीड्यमानं च माधवम्।  
युधिष्ठिरोऽब्रवीद् राजा सर्वसैन्यानि भारत ॥ १३ ॥

एष वृष्णिवरो वीरः सात्यकिः सत्यविक्रमः।  
ग्रस्यते युधि वीरेण भानुमानिव राहुणा ॥ १४ ॥  
अभिद्रवत गच्छध्वं सात्यकिर्यत्र युध्यते।

धृष्टद्युम्नं च पाञ्चाल्यमिदमाह जनाधिपः ॥ १५ ॥  
अभिद्रव द्रुतं द्रोणं किमु तिष्ठसि पार्षत।  
न पश्यसि भयं द्रोणाद् घोरं नः समुपस्थितम् ॥ १६ ॥

असौ द्रोणो महेष्वासो युयुधानेन संयुगे।  
क्रीडते सूत्रबद्धेन पक्षिणा बालको यथा ॥ १७ ॥

तत्रैव सर्वे गच्छन्तु भीमसेनपुरोगमाः।  
त्वयैव सहिताः सर्वे युयुधानरथं प्रति ॥ १८ ॥

पृष्ठतोऽनुगमिष्यामि त्वामहं सहसैनिकः ।  
सात्यकिं मोक्षयस्वाद्य यमदंष्ट्रान्तरं गतम् ॥ १९ ॥

एवमुक्त्वा ततो राजा सर्वसैन्येन भारत।  
अभ्यद्रवद् रणे द्रोणं युयुधानस्य कारणात् ॥ २० ॥

तत्रारावो महानासीद् द्रोणमेकं युयुत्सताम्।  
पाण्डवानां च भद्रं ते सृञ्जयानां च सर्वशः ॥ २१ ॥

ते समेत्य नरव्याघ्रा भारद्वाजं महारथम्।  
अभ्यवर्षन् शरैस्तीक्ष्णैः कङ्कबर्हिणवाजितैः ॥ २२ ॥

स्मयन्नेव तु तान्‌ वीरान् द्रोणः प्रत्यग्रहीत् स्वयम्।  
अतिथीनागतान् यद्वत् सलिलेनासनेन च ॥ २३ ॥  
तर्पितास्ते शरैस्तस्य भारद्वाजस्य धन्विनः।  
आतिथेयं गृहं प्राप्य नृपतेऽतिथयो यथा ॥ २४ ॥

भारद्वाजं च ते सर्वे न शेकुः प्रतिवीक्षितुम्।  
मध्यंदिनमनुप्राप्तं सहस्रांशुमिव प्रभो ॥ २५ ॥

तांस्तु सर्वान् महेष्वासान् द्रोणः शस्त्रभृतां वरः।  
अतापयच्छरव्रातैर्गभस्तिभिरिवांशुमान् ॥ २६ ॥

वध्यमाना महाराज पाण्डवाः सृञ्जयास्तथा।  
त्रातारं नाध्यगच्छन्त पङ्कमग्ना इव द्विपाः ॥ २७ ॥

द्रोणस्य च व्यदृश्यन्त विसर्पन्तो महाशराः।  
गभस्तय इवार्कस्य प्रतपन्तः समन्ततः ॥ २८ ॥

तस्मिन् द्रोणेन निहताः पञ्चालाः पञ्चविंशतिः।  
महारथाः समाख्याता धृष्टद्युम्नस्य सम्मताः ॥ २९ ॥

पाण्डूनां सर्वसैन्येषु पञ्चालानां तथैव च।  
द्रोणं स्म ददृशुः शूरं विनिघ्नन्तं वरान् वरान् ॥ ३० ॥

केकयानां शतं हत्वा विद्राव्य च समन्ततः।  
द्रोणस्तस्थौ महाराज व्यादितास्य इवान्तकः ॥ ३१ ॥

पञ्चालान् सृञ्जयान् मत्स्यान् केकयांश्च नराधिप।  
द्रोणोऽजयन्महाबाहुः शतशोऽथ सहस्रशः ॥ ३२ ॥

तेषां समभवच्छब्दो विद्धानां द्रोणसायकैः।  
वनौकसामिवारण्ये व्याप्तानां धूम्रकेतुना ॥ ३३ ॥

तत्र देवाः सगन्धर्वाः पितरश्चाब्रुवन् नृप।  
एते द्रवन्ति पञ्चालाः पाण्डवाश्च ससैनिकाः ॥ ३४ ॥

तं तथा समरे द्रोणं निघ्नन्तं सोमकान् रणे।  
न चाप्यभिययुः केचिदपरे नैव विव्यधुः ॥ ३५ ॥

वर्तमाने तथा रौद्रे तस्मिन् वीरवरक्षये।  
अशृणोत् सहसा पार्थः पाञ्चजन्यस्य निःस्वनम् ॥ ३६ ॥

पूरितो वासुदेवेन शङ्खराट् स्वनते भृशम्।  
युध्यमानेषु वीरेषु सैन्धवस्याभिरक्षिषु ॥ ३७ ॥  
नदत्सु धार्तराष्ट्रेषु विजयस्य रथं प्रति।  
गाण्डीवस्य च निर्घोषे विप्रणष्टे समन्ततः ॥ ३८ ॥

कश्मलाभिहतो राजा चिन्तयामास पाण्डवः।  
न नूनं स्वस्ति पार्थाय यथा नदति शङ्खराट् ॥ ३९ ॥  
कौरवाश्च यथा हृष्टा विनदन्ति मुहुर्मुहुः।

एवं स चिन्तयित्वा तु व्याकुलेनान्तरात्मना ॥ ४० ॥  
अजातशत्रुः कौन्तेयः सात्वतं प्रत्यभाषत।  
बाष्पगद्‌गदया वाचा मुह्यमानो मुहुर्मुहुः।  
कृत्यस्यानन्तरापेक्षी शैनेयं शिनिपुङ्गवम् ॥ ४१ ॥

यः स धर्मः पुरा दृष्टः सद्‌भिः शैनेय शाश्वतः।  
साम्पराये सुहृत्कृत्ये तस्य कालोऽयमागतः ॥ ४२ ॥

सर्वेष्वपि च योधेषु चिन्तयन् शिनिपुङ्गव।  
त्वत्तः सुहृत्तमं कञ्चिन्नाभिजानामि सात्यके ॥ ४३ ॥

यो हि प्रीतमना नित्यं यश्च नित्यमनुव्रतः।  
स कार्ये साम्पराये तु नियोज्य इति मे मतिः॥४४॥

यथा च केशवो नित्यं पाण्डवानां परायणम्।  
तथा त्वमपि वार्ष्णेय कृष्णतुल्यपराक्रमः ॥ ४५ ॥

सोऽहं भारं समाधास्ये त्वयि तं वोढुमर्हसि।  
अभिप्रायं च मे नित्यं न वृथा कर्तुमर्हसि ॥ ४६ ॥

स त्वं भ्रातुर्वयस्यस्य गुरोरपि च संयुगे।  
कुरु कृच्छ्रे सहायार्थमर्जुनस्य नरर्षभ ॥ ४७ ॥

त्वं हि सत्यव्रतः शूरो मित्राणामभयङ्करः।  
लोके विख्यायसे वीर कर्मभिः सत्यवागिति ॥ ४८ ॥

यो हि शैनेय मित्रार्थे युध्यमानस्त्यजेत् तनुम्।  
पृथिवीं च द्विजातिभ्यो यो दद्यात् स समो भवेत्॥४९॥

श्रुताश्च बहवोऽस्माभी राजानो ये दिवं गताः।  
दत्त्वेमां पृथिवीं कृत्स्नां ब्राह्मणेभ्यो यथाविधि ॥ ५० ॥

एवं त्वामपि धर्मात्मन् प्रयाचेऽहं कृताञ्जलिः।  
पृथिवीदानतुल्यं स्यादधिकं वा फलं विभो ॥ ५१ ॥

एक एव सदा कृष्णो मित्राणामभयङ्करः।  
रणे संत्यजति प्राणान् द्वितीयस्त्वं च सात्यके ॥ ५२ ॥

विक्रान्तस्य च वीरस्य युद्धे प्रार्थयतो यशः।  
शूर एव सहायः स्यान्नेतरः प्राकृतो जनः ॥ ५३ ॥

ईदृशे तु परामर्दे वर्तमानस्य माधव।  
त्वदन्यो हि रणे गोप्ता विजयस्य न विद्यते ॥ ५४ ॥

श्लाघन्नेव हि कर्माणि शतशस्तव पाण्डवः।  
मम संजनयन् हर्षं पुनः पुनरकीर्तयत् ॥ ५५ ॥

लघुहस्तश्चित्रयोधी तथा लघुपराक्रमः ।  
प्राज्ञः सर्वास्त्रविच्छूरो मुह्यते न च संयुगे ॥ ५६ ॥

महास्कन्धो महोरस्को महाबाहुर्महाहनुः ।  
महाबलो महावीर्यः स महात्मा महारथः ॥ ५७ ॥

शिष्यो मम सखा चैव प्रियोऽस्याहं प्रियश्च मे।  
युयुधानः सहायो मे प्रमथिष्यति कौरवान् ॥ ५८ ॥

अस्मदर्थं च राजेन्द्र संनह्येद् यदि केशवः।  
रामो वाप्यनिरुद्धो वा प्रद्युम्नो वा महारथः ॥ ५९ ॥  
गदो वा सारणो वापि साम्बो वा सह वृष्णिभिः।  
सहायार्थं महाराज संग्रामोत्तममूर्धनि ॥ ६० ॥  
तथाप्यहं नरव्याघ्रं शैनेयं सत्यविक्रमम्।  
साहाय्ये विनियोक्ष्यामि नास्ति मेऽन्यो हि तत्समः ॥ ६१ ॥

इति द्वैतवने तात मामुवाच धनंजयः।  
परोक्षे त्वद्‌गुणांस्तथ्यान् कथयन्नार्यसंसदि ॥ ६२ ॥

तस्य त्वमेवं संकल्पं न वृथा कर्तुमर्हसि।  
धनंजयस्य वार्ष्णेय मम भीमस्य चोभयोः ॥ ६३ ॥

यच्चापि तीर्थानि चरन्नगच्छं द्वारकां प्रति।  
तत्राहमपि ते भक्तिमर्जुनं प्रति दृष्टवान् ॥ ६४ ॥

न तत् सौहृदमन्येषु मया शैनेय लक्षितम्।  
यथा त्वमस्मान् भजसे वर्तमानानुपप्लवे ॥ ६५ ॥

सोऽभिजात्या च भक्त्या च सख्यस्याचार्यकस्य च।  
सौहृदस्य च वीर्यस्य कुलीनत्वस्य माधव ॥ ६६ ॥  
सत्यस्य च महाबाहो अनुकम्पार्थमेव च।  
अनुरूपं महेष्वास कर्म त्वं कर्तुमर्हसि ॥ ६७ ॥

सुयोधनो हि सहसा गतो द्रोणेन दंशितः।  
पूर्वमेवानुयातास्ते कौरवाणां महारथाः ॥ ६८ ॥

सुमहान् निनदश्चैव श्रूयते विजयं प्रति।  
स शैनेय जवेनाशु गन्तुमर्हसि मानद ॥ ६९ ॥

भीमसेनो वयं चैव संयत्ताः सहसैनिकाः।  
द्रोणमावारयिष्यामो यदि त्वां प्रति यास्यति ॥ ७० ॥

पश्य शैनेय सैन्यानि द्रवमाणानि संयुगे।  
महान्तं च रणे शब्दं दीर्यमाणां च भारतीम् ॥ ७१ ॥

महामारुतवेगेन समुद्रमिव पर्वसु ।  
धार्तराष्ट्रबलं तात विक्षिप्तं सव्यसाचिना ॥ ७२ ॥

रथैर्विपरिधावद्भिर्मनुष्यैश्च हयैश्च ह ।  
सैन्यं रजःसमुद्धूतमेतत् सम्परिवर्तते ॥ ७३ ॥

संवृतः सिन्धुसौवीरैर्नखरप्रासयोधिभिः ।  
अत्यन्तोपचितैः शूरैः फाल्गुनः परवीरहा ॥ ७४ ॥

नैतद् बलमसंवार्य शक्यो जेतुं जयद्रथः।  
एते हि सैन्धवस्यार्थे सर्वे संत्यक्तजीविताः ॥ ७५ ॥

शरशक्तिध्वजवरं हयनागसमाकुलम् ।  
पश्यैतद् धार्तराष्ट्राणामनीकं सुदुरासदम् ॥ ७६ ॥

शृणु दुन्दुभिनिर्घोषं शङ्खशब्दांश्च पुष्कलान्।  
सिंहनादरवांश्चैव रथनेमिस्वनांस्तथा ॥ ७७ ॥

नागानां शृणु शब्दं च पत्तीनां च सहस्रशः।  
सादिनां द्रवतां चैव शृणु कम्पयतां महीम् ॥ ७८ ॥

पुरस्तात् सैन्धवानीकं द्रोणानीकं च पृष्ठतः।  
बहुत्वाद्धि नरव्याघ्र देवेन्द्रमपि पीडयेत् ॥ ७९ ॥

अपर्यन्ते बले मग्नो जह्यादपि च जीवितम्।  
तस्मिंश्च निहते युद्धे कथं जीवेत मादृशः ॥ ८० ॥  
सर्वथाहमनुप्राप्तः सुकृच्छ्रं त्वयि जीवति।

श्यामो युवा गुडाकेशो दर्शनीयश्च पाण्डवः ॥ ८१ ॥  
लघ्वस्त्रश्चित्रयोधी च प्रविष्टस्तात भारतीम्।  
सूर्योदये महाबाहुर्दिवसश्चातिवर्तते ॥ ८२ ॥

तन्न जानामि वार्ष्णेय यदि जीवति वा न वा।  
कुरूणां चापि तत् सैन्यं सागरप्रतिमं महत् ॥ ८३ ॥  
एक एव च बीभत्सुः प्रविष्टस्तात भारतीम्।  
अविषह्यां महाबाहुः सुरैरपि महाहवे ॥ ८४ ॥

न हि मे वर्तते बुद्धिरद्य युद्धे कथंचन।  
दोणोऽपि रभसो युद्धे मम पीडयते बलम् ॥ ८५ ॥

प्रत्यक्षं ते महाबाहो यथासौ चरति द्विजः।  
युगपच्च समेतानां कार्याणां त्वं विचक्षणः ॥ ८६ ॥

महार्थं लघुसंयुक्तं कर्तुमर्हसि मानद।  
तस्य मे सर्वकार्येषु कार्यमेतन्मतं महत् ॥ ८७ ॥  
अर्जुनस्य परित्राणं कर्तव्यमिति संयुगे।

नाहं शोचामि दाशार्हं गोप्तारं जगतः पतिम् ॥ ८८ ॥  
स हि शक्तो रणे तात त्रींल्लोकानपि संगतान्।  
विजेतुं पुरुषव्याघ्रः सत्यमेतद् ब्रवीमि ते ॥ ८९ ॥  
किं पुनर्धार्तराष्ट्रस्य बलमेतत् सुदुर्बलम्।

अर्जुनस्त्वेष वार्ष्णेय पीडितो बहुभिर्युधि ॥ ९० ॥  
प्रजह्यात्‌ समरे प्राणांस्तस्माद् विन्दामि कश्मलम्।

तस्य त्वं पदवीं गच्छ गच्छेयुस्त्वादृशा यथा ॥ ९१ ॥  
तादृशस्येदृशे काले मादृशेनाभिनोदितः ।

रणे वृष्णिप्रवीराणां द्वावेवातिरथौ स्मृतौ ॥ ९२ ॥  
प्रद्युम्नश्च महाबाहुस्त्वं च सात्वत विश्रुतः।

अस्त्रे नारायणसमः संकर्षणसमो बले ॥ ९३ ॥  
वीरतायां नरव्याघ्र धनंजयसमो ह्यसि।

भीष्मद्रोणावतिक्रम्य सर्वयुद्धविशारदम् ॥ ९४ ॥  
त्वामेव पुरुषव्याघ्रं लोके सन्तः प्रचक्षते।

(सदेवासुरगन्धर्वान् सकिन्नरमहोरगान् ।  
योधयेत् स जगत् सर्वं विजयेत रिपून् बहुन्॥  
इति ब्रुवन्ति लोकेषु जनास्तव गुणान् सदा।  
समागमेषु जल्पन्ति पृथगेव च सर्वदा॥)

नाशक्यं विद्यते लोके सात्यकेरिति माधव ॥ ९५ ॥  
तत् त्वां यदभिवक्ष्यामि तत् कुरुष्व महाबल।  
सम्भावना हि लोकस्य मम पार्थस्य चोभयोः ॥ ९६ ॥  
नान्यथा तां महाबाहो सम्प्रकर्तुमिहार्हसि।  
परित्यज्य प्रियान् प्राणान् रणे चर विभीतवत् ॥ ९७ ॥

न हि शैनेय दाशार्हा रणे रक्षन्ति जीवितम्।  
अयुद्धमनवस्थानं संग्रामे च पलायनम् ॥ ९८ ॥  
भीरूणामसतां मार्गो नैष दाशार्हसेवितः।

तवार्जुनो गुरुस्तात धर्मात्मा शिनिपुङ्गव ॥ ९९ ॥  
वासुदेवो गुरुश्चापि तव पार्थस्य धीमतः।

कारणद्वयमेतद्धि जानंस्त्वामहमब्रुवम् ॥ १०० ॥  
मावमंस्था वचो मह्यं गुरुस्तव गुरोर्ह्यहम्।

वासुदेवमतं चैव मम चैवार्जुनस्य च ॥ १०१ ॥  
सत्यमेतन्मयोक्तं ते याहि यत्र धनंजयः।

एतद् वचनमाज्ञाय मम सत्यपराक्रम ॥ १०२ ॥  
प्रविशैतद् बलं तात धार्तराष्ट्रस्य दुर्मतेः।

प्रविश्य च यथान्यायं संगम्य च महारथैः।  
यथार्हमात्मनः कर्म रणे सात्वत दर्शय ॥ १०३ ॥