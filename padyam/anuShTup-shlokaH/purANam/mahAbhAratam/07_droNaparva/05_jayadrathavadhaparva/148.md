+++
title_full = "148 अर्जुनका कर्णको फटकारना और वृषसेनके वधकी प्रतिज्ञा करना, श्रीकृष्णका अर्जुनको बधाई देकर उन्हें रणभूमिका भयानक दृश्य दिखाते हुए युधिष्ठिरके पास ले जाना"
title = "१४८"

+++


तथा गतेषु शूरेषु तेषां मम च संजय।  
किं वै भीमस्तदाकार्षीत् तन्ममाचक्ष्व संजय ॥ १ ॥

विरथो भीमसेनो वै कर्णवाक्‌शल्यपीडितः।  
अमर्षवशमापन्नः फाल्गुनं वाक्यमब्रवीत् ॥ २ ॥

पुनः पुनस्तूबरक मूढ औदरिकेति च।  
अकृतास्त्रक मा योत्सीर्बाल संग्रामकातर ॥ ३ ॥  
इति मामब्रवीत् कर्णः पश्यतस्ते धनंजय।  
एवं वक्ता च मे वध्यस्तेन चोक्तोऽस्मि भारत ॥ ४ ॥

एतद् व्रतं महाबाहो त्वया सह कृतं मया।  
तथैतन्मम कौन्तेय यथा तव न संशयः ॥ ५ ॥

तद्वधाय नरश्रेष्ठ स्मरैतद् वचनं मम।  
यथा भवति तत् सत्यं तथा कुरु धनंजय ॥ ६ ॥

तच्छ्रुत्वा वचनं तस्य भीमस्यामितविक्रमः।  
ततोऽर्जुनोऽब्रवीत् कर्णं किंचिदभ्येत्य संयुगे ॥ ७ ॥

कर्ण कर्ण वृथादृष्टे सूतपुत्रात्मसंस्तुत।  
अधर्मबुद्धे शृणु मे यत् त्वां वक्ष्यामि साम्प्रतम् ॥ ८ ॥

द्विविधं कर्म शूराणां युद्धे जयपराजयौ।  
तौ चाप्यनित्यौ राधेय वासवस्यापि युध्यतः ॥ ९ ॥

(रणमुत्सृज्य निर्लज्ज गच्छसे वै पुनः पुनः।  
माहात्म्यं पश्य भीमस्य कर्ण जन्म कुले तथा॥  
नोक्तवान् परुषं यत् त्वां पलायनपरायणम्।

भूयस्त्वमपि सङ्गम्य सकृदेव यदृच्छया॥  
विरथं कृतवान् वीरं पाण्डवं सूतदायद।  
कुलस्य सदृशं चापि राधेय कृतवानसि॥

त्वमिदानीं नरश्रेष्ठ प्रस्तुतं नावबुध्यसे।  
शृगाल इव वन्यान् वै क्षत्रं त्वमवमन्यसे॥  
पित्र्यं कर्मास्य संग्रामस्तव तस्य कुलोचितम्।

अहं त्वामपि राधेय ब्रवीमि रणमूर्धनि॥  
सर्वशस्त्रभृतां मध्ये कुरु कार्याणि सर्वशः।  
नैकान्तसिद्धिः संग्रामे वासवस्यापि विद्यते॥)

मुमूर्षुर्युयुधानेन विरथो विकलेन्द्रियः ।  
मद्वध्यस्त्वमिति ज्ञात्वा जित्वा जीवन् विसर्जितः ॥ १० ॥

यदृच्छया रणे भीमं युध्यमानं महाबलम्।  
कथंचिद् विरथं कृत्वा यत् त्वं रूक्षमभाषथाः ॥ ११ ॥  
अधर्मस्त्वेष सुमहाननार्यचरितं च तत्।

नारिं जित्वातिकत्थन्ते न च जल्पन्ति दुर्वचः ॥ १२ ॥  
न च कञ्चन निन्दन्ति सन्तः शूरा नरर्षभाः।

त्वं तु प्राकृतविज्ञानस्तत् तद् वदसि सूतज ॥ १३ ॥  
बह्वबद्धमकर्ण्यं च चापलादपरीक्षितम् ।

युध्यमानं पराक्रान्तं शूरमार्यव्रते रतम् ॥ १४ ॥  
यदवोचोऽप्रियं भीमं नैतत् सत्यं वचस्तव।

पश्यतां सर्वसैन्यानां केशवस्य ममैव च ॥ १५ ॥  
विरथो भीमसेनेन कृतोऽसि बहुशो रणे।

न च त्वां परुषं किंचिदुक्तवान् पाण्डुनन्दनः ॥ १६ ॥  
यस्मात् तु बहु रूक्षं च श्रावितस्ते वृकोदरः।  
परोक्षं यच्च सौभद्रो युष्माभिर्निहतो मम ॥ १७ ॥  
तस्मादस्यावलेपस्य सद्यः फलमवाप्नुहि ।

त्वया तस्य धनुश्छिन्नमात्मनाशाय दुर्मते ॥ १८ ॥  
तस्माद् वध्योऽसि मे मूढ सभृत्यसुतबान्धवः।

कुरु त्वं सर्वकृत्यानि महत् ते भयमागतम् ॥ १९ ॥  
हन्तास्मि वृषसेनं ते प्रेक्षमाणस्य संयुगे।

ये चान्येऽप्युपयास्यन्ति बुद्धिमोहेन मां नृपाः ॥ २० ॥  
तांश्च सर्वान् हनिष्यामि सत्येनायुधमालभे।

त्वां च मूढाकृतप्रज्ञमतिमानिनमाहवे ॥ २१ ॥  
दृष्ट्वा दुर्योधनो मन्दो भृशं तप्स्यति पातितम्।

अर्जुनेन प्रतिज्ञाते वधे कर्णसुतस्य तु ॥ २२ ॥  
महान् सुतुमुलः शब्दो बभूव रथिनां तदा।

तस्मिन्नाकुलसंग्रामे वर्तमाने महाभये ॥ २३ ॥  
मन्दरश्मिः सहस्रांशुरस्तं गिरिमुपाद्रवत् ।

ततो राजन् हृषीकेशः संग्रामशिरसि स्थितम् ॥ २४ ॥  
तीर्णप्रतिज्ञं बीभत्सुं परिष्वज्यैनमब्रवीत् ।

दिष्ट्‌या सम्पादिता जिष्णो प्रतिज्ञा महती त्वया ॥ २५ ॥  
दिष्ट्‌या विनिहतः पापो वृद्धक्षत्रः सहात्मजः।

धार्तराष्ट्रबलं प्राप्य देवसेनापि भारत ॥ २६ ॥  
सीदेत समरे जिष्णो नात्र कार्या विचारणा।

न तं पश्यामि लोकेषु चिन्तयन् पुरुषं क्वचित् ॥ २७ ॥  
त्वदृते पुरुषव्याघ्र य एतद् योधयेद् बलम्।

महाप्रभावा बहवस्त्वया तुल्याधिकाऽपि वा ॥ २८ ॥  
समेताः पृथिवीपाला धार्तराष्ट्रस्य कारणात्।

ते त्वां प्राप्य रणे क्रुद्धा नाभ्यवर्तन्त दंशिताः ॥ २९ ॥  
तव वीर्यं बलं चैव रुद्रशक्रान्तकोपमम्।

नेदृशं शक्नुयात्‌ कश्चिद् रणे कर्तुं पराक्रमम् ॥ ३० ॥  
यादृशं कृतवानद्य त्वमेकः शत्रुतापनः।

एवमेव हते कर्णे सानुबन्धे दुरात्मनि ॥ ३१ ॥  
वर्धयिष्यामि भूयस्त्वां विजितारिं हतद्विषम्।

तमर्जुनः प्रत्युवाच प्रसादात् तव माधव ॥ ३२ ॥  
प्रतिज्ञेयं मया तीर्णा विबुधैरपि दुस्तरा।

अनाश्चर्यो जयस्तेषां येषां नाथोऽसि केशव ॥ ३३ ॥  
त्वत्प्रसादान्महीं कृत्स्नां सम्प्राप्स्यति युधिष्ठिरः।  
तव प्रभावो वार्ष्णेय तवैव विजयः प्रभो।  
वर्धनीयास्तव वयं सदैव मधुसूदन ॥ ३४ ॥

एवमुक्तस्ततः कृष्णः शनकैर्वाहयन् हयान्।  
दर्शयामास पार्थाय क्रूरमायोधनं महत् ॥ ३५ ॥

प्रार्थयन्तो जयं युद्धे प्रथितं च महद् यशः।  
पृथिव्यां शेरते शूराः पार्थिवास्त्वच्छरैर्हताः ॥ ३६ ॥

विकीर्णशस्त्राभरणा विपन्नाश्वरथद्विपाः ।  
संछिन्नभिन्नमर्माणो वैक्लव्यं परमं गताः ॥ ३७ ॥

ससत्त्वा गतसत्त्वाश्च प्रभया परया युताः।  
सजीवा इव लक्ष्यन्ते गतसत्त्वा नराधिपाः ॥ ३८ ॥

तेषां शरैः स्वर्णपुङ्खैः शस्त्रैश्च विविधैः शितैः।  
वाहनैरायुधैश्चैव सम्पूर्णां पश्य मेदिनीम् ॥ ३९ ॥

वर्मभिश्चर्मभिर्हारैः शिरोभिश्च सकुण्डलैः ।  
उष्णीषैर्मुकुटैः स्रग्भिश्चूडामणिभिरम्बरैः ॥ ४० ॥  
कण्ठसूत्रैरङ्गदैश्च निष्कैरपि च सप्रभैः।  
अन्यैश्चाभरणैश्चित्रैर्भाति भारत मेदिनी ॥ ४१ ॥

अनुकर्षैरुपासङ्गैः पताकाभिर्ध्वजैस्तथा ।  
उपस्करैरधिष्ठानैरीषादण्डकबन्धुरैः ॥ ४२ ॥  
चक्रैः प्रमथितैश्चित्रैरक्षैश्च बहुधा रणे।  
युगैर्योक्त्रैः कलापैश्च धनुर्भिः सायकैस्तथा ॥ ४३ ॥  
परिस्तोमैः कुथाभिश्च परिघैरङ्कुशैस्तथा ।  
शक्तिभिर्भिन्दिपालैश्च तूणैः शूलैः परश्वधैः ॥ ४४ ॥  
प्रासैश्च तोमरैश्चैव कुन्तैर्यष्टिभिरेव च।  
शतघ्नीभिर्भूशुण्डीभिः खड्गैः परशुभिस्तथा ॥ ४५ ॥  
मुसलैर्मुद्‌गरैश्चैव गदाभिः कुणपैस्तथा ।  
सुवर्णविकृताभिश्च कशाभिर्भरतर्षभ ॥ ४६ ॥  
घण्टाभिश्च गजेन्द्राणां भाण्डैश्च विविधैरपि।  
स्रग्भिश्च नानाभरणैर्वस्त्रैश्चैव महाधनैः ॥ ४७ ॥  
अपविद्धैर्बभौ भूमिर्ग्रहैर्द्यौरिव शारदी ।

पृथिव्यां पृथिवीहेतोः पृथिवीपतयो हताः ॥ ४८ ॥  
पृथिवीमुपगुह्याङ्गैः सुप्ताः कान्तामिव प्रियाम्।

इमांश्च गिरिकूटाभान् नागानैरावतोपमान् ॥ ४९ ॥  
क्षरतः शोणितं भूरि शस्त्रच्छेददरीमुखैः।  
दरीमुखैरिव गिरीन् गैरिकाम्बुपरिस्रवान् ॥ ५० ॥  
तांश्च बाणहतान् वीर पश्य निष्टनतः क्षितौ।

हयांश्च पतितान् पश्य स्वर्णभाण्डविभूषितान् ॥ ५१ ॥  
गन्धर्वनगराकारान् रथांश्च निहतेश्वरान् ।  
छिन्नध्वजपताकाक्षान् विचक्रान् हतसारथीन् ॥ ५२ ॥

निकृत्तकूबरयुगान् भग्नेषाबन्धुरान् प्रभो ।  
पश्य पार्थ हयान् भूमौ विमानोपमदर्शनान् ॥ ५३ ॥

पत्तींश्च निहतान् वीर शतशोऽथ सहस्रशः।  
धनुर्भृतश्चर्मभृतः शयानान् रुधिरोक्षितान् ॥ ५४ ॥

महीमालिङ्ग्य सर्वाङ्गैः पांसुध्वस्तशिरोरुहान् ।  
पश्य योधान् महाबाहो त्वच्छरैर्भिन्नविग्रहान् ॥ ५५ ॥

निपातितद्विपरथवाजिसंकुल-  
मसृग्वसापिशितसमृद्धकर्दमम् ।  
निशाचरश्ववृकपिशाचमोदनं  
महीतलं नरवर पश्य दुर्दृशम् ॥ ५६ ॥

इदं महत् त्वय्युपपद्यते प्रभो  
रणाजिरे कर्म यशोभिवर्धनम् ।  
शतक्रतौ चापि च देवसत्तमे  
महाहवे जघ्नुषि दैत्यदानवान् ॥ ५७ ॥

एवं संदर्शयन् कृष्णो रणभूमिं किरीटिने।  
स्वैः समेतः समुदितैः पाञ्चजन्यं व्यनादयत् ॥ ५८ ॥

स दर्शयन्नेव किरीटिनेऽरिहा  
जनार्दनस्तामरिभूमिमञ्जसा ।  
अजातशत्रुं समुपेत्य पाण्डवं  
निवेदयामास हतं जयद्रथम् ॥ ५९ ॥