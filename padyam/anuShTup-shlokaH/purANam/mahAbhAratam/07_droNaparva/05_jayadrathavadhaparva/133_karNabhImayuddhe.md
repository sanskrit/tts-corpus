+++
title_full = "133 भीमसेन और कर्णका युद्ध, कर्णके सारथि-सहित रथका विनाश तथा धृतराष्ट्रपुत्र दुर्जयका वध"
title = "१३३ कर्णभीमयुद्धे"

+++


अत्यद्भुतमहं मन्ये भीमसेनस्य विक्रमम्।  
यत् कर्णं योधयामास समरे लघुविक्रमम् ॥ १ ॥

त्रिदशानपि वा युक्तान् सर्वशस्त्रधरान् युधि।  
वारयेद् यो रणे कर्णः सयक्षासुरमानुषान् ॥ २ ॥  
स कथं पाण्डवं युद्धे भ्राजमानमिव श्रिया।  
नातरत् संयुगे पार्थं तन्ममाचक्ष्व संजय ॥ ३ ॥

कथं च युद्धं सम्भूतं तयोः प्राणदुरोदरे।  
अत्र मन्ये समायत्तो जयो वाजय एव च ॥ ४ ॥

कर्णं प्राप्य रणे सूत मम पुत्रः सुयोधनः।  
जेतुमुत्सहते पार्थान् सगोविन्दान् ससात्वतान् ॥ ५ ॥

श्रुत्वा तु निर्जितं कर्णमसकृद् भीमकर्मणा।  
भीमसेनेन समरे मोह आविशतीव माम् ॥ ६ ॥

विनष्टान् कौरवान् मन्ये मम पुत्रस्य दुर्नयैः।  
न हि कर्णो महेष्वासान् पार्थान् जेष्यति संजय ॥ ७ ॥

कृतवान् यानि युद्धानि कर्णः पाण्डुसुतैः सह।  
सर्वत्र पाण्डवाः कर्णमजयन्त रणाजिरे ॥ ८ ॥

अजेयाः पाण्डवास्तात देवैरपि सवासवैः।  
न च तद् बुध्यते मन्दः पुत्रो दुर्योधनो मम॥९॥

धनं धनेश्वरस्येव हृत्वा पार्थस्य मे सुतः।  
मधुप्रेप्सुरिवाबुद्धिः प्रपातं नावबुध्यते ॥ १० ॥

निकृत्या निकृतिप्रज्ञो राज्यं हृत्वा महात्मनाम्।  
जितमित्येव मन्वानः पाण्डवानवमन्यते ॥ ११ ॥

पुत्रस्नेहाभिभूतेन मया चाप्यकृतात्मना ।  
धर्मे स्थिता महात्मानो निकृताः पाण्डुनन्दनाः ॥ १२ ॥

शमकामः ससोदर्यो दीर्घप्रेक्षी युधिष्ठिरः।  
अशक्त इति मत्वा तु मम पुत्रैर्निराकृतः ॥ १३ ॥

तानि दुःखान्यनेकानि विप्रकारांश्च सर्वशः।  
हृदि कृत्वा महाबाहुर्भीमोऽयुध्यत सूतजम् ॥ १४ ॥

तस्मान्मे संजय ब्रूहि कर्णभीमौ यथा रणे।  
अयुध्येतां युधि श्रेष्ठौ परस्परवधैषिणौ ॥ १५ ॥

शृणु राजन् यथावृत्तं संग्रामं कर्णभीमयोः।  
परस्परवधप्रेप्स्वोर्वनकुञ्जरयोरिव ॥ १६ ॥

राजन् वैकर्तनो भीमं क्रुद्धः क्रुद्धमरिंदमम्।  
पराक्रान्तं पराक्रम्य विव्याध त्रिंशता शरैः ॥ १७ ॥

महावेगैः प्रसन्नाग्रैः शातकुम्भपरिष्कृतैः ।  
अहनद् भरतश्रेष्ठ भीमं वैकर्तनः शरैः ॥ १८ ॥

तस्यास्यतो धनुर्भीमश्चकर्त निशितैस्त्रिभिः ।  
रथनीडाच्च यन्तारं भल्लेनापातयत् क्षितौ ॥ १९ ॥

स काङ्क्षन् भीमसेनस्य वधं वैकर्तनो भृशम्।  
शक्तिं कनकवैदूर्यचित्रदण्डां परामृशत् ॥ २० ॥

प्रगृह्य च महाशक्तिं कालशक्तिमिवापराम्।  
समुत्क्षिप्य च राधेयः संधाय च महाबलः ॥ २१ ॥  
चिक्षेप भीमसेनाय जीवितान्तकरीमिव ।

शक्तिं विसृज्य राधेयः पुरंदर इवाशनिम् ॥ २२ ॥  
ननाद सुमहानादं बलवान् सूतनन्दनः।  
तं च नादं ततः श्रुत्वा पुत्रास्ते हर्षिताऽभवन् ॥ २३ ॥

तां कर्णभुजनिर्मुक्तामर्कवैश्वानरप्रभाम् ।  
शक्तिं वियति चिच्छेद भीमः सप्तभिराशुगैः ॥ २४ ॥

छित्त्वा शक्तिं ततो भीमो निर्मुक्तोरगसंनिभाम्।  
मार्गमाण इव प्राणान् सूतपुत्रस्य मारिष ॥ २५ ॥  
प्राहिणोत् कृतसंरम्भः शरान् बर्हिणवाससः।  
स्वर्णपुङ्खान् शिलाधौतान् यमदण्डोपमान्‌ मृधे ॥ २६ ॥

कर्णोऽप्यन्यद् धनुर्गृह्य हेमपृष्ठं दुरासदम्।  
विकृष्य तन्महच्चापं व्यसृजत् सायकांस्तदा ॥ २७ ॥

तान् पाण्डुपुत्रश्चिच्छेद नवभिर्नतपर्वभिः ।  
वसुषेणेन निर्मुक्तान् नव राजन् महाशरान् ॥ २८ ॥

छित्त्वा भीमो महाराज नादं सिंह इवानदत्।  
तौ वृषाविव नर्दन्तौ बलिनौ वासितान्तरे ॥ २९ ॥  
शार्दूलाविव चान्योन्यमामिषार्थेऽभ्यगर्जताम् ।

अन्योन्यं प्रजिहीर्षन्तावन्योन्यस्यान्तरैषिणौ ॥ ३० ॥  
अन्योन्यमभिवीक्षन्तौ गोष्ठेष्विव महर्षभौ ।

महागजाविवासाद्य विषाणाग्रैः परस्परम् ॥ ३१ ॥  
शरैः पूर्णायतोत्सृष्टैरन्योन्यमभिजघ्नतुः ।

निर्दहन्तौ महाराज शस्त्रवृष्ट्या परस्परम् ॥ ३२ ॥  
अन्योन्यमभिवीक्षन्तौ कोपाद् विवृतलोचनौ ।  
प्रहसन्तौ तथान्योन्यं भर्त्सयन्तौ मुहुर्मुहुः ॥ ३३ ॥  
शंखशब्दं च कुर्वाणौ युयुधाते परस्परम्।

तस्य भीमः पुनश्चापं मुष्टौ चिच्छेद मारिष ॥ ३४ ॥  
शङ्खवर्णांश्च तानश्वान् बाणैर्निन्ये यमक्षयम्।  
सारथिं च तथाप्यस्य रथनीडादपातयत् ॥ ३५ ॥

ततो वैकर्तनः कर्णश्चिन्तां प्राप दुरत्ययाम्।  
स च्छाद्यमानः समरे हताश्वो हतसारथिः ॥ ३६ ॥

मोहितः शरजालेन कर्तव्यं नाभ्यपद्यत।  
तथा कृच्छ्रगतं दृष्ट्वा कर्णं दुर्योधनो नृपः ॥ ३७ ॥  
वेपमान इव क्रोधाद् व्यादिदेशाथ दुर्जयम्।  
गच्छ दुर्जय राधेयं पुरो ग्रसति पाण्डवः ॥ ३८ ॥  
जहि तूबरकं क्षिप्रं कर्णस्य बलमादधत्।

एवमुक्तस्तथेत्युक्त्वा तव पुत्रं तवात्मजः ॥ ३९ ॥  
अभ्यद्रवद् भीमसेनं व्यासक्तं विकिरन् शरैः।

स भीमं नवभिर्बाणैरश्वानष्टभितर्पयत् ॥ ४० ॥  
षड्‌भिः सूतं त्रिभिः केतुं पुनस्तं चापि सप्तभिः।

भीमसेनोऽपि संक्रुद्धः साश्वयन्तारमाशुगैः ॥ ४१ ॥  
दुर्जयं भिन्नमर्माणमनयद् यमसादनम् ।

स्वलंकृतं क्षितौ क्षुण्णं चेष्टमानं यथोरगम् ॥ ४२ ॥  
रुदन्नार्तस्तव सुतं कर्णश्चक्रे प्रदक्षिणम्।

स तु तं विरथं कृत्वा स्मयन्नत्यन्तवैरिणम् ॥ ४३ ॥  
समाचिनोद् बाणगणैः शतघ्नीभिश्च शङ्कुभिः।

तथाप्यतिरथः कर्णो भिद्यमानोऽस्य सायकैः ॥ ४४ ॥  
न जहौ समरे भीमं क्रुद्धरूपं परंतपः ॥ ४५ ॥