+++
title_full = "111 सात्यकि और युधिष्ठिरका संवाद"
title = "१११ युधिष्ठिरसात्यकिवाक्ये"

+++


प्रीतियुक्तं च हृद्यं च मधुराक्षरमेव च।  
कालयुक्तं च चित्रं च न्याय्यं यच्चापि भाषितुम् ॥ १ ॥  
धर्मराजस्य तद् वाक्यं निशम्य शिनिपुङ्गवः।  
सात्यकिर्भरतश्रेष्ठ प्रत्युवाच युधिष्ठिरम् ॥ २ ॥

श्रुतं ते गदतो वाक्यं सर्वमेतन्मयाच्युत।  
न्याययुक्तं च चित्रं च फाल्गुनार्थे यशस्करम् ॥ ३ ॥

एवंविधे तथा काले मादृशं प्रेक्ष्य सम्मतम्।  
वक्तुमर्हसि राजेन्द्र यथा पार्थं तथैव माम् ॥ ४ ॥

न मे धनंजयस्यार्थे प्राणा रक्ष्याः कथंचन।  
त्वत्प्रयुक्तः पुनरहं किं न कुर्यां महाहवे ॥ ५ ॥

लोकत्रयं योधयेयं सदेवासुरमानुषम् ।  
त्वत्प्रयुक्तो नरेन्द्रेह किमुतैतत् सुदुर्बलम् ॥ ६ ॥

सुयोधनबलं त्वद्य योधयिष्ये समन्ततः।  
विजेष्ये च रणे राजन् सत्यमेतद् ब्रवीमि ते ॥ ७ ॥

कुशल्यहं कुशलिनं समासाद्य धनंजयम्।  
हते जयद्रथे राजन् पुनरेष्यामि तेऽन्तिकम् ॥ ८ ॥

अवश्यं तु मया सर्वं विज्ञाप्यस्त्वं नराधिप।  
वासुदेवस्य यद् वाक्यं फाल्गुनस्य च धीमतः ॥ ९ ॥

दृढं त्वभिपरीतोऽहमर्जुनेन पुनः पुनः।  
मध्ये सर्वस्य सैन्यस्य वासुदेवस्य शृण्वतः ॥ १० ॥

अद्य माधव राजानमप्रमत्तोऽनुपालय ।  
आर्यां युद्धे मतिं कृत्वा यावद्धन्मि जयद्रथम् ॥ ११ ॥

त्वयि चाहं महाबाहो प्रद्युम्ने वा महारथे।  
नृपं निक्षिप्य गच्छेयं निरपेक्षो जयद्रथम् ॥ १२ ॥

जानीषे हि रणे द्रोणं रभसं श्रेष्ठसम्मतम्।  
प्रतिज्ञा चापि ते नित्यं श्रुता द्रोणस्य माधव ॥ १३ ॥

ग्रहणे धर्मराजस्य भारद्वाजोऽपि गृध्यति।  
शक्तश्चापि रणे द्रोणो निग्रहीतुं युधिष्ठिरम् ॥ १४ ॥

एवं त्वयि समाधाय धर्मराजं नरोत्तमम्।  
अहमद्य गमिष्यामि सैन्धवस्य वधाय हि ॥ १५ ॥

जयद्रथं च हत्वाहं द्रुतमेष्यामि माधव।  
धर्मराजं न चेद् द्रोणो निगृह्णीयाद् रणे बलात् ॥ १६ ॥

निगृहीते नरश्रेष्ठे भारद्वाजेन माधव।  
सैन्धवस्य वधो न स्यान्ममाप्रीतिस्तथा भवेत् ॥ १७ ॥

एवंगते नरश्रेष्ठे पाण्डवे सत्यवादिनि।  
अस्माकं गमनं व्यक्तं वनं प्रति भवेत् पुनः ॥ १८ ॥

सोऽयं मम जयो व्यक्तं व्यर्थ एव भविष्यति।  
यदि द्रोणो रणे क्रुद्धो निगृह्णीयाद् युधिष्ठिरम् ॥ १९ ॥

स त्वमद्य महाबाहो प्रियार्थं मम माधव।  
जयार्थं च यशोऽर्थं च रक्ष राजानमाहवे ॥ २० ॥

स भवान् मयि निक्षेपो निक्षिप्तः सव्यसाचिना।  
भारद्वाजाद् भयं नित्यं मन्यमानेन वै प्रभो ॥ २१ ॥

तस्यापि च महाबाहो नित्यं पश्यामि संयुगे।  
नान्यं हि प्रतियोद्धारं रौक्मिणेयादृते प्रभो ॥ २२ ॥

मां चापि मन्यते युद्धे भारद्वाजस्य धीमतः।  
सोऽहं सम्भावनां चैतामाचार्यवचनं च तत् ॥ २३ ॥  
पृष्ठतो नोत्सहे कर्तुं त्वां वा त्यक्तुं महीपते।

आचार्यो लघुहस्तत्वादभेद्यकवचावृतः ॥ २४ ॥  
उपलभ्य रणे क्रीडेद् यथा शकुनिना शिशुः।

यदि कार्ष्णिर्धनुष्पाणिरिह स्यान्मकरध्वजः ॥ २५ ॥  
तस्मै त्वां विसृजेयं वै स त्वां रक्षेद् यथार्जुनः।

कुरु त्वमात्मनो गुप्तिं कस्ते गोप्ता गते मयि ॥ २६ ॥  
यः प्रतीयाद् रणे द्रोणं यावद् गच्छामि पाण्डवम्।

मा च ते भयमद्यास्तु राजन्नर्जुनसम्भवम् ॥ २७ ॥  
न स जातु महाबाहुर्भारमुद्यम्य सीदति।

ये च सौवीरका योधास्तथा सैन्धवपौरवाः ॥ २८ ॥  
उदीच्या दाक्षिणात्याश्च ये चान्येऽपि महारथाः।  
ये च कर्णमुखा राजन् रथोदाराः प्रकीर्तिताः ॥ २९ ॥  
एतेऽर्जुनस्य क्रुद्धस्य कलां नार्हन्ति षोडशीम्।

उद्युक्ता पृथिवी सर्वा ससुरासुरमानुषा ॥ ३० ॥  
सराक्षसगणा राजन् सकिन्नरमहोरगा ।  
जङ्गमाः स्थावराः सर्वे नालं पार्थस्य संयुगे ॥ ३१ ॥

एवं ज्ञात्वा महाराज व्येतु ते भीर्धनंजये।  
यत्र वीरौ महेष्वासौ कृष्णौ सत्यपराक्रमौ ॥ ३२ ॥  
न तत्र कर्मणो व्यापत् कथञ्चिदपि विद्यते।

दैवं कृतास्त्रतां योगममर्षमपि चाहवे ॥ ३३ ॥  
कृतज्ञतां दयां चैव भ्रातुस्त्वमनुचिन्तय।

मयि चापि सहाये ते गच्छमानेऽर्जुनं प्रति ॥ ३४ ॥  
द्रोणे चित्रास्त्रतां संख्ये राजंस्त्वमनुचिन्तय।

आचार्यो हि भृशं राजन् निग्रहे तव गृध्यति ॥ ३५ ॥  
प्रतिज्ञामात्मनो रक्षन् सत्यां कर्तुं च भारत।

कुरुष्वाद्यात्मनो गुप्तिं कस्ते गोप्ता गते मयि ॥ ३६ ॥  
यस्याहं प्रत्ययात् पार्थ गच्छेयं फाल्गुनं प्रति।

न ह्यहं त्वां महाराज अनिक्षिप्य महाहवे ॥ ३७ ॥  
क्वचिद् यास्यामि कौरव्य सत्यमेतद् ब्रवीमि ते।

एतद्विचार्य बहुशो बुद्ध्या बुद्धिमतां वर ॥ ३८ ॥  
दृष्ट्वा श्रेयः परं बुद्ध्या ततो राजन् प्रशाधि माम्॥३९॥

एवमेतन्महाबाहो यथा वदसि माधव।  
न तु मे शुद्ध्यते भावः श्वेताश्वं प्रति मारिष॥४०॥

करिष्ये परमं यत्नमात्मनो रक्षणे ह्यहम्।  
गच्छ त्वं समनुज्ञातो यत्र यातो धनंजयः ॥ ४१ ॥

आत्मसंरक्षणं संख्ये गमनं चार्जुनं प्रति।  
विचार्यैतत् स्वयं बुद्ध्या गमनं तत्र रोचय ॥ ४२ ॥

स त्वमातिष्ठ यानाय यत्र यातो धनंजयः।  
ममापि रक्षणं भीमः करिष्यति महाबलः ॥ ४३ ॥

पार्षतश्च ससोदर्यः पार्थिवाश्च महाबलाः।  
द्रौपदेयाश्च मां तात रक्षिष्यन्ति न संशयः ॥ ४४ ॥

केकया भ्रातरः पञ्च राक्षसश्च घटोत्कचः।  
विराटो द्रुपदश्चैव शिखण्डी च महारथः ॥ ४५ ॥  
धृष्टकेतुश्च बलवान् कुन्तिभोजश्च मातुलः।  
नकुलः सहदेवश्च पञ्चालाः सृञ्जयास्तथा ॥ ४६ ॥  
एते समाहितास्तात रक्षिष्यन्ति न संशयः।

न द्रोणः सह सैन्येन कृतवर्मा च संयुगे ॥ ४७ ॥  
समासादयितुं शक्तो न च मां धर्षयिष्यति।

धृष्टद्युम्नश्च समरे द्रोणं क्रुद्धं परंतपः ॥ ४८ ॥  
वारयिष्यति विक्रम्य वेलेव मकरालयम्।

यत्र स्थास्यति संग्रामे पार्षतः परवीरहा ॥ ४९ ॥  
द्रोणो न सैन्यं बलवत् क्रामेत् तत्र कथंचन।

एष द्रोणविनाशाय समुत्पन्नो हुताशनात् ॥ ५० ॥  
कवची स शरी खड्गी धन्वी च वरभूषणः।

विश्रब्धं गच्छ शैनेय मा कार्षीर्मयि सम्भ्रमम्।  
धृष्टद्युम्नो रणे क्रुद्धं द्रोणमावारयिष्यति ॥ ५१ ॥