+++
title_full = "121 सात्यकिके द्वारा पाषाणयोधी म्लेच्छोंकी सेनाका संहार और दुःशासनका सेनासहित पलायन"
title = "१२१ सात्यकिप्रवेशे"

+++


सम्प्रमृद्य महत् सैन्यं यान्तं शैनेयमर्जुनम्।  
निर्ह्रीका मम ते पुत्राः किमकुर्वत संजय ॥ १ ॥

कथं वैषां तदा युद्धे धृतिरासीन्मुमूर्षताम्।  
शैनेयचरितं दृष्ट्वा यादृशं सव्यसाचिनः ॥ २ ॥

किं नु वक्ष्यन्ति ते क्षात्रं सैन्यमध्ये पराजिताः।  
कथं नु सात्यकिर्युद्धे व्यतिक्रान्तो महायशाः ॥ ३ ॥

कथं च मम पुत्राणां जीवतां तत्र संजय।  
शैनेयोऽभिययौ युद्धे तन्ममाचक्ष्व संजय ॥ ४ ॥

अत्यद्भुतमिदं तात त्वत्सकाशाच्छृणोम्यहम् ।  
एकस्य बहुभिः सार्धं शत्रुभिस्तैर्महारथैः ॥ ५ ॥

विपरीतमहं मन्ये मन्दभाग्यं सुतं प्रति।  
यत्रावध्यन्त समरे सात्वतेन महारथाः ॥ ६ ॥

एकस्य हि न पर्याप्तं यत्सैन्यं तस्य संजय।  
क्रुद्धस्य युयुधानस्य सर्वे तिष्ठन्तु पाण्डवाः ॥ ७ ॥

निर्जित्य समरे द्रोणं कृतिनं चित्रयोधिनम्।  
यथा पशुगणान् सिंहस्तद्वद्धन्ता सुतान् मम ॥ ८ ॥

कृतवर्मादिभिः शूरैर्यत्तैर्बहुभिराहवे ।  
युयुधानो न शकितो हन्तुं यत् पुरुषर्षभः ॥ ९ ॥

नैतदीदृशकं युद्धं कृतवांस्तत्र फाल्गुनः।  
यादृशं कृतवान् युद्धं शिनेर्नप्ता महायशाः ॥ १० ॥

तव दुर्मन्त्रिते राजन् दुर्योधनकृतेन च।  
शृणुष्वावहितो भूत्वा यत् ते वक्ष्यामि भारत ॥ ११ ॥

ते पुनः संन्यवर्तन्त कृत्वा संशप्तकान् मिथः।  
परां युद्धे मतिं क्रूरां तव पुत्रस्य शासनात् ॥ १२ ॥

त्रीणि सादिसहस्राणि दुर्योधनपुरोगमाः ।  
शककाम्बोजबाह्लीका यवनाः पारदास्तथा ॥ १३ ॥  
कुलिन्दास्तङ्गणाम्बष्ठाः पैशाचाश्च सबर्बराः ।  
पर्वतीयाश्च राजेन्द्र क्रुद्धाः पाषाणपाणयः ॥ १४ ॥  
अभ्यद्रवन्त शैनेयं शलभाः पावकं यथा।

युक्ताश्च पर्वतीयानां रथाः पाषाणयोधिनाम् ॥ १५ ॥  
शूराः पञ्चशता राजन् शैनेयं समुपाद्रवन्।

ततो रथसहस्रेण महारथशतेन च ॥ १६ ॥  
द्विरदानां सहस्रेण द्विसाहस्रैश्च वाजिभिः।  
शरवर्षाणि मुञ्चन्तो विविधानि महारथाः ॥ १७ ॥  
अभ्यद्रवन्त शैनेयमसंख्येयाश्च पत्तयः ।

तांश्च संचोदयन् सर्वान् घ्नतैनमिति भारत ॥ १८ ॥  
दुःशासनो महाराज सात्यकिं पर्यवारयत्।

तत्राद्भुतमपश्याम शैनेयचरितं महत् ॥ १९ ॥  
यदेको बहुभिः सार्धमसम्भ्रान्तमयुध्यत ।

अवधीच्च रथानीकं द्विरदानां च तद् बलम् ॥ २० ॥  
सादिनश्चैव तान् सर्वान् दस्यूनपि च सर्वशः।

तत्र चक्रैर्विमथितैर्भग्नैश्च परमायुधैः ॥ २१ ॥  
अक्षैश्च बहुधा भग्नैरीषादण्डकबन्धुरैः ।  
कुञ्जरैर्मथितैश्चापि ध्वजैश्च विनिपातितैः ॥ २२ ॥  
वर्मभिश्च तथानीकैर्व्यवकीर्णा वसुंधरा ।

स्रग्भिराभरणैर्वस्त्रैरनुकर्षैश्च मारिष ॥ २३ ॥  
संछन्ना वसुधा तत्र द्यौर्ग्रहैरिव भारत।

गिरिरूपधराश्चापि पतिताः कुञ्जरोत्तमाः ॥ २४ ॥  
अञ्जनस्य कुले जाता वामनस्य च भारत।

सुप्रतीककुले जाता महापद्मकुले तथा ॥ २५ ॥  
ऐरावतकुले चैव तथान्येषु कुलेषु च।  
जाता दन्तिवरा राजन् शेरते बहवो हताः ॥ २६ ॥

वनायुजान्‌ पर्वतीयान् काम्बोजान् बाह्लिकानपि।  
तथा हयवरान् राजन् निजघ्ने तत्र सात्यकिः ॥ २७ ॥

नानादेशसमुत्थांश्च नानाजातींश्च दन्तिनः ।  
निजघ्ने तत्र शैनेयः शतशोऽथ सहस्रशः ॥ २८ ॥

तेषु प्रकाल्यमानेषु दस्यून् दुःशासनोऽब्रवीत्।  
निवर्तध्वमधर्मज्ञा युध्यध्वं किं सृतेन वः ॥ २९ ॥

तांश्चातिभग्नान् सम्प्रेक्ष्य पुत्रो दुःशासनस्तव।  
पाषाणयोधिनः शूरान् पर्वतीयानचोदयत् ॥ ३० ॥

अश्मयुद्धेषु कुशला नैतज्जानाति सात्यकिः।  
अश्मयुद्धमजानन्तं घ्नतैनं युद्धकार्मुकम् ॥ ३१ ॥

तथैव कुरवः सर्वे नाश्मयुद्धविशारदाः।  
अभिद्रवत मा भैष्ट न वः प्राप्स्यति सात्यकिः ॥ ३२ ॥

ते पर्वतीया राजानः सर्वे पाषाणयोधिनः।  
अभ्यद्रवन्त शैनेयं राजानमिव मन्त्रिणः ॥ ३३ ॥

ततो गजशिरःप्रख्यैरुपलैः शैलवासिनः ।  
उद्यतैर्युयुधानस्य पुरतस्तस्थुराहवे ॥ ३४ ॥

क्षेपणीयैस्तथाप्यन्ये सात्वतस्य वधैषिणः ।  
चोदितास्तव पुत्रेण सर्वतो रुरुधुर्दिशः ॥ ३५ ॥

तेषामापततामेव शिलायुद्धं चिकीर्षताम् ।  
सात्यकिः प्रतिसंधाय निशितान् प्राहिणोच्छरान् ॥ ३६ ॥

तामश्मवृष्टिं तुमुलां पर्वतीयैः समीरिताम्।  
चिच्छेदोरगसंकाशैर्नासचैः शिनिपुङ्गवः ॥ ३७ ॥

तैरश्मचूर्णैर्दीप्यद्भिः खद्योतानामिव व्रजैः ।  
प्रायः सैन्यान्यहन्यन्त हाहाभूतानि मारिष ॥ ३८ ॥

ततः पञ्चशतं शूराः समुद्यतमहाशिलाः।  
निकृत्तबाहवो राजन् निपेतुर्धरणीतले ॥ ३९ ॥

पुनर्दशशताश्चान्ये शतसाहस्रिणस्तथा ।  
सोपलैर्बाहुभिश्छिन्नैः पेतुरप्राप्य सात्यकिम् ॥ ४० ॥

(सात्वतस्य च भल्लेन निष्पिष्टैस्तैस्तथाद्रिभिः।  
न्यपतन् निहता म्लेच्छास्तत्र तत्र गतासवः॥  
ते हन्यमानाः समरे सात्वतेन महात्मना।  
अश्मवृष्टिं महाघोरां पातयन्ति स्म सात्वते॥)

पाषाणयोधिनः शूरान् यतमानानवस्थितान् ।  
न्यवधीद् बहुसाहस्रांस्तदद्भुतमिवाभवत् ॥ ४१ ॥

ततः पुनर्व्यात्तमुखास्तेऽश्मवृष्टीः समन्ततः ।  
अयोहस्ताः शूलहस्ता दरदास्तङ्गणाः खसाः ॥ ४२ ॥  
लम्पाकाश्च कुलिन्दाश्च चिक्षिपुस्तांश्च सात्यकिः।  
नाराचैः प्रतिचिच्छेद प्रतिपत्तिविशारदः ॥ ४३ ॥

अद्रीणां भिद्यमानानामन्तरिक्षे शितैः शरैः।  
शब्देन प्राद्रवन् संख्ये रथाश्वगजपत्तयः ॥ ४४ ॥

अश्मचूर्णैरवाकीर्णा मनुष्यगजवाजिनः ।  
नाशक्नुवन्नवस्थातुं भ्रमरैरिव दंशिताः ॥ ४५ ॥

हतशिष्टाः सरुधिरा भिन्नमस्तकपिण्डिकाः ।  
(विभिन्नशिरसो राजन्‌ दन्तैश्छिन्नैश्च दन्तिनः।  
निर्धूतैश्च करैर्नागा व्यङ्गाश्च शतशः कृताः॥  
हत्वा पञ्चशतान् योधांस्तत्क्षणेनैव मारिष।  
व्यचरत् पृतनामध्ये शैनेयः कृतहस्तवत्॥)  
कुञ्जरा वर्जयामासुर्युयुधानरथं तदा ॥ ४६ ॥

(अश्मनां भिद्यमानानां सायकैः श्रूयते ध्वनिः।  
पद्मपत्रेषु धाराणां पतन्तीनामिव ध्वनिः॥)

ततः शब्दः समभवत् तव सैन्यस्य मारिष।  
माधवेनार्द्यमानस्य सागरस्येव पर्वणि ॥ ४७ ॥

तं शब्दं तुमुलं श्रुत्वा द्रोणो यन्तारमब्रवीत्।  
एष सूत रणे क्रुद्धः सात्वतानां महारथः ॥ ४८ ॥  
दारयन् बहुधा सैन्यं रणे चरति कालवत्।  
यत्रैष शब्दस्तुमुलस्तत्र सूत रथं नय ॥ ४९ ॥

पाषाणयोधिभिर्नूनं युयुधानः समागतः ।  
तथा हि रथिनः सर्वे ह्रियन्ते विद्रुतैर्हयैः ॥ ५० ॥

विशस्त्रकवचा रुग्णास्तत्र तत्र पतन्ति च।  
न शक्नुवन्ति यन्तारः संयन्तुं तुमुले हयान् ॥ ५१ ॥

इत्येतद् वचनं श्रुत्वा भारद्वाजस्य सारथिः।  
प्रत्युवाच ततो द्रोणं सर्वशस्त्रभृतां वरम् ॥ ५२ ॥  
सैन्यं द्रवति चायुष्मन् कौरवेयं समन्ततः।  
पश्य योधान् रणे भग्नान् धावतो वै ततस्ततः ॥ ५३ ॥

इमे च संहताः शूराः पञ्चालाः पाण्डवैः सह।  
त्वामेव हि जिघांसन्त आद्रवन्ति समन्ततः ॥ ५४ ॥

अत्र कार्यं समाधत्स्व प्राप्तकालमरिंदम।  
स्थाने वा गमने वापि दूरं यातश्च सात्यकिः ॥ ५५ ॥

तथैवं वदतस्तस्य भारद्वाजस्य सारथेः।  
प्रत्यदृश्यत शैनेयो निघ्नन् बहुविधान् रथात् ॥ ५६ ॥

ते वध्यमानाः समरे युयुधानेन तावकाः।  
युयुधानरथं त्यक्त्वा द्रोणानीकाय दुद्रुवुः ॥ ५७ ॥

यैस्तु दुःशासनः सार्धं रथैः पूर्वं न्यवर्तत।  
ते भीतास्त्वभ्यधावन्त सर्वे द्रोणरथं प्रति ॥ ५८ ॥