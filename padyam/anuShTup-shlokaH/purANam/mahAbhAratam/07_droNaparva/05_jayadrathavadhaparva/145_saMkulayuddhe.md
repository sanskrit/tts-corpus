+++
title_full = "145 अर्जुनका जयद्रथपर आक्रमण, कर्ण और दुर्योधनकी बातचीत, कर्णके साथ अर्जुनका युद्ध और कर्णकी पराजय तथा सब योद्धाओंके साथ अर्जुनका घोर युद्ध"
title = "१४५ संकुलयुद्धे"

+++


तदवस्थे हते तस्मिन् भूरिश्रवसि कौरवे।  
यथा भूयोऽभवद् युद्धं तन्ममाचक्ष्व संजय ॥ १ ॥

भूरिश्रवसि संक्रान्ते परलोकाय भारत।  
वासुदेवं महाबाहुरर्जुनः समचूचुदत् ॥ २ ॥

चोदयाश्वान् भृशं कृष्ण यतो राजा जयद्रथः।  
श्रूयते पुण्डरीकाक्ष त्रिषु धर्मेषु वर्तते ॥ ३ ॥  
प्रतिज्ञां सफलां चापि कर्तुमर्हसि मेऽनघ।  
अस्तमेति महाबाहो त्वरमाणो दिवाकरः ॥ ४ ॥

एतद्धि पुरुषव्याघ्र महदभ्युद्यंतं मया।  
कार्यं संरक्ष्यते चैष कुरुसेनामहारथैः ॥ ५ ॥

तथा नाभ्येति सूर्योऽस्तं यथा सत्यं भवेद् वचः।  
चोदयाश्वांस्तथा कृष्ण यथा हन्यां जयद्रथम् ॥ ६ ॥

ततः कृष्णो महाबाहू रजतप्रतिमान् हयान्।  
हयज्ञश्चोदयामास जयद्रथवधं प्रति ॥ ७ ॥

तं प्रयान्तममोघेषुमुत्पतद्भिरिवाशुगैः ।  
त्वरमाणा महाराज सेनामुख्याः समाद्रवन् ॥ ८ ॥

दुर्योधनश्च कर्णश्च वृषसेनोऽथ मद्रराट्।  
अश्वत्थामा कृपश्चैव स्वयमेव च सैन्धवः ॥ ९ ॥

समासाद्य च बीभत्सुः सैन्धवं समुपस्थितम्।  
नेत्राभ्यां क्रोधदीप्ताभ्यां सम्प्रैक्षन्निर्दहन्निव ॥ १० ॥

ततो दुर्योधनो राजा राधेयं त्वरितोऽब्रवीत्।  
अर्जुनं प्रेक्ष्य संयातं जयद्रथवधं प्रति ॥ ११ ॥

अयं स वैकर्तन युद्धकालो  
विदर्शयस्वात्मबलं महात्मन् ।  
यथा न वध्येत रणेऽर्जुनेन  
जयद्रथः कर्ण तथा कुरुष्व ॥ १२ ॥

अल्पावशेषो दिवसो नृवीर  
विघातयस्वाद्य रिपुं शरौघैः ।  
दिनक्षयं प्राप्य नरप्रवीर  
ध्रुवो हि नः कर्ण जयो भविष्यति ॥ १३ ॥

सैन्धवे रक्ष्यमाणे तु सूर्यस्यास्तमनं प्रति।  
मिथ्याप्रतिज्ञः कौन्तेयः प्रवेक्ष्यति हुताशनम् ॥ १४ ॥

अनर्जुनायां च भुवि मुहूर्तमपि मानद।  
जीवितुं नोत्सहेरन् वै भ्रातरोऽस्य सहानुगाः ॥ १५ ॥

विनष्टैः पाण्डवेयैश्च सशैलवनकाननाम् ।  
वसुंधरामिमां कर्ण भोक्ष्यामो हतकण्टकाम् ॥ १६ ॥

दैवेनोपहतः पार्थो विपरीतश्च मानद।  
कार्याकार्यमजानानः प्रतिज्ञां कृतवान् रणे ॥ १७ ॥

नूनमात्मविनाशाय पाण्डवेन किरीटिना ।  
प्रतिज्ञेयं कृता कर्ण जयद्रथवधं प्रति ॥ १८ ॥

कथं जीवति दुर्धर्षे त्वयि राधेय फाल्गुनः।  
अनस्तंगत आदित्ये हन्यात् सैन्धवकं नृपम् ॥ १९ ॥

रक्षितं मद्रराजेन कृपेण च महात्मना।  
जयद्रथं रणमुखे कथं हन्याद् धनंजयः ॥ २० ॥

द्रौणिना रक्ष्यमाणं च मया दुःशासनेन च।  
कथं प्राप्स्यति बीभत्सुः सैन्धवं कालचोदितः ॥ २१ ॥

युध्यन्ते बहवः शूरा लम्बते च दिवाकरः।  
शङ्के जयद्रथं पार्थो नैव प्राप्स्यति मानद ॥ २२ ॥

स त्वं कर्ण मया सार्धं शूरैश्चान्यैर्महारथैः।  
द्रौणिना त्वं हि सहितो मद्रेशेन कृपेण च ॥ २३ ॥  
युध्यस्व यत्नमास्थाय परं पार्थेन संयुगे।

एवमुक्तस्तु राधेयस्तव पुत्रेण मारिष ॥ २४ ॥  
दुर्योधनमिदं वाक्यं प्रत्युवाच कुरूत्तमम्।

दृढलक्ष्येण वीरेण भीमसेनेन धन्विना ॥ २५ ॥  
भृशं भिन्नतनुः संख्ये शरजालैरनेकशः।  
स्थातव्यमिति तिष्ठामि रणे सम्प्रति मानद ॥ २६ ॥

नाङ्गमिङ्गति किंचिन्मे संतप्तस्य महेषुभिः।  
योत्स्यामि तु यथाशक्त्या त्वदर्थं जीवितं मम ॥ २७ ॥

यथा पाण्डवमुख्योऽसौ न हनिष्यति सैन्धवम्।  
न हि मे युध्यमानस्य सायकानस्यतः शितान् ॥ २८ ॥  
सैन्धवं प्राप्स्यते वीरः सव्यसाची धनंजयः।

यत्तु भक्तिमता कार्यं सततं हितकाङ्क्षिणा ॥ २९ ॥  
तत् करिष्यामि कौरव्य जयो दैवे प्रतिष्ठितः।

सैन्धवार्थे परं यत्नं करिष्याम्यद्य संयुगे ॥ ३० ॥  
त्वत्प्रियार्थं महाराज जयो दैवे प्रतिष्ठितः।

अद्य योत्स्येऽर्जुनमहं पौरुषं स्वं व्यपाश्रितः ॥ ३१ ॥  
त्वदर्थे पुरुषव्याघ्र जयो दैवे प्रतिष्ठितः।

अद्य युद्धं कुरुश्रेष्ठ मम पार्थस्य चोभयोः ॥ ३२ ॥  
पश्यन्तु सर्वसैन्यानि दारुणं लोमहर्षणम्।

कर्णकौरवयोरेवं रणे सम्भाषमाणयोः ॥ ३३ ॥  
अर्जुनो निशितैर्बाणैर्जघान तव वाहिनीम्।

चिच्छेद निशितैर्बाणैः शूराणामनिवर्तिनाम् ॥ ३४ ॥  
भुजान् परिघसंकाशान् हस्तिहस्तोपमान् रणे।

शिरांसि च महाबाहुश्चिच्छेद निशितैः शरैः ॥ ३५ ॥  
हस्तिहस्तान् हयग्रीवान् रथाक्षांश्च समन्ततः।

शोणिताक्तान् हयारोहान् गृहीतप्रासतोमरान् ॥ ३६ ॥  
क्षुरैश्चिच्छेद बीभत्सुर्द्विधैकैकं त्रिधैव च।

हया वारणमुख्याश्च प्रापतन्त समन्ततः ॥ ३७ ॥  
ध्वजाश्छत्राणि चापानि चामराणि शिरांसि च।

कक्षमग्निरिवोद्धूतः प्रदहंस्तव वाहिनीम् ॥ ३८ ॥  
अचिरेण महीं पार्थश्चकार रुधिरोत्तराम्।

हतभूयिष्ठयोधं तत् कृत्वा तव बलं बली ॥ ३९ ॥  
आससाद दुराधर्षः सैन्धवं सत्यविक्रमः।

बीभत्सुर्भीमसेनेन सात्वतेन च रक्षितः ॥ ४० ॥  
प्रबभौ भरतश्रेष्ठ ज्वलन्निव हुताशनः।

तं तथावस्थितं दृष्ट्वा त्वदीया वीर्यसम्पदा ॥ ४१ ॥  
नामृष्यन्त महेष्वासाः पाण्डवं पुरुषर्षभाः।

दुर्योधनश्च कर्णश्च वृषसेनोऽथ मद्रराट् ॥ ४२ ॥  
अश्वत्थामा कृपश्चैव स्वयमेव च सैन्धवः।  
संनद्धाः सैन्धवस्यार्थे समावृण्वन् किरीटिनम् ॥ ४३ ॥

नृत्यन्तं रथमार्गेषु धनुर्ज्यातलनिःस्वनैः ।  
संग्रामकोविदं पार्थं सर्वे युद्धविशारदाः ॥ ४४ ॥  
अभीताः पर्यवर्तन्त व्यादितास्यमिवान्तकम् ।

सैन्धवं पृष्ठतः कृत्वा जिघांसन्तोऽच्युतार्जुनौ ॥ ४५ ॥  
सूर्यास्तमनमिच्छन्तो लोहितायति भास्करे ।

ते भुजैर्भोगिभोगाभैर्धनूंष्यानम्य सायकान् ॥ ४६ ॥  
मुमुचुः सूर्यरश्म्याभान् शतशः फाल्गुनं प्रति।

ततस्तानस्यमानांश्च किरीटी युद्धदुर्मदः ॥ ४७ ॥  
द्विधा त्रिधाष्टधैकैकं छित्त्वा विव्याध तान् रथान्।

सिंहलाङ्‌गूलकेतुस्तु दर्शयन् वीर्यमात्मनः ॥ ४८ ॥  
शारद्वतीसुतो राजन्नर्जुनं प्रत्यवारयत् ।

स विद्ध्वा दशभिः पार्थं वासुदेवं च सप्तभिः ॥ ४९ ॥  
अतिष्ठद् रथमार्गेषु सैन्धवं प्रतिपालयन्।

अथैनं कौरवश्रेष्ठाः सर्व एव महारथाः ॥ ५० ॥  
महता रथवंशेन सर्वतः प्रत्यवारयन्।

विस्फारयन्तश्चापानि विसृजन्तश्च सायकान् ॥ ५१ ॥  
सैन्धवं पर्यरक्षन्त शासनात् तनयस्य ते।

ततः पार्थस्य शूरस्य बाह्वोर्बलमदृश्यत ॥ ५२ ॥  
इषूणामक्षयत्वं च धनुषो गाण्डिवस्य च।

अस्त्रैरस्त्राणि संवार्य द्रौणेः शारद्वतस्य च ॥ ५३ ॥  
एकैकं दशभिर्बाणैः सर्वानेव समार्पयत्।

तं द्रौणिः पञ्चविंशत्या वृषसेनश्च सप्तभिः ॥ ५४ ॥  
दुर्योधनस्तु विंशत्या कर्णशल्यौ त्रिभिस्त्रिभिः।

त एनमभिगर्जन्तो विध्यन्तश्च पुनः पुनः ॥ ५५ ॥  
विधुन्वतश्च चापानि सर्वतः प्रत्यवारयन्।

श्लिष्टं च सर्वतश्चक्रू रथमण्डलमाशु ते ॥ ५६ ॥  
सूर्यास्तमनमिच्छन्तस्त्वरमाणा महारथाः ।

त एनमभिनर्दन्तो विधुन्वाना धनूंषि च ॥ ५७ ॥  
सिषिचुर्मार्गणैस्तीक्ष्णैर्गिरिं मेघा इवाम्बुभिः ।

ते महास्त्राणि दिव्यानि तत्र राजन् व्यदर्शयन् ॥ ५८ ॥  
धनंजयस्य गात्रे तु शूराः परिघबाहवः।

हतभूयिष्ठयोधं तत् कृत्वा तव बलं बली ॥ ५९ ॥  
आससाद दुराधर्षः सैन्धवं सत्यविक्रमः।

तं कर्णः संयुगे राजन् प्रत्यवारयदाशुगैः ॥ ६० ॥  
मिषतो भीमसेनस्य सात्वतस्य च भारत।

तं पार्थो दशभिर्बाणैः प्रत्यविध्यद् रणाजिरे ॥ ६१ ॥  
सूतपुत्रं महाबाहुः सर्वसैन्यस्य पश्यतः।

सात्वतश्च त्रिभिर्बाणैः कर्णं विव्याध मारिष ॥ ६२ ॥  
भीमसेनस्त्रिभिश्चैव पुनः पार्थश्च सप्तभिः।

तान् कर्णः प्रतिविव्याध षष्ट्या षष्ट्या महारथः ॥ ६३ ॥  
तद् युद्धमभवद् राजन् कर्णस्य बहुभिः सह।

तत्राद्भुतमपश्याम सूतपुत्रस्य मारिष ॥ ६४ ॥  
यदेकः समरे क्रुद्धस्त्रीन् रथान् पर्यवारयत्।

फाल्गुनस्तु महाबाहुः कर्णं वैकर्तनं रणे ॥ ६५ ॥  
सायकानां शतेनैव सर्वमर्मस्वताडयत् ।

रुधिरोक्षितसर्वाङ्गः सूतपुत्रः प्रतापवान् ॥ ६६ ॥  
शरैः पञ्चाशता वीरः फाल्गुनं प्रत्यविध्यत।  
तस्य तल्लाघवं दृष्ट्वा नामृष्यत रणेऽर्जुनः ॥ ६७ ॥

ततः पार्थो धनुश्छित्त्वा विव्याधैनं स्तनान्तरे।  
सायकैर्नवभिर्वीरस्त्वरमाणो धनंजयः ॥ ६८ ॥

अथान्यद् धनुरादाय सूतपुत्रः प्रतापवान्।  
सायकैरष्टसाहस्रैश्छादयामास पाण्डवम् ॥ ६९ ॥

तां बाणवृष्टिमतुलां कर्णचापसमुत्थिताम् ।  
व्यधमत् सायकैः पार्थः शलभानिव मारुतः ॥ ७० ॥

छादयामास च तदा सायकैरर्जुनो रणे।  
पश्यतां सर्वयोधानां दर्शयन् पाणिलाघवम् ॥ ७१ ॥

वधार्थं चास्य समरे सायकं सूर्यवर्चसम्।  
चिक्षेप त्वरया युक्तस्त्वराकाले धनंजयः ॥ ७२ ॥

तमापतन्तं वेगेन द्रौणिश्चिच्छेद सायकम्।  
अर्धचन्द्रेण तीक्ष्णेन स च्छिन्नः प्रापतद् भुवि ॥ ७३ ॥

कर्णोऽपि द्विषतां हन्ता छादयामास फाल्गुनम्।  
सायकैर्बहुसाहस्रैः कृतप्रतिकृतेप्सया ॥ ७४ ॥

तौ वृषाविव नर्दन्तौ नरसिंहौ महारथौ।  
सायकैस्तु प्रतिच्छन्नं चक्रतुः खमजिह्मगैः ॥ ७५ ॥

अदृश्यौ च शरौघैस्तौ निघ्नन्तावितरेतरम्।  
कर्ण पार्थोऽस्मि तिष्ठ त्वं कर्णोऽहं तिष्ठ फाल्गुन ॥ ७६ ॥

इत्येवं तर्जयन्तौ तौ वाक्शल्यैस्तुदतां तदा।  
युध्येतां समरे वीरौ चित्रं लघु च सुष्ठु च॥७७॥

प्रेक्षणीयौ चाभवतां सर्वयोधसमागमे ।  
प्रशस्यमानौ समरे सिद्धचारणपन्नगैः ॥ ७८ ॥  
अयुध्येतां महाराज परस्परवधैषिणौ ।

ततो दुर्योधनो राजंस्तावकानभ्यभाषत ॥ ७९ ॥  
यत्नाद् रक्षत राधेयं नाहत्वा समरेऽर्जुनम्।  
निवर्तिष्यति राधेय इति मामुक्तवान् वृषः ॥ ८० ॥

एतस्मिन्नन्तरे राजन् दृष्ट्वा कर्णस्य विक्रमम्।  
आकर्णमुक्तैरिषुभिः कर्णस्य चतुरो हयान् ॥ ८१ ॥  
अनयत् प्रेतलोकाय चतुर्भिः श्वेतवाहनः।  
सारथिं चास्य भल्लेन रथनीडादपातयत् ॥ ८२ ॥

छादयामास स शरैस्तव पुत्रस्य पश्यतः।  
संछाद्यमानः समरे हताश्वो हतसारथिः ॥ ८३ ॥  
मोहितः शरजालेन कर्तव्यं नाभ्यपद्यत।

तं तथा विरथं दृष्ट्वा रथमारोप्य तं तदा ॥ ८४ ॥  
अश्वत्थामा महाराज भूयोऽर्जुनमयोधयत् ।

मद्रराजश्च कौन्तेयमविध्यत् त्रिंशता शरैः ॥ ८५ ॥  
शारद्वतस्तु विंशत्या वासुदेवं समार्पयत्।  
धनंजयं द्वादशभिराजघान शिलीमुखैः ॥ ८६ ॥

चतुर्भिः सिन्धुराजश्च वृषसेनश्च सप्तभिः।  
पृथक् पृथङ्‌महाराज विव्यधुः कृष्णपाण्डवौ ॥ ८७ ॥

तथैव तान् प्रत्यविध्यत् कुन्तीपुत्रो धनंजयः।  
द्रोणपुत्रं चतुःषष्ट्या मद्रराजं शतेन च ॥ ८८ ॥  
सैन्धवं दशभिर्बाणैर्वृषसेनं त्रिभिः शरैः।  
शारद्वतं च विंशत्या विद्ध्वा पार्थो ननाद ह ॥ ८९ ॥

ते प्रतिज्ञाप्रतीघातमिच्छन्तः सव्यसाचिनः ।  
सहितास्तावकास्तूर्णमभिपेतुर्धनंजयम् ॥ ९० ॥

अथार्जुनः सर्वतो वारुणास्त्रं  
प्रादुश्चक्रे त्रासयन् धार्तराष्ट्रान् ।  
तं प्रत्युदीयुः कुरवः पाण्डुपुत्रं  
रथैर्महार्हैः शरवर्षाण्यवर्षन् ॥ ९१ ॥

ततस्तु तस्मिंस्तुमुले समुत्थिते  
सुदारुणे भारत मोहनीये ।  
नोऽमुह्यत प्राप्य स राजपुत्रः  
किरीटमाली व्यसृजच्छरौघान् ॥ ९२ ॥

राज्यप्रेप्सुः सव्यसाची कुरूणां  
स्मरन् क्लेशान् द्वादशवर्षवृत्तान् ।  
गाण्डीवमुक्तैरिषुभिर्महात्मा  
सर्वा दिशो व्यावृणोदप्रमेयः ॥ ९३ ॥

प्रदीप्तोल्कमभवच्चान्तरिक्षं  
मृतेषु देहेष्वपतन् वयांसि ।  
यत् पिङ्गलज्येन किरीटमाली  
क्रुद्धो रिपूनाजगवेन हन्ति ॥ ९४ ॥

ततः किरीटी महता महायशाः  
शरासनेनास्य शराननीकजित् ।  
हयप्रवेकोत्तमनागधूर्गतान्  
कुरुप्रवीरानिषुभिर्व्यपातयत् ॥ ९५ ॥

गदाश्च गुर्वीः परिघानयस्मया-  
नसींश्च शक्तीश्च रणे नराधिपाः।  
महान्ति शस्त्राणि च भीमदर्शनाः  
प्रगृह्य पार्थं सहसाभिदुद्रुवुः ॥ ९६ ॥

ततो युगान्ताभ्रसमस्वनं मह-  
न्महेन्द्रचापप्रतिमं च गाण्डिवम् ।  
चकर्ष दोर्भ्यां विहसन् भृशं ययौ  
दहंस्त्वदीयान् यमराष्ट्रवर्धनः ॥ १७ ॥

स तानुदीर्णान् सरथान् सवारणान्  
पदातिसङ्घांश्च महाधनुर्धरः ।  
विपन्नसर्वायुधजीवितान् रणे  
चकार वीरो यमराष्ट्रवर्धनान् ॥ ९८ ॥