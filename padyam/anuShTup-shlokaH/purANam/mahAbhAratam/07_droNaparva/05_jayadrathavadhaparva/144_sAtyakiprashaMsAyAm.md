+++
title_full = "144 सात्यकिके भूरिश्रवाद्वारा अपमानित होनेका कारण तथा वृष्णिवंशी वीरोंकी प्रशंसा"
title = "१४४ सात्यकिप्रशंसायाम्"

+++


अजितो द्रोणराधेयविकर्णकृतवर्मभिः ।  
तीर्णः सैन्यार्णवं वीरः प्रतिश्रुत्य युधिष्ठिरे ॥ १ ॥  
स कथं कौरवेयेण समरेष्वनिवारिताः।  
निगृह्य भूरिश्रवसा बलाद् भुवि निपातितः ॥ २ ॥

शृणु राजन्निहोत्पत्तिं शैनेयस्य यथा पुरा।  
यथा च भूरिश्रवसो यत्र ते संशयो नृप ॥ ३ ॥

अत्रेः पुत्रोऽभवत् सोमः सोमस्य तु बुधः स्मृतः।  
बुधस्यैको महेन्द्राभः पुत्र आसीत् पुरूरवाः ॥ ४ ॥

पुरूरवस आयुस्तु आयुषो नहुषः सुतः।  
नहुषस्य ययातिस्तु राजा देवर्षिसम्मतः ॥ ५ ॥

ययातेर्देवयान्यां तु यदुर्ज्येष्ठोऽभवत् सुतः।  
यदोरभूदन्ववाये देवमीढ इति स्मृतः ॥ ६ ॥  
यादवस्तस्य तु सुतः शूरस्त्रैलोक्यसम्मतः।  
शूरस्य शौरिर्नृवरो वसुदेवो महायशाः ॥ ७ ॥

धनुष्यनवरः शूरः कार्तवीर्यसमो युधि।  
तद्वीर्यश्चापि तत्रैव कुले शिनिरभून्नृप ॥ ८ ॥

एतस्मिन्नेव काले तु देवकस्य महात्मनः।  
दुहितुः स्वयंवरे राजन् सर्वक्षत्रसमागमे ॥ ९ ॥

तत्र वै देवकीं देवीं वसुदेवार्थमाशु वै।  
निर्जित्य पार्थिवान् सर्वान् रथमारोपयच्छिनिः ॥ १० ॥

तां दृष्ट्वा देवकीं शूरो रथस्थां पुरुषर्षभ।  
नामृष्यत महातेजाः सोमदत्तः शिनेर्नृप ॥ ११ ॥

तयोर्युद्धमभूद् राजन् दिनार्धं चित्रमद्भुतम्।  
बाहुयुद्धं सुबलिनोः प्रसक्तं पुरुषर्षभ ॥ १२ ॥

शिनिना सोमदत्तस्तु प्रसह्य भुवि पातितः।  
असिमुद्यम्य केशेषु प्रगृह्य च पदा हतः ॥ १३ ॥

मध्ये राजसहस्राणां प्रेक्षकाणां समन्ततः।  
कृपया च पुनस्तेन स जीवेति विसर्जितः ॥ १४ ॥

तदवस्थः कृतस्तेन सोमदत्तोऽथ मारिष।  
प्रासादयन्महादेवममर्षवशमास्थितः ॥ १५ ॥

तस्य तुष्टो महादेवो वराणां वरदः प्रभुः।  
वरेण च्छन्दयामास स तु वव्रे वरं नृपः ॥ १६ ॥

पुत्रमिच्छामि भगवन् यो निपात्य शिनेः सुतम्।  
मध्ये राजसहस्राणां पदा हन्याच्च संयुगे ॥ १७ ॥

तस्य तद् वचनं श्रुत्वा सोमदत्तस्य पार्थिव।  
(सशिरःकम्पमाहेदं नैतदेवं भवेन्नृप ।  
स पूर्वमेव तपसा मामाराध्य जगत्त्रये॥  
कस्याप्यवध्यता मत्तः प्राप्तवान् वरमुत्तमम्।  
तवाप्ययं प्रयासस्तु निष्फलो न भविष्यति॥  
तस्य पौत्रं तु समरे त्वत्पुत्रो मोहयिष्यति।  
न तु मारयितुं शक्यः कृष्णसंरक्षितो ह्यसौ॥  
अहमेव तु कृष्णोऽस्मि नावयोरन्तरं क्वचित्।)  
एवमस्त्विति तत्रोक्त्वा स देवोऽन्तरधीयत ॥ १८ ॥

स तेन वरदानेन लब्धवान् भूरिदक्षिणम्।  
अपातयच्च समरे सौमदत्तिः शिनेः सुनम् ॥ १९ ॥

पश्यतां सर्वसैन्यानां पदा चैनमताडयत्।  
एतत् ते कथितं राजन् यन्मां त्वं परिपृच्छसि ॥ २० ॥

न हि शक्यो रणे जेतुं सात्वतो मनुजर्षभैः।  
लब्धलक्ष्याश्च संग्रामे बहुशश्चित्रयोधिनः ॥ २१ ॥

देवदानवगन्धर्वान् विजेतारो ह्यविस्मिताः ।  
स्ववीर्यविजये युक्ता नैते परपरिग्रहाः ॥ २२ ॥

न तुल्यं वृष्णिभिरिह दृश्यते किंचन प्रभो।  
भूतं भव्यं भविष्यच्च बलेन भरतर्षभ ॥ २३ ॥

न ज्ञातिमवमन्यन्ते वृद्धानां शासने रताः।  
न देवासुरगन्धर्वा न यक्षोरगराक्षसाः ॥ २४ ॥  
जेतारो वृष्णिवीराणां किं पुनर्मानवा रणे।

ब्रह्मद्रव्ये गुरुद्रव्ये ज्ञातिस्वे चाप्यहिंसकाः ॥ २५ ॥  
एतेषां रक्षितारश्च ये स्युः कस्याञ्चिदापदि।  
अर्थवन्तो न चोत्सिक्ता ब्रह्मण्याः सत्यवादिनः ॥ २६ ॥

समर्थान् नावमन्यन्ते दीनानभ्युद्धरन्ति च।  
नित्यं देवपरा दान्तास्त्रातारश्चाविकत्थनाः ॥ २७ ॥

तेन वृष्णिप्रवीराणां चक्रं न प्रतिहन्यते।  
अपि मेरुं वहेत् कश्चित् तरेद् वा मकरालयम्।  
न तु वृष्णिप्रवीराणां समेत्यान्तं व्रजेन्नृप ॥ २८ ॥

एतत् ते सर्वमाख्यातं यत्र ते संशयः प्रभो।  
कुरुराज नरश्रेष्ठ तव व्यपनयो महान् ॥ २९ ॥