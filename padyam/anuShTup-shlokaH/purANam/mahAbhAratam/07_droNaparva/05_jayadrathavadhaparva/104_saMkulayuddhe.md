+++
title_full = "104 अर्जुनका कौरव महाराथियोंके साथ घोर युद्ध"
title = "१०४ संकुलयुद्धे"

+++


तावका हि समीक्ष्यैवं वृष्ण्यन्धककुरूत्तमौ।  
प्रागत्वरन् जिघांसन्तस्तथैव विजयः परान् ॥ १ ॥

सुवर्णचित्रैर्वैयाघ्रैः स्वनवद्भिर्महारथैः ।  
दीपयन्तो दिशः सर्वा ज्वलद्भिरिव पावकैः ॥ २ ॥

रुक्मपुङ्खैश्च दुष्प्रेक्ष्यैः कार्मुकैः पृथिवीपते।  
कूजद्भिरतुलान् नादान् कोपितैस्तुरगैरिव ॥ ३ ॥

भूरिश्रवाः शलः कर्णो वृषसेनो जयद्रथः।  
कृपश्च मद्रराजश्च द्रौणिश्च रथिनां वरः ॥ ४ ॥  
ते पिबन्त इवाकाशमश्वैरष्टौ महारथाः।  
व्यराजयन् दश दिशो वैयाघ्रैर्हेमचन्द्रकैः ॥ ५ ॥

ते दंशिताः सुसंरब्धा रथैर्मेघौघनिःस्वनैः।  
समावृण्वन् दश दिशः पार्थस्य निशितैः शरैः ॥ ६ ॥  
कौलूतका हयाश्चित्रा वहन्तस्तान् महारथान्।  
व्यशोभन्त तदा शीघ्रा दीपयन्तो दिशो दश ॥ ७ ॥

आजानेयैर्महावेगैर्नानादेशसमुत्थितैः ।  
पर्वतीयैर्नदीजैश्च सैन्धवैश्च हयोत्तमैः ॥ ८ ॥  
कुरुयोधवरा राजंस्तव पुत्रं परीप्सवः।  
धनंजयरथं शीघ्रं सर्वतः समुपाद्रवन् ॥ ९ ॥

ते प्रगृह्य महाशङ्खान् दध्मुः पुरुषसत्तमाः।  
पूरयन्तो दिवं राजन् पृथिवीं च ससागराम् ॥ १० ॥

तथैव दध्मतुः शङ्खौ वासुदेवधनंजयौ।  
प्रवरौ सर्वदेवानां सर्वशङ्खवरौ भुवि ॥ ११ ॥

देवदत्तं च कौन्तेयः पाञ्चजन्यं च केशवः।  
शब्दस्तु देवदत्तस्य धनंजयसमीरितः ॥ १२ ॥  
पृथिवीं चान्तरिक्षं च दिशश्चैव समावृणोत्।

तथैव पाञ्चजन्योऽपि वासुदेवसमीरितः ॥ १३ ॥  
सर्वशब्दानतिक्रम्य पूरयामास रोदसी ।

तस्मिंस्तथा वर्तमाने दारुणे नादसंकुले ॥ १४ ॥  
भीरूणां त्रासजनने शूराणां हर्षवर्धने।  
प्रवादितासु भेरीषु झर्झरेष्वानकेषु च ॥ १५ ॥  
मृदङ्गेष्वपि राजेन्द्र वाद्यमानेष्वनेकशः ।  
महारथाः समाख्याता दुर्योधनहितैषिणः ॥ १६ ॥  
अमृष्यमाणास्तं शब्दं क्रुद्धाः परमधन्विनः।  
नानादेश्या महीपालाः स्वसैन्यपरिरक्षिणः ॥ १७ ॥  
अमर्षिता महाशङ्खान् दध्मुर्वीरा महारथाः।  
कृते प्रतिकरिष्यन्तः केशवस्यार्जुनस्य च ॥ १८ ॥

बभूव तव तत् सैन्यं शङ्खशब्दसमीरितम्।  
उद्विग्नरथनागाश्वमस्वस्थमिव वा विभो ॥ १९ ॥

तत् प्रविद्धमिवाकाशं शूरैः शङ्खविनादितम्।  
बभूव भृशमुद्विग्नं निर्घातैरिव नादितम् ॥ २० ॥

स शब्दःसुमहान् राजन् दिशः सर्वा व्यनादयत्।  
त्रासयामास तत् सैन्यं युगान्त इव सम्भृतः ॥ २१ ॥

ततो दुर्योधनोऽष्टौ च राजानस्ते महारथाः।  
जयद्रथस्य रक्षार्थं पाण्डवं पर्यवारयन् ॥ २२ ॥

ततो द्रौणिस्त्रिसप्तत्या वासुदेवमताडयत् ।  
अर्जुनं च त्रिभिर्भल्लैर्ध्वजमश्वांश्च पञ्चभिः ॥ २३ ॥

तमर्जुनः पृषत्कानां शतैः षड्भिरताडयत्।  
अत्यर्थमिव संक्रुद्धः प्रतिविद्धे जनार्दने ॥ २४ ॥

कर्णं च दशभिर्विद्ध्वा वृषसेनं त्रिभिस्तथा।  
शल्यस्य सशरं चापं मुष्टौ चिच्छेद वीर्यवान् ॥ २५ ॥

गृहीत्वा धनुरन्यत्‌ तु शल्यो विव्याध पाण्डवम्।  
भूरिश्रवास्त्रिभिर्बाणैर्हेमपुङ्खैः शिलाशितैः ॥ २६ ॥

कर्णो द्वात्रिंशता चैव वृषसेनश्च सप्तभिः।  
जयद्रथस्त्रिसप्तत्या कृपश्च दशभिः शरैः ॥ २७ ॥  
मद्रराजश्च दशभिर्विव्यधुः फाल्गुनं रणे।

ततः शराणां षष्ट्या तु द्रौणिः पार्थमवाकिरत् ॥ २८ ॥  
वासुदेवं च विंशत्या पुनः पार्थं च पञ्चभिः।

प्रहसंस्तु नरव्याघ्रः श्वेताश्वः कृष्णसारथिः ॥ २९ ॥  
प्रत्यविध्यत्‌ स तान्‌ सर्वान्‌ दर्शयन् पाणिलाघवम्।

कर्णं द्वादशभिर्विद्‌ध्या वृषसेनं त्रिभिः शरैः ॥ ३० ॥  
शल्यस्य सशरं चापं मुष्टिदेशे व्यकृन्तत।

सौमदत्तिं त्रिभिर्विद्‌ध्वा शल्यं च दशभिः शरैः ॥ ३१ ॥  
शितैरग्निशिखाकारैर्द्रौणिं विव्याध चाष्टभिः ।

गौतमं पञ्चविंशत्या सैन्धवं च शतेन ह ॥ ३२ ॥  
पुनर्द्रौणिं च सप्तत्या शराणां सोऽभ्यताडयत्।

भूरिश्रवास्तु संक्रुद्धः प्रतोदं चिच्छिदे हरेः ॥ ३३ ॥  
अर्जुनं च त्रिसप्तत्या बाणानामाजघान ह ॥ ३४ ॥

ततः शरशतैस्तीक्ष्णैस्तानरीन् श्वेतवाहनः ।  
प्रत्यषेधद् द्रुतं क्रुद्धो महावातो घनानिव ॥ ३५ ॥