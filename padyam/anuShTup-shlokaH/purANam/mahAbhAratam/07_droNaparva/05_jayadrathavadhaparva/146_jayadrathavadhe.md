+++
title_full = "146 अर्जुनका अद्\u200cभुत पराक्रम और सिन्धुराज जयद्रथका वध"
title = "१४६ जयद्रथवधे"

+++


श्रुत्वा निनादं धनुषश्च तस्य  
विस्पष्टमुत्क्रुष्टमिवान्तकस्य ।  
शक्राशनिस्फोटसमं सुघोरं  
विकृष्यमाणस्य धनंजयेन ॥ १ ॥  
त्रासोद्विग्नं तथोद्भ्रान्तं त्वदीयं तद् बलं नृप।  
युगान्तवातसंक्षुब्धं चलद्वीचितरङ्गितम् ॥ २ ॥  
प्रलीनमीनमकरं सागराम्भ इवाभवत् ।

स रणे व्यचरत् पार्थः प्रेक्षमाणो धनंजयः ॥ ३ ॥  
युगपद् दिक्षु सर्वासु सर्वाण्यस्त्राणि दर्शयन्।

आददानं महाराज संदधानं च पाण्डवम् ॥ ४ ॥  
उत्कर्षन्तं सृजन्तं च न स्म पश्याम लाघवात्।

ततः क्रुद्धो महाबाहुरैन्द्रमस्त्रं दुरासदम् ॥ ५ ॥  
प्रादुश्चक्रे महाराज त्रासयन् सर्वभारतान्।

ततः शराः प्रादुरासन् दिव्यास्त्रप्रतिमन्त्रिताः ॥ ६ ॥  
प्रदीप्ताश्च शिखिमुखाः शतशोऽथ सहस्रशः।

आकर्णपूर्णनिर्मुक्तैरग्न्यर्कांशुनिभैः शरैः ॥ ७ ॥  
नभोऽभवत् तद् दुष्प्रेक्ष्यमुल्काभिरिव संवृतम्।

ततः शस्त्रान्धकारं तत् कौरवैः समुदीरितम् ॥ ८ ॥  
अशक्यं मनसाप्यन्यैः पाण्डवः सम्भ्रमन्निव।  
नाशयामास विक्रम्य शरैर्दिव्यास्त्रमन्त्रितैः ॥ ९ ॥  
नैशं तमोंऽशुभिः क्षिप्रं दिनादाविव भास्करः।

ततस्तु तावकं सैन्यं दीप्तैः शरगभस्तिभिः ॥ १० ॥  
आक्षिपत् पल्वलाम्बूनि निदाघार्क इव प्रभुः।

ततो दिव्यास्त्रविदुषा प्रहिताः सायकांशवः ॥ ११ ॥  
समाप्लवन् द्विषत्सैन्यं लोकं भानोरिवांशवः।

अथापरे समुत्सृष्टा विशिखास्तिग्मतेजसः ॥ १२ ॥  
हृदयान्याशु वीराणां विविशुः प्रियबन्धुवत्।

य एनमीयुः समरे त्वद्योधाः शूरमानिनः ॥ १३ ॥  
शलभा इव ते दीप्तमग्निं प्राप्य ययुः क्षयम्।

एवं स मृद्नन् शत्रूणां जीवितानि यशांसि च ॥ १४ ॥  
पार्थश्चचार संग्रामे मृत्युर्विग्रहवानिव ।

सकिरीटानि वक्त्राणि साङ्गदान्‌ विपुलान् भुजान् ॥ १५ ॥  
सकुण्डलयुगान् कर्णान् केषांचिदहरच्छरैः ।

सतोमरान् गजस्थानां सप्रासान् हयसादिनाम् ॥ १६ ॥  
सचर्मणः पदातीनां रथीनां च सधन्वनः।  
सप्रतोदान् नियन्तॄणां बाहूंश्चिच्छेद पाण्डवः ॥ १७ ॥

प्रदीप्तोग्रशरार्चिष्मान् बभौ तत्र धनंजयः।  
सविस्फुलिङ्गाग्रशिखो ज्वलन्निव हुताशनः ॥ १८ ॥

तं देवराजप्रतिमं सर्वशस्त्रभृतां वरम्।  
युगपद् दिक्षु सर्वासु रथस्थं पुरुषर्षभम् ॥ १९ ॥  
निक्षिपन्तं महास्त्राणि प्रेक्षणीयं धनंजयम्।  
नृत्यन्तं रथमार्गेषु धनुर्ज्यातलनादिनम् ॥ २० ॥  
निरीक्षितुं न शेकुस्ते यत्नवन्तोऽपि पार्थिवाः।  
मध्यंदिनगतं सूर्यं प्रतपन्तमिवाम्बरे ॥ २१ ॥

दीप्तोग्रसम्भृतशरः किरीटी विरराज ह।  
वर्षास्विवोदीर्णजलः सेन्द्रधन्वाम्बुदो महान् ॥ २२ ॥

महास्त्रसम्प्लवे तस्मिन् जिष्णुना सम्प्रवर्तिते।  
सुदुस्तरे महाघोरे ममज्जुर्योधपुङ्गवाः ॥ २३ ॥

उत्कृत्तवदनैर्देहैः शरीरैः कृत्तबाहुभिः ।  
भुजैश्च पाणिनिर्मुक्तैः पाणिभिर्व्यङ्‌गुलीकृतैः ॥ २४ ॥  
कृत्ताग्रहस्तैः करिभिः कृत्तदन्तैर्मदोत्कटैः ।  
हयैश्च विधुरग्रीवै रथैश्च शकलीकृतैः ॥ २५ ॥  
निकृत्तान्त्रैः कृत्तपादैस्तथान्यैः कृत्तसंधिभिः ।  
निश्चेष्टैर्विस्फुरद्भिश्च शतशोऽथ सहस्रशः ॥ २६ ॥  
मृत्योराघातललितं तत्पार्थायोधनं महत् ।  
अपश्याम महीपाल भीरूणां भयवर्धनम् ॥ २७ ॥  
आक्रीडमिव रुद्रस्य पुराभ्यर्दयतः पशून्।

गजानां क्षुरनिर्मुक्तैः करैः सभुजगेव भूः ॥ २८ ॥  
क्वचिद् बभौ स्रग्विणीव वक्त्रपद्मैः समाचिता।

विचित्रोष्णीषमुकुटैः केयूराङ्गदकुण्डलैः ॥ २९ ॥  
स्वर्णचित्रतनुत्रैश्च भाण्डैश्च गजवाजिनाम् ।  
किरीटशतसंकीर्णा तत्र तत्र समाचिता ॥ ३० ॥  
विरराज भृशं चित्रा मही नववधूरिव।

मज्जामेदःकर्दमिनीं शोणितौघतरङ्गिणीम् ॥ ३१ ॥  
मर्मास्थिभिरगाधां च केशशैवलशाद्वलाम् ।  
शिरोबाहूपलतटां रुग्णक्रोडास्थिसंकटाम् ॥ ३२ ॥  
चित्रध्वजपताकाढ्‌यां छत्रचापोर्मिमालिनीम् ।  
विगतासुमहाकायां गजदेहाभिसंकुलाम् ॥ ३३ ॥  
रथोडुपशताकीर्णां हयसंघातरोधसम् ।  
रथचक्रयुगेषाक्षकूबरैरतिदुर्गमाम् ॥ ३४ ॥  
प्रासासिशक्तिपरशुविशिखाहिदुरासदाम् ।  
बलकङ्कमहानक्रां गोमायुमकरोत्कटाम् ॥ ३५ ॥  
गृध्रोदग्रमहाग्राहां शिवाविरुतभैरवाम् ।  
नृत्यत्प्रेतपिशाचाद्यैर्भूताकीर्णां सहस्रशः ॥ ३६ ॥  
गतासुयोधनिश्चेष्टशरीरशतवाहिनीम् ।  
महाप्रतिभयां रौद्रां घोरां वैतरणीमिव ॥ ३७ ॥  
नदीं प्रवर्तयामास भीरूणां भयवर्धिनीम्।

तं दृष्ट्वा तस्य विक्रान्तमन्तकस्येव रूपिणः ॥ ३८ ॥  
अभूतपूर्वं कुरुषु भयमागाद् रणाजिरे।

तत आदाय वीराणामस्त्रैरस्त्राणि पाण्डवः ॥ ३९ ॥  
आत्मानं रौद्रमाचष्ट रौद्रकर्मण्यधिष्ठितः ।

ततो रथवरान् राजन्नत्यतिक्रामदर्जुनः ॥ ४० ॥  
मध्यंदिनगतं सूर्यं प्रतपन्तमिवाम्बरे ।  
न शेकुः सर्वभूतानि पाण्डवं प्रतिवीक्षितुम् ॥ ४१ ॥

प्रसृतांस्तस्य गाण्डीवाच्छरव्रातान् महात्मनः ।  
संग्रामे सम्प्रपश्यामो हंसपङ्क्तिमिवाम्बरे ॥ ४२ ॥

विनिवार्य स वीराणामस्त्रैरस्त्राणि सर्वतः।  
दर्शयन् रौद्रमात्मानमुग्रे कर्मणि धिष्ठितः ॥ ४३ ॥

स तान् रथवरान् राजन्नत्याक्रामत् तदार्जुनः।  
मोहयन्निव नाराचैर्जयद्रथवधेप्सया ।  
विसृजन् दिक्षु सर्वासु शरानसितसारथिः ॥ ४४ ॥  
सरथो व्यचरत् तूर्णं प्रेक्षणीयो धनंजयः।

भ्रमन्त इव शूरस्य शरव्राता महात्मनः ॥ ४५ ॥  
अदृश्यन्तान्तरिक्षस्थाः शतशोऽथ सहस्रशः ।

आददानं महेष्वासं संदधानं च सायकम् ॥ ४६ ॥  
विसृजन्तं च कौन्तेयं नानुपश्याम वै तदा।

तथा सर्वा दिशो राजन् सर्वांश्च रथिनो रणे ॥ ४७ ॥  
कदम्बीकृत्य कौन्तेयो जयद्रथमुपाद्रवत् ।

विव्याध च चतुःषष्ट्‌या शराणां नतपर्वणाम् ॥ ४८ ॥  
सैन्धवाभिमुखं यान्तं योधाः सम्प्रेक्ष्य पाण्डवम्।  
न्यवर्तन्त रणाद् वीरा निराशास्तस्य जीविते ॥ ४९ ॥

यो योऽभ्यधावदाक्रन्दे तावकः पाण्डवं रणे।  
तस्य तस्यान्तगा बाणाः शरीरे न्यपतन् प्रभो ॥ ५० ॥

कबन्धसंकुलं चक्रे तव सैन्यं महारथः।  
अर्जुनो जयतां श्रेष्ठः शरैरग्न्यंशुसंनिभैः ॥ ५१ ॥

एवं तत् तव राजेन्द्र चतुरङ्गबलं तदा।  
व्याकुलीकृत्य कौन्तेयो जयद्रथमुपाद्रवत् ॥ ५२ ॥

द्रौणिं पञ्चाशताविध्यद् वृषसेनं त्रिभिः शरैः।  
कृपायमाणः कौन्तेयः कृपं नवभिरार्दयत् ॥ ५३ ॥

शल्यं षोडशभिर्बाणैः कर्णं द्वात्रिंशता शरैः।  
सैन्धवं तु चतुःषष्ट्‌या विद्ध्वा सिंह इवानदत् ॥ ५४ ॥

सैन्धवस्तु तथा विद्धः शरैर्गाण्डीवधन्वना।  
न चक्षमे सुसंक्रुद्धस्तोत्रार्दित इव द्विपः ॥ ५५ ॥

स वराहध्वजस्तूर्णं गार्धपत्रानजिह्मगान् ।  
क्रुद्धाशीविषसंकाशान् कर्मारपरिमार्जितान् ॥ ५६ ॥  
आकर्णपूर्णान् चिक्षेप फाल्गुनस्य रथं प्रति।

त्रिभिस्तु विद्ध्वा गोविन्दं नाराचैः षड्भिरर्जुनम् ॥ ५७ ॥  
अष्टभिर्वाजिनोऽविध्यद् ध्वजं चैकेन पत्रिणा।

स विक्षिप्यार्जुनस्तूर्णं सैन्धवप्रहितान् शरान् ॥ ५८ ॥  
युगपत् तस्य चिच्छेद शराभ्यां सैन्धवस्य ह।  
सारथेश्च शिरः कायाद् ध्वजं च समलंकृतम् ॥ ५९ ॥

स छिन्नयष्टिः सुमहान् धनंजयशराहतः।  
वराहः सिन्धुराजस्य पपाताग्निशिखोपमः ॥ ६० ॥

एतस्मिन्नेव काले तु द्रुतं गच्छति भास्करे।  
अब्रवीत् पाण्डवं राजंस्त्वरमाणो जनार्दनः ॥ ६१ ॥

एष मध्ये कृतः षड्भिः पार्थ वीरैर्महारथैः।  
जीवितेप्सुर्महाबाहो भीतस्तिष्ठति सैन्धवः ॥ ६२ ॥

एताननिर्जित्य रणे षड् रथान् पुरुषर्षभ।  
न शक्यः सैन्धवो हन्तुं यतो निर्व्याजमर्जुन ॥ ६३ ॥

योगमत्र विधास्यामि सूर्यस्यावरणं प्रति।  
अस्तंगत इति व्यक्तं द्रक्ष्यत्येकः स सिन्धुराट् ॥ ६४ ॥

हर्षेण जीविताकाङ्क्षी विनाशार्थं तव प्रभो।  
न गोप्स्यति दुराचारः स आत्मानं कथंचन ॥ ६५ ॥

तत्र छिद्रे प्रहर्तव्यं त्वयास्य कुरुसत्तम।  
व्यपेक्षा नैव कर्तव्या गतोऽस्तमिति भास्करः ॥ ६६ ॥

एवमस्त्विति बीभत्सुः केशवं प्रत्यभाषत।  
ततोऽसृजत् तमः कृष्णः सूर्यस्यावरणं प्रति ॥ ६७ ॥  
योगी योगेन संयुक्तो योगिनामीश्वरो हरिः।

सृष्टे तमसि कृष्णेन गतोऽस्तमिति भास्करः ॥ ६८ ॥  
त्वदीया जहृषुर्योधाः पार्थनाशान्नराधिप ।

ते प्रहृष्टा रणे राजन् नापश्यन् सैनिका रविम् ॥ ६९ ॥  
उन्नाम्य वक्त्राणि तदा स च राजा जयद्रथः।

वीक्षमाणे ततस्तस्मिन् सिन्धुराजे दिवाकरम् ॥ ७० ॥  
पुनरेवाब्रवीत् कृष्णो धनंजयमिदं वचः।

पश्य सिन्धुपतिं वीरं प्रेक्षमाणं दिवाकरम् ॥ ७१ ॥  
भयं हि विप्रमुच्यैतत् त्वत्तो भरतसत्तम।

अयं कालो महाबाहो वधायास्य दुरात्मनः ॥ ७२ ॥  
छिन्धि मूर्धानमस्याशु कुरु साफल्यमात्मनः।

इत्येवं केशवेनोक्तः पाण्डुपुत्रः प्रतापवान् ॥ ७३ ॥  
न्यवधीत् तावकं सैन्यं शरैरर्काग्निसंनिभैः।

कृपं विव्याध विंशत्या कर्णं पञ्चाशता शरैः ॥ ७४ ॥  
शल्यं दुर्योधनं चैव षड्भिः षड्भिरताडयत्।  
वृषसेनं तथाष्टाभिः षष्ट्‌या सैन्धवमेव च ॥ ७५ ॥

तथैव च महाबाहुस्त्वदीयान् पाण्डुनन्दनः।  
गाढं विद्ध्वा शरै राजन् जयद्रथमुपाद्रवत् ॥ ७६ ॥

तं समीपस्थितं दृष्ट्वा लेलिहानमिवानलम्।  
जयद्रथस्य गोप्तारः संशयं परमं गताः ॥ ७७ ॥

ततः सर्वे महाराज तव योधा जयैषिणः।  
सिषिचुः शरधाराभिः पाकशासनिमाहवे ॥ ७८ ॥

संछाद्यमानः कौन्तेयः शरजालैरनेकशः ।  
अक्रुध्यत् स महाबाहुरजितः कुरुनन्दनः ॥ ७९ ॥

ततः शरमयं जालं तुमुलं पाकशासनिः।  
व्यसृजत् पुरुषव्याघ्रस्तव सैन्यजिघांसया ॥ ८० ॥

ते हन्यमाना वीरेण योधा राजन् रणे तव।  
प्रजहुः सैन्धवं भीता द्वौ समं नाप्यधावताम् ॥ ८१ ॥

तत्राद्भुतमपश्याम कुन्तीपुत्रस्य विक्रमम् ।  
तादृङ् न भावी भूतो वा यच्चकार महायशाः ॥ ८२ ॥

द्विपान् द्विपगतांश्चैव हयान् हयगतानपि।  
तथा स रथिनश्चैव न्यहन् रुद्रः पशूनिव ॥ ८३ ॥

न तत्र समरे कश्चिन्मया दृष्टो नराधिप।  
गजो वाजी नरो वापि यो न पार्थशराहतः ॥ ८४ ॥

रजसा तमसा चैव योधाः संछन्नचक्षुषः।  
कश्मलं प्राविशन् घोरं नान्वजानन् परस्परम् ॥ ८५ ॥

ते शरैर्भिन्नमर्माणः सैनिकाः पार्थचोदितैः।  
बभ्रमुश्चस्खलुः पेतुः सेदुर्मम्लुश्च भारत ॥ ८६ ॥

तस्मिन् महाभीषणके प्रजानामिव संक्षये।  
रणे महति दुष्पारे वर्तमाने सुदारुणे ॥ ८७ ॥  
शोणितस्य प्रसेकेन शीघ्रत्वादनिलस्य च।  
अशाम्यत् तद् रजो भौममसृक्सिक्ते धरातले ॥ ८८ ॥  
आनाभि निरमज्जंश्च रथचक्राणि शोणिते।

मत्ता वेगवतो राजंस्तावकानां रणाङ्गणे ॥ ८९ ॥  
हस्तिनश्च हतारोहा दारिताङ्गाः सहस्रशः।  
स्वान्यनीकानि मृद्‌नन्त आर्तनादाः प्रदुद्रुवुः ॥ ९० ॥

हयाश्च पतितारोहाः पत्तयश्च नराधिप।  
प्रदुद्रुवुर्भयाद् राजन् धनंजयशराहताः ॥ ९१ ॥

मुक्तकेशा विकवचाः क्षरन्तः क्षतजं क्षतैः।  
प्रापलायन्त संत्रस्तास्त्यक्त्वा रणशिरो जनाः ॥ ९२ ॥

ऊरुग्राहगृहीताश्च केचित् तत्राभवन् भुवि।  
हतानां चापरे मध्ये द्विरदानां निलिल्यिरे ॥ ९३ ॥

एवं तव बलं राजन् द्रावयित्वा धनंजयः।  
न्यवधीत् सायकैर्घोरैः सिन्धुराजस्य रक्षिणः ॥ ९४ ॥

द्रौणिं कृपं कर्णशल्यौ वृषसेनं सुयोधनम्।  
छादयामास तीव्रेण शरजालेन पाण्डवः ॥ ९५ ॥

न गृह्णन् न क्षिपन् राजन् मुञ्चन्नापि च संदधत्।  
अदृश्यतार्जुनः संख्ये शीघ्रास्त्रत्वात् कथंचन ॥ ९६ ॥

धनुर्मण्डलमेवास्य दृश्यते स्मास्यतः सदा।  
सायकाश्च व्यदृश्यन्त निश्चरन्तः समन्ततः ॥ ९७ ॥

कर्णस्य तु धनुश्छित्त्वा वृषसेनस्य चैव ह।  
शल्यस्य सूतं भल्लेन रथनीडादपातयत् ॥ ९८ ॥

गाढविद्धावुभौ कृत्वा शरैः स्वस्रीयमातुलौ।  
अर्जुनो जयतां श्रेष्ठो द्रौणिशारद्वतौ रणे ॥ ९९ ॥

एवं तान् व्याकुलीकृत्य त्वदीयानां महारथान्।  
उज्जहार शरं घोरं पाण्डवोऽनलसंनिभम् ॥ १०० ॥

इन्द्राशनिसमप्रख्यं दिव्यमस्त्राभिमन्त्रितम् ।  
सर्वभारसहं शश्वद् गन्धमाल्यार्चितं महत् ॥ १०१ ॥

वज्रेणास्त्रेण संयोज्य विधिवत् कुरुनन्दनः।  
समादधन्महाबाहुर्गाण्डीवे क्षिप्रमर्जुनः ॥ १०२ ॥

तस्मिन् संधीयमाने तु शरे ज्वलनतेजसि।  
अन्तरिक्षे महानादो भूतानामभवन्नृप ॥ १०३ ॥

अब्रवीच्च पुनस्तत्र त्वरमाणो जनार्दनः।  
धनंजय शिरश्छिन्धि सैन्धवस्य दुरात्मनः ॥ १०४ ॥

अस्तं महीधरश्रेष्ठं यियासति दिवाकरः।  
शृणुष्वैतच्च वाक्यं मे जयद्रथवधं प्रति ॥ १०५ ॥

वृद्धक्षत्रः सैन्धवस्य पिता जगति विश्रुतः।  
स कालेनेह महता सैन्धवं प्राप्तवान् सुतम् ॥ १०६ ॥

जयद्रथममित्रघ्नं वागुवाचाशरीरिणी ।  
नृपमन्तर्हिता वाणी मेघदुन्दुभिनिःस्वना ॥ १०७ ॥

तवात्मजो मनुष्येन्द्र कुलशीलदमादिभिः ।  
गुणैर्भविष्यति विभो सदृशो वंशयोर्द्वयोः ॥ १०८ ॥

क्षत्रियप्रवरो लोके नित्यं शूराभिसत्कृतः।  
किं त्वस्य युध्यमानस्य संग्रामे क्षत्रियर्षभः ॥ १०९ ॥  
शिरश्छेत्स्यति संक्रुद्धः शत्रुरालक्षितो भुवि।

एतच्छ्रुत्वा सिन्धुराजो ध्यात्वा चिरमरिंदमः ॥ ११० ॥  
ज्ञातीन् सर्वानुवाचेदं पुत्रस्नेहाभिचोदितः ।

संग्रामे युध्यमानस्य वहतो महतीं धुरम् ॥ १११ ॥  
धरण्यां मम पुत्रस्य पातयिष्यति यः शिरः।  
तस्यापि शतधा मूर्धा फलिष्यति न संशयः ॥ ११२ ॥

एवमुक्त्वा ततो राज्ये स्थापयित्वा जयद्रथम्।  
वृद्धक्षत्रो वनं यातस्तपश्चोग्रं समास्थितः ॥ ११३ ॥

सोऽयं तप्यति तेजस्वी तपो घोरं दुरासदम्।  
समन्तपञ्चकादस्माद् बहिर्वानरकेतन ॥ ११४ ॥

तस्माज्जयद्रथस्य त्वं शिरश्छित्त्वा महामृधे।  
दिव्येनास्त्रेण रिपुहन् घोरेणाद्भुतकर्मणा ॥ ११५ ॥  
सकुण्डलं सिन्धुपतेः प्रभञ्जनसुतानुज ।  
उत्सङ्गे पातयस्वास्य वृद्धक्षत्रस्य भारत ॥ ११६ ॥

अथ त्वमस्य मूर्धानं पातयिष्यसि भूतले।  
तवापि शतधा मूर्धा फलिष्यति न संशयः ॥ ११७ ॥

यथा चेदं न जानीयात् स राजा तपसि स्थितः।  
तथा कुरु कुरुश्रेष्ठ दिव्यमस्त्रमुपाश्रितः ॥ ११८ ॥

न ह्यसाध्यमकार्यं वा विद्यते तव किंचन।  
समस्तेष्वपि लोकेषु त्रिषु वासवनन्दन ॥ ११९ ॥

एतच्छ्रुत्वा तु वचनं सृक्किणी परिसंलिहन्।  
इन्द्राशनिसमस्पर्शं दिव्यमन्त्राभिमन्त्रितम् ॥ १२० ॥  
सर्वभारसहं शश्वद् गन्धमाल्यार्चितं शरम्।  
विससर्जार्जुनस्तूर्णं सैन्धवस्य वधे धृतम् ॥ १२१ ॥

स तु गाण्डीवनिर्मुक्तः शरः श्येन इवाशुगः।  
छित्त्वा शिरः सिन्धुपतेरुत्पपात विहायसम् ॥ १२२ ॥

तच्छिरः सिन्धुराजस्य शरैरूर्ध्वमवाहयत् ।  
दुर्हृदामप्रहर्षाय सुहृदां हर्षणाय च ॥ १२३ ॥

शरैः कदम्बकीकृत्य काले तस्मिंश्च पाण्डवः।  
योधयामास तांश्चैव पाण्डवः षण्महारथान् ॥ १२४ ॥

ततः सुमहदाश्चर्यं तत्रापश्याम भारत।  
समन्तपञ्चकाद् बाह्यं शिरो यद् व्यहरत् ततः ॥ १२५ ॥

एतस्मिन्नेव काले तु वृद्धक्षत्रो महीपतिः।  
संध्यामुपास्ते तेजस्वी सम्बन्धी तव मारिष ॥ १२६ ॥

उपासीनस्य तस्याथ कृष्णकेशं सकुण्डलम्।  
सिन्धुराजस्य मूर्धानमुत्सङ्गे समपातयत् ॥ १२७ ॥

तस्योत्सङ्गे निपतितं शिरस्तच्चारुकुण्डलम् ।  
वृद्धक्षत्रस्य नृपतेरलक्षितमरिंदम ॥ १२८ ॥

कृतजप्यस्य तस्याथ वृद्धक्षत्रस्य भारत।  
प्रोत्तिष्ठतस्तत्‌ सहसा शिरोऽगच्छद् धरातलम् ॥ १२९ ॥

ततस्तस्य नरेन्द्रस्य पुत्रमूर्धनि भूतले।  
गते तस्यापि शतधा मूर्धागच्छदरिंदम ॥ १३० ॥

ततः सर्वाणि सैन्यानि विस्मयं जग्मुरुत्तमम्।  
वासुदेवं च बीभत्सुं प्रशशंसुर्महारथम् ॥ १३१ ॥

ततो विनिहते राजन् सिन्धुराजे किरीटिना।  
तमस्तद् वासुदेवेन संहृतं भरतर्षभ ॥ १३२ ॥

पश्चाज्ज्ञातं महीपाल तव पुत्रैः सहानुगैः।  
वासुदेवप्रयुक्तेयं मायेति नृपसत्तम ॥ १३३ ॥

एवं स निहतो राजन् पार्थेनामिततेजसा।  
अक्षौहिणीरष्ट हत्वा जामाता तव सैन्धवः ॥ १३४ ॥

हतं जयद्रथं दृष्ट्वा तव पुत्रा नराधिप।  
दुःखादश्रूणि मुमुचुर्निराशाश्चाभवन् जये ॥ १३५ ॥

ततो जयद्रथे राजन् हते पार्थेन केशवः।  
दध्मौ शंखं महाबाहुरर्जुनश्च परंतपः ॥ १३६ ॥

भीमश्च वृष्णिसिंहश्च युधामन्युश्च भारत।  
उत्तमौजाश्च विक्रान्तः शंखान् दध्मुः पृथक् पृथक् ॥ १३७ ॥

श्रुत्वा महान्तं तं शब्दं धर्मराजो युधिष्ठिरः।  
सैन्धवं निहतं मेने फाल्गुनेन महात्मना ॥ १३८ ॥

ततो वादित्रघोषेण स्वान् योधान् पर्यहर्षयत्।  
अभ्यवर्तत संग्रामे भारद्वाजं युयुत्सया ॥ १३९ ॥

ततः प्रववृते राजन्नस्तंगच्छति भास्करे।  
द्रोणस्य सोमकैः सार्धं संग्रामो लोमहर्षणः ॥ १४० ॥

ते तु सर्वे प्रयत्नेन भारद्वाजं जिघांसवः।  
सैन्धवे निहते राजन्नयुध्यन्त महारथाः ॥ १४१ ॥

पाण्डवास्तु जयं लब्ध्वा सैन्धवं विनिहत्य च।  
अयोधयंस्तु ते द्रोणं जयोन्मत्तास्ततस्ततः ॥ १४२ ॥

अर्जुनोऽपि ततो योधांस्तावकान् रथसत्तमान्।  
अयोधयन्महाबाहुर्हत्वा सैन्धवकं नृपम् ॥ १४३ ॥

स देवशत्रूनिव देवराजः  
किरीटमाली व्यधमत् समन्तात् ।  
यथा तमांस्यभ्युदितस्तमोघ्नः  
पूर्वप्रतिज्ञां समवाप्य वीरः ॥ १४४ ॥