+++
title_full = "152 दुर्योधन और कर्णकी बातचीत तथा पुनः युद्धका आरम्भ"
title = "१५२ पुनर्युद्धारम्भे"

+++


ततो दुर्योधनो राजा द्रोणेनैवं प्रचोदितः।  
अमर्षवशमापन्नो युद्धायैव मनो दधे ॥ १ ॥

अब्रवीच्च तदा कर्णं पुत्रो दुर्योधनस्तव।  
पश्य कृष्णसहायेन पाण्डवेन किरीटिना ॥ २ ॥  
आचार्यविहितं व्यूहं भित्त्वा देवैः सुदुर्भिदम्।  
तव व्यायच्छमानस्य द्रोणस्य च महात्मनः ॥ ३ ॥  
मिषतां योधमुख्यानां सैन्धवो विनिपातितः।

पश्य राधेय पृथ्वीशाः पृथिव्यां प्रवरा युधि ॥ ४ ॥  
पार्थेनैकेन निहताः सिंहेनेवेतरे मृगाः।

मम व्यायच्छमानस्य द्रोणस्य च महात्मनः ॥ ५ ॥  
अल्पावशेषं सैन्यं मे कृतं शक्रात्मजेन ह।

कथं नियच्छमानस्य द्रोणस्य युधि फाल्गुनः ॥ ६ ॥  
भिन्द्यात् सुदुर्भिदं व्यूहं यतमानोऽपि संयुगे।  
प्रतिज्ञाया गतः पारं हत्वा सैन्धवमर्जुनः ॥ ७ ॥

पश्य राधेय पृथ्वीशान् पृथिव्यां पातितान् बहून्।  
पार्थेन निहतान् संख्ये महेन्द्रोपमविक्रमान् ॥ ८ ॥

अनिच्छतः कथं वीर द्रोणस्य युधि पाण्डवः।  
भिन्द्यात् सुदुर्भिदं व्यूहं यतमानस्य शुष्मिणः ॥ ९ ॥

दयितः फाल्गुनो नित्यमाचार्यस्य महात्मनः।  
ततोऽस्य दत्तवान् द्वारमयुद्धेनैव शत्रुहन् ॥ १० ॥

अभयं सिन्धुराजाय दत्त्वा द्रोणः परंतपः।  
प्रादात् किरीटिने द्वारं पश्य निर्गुणतां मयि ॥ ११ ॥

यद्यदास्यदनुज्ञां वै पूर्वमेव गृहान् प्रति।  
प्रस्थातुं सिन्धुराजस्य नाभविष्यज्जनक्षयः ॥ १२ ॥

जयद्रथो जीवितार्थी गच्छमानो गृहान् प्रति।  
मयानार्येण संरुद्धो द्रोणात् प्राप्याभयं सखे ॥ १३ ॥

(रक्षामि सैन्धवं युद्धे नैनं प्राप्स्यति फाल्गुनः।  
मम सैन्यविनाशाय रुद्धो विप्रेण सैन्धवः॥

तस्य मे मन्दभाग्यस्य यतमानस्य संयुगे।  
हतानि सर्वसैन्यानि हतो राजा जयद्रथः॥

पश्य योधवरान् कर्ण शतशोऽथ सहस्रशः।  
पार्थनामाङ्कितैर्बाणैः सर्वे नीता यमक्षयम्॥

कथमेकरथेनाजौ बहूनां नः प्रपश्यताम्।  
विपन्नः सैन्धवो राजा योधाश्चैव सहस्रशः॥)

अद्य मे भ्रातरः क्षीणाश्चित्रसेनादयो रणे।  
भीमसेनं समासाद्य पश्यतां नो दुरात्मनाम् ॥ १४ ॥

आचार्यं मा विगर्हस्व शक्त्यासौ युध्यते द्विजः।  
यथाबलं यथोत्साहं त्यक्त्वा जीवितमात्मनः ॥ १५ ॥

यद्येनं समतिक्रम्य प्रविष्टः श्वेतवाहनः।  
नात्र सूक्ष्मोऽपि दोषः स्यादाचार्यस्य कथंचन ॥ १६ ॥

कृती दक्षो युवा शूरः कृतास्त्रो लघुविक्रमः।  
दिव्यास्त्रयुक्तमास्थाय रथं वानरलक्षणम् ॥ १७ ॥  
कृष्णेन च गृहीताश्वमभेद्यकवचावृतः ।  
गाण्डीवमजरं दिव्यं धनुरादाय वीर्यवान् ॥ १८ ॥  
प्रवर्षन् निशितान् बाणान् बाहुद्रविणदर्पितः।  
यदर्जुनोऽभ्ययाद् द्रोणमुपपन्नं हि तस्य तत् ॥ १९ ॥

आचार्यः स्थविरो राजन् शीघ्रयाने तथाक्षमः।  
बाहुव्यायामचेष्टायामशक्तस्तु नराधिप ॥ २० ॥

तेनैवमभ्यतिक्रान्तः श्वेताश्वः कृष्णसारथिः ।  
तस्य दोषं न पश्यामि द्रोणस्यानेन हेतुना ॥ २१ ॥

अजय्यान् पाण्डवान् मन्ये द्रोणेनास्त्रविदा मृधे।  
तथा ह्येनमतिक्रम्य प्रविष्टः श्वेतवाहनः ॥ २२ ॥

दैवादिष्टेऽन्यथाभावो न मन्ये विद्यते क्वचित्।  
यतो नो युध्यमानानां परं शक्त्या सुयोधन ॥ २३ ॥  
सैन्धवो निहतो युद्धे दैवमत्र परं स्मृतम्।

परं यत्नं कुर्वतां च त्वया सार्धं रणाजिरे ॥ २४ ॥  
हत्वास्माकं पौरुषं वै दैवं पश्चात् करोति नः।  
सततं चेष्टमानानां निकृत्या विक्रमेण च ॥ २५ ॥

दैवोपसृष्टः पुरुषो यत् कर्म कुरुते क्वचित्।  
कृतं कृतं हि तत्कर्म दैवेन विनिपात्यते ॥ २६ ॥

यत् कर्तव्यं मनुष्येण व्यवसायवता सदा।  
तत् कार्यमविशङ्केन सिद्धिर्दैवे प्रतिष्ठिता ॥ २७ ॥

निकृत्या वञ्चिताः पार्था विषयोगैश्च भारत।  
दग्धा जतुगृहे चापि द्यूतेन च पराजिताः ॥ २८ ॥  
राजनीतिं व्यपाश्रित्य प्रहिताश्चैव काननम्।  
यत्नेन च कृतं तत्तद् दैवेन विनिपातितम् ॥ २९ ॥

युध्यस्व यत्नमास्थाय दैवं कृत्वा निरर्थकम्।  
यततस्तव तेषां च दैवं मार्गेण यास्यति ॥ ३० ॥

न तेषां मतिपूर्वं हि सुकृतं दृश्यते क्वचित्।  
दुष्कृतं तव वा वीर बुद्ध्या हीनं कुरूद्वह ॥ ३१ ॥

दैवं प्रमाणं सर्वस्य सुकृतस्येतरस्य वा।  
अनन्यकर्म दैवं हि जागर्ति स्वपतामपि ॥ ३२ ॥

बहूनि तव सैन्यानि योधाश्च बहवस्तव।  
न तथा पाण्डुपुत्राणामेवं युद्धमवर्तत ॥ ३३ ॥

तैरल्पैर्बहवो यूयं क्षयं नीताः प्रहारिणः।  
शङ्के दैवस्य तत् कर्म पौरुषं येन नाशितम् ॥ ३४ ॥

एवं सम्भाषमाणानां बहु तत् तज्जनाधिप।  
पाण्डवानामनीकानि समदृश्यन्त संयुगे ॥ ३५ ॥

ततः प्रववृते युद्धं व्यतिषक्तरथद्विपम्।  
तावकानां परैः सार्धं राजन् दुर्मन्त्रिते तव ॥ ३६ ॥