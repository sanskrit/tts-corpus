+++
title_full = "086 संजयका धृतराष्ट्रको उपालम्भ"
title = "०८६ संजयवाक्ये"

+++


हन्त ते सम्प्रवक्ष्यामि सर्वं प्रत्यक्षदर्शिवान्।  
शुश्रूषस्व स्थिरो भूत्वा तव ह्यपनयो महान् ॥ १ ॥

गतोदके सेतुबन्धो यादृक् तादृगयं तव।  
विलापो निष्फलो राजन् मा शुचो भरतर्षभ ॥ २ ॥

अनतिक्रमणीयोऽयं कृतान्तस्याद्भुतो विधिः ।  
मा शुचो भरतश्रेष्ठ दिष्टमेतत् पुरातनम् ॥ ३ ॥

यदि त्वं हि पुरा द्यूतात् कुन्तीपुत्रं युधिष्ठिरम्।  
निवर्तयेथाः पुत्रांश्च न त्वां व्यसनमाव्रजेत् ॥ ४ ॥

युद्धकाले पुनः प्राप्ते तदैव भवता यदि।  
निवर्तिताः स्युः संरब्धा न त्वां व्यसनमाव्रजेत् ॥ ५ ॥

दुर्योधनं चाविधेयं बध्नीतेति पुरा यदि।  
कुरूनचोदयिष्यस्त्वं न त्वां व्यसनमाव्रजेत् ॥ ६ ॥

तत् ते बुद्धिव्यभीचारमुपलप्स्यन्ति पाण्डवाः।  
पञ्चाला वृष्णयः सर्वे ये चान्येऽपि नराधिपाः ॥ ७ ॥

स कृत्वा पितृकर्म त्वं पुत्रं संस्थाप्य सत्पथे।  
वर्तेथा यदि धर्मेण न त्वां व्यसनमाव्रजेत् ॥ ८ ॥

त्वं तु प्राज्ञतमो लोके हित्वा धर्मं सनातनम्।  
दुर्योधनस्य कर्णस्य शकुनेश्चान्वगा मतम् ॥ ९ ॥

तत् तं विलपितं सर्वं मया राजन् निशामितम्।  
अर्थे निविशमानस्य विषमिश्रं यथा मधु ॥ १० ॥

नामन्यत तदा कृष्णो राजानं पाण्डवं पुरा।  
न भीष्मं नैव च द्रोणं यथा त्वां मन्यतेऽच्युतः॥११॥

अजानात् स यदा तु त्वां राजधर्मादधश्च्युतम्।  
तदाप्रभृति कृष्णस्त्वां न तथा बहु मन्यते ॥ १२ ॥

परुषाण्युच्यमानांश्च यथा पार्थानुपेक्षसे ।  
तस्यानुबन्धः प्राप्तस्त्वां पुत्राणां राज्यकामुक ॥ १३ ॥

पितृपैतामहं राज्यमपवृत्तं तदानघ ।  
अथ पार्थैर्जितां कृत्स्नां पृथिवीं प्रत्यपद्यथाः ॥ १४ ॥

पाण्डुना निर्जितं राज्यं कौरवाणां यशस्तथा।  
ततश्चाप्यधिकं भूयः पाण्डवैर्धर्मचारिभिः ॥ १५ ॥

तेषां तत् तादृशं कर्म त्वामासाद्य सुनिष्फलम्।  
यत्‌ पित्र्याद् भ्रंशिता राज्यात् त्वयेहामिषगृद्धिना ॥ १६ ॥

यत् पुनर्युद्धकाले त्वं पुत्रान् गर्हयसे नृप।  
बहुधा व्याहरन् दोषान् न तदद्योपपद्यते ॥ १७ ॥

न हि रक्षन्ति राजानो युध्यन्तो जीवितं रणे।  
चमूं विगाह्य पार्थानां युध्यन्ते क्षत्रियर्षभाः ॥ १८ ॥

यां तु कृष्णार्जुनौ सेनां यां सात्यकिवृकोदरौ।  
रक्षेरन् को नु तां युध्येच्चमूमन्यत्र कौरवैः ॥ १९ ॥

येषां योद्धा गुडाकेशो येषां मन्त्री जनार्दनः।  
येषां च सात्यकिर्योद्धा येषां योद्धा वृकोदरः ॥ २० ॥  
को हि तान् विषहेद् योद्धुं मर्त्यधर्मा धनुर्धरः।  
अन्यत्र कौरवेयेभ्यो ये वा तेषां पदानुगाः ॥ २१ ॥

यावत् तु शक्यते कर्तुमन्तरज्ञैर्जनाधिपैः।  
क्षत्रधर्मरतैः शूरैस्तावत् कुर्वन्ति कौरवाः ॥ २२ ॥

यथा तु पुरुषव्याघ्रैर्युद्धं परमसंकटम्।  
कुरूणां पाण्डवैः सार्धं तत् सर्वं शृणु तत्त्वतः ॥ २३ ॥