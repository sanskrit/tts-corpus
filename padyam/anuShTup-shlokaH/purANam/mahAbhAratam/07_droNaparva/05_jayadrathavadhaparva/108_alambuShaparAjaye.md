+++
title_full = "108 द्रौपदीपुत्रोंके द्वारा सोमदत्तकुमार शलका वध तथा भीमसेनके द्वारा अलम्बुषकी पराजय"
title = "१०८ अलम्बुषपराजये"

+++


द्रौपदेयान् महेष्वासान् सौमदत्तिर्महायशाः ।  
एकैकं पञ्चभिर्विद्‌ध्वा पुनर्विव्याध सप्तभिः ॥ १ ॥

ते पीडिता भृशं तेन रौद्रेण सहसा विभो।  
प्रमूढा नैव विविदुर्मृधे कृत्यं स्म किंचन ॥ २ ॥

नाकुलिश्च शतानीकः सौमदत्तिं नरर्षभम्।  
द्वाभ्यां विद्‌ध्वानदद्‌धृष्टः शराभ्यां शत्रुकर्शनः ॥ ३ ॥

तथेतरे रणे यत्तास्त्रिभिस्त्रिभिरजिह्मगैः ।  
विव्यधुः समरे तूर्णं सौमदत्तिममर्षणम् ॥ ४ ॥

स तान् प्रति महाराज पञ्च चिक्षेप सायकान्।  
एकैकं हृदि चाजघ्ने एकैकेन महायशाः ॥ ५ ॥

ततस्ते भ्रातरः पञ्च शरैर्विद्धा महात्मना।  
परिवार्य रणे वीरं विव्यधुः सायकैर्भृशम् ॥ ६ ॥

आर्जुनिस्तु हयांस्तस्य चतुर्भिर्निशितैः शरैः।  
प्रेषयामास संक्रुद्धो यमस्य सदनं प्रति ॥ ७ ॥

भैमसेनिर्धनुश्छित्त्वा सौमदत्तेर्महात्मनः ।  
ननाद बलवन्नादं विव्याध च शितैः शरैः ॥ ८ ॥

यौधिष्ठिरिर्ध्वजं तस्य छित्त्वा भूमावपातयत्।  
नाकुलिश्चाथ यन्तारं रथनीडादपाहरत् ॥ ९ ॥

साहदेविस्तु तं ज्ञात्वा भ्रातृभिर्विमुखीकृतम्।  
क्षुरप्रेण शिरो राजन् निचकर्त महात्मनः ॥ १० ॥

तच्छिरो न्यपतद् भूमौ तपनीयविभूषितम्।  
भ्राजयत् तं रणोद्देशं बालसूर्यसमप्रभम् ॥ ११ ॥

सौमदत्तेः शिरो दृष्ट्वा निहतं तन्महात्मनः।  
वित्रस्तास्तावका राजन् प्रदुद्रुवुरनेकधा ॥ १२ ॥

अलम्बुषस्तु समरे भीमसेनं महाबलम्।  
योधयामास संक्रुद्धो लक्ष्मणं रावणिर्यथा ॥ १३ ॥

सम्प्रयुद्धौ रणे दृष्ट्वा तावुभौ नरराक्षसौ।  
विस्मयः सर्वभूतानां प्रहर्षः समजायत ॥ १४ ॥

आर्ष्यशृङ्गिं ततो भीमो नवभिर्निशितैः शरैः।  
विव्याध प्रहसन् राजन् राक्षसेन्द्रममर्षणम् ॥ १५ ॥

तद् रक्षः समरे विद्धं कृत्वा नादं भयावहम्।  
अभ्यद्रवत् ततो भीमं ये च तस्य पदानुगाः ॥ १६ ॥

स भीमं पञ्चभिर्विद्‌ध्वा शरैः संनतपर्वभिः।  
भैमान् परिजघानाशु रथांस्त्रिशतमाहवे ॥ १७ ॥

पुनश्चतुःशतान् हत्वा भीमं विव्याध पत्रिणा।  
सोऽतिविद्धस्तथा भीमो राक्षसेन महाबलः ॥ १८ ॥  
निपपात रथोपस्थे मूर्च्छयाभिपरिप्लुतः ।

प्रतिलभ्य ततः संज्ञां मारुतिः क्रोधमूर्च्छितः ॥ १९ ॥  
विकृष्य कार्मुकं घोरं भारसाधनमुत्तमम्।  
अलम्बुषं शरैस्तीक्ष्णैरर्दयामास सर्वतः ॥ २० ॥

स विद्धो बहुभिर्बाणैर्नीलाञ्जनचयोपमः ।  
शुशुभे सर्वतो राजन् प्रफुल्ल इव किंशुकः ॥ २१ ॥

स वध्यमानः समरे भीमचापच्युतैः शरैः।  
स्मरन् भ्रातृवधं चैव पाण्डवेन महात्मना ॥ २२ ॥  
घोरं रूपमथो कृत्वा भीमसेनमभाषत।

तिष्ठेदानीं रणे पार्थ पश्य मेऽद्य पराक्रमम् ॥ २३ ॥  
बको नाम सुदुर्बुद्धे राक्षसप्रवरो बली।  
परोक्षं मम तद् वृत्तं यद् भ्राता मे हतस्त्वया॥२४॥

एवमुक्त्वा ततो भीममन्तर्धानं गतस्तदा।  
महता शरवर्षेण भृशं तं समवाकिरत् ॥ २५ ॥

भीमस्तु समरे राजन्नदृश्ये राक्षसे तदा।  
आकाशं पूरयामास शरैः संनतपर्वभिः ॥ २६ ॥

स वध्यमानो भीमेन निमेषाद् रथमास्थितः।  
जगाम धरणीं चैव क्षुद्रः खं सहसागमत् ॥ २७ ॥

उच्चावचानि रूपाणि चकार सुबहूनि च।  
अणुर्बृहत्‌ पुनः स्थूलो नादान् मुञ्चन्निवाम्बुदः ॥ २८ ॥

उच्चावचास्तथा वाचो व्याजहार समन्ततः।  
निपेतुर्गगनाच्चैव शरधाराः सहस्रशः ॥ २९ ॥

शक्तयः कणपाः प्रासाः शूलपट्टिशतोमराः।  
शतघ्न्यः परिघाश्चैव भिन्दिपालाः परश्वधाः ॥ ३० ॥  
शिलाः खड्‌गा गुडाश्चैव ऋष्टीर्वज्राणि चैव ह।  
सा राक्षसविसृष्टा तु शस्त्रवृष्टिः सुदारुणा ॥ ३१ ॥  
जघान पाण्डुपुत्रस्य सैनिकान् रणमूर्धनि।

तेन पाण्डवसैन्यानां सूदिता युधि वारणाः ॥ ३२ ॥  
हयाश्च बहवो राजन् पत्तयश्च तथा पुनः।  
रथेभ्यो रथिनः पेतुस्तस्य नुन्नाः स्म सायकैः ॥ ३३ ॥

शोणितोदां रथावर्तां हस्तिग्राहसमाकुलाम् ।  
छत्रहंसां कर्दमिनीं बाहुपन्नगसंकुलाम् ॥ ३४ ॥  
नदीं प्रावर्तयामास रक्षोगणसमाकुलाम् ।  
वहन्तीं बहुधा राजंश्चेदिपञ्चालसृञ्जयान् ॥ ३५ ॥

तं तथा समरे राजन् विचरन्तमभीतवत्।  
पाण्डवा भृशसंविग्नाः प्रापश्यंस्तस्य विक्रमम् ॥ ३६ ॥

तावकानां तु सैन्यानां प्रहर्षः समजायत।  
वादित्रनिनदश्चोग्रः सुमहान् रोमहर्षणः ॥ ३७ ॥

तं श्रुत्वा निनदं घोरं तव सैन्यस्य पाण्डवः।  
नामृष्यत यथा नागस्तलशब्दं समीरितम् ॥ ३८ ॥

ततः क्रोधाभिताम्राक्षो निर्दहन्निव पावकः।  
संदधे त्वाष्ट्रमस्त्रं स स्वयं त्वष्टेव मारुतिः ॥ ३९ ॥

ततः शरसहस्राणि प्रादुरासन् समन्ततः।  
तैः शरैस्तव सैन्यस्य विद्रवः सुमहानभूत् ॥ ४० ॥

तदस्त्रं प्रेरितं तेन भीमसेनेन संयुगे।  
राक्षसस्य महामायां हत्वा राक्षसमार्दयत् ॥ ४१ ॥

स वध्यमानो बहुधा भीमसेनेन राक्षसः।  
संत्यज्य समरे भीमं द्रोणानीकमुपाद्रवत् ॥ ४२ ॥

तस्मिंस्तु निर्जिते राजन् राक्षसेन्द्रे महात्मना।  
अनादयन् सिंहनादैः पाण्डवाः सर्वतो दिशम् ॥ ४३ ॥

अपूजयन् मारुतिं च संहृष्टास्ते महाबलम्।  
प्रह्रादं समरे जित्वा यथा शक्रं मरुद्‌गणाः ॥ ४४ ॥