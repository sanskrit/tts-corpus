+++
title_full = "142 भूरिश्रवा और सात्यकिका रोषपूर्वक सम्भाषण और युद्ध तथा सात्यकिका सिर काटनेके लिये उद्यत हुए भूरिश्रवाकी भुजाका अर्जुनद्वारा उच्छेद"
title = "१४२ भूरिश्रवोबाहुच्छेदे"

+++


तमापतन्तं सम्प्रेक्ष्य सात्वतं युद्धदुर्मदम्।  
क्रोधाद् भूरिश्रवा राजन् सहसा समुपाद्रवत् ॥ १ ॥

तमब्रवीन्महाराज कौरव्यः शिनिपुङ्गवम् ।  
अद्य प्राप्तोऽसि दिष्ट्या मे चक्षुर्विषयमित्युत ॥ २ ॥  
चिराभिलषितं काममहं प्राप्स्यामि संयुगे।  
न हि मे मोक्ष्यसे जीवन् यदि नोत्सृजसे रणम्॥३॥

अद्य त्वां समरे हत्वा नित्यं शूराभिमानिनम्।  
नन्दयिष्यामि दाशार्ह कुरुराजं सुयोधनम् ॥ ४ ॥

अद्य मद्बाणनिर्दग्धं पतितं धरणीतले।  
द्रक्ष्यतस्त्वां रणे वीरौ सहितौ केशवार्जुनौ ॥ ५ ॥

अद्य धर्मसुतो राजा श्रुत्वा त्वां निहतं मया।  
सव्रीडो भविता सद्यो येनासीह प्रवेशितः ॥ ६ ॥

अद्य मे विक्रमं पार्थो विज्ञास्यति धनंजयः।  
त्वयि भूमौ विनिहते शयाने रुधिरोक्षिते ॥ ७ ॥

चिराभिलषितो ह्येष त्वया सह समागमः।  
पुरा देवासुरे युद्धे शक्रस्य बलिना यथा ॥ ८ ॥

अद्य युद्धं महाघोरं तव दास्यामि सात्वत।  
ततो ज्ञास्यसि तत्त्वेन मद्वीर्यबलपौरुषम् ॥ ९ ॥

अद्य संयमनीं याता मया त्वं निहतो रणे।  
यथा रामानुजेनाजौ रावणिर्लक्ष्मणेन ह ॥ १० ॥

अद्य कृष्णश्च पार्थश्च धर्मराजश्च माधव।  
हते त्वयि निरुत्साहा रणं त्यक्ष्यन्त्यसंशयम् ॥ ११ ॥

अद्य तेऽपचितिं कृत्वा शितैर्माधव सायकैः।  
तत्स्त्रियो नन्दयिष्यामि ये त्वया निहता रणे ॥ १२ ॥

मच्चक्षुर्विषयं प्राप्तो न त्वं माधव मोक्ष्यसे।  
सिंहस्य विषयं प्राप्तो यथा क्षुद्रमृगस्तथा ॥ १३ ॥

युयुधानस्तु तं राजन् प्रत्युवाच हसन्निव।  
कौरवेय न संत्रासो विद्यते मम संयुगे ॥ १४ ॥

नाहं भीषयितुं शक्यो वाङ्‌मात्रेण तु केवलम्।  
स मां निहन्यात् संग्रामे यो मां कुर्यान्निरायुधम् ॥ १५ ॥

समास्तु शाश्वतीर्हन्याद् यो मां हन्याद्धि संयुगे।  
किं वृथोक्तेन बहुना कर्मणा तत् समाचर ॥ १६ ॥

शारदस्येव मेघस्य गर्जितं निष्फलं हि ते।  
श्रुत्वा त्वद्‌गर्जितं वीर हास्यं हि मम जायते ॥ १७ ॥

चिरकालेप्सितं लोके युद्धमद्यास्तु कौरव।  
त्वरते मे मतिस्तात तव युद्धाभिकाङ्क्षिणी ॥ १८ ॥  
नाहत्वाहं निवर्तिष्ये त्वामद्य पुरुषाधम।

अन्योन्यं तौ तथा वाग्भिस्तक्षन्तौ नरपुङ्गवौ ॥ १९ ॥  
जिघांसू परमक्रुद्धावभिजघ्नतुराहवे ।

समेतौ तौ महेष्वासौ शुष्मिणौ स्पर्धिनौ रणे ॥ २० ॥  
द्विरदाविव संक्रुद्धौ वासितार्थे मदोत्कटौ।

भूरिश्रवाः सात्यकिश्च ववर्षतुररिंदमौ ॥ २१ ॥  
शरवर्षाणि घोराणि मेघाविव परस्परम्।

सौमदत्तिस्तु शैनेयं प्रच्छाद्येषुभिराशुगैः ॥ २२ ॥  
जिघांसुर्भरतश्रेष्ठ विव्याध निशितैः शरैः।

दशभिः सात्यकिं विद्ध्वा सौमदत्तिरथापरान् ॥ २३ ॥  
मुमोच निशितान् बाणान् जिघांसुः शिनिपुङ्गवम्।

तानस्य विशिखांस्तीक्ष्णानन्तरिक्षे विशाम्पते ॥ २४ ॥  
अप्राप्तानस्त्रमायाभिरग्रसत् सात्यकिः प्रभो ।

तौ पृथक् शस्त्रवर्षाभ्यामवर्षेतां परस्परम् ॥ २५ ॥  
उत्तमाभिजनौ वीरौ कुरुवृष्णियशस्करौ ।

तौ नखैरिव शार्दूलौ दन्तैरिव महाद्विपौ ॥ २६ ॥  
रथशक्तिभिरन्योन्यं विशिखैश्चाप्यकृन्तताम् ।

निर्भिन्दन्तौ हि गात्राणि विक्षरन्तौ च शोणितम् ॥ २७ ॥  
व्यष्टम्भयेतामन्योन्यं प्राणद्यूताभिदेविनौ ।

एवमुत्तमकर्माणौ कुरुवृष्णियशस्करौ ॥ २८ ॥  
परस्परमयुध्येतां वारणाविव यूथपौ ।

तावदीर्घेण कालेन ब्रह्मलोकपुरस्कृतौ ॥ २९ ॥  
यियासन्तौ परं स्थानमन्योन्यं संजगर्जतुः।

सात्यकिः सौमदत्तिश्च शरवृष्ट्या परस्परम् ॥ ३० ॥  
हृष्टवद् धार्तराष्ट्राणां पश्यतामभ्यवर्षताम् ।

सम्प्रैक्षन्त जनास्तौ तु युध्यमानौ युधाम्पती ॥ ३१ ॥  
यूथपौ वासिताहेतोः प्रयुद्धाविव कुञ्जरौ।

अन्योन्यस्य हयान् हत्वा धनुषी विनिकृत्य च ॥ ३२ ॥  
विरथावसियुद्धाय समेयातां महारणे ।

आर्षभे चर्मणी चित्रे प्रगृह्य विपुले शुभे ॥ ३३ ॥  
विकोशौ चाप्यसी कृत्वा समरे तौ विचेरतुः।

चरन्तौ विविधान् मार्गान् मण्डलानि च भागशः ॥ ३४ ॥  
मुहुराजघ्नतुः क्रुद्धावन्योन्यमरिमर्दनौ ।  
सखड्गौ चित्रवर्माणौ सनिष्काङ्गदभूषणौ ॥ ३५ ॥

भ्रान्तमुद्भ्रान्तमाविद्धमाप्लुतं विप्लुतं सृतम् ।  
सम्पातं समुदीर्णं च दर्शयन्तौ यशस्विनौ ॥ ३६ ॥  
असिभ्यां सम्प्रजह्राते परस्परमरिंदमौ ।

उभौ छिद्रैषिणौ वीरावुभौ चित्रं ववल्गतुः ॥ ३७ ॥  
दर्शयन्तायुभौ शिक्षां लाघवं सौष्ठवं तथा।  
रणे रणकृतां श्रेष्ठावन्योन्यं पर्यकर्षताम् ॥ ३८ ॥

मुहूर्तमिव राजेन्द्र समाहत्य परस्परम्।  
पश्यतां सर्वसैन्यानां वीरावाश्वसतां पुनः ॥ ३९ ॥  
असिभ्यां चर्मणी चित्रे शतचन्द्रे नराधिप।  
निकृत्य पुरुषव्याघ्रौ बाहुयुद्धं प्रचक्रतुः ॥ ४० ॥

व्यूढोरस्कौ दीर्घभुजौ नियुद्धकुशलावुभौ ।  
बाहुभिः समसज्जेतामायसैः परिघैरिव ॥ ४१ ॥

तयो राजन् भुजाघातनिग्रहप्रग्रहास्तथा ।  
शिक्षाबलसमुद्‌भूताः सर्वयोधप्रहर्षणाः ॥ ४२ ॥

तयोर्नृवरयो राजन् समरे युध्यमानयोः।  
भीमोऽभवन्महाशब्दो वज्रपर्वतयोरिव ॥ ४३ ॥

द्विपाविव विषाणाग्रैः शृङ्गैरिव महर्षभौ।  
भुजयोक्त्रावबन्धैश्च शिरोभ्यां चावघातनैः ॥ ४४ ॥  
पादावकर्षसंधानैस्तोमराङ्कुशलासनैः ।  
पादोदरविबन्धैश्च भूमावुद्भ्रमणैस्तथा ॥ ४५ ॥  
गतप्रत्यागताक्षेपैः पातनोत्थानसम्प्लुतैः ।  
युयुधाते महात्मानौ कुरुसात्वतपुङ्गवौ ॥ ४६ ॥

द्वात्रिंशत्करणानि स्युर्यानि युद्धानि भारत।  
तान्यदर्शयतां तत्र युध्यमानौ महाबलौ ॥ ४७ ॥

क्षीणायुधे सात्वते युध्यमाने  
ततोऽब्रवीदर्जुनं वासुदेवः ।  
पश्यस्वैनं विरथं युध्यमानं  
रणे वरं सर्वधनुर्धराणाम् ॥ ४८ ॥

(सीदन्तं सात्यकिं पश्य पार्थैनं परिरक्ष च॥)  
प्रविष्टो भारतीं भित्त्वा तव पाण्डव पृष्ठतः।  
योधितश्च महावीर्यैः सर्वैर्भारत भारतैः ॥ ४९ ॥

(धार्तराष्ट्राश्च ये मुख्या ये च मुख्या महारथाः।  
निहता वृष्णिवीरेण शतशोऽथ सहस्रशः॥)

परिश्रान्तं युधां श्रेष्ठं सम्प्राप्तो भूरिदक्षिणः।  
युद्धाकाङ्क्षी समायान्तं नैतत् सममिवार्जुन ॥ ५० ॥

ततो भूरिश्रवाः क्रुद्धः सात्यकिं युद्धदुर्मदः।  
उद्यम्याभ्याहनद् राजन् मत्तो मत्तमिव द्विपम् ॥ ५१ ॥

रथस्थयोर्द्वयोर्युद्धे क्रुद्धयोर्योधमुख्ययोः ।  
केशवार्जुनयो राजन् समरे प्रेक्षमाणयोः ॥ ५२ ॥

अथ कृष्णो महाबाहुरर्जुनं प्रत्यभाषत।  
पश्य वृष्ण्यन्धकव्याघ्रं सौमदत्तिवशं गतम् ॥ ५३ ॥

परिश्रान्तं गतं भूमौ कृत्वा कर्म सुदुष्करम्।  
तवान्तेवासिनं वीरं पालयार्जुन सात्यकिम् ॥ ५४ ॥

न वशं यज्ञशीलस्य गच्छेदेष वरोऽर्जुन।  
त्वत्कृते पुरुषव्याघ्र तदाशु क्रियतां विभो ॥ ५५ ॥

अथाब्रवीद्धृष्टमना वासुदेवं धनंजयः ।  
पश्य वृष्णिप्रवीरेण क्रीडन्तं कुरुपुङ्गवम् ॥ ५६ ॥  
महाद्विपेनेव वने मत्तेन हरियूथपम्।

इत्येवं भाषमाणे तु पाण्डवे वै धनंजये ॥ ५७ ॥  
हाहाकारो महानासीत् सैन्यानां भरतर्षभ।  
तदुद्यम्य महाबाहुः सात्यकिं न्यहनद् भुवि ॥ ५८ ॥

स सिंह इव मातङ्गं विकर्षन् भूरिदक्षिणः।  
व्यरोचत कुरुश्रेष्ठः सात्वतप्रवरं युधि ॥ ५९ ॥

अथ कोशाद् विनिष्कृष्य खड्‌गं भूरिश्रवा रणे।  
मूर्धजेषु निजग्राह पदा चोरस्यताडयत् ॥ ६० ॥

ततोऽस्य छेत्तुमारब्धः शिरः कायात्‌ सकुण्डलम्।  
तावत्क्षणात् सात्वतोऽति शिरः सम्भ्रमयंस्त्वरन् ॥ ६१ ॥

यथा चक्रं तु कौलालो दण्डविद्धं तु भारत।  
सहैव भूरिश्रवसो बाहुना केशधारिणा ॥ ६२ ॥

तं तथा परिकृष्यन्तं दृष्ट्वा सात्वतमाहवे।  
वासुदेवस्ततो राजन् भूयोऽर्जुनमभाषत ॥ ६३ ॥

पश्य वृष्ण्यन्धकव्याघ्रं सौमदत्तिवशं गतम्।  
तव शिष्यं महाबाहो धनुष्यनवरं त्वया ॥ ६४ ॥

असत्यो विक्रमः पार्थ यत्र भूरिश्रवा रणे।  
विशेषयति वार्ष्णेयं सात्यकिं सत्यविक्रमम् ॥ ६५ ॥

एवमुक्तो महाबाहुर्वासुदेवेन पाण्डवः ।  
मनसा पूजयामास भूरिश्रवसमाहवे ॥ ६६ ॥

विकर्षन् सात्वतश्रेष्ठं क्रीडमान इवाहवे।  
संहर्षयति मां भूयः कुरूणां कीर्तिवर्धनः ॥ ६७ ॥

प्रवरं वृष्णिवीराणां यन्न हन्याद्धि सात्यकिम्।  
महाद्विपमिवारण्ये मृगेन्द्र इव कर्षति ॥ ६८ ॥

एवं तु मनसा राजन् पार्थः सम्पूज्य कौरवम्।  
वासुदेवं महाबाहुरर्जुनः प्रत्यभाषत ॥ ६९ ॥

सैन्धवे सक्तदृष्टित्वान्नैनं पश्यामि माधवम्।  
एतत् त्वसुकरं कर्म यादवार्थे करोम्यहम् ॥ ७० ॥

इत्युक्त्वा वचनं कुर्वन् वासुदेवस्य पाण्डवः।  
ततः क्षुरप्रं निशितं गाण्डीवे समयोजयत् ॥ ७१ ॥

पार्थबाहुविसृष्टः स महोल्केव नभश्च्युता।  
सखड्‌गं यज्ञशीलस्य साङ्गदं बाहुमच्छिनत् ॥ ७२ ॥