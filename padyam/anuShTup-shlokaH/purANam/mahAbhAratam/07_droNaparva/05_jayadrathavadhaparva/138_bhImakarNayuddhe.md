+++
title_full = "138 भीमसेन और कर्णका भयंकर युद्ध"
title = "१३८ भीमकर्णयुद्धे"

+++


महानपनयः सूत ममैवात्र विशेषतः।  
स इदानीमनुप्राप्तो मन्ये संजय शोचतः ॥ १ ॥

यद् गतं तद् गतमिति ममासीन्मनसि स्थितम्।  
इदानीमत्र किं कार्यं प्रकरिष्यामि संजय ॥ २ ॥

यथा ह्येष क्षयो वृत्तो ममापनयसम्भवः।  
वीराणां तन्ममाचक्ष्व स्थिरीभूतोऽस्मि संजय ॥ ३ ॥

कर्णभीमौ महाराज पराक्रान्तौ महाबलौ।  
बाणवर्षाण्यसृजतां वृष्टिमन्ताविवाम्बुदौ ॥ ४ ॥

भीमनामाङ्किता बाणाः स्वर्णपुङ्खाः शिलाशिताः।  
विविशुः कर्णमासाद्य च्छिन्दन्त इव जीवितम् ॥ ५ ॥

तथैव कर्णनिर्मुक्ताः शरा बर्हिणवाससः।  
छादयाञ्चक्रिरे वीरं शतशोऽथ सहस्रशः ॥ ६ ॥

तयोः शरैर्महाराज सम्पतद्भिः समन्ततः।  
बभूव तत्र सैन्यानां संक्षोभः सागरोत्तरः ॥ ७ ॥

भीमचापच्युतैर्बाणैस्तव सैन्यमरिंदम ।  
अवध्यत चमूमध्ये घोरैराशीविषोपमैः ॥ ८ ॥

वारणैः पतितै राजन् वाजिभिश्च नरैः सह।  
अदृश्यत मही कीर्णा वातभग्नैरिव द्रुमैः ॥ ९ ॥

ते वध्यमानाः समरे भीमचापच्युतैः शरैः।  
प्राद्रवंस्तावका योधाः किमेतदिति चाब्रुवन् ॥ १० ॥

ततो व्युदस्तं तत् सैन्यं सिन्धुसौवीरकौरवम्।  
प्रोत्सारितं महावेगैः कर्णपाण्डवयोः शरैः ॥ ११ ॥

ते शूरा हतभूयिष्ठा हताश्वरथवारणाः।  
उत्सृज्य भीमकर्णौ च सर्वतो व्यद्रवन् दिशः ॥ १२ ॥

नूनं पार्थार्थमेवास्मान् मोहयन्ति दिवौकसः।  
यत् कर्णभीमप्रभवैर्वध्यते नो बलं शरैः ॥ १३ ॥

एवं ब्रुवाणा योधास्ते तावका भयपीडिताः।  
शरपातं समुत्सृज्य स्थिता युद्धदिदृक्षवः ॥ १४ ॥

ततः प्रावर्तत नदी घोररूपा रणाजिरे।  
शूराणां हर्षजननी भीरूणां भयवर्धिनी ॥ १५ ॥

वारणाश्वमनुष्याणां रुधिरौघसमुद्भवा ।  
संवृता गतसत्त्वैश्च मनुष्यगजवाजिभिः ॥ १६ ॥

सानुकर्षपताकैश्च द्विपाश्वरथभूषणैः ।  
स्यन्दनैरपविद्धैश्च भग्नचक्राक्षकूबरैः ॥ १७ ॥  
जातरूपपरिष्कारैर्धनुर्भिः सुमहास्वनैः ।  
सुवर्णपुङ्खैरिषुभिर्नाराचैश्च सहस्रशः ॥ १८ ॥  
कर्णपाण्डवनिर्मुक्तैर्निर्मुक्तैरिव पन्नगैः ।  
प्रासतोमरसंघातैः खड्‌गैश्च सपरश्वधैः ॥ १९ ॥  
सुवर्णविकृतैश्चापि गदामुसलपट्टिशैः ।  
ध्वजैश्च विविधाकारैः शक्तिभिः परिघैरपि ॥ २० ॥  
शतघ्नीभिश्च चित्राभिर्बभौ भारत मेदिनी।

कनकाङ्गदहारैश्च कुण्डलैर्मुकुटैस्तथा ॥ २१ ॥  
वलयैरपविद्धैश्च तत्रैवाङ्‌गुलिवेष्टकैः ।  
चूडामणिभिरुष्णीषैः स्वर्णसूत्रैश्च मारिष ॥ २२ ॥  
तनुत्रैः सतलत्रैश्च हारैर्निष्कैश्च भारत।  
वस्त्रैश्छत्रैश्च विध्वस्तैश्चामरव्यजनैरपि ॥ २३ ॥  
गजाश्वमनुजैर्भिन्नैः शोणिताक्तैश्च पत्रिभिः ।  
तैस्तैश्च विविधैर्भिन्नैस्तत्र तत्र वसुंधरा ॥ २४ ॥  
पतितैरपविद्धैश्च विबभौ द्यौरिव ग्रहैः।

अचिन्त्यमद्भुतं चैव तयोः कर्मातिमानुषम् ॥ २५ ॥  
दृष्ट्वा चारणसिद्धानां विस्मयः समजायत।

अग्नेर्वायुसहायस्य गतिः कक्ष इवाहवे ॥ २६ ॥  
आसीद् भीमसहायस्य रौद्रमाधिरथेर्गतम् ।

निपातितध्वजरथं हतवाजिनरद्विपम् ॥ २७ ॥  
गजाभ्यां सम्प्रयुक्ताभ्यामासीन्नलवनं यथा ।  
मेघजालनिभं सैन्यमासीत् तव नराधिप ॥ २८ ॥  
विमर्दः कर्णभीमाभ्यामासीच्च परमो रणे।