+++
title_full = "149 श्रीकृष्णका युधिष्ठिरसे विजयका समाचार सुनाना और युधिष्ठिरद्वारा श्रीकृष्णकी स्तुति तथा अर्जुन, भीम एवं सात्यकिका अभिनन्दन"
title = "१४९ युधिष्ठिरहर्षे"

+++


ततो राजानमभ्येत्य धर्मपुत्रं युधिष्ठिरम्।  
ववन्दे स प्रहृष्टात्मा हते पार्थेन सैन्धवे ॥ १ ॥

दिष्ट्‌या वर्धसि राजेन्द्र हतशत्रुर्नरोत्तम।  
दिष्ट्‌या निस्तीर्णवांश्चैव प्रतिज्ञामनुजस्तव ॥ २ ॥

स त्वेवमुक्तः कृष्णेन हृष्टः परपुरंजयः।  
ततो युधिष्ठिरो राजा रथादाप्लुत्य भारत ॥ ३ ॥  
पर्यष्वजत् तदा कृष्णावानन्दाश्रुपरिप्लुतः ।

प्रमृज्य वदनं शुभ्रं पुण्डरीकसमप्रभम् ॥ ४ ॥  
अब्रवीद् वासुदेवं च पाण्डवं च धनंजयम्।

प्रियमेतदुपश्रुत्य त्वत्तः पुष्करलोचन ॥ ५ ॥  
नान्तं गच्छामि हर्षस्य तितीर्षुरुदधेरिव।  
अत्यद्भुतमिदं कृष्ण कृतं पार्थेन धीमता ॥ ६ ॥

दिष्ट्या पश्यामि संग्रामे तीर्णभारौ महारथौ।  
दिष्ट्या विनिहतः पापः सैन्धवः पुरुषाधमः ॥ ७ ॥

कृष्ण दिष्ट्या मम प्रीतिर्महती प्रतिपादिता।  
त्वया गुप्तेन गोविन्द घ्नता पापं जयद्रथम् ॥ ८ ॥

किं तु नात्यद्भुतं तेषां येषां नस्त्वं समाश्रयः।  
न तेषां दुष्कृतं किंचित् त्रिषु लोकेषु विद्यते ॥ ९ ॥  
सर्वलोकगुरुर्येषां त्वं नाथो मधुसूदन।  
त्वत्प्रसादाद्धि गोविन्द वयं जेष्यामहे रिपून् ॥ १० ॥

स्थितः सर्वात्मना नित्यं प्रियेषु च हितेषु च।  
त्वां चैवास्माभिराश्रित्य कृतः शस्त्रसमुद्यमः ॥ ११ ॥  
सुरैरिवासुरवधे शक्रं शक्रानुजाहवे ।

असम्भाव्यमिदं कर्म देवैरपि जनार्दन ॥ १२ ॥  
त्वद्‌बुद्धिबलवीर्येण कृतवानेष फाल्गुनः ।

बाल्यात् प्रभृति ते कृष्ण कर्माणि श्रुतवानहम् ॥ १३ ॥  
अमानुषाणि दिव्यानि महान्ति च बहूनि च।  
तदैवाज्ञासिषं शत्रून् हतान् प्राप्तां च मेदिनीम् ॥ १४ ॥

त्वत्प्रसादसमुत्थेन विक्रमेणारिसूदन ।  
सुरेशत्वं गतः शक्रो हत्वा दैत्यान् सहस्रशः ॥ १५ ॥

त्वत्प्रसादाद्धृषीकेश जगत् स्थावरजङ्गमम् ।  
स्ववर्त्मनि स्थितं वीर जपहोमेषु वर्तते ॥ १६ ॥

एकार्णवमिदं पूर्वं सर्वमासीत् तमोमयम्।  
त्वत्प्रसादान्महाबाहो जगत् प्राप्तं नरोत्तम ॥ १७ ॥

स्रष्टारं सर्वलोकानां परमात्मानमव्ययम् ।  
ये पश्यन्ति हृषीकेशं न ते मुह्यन्ति कर्हिचित् ॥ १८ ॥

पुराणं परमं देवं देवदेवं सनातनम्।  
ये प्रपन्नाः सुरगुरुं न ते मुह्यन्ति कर्हिचित् ॥ १९ ॥

अनादिनिधनं देवं लोककर्तारमव्ययम् ।  
ये भक्तास्त्वां हृषीकेश दुर्गाण्यतितरन्ति ते ॥ २० ॥

परं पुराणं पुरुषं पराणां परमं च यत्।  
प्रपद्यतस्तत् परमं परा भूतिर्विधीयते ॥ २१ ॥

गायन्ति चतुरो वेदा यश्च वेदेषु गीयते।  
तं प्रपद्य महात्मानं भूतिमश्नाम्यनुत्तमाम् ॥ २२ ॥

परमेश परेशेश तिर्यगीश नरेश्वर।  
सर्वेश्वरेश्वरेशेश नमस्ते पुरुषोत्तम ॥ २३ ॥

त्वमीशेशेश्वरेशान प्रभो वर्धस्व माधव।  
प्रभवाप्यय सर्वस्य सर्वात्मन् पृथुलोचन ॥ २४ ॥

धनंजयसखा यश्च धनंजयहितश्च यः।  
धनंजयस्य गोप्ता तं प्रपद्य सुखमेधते ॥ २५ ॥

मार्कण्डेयः पुराणर्षिश्चरितज्ञस्तवानघ ।  
माहात्म्यमनुभावं च पुरा कीर्तितवान् मुनिः ॥ २६ ॥

असितो देवलश्चैव नारदश्च महातपाः।  
पितामहश्च मे व्यासस्त्वामाहुर्विधिमुत्तमम् ॥ २७ ॥

त्वं तेजस्त्वं परं ब्रह्म त्वं सत्यं त्वं महत् तपः।  
त्वं श्रेयस्त्वं यशश्चाग्र्यं कारणं जगतस्तथा ॥ २८ ॥  
त्वया सृष्टमिदं सर्वं जगत् स्थावरजङ्गमम्।  
प्रलये समनुप्राप्ते त्वां वै निविशते पुनः ॥ २९ ॥

अनादिनिधनं देवं विश्वस्येशं जगत्पते।  
धातारमजमव्यक्तमाहुर्वेदविदो जनाः ॥ ३० ॥  
भूतात्मानं महात्मानमनन्तं विश्वतोमुखम् ।

अपि देवा न जानन्ति गुह्यमाद्यं जगत्पतिम् ॥ ३१ ॥  
नारायणं परं देवं परमात्मानमीश्वरम्।  
ज्ञानयोनिं हरिं विष्णुं मुमुक्षूणां परायणम्।  
परं पुराणं पुरुषं पुराणानां परं च यत् ॥ ३२ ॥

एवमादिगुणानां ते कर्मणां दिवि चेह च।  
अतीतभूतभव्यानां संख्यातात्र न विद्यते ॥ ३३ ॥  
सर्वतो रक्षणीयाः स्म शक्रेणेव दिवौकसः।  
यैस्त्वं सर्वगुणोपेतः सुहृन्न उपपादितः ॥ ३४ ॥

इत्येवं धर्मराजेन हरिरुक्तो महायशाः।  
अनुरूपमिदं वाक्यं प्रत्युवाच जनार्दनः ॥ ३५ ॥

भवता तपसोग्रेण धर्मेण परमेण च।  
साधुत्वादार्जवाच्चैव हतः पापो जयद्रथः ॥ ३६ ॥

अयं च पुरुषव्याघ्र त्वदनुध्यानसंवृतः।  
हत्वा योधसहस्राणि न्यहन् जिष्णुर्जयद्रथम् ॥ ३७ ॥

कृतित्वे बाहुवीर्ये च तथैवासम्भ्रमेऽपि च।  
शीघ्रतामोघबुद्धित्वे नास्ति पार्थसमः क्वचित् ॥ ३८ ॥

तदयं भरतश्रेष्ठ भ्राता तेऽद्य यदर्जुनः।  
सैन्यक्षयं रणे कृत्वा सिन्धुराजशिरोऽहरत् ॥ ३९ ॥

ततो धर्मसुतो जिष्णुं परिष्वज्य विशाम्पते।  
प्रमृज्य वदनं तस्य पर्याश्वासयत प्रभुः ॥ ४० ॥

अतीव सुमहत् कर्म कृतवानसि फाल्गुन।  
असह्यं चाविषह्यं च देवैरपि सवासवैः ॥ ४१ ॥

दिष्ट्या निस्तीर्णभारोऽसि हतारिश्चासि शत्रुहन्।  
दिष्ट्या सत्या प्रतिज्ञेयं कृता हत्वा जयद्रथम् ॥ ४२ ॥

एवमुक्त्वा गुडाकेशं धर्मराजो महायशाः।  
पस्पर्श पुण्यगन्धेन पृष्ठे हस्तेन पार्थिवः ॥ ४३ ॥

एवमुक्तौ महात्मानावुभौ केशवपाण्डवौ ।  
तावब्रूतां तदा कृष्णौ राजानं पृथिवीपतिम् ॥ ४४ ॥

तव कोपाग्निना दग्धः पापो राजा जयद्रथः।  
उत्तीर्णं चापि सुमहद् धार्तराष्ट्रबलं रणे ॥ ४५ ॥

हन्यन्ते निहताश्चैव विनङ्क्ष्यन्ति च भारत।  
तव क्रोधहता ह्येते कौरवाः शत्रुसूदन ॥ ४६ ॥

त्वां हि चक्षुर्हणं वीरं कोपयित्वा सुयोधनः।  
समित्रबन्धुः समरे प्राणांस्त्यक्ष्यति दुर्मतिः ॥ ४७ ॥

तव क्रोधहतः पूर्वं देवैरपि सुदुर्जयः।  
शरतल्पगतः शेते भीष्मः कुरुपितामहः ॥ ४८ ॥

दुर्लभो विजयस्तेषां संग्रामे रिपुसूदन।  
याता मृत्युवशं ते वै येषां क्रुद्धोऽसि पाण्डव ॥ ४९ ॥

राज्यं प्राणाः श्रियः पुत्राः सौख्यानि विविधानि च।  
अचिरात् तस्य नश्यन्ति येषां क्रुद्धोऽसि मानद ॥ ५० ॥

विनष्टान् कौरवान् मन्ये सपुत्रपशुबान्धवान्।  
राजधर्मपरे नित्यं त्वयि क्रुद्धे परंतप ॥ ५१ ॥

ततो भीमो महाबाहुः सात्यकिश्च महारथः।  
अभिवाद्य गुरुं ज्येष्ठं मार्गणैः क्षतविक्षतौ ॥ ५२ ॥  
क्षितावास्तां महेष्वासौ पाञ्चाल्यैः परिवारितौ।  
तौ दृष्ट्वा मुदितौ वीरौ प्राञ्जली चाग्रतः स्थितौ ॥ ५३ ॥  
अभ्यनन्दत कौन्तेयस्तावुभौ भीमसात्यकी ।

दिष्ट्या पश्यामि वां शूरौ विमुक्तौ सैन्यसागरात् ॥ ५४ ॥  
द्रोणग्राहदुराधर्षाद्धार्दिक्यमकरालयात् ।

दिष्ट्या विनिर्जिताः संख्ये पृथिव्यां सर्वपार्थिवाः ॥ ५५ ॥  
युवां विजयिनौ चापि दिष्ट्या पश्यामि संयुगे।

दिष्ट्या द्रोणोजितः संख्ये हार्दिक्यश्च महाबलः ॥ ५६ ॥  
दिष्ठ्या विकर्णिभिः कर्णो रणे नीतः पराभवम्।  
विमुखश्च कृतः शल्यो युवाभ्यां पुरुषर्षभौ ॥ ५७ ॥

दिष्ट्या युवां कुशलिनौ संग्रामात् पुनरागतौ।  
पश्यामि रथिनां श्रेष्ठावुभौ युद्धविशारदौ ॥ ५८ ॥

मम वाक्यकरौ वीरौ मम गौरवयन्त्रितौ।  
सैन्यार्णवं समुत्तीर्णौ दिष्ट्या पश्यामि वामहम् ॥ ५९ ॥

समरश्लाघिनौ वीरौ समरेष्वपराजितौ ।  
मम वाक्यसमौ चैव दिष्ट्या पश्यामि वामहम् ॥ ६० ॥

इत्युक्त्वा पाण्डवो राजन् युयुधानवृकोदरौ।  
सस्वजे पुरुषव्याघ्रौ हर्षाद् वाष्पं मुमोच ह ॥ ६१ ॥

ततः प्रमुदितं सर्वं बलमासीद् विशाम्पते।  
पाण्डवानां रणे हृष्टं युद्धाय तु मनो दधे ॥ ६२ ॥