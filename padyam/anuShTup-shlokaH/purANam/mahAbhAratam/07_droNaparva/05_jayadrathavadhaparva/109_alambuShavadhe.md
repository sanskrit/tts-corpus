+++
title_full = "109 घटोत्कचद्वारा अलम्बुषका वध और पाण्डव-सेनामें हर्ष-ध्वनि"
title = "१०९ अलम्बुषवधे"

+++


अलम्बुषं तथा युद्धे विचरन्तमभीतवत्।  
हैडिम्बिः प्रययौ तूर्णं विव्याध निशितैः शरैः ॥ १ ॥

तयोः प्रतिभयं युद्धमासीद् राक्षससिंहयोः।  
कुर्वतोर्विविधा मायाः शक्रशम्बरयोरिव ॥ २ ॥

अलम्बुषो भृशं क्रुद्धो घटोत्कचमताडयत्।  
तयोर्युद्धं समभवद् रक्षोग्रामणिमुख्ययोः ॥ ३ ॥  
यादृगेव पुरा वृत्तं रामरावणयोः प्रभो।

घटोत्कचस्तु विंशत्या नाराचानां स्तनान्तरे ॥ ४ ॥  
अलम्बुषमथो विद्‌ध्वा सिंहवद् व्यनदन्मुहुः।

तथैवालम्बुषो राजन् हैडिम्बिं युद्धदुर्मदम् ॥ ५ ॥  
विद्‌ध्वा विद्‌ध्वा नदद्‌धृष्टःपूरयन् खं समन्ततः।

तथा तौ भृशसंक्रुद्धौ राक्षसेन्द्रौ महाबलौ ॥ ६ ॥  
निर्विशेषमयुध्येतां मायाभिरितरेतरम् ।

मायाशतसृजौ नित्यं मोहयन्तौ परस्परम् ॥ ७ ॥  
मायायुद्धेषु कुशलौ मायायुद्धमयुध्यताम् ।

यां यां घटोत्कचो युद्धे मायां दर्शयते नृप ॥ ८ ॥  
तां तामलम्बुषो राजन् माययैव निजघ्निवान्।

तं तथा युध्यमानं तु मायायुद्धविशारदम् ॥ ९ ॥  
अलम्बुषं राक्षसेन्द्रं दृष्ट्‌वाक्रुध्यन्त पाण्डवाः।

त एनं भृशसंविग्नाः सर्वतः प्रवरा रथैः ॥ १० ॥  
अभ्यद्रवन्त संक्रुद्धा भीमसेनादयो नृप।

त एनं कोष्ठकीकृत्य रथवंशेन मारिष ॥ ११ ॥  
सर्वतो व्यकिरन् बाणैरुल्काभिरिव कुञ्जरम्।

स तेषामस्त्रवेगं तं प्रतिहत्यास्त्रमायया ॥ १२ ॥  
तस्माद् रथव्रजान्मुक्तो वनदाहादिव द्विपः।

स विस्फार्य धनुर्घोरमिन्द्राशनिसमस्वनम् ॥ १३ ॥  
मारुतिं पञ्चविंशत्या भैमसेनिं च पञ्चभिः।

युधिष्ठिरं त्रिभिर्विद्‌ध्वा सहदेवं च सप्तभिः ॥ १४ ॥  
नकुलं च त्रिसप्तत्या द्रौपदेयांश्च मारिष।  
पञ्चभिः पञ्चभिर्विद्ध्वा घोरं नादं ननाद ह ॥ १५ ॥

तं भीमसेनो नवभिः सहदेवस्तु पञ्चभिः।  
युधिष्ठिरः शतेनैव राक्षसं प्रत्यविध्यत ॥ १६ ॥

नकुलस्तु चतुःषष्ट्या द्रौपदेयास्त्रिभिस्त्रिभिः ।  
हैडिम्बो राक्षसं विद्‌ध्वा युद्धे पञ्चाशता शरैः ॥ १७ ॥  
पुनर्विव्याध सप्तत्या ननाद च महाबलः।

तस्य नादेन महता कम्पितेयं वसुंधरा ॥ १८ ॥  
सपर्वतवना राजन् सपादपजलाशया ।

सोऽतिविद्धो महेष्वासैः सर्वतस्तैर्महारथैः ॥ १९ ॥  
प्रतिविव्याध तान् सर्वान् पञ्चभिः पञ्चभिः शरैः।

तं क्रुद्धं राक्षसं युद्धे प्रतिक्रुद्धस्तु राक्षसः ॥ २० ॥  
हैडिम्बो भरतश्रेष्ठ शरैर्विव्याध सप्तभिः।

सोऽतिविद्धो बलवता राक्षसेन्द्रो महाबलः ॥ २१ ॥  
व्यसृजत्‌ सायकांस्तूर्णं रुक्मपुङ्खान् शिलाशितान्।

ते शरा नतपर्वाणो विविशू राक्षसं तदा ॥ २२ ॥  
रुषिताः पन्नगा यद्वद् गिरिशृङ्गं महाबलाः।

ततस्ते पाण्डवा राजन् समन्तान्निशितान् शरान् ॥ २३ ॥  
प्रेषयामासुरुद्विग्ना हैडिम्बश्च घटोत्कचः ।

स विध्यमानः समरे पाण्डवैर्जितकाशिभिः ॥ २४ ॥  
मर्त्यधर्ममनुप्राप्तः कर्तव्यं नान्वपद्यत ।

ततः समरशौण्डो वै भैमसेनिर्महाबलः ॥ २५ ॥  
समीक्ष्य तदवस्थं तं वधायास्य मनो दधे।

वेगं चक्रे महान्तं च राक्षसेन्द्ररथं प्रति ॥ २६ ॥  
दग्धाद्रिकूटशृङ्गाभं भिन्नाञ्जनचयोपमम् ।

रथाद् रथमभिद्रुत्य क्रुद्धो हैडिम्बिराक्षिपत् ॥ २७ ॥  
उद्‌बबर्ह रथाच्चापि पन्नगं गरुडो यथा।

समुत्क्षिप्य च बाहुभ्यामाविध्य च पुनः पुनः ॥ २८ ॥  
निष्पिपेष क्षितौ क्षिप्रं पूर्णकुम्भमिवाश्मनि।

बललाघवसम्पन्नः सम्पन्नो विक्रमेण च ॥ २९ ॥  
भैमसेनी रणे क्रुद्धः सर्वसैन्यान्यभीषयत्।

स विस्फारितसर्वाङ्गश्चूर्णितास्थिर्विभीषणः ॥ ३० ॥  
घटोत्कचेन वीरेण हतः शालकटङ्कटः।

ततः सुमनसः पार्था हते तस्मिन् निशाचरे ॥ ३१ ॥  
चुक्रुशुः सिंहनादांश्च वासांस्यादुधुवुश्च ह।

तावकाश्च हतं दृष्ट्‌वा राक्षसेन्द्रं महाबलम् ॥ ३२ ॥  
अलम्बुषं तथा शूरा विशीर्णमिव पर्वतम्।  
हाहाकारमकार्षुश्च सैन्यानि भरतर्षभ ॥ ३३ ॥

जनाश्च तद् ददृशिरे रक्षः कौतूहलान्विताः।  
यदृच्छया निपतितं भूमावङ्गारकं यथा ॥ ३४ ॥

घटोत्कचस्तु तद्धत्वा रक्षो बलवतां वरम्।  
मुमोच बलवन्नादं बलं हत्वेव वासवः ॥ ३५ ॥

(ततोऽभिगम्य राजानं धर्मपुत्रं युधिष्ठिरम्।  
स्वकर्मावेदयन्मूर्ध्ना साञ्जलिर्निपपात ह ॥  
मूर्ध्न्युपाघ्राय तं ज्येष्ठः परिष्वज्य च पाण्डवः।  
प्रीतोऽस्मीत्यब्रवीद् राजन् हर्षादुत्फुल्ललोचनः ॥  
घटोत्कचेन निष्पिष्टे मृते शालकटङ्कटे।  
बभूवुर्मुदिताः सर्वे हते तस्मिन् निशाचरे॥)

स पूज्यमानः पितृभिः सबान्धवै-  
र्घटोत्कचः कर्मणि दुष्करे कृते।  
रिपुं निहत्याभिननन्द वै तदा  
ह्यलम्बुषं पक्वमलम्बुषं यथा ॥ ३६ ॥

ततो निनादः सुमहान् समुत्थितः  
सशङ्खनानाविधबाणघोषवान् ।  
निशम्य तं प्रत्यनदंस्तु पाण्डवा-  
स्ततो ध्वनिर्भुवनमथास्पृशद् भृशम् ॥ ३७ ॥