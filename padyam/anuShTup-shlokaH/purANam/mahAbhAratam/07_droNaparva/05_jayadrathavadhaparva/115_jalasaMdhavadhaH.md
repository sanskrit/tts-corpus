+++
title_full = "115 सात्यकिके द्वारा कृतवर्माकी पराजय, त्रिगर्तोंकी गजसेनाका संहार और जलसंधका वध"
title = "११५ जलसंधवधः"

+++


शृणुष्वैकमना राजन् यन्मां त्वं परिपृच्छसि।  
द्राव्यमाणे बले तस्मिन् हार्दिक्येन महात्मना ॥ १ ॥  
लज्जयावनते चापि प्रहृष्टैश्चापि तावकैः।  
द्वीपो य आसीत् पाण्डूनामगाधे गाधमिच्छताम् ॥ २ ॥

श्रुत्वा स निनदं भीमं तावकानां महाहवे।  
शैनेयस्त्वरितो राजन् कृतवर्माणमभ्ययात् ॥ ३ ॥

उवाच सारथिं तत्र क्रोधामर्षसमन्वितः।  
हार्दिक्याभिमुखं सूत कुरु मे रथमुत्तमम् ॥ ४ ॥

कुरुते कदनं पश्य पाण्डुसैन्ये ह्यमर्षितः।  
एनं जित्वा पुनः सूत यास्यामि विजयं प्रति ॥ ५ ॥

एवमुक्ते तु वचने सूतस्तस्य महामते।  
निमेषान्तरमात्रेण कृतवर्माणमभ्ययात् ॥ ६ ॥

कृतवर्मा तु हार्दिक्यः शैनेयं निशितैः शरैः।  
अवाकिरत्‌ सुसंक्रुद्धस्ततोऽक्रुद्ध्यत्‌ स सात्यकिः ॥ ७ ॥

अथाशु निशितं भल्लं शैनेयः कृतवर्मणः।  
प्रेषयामास समरे शरांश्च चतुरोऽपरान् ॥ ८ ॥

ते तस्य जघ्निरे वाहान् भल्लेनास्याच्छिनद् धनुः।  
पृष्ठरक्षं तथा सूतमविध्यन्निशितैः शरैः ॥ ९ ॥

ततस्तं विरथं कृत्वा सात्यकिः सत्यविक्रमः।  
सेनामस्यार्दयामास शरैः संनतपर्वभिः ॥ १० ॥

अभज्यताथ पृतना शैनेयशरपीडिता ।  
ततः प्रायात् स त्वरितः सात्यकिः सत्यविक्रमः ॥ ११ ॥

शृणु राजन् यदकरोत् तव सैन्येषु वीर्यवान्।  
अतीत्य स महाराज द्रोणानीकमहार्णवम् ॥ १२ ॥

पराजित्य तु संहृष्टः कृतवर्माणमाहवे।  
यन्तारमब्रवीच्छूरः शनैर्याहीत्यसम्भ्रमम् ॥ १३ ॥

दृष्ट्वा तु तव तत् सैन्यं रथाश्वद्विपसंकुलम्।  
पदातिजनसम्पूर्णमब्रवीत् सारथिं पुनः ॥ १४ ॥

यदेतन्मेघसंकाशं द्रोणानीकस्य सव्यतः ।  
सुमहत् कुञ्जरानीकं यस्य रुक्मरथो मुखम् ॥ १५ ॥  
एते हि बहवः सूत दुर्निवाराश्च संयुगे।  
दुर्योधनसमादिष्टा मदर्थे त्यक्तजीविताः ॥ १६ ॥

(न चाजित्वा रणे ह्येतान् शक्यः प्राप्तुं जयद्रथः।  
नापि पार्थो मया सूत शक्यः प्राप्तुं कथंचन॥  
एते तिष्ठन्ति सहिताः सर्वविद्यासु निष्ठिताः॥)

राजपुत्रा महेष्वासाः सर्वे विक्रान्तयोधिनः।  
त्रिगर्तानां रथोदाराः सुवर्णविकृतध्वजाः ॥ १७ ॥

मामेवाभिमुखावीरा योत्स्यमाना व्यवस्थिताः ।  
अत्र मां प्रापय क्षिप्रमश्वांश्चोदय सारथे ॥ १८ ॥  
त्रिगर्तैः सह योत्स्यामि भारद्वाजस्य पश्यतः।

ततः प्रायाच्छनैः सूतः सात्वतस्य मते स्थितः ॥ १९ ॥  
रथेनादित्यवर्णेन भास्वरेण पताकिना ।

तमूहुः सारथेर्वश्या वल्गमाना हयोत्तमाः ॥ २० ॥  
वायुवेगसमाः संख्ये कुन्देन्दुरजतप्रभाः ।

आपतन्तं रणे तं तु शङ्खवर्णैर्हयोत्तमैः ॥ २१ ॥  
परिवव्रुस्ततः शूरा गजानीकेन सर्वतः।  
किरन्तो विविधांस्तीक्ष्णान् सायकाल्ँलघुवेधिनः ॥ २२ ॥

सात्वतो निशितैर्बाणैर्गजानीकमयोधयत् ।  
पर्वतानिव वर्षेण तपान्ते जलदो महान् ॥ २३ ॥

वज्राशनिसमस्पर्शैर्वध्यमानाः शरैर्गजाः ।  
प्राद्रवन् रणमुत्सृज्य शिनिवीरसमीरितैः ॥ २४ ॥

शीर्णदन्ता विरुधिरा भिन्नमस्तकपिण्डिकाः ।  
विशीर्णकर्णास्यकरा विनियन्तृपताकिनः ॥ २५ ॥  
सम्भिन्नमर्मघण्टाश्च विनिकृत्तमहाध्वजाः ।  
हतारोहा दिशो राजन् भेजिरे भ्रष्टकम्बलाः ॥ २६ ॥

रुवन्तो विविधान् नादान् जलदोपमनिःस्वनाः।  
नाराचैर्वत्सदन्तैश्च भल्लैरञ्जलिकैस्तथा ॥ २७ ॥  
क्षुरप्रैरर्धचन्द्रैश्च सात्वतेन विदारिताः ।  
क्षरन्तोऽसृक् तथा मूत्रं पुरीषं च प्रदुद्रुवुः ॥ २८ ॥

बभ्रमुश्च स्खलुश्चान्ये पेतुर्मम्लुस्तथापरे ।  
एवं तत् कुञ्जरानीकं युयुधानेन पीडितम् ॥ २९ ॥  
शरैरग्न्यर्कसंकाशैः प्रदुद्राव समन्ततः ।

तस्मिन् हते गजानीके जलसंधो महाबलः ॥ ३० ॥  
यत्तः सम्प्रापयन्नागं रजताश्वरथं प्रति।

रुक्मवर्मधरः शूरस्तपनीयाङ्गदः शुचिः ॥ ३१ ॥  
कुण्डली मुकुटी खड्‌गी रक्तचन्दनरूषितः।  
शिरसा धारयन् दीप्तां तपनीयमयीं स्रजम् ॥ ३२ ॥  
उरसा धारयन् निष्कं कण्ठसूत्रं च भास्वरम्।

चापं च रुक्मविकृतं विधुन्वन् गजमूर्धनि ॥ ३३ ॥  
अशोभत महाराज सविद्युदिव तोयदः।

तमापतन्तं सहसा मागधस्य गजोत्तमम् ॥ ३४ ॥  
सात्यकिर्वारयामास वेलेव मकरालयम् ।

नागं निवारितं दृष्ट्वा शैनेयस्य शरोत्तमैः ॥ ३५ ॥  
अक्रुद्ध्यत रणे राजन् जलसंधो महाबलः।

ततः क्रुद्धो महाराज मार्गणैर्भारसाधनैः ॥ ३६ ॥  
अविध्यत शिनेः पौत्रं जलसंधो महोरसि।

ततोऽपरेण भल्लेन पीतेन निशितेन च ॥ ३७ ॥  
अस्यतो वृष्णिवीरस्य निचकर्त शरासनम्।

सात्यकिं छिन्नधन्वानं प्रहसन्निव भारत ॥ ३८ ॥  
अविध्यन्मागधो वीरः पञ्चभिर्निशितैः शरैः।

स विद्धो बहुभिर्बाणैर्जलसंधेन वीर्यवान् ॥ ३९ ॥  
नाकम्पत महाबाहुस्तदद्भुतमिवाभवत् ।

अचिन्तयन् वै स शरान्नात्यर्थं सम्भ्रमाद् बली ॥ ४० ॥  
धनुरन्यत् समादाय तिष्ठ तिष्ठेत्युवाच ह।

एतावदुक्त्वा शैनेयो जलसंधं महोरसि ॥ ४१ ॥  
विव्याध षष्ट्‌या सुभृशं शराणां प्रहसन्निव।

क्षुरप्रेण सुतीक्ष्णेन मुष्टिदेशे महद् धनुः ॥ ४२ ॥  
जलसंधस्य चिच्छेद विव्याध च त्रिभिः शरैः।

जलसंधस्तु तत् त्यक्त्वा सशरं वै शरासनम् ॥ ४३ ॥  
तोमरं व्यसृजत् तूर्णं सात्यकिं प्रति मारिष।

स निर्भिद्य भुजं सव्यं माधवस्य महारणे ॥ ४४ ॥  
अभ्यगाद् धरणीं घोरः श्वसन्निव महोरगः।

निर्भिन्ने तु भुजे सव्ये सात्यकिः सत्यविक्रमः ॥ ४५ ॥  
त्रिंशद्भिर्विशिखैस्तीक्ष्णैर्जलसंधमताडयत् ।

प्रगृह्य तु ततः खड्गं जलसंधो महाबलः ॥ ४६ ॥  
आर्षभं चर्म च महच्छतचन्द्रकसंकुलम्।  
आविध्य च ततः खड्‌गं सात्वतायोत्ससर्ज ह ॥ ४७ ॥

शैनेयस्य धनुश्छित्त्वा स खड्‌गो न्यपतन्महीम्।  
अलातचक्रवच्चैव व्यरोचत महीं गतः ॥ ४८ ॥

अथान्यद् धनुरादाय सर्वकायावदारणम् ।  
शालस्कन्धप्रतीकाशमिन्द्राशनिसमस्वनम् ॥ ४९ ॥  
विस्फार्य विव्यधे क्रुद्धो जलसंधं शरेण ह।

ततः साभरणौ बाहू क्षुराभ्यां माधवोत्तमः ॥ ५० ॥  
सात्यकिर्जलसंधस्य चिच्छेद प्रहसन्निव ।

तौ बाहू परिघप्रख्यौ पेततुर्गजसत्तमात् ॥ ५१ ॥  
वसुंधराधराद् भ्रष्टौ पञ्चशीर्षाविवोरगौ ।

ततः सुदंष्ट्रं सुमहच्चारुकुण्डलमण्डितम् ॥ ५२ ॥  
क्षुरेणास्य तृतीयेन शिरश्चिच्छेद सात्यकिः।

तत्पातितशिरोबाहुकबन्धं भीमदर्शनम् ॥ ५३ ॥  
द्विरदं जलसंधस्य रुधिरेणाभ्यषिञ्चत ।

जलसंधं निहत्याजौ त्वरमाणस्तु सात्वतः ॥ ५४ ॥  
विमानं पातयामास गजस्कन्धाद् विशाम्पते।

रुधिरेणावसिक्ताङ्गो जलसंधस्य कुञ्जरः ॥ ५५ ॥  
विलम्बमानमवहत् संश्लिष्टं परमासनम् ।

शरार्दितः सात्वतेन मर्दमानः स्ववाहिनीम् ॥ ५६ ॥  
घोरमार्तस्वरं कृत्वा विदुद्राव महागजः।

हाहाकारो महानासीत् तव सैन्यस्य मारिष ॥ ५७ ॥  
जलसंधं हतं दृष्ट्वा वृष्णीनामृषभेण तु।

विमुखाश्चाभ्यधावन्त तव योधाः समन्ततः ॥ ५८ ॥  
पलायनकृतोत्साहा निरुत्साहा द्विषज्जये ।

एतस्मिन्नन्तरे राजन् द्रोणः शस्त्रभृतां वरः ॥ ५९ ॥  
अभ्ययाज्जवनैरश्वैर्युयुधानं महारथम् ।

तमुदीर्णं तथा दृष्ट्वा शैनेयं नरपुङ्गवाः ॥ ६० ॥  
द्रोणेनैव सह क्रुद्धाः सात्यकिं समुपाद्रवन्।

ततः प्रववृते युद्धं कुरूणां सात्वतस्य च।  
द्रोणस्य च रणे राजन् घोरं देवासुरोपमम् ॥ ६१ ॥