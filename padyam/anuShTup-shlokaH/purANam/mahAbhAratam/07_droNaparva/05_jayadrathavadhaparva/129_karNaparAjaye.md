+++
title_full = "129 भीमसेन और कर्णका युद्ध तथा कर्णकी पराजय"
title = "१२९ कर्णपराजये"

+++


निनदन्तं तथा तं तु भीमसेनं महाबलम्।  
मेघस्तनितनिर्घोषं के वीराः पर्यवारयन् ॥ १ ॥

न हि पश्याम्यहं तं वै त्रिषु लोकेषु कंचन।  
क्रुद्धस्य भीमसेनस्य यस्तिष्ठेदग्रतो रणे ॥ २ ॥

गदां युयुत्समानस्य कालस्येवेह संजय।  
न हि पश्याम्यहं युद्धे यस्तिष्ठेदग्रतः पुमान् ॥ ३ ॥

रथं रथेन यो हन्यात् कुञ्जरं कुञ्जरेण च।  
कस्तस्य समरे स्थाता साक्षादपि पुरंदरः ॥ ४ ॥

क्रुद्धस्य भीमसेनस्य मम पुत्रान् जिघांसतः।  
दुर्योधनहिते युक्ताः समतिष्ठन्त केऽग्रतः ॥ ५ ॥

भीमसेनदवाग्नेस्तु मम पुत्रांस्तृणोपमान् ।  
प्रधक्षतो रणमुखे केऽतिष्ठन्नग्रतो नराः ॥ ६ ॥

काल्यमानांस्तु पुत्रान् मे दृष्ट्वा भीमेन संयुगे।  
कालेनेव प्रजाः सर्वाः के भीमं पर्यवारयन् ॥ ७ ॥

न मेऽर्जुनाद् भयं तादृक् कृष्णान्नापि च सात्वतात्।  
हुतभुग्जन्मनो नैव यादृग्भीमाद् भयं मम ॥ ८ ॥

भीमवह्नेः प्रदीप्तस्य मम पुत्रान् दिधक्षतः।  
के शूराः पर्यवर्तन्त तन्ममाचक्ष्व संजय ॥ ९ ॥

तथा तु नर्दमानं तं भीमसेनं महाबलम्।  
तुमुलेनैव शब्देन कर्णोऽप्यभ्यद्रवद् बली ॥ १० ॥

व्याक्षिपन् सुमहच्चापमतिमात्रममर्षणः ।  
कर्णः सुयुद्धमाकाङ्क्षन् दर्शयिष्यन् बलं मृधे ॥ ११ ॥  
रुरोध मार्गं भीमस्य वातस्येव महीरुहः।

भीमोऽपि दृष्ट्वा सावेगं पुरो वैकर्तनं स्थितम् ॥ १२ ॥  
चुकोप बलवद्वीरश्चिक्षेपास्य शिलाशितान् ।

तान् प्रत्यगृह्णात् कर्णोऽपि प्रतीपं प्रापयच्छरान् ॥ १३ ॥

ततस्तु सर्वयोधानां यततां प्रेक्षतां तदा।  
प्रावेपन्निव गात्राणि कर्णभीमसमागमे ॥ १४ ॥

रथिनां सादिनां चैव तयोः श्रुत्वा तलस्वनम्।  
भीमसेनस्य निनदं श्रुत्वा घोरं रणाजिरे ॥ १५ ॥

खं च भूमिं च संरुद्धां मेनिरे क्षत्रियर्षभाः।  
पुनर्घोरेण नादेन पाण्डवस्य महात्मनः ॥ १६ ॥

समरे सर्वयोधानां धनूंष्यभ्यपतन् क्षितौ।  
शस्त्राणि न्यपतन् दोर्भ्यः केषांचिच्चासवोऽद्रवन् ॥ १७ ॥

वित्रस्तानि च सर्वाणि शकृन्मूत्रं प्रसुस्रुवुः।  
वाहनानि च सर्वाणि बभूवुर्विमनांसि च ॥ १८ ॥  
प्रादुरासन् निमित्तानि घोराणि सुबहून्युत।  
गृध्रकङ्कबलैश्चासीदन्तरिक्षं समावृतम् ॥ १९ ॥  
तस्मिन् सुतुमुले राजन् कर्णभीमसमागमे।

ततः कर्णस्तु विंशत्या शराणां भीममार्दयत् ॥ २० ॥  
विव्याध चास्य त्वरितः सूतं पञ्चभिराशुगैः।

प्रहस्य भीमसेनोऽपि कर्णं प्रत्याद्रवद् रणे ॥ २१ ॥  
सायकानां चतुःषष्ट्या क्षिप्रकारी महायशाः।

तस्य कर्णो महेष्वासः सायकांश्चतुरोऽक्षिपत् ॥ २२ ॥  
असम्प्राप्तांश्च तान् भीमः सायकैर्नतपर्वभिः।  
चिच्छेद बहुधा राजन् दर्शयन् पाणिलाघवम् ॥ २३ ॥

तं कर्णश्छादयामास शरव्रातैरनेकशः ।  
संछाद्यमानः कर्णेन बहुधा पाण्डुनन्दनः ॥ २४ ॥  
चिच्छेद चापं कर्णस्य मुष्टिदेशे महारथः।  
विव्याध चैनं बहुभिः सायकैर्नतपर्वभिः ॥ २५ ॥

अथान्यद् धनुरादाय सज्यं कृत्वा च सूतजः।  
विव्याध समरे भीमं भीमकर्मा महारथः ॥ २६ ॥

तस्य भीमो भृशं क्रुद्धस्त्रीन् शरान् नतपर्वणः।  
निचखानोरसि क्रुद्धः सूतपुत्रस्य वेगतः ॥ २७ ॥

तैः कर्णोऽराजत शरैरुरोर्मध्यगतैस्तदा ।  
महीधर इवोदग्रस्त्रिशृङ्गो भरतर्षभ ॥ २८ ॥

सुस्राव चास्य रुधिरं विद्धस्य परमेषुभिः।  
धातुप्रस्यन्दिनः शैलाद् यथा गैरिकधातवः ॥ २९ ॥

किंचिद् विचलितः कर्णः सुप्रहाराभिपीडितः।  
आकर्णपूर्णमाकृष्य भीमं विव्याध सायकैः ॥ ३० ॥

चिक्षेप च पुनर्बाणान् शतशोऽथ सहस्रशः।  
स शरैरर्दितस्तेन कर्णेन दृढधन्विना।  
धनुर्ज्यामच्छिनत् तूर्णं भीमस्तस्य क्षुरेण ह ॥ ३१ ॥

सारथिं चास्य भल्लेन रथनीडादपातयत्।  
वाहांश्च चतुरस्तस्य व्यसूंश्चक्रे महारथः ॥ ३२ ॥

हताश्वात्‌ तु रथात्‌ कर्णः समाप्लुत्य विशाम्पते।  
स्यन्दनं वृषसेनस्य तूर्णमापुप्लुवे भयात् ॥ ३३ ॥

निर्जित्य तु रणे कर्णं भीमसेनः प्रतापवान्।  
ननाद बलवान् नादं पर्जन्यनिनदोपमम् ॥ ३४ ॥

तस्य तं निनदं श्रुत्वा प्रहृष्टोऽभूद् युधिष्ठिरः।  
कर्णं पराजितं मत्वा भीमसेनेन संयुगे ॥ ३५ ॥

समन्ताच्छङ्खनिनदं पाण्डुसेनाकरोत् तदा ।  
शत्रुसेनाध्वनिं श्रुत्वा तावका ह्यनदन् भृशम ॥ ३६ ॥

स शङ्खबाणनिनदैर्हर्षाद् राजा स्ववाहिनीम्।  
चक्रे युधिष्ठिरः संख्ये हर्षनादैश्च संकुलाम् ॥ ३७ ॥

गाण्डीवं व्याक्षिपत् पार्थः कृष्णोऽप्यब्जमवादयत्।  
तमन्तर्धाय निनदं भीमस्य नदतो ध्वनिः।  
अश्रूयत तदा राजन् सर्वसैन्येषु दारुणः ॥ ३८ ॥

ततो व्यायच्छतामस्त्रैः पृथक् पृथगजिह्मगैः।  
मृदुपूर्वं तु राधेयो दृढपूर्वं तु पाण्डवः ॥ ३९ ॥

(दृष्ट्वा कर्णं च पार्थेन बाधितं बहुभिः शरैः।  
दुर्योधनो महाराज दुःशलं प्रत्यभाषत॥  
कर्णं कृच्छ्रगतं पश्य शीघ्रं यानं प्रयच्छ ह।

एवमुक्तस्ततो राज्ञा दुःशलः समुपाद्रवत्।  
दुःशलस्य रथं कर्णश्चारुरोह महारथः।  
तौ पार्थः सहसा गत्वा विव्याध दशभिः शरैः।  
पुनश्च कर्णं विव्याध दुःशलस्य शिरोऽहरत्॥)