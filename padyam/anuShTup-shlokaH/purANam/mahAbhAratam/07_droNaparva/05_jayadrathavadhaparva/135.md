+++
title_full = "135 धृतराष्ट्रका खेदपूर्वक भीमसेनके बलका वर्णन और अपने पुत्रोंकी निन्दा करना तथा भीमके द्वारा दुर्मर्षण आदि धृतराष्ट्रके पाँच पुत्रोंका वध"
title = "१३५"

+++


दैवमेव परं मन्ये धिक् पौरुषमनर्थकम्।  
यत्राधिरथिरायत्तो नातरत् पाण्डवं रणे ॥ १ ॥

कर्णः पार्थान् सगोविन्दान् जेतुमुत्सहते रणे।  
न च कर्णसमं योधं लोके पश्यामि कञ्चन ॥ २ ॥

इति दुर्योधनस्याहमश्रौषं जल्पतो मुहुः।  
कर्णो हि बलवान् शूरो दृढधन्वा जितक्लमः ॥ ३ ॥  
इति मामब्रवीत् सूत मन्दो दुर्योधनः पुरा।  
वसुषेणसहायं मां नालं देवाऽपि संयुगे ॥ ४ ॥  
किं नु पाण्डुसुता राजन् गतसत्त्वा विचेतसः।

तत्र तं निर्जितं दृष्ट्वा भुजङ्गमिव निर्विषम् ॥ ५ ॥  
युद्धात् कर्णमपक्रान्तं किंस्विद् दुर्योधनोऽब्रवीत्।

अहो दुर्मुखमेवैकं युद्धानामविशारदम् ॥ ६ ॥  
प्रावेशयद्धुतवहं पतङ्गमिव मोहितः ।

अश्वत्थामा मद्रराजः कृपः कर्णश्च संगताः ॥ ७ ॥  
न शक्ताः प्रमुखे स्थातुं नूनं भीमस्य संजय।

तेऽपि चास्य महाघोरं बलं नागायुतोपमम् ॥ ८ ॥  
जानन्तो व्यवसायं च क्रूरं मारुततेजसः।  
किमर्थं क्रूरकर्माणं यमकालान्तकोपमम् ॥ ९ ॥  
बलसंरम्भवीर्यज्ञाः कोपयिष्यन्ति संयुगे ।

कर्णस्त्वेको महाबाहुः स्वबाहुबलदर्पितः ॥ १० ॥  
भीमसेनमनादृत्य रणेऽयुध्यत सूतजः ।

योऽजयत् समरे कर्णं पुरंदर इवासुरम् ॥ ११ ॥  
न स पाण्डुसुतो जेतुं शक्यः केनचिदाहवे।

द्रोणं यः सम्प्रमथ्यैकः प्रविष्टो मम वाहिनीम् ॥ १२ ॥  
भीमो धनंजयान्वेषी कस्तमार्च्छेज्जिजीविषुः ।

को हि संजय भीमस्य स्थातुमुत्सहतेऽग्रतः ॥ १३ ॥  
उद्यताशनिहस्तस्य महेन्द्रस्येव दानवः ।

प्रेतराजपुरं प्राप्य निवर्तेतापि मानवः ॥ १४ ॥  
न भीमसेनं सम्प्राप्य निवर्तेत कदाचन।

पतङ्गा इव वह्निं ते प्राविशन्नल्पचेतसः ॥ १५ ॥  
ये भीमसेनं संक्रुद्धमन्वधावन् विमोहिताः।

यत् तत् सभायां भीमेन मम पुत्रवधाश्रयम् ॥ १६ ॥  
उक्तं संरम्भिणोग्रेण कुरूणां शृण्वतां तदा।  
तन्नूनमभिसंचिन्त्य दृष्ट्वा कर्णं च निर्जितम् ॥ १७ ॥  
दुःशासनः सह भ्रात्रा भयाद् भीमादुपारमत्।

यश्च संजय दुर्बुद्धिरब्रवीत् समितौ मुहुः ॥ १८ ॥  
कर्णो दुःशासनोऽहं च जेष्यामो युधि पाण्डवान्।

स नूनं विरथं दृष्ट्वा कर्णं भीमेन निर्जितम् ॥ १९ ॥  
प्रत्याख्यानाच्च कृष्णस्य भृशं तप्यति पुत्रकः।

दृष्ट्वा भ्रातॄन्‌ हतान् संख्ये भीमसेनेन दंशितान् ॥ २० ॥  
आत्मापराधे सुमहन्नूनं तप्यति पुत्रकः।

को हि जीवितमन्विच्छन् प्रतीपं पाण्डवं व्रजेत् ॥ २१ ॥  
भीमं भीमायुधं क्रुद्धं साक्षात्‌ कालमिव स्थितम्।

वडवामुखमध्यस्थो मुच्येतापि हि मानवः ॥ २२ ॥  
न भीममुखसम्प्राप्तो मुच्येदिति मतिर्मम।

न पार्था न च पञ्चाला न च केशवसात्यकी॥२३॥  
जानते युधि संरब्धा जीवितं परिरक्षितुम्।  
अहो मम सुतानां हि विपन्नं सूत जीवितम् ॥ २४ ॥

यस्त्वं शोचसि कौरव्य वर्तमाने महाभये।  
त्वमस्य जगतो मूलं विनाशस्य न संशयः ॥ २५ ॥

स्वयं वैरं महत् कृत्वा पुत्राणां वचने स्थितः।  
उच्यमानो न गृह्णीषे मर्त्यः पथ्यमिवौषधम् ॥ २६ ॥

स्वयं पीत्वा महाराज कालकूटं सुदुर्जरम्।  
तस्येदानीं फलं कृत्स्नमवाप्नुहि नरोत्तम ॥ २७ ॥

यत्‌ तु कुत्सयसे योधान् युध्यमानान् महाबलान्।  
तत्र ते वर्तयिष्यामि यथा युद्धमवर्तत ॥ २८ ॥

दृष्ट्वा कर्णं तु पुत्रास्ते भीमसेनपराजितम्।  
नामृष्यन्त महेष्वासाः सोदर्याः पञ्च भारत ॥ २९ ॥

दुर्मर्षणो दुःसहश्च दुर्मदो दुर्धरो जयः।  
पाण्डवं चित्रसंनाहास्तं प्रतीपमुपाद्रवन् ॥ ३० ॥

ते समन्तान्महाबाहुं परिवार्य वृकोदरम्।  
दिशः शरैः समावृण्वन् शलभानामिव व्रजैः ॥ ३१ ॥

आगच्छतस्तान् सहसा कुमारान् देवरूपिणः।  
प्रतिजग्राह समरे भीमसेनो हसन्निव ॥ ३२ ॥

तव दृष्ट्वा तु तनयान् भीमसेनपुरोगतान्।  
अभ्यवर्तत राधेयो भीमसेनं महाबलम् ॥ ३३ ॥

विसृजन् विशिखांस्तीक्ष्णान् स्वर्णपुङ्खाञ्छिलाशितान् ।  
तं तु भीमोऽभ्ययात् तूर्णं वार्यमाणः सुतैस्तव ॥ ३४ ॥

कुरवस्तु ततः कर्णं परिवार्य समन्ततः।  
अवाकिरन् भीमसेनं शरैः संनतपर्वभिः ॥ ३५ ॥

तान् बाणैः पञ्चविंशत्या साश्वान् राजन् नरर्षभान्।  
ससूतान् भीमधनुषो भीमो निन्ये यमक्षयम् ॥ ३६ ॥

प्रापतन् स्यन्दनेभ्यस्ते सार्धं सूतैर्गतासवः।  
चित्रपुष्पधरा भग्ना वातेनेव महाद्रुमाः ॥ ३७ ॥

तत्राद्भुतमपश्याम भीमसेनस्य विक्रमम् ।  
संवार्याधिरथिं बाणैर्यज्जघान तवात्मजान् ॥ ३८ ॥

स वार्यमाणो भीमेन शितैर्बाणैः समन्ततः।  
सूतपुत्रो महाराज भीमसेनमवैक्षत ॥ ३९ ॥

तं भीमसेनः संरम्भात् क्रोधसंरक्तलोचनः।  
विस्फार्य सुमहच्चापं मुहुः कर्णमवैक्षत ॥ ४० ॥