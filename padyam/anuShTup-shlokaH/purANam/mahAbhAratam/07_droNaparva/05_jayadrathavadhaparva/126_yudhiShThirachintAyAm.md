+++
title_full = "126 युधिष्ठिरका चिन्तित होकर भीमसेनको अर्जुन और सात्यकिका पता लगानेके लिये भेजना"
title = "१२६ युधिष्ठिरचिन्तायाम्"

+++


व्यूहेष्वालोड्‌यमानेषु पाण्डवानां ततस्ततः ।  
सुदूरमन्वयुः पार्थाः पञ्चालाः सह सोमकैः ॥ १ ॥

वर्तमाने तथा रौद्रे संग्रामे लोमहर्षणे।  
संक्षये जगतस्तीव्रे युगान्त इव भारत ॥ २ ॥

द्रोणे युधि पराक्रान्ते नर्दमाने मुहुर्मुहुः।  
पञ्चालेघु च क्षीणेषु वध्यमानेषु पाण्डुषु ॥ ३ ॥  
नापश्यच्छरणं किञ्चिद् धर्मराजो युधिष्ठिरः।  
चिन्तयामास राजेन्द्र कथमेतद् भविष्यति ॥ ४ ॥

ततो वीक्ष्य दिशः सर्वाः सव्यसाचिदिदृक्षया।  
युधिष्ठिरों ददर्शाथ नैव पार्थं न माधवम् ॥ ५ ॥

सोऽपश्यन् नरशार्दूलं वानरर्षभलक्षणम् ।  
गाण्डीवस्य च निर्घोषमशृण्वन् व्यथितेन्द्रियः ॥ ६ ॥

अपश्यन् सात्यकिं चापि वृष्णीनां प्रवरं रथम्।  
चिन्तयाभिपरीताङ्गो धर्मराजो युधिष्ठिरः ॥ ७ ॥

नाध्यगच्छत् तदा शान्तिं तावपश्यन् नरोत्तमौ।  
लोकोपक्रोशभीरुत्वाद् धर्मराजो महामनाः ॥ ८ ॥

अचिन्तयन्महाबाहुः शैनेयस्य रथं प्रति।  
पदवीं प्रेषितश्चैव फाल्गुनस्य मया रणे ॥ ९ ॥  
शैनेयः सात्यकिः सत्यो मित्राणामभयंकरः।  
तदिदं ह्येकमेवासीद् द्विधा जातं ममाद्य वै ॥ १० ॥

सात्यकिश्च हि विज्ञेयः पाण्डवश्च धनंजयः।  
सात्यकिं प्रेषयित्वा तु पाण्डवस्य पदानुगम् ॥ ११ ॥  
सात्वतस्यापि कं युद्धे प्रेषयिष्ये पदानुगम्।

करिष्यामि प्रयत्नेन भ्रातुरन्वेषणं यदि ॥ १२ ॥  
युयुधानमनन्विष्य लोको मां गर्हयिष्यति।

भ्रातुरन्वेषणं कृत्वा धर्मपुत्रो युधिष्ठिरः ॥ १३ ॥  
परित्यजति वार्ष्णेयं सात्यकिं सत्यविक्रमम्।

लोकापवादभीरुत्वात् सोऽहं पार्थं वृकोदरम् ॥ १४ ॥  
पदवीं प्रेषयिष्यामि माधवस्य महात्मनः।

यथैव च मम प्रीतिरर्जुने शत्रुसूदने ॥ १५ ॥  
तथैव वृष्णिवीरेऽपि सात्वते युद्धदुर्मदे।  
अतिभारे नियुक्तश्च मया शैनेयनन्दनः ॥ १६ ॥

स तु मित्रोपरोधेन गौरवात्तु महाबलः।  
प्रविष्टो भारतीं सेनां मकरः सागरं यथा ॥ १७ ॥

असौ हि श्रूयते शब्दः शूराणामनिवर्तिनाम्।  
मिथः संयुध्यमानानां वृष्णिवीरेण धीमता ॥ १८ ॥

प्राप्तकालं सुबलवन्निश्चितं बहुधा हि मे।  
तत्रैव पाण्डवेयस्य भीमसेनस्य धन्विनः ॥ १९ ॥  
गमनं रोचते मह्यं यत्र यातौ महारथौ।

न चाप्यसह्यं भीमस्य विद्यते भुवि किंचन ॥ २० ॥  
शक्तो ह्येष रणे यत्तः पृथिव्यां सर्वधन्विनाम्।  
स्वबाहुबलमास्थाय प्रतिव्यूहितुमञ्जसा ॥ २१ ॥

यस्य बाहुबलं सर्वे समाश्रित्य महात्मनः।  
वनवासान्निवृत्ताः स्म न च युद्धेषु निर्जिताः ॥ २२ ॥

इतो गते भीमसेने सात्वतं प्रति पाण्डवे।  
सनाथौ भवितारौ हि युधि सात्वतफाल्गुनौ ॥ २३ ॥

कामं त्वशोचनीयौ तौ रणे सात्वतफाल्गुनौ।  
रक्षितौ वासुदेवेन स्वयं शस्त्रविशारदौ ॥ २४ ॥

अवश्यं तु मया कार्यमात्मनः शोकनाशनम्।  
तस्माद् भीमं नियोक्ष्यामि सात्वतस्य पदानुगम् ॥ २५ ॥

ततः प्रतिकृतं मन्ये विधानं सात्यकिं प्रति।  
एवं निश्चित्य मनसा धर्मपुत्रो युधिष्ठिरः ॥ २६ ॥  
यन्तारमब्रवीद् राजा भीमं प्रति नयस्व माम्।

धर्मराजवचः श्रुत्वा सारथिर्हयकोविदः ॥ २७ ॥  
रथं हेमपरिष्कारं भीमान्तिकमुपानयत् ।

भीमसेनमनुप्राप्य प्राप्तकालमचिन्तयत् ॥ २८ ॥  
कश्मलं प्राविशद् राजा बहु तत्र समादिशन्।

स कश्मलसमाविष्टो भीममाहूय पार्थिवः ॥ २९ ॥  
अब्रवीद् वचनं राजन् कुन्तीपुत्रो युधिष्ठिरः।

यः सदेवान् सगन्धर्वान् दैत्यांश्चैकरथोऽजयत् ॥ ३० ॥  
तस्य लक्ष्म न पश्यामि भीमसेनानुजस्य ते।

ततोऽब्रवीद् धर्मराजं भीमसेनस्तथागतम् ॥ ३१ ॥  
नेवाद्राक्षं न चाश्रौषं तव कश्मलमीदृशम्।

पुरातिदुःखदीर्णानां भवान् गतिरभूद्धि नः ॥ ३२ ॥  
उत्तिष्ठोत्तिष्ठ राजेन्द्र शाधि किं करवाणि ते।

न ह्यसाध्यमकार्यं वा विद्यते मम मानद ॥ ३३ ॥  
आज्ञापय कुरुश्रेष्ठ मा च शोके मनः कृथाः।

तमब्रवीदश्रुपूर्णः कृष्णसर्प इव श्वसन् ॥ ३४ ॥  
भीमसेनमिदं वाक्यं प्रम्लानवदनो नृपः।

यथा शङ्खस्य निर्घोषः पाञ्चजन्यस्य श्रूयते ॥ ३५ ॥  
पूरितो वासुदेवेन संरब्धेन यशस्विना।  
नूनमद्य हतः शेते तव भ्राता धनंजयः ॥ ३६ ॥

तस्मिन् विनिहते नूनं युध्यतेऽसौ जनार्दनः।  
यस्य सत्त्ववतो वीर्यं ह्युपजीवन्ति पाण्डवाः ॥ ३७ ॥  
यं भयेष्वभिगच्छन्ति सहस्राक्षमिवामराः ।  
स शूरः सैन्धवप्रेप्सुरन्वयाद् भारतीं चमूम् ॥ ३८ ॥

तस्य वै गमनं विद्मो भीम नावर्तनं पुनः।  
श्यामो युवा गुडाकेशो दर्शनीयो महारथः ॥ ३९ ॥

व्यूढोरस्को महाबाहुर्मत्तद्विरदविक्रमः ।  
चकोरनेत्रस्ताम्रास्यो द्विषतां भयवर्धनः ॥ ४० ॥

(मम प्रियहितार्थं च शक्रलोकादिहागतः।  
वृद्धोपसेवी धृतिमान् कृतज्ञः सत्यसङ्गरः॥  
प्रविष्टो महतीं सेनामपर्यन्तां धनंजयः।  
प्रविष्टे च चमूं घोरामर्जुने शत्रुनाशने॥  
प्रेषितः सात्वतो वीरः फाल्गुनस्य पदानुगः।  
तस्याभिगमनं जाने भीम नावर्तनं पुनः॥)

तदिदं मम भद्रं ते शोकस्थानमरिंदम।  
अर्जुनार्थे महाबाहो सात्वतस्य च कारणात् ॥ ४१ ॥  
वर्धते हविषेवाग्निरिध्यमानः पुनः पुनः।  
तस्य लक्ष्म न पश्यामि तेन विन्दामि कश्मलम् ॥ ४२ ॥

तं विद्धि पुरुषव्याघ्रं सात्वतं च महारथम्।  
स तं महारथं पश्चादनुयातस्तवानुजम् ॥ ४३ ॥

तमपश्यन्महाबाहुमहं विन्दामि कश्मलम् ।  
पार्थे तस्मिन् हते चैव युध्यते नूनमग्रणीः ॥ ४४ ॥

सहायोनास्य वै कश्चित् तेन विन्दामि कश्मलम्।  
तस्मिन् कृष्णो हते नूनं युध्यते युद्धकोविदः ॥ ४५ ॥

न हि मे शुध्यते भावस्तयोरेव परंतप।  
स तत्र गच्छ कौन्तेय यत्र यातो धनंजयः ॥ ४६ ॥  
सात्यकिश्च महावीर्यः कर्तव्यं यदि मन्यसे।  
वचनं मम धर्मज्ञ भ्राता ज्येष्ठो भवामि ते ॥ ४७ ॥  
न तेऽर्जुनस्तथा ज्ञेयो ज्ञातव्यः सात्यकिर्यथा।  
चिकीर्षुर्मत्प्रियं पार्थ स यातः सव्यसाचिनः।  
पदवीं दुर्गमां घोरामगम्यामकृतात्मभिः ॥ ४८ ॥

दृष्ट्वा कुशलिनौ कृष्णौ सात्वतं चैव सात्यकिम्।  
संविदं चैव कुर्यास्त्वं सिंहनादेन पाण्डव ॥ ४९ ॥