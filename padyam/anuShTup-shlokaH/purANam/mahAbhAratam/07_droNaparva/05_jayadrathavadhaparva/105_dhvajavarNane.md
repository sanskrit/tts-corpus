+++
title_full = "105 अर्जुन तथा कौरव महारथियोंके ध्वजोंका वर्णन और नौ महारथियोंके साथ अकेले अर्जुनका युद्ध"
title = "१०५ ध्वजवर्णने"

+++


ध्वजान् बहुविधाकारान् भ्राजमानानति श्रिया।  
पार्थानां मामकानां च तान् ममाचक्ष्व संजय ॥ १ ॥

ध्वजान् बहुविधाकारान् शृणु तेषां महात्मनाम्।  
रूपतो वर्णतश्चैव नामतश्च निबोध मे ॥ २ ॥

तेषां तु रथमुख्यानां रथेषु विविधा ध्वजाः।  
प्रत्यदृश्यन्त राजेन्द्र ज्वलिता इव पावकाः ॥ ३ ॥

काञ्चनाः काञ्चनापीडाः काञ्चनस्रगलंकृताः ।  
काञ्चनानीव शृङ्गाणि काञ्चनस्य महागिरेः ॥ ४ ॥

अनेकवर्णा विविधा ध्वजाः परमशोभनाः।  
ते ध्वजाः संवृतास्तेषां पताकाभिः समन्ततः ॥ ५ ॥  
नानावर्णविरागाभिः शुशुभुः सर्वतो वृताः।

पताकाश्च ततस्तास्तु श्वसनेन समीरिताः ॥ ६ ॥  
नृत्यमाना व्यदृश्यन्त रङ्गमध्ये विलासिकाः।

इन्द्रायुधसवर्णाभाः पताका भरतर्षभ ॥ ७ ॥  
दोधूयमाना रथिनां शोभयन्ति महारथान्।

सिंहलाङ्‌गूलमुग्रास्यं ध्वजं वानरलक्षणम् ॥ ८ ॥  
धनंजयस्य संग्रामे प्रत्यदृश्यत भैरवम्।

स वानरवरो राजन् पताकाभिरलंकृतः ॥ ९ ॥  
त्रासयामास तत् सैन्यं ध्वजो गाण्डीवधन्वनः।

तथैव सिंहलाङ्‌गूलं द्रोणपुत्रस्य भारत ॥ १० ॥  
ध्वजाग्रं समपश्याम बालसूर्यसमप्रभम् ।

काञ्चनं पवनोद्‌धूतं शक्रध्वजसमप्रभम् ॥ ११ ॥  
नन्दनं कौरवेन्द्राणां द्रौणेर्लक्ष्म समुच्छ्रितम्।

हस्तिकक्ष्या पुनर्हैमी बभूवाधिरथेर्ध्वजः ॥ १२ ॥  
आहवे खं महाराज ददृशे पूरयन्निव।

पताका काञ्चनी स्रग्वी ध्वजे कर्णस्य संयुगे ॥ १३ ॥  
नृत्यतीव रथोपस्थे श्वसनेन समीरिता।

आचार्यस्य तु पाण्डूनां ब्राह्मणस्य तपस्विनः ॥ १४ ॥  
गोवृषो गौतमस्यासीत् कृपस्य सुपरिष्कृतः।  
स तेन भ्राजते राजन् गोवृषेण महारथः ॥ १५ ॥  
त्रिपुरघ्नरथो यद्वद् गोवृषेण विराजता।

मयूरो वृषसेनस्य काञ्चनो मणिरत्नवान् ॥ १६ ॥  
व्याहरिष्यन्निवातिष्ठत् सेनाग्रमुपशोभयन् ।

तेन तस्य रथो भाति मयूरेण महात्मनः ॥ १७ ॥  
यथा स्कन्दस्य राजेन्द्र मयूरेण विराजता।

मद्रराजस्य शल्यस्य ध्वजाग्रेऽग्निशिखामिव ॥ १८ ॥  
सौवर्णीं प्रतिपश्याम सीतामप्रतिमां शुभाम्।

सा सीता भ्राजते तस्य रथमास्थाय मारिष ॥ १९ ॥  
सर्वबीजविरूढेव यथा सीता श्रिया वृता।

वराहः सिन्धुराजस्य राजतोऽभिविराजते ॥ २० ॥  
ध्वजाग्रेऽलोहितार्काभो हेमजालपरिष्कृतः ।

शुशुभे केतुना तेन राजतेन जयद्रथः ॥ २१ ॥  
यथा देवासुरे युद्धे पुरा पूषा स्म शोभते।

सौमदत्तेः पुनर्यूपो यज्ञशीलस्य धीमतः ॥ २२ ॥  
ध्वजः सूर्य इवाभाति सोमश्चात्र प्रदृश्यते।

स यूपः काञ्चनो राजन् सौमदत्तेर्विराजते ॥ २३ ॥  
राजसूये मखश्रेष्ठे यथा यूपः समुच्छ्रितः।

शलस्य तु महाराज राजतो द्विरदो महान् ॥ २४ ॥  
केतुः काञ्चनचित्राङ्गैर्मयूरैरुपशोभितः ।  
स केतुः शोभयामास सैन्यं ते भरतर्षभ ॥ २५ ॥

यथा श्वेतो महानागो देवराजचमूं तथा।  
नागो मणिमयो राज्ञो ध्वजः कनकसंवृतः ॥ २६ ॥

किंकिणीशतसंह्रादो भ्राजंश्चित्रो रथोत्तमे ।  
व्यभ्राजत भृशं राजन् पुत्रस्तव विशाम्पते ॥ २७ ॥  
ध्वजेन महता संख्ये कुरूणामृषभस्तदा।

नवैते तव वाहिन्यामुच्छ्रिताः परमध्वजाः ॥ २८ ॥  
व्यदीपयंस्ते पृतनां युगान्तादित्यसंनिभाः ।

दशमस्त्वर्जुनस्यासीदेक एव महाकपिः ॥ २९ ॥  
अदीप्यतार्जुनो येन हिमवानिव वह्निना।

ततश्चित्राणि शुभ्राणि सुमहान्ति महारथाः ॥ ३० ॥  
कार्मुकाण्याददुस्तूर्णमर्जुनार्थे परंतपाः ।

तथैव धनुरायच्छत् पार्थः शत्रुविनाशनः ॥ ३१ ॥  
गाण्डीवं दिव्यकर्मा तद् राजन् दुर्मन्त्रिते तव।

तवापराधाद् राजानो निहता बहुशो युधि ॥ ३२ ॥  
नानादिग्भ्यः समाहूताः सहयाः सरथद्विपाः।

तेषामासीद् व्यतिक्षेपौ गर्जतामितरेतरम् ॥ ३३ ॥  
दुर्योधनमुखानां च पाण्डूनामृषभस्य च।

तत्राद्भुतं परं चक्रे कौन्तेयः कृष्णसारथिः ॥ ३४ ॥  
यदेको बहुभिः सार्धं समागच्छदभीतवत्।

अशोभत महाबाहुर्गाण्डीवं विक्षिपन् धनुः ॥ ३५ ॥  
जिगीषुस्तान् नरव्याघ्रो जिघांसुश्च जयद्रथम्।

तत्रार्जुनो नरव्याघ्रः शरैर्मुक्तैः सहस्रशः ॥ ३६ ॥  
अदृश्यांस्तावकान् योधान् प्रचक्रे शत्रुतापनः।

ततस्तेऽपि नरव्याघ्राः पार्थं सर्वे महारथाः ॥ ३७ ॥  
अदृश्यं समरे चक्रुः सायकौघैः समन्ततः।

संवृते नरसिंहैस्तु कुरूणामृषभेऽर्जुने ।  
महानासीत् समुद्भूतस्तस्य सैन्यस्य निःस्वनः ॥ ३८ ॥