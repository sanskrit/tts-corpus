+++
title_full = "122 द्रोणाचार्यका दुःशासनको फटकारना और द्रोणाचार्यके द्वारा वीरकेतु आदि पांचालोंका वध एवं उनका धृष्टद्युम्नके साथ घोर युद्ध, द्रोणाचार्यका मूर्च्छित होना, धृष्टद्युम्नका पलायन, आचार्यकी विजय"
title = "१२२ द्रोणपराक्रमे"

+++


दुःशासनरथं दृष्ट्वा समीपे पर्यवस्थितम्।  
भारद्वाजस्ततो वाक्यं दुःशासनमथाब्रवीत् ॥ १ ॥

दुःशासन रथाः सर्वे कस्माच्चैते प्रविद्रुताः।  
कच्चित् क्षेमं तु नृपतेः कच्चिज्जीवति सैन्धवः ॥ २ ॥

राजपुत्रो भवानत्र राजभ्राता महारथः।  
किमर्थं द्रवते युद्धे यौवराज्यमवाप्य हि ॥ ३ ॥

दासी जितासि द्यूते त्वं यथाकामचरी भव।  
वाससां वाहिका राज्ञो भ्रातुर्ज्येष्ठस्य मे भव ॥ ४ ॥

न सन्ति पतयः सर्वे तेऽद्य षण्ढतिलैः समा।  
दुःशासनैवं कस्मात् त्वं पूर्वमुक्त्वा पलायसे ॥ ५ ॥

स्वयं वैरं महत् कृत्वा पञ्चालैः पाण्डवैः सह।  
एकं सात्यकिमासाद्य कथं भीतोऽसि संयुगे ॥ ६ ॥

न जानीषे पुरा त्वं तु गृह्णन्नक्षान् दुरोदरे।  
शरा ह्येते भविष्यन्ति दारुणाशीविषोपमाः ॥ ७ ॥

अप्रियाणां हि वचसां पाण्डवस्य विशेषतः।  
द्रौपद्याश्च परिक्लेशस्त्वन्मूलो ह्यभवत् पुरा ॥ ८ ॥

क्व ते मानश्च दर्पश्च क्य ते वीर्यं क्व गर्जितम्।  
आशीविषसमान् पार्थान् कोपयित्वा क्व यास्यसि ॥ ९ ॥

शोच्येयं भारती सेना राज्यं चैव सुयोधनः।  
यस्य त्वं कर्कशो भ्राता पलायनपरायणः ॥ १० ॥

ननु नाम त्वया वीर दीर्यमाणा भयार्दिता।  
स्वबाहुबलमास्थाय रक्षितव्या ह्यनीकिनी ॥ ११ ॥

स त्वमद्य रणं हित्वा भीतो हर्षयसे परान्।  
विद्रुते त्वयि सैन्यस्य नायके शत्रुसूदन ॥ १२ ॥  
कोऽन्यः स्थास्यति संग्रामे भीतो भीते व्यपाश्रये।

एकेन सात्वतेनाद्य युध्यमानस्य तेन वै ॥ १३ ॥  
पलायने तव मतिः संग्रामाद्धि प्रवर्तते।  
यदा गाण्डीवधन्वानं भीमसेनं च कौरव ॥ १४ ॥  
यमौ वा युधि द्रष्टासि तदा त्वं किं करिष्यसि।

युधि फाल्गुनबाणानां सूर्याग्निसमवर्चसाम् ॥ १५ ॥  
न तुल्याः सात्यकिशरा येषां भीतः पलायसे।

त्वरितो वीर गच्छ त्वं गान्धार्युदरमाविश ॥ १६ ॥  
पृथिव्यां धावमानस्य नान्यत् पश्यामि जीवनम्।

यदि तावत् कृता बुद्धिः पलायनपरायणा ॥ १७ ॥  
पृथिवी धर्मराजाय शमेनैव प्रदीयताम्।

यावत् फाल्गुननाराचा निर्मुक्तोरगसंनिभाः ॥ १८ ॥  
नाविशन्ति शरीरं ते तावत् संशाम्य पाण्डवैः।

यावत् ते पृथिवीं पार्था हत्वा भ्रातृशतं रणे ॥ १९ ॥  
नाक्षिपन्ति महात्मानस्तावत् संशाम्य पाण्डवैः।

यावन्न क्रुद्ध्यते राजा धर्मपुत्रो युधिष्ठिरः ॥ २० ॥  
कृष्णश्च समरश्लाघी तावत् संशाम्य पाण्डवैः।

यावद् भीमो महाबाहुर्विगाह्य महतीं चमूम् ॥ २१ ॥  
सोदरांस्ते न गृह्णाति तावत् संशाम्य पाण्डवैः।

पूर्वमुक्तश्च ते भ्राता भीष्मेणासौ सुयोधनः ॥ २२ ॥  
अजेयाः पाण्डवाः संख्ये सौम्य संशाम्य तैः सह।  
न च तत् कृतवान् मन्दस्तव भ्राता सुयोधनः ॥ २३ ॥

स युद्धे धृतिमास्थाय यत्तो युध्यस्व पाण्डवैः।  
तवापि शोणितं भीमः पास्यतीति मया श्रुतम् ॥ २४ ॥  
तच्चाप्यवितथं तस्य तत् तथैव भविष्यति।

किं भीमस्य न जानासि विक्रमं त्वं सुबालिश ॥ २५ ॥  
यत्त्वया वैरमारब्धं संयुगे प्रपलायिना।

गच्छ तूर्णं रथेनैव यत्र तिष्ठति सात्यकिः ॥ २६ ॥  
त्वया हीनं बलं ह्येतद् विद्रविष्यति भारत।  
आत्मार्थं योधय रणे सात्यकिं सत्यविक्रमम् ॥ २७ ॥

एवमुक्तस्तव सुतो नाब्रवीत् किंचिदप्यसौ।  
श्रुतं चाश्रुतवत् कृत्वा प्रायाद् येन स सात्यकिः ॥ २८ ॥

सैन्येन महता युक्तो म्लेच्छानामनिवर्तिनाम्।  
आसाद्य च रणे यत्तो युयुधानमयोधयत् ॥ २९ ॥

द्रोणोऽपि रथिनां श्रेष्ठः पञ्चालान् पाण्डवांस्तथा।  
अभ्यद्रवत संक्रुद्धो जवमास्थाय मध्यमम् ॥ ३० ॥

प्रविश्य च रणे द्रोणः पाण्डवानां वरूथिनीम्।  
द्रावयामास योधान् वै शतशोऽथ सहस्रशः ॥ ३१ ॥

ततो द्रोणो महाराज नाम विश्राव्य संयुगे।  
पाण्डुपाञ्चालमत्स्यानां प्रचक्रे कदनं महत् ॥ ३२ ॥

तं जयन्तमनीकानि भारद्वाजं ततस्ततः।  
पाञ्चालपुत्रो द्युतिमान् वीरकेतुः समभ्ययात् ॥ ३३ ॥

स द्रोणं पञ्चभिर्विद्‌ध्वा शरैः संनतपर्वभिः।  
ध्वजमेकेन विव्याध सारथिं चास्य सप्तभिः ॥ ३४ ॥

तत्राद्भुतं महाराज दृष्टवानस्मि संयुगे।  
यद द्रोणो रभसं युद्धे पाञ्चाल्यं नाभ्यवर्तत ॥ ३५ ॥

संनिरुद्धं रणे द्रोणं पञ्चाला बीक्ष्य मारिष।  
आवव्रुः सर्वतो राजन् धर्मपुत्रजयैषिणः ॥ ३६ ॥

ते शरैरग्निसंकाशैस्तोमरैश्च महाधनैः ।  
शस्त्रैश्च विविधै राजन् द्रोणमेकमवाकिरन् ॥ ३७ ॥

निहत्य तान् बाणगणैर्द्रोणो राजन् समन्ततः।  
महाजलधरान् व्योम्नि मातरिश्वेव चाबभौ ॥ ३८ ॥

ततः शरं महाघोरं सूर्यपावकसंनिभम्।  
संदधे परवीरघ्नो वीरकेतो रथं प्रति ॥ ३९ ॥

स भित्त्वा तु शरो राजन् पाञ्चालकुलनन्दनम्।  
अभ्यागाद् धरणीं तूर्णं लोहितार्द्रो ज्वलन्निव ॥ ४० ॥

ततोऽपतद् रथात् तूर्णं पाञ्चालकुलनन्दनः।  
पर्वताग्रादिव महांश्चम्पको वायुपीडितः ॥ ४१ ॥

तस्मिन् हते महेष्वासे राजपुत्रे महाबले।  
पञ्चालास्त्वरिता द्रोणं समन्तात् पर्यवारयन् ॥ ४२ ॥

चित्रकेतुः सुधन्वा च चित्रवर्मा च भारत।  
तथा चित्ररथश्चैव भ्रातृव्यसनकर्शिताः ॥ ४३ ॥  
अभ्यद्रवन्त सहिता भारद्वाजं युयुत्सवः।  
मुञ्चन्तः शरवर्षाणि तपान्ते जलदा इव ॥ ४४ ॥

स वध्यमानो बहुधा राजपुत्रैर्महारथैः।  
क्रोधमाहारयत् तेषामभावाय द्विजर्षभः ॥ ४५ ॥

ततः शरमयं जालं द्रोणस्तेषामवासृजत्।  
ते हन्यमाना द्रोणस्य शरैराकर्णचोदितैः ॥ ४६ ॥  
कर्तव्यं नाभ्यजानन् वै कुमारा राजसत्तम।

तान् विमूढान् रणे द्रोणः प्रहसन्निव भारत ॥ ४७ ॥  
व्यश्वसूतरथांश्चक्रे कुमारान् कुपितो रणे।

अथापरैः सुनिशितैर्भल्लैस्तेषां महायशाः ॥ ४८ ॥  
पुष्पाणीव विचिन्वन् हि सोत्तमाङ्गान्यपातयत्।

ते रथेभ्यो हताः पेतुः क्षितौ राजन् सुवर्चसः ॥ ४९ ॥  
देवासुरे पुरा युद्धे यथा दैतेयदानवाः।

तान् निहत्य रणे राजन् भारद्वाजः प्रतापवान् ॥ ५० ॥  
कार्मुकं भ्रामयामास हेमपृष्ठं दुरासदम्।  
(तदस्य भ्राजते राजन् मेघमध्ये तडिद् यथा॥)

पञ्चालान् निहतान्‌ दृष्ट्वा देवकल्पान् महारथान् ॥ ५१ ॥  
धृष्टद्युम्नो भृशोद्विग्नो नेत्राभ्यां पातयन् जलम्।  
अभ्यवर्तत संग्रामे क्रुद्धो द्रोणरथं प्रति ॥ ५२ ॥

ततो हाहेति सहसा नादः समभवन्नृप।  
पाञ्चाल्येन रणे दृष्ट्वा द्रोणमावारितं शरैः ॥ ५३ ॥

स च्छाद्यमानो बहुधा पार्षतेन महात्मना।  
न विव्यथे ततो द्रोणः स्मयन्नेवान्वयुध्यत ॥ ५४ ॥

ततो द्रोणं महाराज पाञ्चाल्यः क्रोधमूर्च्छितः।  
आजघानोरसि क्रुद्धो नवत्या नतपर्वणाम् ॥ ५५ ॥

स गाढविद्धो बलिना भारद्वाजो महायशाः।  
निषसाद रथोपस्थे कश्मलं च जगाम ह ॥ ५६ ॥

तं वै तथागतं दृष्ट्वा धृष्टद्युम्नः पराक्रमी।  
चापमुत्यृज्य शीघ्रं तु असिं जग्राह वीर्यवान् ॥ ५७ ॥

अवप्लुत्य रथाच्चापि त्वरितः स महारथः।  
आरुरोह रथं तूर्णं भारद्वाजस्य मारिष ॥ ५८ ॥

हर्तुमिच्छन् शिरः कायात् क्रोधसंरक्तलोचनः।  
प्रत्याश्वस्तस्ततो द्रोणो धनुर्गृह्य महारवम् ॥ ५९ ॥  
आसन्नमागतं दृष्ट्वा धृष्टद्युम्नं जिघांसया।  
शरैर्वैतस्तिकै राजन् विव्याधासन्नवेधिभिः ॥ ६० ॥

योधयामास समरे धृष्टद्युम्नं महारथम्।  
ते हि वैतस्तिका नाम शरा आसन्नयोधिनः ॥ ६१ ॥  
द्रोणस्य विहिता राजन् यैर्धृष्टद्युम्नमाक्षिणोत्।

स वध्यमानो बहुभिः सायकैस्तैर्महाबलः ॥ ६२ ॥  
अवप्लुत्य रथात् तूर्णं भग्नवेगः पराक्रमी।  
आरुह्य स्वरथं वीरः प्रगृह्य च महद् धनुः ॥ ६३ ॥  
विव्याध समरे द्रोणं धृष्टद्युम्नो महारथः।  
द्रोणश्चापि महाराज शरैर्विव्याध पार्षतम् ॥ ६४ ॥

तदद्भुतमभूद् युद्धं द्रोणपाञ्चालयोस्तदा ।  
त्रैलोक्यकाङ्क्षिणोरासीच्छक्रप्रह्लादयोरिव ॥ ६५ ॥

मण्डलानि विचित्राणि यमकानीतराणि च।  
चरन्तौ युद्धमार्गज्ञौ ततक्षतुरथेषुभिः ॥ ६६ ॥

मोहयन्तौ मनांस्याजौ योधानां द्रोणपार्षतौ।  
सृजन्तौ शरवर्षाणि वर्षास्विव बलाहकौ ॥ ६७ ॥

छादयन्तौ महात्मानौ शरैर्व्योम दिशो महीम्।  
तदद्भुतं तयोर्युद्धं भूतसङ्घा ह्यपूजयन् ॥ ६८ ॥

क्षत्रियाश्च महाराज ये चान्ये तव सैनिकाः।  
अवश्यं समरे द्रोणो धृष्टद्युम्नेन सङ्गतः ॥ ६९ ॥  
वशमेष्यति नो राजन् पञ्चाला इति चुक्रुशुः।

द्रोणस्तु त्वरितो युद्धे धृष्टद्युम्नस्य सारथेः ॥ ७० ॥  
शिरः प्रच्यावयामास फलं पक्वं तरोरिव।

ततस्तु प्रद्रुता वाहा राजंस्तस्य महात्मनः ॥ ७१ ॥  
तेषु प्रद्रवमाणेषु पञ्चालान् सृञ्जयांस्तथा।  
अयोधयद् रणे द्रोणस्तत्र तत्र पराक्रमी ॥ ७२ ॥

विजित्य पाण्डुपञ्चालान् भारद्वाजः प्रतापवान्।  
स्वं व्यूहं पुनरास्थाय स्थितोऽभवदरिंदमः।  
न चैनं पाण्डवा युद्धे जेतुमुत्सेहिरे प्रभो ॥ ७३ ॥