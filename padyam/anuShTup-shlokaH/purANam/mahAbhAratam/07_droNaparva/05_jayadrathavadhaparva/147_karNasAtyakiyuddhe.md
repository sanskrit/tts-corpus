+++
title_full = "147 अर्जुनके बाणोंसे कृपाचार्यका मूर्च्छित होना, अर्जुनका खेद तथा कर्ण और सात्यकिका युद्ध एवं कर्णकी पराजय"
title = "१४७ कर्णसात्यकियुद्धे"

+++


तस्मिन् विनिहते वीरे सैन्धवे सव्यसाचिना।  
मामका यदकुर्वन्त तन्ममाचक्ष्व संजय ॥ १ ॥

सैन्धवं निहतं दृष्ट्वा रणे पार्थेन भारत।  
अमर्षवशमापन्नः कृपः शारद्वतस्ततः ॥ २ ॥  
महता शरवर्षेण पाण्डवं समवाकिरत्।  
द्रौणिश्चाभ्यद्रवद् राजन् रथमास्थाय फाल्गुनम् ॥ ३ ॥

तावेतौ रथिनां श्रेष्ठौ रथाभ्यां रथसत्तमौ।  
उभावुभयतस्तीक्ष्णैर्विशिखैरभ्यवर्षताम् ॥ ४ ॥

स तथा शरवर्षाभ्यां सुमहद्भ्यां महाभुजः।  
पीड्‌यमानः परामार्तिमगमद् रथिनां वरः ॥ ५ ॥

सोऽजिघांसुर्गुरुं संख्ये गुरोस्तनयमेव च।  
चकाराचार्यकं तत्र कुन्तीपुत्रो धनंजयः ॥ ६ ॥

अस्त्रैरस्त्राणि संवार्य द्रौणेः शारद्वतस्य च।  
मन्दवेगानिषूंस्ताभ्यामजिघांसुरवासृजत् ॥ ७ ॥

ते चापि भृशमभ्यघ्नन् विशिखाः पार्थचोदिताः।  
बहुत्वात् तु परामार्तिं शराणां तावगच्छताम् ॥ ८ ॥

अथ शारद्वतो राजन् कौन्तेयशरपीडितः।  
अवासीदद् रथोपस्थे मूर्च्छामभिजगाम ह ॥ ९ ॥

विह्वलं तमभिज्ञाय भर्तारं शरपीडितम्।  
हतोऽयमिति च ज्ञात्वा सारथिस्तमपावहत् ॥ १० ॥

तस्मिन् भग्ने महाराज कृपे शारद्वते युधि।  
अश्वत्थामाप्यपायासीत्‌ पाण्डवेयाद् रथान्तरम् ॥ ११ ॥

दृष्ट्वा शारद्वतं पार्थो मूर्च्छितं शरपीडितम्।  
रथ एव महेष्वासः सकृपं पर्यदेवयत् ॥ १२ ॥  
अश्रुपूर्णमुखो दीनो वचनं चेदमब्रवीत्।

पश्यन्निदं महाप्राज्ञः क्षत्ता राजानमुक्तवान् ॥ १३ ॥  
कुलान्तकरणे पापे जातमात्रे सुयोधने।  
नीयतां परलोकाय साध्वयं कुलपांसनः ॥ १४ ॥  
अस्माद्धि कुरुमुख्यानां महदुत्पत्स्यते भसम्।

तदिदं समनुप्राप्तं वचनं सत्यवादिनः ॥ १५ ॥  
तत्कृते ह्यद्य पश्यामि शरतल्पगतं गुरुम्।  
धिगस्तु क्षात्रमाचारं धिगस्तु बलपौरुषम् ॥ १६ ॥

को हि ब्राह्मणमाचार्यमभिद्रुह्येत मादृशः।  
ऋषिपुत्रो ममाचार्यो द्रोणस्य परमः सखा ॥ १७ ॥  
एष शेते रथोपस्थे कृपो मद्बाणपीडितः।

अकामयानेन मया विशिखैरर्दितो भृशम् ॥ १८ ॥  
अवसीदन् रथोपस्थे प्राणान् पीडयतीव मे।

पुत्रशोकाभितप्तेन शरैरभ्यर्दितेन च ॥ १९ ॥  
अभ्यस्तो बहुभिर्बाणैर्दशधर्मगतेन वै ।

शोचयत्येष नियतं भूयः पुत्रवधाद्धि माम् ॥ २० ॥  
कृपणं स्वरथे सन्नं पश्य कृष्ण यथागतम्।

उपाकृत्य तु वै विद्यामाचार्येभ्यो नरर्षभाः ॥ २१ ॥  
प्रयच्छन्तीह ये कामान् देवत्वमुपयान्ति ते।

ये च विद्यामुपादाय गुरुभ्यः पुरुषाधमाः ॥ २२ ॥  
घ्नन्ति तानेव दुर्वृत्तास्ते वै निरयगामिनः।

तदिदं नरकायाद्य कृतं कर्म मया ध्रुवम् ॥ २३ ॥  
आचार्यं शरवर्षेण रथे सादयता कृपम्।

यत् तत् पूर्वमुपाकुर्वन्नस्त्रं मामब्रवीत् कृपः ॥ २४ ॥  
न कथंचन कौरव्य प्रहर्तव्यं गुराविति।

तदिदं वचनं साधोराचार्यस्य महात्मनः ॥ २५ ॥  
नानुष्ठितं तमेवाजौ विशिखैरभिवर्षता ।

नमस्तस्मै सुपूज्याय गौतमायापलायिने ॥ २६ ॥  
धिगस्तु मम वार्ष्णेय यदस्मै प्रहराम्यहम्।

तथा विलपमाने तु सव्यसाचिनि तं प्रति ॥ २७ ॥  
सैन्धवं निहतं दृष्ट्वा राधेयः समुपाद्रवत्।

तमापतन्तं राधेयमर्जुनस्य रथं प्रति ॥ २८ ॥  
पाञ्चाल्यौ सात्यकिश्चैव सहसा समुपाद्रवन्।

उपायान्तं तु राधेयं दृष्ट्वा पार्थो महारथः ॥ २९ ॥  
प्रहसन् देवकीपुत्रमिदं वचनमब्रवीत् ।

एष प्रयात्याधिरथिः सात्यकेः स्यन्दनं प्रति ॥ ३० ॥  
न मृष्यति हतं नूनं भूरिश्रवसमाहवे।

यत्र यात्येष तत्र त्वं चोदयाश्वान् जनार्दन ॥ ३१ ॥  
न सौमदत्तिपदवीं गमयेत् सात्यकिं वृषः।

एवमुक्तो महाबाहुः केशवः सव्यसाचिना ॥ ३२ ॥  
प्रत्युवाच महातेजाः कालयुक्तमिदं वचः।

अलमेष महाबाहुः कर्णायैकोऽपि पाण्डव ॥ ३३ ॥  
किं पुनर्द्रौपदेयाभ्यां सहितः सात्वतर्षभः।

न च तावत् क्षमः पार्थ तव कर्णेन सङ्गरः॥३४॥  
प्रज्वलन्ती महोल्केव तिष्ठत्यस्य हि वासवी।

त्वदर्थं पूज्यमानैषा रक्ष्यते परवीरहन् ॥ ३५ ॥  
अतः कर्णः प्रयात्वत्र सात्वतस्य यथातथा।

अहं ज्ञास्यामि कौन्तेय कालमस्य दुरात्मनः।  
यत्रैनं विशिखैस्तीक्ष्णैः पातयिष्यसि भूतले ॥ ३६ ॥

योऽसौ कर्णेन वीरस्य वार्ष्णेयस्य समागमः।  
हते तु भूरिश्रवसि सैन्धवे च निपातिते ॥ ३७ ॥

सात्यकिश्चापि विरथः कं समारूढवान् रथम्।  
चक्ररक्षौ च पाञ्चाल्यौ तन्ममाचक्ष्व संजय ॥ ३८ ॥

हन्त ते वर्तयिष्यामि यथा वृत्तं महारणे।  
शुश्रूषस्व स्थिरो भूत्वा दुराचरितमात्मनः ॥ ३९ ॥

पूर्वमेव हि कृष्णस्य मनोगतमिदं प्रभो।  
विजेतव्यो यथा वीरः सात्यकिः सौमदत्तिना ॥ ४० ॥

अतीतानागते राजन् स हि वेत्ति जनार्दनः।  
ततः सूतं समाहूय दारुकं संदिदेश ह ॥ ४१ ॥  
रथो मे युज्यतां कल्यमिति राजन् महाबलः।  
न हि देवा न गन्धर्वा न यक्षोरगराक्षसाः ॥ ४२ ॥  
मानवा वापि जेतारः कृष्णयोः सन्ति केचन।

पितामहपुरोगाश्च देवाः सिद्धाश्च तं विदुः ॥ ४३ ॥  
तयोः प्रभावमतुलं शृणु युद्धं तु तत् तथा।

सात्यकिं विरथं दृष्ट्वा कर्णं चाभ्युद्यतं रणे ॥ ४४ ॥  
दध्मौ शङ्खं महानादमार्षभेणाथ माधवः।

दारुकोऽवेत्य संदेशं श्रुत्वा शङ्खस्य च स्वनम् ॥ ४५ ॥  
रथमन्वानयत् तस्मै सुपर्णोच्छ्रितकेतनम् ।

स केशवस्यानुमते रथं दारुकसंयुतम् ॥ ४६ ॥  
आरुरोह शिनेः पौत्रो ज्वलनादित्यसंनिभम्।

कामगैः शैब्यसुग्रीवमेघपुष्पबलाहकैः ॥ ४७ ॥  
हयोदग्रैर्महावेगैर्हेमभाण्डविभूषितैः ।  
युक्तं समारुह्य च तं विमानप्रतिमं रथम् ॥ ४८ ॥  
अभ्यद्रवत राधेयं प्रवपन् सायकान् बहून्।

चक्ररक्षावपि तदा युधामन्यूत्तमौजसौ ॥ ४९ ॥  
धनंजयरथं हित्वा राधेयं प्रत्युदीयतुः।

राधेयोऽपि महाराज शरवर्षं समुत्सृजन् ॥ ५० ॥  
अभ्यद्रवत् सुसंक्रुद्धो रणे शैनेयमच्युतम्।

नैव दैवं न गान्धर्वं नासुरं न च राक्षसम्॥५१॥  
तादृशं भुवि नो युद्धं दिवि वा श्रुतमित्युत।

उपारमत तत् सैन्यं सरथाश्वनरद्विपम् ॥ ५२ ॥  
तयोर्दृष्ट्वा महाराज कर्म सम्मूढचेतसः।  
सर्वे च समपश्यन्त तद् युद्धमतिमानुषम् ॥ ५३ ॥  
तयोर्नृवरयो राजन् सारथ्यं दारुकस्य च।

गतप्रत्यागतावृत्तैर्मण्डलैः संनिवर्तनैः ॥ ५४ ॥  
सारथेस्तु रथस्थस्य काश्यपेयस्य विस्मिताः।  
नभस्तलगताश्चैव देवगन्धर्वदानवाः ॥ ५५ ॥  
अतीवावहिता द्रष्टुं कर्णशैनेययो रणम्।  
मित्रार्थे तौ पराक्रान्तौ शुष्मिणौ स्पर्धिनौ रणे ॥ ५६ ॥

कर्णश्चामरसंकाशो युयुधानश्च सात्यकिः ।  
अन्योन्यं तौ महाराज शरवर्षैरवर्षताम् ॥ ५७ ॥

प्रममाथ शिनेः पौत्रं कर्णः सायकवृष्टिभिः।  
अमृष्यमाणो निधनं कौरव्यजलसंधयोः ॥ ५८ ॥

कर्णः शोकसमाविष्टो महोरग इव श्वसन्।  
स शैनेयं रणे क्रुद्धः प्रदहन्निव चक्षुषा ॥ ५९ ॥  
अभ्यधावत वेगेन पुनः पुनररिंदम।

तं तु सक्रोधमालोक्य सात्यकिः प्रत्ययुध्यत ॥ ६० ॥  
महता शरवर्षेण गजं प्रति गजो यथा।

तौ समेतौ नरव्याघ्रौ व्याघ्राविव तरस्विनौ ॥ ६१ ॥  
अन्योन्यं संततक्षाते रणेऽनुपमविक्रमौ ।

ततः कर्णं शिनेः पौत्रः सर्वपारसवैः शरैः ॥ ६२ ॥  
बिभेद सर्वगात्रेषु पुनः पुनररिंदम।  
सारथिं चास्य भल्लेन रथनीडादपातयत् ॥ ६३ ॥

अश्वांश्च चतुरः श्वेतान् निजघान शितैः शरैः।  
छित्त्वा ध्वजं रथं चैव शतधा पुरुषर्षभ ॥ ६४ ॥  
चकार विरथं कर्णं तव पुत्रस्य पश्यतः।

ततो विमनसो राजंस्तावकास्ते महारथाः ॥ ६५ ॥  
वृषसेनः कर्णसुतः शल्यो मद्राधिपस्तथा।  
द्रोणपुत्रश्च शैनेयं सर्वतः पर्यवारयन् ॥ ६६ ॥

ततः पर्याकुलं सर्वं न प्राज्ञायत किंचन।  
तथा सात्यकिना वीरे विरथे सूतजे कृते ॥ ६७ ॥

हाहाकारस्ततो राजन् सर्वसैन्येष्वभून्महान् ।  
कर्णोऽपि विरथो राजन् सात्वतेन कृतः शरैः ॥ ६८ ॥  
दुर्योधनरथं तूर्णमारुरोह विनिःश्वसन् ।

मानयंस्तव पुत्रस्य बाल्यात् प्रभृति सौहृदम् ॥ ६९ ॥  
कृतां राज्यप्रदानेन प्रतिज्ञां परिपालयन्।

तथा तु विरथं कर्णं पुत्रांश्च तव पार्थिव ॥ ७० ॥  
दुःशासनमुखान् वीरान् नावधीत्‌ सात्यकिर्वशी।  
रक्षन् प्रतिज्ञां भीमेन पार्थेन च पुराकृताम् ॥ ७१ ॥

विरथान् विह्वलांश्चक्रे न तु प्राणैर्व्ययोजयत्।  
भीमसेनेन तु वधः पुत्राणां ते प्रतिश्रुतः ॥ ७२ ॥  
अनुद्यूते च पार्थेन वधः कर्णस्य संश्रुतः।

वधे त्वकुर्वन् यत्नं ते तस्य कर्णमुखास्तदा ॥ ७३ ॥  
नाशक्नुवंस्ततो हन्तुं सात्यकिं प्रवरा रथाः।

द्रौणिश्च कृतवर्मा च तथैवान्ये महारथाः ॥ ७४ ॥  
निर्जिता धनुषैकेन शतशः क्षत्रियर्षभाः।  
काङ्क्षता परलोकं च धर्मराजस्य च प्रियम् ॥ ७५ ॥

कृष्णयोः सदृशो वीर्ये सात्यकिः शत्रुतापनः।  
जितवान् सर्वसैन्यानि तावकानि हसन्निव ॥ ७६ ॥

कृष्णो वापि भवेल्लोके पार्थो वापि धनुर्धरः।  
शैनेयो वा नरव्याघ्र चतुर्थस्तु न विद्यते ॥ ७७ ॥

अजय्यं वासुदेवस्य रथमास्थाय सात्यकिः।  
विरथं कृतवान् कर्णं वासुदेवसमो युधि ॥ ७८ ॥  
दारुकेण समायुक्तः स्वबाहुबलदर्पितः ।  
कच्चिदन्यं समारूढः सात्यकिः शत्रुतापनः ॥ ७९ ॥

एतदिच्छाम्यहं श्रीतुं कुशलो ह्यसि भाषितुम्।  
असह्यं तमहं मन्ये तन्ममाचक्ष्व संजय ॥ ८० ॥

शृणु राजन् यथावृत्तं रथमन्यं महामतिः।  
दारुकस्यानुजस्तूर्णं कल्पनाविधिकल्पितम् ॥ ८१ ॥

आयसैः काञ्चनैश्चापि पट्टैः संनद्धकूबरम्।  
तारासहस्रखचितं सिंहध्वजपताकिनम् ॥ ८२ ॥

अश्वैर्वातजवैर्युक्तं हेमभाण्डपरिच्छदैः ।  
सैन्धवैरिन्दुसंकाशैः सर्वशब्दातिगैर्दृढैः ॥ ८३ ॥

चित्रकाञ्चनसंनाहैर्वाजिमुख्यैर्विशाम्पते ।  
घण्टाजालाकुलरवं शक्तितोमरविद्युतम् ॥ ८४ ॥

युक्तं सांग्रामिकैर्द्रव्यैर्बहुशस्त्रपरिच्छदैः ।  
रथं सम्पादयामास मेघगम्भीरनिःस्वनम् ॥ ८५ ॥

तं समारुह्य शैनेयस्तव सैन्यमुपाद्रवत्।  
दारुकोऽपि यथाकामं प्रययौ केशवान्तिकम् ॥ ८६ ॥

कर्णस्यापि रथं राजन् शंखगोक्षीरपाण्डुरैः।  
चित्रकाञ्चनसंनाहैः सदश्वैर्वेगवत्तरैः ॥ ८७ ॥

हेमकक्ष्याध्वजोपेतं क्लृप्तयन्त्रपताकिनम् ।  
अग्र्यं रथं सुयन्तारं बहुशस्त्रपरिच्छदम् ॥ ८८ ॥

उपाजह्रुस्तमास्थाय कर्णोऽप्यभ्यद्रवद् रिपून् ।  
एतत् ते सर्वमाख्यातं यन्मां त्वं परिमृच्छसि ॥ ८९ ॥

भूयश्चापि निबोधेमं तवापनयजं क्षयम्।  
एकत्रिंशत् तव सुता भीमसेनेन पातिताः ॥ ९० ॥  
दुर्मुखं प्रमुखे कृत्वा सततं चित्रयोधिनम्।

शतशो निहताः शूराः सात्वतेनार्जुनेन च ॥ ९१ ॥  
भीष्मं प्रमुखतः कृत्वा भगदत्तं च भारत।  
एवमेष क्षयो वृत्तो राजन् दुर्मन्त्रिते तव ॥ ९२ ॥