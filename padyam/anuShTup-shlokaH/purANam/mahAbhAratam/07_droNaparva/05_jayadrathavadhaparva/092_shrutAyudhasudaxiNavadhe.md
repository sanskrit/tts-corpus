+++
title_full = "092 अर्जुनका द्रोणाचार्य और कृतवर्माके साथ युद्ध करते हुए कौरव-सेनामें प्रवेश तथा श्रुतायुधका अपनी गदासे और सुदक्षिणका अर्जुनद्वारा वध"
title = "०९२ श्रुतायुधसुदक्षिणवधे"

+++


संनिरुद्धस्तु तैः पार्थो महाबलपराक्रमः।  
द्रुतं समनुयातश्च द्रोणेन रथिनां वरः ॥ १ ॥

किरन्निषुगणांस्तीक्ष्णान् स रश्मीनिव भास्करः।  
तापयामास तत् सैन्यं देहं व्याधिगणो यथा ॥ २ ॥

अश्वो विद्धो रथश्छिन्नः सारोहः पातितो गजः।  
छत्राणि चापविद्धानि रथाश्चक्रैर्विना कृताः ॥ ३ ॥

विद्रुतानि च सैन्यानि शरार्तानि समन्ततः।  
इत्यासीत् तुमुलं युद्धं न प्राज्ञायत किञ्चन ॥ ४ ॥

तेषां संयच्छतां संख्ये परस्परमजिह्मगैः।  
अर्जुनो ध्वजिनीं राजन्नभीक्ष्णं समकम्पयत् ॥ ५ ॥

सत्यां चिकीर्षमाणस्तु प्रतिज्ञां सत्यसंगरः।  
अभ्यद्रवद् रथश्रेष्ठं शोणाश्वं श्वेतवाहनः ॥ ६ ॥

तं द्रोणः पञ्चविंशत्या मर्मभिद्भिरजिह्मगैः।  
अन्तेवासिनमाचार्यो महेष्वासं समार्पयत् ॥ ७ ॥

तं तूर्णमिव बीभत्सुः सर्वशस्त्रभृतां वरः।  
अभ्यधावदिषूनस्यन्निषुवेगविघातकान् ॥ ८ ॥

तस्याशुक्षिप्तान् भल्लान् हि भल्लैः संनतपर्वभिः।  
प्रत्यविध्यदमेयात्मा ब्रह्मास्त्रं समुदीरयन् ॥ ९ ॥

तदद्भुतमपश्याम द्रोणस्याचार्यकं युधि ।  
यतमानो युवा नैनं प्रत्यविध्यद् यदर्जुनः ॥ १० ॥

क्षरन्निव महामेघो वारिधाराः सहस्रशः।  
द्रोणमेघः पार्थशैलं ववर्ष शरवृष्टिभिः ॥ ११ ॥

अर्जुनः शरवर्षं तद् ब्रह्मास्त्रेणैव मारिष।  
प्रतिजग्राह तेजस्वी बाणैर्बाणान् निशातयन् ॥ १२ ॥

द्रोणस्तु पञ्चविंशत्या श्वेतवाहनमार्दयत् ।  
वासुदेवं च सप्तत्या बाह्वोरुरसि चाशुगैः ॥ १३ ॥

पार्थस्तु प्रहसन् धीमानाचार्यं सशरौघिणम्।  
विसृजन्तं शितान् बाणानवारयत तं युधि ॥ १४ ॥

अथ तौ वध्यमानौ तु द्रोणेन रथसत्तमौ।  
आवर्जयेतां दुर्धर्षं युगान्ताग्निमिवोत्थितम् ॥ १५ ॥

वर्जयन् निशितान् बाणान् द्रोणचापविनिःसृतान्।  
किरीटमाली कौन्तेयो भोजानीकं व्यशातयत् ॥ १६ ॥

सोऽन्तरा कृतवर्माणं काम्बोजं च सुदक्षिणम्।  
अभ्ययाद् वर्जयन् द्रोणं मैनाकमिव पर्वतम् ॥ १७ ॥

ततो भोजो नरव्याघ्रो दुर्धर्षं कुरुसत्तमम्।  
अविध्यत् तूर्णमव्यग्रो दशभिः कङ्कपत्रिभिः ॥ १८ ॥

तमर्जुनः शतेनाजौ राजन् विव्याध पत्रिणाम्।  
पुनश्चान्यैस्त्रिभिर्बाणैर्मोहयन्निव सात्वतम् ॥ १९ ॥

भोजस्तु प्रहसन् पार्थं वासुदेवं च माधवम्।  
एकैकं पञ्चविंशत्या सायकानां समार्पयत् ॥ २० ॥

तस्यार्जुनो धनुश्छित्त्वा विव्याधैनं त्रिसप्तभिः।  
शरैरग्निशिखाकारैः क्रुद्धाशीविषसंनिभैः ॥ २१ ॥

अथान्यद् धनुरादाय कृतवर्मा महारथः।  
पञ्चभिः सायकैस्तूर्णं विव्याधोरसि भारत ॥ २२ ॥

पुनश्च निशितैर्बाणैः पार्थं विव्याध पञ्चभिः।  
तं पार्थो नवभिर्बाणैराजघान स्तनान्तरे ॥ २३ ॥

दृष्ट्‌वा विषक्तं कौन्तेयं कृतवर्मरथं प्रति।  
चिन्तयामास वार्ष्णेयो न नः कालात्ययो भवेत् ॥ २४ ॥

ततः कृष्णोऽब्रवीत्‌ पार्थं कृतवर्मणि मा दयाम्।  
कुरु सम्बन्धकं हित्वा प्रमथ्यैनं विशातय ॥ २५ ॥

ततः स कृतवर्माणं मोहयित्वार्जुनः शरैः।  
अभ्यगाज्जवनैरश्वैः काम्बोजानामनीकिनीम् ॥ २६ ॥

अमर्षितस्तु हार्दिक्यः प्रविष्टे श्वेतवाहने।  
विधुन्वन् सशरं चापं पाञ्चाल्याभ्यां समागतः ॥ २७ ॥

चक्ररक्षौ तु पाञ्चाल्यावर्जुनस्य पदानुगौ।  
पर्यवारयदायान्तौ कृतवर्मा रथेषुभिः ॥ २८ ॥

तावविध्यत् ततो भोजः कृतवर्मा शितैः शरैः।  
त्रिभिरेव युधामन्युं चतुर्भिश्चोत्तमौजसम् ॥ २९ ॥

तावप्येनं विविधतुर्दशभिर्दशभिः शरैः ।  
त्रिभिरेव युधामन्युरुत्तमौजास्त्रिभिस्तथा ॥ ३० ॥

संचिच्छिदतुरप्यस्य ध्वजं कार्मुकमेव च।  
अथान्यद् धनुरादाय हार्दिक्यः क्रोधमूर्च्छितः ॥ ३१ ॥  
कृत्वा विधनुषौ वीरौ शरवर्षैरवाकिरत्।  
तावन्ये धनुषी सज्ये कृत्वा भोजं विजघ्नतुः ॥ ३२ ॥

तेनान्तरेण बीभत्सुर्विवेशामित्रवाहिनीम् ।  
न लेभाते तु तौ द्वारं वारितौ कृतवर्मणा ॥ ३३ ॥  
धार्तराष्ट्रेष्वनीकेषु यतमानौ नरर्षभौ ।

अनीकान्यर्दयन् युद्धे त्वरितः श्वेतवाहनः ॥ ३४ ॥  
नावधीत् कृतवर्माणं प्राप्तमप्यरिषूदनः ।

तं दृष्ट्‌वा तु तथा यान्तं शूरो राजा श्रुतायुधः॥३५॥  
अभ्यद्रवत् सुसंक्रुद्धो विधुन्वानो महद् धनुः।

स पार्थं त्रिभिरानर्छत् सप्तत्या च जनार्दनम् ॥ ३६ ॥  
क्षुरप्रेण सुतीक्ष्णेन पार्थकेतुमताडयत् ।

ततोऽर्जुनो नवत्या तु शराणां नतपर्वणाम् ॥ ३७ ॥  
आजघान भृशं क्रुद्धस्तोत्रैरिव महाद्विपम्।

स तन्न ममृषे राजन् पाण्डवेयस्य विक्रमम् ॥ ३८ ॥  
अथैनं सप्तसप्तत्या नाराचानां समार्पयत्।

तस्यार्जुनो धनुश्छित्त्वा शरावापं निकृत्य च ॥ ३९ ॥  
आजघानोरसि क्रुद्धः सप्तभिर्नतपर्वभिः ।

अथान्यद् धनुरादाय स राजा क्रोधमूर्च्छितः ॥ ४० ॥  
वासविं नवभिर्बाणैर्बाह्वोरुरसि चार्पयत् ।

ततोऽर्जुनः स्मयन्नेव श्रुतायुधमरिंदमः ॥ ४१ ॥  
शरैरनेकसाहस्रैः पीडयामास भारत ।

अश्वांश्चास्यावधीत् तूर्णं सारथिं च महारथः ॥ ४२ ॥  
विव्याध चैनं सप्तत्या नाराचानां महाबलः।

हताश्वं रथमुस्तृज्य स तु राजा श्रुतायुधः ॥ ४३ ॥  
अभ्यद्रवद् रणे पार्थं गदामुद्यम्य वीर्यवान्।

वरुणस्यात्मजो वीरः स तु राजा श्रुतायुधः ॥ ४४ ॥  
पर्णाशा जननी यस्य शीततोया महानदी।

तस्य माताब्रवीद् राजन् वरुणं पुत्रकारणात् ॥ ४५ ॥  
अवध्योऽयं भवेल्लोके शत्रूणां तनयो मम।

वरुणस्त्वब्रवीत् प्रीतो ददाम्यस्मै वरं हितम् ॥ ४६ ॥  
दिव्यमस्त्रं सुतस्तेऽयं येनावध्यो भविष्यति।

नास्ति चाप्यमरत्वं वै मनुष्यस्य कथंचन ॥ ४७ ॥  
सर्वेणावश्यमर्तव्यं जातेन सरितां वरे।

दुर्धर्षस्त्वेष शत्रूणां रणेषु भविता सदा ॥ ४८ ॥  
अस्त्रस्यास्य प्रभावाद् वै व्येतु ते मानसो ज्वरः।

इत्युक्त्वा वरुणः प्रादाद् गदां मन्त्रपुरस्कृताम् ॥ ४९ ॥  
यामासाद्य दुराधर्षः सर्वलोके श्रुतायुधः।

उवाच चैनं भगवान् पुनरेव जलेश्वरः ॥ ५० ॥  
अयुध्यति न मोक्तव्या सा त्वय्येव पतेदिति।  
हन्यादेषा प्रतीपं हि प्रयोक्तारमपि प्रभो ॥ ५१ ॥

न चाकरोत्‌ स तद्वाक्यं प्राप्ते काले श्रुतायुधः।  
स तया वीरघातिन्या जनार्दनमताडयत् ॥ ५२ ॥

प्रतिजग्राह तां कृष्णः पीनेनांसेन वीर्यवान्।  
नाकम्पयत शौरिं सा विन्ध्यं गिरिमिवानिलः ॥ ५३ ॥

प्रत्युद्यान्ती तमेवैषा कृत्येव दुरधिष्ठिता।  
जघान चास्थितं वीरं श्रुतायुधममर्षणम् ॥ ५४ ॥

हत्वा श्रुतायुधं वीरं धरणीमन्वपद्यत।  
गदां निवर्तितां दृष्ट्‌वा निहतं च श्रुतायुधम् ॥ ५५ ॥  
हाहाकारो महांस्तत्र सैन्यानां समजायत।

स्वेनास्त्रेण हतं दृष्ट्‌वा श्रुतायुधमरिंदमम् ॥ ५६ ॥  
अयुध्यमानाय ततः केशवाय नराधिप।  
क्षिप्ता श्रुतायुधेनाथ तस्मात् तमवधीद् गदा ॥ ५७ ॥

यथोक्तं वरुणेनाजौ तथा स निधनं गतः।  
व्यसुश्चाप्यपतद् भूमौ प्रेक्षतां सर्वधन्विनाम् ॥ ५८ ॥

पतमानस्तु स बभौ पर्णाशायाः प्रियः सुतः।  
स भग्न इव वातेन बहुशाखो वनस्पतिः ॥ ५९ ॥

ततः सर्वाणि सैन्यानि सेनामुख्याश्च सर्वशः।  
प्राद्रवन्त हतं दृष्ट्‌वा श्रुतायुधमरिंदमम् ॥ ६० ॥

ततः काम्बोजराजस्य पुत्रः शूरः सुदक्षिणः।  
अभ्ययाज्जवनैरश्वैः फाल्गुनं शत्रुसूदनम् ॥ ६१ ॥

तस्य पार्थः शरान् सप्त प्रेषयामास भारत।  
ते तं शूरं विनिर्भिद्य प्राविशन् धरणीतलम् ॥ ६२ ॥

सोऽतिविद्धः शरैस्तीक्ष्णैर्गाण्डीवप्रेषितैर्मृधे ।  
अर्जुनं प्रतिविव्याध दशभिः कङ्कपत्रिभिः ॥ ६३ ॥

वासुदेवं त्रिभिर्विद्‌ध्वा पुनः पार्थं च पञ्चभिः।  
तस्य पार्थो धनुश्छित्त्वा केतुं चिच्छेद मारिष ॥ ६४ ॥

भल्लाभ्यां भृशतीक्ष्णाभ्यां तं च विव्याध पाण्डवः।  
स तु पार्थं त्रिभिर्विद्‌ध्वा सिंहनादमथानदत् ॥ ६५ ॥

सर्वपारशवीं चैव शक्तिं शूरः सुदक्षिणः।  
सघण्टां प्राहिणोद् घोरां क्रुद्धो गाण्डीवधन्वने ॥ ६६ ॥

सा ज्वलन्ती महोल्केव तमासाद्य महारथम्।  
सविस्फुलिङ्गा निर्भिद्य निपपात महीतले ॥ ६७ ॥

शक्त्या त्वभिहतो गाढं मूर्च्छयाभिपरिप्लुतः।  
समाश्वास्य महातेजाः सृक्किणी परिलेलिहन् ॥ ६८ ॥  
तं चतुर्दशभिः पार्थो नाराचैः कङ्कपत्रिभिः।  
साश्वध्वजधनुःसूतं विव्याधाचिन्त्यविक्रमः ॥ ६९ ॥

रथं चान्यैः सुबहुभिश्चक्रे विशकलं शरैः।  
सुदक्षिणं तं काम्बोजं मोघसंकल्पविक्रमम् ॥ ७० ॥  
बिभेद हृदि बाणेन पृथुधारेण पाण्डवः।

स भिन्नवर्मा स्रस्ताङ्ग प्रभ्रष्टमुकुटाङ्गदः ॥ ७१ ॥  
पपाताभिमुखः शूरो यन्त्रमुक्त इव ध्वजः।

गिरेः शिखरजः श्रीमान् सुशाखः सुप्रतिष्ठितः ॥ ७२ ॥  
निर्भग्न इव वातेन कर्णिकारो हिमात्यये।  
शेते स्म निहतो भूमौ काम्बोजास्तरणोचितः ॥ ७३ ॥

महार्हाभरणोपेतः सानुमानिव पर्वतः ।  
सुदर्शनीयस्ताम्राक्षः कर्णिना स सुदक्षिणः ॥ ७४ ॥  
पुत्रः काम्बोजराजस्य पार्थेन विनिपातितः।

धारयन्नग्निसंकाशां शिरसा काञ्चनीं स्रजम् ॥ ७५ ॥  
अशोभत महाबाहुर्व्यसुर्भूमौ निपातितः ।

ततः सर्वाणि सैन्यानि व्यद्रवन्त सुतस्य ते।  
हतं श्रुतायुधं दृष्ट्वा काम्बोजं च सुदक्षिणम् ॥ ७६ ॥