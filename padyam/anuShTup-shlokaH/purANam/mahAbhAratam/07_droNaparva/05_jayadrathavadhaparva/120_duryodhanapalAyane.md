+++
title_full = "120 सात्यकिद्वारा दुर्योधनकी सेनाका संहार तथा भाइयोंसहित दुर्योधनका पलायन"
title = "१२० दुर्योधनपलायने"

+++


जित्वा यवन काम्बोजान् युयुधानस्ततोऽर्जुनम्।  
जगाम तव सैन्यस्य मध्येन रथिनां वरः ॥ १ ॥

चारुदंष्ट्रो नरव्याघ्रो विचित्रकवचध्वजः ।  
मृगं व्याघ्र इवाजिघ्रंस्तव सैन्यमभीषयत् ॥ २ ॥

स रथेन चरन् मार्गान् धनुरभ्रामयद् भृशम्।  
रुक्मपृष्ठं महावेगं रुक्मचन्द्रकसंकुलम् ॥ ३ ॥

रुक्माङ्गदशिरस्त्राणो रुक्मवर्मसमावृतः ।  
रुक्मध्वजधनुः शूरो मेरुशृङ्गमिवाबभौ ॥ ४ ॥

सधनुर्मण्डलः संख्ये तेजोभास्कररश्मिवान् ।  
शरदीवोदितः सूर्यो नृसूर्यो विरराज ह ॥ ५ ॥

वृषभस्कन्धविक्रान्तो वृषभाक्षो नरर्षभः ।  
तावकानां बभौ मध्ये गवां मध्ये यथा वृषः ॥ ६ ॥

मत्तद्विरदसंकाशं मत्तद्विरदगामिनम् ।  
प्रभिन्नमिव मातङ्गं यूथमध्ये व्यवस्थितम् ॥ ७ ॥  
व्याघ्रा इव जिघांसन्तस्त्वदीयाः समुपाद्रवन्।

द्रोणानीकमतिक्रान्तं भोजानीकं च दुस्तरम् ॥ ८ ॥  
जलसंधार्णवं तीर्त्वा काम्बोजानां च वाहिनीम्।  
हार्दिक्यमकरान्मुक्तं तीर्णं वै सैन्यसागरम् ॥ ९ ॥  
परिवव्रुः सुसंक्रुद्धास्त्वदीयाः सात्यकिं रथाः।

दुर्योधनश्चित्रसेनो दुःशासनविविंशती ॥ १० ॥  
शकुनिर्दुःसहश्चैव युवा दुर्धर्षणः क्रथः।  
अन्ये च बहवः शूराः शस्त्रवन्तो दुरासदाः ॥ ११ ॥  
पृष्ठतः सात्यकिं यान्तमन्वधावन्नमर्षिणः ।

अथ शब्दो महानासीत् तव सैन्यस्य मारिष ॥ १२ ॥  
मारुतोद्धूतवेगस्य सागरस्येव पर्वणि ।

तानभिद्रवतः सर्वान् समीक्ष्य शिनिपुङ्गवः ॥ १३ ॥  
शनैर्याहीति यन्तारमब्रवीत् प्रहसन्निव ।

इदमेतत् समुद्‌धूतं धार्तराष्ट्रस्य यद् बलम् ॥ १४ ॥  
मामेवाभिमुखं तूर्णं गजाश्वरथपत्तिमत् ।  
नादयन् वै दिशः सर्वा रथघोषेण सारथे ॥ १५ ॥  
पृथिवीं चान्तरिक्षं च कम्पयन् सागरानपि।  
एतद् बलार्णवं सूत वारयिष्ये महारणे ॥ १६ ॥  
पौर्णमास्यामिवोद्धूतं वेलेव मकरालयम् ।

पश्य मे सूत विक्रान्तमिन्द्रस्येव महामृधे ॥ १७ ॥  
एष सैन्यानि शत्रूणां विधमामि शितैः शरैः।

निहतानाहवे पश्य पदात्यश्वरथद्विपान् ॥ १८ ॥  
मच्छरैरग्निसंकाशैर्विद्धदेहान् सहस्रशः ।

इत्येवं ब्रुवतस्तस्य सात्यकेरमितौजसः ॥ १९ ॥  
समीपे सैनिकास्ते तु शीघ्रमीयुर्युयुत्सवः।  
जह्याद्रवस्व तिष्ठेति पश्य पश्येति वादिनः ॥ २० ॥

तानेवं ब्रुवतो वीरान् सात्यकिर्निशितैः शरैः।  
जघान त्रिशतानश्वान् कुञ्जरांश्च चतुःशतान् ॥ २१ ॥  
(लघ्वस्त्रश्चित्रयोधी च प्रहसन् शिनिपुङ्गवः।)

स सम्प्रहारस्तुमुलस्तस्य तेषां च धन्विनाम्।  
देवासुररणप्रख्यः प्रावर्तत जनक्षयः ॥ २२ ॥

मेघजालनिभं सैन्यं तव पुत्रस्य मारिष।  
प्रत्यगृह्णाच्छिनेः पौत्रः शरैराशीविषोपमैः ॥ २३ ॥

प्रच्छाद्यमानः समरे शरजालैः स वीर्यवान्।  
असम्भ्रमन् महाराज तावकानवधीद् बहून् ॥ २४ ॥

आश्चर्यं तत्र राजेन्द्र सुमहद् दृष्टवानहम्।  
न मोघः सायकः कश्चित् सात्यकेरभवत् प्रभो ॥ २५ ॥

रथनागाश्वकलिलः पदात्यूर्मिसमाकुलः ।  
शैनेयवेलामासाद्य स्थितः सैन्यमहार्णवः ॥ २६ ॥

सम्भ्रान्तनरनागाश्वमावर्तत मुहुर्मुहुः ।  
तत् सैन्यमिषुभिस्तेन वध्यमानं समन्ततः ॥ २७ ॥

बभ्राम तत्र तत्रैव गावः शीतार्दिता इव।  
पदातिनं रथं नागं सादिनं तुरगं तथा ॥ २८ ॥  
अविद्धं तत्र नाद्राक्षं युयुधानस्य सायकैः।

न तादृक् कदनं राजन् कृतवांस्तत्र फाल्गुनः ॥ २९ ॥  
यादृक् क्षयमनीकानामकरोत् सात्यकिर्नृप ।

अत्यर्जुनं शिनेः पौत्रो युध्यते पुरुषर्षभः ॥ ३० ॥  
वीतभीर्लाघवोपेतः कृतित्वं सम्प्रदर्शयन् ।

ततो दुर्योधनो राजा सात्वतस्य त्रिभिः शरैः ॥ ३१ ॥  
विव्याध सूतं निशितैश्चतुर्भिश्चतुरो हयान्।  
सात्यकिं च त्रिभिर्विद्ध्वा पुनरष्टाभिरेव च ॥ ३२ ॥

दुःशासनः षोडशभिर्विव्याध शिनिपुङ्गवम् ।  
शकुनिः पञ्चविंशत्या चित्रसेनश्च पञ्चभिः ॥ ३३ ॥

दुःसहः पञ्चदशभिर्विव्याधोरसि सात्यकिम् ।  
उत्स्मयन् वृष्णिशार्दूलस्तथा बाणैः समाहतः ॥ ३४ ॥  
तानविध्यन्महाराज सर्वानेव त्रिभिस्त्रिभिः ।

गाढविद्धानरीन् कृत्वा मार्गणैः सोऽतितेजनैः ॥ ३५ ॥  
शैनेयः श्येनवत् संख्ये व्यचरल्लघुविक्रमः।

सौबलस्य धनुश्छित्त्वा हस्तावापं निकृत्य च ॥ ३६ ॥  
दुर्योधनं त्रिभिर्बाणैरभ्यविध्यत् स्तनान्तरे ।

चित्रसेनं शतेनैव दशभिर्दुःसहं तथा ॥ ३७ ॥  
दुःशासनं तु विंशत्या विव्याध शिनिपुङ्गवः।

अथान्यद् धनुरादाय श्यालस्तव विशाम्पते ॥ ३८ ॥  
अष्टाभिः सात्यकिं विद्ध्वा पुनर्विव्याध पञ्चभिः।  
दुःशासनश्च दशभिर्दुःसहश्च त्रिभिः शरैः ॥ ३९ ॥

दुर्मुखश्च द्वादशभी राजन्‌ विव्याध सात्यकिम्।  
दुर्योधनस्त्रिसप्तत्या विद्ध्वा भारत माधवम् ॥ ४० ॥  
ततोऽस्य निशितैर्बाणैस्त्रिभिर्विव्याध सारथिम् ।

तान्‌ सर्वान् सहितान्‌ शूरान् यतमानान् महारथान् ॥ ४१ ॥  
पञ्चभिः पञ्चभिर्बाणैः पुनर्विव्याध सात्यकिः।

ततः स रथिनां श्रेष्ठस्तव पुत्रस्य सारथिम् ॥ ४२ ॥  
आजघानाशु भल्लेन स हतो न्यपतद् भुवि।

पतिते सारथौ तस्मिंस्तव पुत्ररथः प्रभो ॥ ४३ ॥  
वातायमानैस्तैरश्वैरपानीयत संगरात् ।

ततस्तव सुता राजन् सैनिकाश्च विशाम्पते ॥ ४४ ॥  
राज्ञो रथमभिप्रेक्ष्य विद्रुताः शतशोऽभवन्।

विद्रुतं तत्र तत् सैन्यं दृष्ट्वा भारत सात्यकिः ॥ ४५ ॥  
अवाकिरच्छरैस्तीक्ष्णै रुक्मपुङ्खैः शिलाशितैः ।

विद्राव्य सर्वसैन्यानि तावकानि सहस्रशः ॥ ४६ ॥  
प्रययौ सात्यकी राजन् श्वेताश्वस्य रथं प्रति।

(तं प्रयान्तं महाबाहुं तावकाः प्रेक्ष्य मारिष।  
दृष्टं चादृष्टवत्कृत्वा क्रियामन्यां प्रयोजयन्॥)

तं शरानाददानं च रक्षमाणं च सारथिम्।  
आत्मानं पालयानं च तावकाः समपूजयन् ॥ ४७ ॥