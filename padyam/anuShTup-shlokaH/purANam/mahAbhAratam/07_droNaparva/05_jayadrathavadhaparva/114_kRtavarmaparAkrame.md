+++
title_full = "114 धृतराष्ट्रका विषादयुक्त वचन, संजयका धृतराष्ट्रको ही दोषी बताना, कृतवर्माका भीमसेन और शिखण्डीके साथ युद्ध तथा पाण्डव-सेनाकी पराजय"
title = "११४ कृतवर्मपराक्रमे"

+++


एवं बहुगुणं सैन्यमेवं प्रविचितं बलम्।  
व्यूढमेवं यथान्यायमेवं बहु च संजय ॥ १ ॥

नित्यं पूजितमस्माभिरभिकामं च नः सदा।  
प्रौढमत्यद्भुताकारं पुरस्ताद् दृष्टविक्रमम् ॥ २ ॥

नातिवृद्धमबालं च नाकृशं नातिपीवरम्।  
लघुवृत्तायतप्रायं सारगात्रमनामयम् ॥ ३ ॥

आत्तसंनाहसंछन्नं बहुशस्त्रपरिच्छदम् ।  
शस्त्रग्रहणविद्यासु बह्वीषु परिनिष्ठितम् ॥ ४ ॥

आरोहे पर्यवस्कन्दे सरणे सान्तरप्लुते।  
सम्यक्प्रहरणे याने व्यपयाने च कोविदम् ॥ ५ ॥

नागेष्वश्वेषु बहुशो रथेषु च परीक्षितम्।  
परीक्ष्य च यथान्यायं वेतनेनोपपादितम् ॥ ६ ॥

न गोष्ठ्या नोपकारेण न सम्बन्धनिमित्ततः।  
नानाहूतं नाप्यभृतं मम सैन्यं बभूव ह ॥ ७ ॥

कुलीनार्यजनोपेतं तुष्टपुष्टमनुद्धतम् ।  
कृतमानोपचारं च यशस्वि च मनस्वि च ॥ ८ ॥

सचिवैश्चापरैर्मुख्यैर्बहुभिः पुण्यकर्मभिः ।  
लोकपालोपमैस्तात पालितं नरसत्तमैः ॥ ९ ॥

बहुभिः पार्थिवैर्गुप्तमस्मत्प्रियचिकीर्षुभिः ।  
अस्मानभिसृतैः कामात् सबलैः सपदानुगैः ॥ १० ॥

महोदधिमिवापूर्णमापगाभिः समन्ततः ।  
अपक्षैः पक्षिसंकाशै रथैरश्वैश्च संवृतम् ॥ ११ ॥

प्रभिन्नकरटैश्चैव द्विरदैरावृतं महत् ।  
यदहन्यत मे सैन्यं किमन्यद् भागधेयतः ॥ १२ ॥

योधाक्षय्यजलं भीमं वाहनोर्मितरङ्गिणम् ।  
क्षेपण्यसिगदाशक्तिशरप्रासझषाकुलम् ॥ १३ ॥  
ध्वजभूषणसम्बाधरत्नोपलसुसंचितम् ।  
वाहनैरभिधावद्भिर्वायुवेगविकम्पितम् ॥ १४ ॥  
द्रोणगम्भीरपातालं कृतवर्ममहाह्रदम् ।  
जलसंधमहाग्राहं कर्णचन्द्रोदयोद्धतम् ॥ १५ ॥

गते सैन्यार्णवं भित्त्वा तरसा पाण्डवर्षभे।  
संजयैकरथेनैव युयुधाने च मामकम् ॥ १६ ॥  
तत्र शेषं न पश्यामि प्रविष्टे सव्यसाचिनि।  
सात्वते च रथोदारे मम सैन्यस्य संजय ॥ १७ ॥

तौ तत्र समतिक्रान्तौ दृष्ट्वातीव तरस्विनौ।  
सिन्धुराजं तु सम्प्रेक्ष्य गाण्डीवस्येषुगोचरे ॥ १८ ॥  
किं नु वा कुरवः कृत्यं विदधुः कालचोदिताः।  
दारुणैकायने काले कथं वा प्रतिपेदिरे ॥ १९ ॥

ग्रस्तान्‌ हि कौरवान् मन्ये मृत्युना तात संगतान्।  
विक्रमोऽपि रणे तेषां न तथा दृश्यते हि वै॥२०॥

अक्षतौ संयुगे तत्र प्रविष्टौ कृष्णपाण्डवौ।  
न च वारयिता कश्चित् तयोरस्तीह संजय ॥ २१ ॥

भृताश्च बहवो योधाः परीक्ष्यैव महारथाः।  
वेतनेन यथायोगं प्रियवादेन चापरे ॥ २२ ॥

असत्कारभृतस्तात मम सैन्ये न विद्यते।  
कर्मणा ह्यनुरूपेण लभ्यते भक्तवेतनम् ॥ २३ ॥

न चायोधोऽभवत् कश्चिन्मम सैन्ये तु संजय।  
अल्पदानभृतस्तात तथा चाभृतको नरः ॥ २४ ॥

पूजितो हि यथाशक्त्या दानमानासनैर्मया।  
तथा पुत्रैश्च मे तात ज्ञातिभिश्च सबान्धवैः ॥ २५ ॥

ते च प्राप्यैव संग्रामे निर्जिताः सव्यसाचिना।  
शैनेयेन परामृष्टाः किमन्यद् भागधेयतः ॥ २६ ॥

रक्ष्यते यश्च संग्रामे ये च संजय रक्षिणः।  
एकः साधारणः पन्था रक्ष्यस्य सह रक्षिभिः ॥ २७ ॥

अर्जुनं समरे दृष्ट्वा सैन्धवस्याग्रतः स्थितम्।  
पुत्रो मम भृशं मूढः किं कार्यं प्रत्यपद्यत ॥ २८ ॥

सात्यकिं च रणे दृष्ट्वा प्रविशन्तमभीतवत्।  
किं नु दुर्योधनः कृत्यं प्राप्तकालममन्यत ॥ २९ ॥

सर्वशस्त्रातिगौ सेनां प्रविष्टौ रथिसत्तमौ।  
दृष्ट्वा कां वै धृतिं युद्धे प्रत्यपद्यन्त मामकाः ॥ ३० ॥

दृष्ट्वा कृष्णं तु दाशार्हमर्जुनार्थे व्यवस्थितम्।  
शिनीनामृषभं चैव मन्ये शोचन्ति पुत्रकाः ॥ ३१ ॥

दृष्ट्वा सेनां व्यतिक्रान्तां सात्वतेनार्जुनेन च।  
पलायमानांश्च कुरून् मन्ये शोचन्ति पुत्रकाः ॥ ३२ ॥

विद्रुतान् रथिनो दृष्ट्वा निरुत्साहान् द्विषज्जये।  
पलायनकृतोत्साहान् मन्ये शोचन्ति पुत्रकाः ॥ ३३ ॥

शून्यान् कृतान् रथोपस्थान् सात्वतेनार्जुनेन च।  
हतांश्च योधान् संदृश्य मन्ये शोचन्ति पुत्रकाः ॥ ३४ ॥

व्यश्वनागरथान् दृष्ट्वा तत्र वीरान् सहस्रशः।  
धावमानान् रणे व्यग्रान् मन्ये शोचन्ति पुत्रकाः ॥ ३५ ॥

महानागान् विद्रवतो दृष्ट्वार्जुनशराहतान् ।  
पतितान् पततश्चान्यान् मन्ये शोचन्ति पुत्रकाः ॥ ३६ ॥

विहीनांश्च कृतानश्वान्‌ विरथांश्च कृतान् नरान्।  
तत्र सात्यकिपार्थाभ्यां मन्ये शोचन्ति पुत्रकाः ॥ ३७ ॥

हयौघान् निहतान् दृष्ट्वा द्रवमाणांस्ततस्ततः।  
रणे माधवपार्थाभ्यां मन्ये शोचन्ति पुत्रकाः ॥ ३८ ॥

पत्तिसंघान् रणे दृष्ट्वा धावमानांश्च सर्वशः।  
निराशा विजये सर्वे मन्ये शोचन्ति पुत्रकाः ॥ ३९ ॥

द्रोणस्य समतिक्रान्तावनीकमपराजितौ ।  
क्षणेन दृष्ट्वा तौ वीरौ मन्ये शोचन्ति पुत्रकाः ॥ ४० ॥

सम्मूढोऽस्मि भृशं तात श्रुत्वा कृष्णधनंजयौ।  
प्रविष्टौ मामकं सैन्यं सात्वतेन सहाच्युतौ ॥ ४१ ॥

तस्मिन् प्रविष्टे पृतनां शिनीनां प्रवरे रथे।  
भोजानीकं व्यतिक्रान्ते किमकुर्वत कौरवाः ॥ ४२ ॥

तथा द्रोणेन समरे निगृहीतेषु पाण्डुषु।  
कथं युद्धमभूत् तत्र तन्ममाचक्ष्व संजय ॥ ४३ ॥

द्रोणो हि बलवान् श्रेष्ठः कृतास्त्रो युद्धदुर्मदः।  
पञ्चालास्ते महेष्वासं प्रत्यविध्यन् कथं रणे ॥ ४४ ॥  
बद्धवैरास्ततो द्रोणे धनंजयजयैषिणः ।

भारद्वाजसुतस्तेषु दृढवैरो महारथः ॥ ४५ ॥  
अर्जुनश्चापि यच्चक्रे सिन्धुराजवधं प्रति।  
तन्मे सर्वं समाचक्ष्व कुशलो ह्यसि संजय ॥ ४६ ॥

आत्मापराधात् सम्भूतं व्यसनं भरतर्षभ।  
प्राप्य प्राकृतवद् वीर न त्वं शोचितुमर्हसि ॥ ४७ ॥

पुरा यदुच्यसे प्राज्ञैः सुहृद्भिर्विदुरादिभिः।  
मा हार्षीः पाण्डवान् राजन्निति तन्न त्वया श्रुतम् ॥ ४८ ॥

सुहृदां हितकामानां वाक्यं यो न शृणोति ह।  
स महद् व्यसनं प्राप्य शोचते वै यथा भवान्॥४९॥

याचितोऽसि पुरा राजन् दाशार्हेण शमं प्रति।  
न च तं लब्धवान् कामं त्वत्तः कृष्णो महायशाः॥५०॥

तव निर्गुणतां ज्ञात्वा पक्षपातं सुतेषु च।  
द्वैधीभावं तथा धर्मे पाण्डवेषु च मत्सरम् ॥ ५१ ॥  
तव जिह्ममभिप्रायं विदित्वा पाण्डवान् प्रति।  
आर्तप्रलापांश्च बहून् मनुजाधिपसत्तम ॥ ५२ ॥  
सर्वलोकस्य तत्त्वज्ञः सर्वलोकेश्वरः प्रभुः।  
वासुदेवस्ततो युद्धं कुरूणामकरोन्महत् ॥ ५३ ॥

आत्मापराधात् सुमहान् प्राप्तस्ते विपुलः क्षयः।  
नैनं दुर्योधने दोषं कर्तुमर्हसि मानद ॥ ५४ ॥

न हि ते सुकृतं किंचिदादौ मध्ये च भारत।  
दृश्यते पृष्ठतश्चैव त्वन्मूलो हि पराजयः ॥ ५५ ॥

तस्मादवस्थितो भूत्वा ज्ञात्वा लोकस्य निर्णयम्।  
शृणु युद्धं यथावृत्तं घोरं देवासुरोपमम् ॥ ५६ ॥

प्रविष्टे तव सैन्यं तु शैनेये सत्यविक्रमे।  
भीमसेनमुखाः पार्थाः प्रतीयुर्वाहिनीं तव ॥ ५७ ॥

आगच्छतस्तान् सहसा क्रुद्धरूपान् सहानुगान्।  
दधारैको रणे पाण्डून् कृतवर्मा महारथः ॥ ५८ ॥

यथोद्‌वृत्तं वारयते वेला वै सलिलार्णवम्।  
पाण्डुसैन्यं तथा संख्ये हार्दिक्यः समवारयत् ॥ ५९ ॥

तत्राद्भुतमपश्याम हार्दिक्यस्य पराक्रमम् ।  
यदेनं सहिताः पार्था नातिचक्रमुराहवे ॥ ६० ॥

ततो भीमस्त्रिभिर्विद्ध्वा कृतवर्माणमाशुगैः ।  
शङ्खं दध्मौ महाबाहुर्हर्षयन् सर्वपाण्डवान् ॥ ६१ ॥

सहदेवस्तु विंशत्या धर्मराजश्च पञ्चभिः।  
शतेन नकुलश्चापि हार्दिक्यं समविध्यत ॥ ६२ ॥

द्रौपदेयास्त्रिसप्तत्या सप्तभिश्च घटोत्कचः ।  
धृष्टद्युम्नस्त्रिभिश्चापि कृतवर्माणमार्दयत् ॥ ६३ ॥

विराटो द्रुपदश्चैव याज्ञसेनिश्च पञ्चभिः।  
शिखण्डी चैव हार्दिक्यं विद्ध्वा पञ्चभिराशुगैः ॥ ६४ ॥  
पुनर्विव्याध विंशत्या सायकानां हसन्निव।

कृतवर्मा ततो राजन् सर्वतस्तान् महारथान् ॥ ६५ ॥  
एकैकं पञ्चभिर्विद्ध्वा भीमं विव्याध सप्तभिः।  
धनुर्ध्वजं चास्य तथा रथाद् भूमावपातयत् ॥ ६६ ॥

अथैनं छिन्नधन्वानं त्वरमाणो महारथः।  
आजघानोरसि क्रुद्धः सप्तत्या निशितैः शरैः ॥ ६७ ॥

स गाढविद्धो बलवान् हार्दिक्यस्य शरोत्तमैः।  
चचाल रथमध्यस्थः क्षितिकम्पे यथाचलः ॥ ६८ ॥

भीमसेनं तथा दृष्ट्वा धर्मराजपुरोगमाः।  
विसृजन्तः शरान् राजन् कृतवर्माणमार्दयन् ॥ ६९ ॥

तं तथा कोष्ठकीकृत्य रथवंशेन मारिष।  
विव्यधुः सायकैर्हृष्टा रक्षार्थं मारुतेर्मृधे ॥ ७० ॥

प्रतिलभ्य ततः संज्ञां भीमसेनो महाबलः।  
शक्तिं जग्राह समरे हेमदण्डामयस्मयीम् ॥ ७१ ॥

चिक्षेप च रथात् तूर्णं कृतवर्मरथं प्रति।  
सा भीमभुजनिर्मुक्ता निर्मुक्तोरगसंनिभा ॥ ७२ ॥  
कृतवर्माणमभितः प्रजज्वाल सुदारुणा ।

तामापतन्तीं सहसा युगान्ताग्निसमप्रभाम् ॥ ७३ ॥  
द्वाभ्यां शराभ्यां हार्दिक्यो निजघान द्विधा तदा।

सा छिन्ना पतिता भूमौ शक्तिः कनकभूषणा ॥ ७४ ॥  
द्योतयन्ती दिशो राजन् महोल्केव नभश्च्युता।

शक्तिं विनिहतां दृष्ट्वा भीमश्चुक्रोध वै भृशम् ॥ ७५ ॥  
ततोऽन्यद् धनुरादाय वेगवत् सुमहास्वनम्।  
भीमसेनो रणे क्रुद्धो हार्दिक्यं समवारयत् ॥ ७६ ॥

अथैनं पञ्चभिर्बाणैराजघान स्तनान्तरे ।  
भीमो भीमबलो राजंस्तव दुर्मन्त्रितेन च ॥ ७७ ॥

भोजस्तु क्षतसर्वाङ्गो भीमसेनेन मारिष।  
रक्ताशोक इवोत्फुल्लो व्यभ्राजत रणाजिरे ॥ ७८ ॥

ततः क्रुद्धस्त्रिभिर्बाणैर्भीमसेनं हसन्निव ।  
अभिहत्य दृढं युद्धे तान् सर्वान् प्रत्यविध्यत ॥ ७९ ॥  
त्रिभिस्त्रिभिर्महेष्वासो यतमानान् महारथान् ।

तेऽपि तं प्रत्यविध्यन्त सप्तभिः सप्तभिः शरैः ॥ ८० ॥  
शिखण्डिनस्ततः क्रुद्धः क्षुरप्रेण महारथः।  
धनुश्चिच्छेद समरे प्रहसन्निव सात्वतः ॥ ८१ ॥

शिखण्डी तु ततः क्रुद्धश्छिन्ने धनुषि सत्वरः।  
असिं जग्राह समरे शतचन्द्रं च भास्वरम् ॥ ८२ ॥

भ्रामयित्वा महच्चर्म चामीकरविभूषितम् ।  
तमसिं प्रेषयामास कृतवर्मरथं प्रति ॥ ८३ ॥

स तस्य सशरं चापं छित्त्वा राजन् महानसिः।  
अभ्यगाद् धरणीं राजंश्च्युतं ज्योतिरिवाम्बरात् ॥ ८४ ॥

एतस्मिन्नेव काले तु त्वरमाणं महारथाः।  
विव्यधुः सायकैर्गाढं कृतवर्माणमाहवे ॥ ८५ ॥

अथान्यद् धनुरादाय त्यक्त्वा तच्च महद् धनुः।  
विशीर्णं भरतश्रेष्ठः हार्दिक्यः परवीरहा ॥ ८६ ॥  
विव्याध पाण्डवान् युद्धे त्रिभिस्त्रिभिरजिह्मगैः।  
शिखण्डिनं च विव्याध त्रिभिः पञ्चभिरेव च ॥ ८७ ॥

धनुरन्यत् समादाय शिखण्डी तु महायशाः।  
अवारयन् कूर्मनखैराशुगैर्हृदिकात्मजम् ॥ ८८ ॥

ततः क्रुद्धो रणे राजन् हृदिकस्यात्मसम्भवः।  
अभिदुद्राव वेगेन याज्ञसेनिं महारथम् ॥ ८९ ॥  
भीष्मस्य समरे राजन् मृत्योर्हेतुं महात्मनः।  
विदर्शयन् बलं शूरः शार्दूल इव कुञ्जरम् ॥ ९० ॥

तौ दिशां गजसंकाशौ ज्वलिताविव पावकौ।  
समापेततुरन्योन्यं शरसङ्घैररिंदमौ ॥ ९१ ॥

विधुन्वानौ धनुःश्रेष्ठे संदधानौ च सायकान्।  
विसृजन्तौ च शतशो गभस्तीनिव भास्वरौ ॥ ९२ ॥

तापयन्तौ शरैस्तीक्ष्णैरन्योन्यं तौ महारथौ।  
युगान्तप्रतिमौ वीरौ रेजतुर्भास्कराविव ॥ ९३ ॥

कृतवर्मा च समरे याज्ञसेनिं महारथम्।  
विद्ध्वेषुभिस्त्रिसप्तत्या पुनर्विव्याध सप्तभिः ॥ ९४ ॥

स गाढविद्धो व्यथितो रथोपस्थ उपाविशत्।  
विसृज्य सशरं चापं मूर्च्छयाभिपरिप्लुतः ॥ ९५ ॥

तं विषण्णं रणे दृष्ट्वा तावकाः पुरुषर्षभ।  
हार्दिक्यं पूजयामासुर्वासांस्यादुधुवुश्च ह ॥ ९६ ॥

शिखण्डिनं तथा ज्ञात्वा हार्दिक्यशरपीडितम्।  
अपोवाह रणाद् यन्ता त्वरमाणो महारथम् ॥ ९७ ॥

सादितं तु रथोपस्थे दृष्ट्वा पार्थाः शिखण्डिनम्।  
परिवव्रू रथैस्तूर्णं कृतवर्माणमाहवे ॥ ९८ ॥

तत्राद्भुतं परं चक्रे कृतवर्मा महारथः।  
यदेकः समरे पार्थान् वारयामास सानुगान् ॥ ९९ ॥

पार्थान् जित्वाजयच्चेदीन् पञ्चालान् सृञ्जयानपि।  
केकयांश्च महावीर्यान् कृतवर्मा महारथः ॥ १०० ॥

ते वध्यमानाः समरे हार्दिक्येन स्म पाण्डवाः।  
इतश्चेतश्च धावन्तो नैव चक्रुर्धृतिं रणे ॥ १०१ ॥

जित्वा पाण्डुसुतान् युद्धे भीमसेनपुरोगमान्।  
हार्दिक्यः समरेऽतिष्ठद् विधूम इव पावकः ॥ १०२ ॥

ते द्राव्यमाणाः समरे हार्दिक्येन महारथाः।  
विमुखाः समपद्यन्त शरवृष्टिभिरार्दिताः ॥ १०३ ॥