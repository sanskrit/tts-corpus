+++
title_full = "124 कौरव-पाण्डव-सेनाका घोर युद्ध तथा पाण्डवोंके साथ दुर्योधनका संग्राम"
title = "१२४ संकुलयुद्धे"

+++


किं तस्यां मम सेनायां नासन् केचिन्महारथाः।  
ये तथा सात्यकिं यान्तं नैवाघ्नन् नाप्यवारयम् ॥ १ ॥

एको हि समरे कर्म कृतवान् सत्यविक्रमः।  
शक्रतुल्यबलो युद्धे महेन्द्रो दानवेष्विव ॥ २ ॥

अथवा शून्यमासीत् तत् येन यातः स सात्यकिः।  
हतभूयिष्ठमथवा येन यातः स सात्यकिः ॥ ३ ॥

यत् कृतं वृष्णिवीरेण कर्म शंससि मे रणे।  
नैतदुत्सहते कर्तुं कर्म शक्रोऽपि संजय ॥ ४ ॥

अश्रद्धेयमचिन्त्यं च कर्म तस्य महात्मनः।  
वृष्ण्यन्धकप्रवीरस्य श्रुत्वा मे व्यथितं मनः ॥ ५ ॥

न सन्ति तस्मात् पुत्रा मे यथा संजय भाषसे।  
एको वै बहुलाः सेनाः प्रामृद्नत् सत्यविक्रमः ॥ ६ ॥

कथं च युध्यमानानामपक्रान्तो महात्मनाम्।  
एको बहूनां शैनेयस्तन्ममाचक्ष्व संजय ॥ ७ ॥

राजन् सेनासमुद्योगो रथनागाश्वपत्तिमान् ।  
तुमुलस्तव सैन्यानां युगान्तसदृशोऽभवत् ॥ ८ ॥

आहूतेषु समूहेषु तव सैन्यस्य मानद।  
नाभूल्लोके समः कश्चित् समूह इति मे मतिः ॥ ९ ॥

तत्र देवास्त्वभाषन्त चारणाश्च समागताः।  
एतदन्ताः समूहा वै भविष्यन्ति महीतले ॥ १० ॥

न च वै तादृशो व्यूह आसीत्‌ कश्चिद् विशाम्पते।  
यादृग् जयद्रथवधे द्रोणेन विहितोऽभवत् ॥ ११ ॥

चण्डवातविभिन्नानां समुद्राणामिव स्वनः ।  
रणेऽभवद् बलौघानामन्योन्यमभिधावताम् ॥ १२ ॥

पार्थिवानां समेतानां बहून्यासन् नरोत्तम।  
तद्‌बले पाण्डवानां च सहस्राणि शतानि च ॥ १३ ॥

संरब्धानां प्रवीराणां समरे दृढकर्मणाम्।  
तत्रासीत् सुमहाशब्दस्तुमुलो लोमहर्षणः ॥ १४ ॥

(पाण्डवानां कुरूणां च गर्जतामितरेतरम्।  
क्ष्वेडाः किलकिलाशब्दास्तत्रासन्‌ वै सहस्रशः॥

भेरीशब्दाश्च तुमुला बाणशब्दाश्च भारत।  
अन्योन्यं निघ्नतां चैव नराणां शुश्रुवे स्वनः॥)

अथाक्रन्दद् भीमसेनो धृष्टद्युम्नश्च मारिष।  
नकुलः सहदेवश्च धर्मराजश्च पाण्डवः ॥ १५ ॥

आगच्छत प्रहरत द्रुतं विपरिधावत।  
प्रविष्टावरिसेनां हि वीरौ माधवपाण्डवौ ॥ १६ ॥

यथा सुखेन गच्छेतां जयद्रथवधं प्रति।  
तथा प्रकुरुत क्षिप्रमिति सैन्यान्यचोदयन् ॥ १७ ॥

तयोरभावे कुरवः कृतार्थाः स्युर्वयं जिताः।  
ते यूयं सहिता भूत्वा तूर्णमेव बलार्णवम् ॥ १८ ॥  
क्षोभयध्वं महावेगाः पवनः सागरं यथा।

भीमसेनेन ते राजन् पाञ्ताल्येन च नोदिताः ॥ १९ ॥  
आजघ्नुः कौरवान् संख्ये त्यक्त्वासूनात्मनः प्रियान्।

इच्छन्तो निधनं युद्धे शस्त्रैरुत्तमतेजसः ॥ २० ॥  
स्वर्गेप्सवो मित्रकार्ये नाभ्यनन्दन्त जीवितम्।

तथैव तावका राजन् प्रार्थयन्तो महद् यशः ॥ २१ ॥  
आर्यां युद्धे मतिं कृत्वा युद्धायैवावतस्थिरे।

तस्मिन् सुतुमुले युद्धे वर्तमाने भयावहे ॥ २२ ॥  
जित्वा सर्वाणि सैन्यानि प्रायात् सात्यकिरर्जुनम्।

कवचानां प्रभास्तत्र सूर्यरश्मिविराजिताः ॥ २३ ॥  
दृष्टीः संख्ये सैनिकानां प्रतिजघ्नुः समन्ततः।

तथा प्रयतमानानां पाण्डवानां महात्मनाम् ॥ २४ ॥  
दुर्योधनो महाराज व्यगाहत महद् बलम्।

स संनिपातस्तुमुलस्तेषां तस्य च भारत ॥ २५ ॥  
अभवत् सर्वभूतानामभावकरणो महान् ।

तथा यातेषु सैन्येषु तथा कृच्छ्रगतः स्वयम् ॥ २६ ॥  
कच्चिद् दुर्योधनः सूत नाकार्षीत्‌ पृष्ठतो रणम्।

एकस्य च बहूनां च संनिपातों महाहवे ॥ २७ ॥  
विशेषतो नरपतेर्विषमः प्रतिभाति मे।

सोऽत्यन्तसुखसंवृद्धो लक्ष्म्या लोकस्य चेश्वरः ॥ २८ ॥  
एको बहून् समासाद्य कच्चिन्नासीत्‌ पराङ्‌मुखः।

राजन् संग्राममाश्चर्यं तव पुत्रस्य भारत ॥ २९ ॥  
एकस्य बहुभिः सार्धं शृणुष्व गदतो मम।

दुर्योधनेन समरे पृतना पाण्डवी रणे ॥ ३० ॥  
नलिनी द्विरदेनेव समन्तात् प्रतिलोडिता।

ततस्तां प्रहितां सेनां दृष्ट्वा पुत्रेण ते नृप ॥ ३१ ॥  
भीमसेनपुरोगास्तं पञ्चालाः समुपाद्रवन् ।

स भीमसेनं दशभिः शरैर्विव्याध पाण्डवम् ॥ ३२ ॥  
त्रिभिस्त्रिभिर्यमौ वीरौ धर्मराजं च सप्तभिः।

विराटद्रुपदौ षड्भिः शतेन च शिखण्डिनम् ॥ ३३ ॥  
धृष्टद्युम्नं च विंशत्या द्रौपदेयांस्त्रिभिस्त्रिभिः।

शतशश्चापरान्‌ योधान् सद्विपांश्च रथान् रणे ॥ ३४ ॥  
शरैरवचकर्तोग्रैः क्रुद्धोऽन्तक इव प्रजाः।

न संदधन् विमुञ्चन् वा मण्डलीकृतकार्मुकः ॥ ३५ ॥  
अदृश्यत रिपून् निघ्नन् शिक्षयास्त्रबलेन च।

तस्य तान् निघ्नतः शत्रून् हेमपृष्ठं महद् धनुः ॥ ३६ ॥  
अजस्रं मण्डलीभूतं ददृशुः समरे जनाः।

ततो युधिष्ठिरो राजा भल्लाभ्यामच्छिनद् धनुः ॥ ३७ ॥  
तव पुत्रस्य कौरव्य यतमानस्य संयुगे।

विव्याध चैनं दशभिः सम्यगस्तैः शरोत्तमैः ॥ ३८ ॥  
वर्म चाशु समासाद्य ते भित्त्वा क्षितिमाविशन्।

ततः प्रमुदिताः पार्थाः परिवव्रुर्युधिष्ठिरम् ॥ ३९ ॥  
यथा वृत्रवधे देवाः पुरा शक्रं महर्षयः।

ततोऽन्यद् धनुरादाय तव पुत्रः प्रतापवान् ॥ ४० ॥  
तिष्ठ तिष्ठेति राजानं ब्रुवन् पाण्डवमभ्ययात्।

तमायान्तमभिप्रेक्ष्य तव पुत्रं महामृधे ॥ ४१ ॥  
प्रत्युद्ययुः समुदिताः पञ्चाला जयगृद्धिनः।

तान् द्रोणः प्रतिजग्राह परीप्सन्‌ युधि पाण्डवम् ॥ ४२ ॥  
चण्डवातोद्धुतान् मेघान् गिरिरम्बुमुचो यथा।

तत्र राजन् महानासीत् संग्रामो लोमहर्षणः ॥ ४३ ॥  
पाण्डवानां महाबाहो तावकानां च संयुगे।  
रुद्रस्याक्रीडसदृशः संहारः सर्वदेहिनाम् ॥ ४४ ॥

ततः शब्दो महानासीत् पुनर्येन धनंजयः।  
अतीव सर्वशब्देभ्यो लोमहर्षकरः प्रभो ॥ ४५ ॥

अर्जुनस्य महाबाहो तावकानां च धन्विनाम्।  
मध्ये भारतसैन्यस्य माधवस्य महारणे ॥ ४६ ॥

द्रोणस्यापि परैः सार्धं व्यूहद्वारे महारणे।  
एवमेष क्षयो वृत्तः पृथिव्यां पृथिवीपते।  
क्रुद्धेऽर्जुने तथा द्रोणे सात्वते च महारथे ॥ ४७ ॥