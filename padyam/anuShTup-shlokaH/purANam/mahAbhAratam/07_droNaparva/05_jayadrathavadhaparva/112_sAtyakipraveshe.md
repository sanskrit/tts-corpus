+++
title_full = "112 सात्यकिकी अर्जुनके पास जानेकी तैयारी और सम्मानपूर्वक विदा होकर उनका प्रस्थान तथा साथ आते हुए भीमको युधिष्ठिरकी रक्षाके लिये लौटा देना"
title = "११२ सात्यकिप्रवेशे"

+++


धर्मराजस्य तद् वाक्यं निशम्य शिनिपुङ्गवः।  
स पार्थाद् भयमाशंसन् परित्यागान्महीपतेः ॥ १ ॥  
अपवादं ह्यात्मनश्च लोकात् पश्यन् विशेषतः।  
ते मां भीतमिति ब्रूयुरायान्तं फाल्गुनं प्रति ॥ २ ॥

निश्चित्य बहुधैवं स सात्यकिर्युद्धदुर्मदः।  
धर्मराजमिदं वाक्यमब्रवीत् पुरुषर्षभः ॥ ३ ॥

कृतां चेन्मन्यसे रक्षां स्वस्ति तेऽस्तु विशाम्पते।  
अनुयास्यामि बीभत्सुं करिष्ये वचनं तव ॥ ४ ॥

न हि मे पाण्डवात् कश्चित् त्रिषु लोकेषु विद्यते।  
यो मे प्रियतरो राजन् सत्यमेतद् ब्रवीमि ते ॥ ५ ॥

तस्याहं पदवीं यास्ये संदेशात् तव मानद।  
त्वत्कृते न च मे किंचिदकर्तव्यं कथंचन ॥ ६ ॥

यथा हि मे गुरोर्वाक्यं विशिष्टं द्विपदां वर।  
तथा तवापि वचनं विशिष्टतरमेव मे ॥ ७ ॥

प्रिये हि तव वर्तेते भ्रातरौ कृष्णपाण्डवौ।  
तयोः प्रिये स्थितं चैव विद्धि मां राजपुङ्गव ॥ ८ ॥

तवाज्ञां शिरसा गृह्य पाण्डवार्थमहं प्रभो।  
भित्त्वेदं दुर्भिदं सैन्यं प्रयास्ये नरपुङ्गव ॥ ९ ॥

द्रोणानीकं विशाम्येष क्रुद्धो झष इवार्णवम्।  
तत्र यास्यामि यत्रासौ राजन् राजा जयद्रथः ॥ १० ॥

यत्र सेनां समाश्रित्य भीतस्तिष्ठति पाण्डवात्।  
गुप्तो रथवरश्रेष्ठैर्द्रौणिकर्णकृपादिभिः ॥ ११ ॥

इतस्त्रियोजनं मन्ये तमध्वानं विशाम्पते।  
यत्र तिष्ठति पार्थोऽसौ जयद्रथवधोद्यतः ॥ १२ ॥

त्रियोजनगतस्यापि तस्य यास्याम्यहं पदम्।  
आसैन्धववधाद् राजन् सुदृढेनान्तरात्मना ॥ १३ ॥

अनादिष्टस्तु गुरुणा को नु युध्येत मानवः।  
आदिष्टस्तु यथा राजन्‌ को न युध्येत मादृशः ॥ १४ ॥

अभिजानामि तं देशं यत्र यास्याम्यहं प्रभो।  
हलशक्तिगदाप्रासचर्मखड्‌गर्ष्टितोमरम् ॥ १५ ॥  
इष्वस्त्रवरसम्बाधं क्षोभयिष्ये बलार्णवम् ।

यदेतत् कुञ्जरानीकं साहस्रमनुपश्यसि ॥ १६ ॥  
कुलमाञ्जनकं नाम यत्रैते वीर्यशालिनः।  
आस्थिता बहुभिर्म्लेच्छैर्युद्धशौण्डैः प्रहारिभिः ॥ १७ ॥

नागा मेघनिभा राजन् क्षरन्त इव तोयदाः।  
नैते जातु निवर्तेरन् प्रेषिता हस्तिसादिभिः ॥ १८ ॥  
अन्यत्र हि वधादेषां नास्ति राजन् पराजयः।

अथ यान् रथिनो राजन् सहस्रमनुपश्यसि ॥ १९ ॥  
एते रुक्मरथा नाम राजपुत्रा महारथाः।  
रथेष्वस्त्रेषु निपुणा नागेषु च विशाम्पते ॥ २० ॥

धनुर्वेदे गताः पारं मुष्टियुद्धे च कोविदाः।  
गदायुद्धविशेषज्ञा नियुद्धकुशलास्तथा ॥ २१ ॥

खड्‌गप्रहरणे युक्ताः सम्पाते चासिचर्मणोः।  
शूराश्च कृतविद्याश्च स्पर्धन्ते च परस्परम् ॥ २२ ॥

नित्यं हि समरे राजन् विजिगीषन्ति मानवान्।  
कर्णेन विहिता राजन् दुःशासनमनुव्रताः ॥ २३ ॥

एतांस्तु वासुदेवोऽपि रथोदारान् प्रशंसति।  
सततं प्रियकामाश्च कर्णस्यैते वशे स्थिताः ॥ २४ ॥

तस्यैव वचनाद् राजन् निवृत्ताः श्वेतवाहनात्।  
ते न क्लान्ता न च श्रान्ता दृढावरणकार्मुकाः ॥ २५ ॥

मदर्थेऽधिष्ठिता नूनं धार्तराष्ट्रस्य शासनात्।  
एतान् प्रमथ्य संग्रामे प्रियार्थं तव कौरव ॥ २६ ॥  
प्रयास्यामि ततः पश्चात् पदवीं सव्यसाचिनः।

यांस्त्वेतानपरान् राजन्‌ नागान् सप्त शतानिमान् ॥ २७ ॥  
प्रेक्षसे वर्मसंछन्नान् किरातैः समधिष्ठितान्।  
किरातराजो यान् प्रादाद् द्विरदान् सव्यसाचिनः ॥ २८ ॥  
स्वलंकृतांस्तदा प्रेष्यानिच्छन् जीवितमात्मनः ।

आसन्नेते पुरा राजंस्तव कर्मकरा दृढम् ॥ २९ ॥  
त्वामेवाद्य युयुत्सन्ते पश्य कालस्य पर्ययम्।

एषामेते महामात्राः किराता युद्धदुर्मदाः ॥ ३० ॥  
हस्तिशिक्षाविदश्चैव सर्वे चैवाग्नियोनयः ।  
एते विनिर्जिताः संख्ये संग्रामे सव्यसाचिना ॥ ३१ ॥

मदर्थमद्य संयत्ता दुर्योधनवशानुगाः ।  
एतान् हत्वा शरै राजन् किरातान् युद्धदुर्मदान् ॥ ३२ ॥  
सैन्धवस्य वधे यत्तमनुयास्यामि पाण्डवम्।

ये त्वेते सुमहानागा अञ्जनस्य कुलोद्भवाः ॥ ३३ ॥  
कर्कशाश्च विनीताश्च प्रभिन्नकरटामुखाः ।  
जाम्बूनदमयैः सर्वे वर्मभिः सुविभूषिताः ॥ ३४ ॥  
लब्धलक्ष्या रणे राजन्नैरावणसमा युधि।  
उत्तरात् पर्वतादेते तीक्ष्णैर्दस्युभिरास्थिताः ॥ ३५ ॥

कर्कशैः प्रवरैर्योधैः कार्ष्णायसतनुच्छदैः ।  
सन्ति गोयोनयश्चात्र सन्ति वानरयोनयः ॥ ३६ ॥  
अनेकयोनयश्चान्ये तथा मानुषयोनयः ।

अनीकं समवेतानां धूम्रवर्णमुदीर्यते ॥ ३७ ॥  
म्लेच्छानां पापकर्तॄणां हिमदुर्गनिवासिनाम् ।

एतद् दुर्योधनो लब्ध्वा समग्रं राजमण्डलम् ॥ ३८ ॥  
कृपं च सौमदत्तिं च द्रोणं च रथिनां वरम्।  
सिन्धुराजं तथा कर्णमवमन्यत पाण्डवान् ॥ ३९ ॥  
कृतार्थमथ चात्मानं मन्यते कालचोदितः।

ते तु सर्वेऽद्य सम्प्राप्ता मम नाराचगोचरम् ॥ ४० ॥  
न विमोक्ष्यन्ति कौन्तेय यद्यपि स्युर्मनोजवाः।

तेन सम्भाविता नित्यं परवीर्योपजीविना ॥ ४१ ॥  
विनाशमुपयास्यन्ति मच्छरौघनिपीडिताः ।

ये त्वेते रथिनो राजन् दृश्यन्ते काञ्चनध्वजाः ॥ ४२ ॥  
एते दुर्वारणा नाम काम्बोजा यदि ते श्रुताः।

शूराश्च कृतविद्याश्च धनुर्वेदे च निष्ठिताः ॥ ४३ ॥  
संहताश्च भृशं ह्येते अन्योन्यस्य हितैषिणः।

अक्षौहिण्यश्च संरब्धा धार्तराष्ट्रस्य भारत ॥ ४४ ॥  
यत्ता मदर्थे तिष्ठन्ति कुरुवीराभिरक्षिताः।  
अप्रमत्ता महाराज मामेव प्रत्युपस्थिताः ॥ ४५ ॥

तानहं प्रमथिष्यामि तृणानीव हुताशनः।  
तस्मात् सर्वानुपासंगान् सर्वोपकरणानि च ॥ ४६ ॥  
रथे कुर्वन्तु मे राजन् यथावद् रथकल्पकाः।

अस्मिंस्तु किल सम्मर्दे ग्राह्यं विविधमायुधम् ॥ ४७ ॥  
यथोपदिष्टमाचार्यैः कार्यः पञ्चगुणो रथः।

काम्बोजैर्हि समेष्यामि तीक्ष्णैराशीविषोपमैः ॥ ४८ ॥  
नानाशस्त्रसमावायैर्विविधायुधयोधिभिः ।

किरातैश्च समेष्यामि विषकल्पैः प्रहारिभिः ॥ ४९ ॥  
लालितैः सततं राज्ञा दुर्योधनहितैषिभिः।

शकैश्चापि समेष्यामि शक्रतुल्यपराक्रमैः ॥ ५० ॥  
अग्निकल्पैर्दुराधर्षैः प्रदीप्तैरिव पावकैः ।

तथान्यैर्विविधैर्योधैः कालकल्पैर्दुरासदैः ॥ ५१ ॥  
समेष्यामि रणे राजन् बहुभिर्युद्धदुर्मदैः।

तस्माद्‌ वै वाजिनो मुख्या विश्रान्ताः शुभलक्षणाः ॥ ५२ ॥  
उपावृत्ताश्च पीताश्च पुनर्युज्यन्तु मे रथे।

तस्य सर्वानुपासंगान् सर्वोपकरणानि च ॥ ५३ ॥  
रथे चास्थापयद् राजा शस्त्राणि विविधानि च।

ततस्तान् सर्वतो युक्तान् सदश्वांश्चतुरो जनाः ॥ ५४ ॥  
रसवत् पाययामासुः पानं मदसमीरणम्।

पीतोपवृत्तान् स्नातांश्च जग्धान्नान्‌ समलंकृतान् ॥ ५५ ॥  
विनीतशल्यांस्तुरगांश्चतुरो हेममालिनः ।  
तान् युक्तान्‌ रुक्मवर्णाभान्‌ विनीतान् शीघ्रगामिनः ॥ ५६ ॥  
संहृष्टमनसोऽव्यग्रान् विधिवत्कल्पितान् रथे ।  
महाध्वजेन सिंहेन हेमकेसरमालिना ॥ ५७ ॥  
संवृते केतकैर्हेमैर्मणिविद्रुमचित्रितैः ।  
पाण्डुराभ्रप्रकाशाभिः पताकाभिरलंकृते ॥ ५८ ॥  
हेमदण्डोच्छ्रितच्छत्रे बहुशस्त्रपरिच्छदे ।  
योजयामास विधिवद्धेमभाण्डविभूषितान् ॥ ५९ ॥

दारुकस्यानुजो भ्राता सूतस्तस्य प्रियः सखा।  
न्यवेदयद् रथं युक्तं वासवस्येव मातलिः ॥ ६० ॥

ततः स्नातः शुचिर्भूत्वा कृतकौतुकमङ्गलः।  
स्नातकानां सहस्रस्य स्वर्णनिष्कानथो ददौ ॥ ६१ ॥

आशीर्वादैः परिष्वक्तः सात्यकिः श्रीमतां वरः।  
ततः स मधुपर्कार्हः पीत्वा कैलातकं मधु ॥ ६२ ॥  
लोहिताक्षो बभौ तत्र मदविह्वललोचनः।  
आलभ्य वीरकांस्यं च हर्षेण महतान्वितः ॥ ६३ ॥  
द्विगुणीकृततेजा हि प्रज्वलन्निव पावकः।  
उत्सङ्‌गे धनुरादाय सशरं रथिनां वरः ॥ ६४ ॥  
कृतस्वस्त्ययनो विप्रैः कवची समलंकृतः।  
लाजैर्गन्धैस्तथा माल्यैः कन्याभिश्चाभिनन्दितः ॥ ६५ ॥

युधिष्ठिरस्य चरणावभिवाद्य कृताञ्जलिः ।  
तेन मूर्धन्युपाघ्रात आरुरोह महारथम् ॥ ६६ ॥

ततस्ते वाजिनो हृष्टाः सुपुष्टाः वातरंहसः।  
अजय्या जैत्रमूहुस्तं विकुर्वाणाः स्म सैन्धवाः ॥ ६७ ॥

तथैव भीमसेनोऽपि धर्मराजेन पूजितः।  
प्रायात् सात्यकिना सार्धमभिवाद्य युधिष्ठिरम् ॥ ६८ ॥

तौ दृष्ट्वा प्रविविक्षन्तौ तव सेनामरिंदमौ।  
संयत्तास्तावकाः सर्वे तस्थुर्द्रोणपुरोगमाः ॥ ६९ ॥

संनद्धमनुगच्छन्तं दृष्ट्वा भीमं स सात्यकिः।  
अभिनन्द्याब्रवीद् वीरस्तदा हर्षकरं वचः ॥ ७० ॥

त्वं भीम रक्ष राजानमेतत् कार्यतमं हि ते।  
अहं भित्त्वा प्रवेक्ष्यामि कालपक्वमिदं बलम् ॥ ७१ ॥

आयत्यां च तदात्वे च श्रेयो राज्ञोऽभिरक्षणम्।  
जानीषे मम वीर्यं त्वं तव चाहमरिंदम ॥ ७२ ॥  
तस्माद् भीम निवर्तस्व मम चेदिच्छसि प्रियम्।

तथोक्तः सात्यकिं प्राह व्रज त्वं कार्यसिद्धये ॥ ७३ ॥  
अहं राज्ञः करिष्यामि रक्षां पुरुषसत्तम।

एवमुक्तः प्रत्युवाच भीमसेनं स माधवः ॥ ७४ ॥  
गच्छ गच्छ ध्रुवं पार्थ ध्रुवो हि विजयो मम।

यन्मे गुणानुरक्तश्च त्वमद्य वशमास्थितः ॥ ७५ ॥  
निमित्तानि च धन्यानि यथा भीम वदन्ति माम्।  
निहते सैन्धवे पापे पाण्डवेन महात्मना ॥ ७६ ॥  
परिष्वजिष्ये राजानं धर्मात्मानं युधिष्ठिरम्।

एतावदुक्त्वा भीमं तु विसृज्य च महायशाः ॥ ७७ ॥  
सम्प्रैक्षत् तावकं सैन्यं व्याघ्रो मृगगणानिव।

तं दृष्ट्वा प्रविविक्षन्तं सैन्यं तव जनाधिप ॥ ७८ ॥  
भूय एवाभवन्मूढं सुभृशं चाप्यकम्पत।

ततः प्रयातः सहसा तव सैन्यं स सात्यकिः ॥ ७९ ॥  
दिदृक्षुरर्जुनं राजन् धर्मराजस्य शासनात्।

[^*]: अंजनके कुलमें उत्पन्न हुए हाथियोंका लक्षण इस प्रकार बतलाया गया है—स्निग्धनीलाम्बुदप्रख्या बलिनो विपुलैः करैः। सुविभक्तमहाशीर्षाः करिणोऽञ्जनवंशजाः॥'''‘स्निग्ध एवं नील-वर्णके मेघोंकी घटाके समान काले, बलवान्, विशाल शुण्डदण्डसे सुशोभित तथा सुन्दर विभागयुक्त विशाल मस्तकवाले हाथी अंजनकुलकी संतानें हैं।’'''