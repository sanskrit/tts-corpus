+++
title_full = "127 भीमसेनका कौरवसेनामें प्रवेश, द्रोणाचार्यके सारथिसहित रथका चूर्ण कर देना तथा उनके द्वारा धृतराष्ट्रके ग्यारह पुत्रोंका वध, अवशिष्ट पुत्रोंसहित सेनाका पलायन"
title = "१२७ भीमपराक्रमे"

+++


ब्रह्मेशानेन्द्रवरुणानवहद् यः पुरा रथः।  
तमास्थाय गतौ कृष्णौ न तयोर्विद्यते भयम् ॥ १ ॥

आज्ञां तु शिरसा बिभ्रदेष गच्छामि मा शुचः।  
समेत्य तान् नरव्याघ्रांस्तव दास्यामि संविदम् ॥ २ ॥

एतावदुक्त्वा प्रययौ परिदाय युधिष्ठिरम्।  
धृष्टद्युम्नाय बलवान् सुहृद्भ्यश्च पुनः पुनः ॥ ३ ॥

धृष्टद्युम्नं चेदमाह भीमसेनो महाबलः।  
विदितं ते महाबाहो यथा द्रोणो महारथः ॥ ४ ॥  
ग्रहणे धर्मराजस्य सर्वोपायेन वर्तते।

न च मे गमने कृत्यं तादृक् पार्षत विद्यते॥५॥  
यादृशं रक्षणे राज्ञः कार्यमात्ययिकं हि नः।

एवमुक्तोऽस्मि पार्थेन प्रतिवक्तुं न चोत्सहे ॥ ६ ॥  
प्रयास्ये तत्र यत्रासौ मुमूर्षुः सैन्धवः स्थितः।  
धर्मराजस्य वचने स्थातव्यमविशङ्कया ॥ ७ ॥

यास्यामि पदवीं भ्रातुः सात्वतस्य च धीमतः।  
सोऽद्य यत्तो रणे पार्थं परिरक्ष युधिष्ठिरम् ॥ ८ ॥  
एतद्धि सर्वकार्याणां परमं कृत्यमाहवे।

तमब्रवीन्महाराज धृष्टद्युम्नो वृकोदरम् ॥ ९ ॥  
ईप्सितं ते करिष्यामि गच्छ पार्थाविचारयन्।

नाहत्वा समरे द्रोणो धृष्टद्युम्नं कथञ्चन ॥ १० ॥  
निग्रहं धर्मराजस्य प्रकरिष्यति संयुगे।

ततो निक्षिप्य राजानं धृष्टद्युम्ने च पाण्डवम् ॥ ११ ॥  
अभिवाद्य गुरुं ज्येष्ठं प्रययौ येन फाल्गुनः।

परिष्वक्तश्च कौन्तेयो धर्मराजेन भारत ॥ १२ ॥  
आघ्रातश्च तथा मूर्ध्नि श्रावितश्चाशिषः शुभाः।

कृत्वा प्रदक्षिणान् विप्रानर्चितांस्तुष्टमानसान् ॥ १३ ॥  
आलभ्य मङ्गलान्यष्टौ पीत्वा कैरातकं मधु।  
द्विगुणद्रविणो वीरो मदरक्तान्तलोचनः ॥ १४ ॥

विप्रैः कृतस्वस्त्ययनो विजयोत्पादसूचितः ।  
पश्यन्नेवात्मनो बुद्धिं विजयानन्दकारिणीम् ॥ १५ ॥

अनुलोमानिलैश्चाशु प्रदर्शितजयोदयः ।  
भीमसेनो महाबाहुः कवची शुभकुण्डली ॥ १६ ॥  
साङ्गदः सतलत्राणः सरथो रथिनां वरः।

तस्य कार्ष्णायसं वर्म हेमचित्रं महर्द्धिमत् ॥ १७ ॥  
विबभौ सर्वतः श्लिष्टं सविद्युदिव तोयदः।

पीतरक्तासितसितैर्वासोभिश्च सुवेष्टितः ॥ १८ ॥  
कण्ठत्राणेन च बभौ सेन्द्रायुध इवाम्बुदः।

प्रयाते भीमसेने तु तव सैन्यं युयुत्सया ॥ १९ ॥  
पाञ्चजन्यरवो घोरः पुनरासीद् विशाम्पते।

तं श्रुत्वा निनदं घोरं त्रैलोक्यत्रासनं महत् ॥ २० ॥  
पुनर्भीमं महाबाहुं धर्मपुत्रोऽभ्यभाषत ।

एष वृष्णिप्रवीरेण ध्मातः सलिलजो भृशम् ॥ २१ ॥  
पृथिवीं चान्तरिक्षं च विनादयति शङ्खराट्।  
नूनं व्यसनमापन्ने सुमहत् सव्यसाचिनि ॥ २२ ॥  
कुरुभिर्युध्यते सार्धं सर्वैश्चक्रगदाधरः ।

आह कुन्ती नूनमार्या पापमद्य निदर्शनम् ॥ २३ ॥  
द्रौपदी च सुभद्रा च पश्यन्त्यौ सह बन्धुभिः।

स भीम त्वरया युक्तो याहि यत्र धनंजयः ॥ २४ ॥  
मुह्यन्तीव हि मे सर्वा धनंजयदिदृक्षया।  
दिशश्च प्रदिशः पार्थ सात्वतस्य च कारणात् ॥ २५ ॥

गच्छ गच्छेति गुरुणा सोऽनुज्ञातो वृकोदरः।  
ततः पाण्डुसुतो राजन् भीमसेनः प्रतापवान् ॥ २६ ॥  
बद्धगोधाङ्‌गुलित्राणः प्रगृहीतशरासनः ।  
ज्येष्ठेन प्रहितो भ्रात्रा भ्राता भ्रातुः प्रियंकरः ॥ २७ ॥

आहत्य दुन्दुभिं भीमः शङ्खं प्रध्माप्य चासकृत्।  
विनद्य सिंहनादेन ज्यां विकर्षन् पुनः पुनः ॥ २८ ॥

तेन शब्देन वीराणां पातयित्वा मनांस्युत।  
दर्शयन् घोरमात्मानममित्रान् सहसाभ्ययात् ॥ २९ ॥

तमूहुर्जवना दान्ता विरुवन्तो हयोत्तमाः।  
विशोकेनाभिसम्पन्ना मनोमारुतरंहसः ॥ ३० ॥

आरुजन् विरुजन् पार्थो ज्यां विकर्षंश्च पाणिना।  
सम्प्रकर्षन् विमर्षंश्च सेनाग्रं समलोडयत् ॥ ३१ ॥

तं प्रयान्तं महाबाहुं पञ्चालाः सहसोमकाः।  
पृष्ठतोऽनुययुः शूरा मघवन्तमिवामराः ॥ ३२ ॥

तं समेत्य महाराज तावकाः पर्यवारयन्।  
दुःशलश्चित्रसेनश्च कुण्डभेदी विविंशतिः ॥ ३३ ॥  
दुर्मुखो दुःसहश्चैव विकर्णश्च शलस्तथा।  
विन्दानुविन्दौ सुमुखो दीर्घबाहुः सुदर्शनः ॥ ३४ ॥  
वृन्दारकः सुहस्तश्च सुषेणो दीर्घलोचनः।  
अभयो रौद्रकर्मा च सुवर्मा दुर्विमोचनः ॥ ३५ ॥  
शोभन्तो रथिनां श्रेष्ठाः सहसैन्यपदानुगाः।  
संयत्ताः समरे वीरा भीमसेनमुपाद्रवन् ॥ ३६ ॥

तैः समन्ताद् वृतः शूरैः समरेषु महारथः।  
तान् समीक्ष्य तु कौन्तेयो भीमसेनः पराक्रमी।  
अभ्यवर्तत वेगेन सिंहः क्षुद्रमृगानिव ॥ ३७ ॥

ते महास्त्राणि दिव्यानि तत्र वीरा अदर्शयन्।  
छादयन्तः शरैर्भीमं मेघाः सूर्यमिवोदितम् ॥ ३८ ॥

स तानतीत्य वेगेन द्रोणानीकमुपाद्रवत्।  
अग्रतश्च गजानीकं शरवर्षैरवाकिरत् ॥ ३९ ॥

सोऽचिरेणैव कालेन तद् गजानीकमाशुगैः।  
दिशः सर्वाः समभ्यस्य व्यधमत् पवनात्मजः ॥ ४० ॥

त्रासिताः शरभस्येव गर्जितेन वने मृगाः।  
प्राद्रवन् द्विरदाः सर्वे नदन्तो भैरवान् रवान् ॥ ४१ ॥

पुनश्चातीव वेगेन द्रोणानीकमुपाद्रवत् ।  
तमवारयदाचार्यो वेलोद्वृत्तमिवार्णवम् ॥ ४२ ॥

ललाटेऽताडयच्चैनं नाराचेन स्मयन्निव ।  
ऊर्ध्वरश्मिरिवादित्यो विबभौ तेन पाण्डवः ॥ ४३ ॥

स मन्यमानस्त्वाचार्यो ममायं फाल्गुनो यथा।  
भीमः करिष्यते पूजामित्युवाच वृकोदरम् ॥ ४४ ॥

भीमसेन न ते शक्या प्रवेष्टुमरिवाहिनी।  
मामनिर्जित्य समरे शत्रुमद्य महाबल ॥ ४५ ॥

यदि ते सोऽनुजः कृष्णः प्रविष्टोऽनुमते मम।  
अनीकं न तु शक्यं मे प्रवेष्टुमिह वै त्वया॥४६॥

अथ भीमस्तु तच्छ्रुत्वा गुरोर्वाक्यमपेतभीः।  
क्रुद्धः प्रोवाच वै द्रोणं रक्तताम्रेक्षणस्त्वरन् ॥ ४७ ॥

तवार्जुनो नानुमते ब्रह्मबन्धो रणाजिरम्।  
प्रविष्टः स हि दुर्धर्षः शक्रस्यापि विशेद् बलम् ॥ ४८ ॥

तेन वै परमां पूजां कुर्वता मानितो ह्यसि।  
नार्जुनोऽहं घृणी द्रोण भीमसेनोऽस्मि ते रिपुः ॥ ४९ ॥

पिता नस्त्वं गुरुर्बन्धुस्तथा पुत्रास्तु ते वयम्।  
इति मन्यामहे सर्वे भवन्तं प्रणताः स्थिताः ॥ ५० ॥

अद्य तद्विपरीतं ते वदतोऽस्मासु दृश्यते।  
यदि त्वं शत्रुमात्मानं मन्यसे तत्तथास्त्विह ॥ ५१ ॥  
एष ते सदृशं शत्रोः कर्म भीमः करोम्यहम्।

अथोद्भ्राम्य गदां भीमः कालदण्डमिवान्तकः ॥ ५२ ॥  
द्रोणाय व्यसृजद् राजन् स रथादवपुप्लुवे।

साश्वसूतध्वजं यानं द्रोणस्यापोथयत् तदा ॥ ५३ ॥  
प्रामृद्नाच्च बहून् योधान् वायुर्वृक्षानिवौजसा।

तं पुनः परिवव्रुस्ते तव पुत्रा रथोत्तमम् ॥ ५४ ॥  
अन्यं तु रथमास्थाय द्रोणः प्रहरतां वरः।  
व्यूहद्वारं समासाद्य युद्धाय समुपस्थितः ॥ ५५ ॥

ततः क्रुद्धो महाराज भीमसेनः पराक्रमी।  
अग्रतः स्यन्दनानीकं शरवर्षैरवाकिरत् ॥ ५६ ॥

ते वध्यमानाः समरे तव पुत्रा महारथाः।  
भीमं भीमबला युद्धे योधयन्ति जयैषिणः ॥ ५७ ॥

ततो दुःशासनः क्रुद्धो रथशक्तिं समाक्षिपत्।  
सर्वपारसवीं तीक्ष्णां जिघांसुः पाण्डुनन्दनम् ॥ ५८ ॥

आपतन्तीं महाशक्तिं तव पुत्रप्रणोदिताम्।  
द्विधा चिच्छेद तां भीमस्तदद्भुतमिवाभवत् ॥ ५९ ॥

अथान्यैर्विशिखैस्तीक्ष्णैः संक्रुद्धः कुण्डभेदिनम् ।  
सुषेणं दीर्घनेत्रं च त्रिभिस्त्रीनवधीद् बली ॥ ६० ॥

ततो वृन्दारकं वीरं कुरूणां कीर्तिवर्धनम्।  
पुत्राणां तव वीराणां युध्यतामवधीत् पुनः ॥ ६१ ॥

अभयं रौद्रकर्माणं दुर्विमोचनमेव च।  
त्रिभिस्त्रीनवधीद् भीमः पुनरेव सुतांस्तव ॥ ६२ ॥

वध्यमाना महाराज पुत्रास्तव बलीयसा।  
भीमं प्रहरतां श्रेष्ठं समन्तात् पर्यवारयन् ॥ ६३ ॥

ते शरैर्भीमकर्माणं ववर्षुः पाण्डवं युधि।  
मेघा इवातपापाये धाराभिर्धरणीधरम् ॥ ६४ ॥

स तद् बाणमयं वर्षमश्मवर्षमिवाचलः।  
प्रतीच्छन् पाण्डुदायादो न प्राव्यथत शत्रुहा ॥ ६५ ॥

विन्दानुविन्दौ सहितौ सुवर्माणं च ते सुतम्।  
प्रहसन्नेव कौन्तेयः शरैर्निन्ये यमक्षयम् ॥ ६६ ॥

ततः सुदर्शनं वीरं पुत्रं ते भरतर्षभ।  
विव्याध समरे तूर्णं स पपात ममार च ॥ ६७ ॥

सोऽचिरेणैव कालेन तद्रथानीकमाशुगैः ।  
दिशः सर्वाः समालोक्य व्यधमत् पाण्डुनन्दनः ॥ ६८ ॥

ततो वै रथघोषेण गर्जितेन मृगा इव।  
भज्यमानाश्च समरे तव पुत्रा विशाम्पते ॥ ६९ ॥

प्राद्रवन् सहसा सर्वे भीमसेनभयार्दिताः।  
अनुयायाच्च कौन्तेयः पुत्राणां ते महद् बलम् ॥ ७० ॥

विव्याध समरे राजन् कौरवेयान् समन्ततः।  
वध्यमाना महाराज भीमसेनेन तावकाः ॥ ७१ ॥  
त्यक्त्वा भीमं रणाज्जग्मुश्चोदयन्तो हयोत्तमान्।

तांस्तु निर्जित्य समरे भीमसेनो महाबलः ॥ ७२ ॥  
सिंहनादरवं चक्रे बाहुशब्दं च पाण्डवः।

तलशब्दं च सुमहत् कृत्वा भीमो महाबलः ॥ ७३ ॥  
भीषयित्वा रथानीकं हत्वा योधान् वरान् वरान्।  
व्यतीत्य रथिनश्चापि द्रोणानीकमुपाद्रवत् ॥ ७४ ॥

[^*]: अनलो गौर्हिरण्यं च दूर्वागोरोचनामृतम्। अक्षतं दधि चेत्यष्टौ मङ्गलानि प्रचक्षते॥'''अग्नि, गौ, सुवर्ण, दूर्वा, गोरोचन, अमृत (घी), अक्षत और दही—इन आठ वस्तुओंको मांगलिक कहते हैं।'''