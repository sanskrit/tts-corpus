+++
title_full = "131 भीमसेनके द्वारा कर्णकी पराजय"
title = "१३१ कर्णपराजये"

+++


वर्तमाने महाराज संग्रामे लोमहर्षणे।  
व्याकुलेषु च सर्वेषु पीड्यमानेषु सर्वशः ॥ १ ॥  
राधेयो भीममानर्च्छद् युद्धाय भरतर्षभ।  
यथा नागो वने नागं मत्तो मत्तमभिद्रवन् ॥ २ ॥

यौ तौ कर्णश्च भीमश्च सम्प्रयुद्धौ महाबलौ।  
अर्जुनस्य रथोपान्ते कीदृशः सोऽभवद् रणः ॥ ३ ॥

पूर्वं हि निर्जितः कर्णो भीमसेनेन संयुगे।  
कथं भूयः स राधेयो भीममागान्महारथः ॥ ४ ॥

भीमो वा सूततनयं प्रत्युद्यातः कथं रणे।  
महारथं समाख्यातं पृथिव्यां प्रवरं रथम् ॥ ५ ॥

भीष्मद्रोणावतिक्रम्य धर्मराजो युधिष्ठिरः ।  
नान्यतो भयमादत्त विना कर्णान्महारथात् ॥ ६ ॥

भयाद् यस्य महाबाहोर्न शेते बहुलाः समाः।  
चिन्तयन् नित्यशो वीर्यं राधेयस्य महात्मनः।  
तं कथं सूतपुत्रं तु भीमोऽयोधयताहवे ॥ ७ ॥

ब्रह्मण्यं वीर्यसम्पन्नं समरेष्वनिवर्तिनम् ।  
कथं कर्णं युधां श्रेष्ठं योधयामास पाण्डवः ॥ ८ ॥

यौ तौ समीयतुर्वीरौ वैकर्तनवृकोदरौ।  
कथं तावत्र युध्येतां महाबलपराक्रमौ ॥ ९ ॥

भ्रातृत्वं दर्शितं पूर्वं घृणी चापि स सूतजः।  
कथं भीमेन युयुधे कुन्त्या वाक्यमनुस्मरन् ॥ १० ॥

भीमो वा सूतपुत्रेण स्मरन् वैरं पुरा कृतम्।  
अयुध्यत कथं शूरः कर्णेन सह संयुगे ॥ ११ ॥

आशास्ते च सदा सूत पुत्रो दुर्योधनो मम।  
कर्णो जेष्यति संग्रामे समस्तान् पाण्डवानिति ॥ १२ ॥

जयाशा यत्र पुत्रस्य मम मन्दस्य संयुगे।  
स कथं भीमकर्माणं भीमसेनमयोधयत् ॥ १३ ॥

यं समासाद्य पुत्रैर्मे कृतं वैरं महारथैः।  
तं सूततनयं तात कथं भीमो ह्ययोधयत् ॥ १४ ॥

अनेकान् विप्रकारांश्च सूतपुत्रसमुद्भवान् ।  
स्मरमाणः कथं भीमो युयुधे सूतसूनुना ॥ १५ ॥

योऽजयत् पृथिवीं सर्वां रथेनैकेन वीर्यवान्।  
तं सूततनयं युद्धे कथं भीमो ह्ययोधयत् ॥ १६ ॥

यो जातः कुण्डलाभ्यां च कवचेन सहैव च।  
तं सूतपुत्रं समरे भीमः कथमयोधयत् ॥ १७ ॥

यथा तयोर्युद्धमभूद् यश्चासीद् विजयी तयोः।  
तन्ममाचक्ष्व तत्त्वेन कुशलो ह्यसि संजय ॥ १८ ॥

भीमसेनस्तु राधेयमुस्तृज्य रथिनां वरम्।  
इयेष गन्तुं यत्रास्तां वीरौ कृष्णधनंजयौ ॥ १९ ॥

तं प्रयान्तमभिद्रुत्य राधेयः कङ्कपत्रिभिः।  
अभ्यवर्षन्महाराज मेघो वृष्ट्येव पर्वतम् ॥ २० ॥

फुल्लता पङ्कजेनेव वक्त्रेण विहसन् बली।  
आजुहाव रणे यान्तं भीममाधिरथिस्तदा ॥ २१ ॥

भीमाहितैस्तव रणे स्वप्नेऽपि न विभावितम्।  
तद् दर्शयसि कस्मान्मे पृष्ठं पार्थदिदृक्षया ॥ २२ ॥

कुन्त्याः पुत्रस्य सदृशं नेदं पाण्डवनन्दन।  
तेन मामभितः स्थित्वा शरवर्षैरवाकिर ॥ २३ ॥

भीमसेनस्तदाह्वानं कर्णान्नामर्षयद् युधि ।  
अर्धमण्डलमावृत्य सूतपुत्रमयोधयत् ॥ २४ ॥

अवक्रगामिभिर्बाणैरभ्यवर्षन्महायशाः ।  
दंशितं द्वैरथे यत्तं सर्वशस्त्रविशारदम् ॥ २५ ॥

विधित्सुः कलहस्यान्तं जिघांसुः कर्णमक्षिणोत्।  
हत्वा तस्यानुगांस्तं च हन्तुकामो महाबलः ॥ २६ ॥

तस्मै व्यसृजदुग्राणि विविधानि परंतपः।  
अमर्षात् पाण्डवः क्रुद्धः शरवर्षाणि मारिष ॥ २७ ॥

तस्य तानीषुवर्षाणि मत्तद्विरदगामिनः ।  
सूतपुत्रोऽस्त्रमायाभिरग्रसत् परमास्त्रवित् ॥ २८ ॥

स यथावन्महाबाहुर्विद्यया वै सुपूजितः।  
आचार्यवन्महेष्वासः कर्णः पर्यचरद् बली ॥ २९ ॥

युध्यमानं तु संरम्भाद् भीमसेनं हसन्निव।  
अभ्यपद्यत कौन्तेयं कर्णो राजन् वृकोदरम् ॥ ३० ॥

तन्नामृष्यत कौन्तेयः कर्णस्य स्मितमाहवे।  
युध्यमानेषु वीरेषु पश्यत्सु च समन्ततः ॥ ३१ ॥  
तं भीमसेनः सम्प्राप्तं वत्सदन्तैः स्तनान्तरे।  
विव्याध बलवान् क्रुद्धस्तोत्रैरिव महाद्विपम् ॥ ३२ ॥

पुनश्च सूतपुत्रं तु स्वर्णपुङ्खैः शिलाशितैः।  
सुमुक्तैश्चित्रवर्माणं निर्बिभेद त्रिसप्तभिः ॥ ३३ ॥

कर्णो जाम्बूनदैर्जालैः संछन्नान् वातरंहसः।  
हयान् विव्याध भीमस्य पञ्चभिः पञ्चभिः शरैः ॥ ३४ ॥

ततो बाणमयं जालं भीमसेनरथं प्रति।  
कर्णेन विहितं राजन् निमेषार्धाददृश्यत ॥ ३५ ॥

सरथः सध्वजस्तत्र समूतः पाण्डवस्तदा।  
प्राच्छाद्यत महाराज कर्णचापच्युतैः शरैः ॥ ३६ ॥

तस्य कर्णश्चतुःषष्ट्या व्यधमत् कवचं दृढम्।  
क्रुद्धश्चाप्यहनत् पार्थं नाराचैर्मर्मभेदिभिः ॥ ३७ ॥

ततोऽचिन्त्य महाबाहुः कर्णकार्मुकनिःसृतान् ।  
समाश्लिष्यदसम्भ्रान्तः सूतपुत्रं वृकोदरः ॥ ३८ ॥

स कर्णचापप्रभवानिषूनाशीविषोपमान् ।  
बिभ्रद् भीमो महाराज न जगाम व्यथां रणे ॥ ३९ ॥

ततो द्वात्रिंशता भल्लैर्निशितैस्तिग्मतेजनैः ।  
विव्याध समरे कर्णं भीमसेनः प्रतापवान् ॥ ४० ॥

अयत्नेनैव तं कर्णः शरैर्भृशमवाकिरत्।  
भीमसेनं महाबाहुं सैन्धवस्य वधैषिणम् ॥ ४१ ॥

मृदुपूर्वं तु राधेयो भीममाजावयोधयत्।  
क्रोधपूर्वं तथा भीमः पूर्वं वैरमनुस्मरन् ॥ ४२ ॥

तं भीमसेनो नामृष्यदवमानममर्षणः ।  
स तस्मै व्यसृजत् तूर्णं शरवर्षममित्रहा ॥ ४३ ॥

ते शराः प्रेषितास्तेन भीमसेनेन संयुगे।  
निपेतुः सर्वतो वीरे कूजन्त इव पक्षिणः ॥ ४४ ॥

हेमपुङ्खाः प्रसन्नाग्रा भीमसेनधनुश्च्युताः ।  
प्राच्छादयंस्ते राधेयं शलभा इव पावकम् ॥ ४५ ॥

कर्णस्तु रथिनां श्रेष्ठश्छाद्यमानः समन्ततः।  
राजन् व्यसृजदुग्राणि शरवर्षाणि भारत ॥ ४६ ॥

तस्य तानशनिप्रख्यानिषून् समरशोभिनः ।  
चिच्छेद बहुभिर्भल्लैरसम्प्राप्तान् वृकोदरः ॥ ४७ ॥

पुनश्च शरवर्षेण च्छादयामास भारत।  
कर्णो वैकर्तनो युद्धे भीमसेनमरिंदमः ॥ ४८ ॥

तत्र भारत भीमं तु दृष्टवन्तः स्म सायकैः।  
समाचिततनुं संख्ये श्वाविधं शललैरिव ॥ ४९ ॥

हेमपुङ्खान् शिलाधौतान् कर्णचापच्युतान्‌ शरान्।  
दधार समरे वीरः स्वरश्मीनिव रश्मिवान् ॥ ५० ॥

रुधिरोक्षितसर्वाङ्गो भीमसेनो व्यराजत ।  
समृद्धकुसुमापीडो वसन्तेऽशोकवृक्षवत् ॥ ५१ ॥

तत्तु भीमो महाबाहोः कर्णस्य चरितं रणे।  
नामृष्यत महाबाहुः क्रोधादुद्‌वृत्तलोचनः ॥ ५२ ॥

स कर्णं पञ्चविंशत्या नाराचानां समार्पयत्।  
महीधरमिव श्वेतं गूढपादैर्विषोल्बणैः ॥ ५३ ॥

पुनरेव च विव्याध षड्भिरष्टाभिरेव च।  
मर्मस्वमरविक्रान्तः सूतपुत्रं तनुत्यजम् ॥ ५४ ॥

पुनरन्येन बाणेन भीमसेनः प्रतापवान्।  
चिच्छेद कार्मुकं तूर्णं कर्णस्य प्रहसन्निव ॥ ५५ ॥

जघान चतुरश्चाश्वान् सूतं च त्वरितः शरैः।  
नाराचैरर्करश्म्याभैः कर्णं विव्याध चोरसि ॥ ५६ ॥

ते जग्मुर्धरणीमाशु कर्णं निर्भिद्य पत्रिणः।  
यथा जलधरं भित्त्वा दिवाकरमरीचयः ॥ ५७ ॥

स वैक्लव्यं महत् प्राप्य छिन्नधन्वा शराहतः।  
तथा पुरुषमानी स प्रत्यपायाद् रथान्तरम् ॥ ५८ ॥