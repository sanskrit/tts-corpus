+++
title_full = "123 सात्यकिका घोर युद्ध और दुःशासनकी पराजय"
title = "१२३ दुःशासनपराजये"

+++


ततो दुःशासनो राजन् शैनेयं समुपाद्रवत्।  
किरन् शतसहस्राणि पर्जन्य इव वृष्टिमान् ॥ १ ॥

स विद्ध्वा सात्यकिं षष्ट्या तथा षोडशभिः शरैः।  
नाकम्पयत् स्थितं युद्धे मैनाकमिव पर्वतम् ॥ २ ॥

तं तु दुःशासनः शूरः सायकैरावृणोद् भृशम्।  
रथव्रातेन महता नानादेशोद्भवेन च ॥ ३ ॥

सर्वतो भरतश्रेष्ठ विसृजन् सायकान् बहून्।  
पर्जन्य इव घोषेण नादयन् वै दिशो दश ॥ ४ ॥

तमापतन्तमालोक्य सात्यकिः कौरवं रणे।  
अभिद्रुत्य महाबाहुश्छादयामास सायकैः ॥ ५ ॥

ते छाद्यमाना बाणौघैर्दुःशासनपुरोगमाः ।  
प्राद्रवन् समरे भीतास्तव सैन्यस्य पश्यतः ॥ ६ ॥

तेषु द्रवत्सु राजेन्द्र पुत्रो दुःशासनस्तव।  
तस्थौ व्यपेतभी राजन् सात्यकिं चार्दयच्छरैः ॥ ७ ॥

चतुर्भिर्वाजिनस्तस्य सारथिं च त्रिभिः शरैः।  
सात्यकिं च शतेनाजौ विद्ध्वा नादं मुमोच सः ॥ ८ ॥

ततः क्रुद्धो महाराज माधवस्तस्य संयुगे।  
रथं सूतं ध्वजं तं च चक्रेऽदृश्यमजिह्मगैः ॥ ९ ॥

स तु दुःशासनं शूरं सायकैरावृणोद् भृशम्।  
सशङ्कं समनुप्राप्तमूर्णनाभिरिवोर्णया ॥ १० ॥  
त्वरन् समावृणोद् बाणैर्दुःशासनममित्रजित् ।

दृष्ट्वा दुःशासनं राजा तथा शरशताचितम् ॥ ११ ॥  
त्रिगर्तांश्चोदयामास युयुधानरथं प्रति ।

तेऽगच्छन् युयुधानस्य समीपं क्रूरकर्मणः ॥ १२ ॥  
त्रिगर्तानां त्रिसाहस्रा रथा युद्धविशारदाः।

ते तु तं रथवंशेन महता पर्यवारयन् ॥ १३ ॥  
स्थिरां कृत्वा मतिं युद्धे भूत्वा संशप्तका मिथः।

तेषां प्रपततां युद्धे शरवर्षाणि मुञ्चताम् ॥ १४ ॥  
योधान् पञ्चशतान् मुख्यानग्र्यानीके व्यपोथयत्।

तेऽपतन् निहतास्तूर्णं शिनिप्रवरसायकैः ॥ १५ ॥  
महामारुतवेगेन भग्ना इव नगाद् द्रुमाः।

नागैश्च बहुधा च्छिन्नैर्ध्वजैश्चैव विशाम्पते ॥ १६ ॥  
हयैश्च कनकापीडैः पतितैस्तत्र मेदिनी।  
शैनेयशरसंकृत्तैः शोणितौघपरिप्लुतैः ॥ १७ ॥  
अशोभत महाराज किंशुकैरिव पुष्पितैः।

ते वध्यमानाः समरे युयुधानेन तावकाः ॥ १८ ॥  
त्रातारं नाध्यगच्छन्त पङ्कमग्ना इव द्विपाः।

ततस्ते पर्यवर्तन्त सर्वे द्रोणरथं प्रति ॥ १९ ॥  
भयात् पतगराजस्य गर्तानीव महोरगाः।

हत्वा पञ्चशतान् योधान् शरैराशीविषोपमैः ॥ २० ॥  
प्रायात् स शनकैर्वीरो धनंजयरथं प्रति।

तं प्रयान्तं नरश्रेष्ठं पुत्रो दुःशासनस्तव ॥ २१ ॥  
विव्याध नवभिस्तूर्णं शरैः संनतपर्वभिः।

स तु तं प्रतिविव्याध पञ्चभिर्निशितैः शरैः ॥ २२ ॥  
रुक्मपुङ्खैर्महेष्वासो गार्ध्रपत्रैरजिह्मगैः ।

सात्यकिं तु महाराज प्रहसन्निव भारत ॥ २३ ॥  
दुःशासनस्त्रिभिर्विद्ध्वा पुनर्विव्याध पञ्चभिः ।

शैनेयस्तव पुत्रं तु हत्वा पञ्चभिराशुगैः ॥ २४ ॥  
धनुश्चास्य रणे छित्त्वा विस्मयन्नर्जुनं ययौ।

ततो दुःशासनः क्रुद्धो वृष्णिवीराय गच्छते ॥ २५ ॥  
सर्वपारशवीं शक्तिं विससर्ज जिघांसया।

तां तु शक्तिं तदा घोरां तव पुत्रस्य सात्यकिः॥२६॥  
चिच्छेद शतधा राजन् निशितैः कङ्कपत्रिभिः।

अथान्यद् धनुरादाय पुत्रस्तव जनेश्वर ॥ २७ ॥  
सात्यकिं च शरैर्विद्ध्वा सिंहनादं ननर्द ह।

सात्यकिस्तु रणे क्रुद्धो मोहयित्वा सुतं तव ॥ २८ ॥  
शरैरग्निशिखाकारैराजघान स्तनान्तरे ।  
त्रिभिरेव महाभागः शरैः संनतपर्वभिः।

सर्वायसैस्तीक्ष्णवक्त्रैः पुनर्विव्याध चाष्टभिः ॥ २९ ॥  
दुःशासनस्तु विंशत्या सात्यकिं प्रत्यविध्यत।

सात्वतोऽपि महाराज तं विव्याध स्तनान्तरे ॥ ३० ॥  
त्रिभिरेव महाभागः शरैः संनतपर्वभिः।

ततोऽस्य वाहान् निशितैः शरैर्जघ्ने महारथः ॥ ३१ ॥  
सारथिं च सुसंक्रुद्धः शरैः संनतपर्वभिः।

धनुरेकेन भल्लेन हस्तावापं च पञ्चभिः ॥ ३२ ॥  
ध्वजं च रथशक्तिं च भल्लाभ्यां परमास्त्रवित्।  
चिच्छेद विशिखैस्तीक्ष्णैस्तथोभौ पार्ष्णिसारथी ॥ ३३ ॥

स च्छिन्नधन्वा विरथो हताश्वो हतसारथिः।  
त्रिगर्तसेनापतिना स्वरथेनापवाहितः ॥ ३४ ॥

तमभिद्रुत्य शैनेयो मुहूर्तमिव भारत।  
न जघान महाबाहुर्भीमसेनवचः स्मरन् ॥ ३५ ॥

भीमसेनेन तु वधः सुतानां तव भारत।  
प्रतिज्ञातः सभामध्ये सर्वेषामेव संयुगे ॥ ३६ ॥

ततो दुःशासनं जित्वा सात्यकिः संयुगे प्रभो।  
जगाम त्वरितो राजन् येन यातो धनंजयः ॥ ३७ ॥