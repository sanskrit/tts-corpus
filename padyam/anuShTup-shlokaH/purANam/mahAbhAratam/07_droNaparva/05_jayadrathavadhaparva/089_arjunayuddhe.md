+++
title_full = "089 अर्जुनके द्वारा दुर्मर्षणकी गजसेनाका संहार और समस्त सैनिकोंका पलायन"
title = "०८९ अर्जुनयुद्धे"

+++


चोदयाश्वान् हृषीकेश यत्र दुर्मर्षणः स्थितः।  
एतद् भित्त्वा गजानीकं प्रवेक्ष्याम्यरिवाहिनीम् ॥ १ ॥

एवमुक्तो महाबाहुः केशवः सव्यसाचिना।  
अचोदयद्धयांस्तत्र यत्र दुर्मर्षणः स्थितः ॥ २ ॥

स सम्प्रहारस्तुमुलः सम्प्रवृत्तः सुदारुणः।  
एकस्य च बहूनां च रथनागनरक्षयः ॥ ३ ॥

ततः सायकवर्षेण पर्जन्य इव वृष्टिमान्।  
परानवाकिरत् पार्थः पर्वतानिव नीरदः ॥ ४ ॥

ते चापि रथिनः सर्वे त्वरिताः कृतहस्तवत्।  
अवाकिरन् बाणजालैस्तत्र कृष्णधनंजयौ ॥ ५ ॥

ततः क्रुद्धो महाबाहुर्वार्यमाणः परैर्युधि।  
शिरांसि रथिनां पार्थः कायेभ्योऽपाहरच्छरैः ॥ ६ ॥

उद्भ्रान्तनयनैर्वक्त्रैः संदष्टौष्ठपुटैः शुभैः ।  
सकुण्डलशिरस्त्राणैर्वसुधा समकीर्यत ॥ ७ ॥

पुण्डरीकवनानीव विध्वस्तानि समन्ततः ।  
विनिकीर्णानि योधानां वदनानि चकाशिरे ॥ ८ ॥

तपनीयतनुत्राणाः संसिक्ता रुधिरेण च।  
संसक्ता इव दृश्यन्ते मेघसंघाः सविद्युतः ॥ ९ ॥

शिरसां पततां राजन् शब्दोऽभूद् वसुधातले।  
कालेन परिपक्वानां तालानां पततामिव ॥ १० ॥

ततः कबन्धं किंचित् तु धनुरालम्ब्य तिष्ठति।  
किंचित्‌ खड्‌गं विनिष्कृष्य भुजेनोद्यम्य तिष्ठति ॥ ११ ॥

पतितानि न जानन्ति शिरांसि पुरुषर्षभाः।  
अमृष्यमाणाः संग्रामे कौन्तेयं जयगृद्धिनः ॥ १२ ॥

हयानामुत्तमाङ्गैश्च हस्तेहस्तैश्च मेदिनी ।  
बाहुभिश्च शिरोभिश्च वीराणां समकीर्यत ॥ १३ ॥

अयं पार्थः कुतः पार्थ एष पार्थ इति प्रभो।  
तव सैन्येषु योधानां पार्थभूतमिवाभवत् ॥ १४ ॥

अन्योन्यमपि चाजघ्नुरात्मानमपि चापरे ।  
पार्थभूतममन्यन्त जगत् कालेन मोहिताः ॥ १५ ॥

निष्टनन्तः सरुधिरा विसंज्ञा गाढवेदनाः।  
शयाना बहवो वीराः कीर्तयन्तः स्वबान्धवान् ॥ १६ ॥

सभिन्दिपालाः सप्रासाः सशक्त्यृष्टिपरश्वधाः ।  
सनिर्व्यूहाः सनिस्त्रिंशाः सशरासनतोमराः ॥ १७ ॥  
सबाणवर्माभरणाः सगदाः साङ्गदा रणे।  
महाभुजगसंकाशा बाहवः परिघोपमाः ॥ १८ ॥  
उद्वेष्टन्ति विचेष्टन्ति संचेष्टन्ति च सर्वशः।  
वेगं कुर्वन्ति संरब्धा निकृत्ताः परमेषुभिः ॥ १९ ॥

यो यः स्म समरे पार्थं प्रतिसंचरते नरः।  
तस्य तस्यान्तको बाणः शरीरमुपसर्पति ॥ २० ॥

नृत्यतो रथमार्गेषु धनुर्व्यायच्छतस्तथा ।  
न कश्चित् तत्र पार्थस्य ददृशेऽन्तरमण्वपि ॥ २१ ॥

यत्तस्य घटमानस्य क्षिप्रं विक्षिपतः शरान्।  
लाघवात् पाण्डुपुत्रस्य व्यस्मयन्त परे जनाः ॥ २२ ॥

हस्तिनं हस्तियन्तारमश्वमाश्विकमेव च ।  
अभिनत् फाल्गुनो बाणौ रथिनं च ससारथिम् ॥ २३ ॥

आवर्तमानमावृत्तं युध्यमानं च पाण्डवः।  
प्रमुखे तिष्ठमानं च न किंचिन्न निहन्ति सः ॥ २४ ॥

यथोदयन् वै गगने सूर्यो हन्ति महत् तमः।  
तथार्जुनो गजानीकमवधीत् कङ्कपत्रिभिः ॥ २५ ॥

हस्तिभिः पतितैर्भिन्नैस्तव सैन्यमदृश्यत ।  
अन्तकाले यथा भूमिर्व्यवकीर्णा महीधरैः ॥ २६ ॥

यथा मध्यन्दिने सूर्यो दुष्प्रेक्ष्यः प्राणिभिः सदा।  
तथा धनंजयः क्रुद्धो दुष्प्रेक्ष्यो युधि शत्रुभिः ॥ २७ ॥

तत् तथा तव पुत्रस्य सैन्यं युधि परंतप।  
प्रभग्नं द्रुतमाविग्नमतीव शरपीडितम् ॥ २८ ॥

मारुतेनेव महता मेघानीकं व्यदीर्यत।  
प्रकाल्यमानं तत् सैन्यं नाशकत् प्रतिवीक्षितुम् ॥ २९ ॥

प्रतोदैश्चापकोटीभिर्हुङ्कारैः साधुवाहितैः ।  
कशापार्ष्ण्यभिघातैश्च वाग्भिरुग्राभिरेव च ॥ ३० ॥  
चोदयन्तो हयांस्तूर्णं पलायन्ते स्म तावकाः।  
सादिनो रथिनश्चैव पत्तयश्चार्जुनार्दिताः ॥ ३१ ॥

पार्ष्ण्यङ्‌गुष्ठाङ्कुशैर्नागं चोदयन्तस्तथा परे ।  
शरैः सम्मोहिताश्चान्ये तमेवाभिमुखा ययुः।  
तव योधा हतोत्साहा विभ्रान्तमनसस्तदा ॥ ३२ ॥