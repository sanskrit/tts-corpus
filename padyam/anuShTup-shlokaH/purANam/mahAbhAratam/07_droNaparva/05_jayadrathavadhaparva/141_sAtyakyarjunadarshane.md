+++
title_full = "141 सात्यकिका अद्\u200cभुत पराक्रम, श्रीकृष्णका अर्जुनको सात्यकिके आगमनकी सूचना देना और अर्जुनकी चिन्ता"
title = "१४१ सात्यक्यर्जुनदर्शने"

+++


तमुद्यतं महाबाहुं दुःशासनरथं प्रति।  
त्वरितं त्वरणीयेषु धनंजयजयैषिणम् ॥ १ ॥  
त्रिगर्तानां महेष्वासाः सुवर्णविकृतध्वजाः ।  
सेनासमुद्रमाविष्टमनन्तं पर्यवारयन् ॥ २ ॥

अथैनं रथवंशेन सर्वतः संनिवार्य ते।  
अवाकिरन् शरव्रातैः क्रुद्धाः परमधन्विनः ॥ ३ ॥

अजयद् राजपुत्रांस्तान् भ्राजमानान् महारणे।  
एकः पञ्चाशतं शत्रून् सात्यकिः सत्यविक्रमः ॥ ४ ॥

सम्प्राप्य भारतीमध्यं तलघोषसमाकुलम् ।  
असिशक्तिगदापूर्णमप्लवं सलिलं यथा ॥ ५ ॥  
तत्राद्भुतमपश्याम शैनेयचरितं रणे ।

प्रतीच्यां दिशि तं दृष्ट्वा प्राच्यां पश्यामि लाघवात् ॥ ६ ॥  
उदीचीं दक्षिणां प्राचीं प्रतीचीं विदिशस्तथा।  
नृत्यन्निवाचरच्छूरो यथा रथशतं तथा ॥ ७ ॥

तद् दृष्ट्वा चरितं तस्य सिंहविक्रान्तगामिनः।  
त्रिगर्ताः संन्यवर्तन्त संतप्ताः स्वजनं प्रति ॥ ८ ॥

तमन्ये शूरसेनानां शूराः संख्ये न्यवारयन्।  
नियच्छन्तः शरव्रातैर्मत्तं द्विपमिवाङ्कुशैः ॥ ९ ॥

तैर्व्यवाहरदार्यात्मा मुहूर्तादेव सात्यकिः ।  
ततः कलिङ्गैर्युयुधे सोऽचिन्त्यबलविक्रमः ॥ १० ॥

तां च सेनामतिक्रम्य कलिङ्गानां दुरत्ययाम्।  
अथ पार्थं महाबाहुर्धनंजयमुपासदत् ॥ ११ ॥

तरन्निव जले श्रान्तो यथा स्थलमुपेयिवान्।  
तं दृष्ट्वा पुरुषव्याघ्रं युयुधानः समाश्वसत् ॥ १२ ॥

तमायान्तमभिप्रेक्ष्य केशवः पार्थमब्रवीत् ।  
असावायाति शैनेयस्तव पार्थ पदानुगः ॥ १३ ॥

एष शिष्यः सखा चैव तव सत्यपराक्रमः।  
सर्वान् योधांस्तृणीकृत्य विजिग्ये पुरुषर्षभः ॥ १४ ॥

एष कौरवयोधानां कृत्वा घोरमुपद्रवम्।  
तव प्राणैः प्रियतमः किरीटिन्नेति सात्यकिः ॥ १५ ॥

एष द्रोणं तथा भोजं कृतवर्माणमेव च।  
कदर्थीकृत्य विशिखैः फाल्गुनाभ्येति सात्यकिः ॥ १६ ॥

धर्मराजप्रियान्वेषी हत्वा योधान् वरान् वरान्।  
शूरश्चैव कृतास्त्रश्च फाल्गुनाभ्येति सात्यकिः ॥ १७ ॥

कृत्वा सुदुष्करं कर्म सैन्यमध्ये महाबलः।  
तव दर्शनमन्विच्छन् पाण्डवाभ्येति सात्यकिः ॥ १८ ॥

बहूनेकरथेनाजौ योधयित्वा महारथान् ।  
आचार्यप्रमुखान् पार्थ प्रयात्येष स सात्यकिः ॥ १९ ॥

स्वबाहुबलमाश्रित्य विदार्य च वरूथिनीम्।  
प्रेषितो धर्मराजेन पार्थैषोऽभ्येति सात्यकिः ॥ २० ॥

यस्य नास्ति समो योधः कौरवेषु कथंचन।  
सोऽयमायाति कौन्तेय सात्यकिर्युद्धदुर्मदः ॥ २१ ॥

कुरुसैन्याद् विमुक्तो वै सिंहो मध्याद् गवामिव।  
निहत्य बहुलाः सेनाः पार्थैषोऽभ्येति सात्यकिः ॥ २२ ॥

एष राजसहस्राणां वक्त्रैः पङ्कजसंनिभैः।  
आस्तीर्य वसुधां पार्थ क्षिप्रमायाति सात्यकिः ॥ २३ ॥

एष दुर्योधनं जित्वा भ्रातृभिः सहितं रणे।  
निहत्य जलसंधं च क्षिप्रमायाति सात्यकिः ॥ २४ ॥

रुधिरौघवतीं कृत्वा नदीं शोणितकर्दमाम्।  
तृणवद् व्यस्य कौरव्यानेष ह्यायाति सात्यकिः ॥ २५ ॥

ततः प्रहृष्टः कौन्तेयः केशवं वाक्यमब्रवीत्।  
न मे प्रियं महाबाहो यन्मामभ्येति सात्यकिः ॥ २६ ॥

न हि जानामि वृत्तान्तं धर्मराजस्य केशव।  
सात्वतेन विहीनः स यदि जीवति वा न वा॥२७॥

एतेन हि महाबाहो रक्षितव्यः स पार्थिवः।  
तमेष कथमुत्सृज्य मम कृष्ण पदानुगः ॥ २८ ॥

राजा द्रोणाय चोत्सृष्टः सैन्धवश्चानिपातितः।  
प्रत्युद्याति च शैनेयमेष भूरिश्रवा रणे ॥ २९ ॥

सोऽयं गुरुतरो भारः सैन्धवार्थे समाहितः।  
ज्ञातव्यश्च हि मे राजा रक्षितव्यश्च सात्यकिः ॥ ३० ॥

जयद्रथश्च हन्तव्यो लम्बते च दिवाकरः।  
श्रान्तश्चैष महाबाहुरल्पप्राणश्च साम्प्रतम् ॥ ३१ ॥  
परिश्रान्ता हयाश्चास्य हययन्ता च माधव।  
न च भूरिश्रवाः श्रान्तः ससहायश्च केशव ॥ ३२ ॥

अपीदानीं भवेदस्य क्षेममस्मिन् समागमे।  
कच्चिन्न सागरं तीर्त्वा सात्यकिः सत्यविक्रमः ॥ ३३ ॥  
गोष्पदं प्राप्य सीदेत महौजाः शिनिपुङ्गवः।

अपि कौरवमुख्येन कृतास्त्रेण महात्मना ॥ ३४ ॥  
समेत्य भूरिश्रवसा स्वस्तिमान् सात्यकिर्भवेत्।

व्यतिक्रममिमं मन्ये धर्मराजस्य केशव ॥ ३५ ॥  
आचार्याद् भयमुत्सृज्य यः प्रैषयत् सात्यकिम्।

ग्रहणं धर्मराजस्य खगः श्येन इवामिषम् ॥ ३६ ॥  
नित्यमाशंसते द्रोणः कच्चित् स्यात् कुशली नृपः ॥ ३७ ॥