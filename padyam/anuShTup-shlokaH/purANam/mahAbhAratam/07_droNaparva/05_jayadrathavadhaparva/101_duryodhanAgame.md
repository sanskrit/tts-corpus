+++
title_full = "101 श्रीकृष्ण और अर्जुनको आगे बढ़ा देख कौरव-सैनिकोंकी निराशा तथा दुर्योधनका युद्धके लिये आना"
title = "१०१ दुर्योधनागमे"

+++


स्रंसन्त इव मज्जानस्तावकानां भयान्नृप।  
तौ दृष्ट्‌वा समतिक्रान्तौ वासुदेवधनंजयौ ॥ १ ॥

सर्वे तु प्रतिसंरब्धा ह्रीमन्तः सत्त्वचोदिताः।  
स्थिरीभूता महात्मानः प्रत्यगच्छन् धनंजयम् ॥ २ ॥

ये गताः पाण्डवं युद्धे रोषामर्षसमन्विताः।  
तेऽद्यापि न निवर्तन्ते सिन्धवः सागरादिव ॥ ३ ॥

असन्तस्तु न्यवर्तन्त वेदेभ्य इव नास्तिकाः।  
नरकं भजमानास्ते प्रत्यपद्यन्त किल्बिषम् ॥ ४ ॥

तावतीत्य रथानीकं विमुक्तौ पुरुषर्षभौ।  
ददृशाते यथा राहोरास्यान्मुक्तौ प्रभाकरौ ॥ ५ ॥

मत्स्याविव महाजालं विदार्य विगतक्लमौ।  
तथा कृष्णावदृश्येतां सेनाजालं विदार्य तत् ॥ ६ ॥

विमुक्तौ शस्त्रसम्बाधाद् द्रोणानीकात्‌ सुदुर्भिदात्।  
अदृश्येतां महात्मानौ कालसूर्याविवोदितौ ॥ ७ ॥

अस्त्रसम्बाधनिर्मुक्तौ विमुक्तौ शस्त्रसंकटात् ।  
अदृश्येतां महात्मानौ शत्रुसम्बाधकारिणौ ॥ ८ ॥  
विमुक्तौ ज्वलनस्पर्शान्मकरास्याज्झषाविव ।

अक्षोभयेतां सेनां तौ समुद्रं मकराविव ॥ ९ ॥  
तावकास्तव पुत्राश्च द्रोणानीकस्थयोस्तयोः ।  
नैतौ तरिष्यतो द्रोणमिति चक्रुस्तदा मतिम् ॥ १० ॥

तौ तु दृष्ट्‌वा व्यतिक्रान्तौ द्रोणानीकं महाद्युती।  
नाशशंसुर्महाराज सिन्धुराजस्य जीवितम् ॥ ११ ॥

आशा बलवती राजन् सिन्धुराजस्य जीविते।  
द्रोणहार्दिक्ययोः कृष्णौ न मोक्ष्येते इति प्रभो ॥ १२ ॥

तामाशां विफलीकृत्य संतीर्णौ तौ परंतपौ।  
द्रोणानीकं महाराज भोजानीकं च दुस्तरम् ॥ १३ ॥

अथ दृष्ट्वा व्यतिक्रान्तौ ज्वलिताविव पावकौ।  
निराशाः सिन्धुराजस्य जीवितं न शशंसिरे ॥ १४ ॥

मिथश्च समभाषेतामभीतौ भयवर्धनौ ।  
जयद्रथवधे वाचस्तास्ताः कृष्णधनंजयौ ॥ १५ ॥

असौ मध्ये कृतः षड्भिर्धार्तराष्ट्रैर्महारथैः।  
चक्षुर्विषयसम्प्राप्तो न मे मोक्ष्यति सैन्धवः ॥ १६ ॥

यद्यस्य समरे गोप्ता शक्रो देवगणैः सह।  
तथाप्येनं निहंस्याव इति कृष्णावभाषताम् ॥ १७ ॥

इति कृष्णौ महाबाहू मिथोऽकथयतां तदा।  
सिन्धुराजमवेक्षन्तौ त्वत्पुत्रा बहु चुक्रुशुः ॥ १८ ॥

अतीत्य मरुधन्वानं प्रयान्तौ तृषितौ गजौ।  
पीत्वा वारि समाश्वस्तौ तथैवास्तामरिंदमौ ॥ १९ ॥

व्याघ्रसिंहगजाकीर्णानतिक्रम्य च पर्वतान् ।  
वणिजाविव दृश्येतां हीनमृत्यू जरातिगौ ॥ २० ॥

तथा हि मुखवर्णोऽयमनयोरिति मेनिरे।  
तावका वीक्ष्य मुक्तौ तौ विक्रोशन्ति स्म सर्वशः ॥ २१ ॥  
द्रोणादाशीविषाकाराज्ज्वलितादिव पावकात् ।  
अन्येभ्यः पार्थिवेभ्यश्च भास्वन्ताविव भास्करौ ॥ २२ ॥

विमुक्तौ सागरप्रख्याद् द्रोणानीकादरिंदमौ ।  
अदृश्येतां मुदा युक्तौ समुत्तीर्यार्णवं यथा ॥ २३ ॥

अस्त्रौघान्महतो मुक्तौ द्रोणहार्दिक्यरक्षितात् ।  
रोचमानावदृश्येतामिन्द्राग्न्योः सदृशौ रणे ॥ २४ ॥

उद्भिन्नरुधिरौ कृष्णौ भारद्वाजस्य सायकैः।  
शितैश्चितौ व्यरोचेतां कर्णिकारैरिवाचलौ ॥ २५ ॥

द्रोणग्राहह्रदान्मुक्तौ शक्त्याशीविषसंकटात् ।  
अयःशरोग्रमकरात् क्षत्रियप्रवराम्भसः ॥ २६ ॥  
ज्याघोषतलनिर्ह्रादाद् गदानिस्त्रिंशविद्युतः ।  
द्रोणास्त्रमेघान्निर्मुक्तौ सूर्येन्दू तिमिरादिव ॥ २७ ॥

बाहुभ्यामिव संतीर्णौ सिन्धुषष्ठाः समुद्रगाः।  
तपान्ते सरितः पूर्णा महाग्राहसमाकुलाः ॥ २८ ॥

इति कृष्णौ महेष्वासौ प्रशस्तौ लोकविश्रुतौ।  
सर्वभूतान्यमन्यन्त द्रोणास्त्रबलवारणात् ॥ २९ ॥

जयद्रथं समीपस्थमवेक्षन्तौ जिघांसया ।  
रुरुं निपाने लिप्सन्तौ व्याघ्राविव व्यतिष्ठताम् ॥ ३० ॥

यथा हि मुखवर्णोऽयमनयोरिति मेनिरे।  
तव योधा महाराज हतमेव जयद्रथम् ॥ ३१ ॥

लोहिताक्षौ महाबाहू संयुक्तौ कृष्णपाण्डवौ।  
सिन्धुराजमभिप्रेक्ष्य हृष्टौ व्यनदतां मुहुः ॥ ३२ ॥

शौरेरभीषुहस्तस्य पार्थस्य च धनुष्मतः।  
तयोरासीत् प्रभा राजन् सूर्यपावकयोरिव ॥ ३३ ॥

हर्ष एव तयोरासीद् द्रोणानीकप्रमुक्तयोः।  
समीपे सैन्धवं दृष्ट्वा श्येनयोरामिषं यथा ॥ ३४ ॥

तौ तु सैन्धवमालोक्य वर्तमानमिवान्तिके।  
सहसा पेततुः क्रुद्धौ क्षिप्रं श्येनाविवामिषम् ॥ ३५ ॥

तौ दृष्ट्‌वा तु व्यतिक्रान्तौ हृषीकेशधनंजयौ।  
सिन्धुराजस्य रक्षार्थं पराक्रान्तः सुतस्तव ॥ ३६ ॥

द्रोणेनाबद्धकवचो राजा दुर्योधनस्ततः ।  
ययावेकरथेनाजौ हयसंस्कारवित् प्रभो ॥ ३७ ॥

कृष्णपार्थौ महेष्वासौ व्यतिक्रम्याथ ते सुतः।  
अग्रतः पुण्डरीकाक्षं प्रतीयाय नराधिप ॥ ३८ ॥

ततः सर्वेषु सैन्येषु वादित्राणि प्रहृष्टवत्।  
प्रावाद्यन्त व्यतिक्रान्ते तव पुत्रे धनंजयम् ॥ ३९ ॥

सिंहनादरवाश्चासन् शङ्खशब्दविमिश्रिताः ।  
दृष्ट्‌वा दुर्योधनं तत्र कृष्णयोः प्रमुखे स्थितम् ॥ ४० ॥

ये च ते सिन्धुराजस्य गोप्तारः पावकोपमाः।  
ते प्राहृष्यन्त समरे दृष्ट्‌वा पुत्रं तव प्रभो ॥ ४१ ॥

दृष्ट्वा दुर्योधनं कृष्णो व्यतिक्रान्तं सहानुगम्।  
अब्रवीदर्जुनं राजन् प्राप्तकालमिदं वचः ॥ ४२ ॥