+++
title_full = "095 द्रोण और धृष्टद्युम्नका भीषण संग्राम तथा उभय पक्षके प्रमुख वीरोंका परस्पर संकुल युद्ध"
title = "०९५ संकुलयुद्धे"

+++


प्रविष्टयोर्महाराज पार्थवार्ष्णेययो रणे ।  
दुर्योधने प्रयाते च पृष्ठतः पुरुषर्षभे ॥ १ ॥  
जवेनाभ्यद्रवन् द्रोणं महता निःस्वनेन च।  
पाण्डवाः सोमकैः सार्धं ततो युद्धमवर्तत ॥ २ ॥

तद् युद्धमभवत् तीव्रं तुमुलं लोमहर्षणम्।  
कुरूणां पाण्डवानां च व्यूहस्य पुरतोऽद्भुतम् ॥ ३ ॥

राजन् कदाचिन्नास्माभिर्दृष्टं तादृङ् न च श्रुतम्।  
यादृङ् मध्यगते सूर्ये युद्धमासीद् विशाम्पते ॥ ४ ॥

धृष्टद्युम्नमुखाः पार्था व्यूढानीकाः प्रहारिणः।  
द्रोणस्य सैन्यं ते सर्वे शरवर्षैरवाकिरन् ॥ ५ ॥

वयं द्रोणं पुरस्कृत्य सर्वशस्त्रभृतां वरम्।  
पार्षतप्रमुखान् पार्थानभ्यवर्षाम सायकैः ॥ ६ ॥

महामेघाविवोदीर्णौ मिश्रवातौ हिमात्यये ।  
सेनाग्रे प्रचकाशेते रुचिरे रथभूषिते ॥ ७ ॥

समेत्य तु महासेने चक्रतुर्वेगमुत्तमम्।  
जाह्नवीयमुने नद्यौ प्रावृषीवोल्बणोदके ॥ ८ ॥

नानाशस्त्रपुरोवातो द्विपाश्वरथसंवृतः ।  
गदाविद्युन्महारौद्रः संग्रामजलदो महान् ॥ ९ ॥  
भारद्वाजानिलोद्‌धूतः शरधारासहस्रवान् ।  
अभ्यवर्षन्महासैन्यः पाण्डुसेनाग्निमुद्धतम् ॥ १० ॥

समुद्रमिव घर्मान्ते विशन् घोरो महानिलः।  
व्यक्षोभयदनीकानि पाण्डवानां द्विजोत्तमः ॥ ११ ॥

तेऽपि सर्वप्रयत्नेन द्रोणमेव समाद्रवन्।  
बिभित्सन्तो महासेतुं वार्योघाः प्रबला इव ॥ १२ ॥

वारयामास तान् द्रोणो जलौघमचलो यथा।  
पाण्डवान् समरे क्रुद्धान् पञ्चलांश्च सकेकयान् ॥ १३ ॥

अथापरे च राजानः परिवृत्य समन्ततः।  
महाबला रणे शूराः पञ्चालानन्ववारयन् ॥ १४ ॥

ततो रणे नरव्याघ्रः पार्षतः पाण्डवैः सह।  
संजघानासकृद् द्रोणं बिभित्सुररिवाहिनीम् ॥ १५ ॥

यथैव शरवर्षाणि द्रोणो वर्षति पार्षते।  
तथैव शरवर्षाणि धृष्टद्युम्नोऽप्यवर्षत ॥ १६ ॥

सनिस्त्रिंशपुरोवातः शक्तिप्रासर्ष्टिसंवृतः ।  
ज्याविद्युच्चापसंह्रादो धृष्टद्युम्नबलाहकः ॥ १७ ॥  
शरधाराश्मवर्षाणि व्यसृजत् सर्वतो दिशम्।  
निघ्नन् रथवराश्वौघान् प्लावयामास वाहिनीम् ॥ १८ ॥

यं यमार्च्छच्छरैर्द्रोणः पाण्डवानां रथव्रजम्।  
ततस्ततः शरैर्द्रोणमपाकर्षत पार्षतः ॥ १९ ॥

तथा तु यतमानस्य द्रोणस्य युधि भारत।  
धृष्टद्युम्नं समासाद्य त्रिधा सैन्यमभिद्यत ॥ २० ॥

भोजमेकेऽभ्यवर्तन्त जलसंधं तथापरे ।  
पाण्डवैर्हन्यमानाश्च द्रोणमेवापरे ययुः ॥ २१ ॥

संघट्टयति सैन्यानि द्रोणस्तु रथिनां वरः।  
व्यधमच्चापि तान्यस्य धृष्टद्युम्नो महारथः ॥ २२ ॥

धार्तराष्ट्रास्तथाभूता वध्यन्ते पाण्डुसृञ्जयैः ।  
अगोपाः पशवोऽरण्ये बहुभिः श्वापदैरिव ॥ २३ ॥

कालः स्म ग्रसते योधान् धृष्टद्युम्नेन मोहितान्।  
संग्रामे तुमुले तस्मिन्निति सम्मेनिरे जनाः ॥ २४ ॥

कुनृपस्य यथा राष्ट्रं दुर्भिक्षव्याधितस्करैः।  
द्राव्यते तद्वदापन्ना पाण्डवैस्तव वाहिनी ॥ २५ ॥

अर्करश्मिविमिश्रेषु शस्त्रेषु कवचेषु च।  
चक्षूंषि प्रत्यहन्यन्त सैन्येन रजसा तथा ॥ २६ ॥

त्रिधाभूतेषु सैन्येषु वध्यमानेषु पाण्डवैः।  
अमर्षितस्ततो द्रोणः पञ्चालान् व्यधमच्छरैः ॥ २७ ॥

मृद्नतस्तान्यनीकानि निघ्नतश्चापि सायकैः ।  
बभूव रूपं द्रोणस्य कालाग्नेरिव दीप्यतः ॥ २८ ॥

रथं नागं हयं चापि पत्तिनश्च विशाम्पते।  
एकैकेनेषुणा संख्ये निर्बिभेद महारथः ॥ २९ ॥

पाण्डवानां तु सैन्येषु नास्ति कश्चित् स भारत।  
दधार यो रणे बाणान् द्रोणचापच्युतान् प्रभो ॥ ३० ॥

तत् पच्यमानमर्केण द्रोणसायकतापितम् ।  
बभ्राम पार्षतं सैन्यं तत्र तत्रैव भारत ॥ ३१ ॥

तथैव पार्षतेनापि काल्यमानं बलं तव।  
अभवत् सर्वतो दीप्तं शुष्कं वनमिवाग्निना ॥ ३२ ॥

बाध्यमानेषु सैन्येषु द्रोणपार्षतसायकैः ।  
त्यक्त्वा प्राणान् परं शक्त्या युध्यन्ते सर्वतोमुखाः ॥ ३३ ॥

तावकानां परेषां च युध्यतां भरतर्षभ।  
नासीत्‌ कश्चिन्महाराज योऽत्याक्षीत्‌ संयुगं भयात् ॥ ३४ ॥

भीमसेनं तु कौन्तेयं सोदर्याः पर्यवारयन्।  
विविंशतिश्चित्रसेनो विकर्णश्च महारथः ॥ ३५ ॥

विन्दानुविन्दावावन्त्यौ क्षेमधूर्तिश्च वीर्यवान् ।  
त्रयाणां तव पुत्राणां त्रय एवानुयायिनः ॥ ३६ ॥

बाह्लीकराजस्तेजस्वी कुलपुत्रो महारथः ।  
सहसेनः सहामात्यो द्रौपदेयानवारयत् ॥ ३७ ॥

शैब्यो गोवासनो राजा योधैर्दशशतावरैः।  
काश्यस्याभिभुवः पुत्रं पराक्रान्तमवारयत् ॥ ३८ ॥

अजातशत्रुं कौन्तेयं ज्वलन्तमिव पावकम्।  
मद्राणामीश्वरः शल्यो राजा राजानमावृणोत् ॥ ३९ ॥

दुःशासनस्त्ववस्थाप्य स्वमनीकममर्षणः ।  
सात्यकिं प्रत्ययौ क्रुद्धः शूरो रथवरं युधि ॥ ४० ॥

स्वकेनाहमनीकेन संनद्धः कवचावृतः ।  
चतुःशतैर्महेष्वासैश्चेकितानमवारयम् ॥ ४१ ॥

शकुनिस्तु सहानीको माद्रीपुत्रमवारयत् ।  
गान्धारकैः सप्तशतैश्चापशक्त्यसिपाणिभिः ॥ ४२ ॥

विन्दानुविन्दावावन्त्यौ विराटं मत्स्यमार्च्छताम् ।  
प्राणांस्त्यक्त्वा महेष्वासौ मित्रार्थेऽभ्युद्यतायुधौ ॥ ४३ ॥

शिखण्डिनं याज्ञसेनिं रुन्धानमपराजितम् ।  
बाह्लीकः प्रतिसंयत्तः पराक्रान्तमवारयत् ॥ ४४ ॥

धृष्टद्युम्नं तु पाञ्चाल्यं क्रूरैः सार्धं प्रभद्रकैः।  
आवन्त्यः सहसौवीरैः क्रुद्धरूपमवारयत् ॥ ४५ ॥

घटोत्कचं तथा शूरं राक्षसं क्रूरकर्मिणम्।  
अलायुधोऽद्रवत् तूर्णं क्रुद्धमायान्तमाहवे ॥ ४६ ॥

अलम्बुषं राक्षसेन्द्रं कुन्तिभोजो महारथः।  
सैन्येन महता युक्तः क्रुद्धरूपमवारयत् ॥ ४७ ॥

सैन्धवः पृष्ठतस्त्वासीत् सर्वसैन्यस्य भारत।  
रक्षितः परमेष्वासैः कृपप्रभृतिभी रथैः ॥ ४८ ॥

तस्यास्तां चक्ररक्षौ द्वौ सैन्धवस्य बृहत्तमौ।  
दौणिर्दक्षिणतो राजन् सूतपुत्रश्च वामतः ॥ ४९ ॥

पृष्ठगोपास्तु तस्यासन् सौमदत्तिपुरोगमाः ।  
कृपश्च वृषसेनश्च शलः शल्यश्च दुर्जयः ॥ ५० ॥  
नीतिमन्तो महेष्वासाः सर्वे युद्धविशारदाः।  
सैन्धवस्य विधायैवं रक्षां युयुधिरे ततः ॥ ५१ ॥