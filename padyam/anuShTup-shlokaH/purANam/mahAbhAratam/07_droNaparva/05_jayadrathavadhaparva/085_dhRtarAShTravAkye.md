+++
title_full = "085 धृतराष्ट्रका विलाप"
title = "०८५ धृतराष्ट्रवाक्ये"

+++


श्वोभूते किमकार्षुस्ते दुःखशोकसमन्विताः ।  
अभिमन्यौ हते तत्र के वायुध्यन्त मामकाः ॥ १ ॥

जानन्तस्तस्य कर्माणि कुरवः सव्यसाचिनः।  
कथं तत् किल्बिषं कृत्वा निर्भया ब्रूहि मामकाः ॥ २ ॥

पुत्रशोकाभिसंतप्तं क्रुद्धं मृत्युमिवान्तकम् ।  
आयान्तं पुरुषव्याघ्रं कथं ददृशुराहवे ॥ ३ ॥

कपिराजध्वजं संख्ये विधुन्वानं महद् धनुः।  
दृष्ट्वा पुत्रपरिद्यूनं किमकुर्वत मामकाः ॥ ४ ॥

किं नु संजय संग्रामे वृत्तं दुर्योधनं प्रति।  
परिदेवो महानद्य श्रुतो मे नाभिनन्दनम् ॥ ५ ॥

बभूवुर्ये मनोग्राह्याः शब्दाः श्रुतिसुखावहाः।  
न श्रूयन्तेऽद्य सर्वे ते सैन्धवस्य निवेशने ॥ ६ ॥

स्तुवतां नाद्य श्रूयन्ते पुत्राणां शिबिरे मम।  
सूतमागधसंघानां नर्तकानां च सर्वशः ॥ ७ ॥

शब्देन नादिताभीक्ष्णमभवद् यत्र मे श्रुतिः।  
दीनानामद्य तं शब्दं न शृणोमि समीरितम् ॥ ८ ॥

निवेशने सत्यधृतेः सोमदत्तस्य संजय।  
आसीनोऽहं पुरा तात शब्दमश्रौषमुत्तमम् ॥ ९ ॥

तदद्य पुण्यहीनोऽहमार्तस्वरनिनादितम् ।  
निवेशनं गतोत्साहं पुत्राणां मम लक्षये ॥ १० ॥

विविंशतेर्दुर्मुखस्य चित्रसेनविकर्णयोः ।  
अन्येषां च सुतानां मे न तथा श्रूयते ध्वनिः॥११॥

ब्राह्मणाः क्षत्रिया वैश्या यं शिष्याः पर्युपासते।  
द्रोणपुत्रं महेष्वासं पुत्राणां मे परायणम् ॥ १२ ॥  
वितण्डालापसंलापैर्द्रुतवादित्रवादितैः ।  
गीतैश्च विविधैरिष्टै रमते यो दिवानिशम् ॥ १३ ॥  
उपास्यमानो बहुभिः कुरुपाण्डवसात्वतैः ।  
सूत तस्य गृहे शब्दो नाद्य द्रौणेर्यथा पुरा ॥ १४ ॥

द्रोणपुत्रं महेष्वासं गायना नर्तकाश्च ये।  
अत्यर्थमुपतिष्ठन्ति तेषां न श्रूयते ध्वनिः ॥ १५ ॥

विन्दानुविन्दयोः सायं शिबिरे यो महाध्वनिः ॥ १६ ॥  
श्रूयते सोऽद्य न तथा केकयानां च वेश्मसु।  
नित्यं प्रमुदितानां च तालगीतस्वनो महान् ॥ १७ ॥  
नृत्यतां श्रूयते तात गणानां सोऽद्य न स्वनः।

सप्त तन्तून् वितन्वाना याजका यमुपासते ॥ १८ ॥  
सौमदत्तिं श्रुतनिधिं तेषां न श्रूयते ध्वनिः।

ज्याघोषो ब्रह्मघोषश्च तोमरासिरथध्वनिः ॥ १९ ॥  
द्रोणस्यासीदविरतो गृहे तं न शृणोम्यहम्।

नानादेशसमुत्थानां गीतानां योऽभवत् स्वनः ॥ २० ॥  
वादित्रनादितानां च सोऽद्य न श्रूयते महान्।

यदा प्रभृत्युपप्लव्याच्छान्तिमिच्छञ्जनार्दनः ॥ २१ ॥  
आगतः सर्वभूतानामनुकम्पार्थमच्युतः ।  
ततोऽहमब्रुवं सूत मन्दं दुर्योधनं तदा ॥ २२ ॥

वासुदेवेन तीर्थन पुत्र संशाम्य पाण्डवैः।  
कालप्राप्तमहं मन्ये मा त्वं दुर्योधनातिगाः ॥ २३ ॥

शमं चेद् याचमानं त्वं प्रत्याख्यास्यसि केशवम्।  
हितार्थमभिजल्पन्तं न तवास्ति रणे जयः ॥ २४ ॥

प्रत्याचष्ट स दाशार्हमृषभं सर्वधन्विनाम्।  
अनुनेयानि जल्पन्तमनयान्नान्वपद्यत ॥ २५ ॥

(कर्णदुःशासनमते सौबलस्य च दुर्मतेः।  
प्रत्याख्यातो महाबाहुः कुलान्तकरणेन मे॥)

ततो दुःशासनस्यैव कर्णस्य च मतं द्वयोः।  
अन्ववर्तत मां हित्वा कृष्टः कालेन दुर्मतिः ॥ २६ ॥

न ह्यहं द्यूतमिच्छामि विदुरो न प्रशंसति।  
सैन्धवो नेच्छति द्यूतं भीष्मो न द्यूतमिच्छति ॥ २७ ॥

शल्यो भूरिश्रवाश्चैव पुरुमित्रो जयस्तथा।  
अश्वत्थामा कृपो द्रोणो द्यूतं नेच्छन्ति संजय ॥ २८ ॥

एतेषां मतमादाय यदि वर्तेत पुत्रकः।  
सज्ञातिमित्रः ससुहृच्चिरं जीवेदनामयः ॥ २९ ॥

श्लक्ष्णा मधुरसम्भाषा ज्ञातिबन्धुप्रियंवदाः ।  
कुलीनाः सम्मताः प्राज्ञाः सुखं प्राप्स्यन्ति पाण्डवाः ॥ ३० ॥

धर्मापेक्षी नरो नित्यं सर्वत्र लभते सुखम्।  
प्रेत्यभावे च कल्याणं प्रसादं प्रतिपद्यते ॥ ३१ ॥

अर्हास्ते पृथिवीं भोक्तुं समर्थाः साधनेऽपि च।  
तेषामपि समुद्रान्ता पितृपैतामही मही ॥ ३२ ॥

नियुज्यमानाः स्थास्यन्ति पाण्डवा धर्मवर्त्मनि।  
सन्ति मे ज्ञातयस्तात येषां श्रोष्यन्ति पाण्डवाः ॥ ३३ ॥

शल्यस्य सोमदत्तस्य भीष्मस्य च महात्मनः।  
द्रोणस्याथ विकर्णस्य बाह्लीकस्य कृपस्य च ॥ ३४ ॥  
अन्येषां चैव वृद्धानां भरतानां महात्मनाम्।  
त्वदर्थं ब्रुवतां तात करिष्यन्ति वचो हि ते ॥ ३५ ॥

कं वा त्वं मन्यसे तेषां यस्तान् ब्रूयादतोऽन्यथा।  
कृष्णो न धर्मं संजह्यात् सर्वे ते हि तदन्वयाः॥३६॥

मयापि चोक्तास्ते वीरा वचनं धर्मसंहितम्।  
नान्यथा प्रकरिष्यन्ति धर्मात्मानो हि पाण्डवाः ॥ ३७ ॥

इत्यहं विलपन् सूत बहुशः पुत्रमुक्तवान्।  
न च मे श्रुतवान् मूढो मन्ये कालस्य पर्ययम्॥३८॥

वृकोदरार्जुनौ यत्र वृष्णिवीरश्च सात्यकिः।  
उत्तमौजाश्च पाञ्चाल्यो युधामन्युश्च दुर्जयः ॥ ३९ ॥  
धृष्टद्युम्नश्च दुर्धर्षः शिखण्डी चापराजितः।  
अश्मकाः केकयाश्चैव क्षत्रधर्मा च सौमकिः ॥ ४० ॥  
चैद्यश्च चेकितानश्च पुत्रः काश्यस्य चाभिभूः।  
द्रौपदेया विराटश्च द्रुपदश्च महारथः ॥ ४१ ॥  
यमौ च पुरुषव्याघ्रौ मन्त्री च मधुसूदनः।  
क एताञ्जातु युध्येत लोकेऽस्मिन्‌ वै जिजीविषुः ॥ ४२ ॥

दिव्यमस्त्रं विकुर्वाणान् प्रसहेद् वा परान् मम।  
अन्यो दुर्योधनात्‌ कर्णाच्छकुनेश्चापि सौबलात् ॥ ४३ ॥  
दुःशासनचतुर्थानां नान्यं पश्यामि पञ्चमम्।

येषामभीषुहस्तः स्याद् विष्वक्सेनो रथे स्थितः ॥ ४४ ॥  
संनद्धश्चार्जुनो योद्धा तेषां नास्ति पराजयः।

तेषामथ विलापानां नायं दुर्योधनः स्मरेत् ॥ ४५ ॥  
हतौ हि पुरुषव्याघ्रौ भीष्मद्रोणौ त्वमात्थ वै।

तेषां विदुरवाक्यानामुक्तानां दीर्घदर्शनात् ॥ ४६ ॥  
दृष्ट्वेमां फलनिर्वृत्तिं मन्ये शोचन्ति पुत्रकाः।  
सेनां दृष्ट्वाभिभूतां मे शैनेयेनार्जुनेन च ॥ ४७ ॥

शून्यान् दृष्ट्वा रथोपस्थान्‌ मन्ये शोचन्ति पुत्रकाः।  
हिमात्यये यथा कक्षं शुष्कं वातेरितो महान् ॥ ४८ ॥  
अग्निर्दहेत् तथा सेनां मामिकां स धनंजयः।  
आचक्ष्व मम तत् सर्वं कुशलो ह्यसि संजयः ॥ ४९ ॥

यदुपायात सायाह्ने कृत्वा पार्थस्य किल्बिषम्।  
अभिमन्यौ हते तात कथमासीन्मनो हि वः ॥ ५० ॥

न जातु तस्य कर्माणि युधि गाण्डीवधन्वनः।  
अपकृत्य महत् तात सोढुं शक्ष्यन्ति मामकाः ॥ ५१ ॥

किन्नु दुर्योधनः कृत्यं कर्णः कृत्यं किमब्रवीत्।  
दुःशासनः सौबलश्च तेषामेवं गतेष्वपि ॥ ५२ ॥

सर्वेषां समवेतानां पुत्राणां मम संजय।  
यद् वृत्तं तात संग्रामे मन्दस्यापनयैर्भृशम् ॥ ५३ ॥  
लोभानुगस्य दुर्बुद्धेः क्रोधेन विकृतात्मनः।  
राज्यकामस्य मूढस्य रागोपहतचेतसः ।  
दुर्नीतं वा सुनीतं वा तन्ममाचक्ष्व संजय ॥ ५४ ॥