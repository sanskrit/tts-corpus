+++
title_full = "098 द्रोणाचार्य और सात्यकिका अद्\u200cभुत युद्ध"
title = "०९८ द्रोणसात्यकियुद्धे"

+++


बाणे तस्मिन् निकृत्ते तु धृष्टद्युम्ने च मोक्षिते।  
तेन वृष्णिप्रवीरेण युयुधानेन संजय ॥ १ ॥  
अमर्षितो महेष्वासः सर्वशस्त्रभृतां वरः।  
नरव्याघ्रः शिनेः पौत्रे द्रोणः किमकरोद् युधि ॥ २ ॥

सम्प्रद्रुतः क्रोधविषो व्यादितास्यशरासनः ।  
तीक्ष्णधारेषुदशनः शितनाराचदंष्ट्रवान् ॥ ३ ॥  
संरम्भामर्षताम्राक्षो महोरग इव श्वसन्।

नरवीरः प्रमुदितः शोणैरश्वैर्महाजवैः ॥ ४ ॥  
उत्पतद्भिरिवाकाशे क्रामद्भिरिव पर्वतम् ।  
रुक्मपुङ्खाञ्छरानस्यन् युयुधानमुपाद्रवत् ॥ ५ ॥

शरपातमहावर्षं रथघोषबलाहकम् ।  
कार्मुकाकर्षविक्षेपं नाराचबहुविद्युतम् ॥ ६ ॥  
शक्तिखड्गाशनिधरं क्रोधवेगसमुत्थितम् ।  
द्रोणमेघमनावार्यं हयमारुतचोदितम् ॥ ७ ॥

दृष्ट्वैवाभिपतन्तं तं शूरः परपुरंजयः।  
उवाच सूतं शैनेयः प्रहसन् युद्धदुर्मदः ॥ ८ ॥

एनं वै ब्राह्मणं शूरं स्वकर्मण्यनवस्थितम्।  
आश्रयं धार्तराष्ट्रस्य राज्ञो दुःखभयापहम् ॥ ९ ॥  
शीघ्रं प्रजवितैरश्वैः प्रत्युद्याहि प्रहृष्टवत्।  
आचार्यं राजपुत्राणां सततं शूरमानिनम् ॥ १० ॥

ततो रजतसंकाशा माधवस्य हयोत्तमाः।  
द्रोणस्याभिमुखाः शीघ्रमगच्छन् वातरंहसः ॥ ११ ॥

ततस्तौ द्रोणशैनेयौ युयुधाते परंतपौ।  
शरैरनेकसाहस्रैस्ताडयन्तौ परस्परम् ॥ १२ ॥

इषुजालावृतं व्योम चक्रतुः पुरुषर्षभौ।  
पूरयामासतुर्वीरावुभौ दश दिशः शरैः ॥ १३ ॥

मेघाविवातपापाये धाराभिरितरेतरम् ।  
न स्म सूर्यस्तदा भाति न ववौ च समीरणः॥१४॥

इषुजालावृतं घोरमन्धकारं समन्ततः ।  
अनाधृष्यमिवान्येषां शूराणामभवत् तदा ॥ १५ ॥

अन्धकारीकृते लोके द्रोणशैनेययोः शरैः।  
तयोः शीघ्रास्त्रविदुषोर्द्रोणसात्वतयोस्तदा ॥ १६ ॥  
नान्तरं शरवृष्टीनां ददृशे नरसिंहयोः।

इषूणां संनिपातेन शब्दो धाराभिघातजः ॥ १७ ॥  
शुश्रुवे शक्रमुक्तानामशनीनामिव स्वनः ।

नाराचैर्व्यतिविद्धानां शराणां रूपमाबभौ ॥ १८ ॥  
आशीविषविदष्टानां सर्पाणामिव भारत ।

तयोर्ज्यातलनिर्घोषः शुश्रुवे युद्धशौण्डयोः ॥ १९ ॥  
अजस्रं शैलशृङ्गाणां वज्रेणाहन्यतामिव ।

उभयोस्तौ रथौ राजंस्ते चाश्वास्तौ च सारथी ॥ २० ॥  
रुक्मपुङ्खैः शरैश्छिन्नाश्चित्ररूपा बभुस्तदा ।

निर्मलानामजिह्मानां नाराचानां विशाम्पते ॥ २१ ॥  
निर्मुक्ताशीविषाभानां सम्पातोऽभूत् सुदारुणः ।

उभयोः पतिते छत्रे तथैव पतितौ ध्वजौ ॥ २२ ॥  
उभौ रुधिरसिक्ताङ्गावुभौ च विजयैषिणौ।

स्रवद्भिः शोणितं गात्रैः प्रस्रुताविव वारणौ ॥ २३ ॥  
अन्योन्यमभ्यविध्येतां जीवितान्तकरैः शरैः ।

गर्जितोत्क्रुष्टसंनादाः शङ्खदुन्दुभिनिःस्वनाः ॥ २४ ॥  
उपारमन् महाराज व्याजहार न कश्चन।

तूष्णीम्भूतान्यनीकानि योधा युद्धादुपारमन् ॥ २५ ॥  
ददर्श द्वैरथं ताभ्यां जातकौतूहलो जनः।

रथिनो हस्तियन्तारो हयारोहाः पदातयः ॥ २६ ॥  
अवैक्षन्ताचलैर्नेत्रैः परिवार्य नरर्षभौ ।

हस्त्यनीकान्यतिष्ठन्त तथानीकानि वाजिनाम् ॥ २७ ॥  
तथैव रथवाहिन्यः प्रतिव्यूह्य व्यवस्थिताः।

मुक्ताविद्रुमचित्रैश्च मणिकाञ्चनभूषितैः ॥ २८ ॥  
ध्वजैराभरणैश्चित्रैः कवचैश्च हिरण्मयैः ।  
वैजयन्तीपताकाभिः परिस्तोमाङ्गकम्बलैः ॥ २९ ॥  
विमलैर्निशितैः शस्त्रैर्हयानां च प्रकीर्णकैः।  
जातरूपमयीभिश्च राजतीभिश्च मूर्धसु ॥ ३० ॥  
गजानां कुम्भमालाभिर्दन्तवेष्टैश्च भारत ।  
सबलाकाः सखद्योताः सैरावतशतह्रदाः ॥ ३१ ॥  
अदृश्यन्तोष्णपर्याये मेघानामिव वागुराः ।

अपश्यन्नस्मदीयाश्च ते च यौधिष्ठिराः स्थिताः ॥ ३२ ॥  
तद् युद्धं युयुधानस्य द्रोणस्य च महात्मनः।

विमानाग्रगता देवा ब्रह्मसोमपुरोगमाः ॥ ३३ ॥  
सिद्धचारणसंघाश्च विद्याधरमहोरगाः ।

गतप्रत्यागताक्षेपैश्चित्रैरस्त्रविघातिभिः ॥ ३४ ॥  
विविधैर्विस्मयं जग्मुस्तयोः पुरुषसिंहयोः ।

हस्तलाघवमस्त्रेषु दर्शयन्तौ महाबलौ ॥ ३५ ॥  
अन्योन्यमभिविध्येतां शरैस्तौ द्रोणसात्यकी ।

ततो द्रोणस्य दाशार्हः शरांश्चिच्छेद संयुगे ॥ ३६ ॥  
पत्रिभिः सुदृढैराशु धनुश्चैव महाद्युतेः।

निमेषान्तरमात्रेण भारद्वाजोऽपरं धनुः ॥ ३७ ॥  
सज्यं चकार तदपि चिच्छेदास्य च सात्यकिः।

ततस्त्वरन् पुनर्द्रोणो धनुर्हस्तो व्यतिष्ठत ॥ ३८ ॥  
सज्यं सज्यं धनुश्चास्य चिच्छेद निशितैः शरैः।

एवमेकशतं छिन्नं धनुषां दृढधन्विना ॥ ३९ ॥  
न चान्तरं तयोर्दृष्टं संधाने छेदनेऽपि च।

ततोऽस्य संयुगे द्रोणो दृष्ट्‌वा कर्मातिमानुषम् ॥ ४० ॥  
युयुधानस्य राजेन्द्र मनसैतदचिन्तयत् ।

एतदस्त्रबलं रामे कार्तवीर्ये धनंजये ॥ ४१ ॥  
भीष्मे च पुरुषव्याघ्रे यदिदं सात्वतां वरे।  
तं चास्य मनसा द्रोणः पूजयामास विक्रमम् ॥ ४२ ॥

लाघवं वासवस्येव सम्प्रेक्ष्य द्विजसत्तमः।  
तुतोषास्त्रविदां श्रेष्ठस्तथा देवाः सवासवाः ॥ ४३ ॥

न तामालक्षयामासुर्लघुतां शीघ्रचारिणः ।  
देवाश्च युयुधानस्य गन्धर्वाश्च विशाम्पते ॥ ४४ ॥  
सिद्धचारणसंघाश्च विदुर्द्रोणस्य कर्म तत्।

ततोऽन्यद् धनुरादाय द्रोणः क्षत्रियमर्दनः ॥ ४५ ॥  
अस्त्रैरस्त्रविदां श्रेष्ठो योधयामास भारत।

तस्यास्त्राण्यस्त्रमायाभिः प्रतिहत्य स सात्यकिः ॥ ४६ ॥  
जघान निशितैर्बाणैस्तदद्भुतमिवाभवत् ।

तस्यातिमानुषं कर्म दृष्ट्वान्यैरसमं रणे ॥ ४७ ॥  
युक्तं योगेन योगज्ञास्तावकाः समपूजयन्।

यदस्त्रमस्यति द्रोणस्तदेवास्यति सात्यकिः ॥ ४८ ॥  
तमाचार्योऽप्यसम्भ्रान्तोऽयोधयच्छत्रुतापनः ।

ततः क्रुद्धो महाराज धनुर्वेदस्य पारगः ॥ ४९ ॥  
वधाय युयुधानस्य दिव्यमस्त्रमुदैरयत् ।

तदाग्नेयं महाघोरं रिपुघ्नमुपलक्ष्य सः ॥ ५० ॥  
दिव्यमस्त्रं महेष्वासो वारुणं समुदैरयत्।

हाहाकारो महानासीद् दृष्ट्वा दिव्यास्त्रधारिणौ ॥ ५१ ॥  
न विचेरुस्तदाकाशे भूतान्याकाशगाम्यपि ।

अस्त्रे ते वारुणाग्नेये ताभ्यां बाणसमाहिते ॥ ५२ ॥  
न यावदभ्यपद्येतां व्यावर्तदथ भास्करः।

ततो युधिष्ठिरो राजा भीमसेनश्च पाण्डवः ॥ ५३ ॥  
नकुलः सहदेवश्च पर्यरक्षन्त सात्यकिम्।

धृष्टद्युम्नमुखैः सार्धं विराटश्च सकेकयः ॥ ५४ ॥  
मत्स्याः शाल्वेयसेनाश्च द्रोणमाजग्मुरञ्जसा ।

दुःशासनं पुरस्कृत्य राजपुत्राः सहस्रशः ॥ ५५ ॥  
द्रोणमभ्युपपद्यन्त सपत्नैः परिवारितम् ।

ततो युद्धमभूद् राजंस्तेषां तव च धन्विनाम् ॥ ५६ ॥  
रजसा संवृते लोके शरजालसमावृते।

सर्वमाविग्नमभवन्न प्राज्ञायत किंचन ।  
सैन्येन रजसा ध्वस्ते निर्मर्यादमवर्तत ॥ ५७ ॥