+++
title_full = "020 द्रोणाचार्यके द्वारा गरुडव्यूहका निर्माण, युधिष्ठिरका भय, धृष्टद्युम्नका आश्वासन, धृष्टद्युम्न और दुर्मुखका युद्ध तथा संकुल युद्धमें गजसेनाका संहार"
title = "०२० संकुलयुद्धे"

+++


परिणाम्य निशां तां तु भारद्वाजो महारथः।  
उक्त्वा सुबहु राजेन्द्र वचनं वै सुयोधनम् ॥ १ ॥  
विधाय योगं पार्थेन संशप्तकगणैः सह।  
निष्क्रान्ते च तदा पार्थे संशप्तकवधं प्रति ॥ २ ॥  
व्यूढानीकस्ततो द्रोणः पाण्डवानां महाचमूम्।  
अभ्ययाद् भरतश्रेष्ठ धर्मराजजिघृक्षया ॥ ३ ॥

व्यूढं दृष्ट्वा सुपर्णं तु भारद्‌वाजकृतं तदा।  
व्यूहेन मण्डलार्धेन प्रत्यव्यूहद् युधिष्ठिरः ॥ ४ ॥

मुखं त्वासीत् सुपर्णस्य भारद्वाजो महारथः।  
शिरो दुर्योधनो राजा सोदर्यैः सानुगैर्वृतः।  
चक्षुषी कृतवर्माऽऽसीद् गौतमश्चास्यतां वरः ॥ ५ ॥

भूतशर्मा क्षेमशर्मा करकाशश्च वीर्यवान्।  
कलिङ्गाः सिंहलाः प्राच्याः शूराभीरा दशेरकाः ॥ ६ ॥  
शका यवनकाम्बोजास्तथा हंसपथाश्च ये।  
ग्रीवायां शूरसेनाश्च दरदा मद्रकेकयाः ॥ ७ ॥  
गजाश्वरथपत्त्योघास्तस्थुः परमदंशिताः ।

भूरिश्रवास्तथा शल्यः सोमदत्तश्च बाह्लिकः ॥ ८ ॥  
अक्षौहिण्या वृता वीरा दक्षिणं पार्श्वमास्थिताः।

विन्दानुविन्दावावन्त्यौ काम्बोजश्च सुदक्षिणः ॥ ९ ॥  
वामं पार्श्वं समाश्रित्य द्रोणपुत्राग्रतः स्थिताः।

पृष्ठे कलिङ्गाः साम्बष्ठा मागधाः पौण्ड्रमद्रकाः ॥ १० ॥  
गान्धाराः शकुनाः प्राच्याः पर्वतीया वसातयः।

पुच्छे वैकर्तनः कर्णः सपुत्रज्ञातिबान्धवः ॥ ११ ॥  
महत्या सेनया तस्थौ नानाजनपदोत्थया।

जयद्रथो भीमरथः सम्पातिऋषभो जयः ॥ १२ ॥  
भूमिंजयो वृषक्राथो नैषधश्च महाबलः।  
वृता बलेन महता ब्रह्मलोकपुरस्कृताः ॥ १३ ॥  
व्यूहस्योरसि ते राजन् स्थिता युद्धविशारदाः।

द्रोणेन विहितो व्यूहः पदात्यश्वरथद्विपैः ॥ १४ ॥  
वातोद्धूतार्णवाकारः प्रवृत्त इव लक्ष्यते।

तस्य पक्षप्रपक्षेभ्यो निष्पतन्ति युयुत्सवः ॥ १५ ॥  
सविद्युत्स्तनिता मेघाः सर्वदिग्भ्य इवोष्णगे।

तस्य प्राग्ज्योतिषो मध्ये विधिवत् कल्पितं गजम् ॥ १६ ॥  
आस्थितः शुशुभे राजन्नंशुमानुदये यथा।

माल्यदामवता राजन् श्वेतच्छत्रेण धार्यता ॥ १७ ॥  
कृत्तिकायोगयुक्तेन पौर्णमास्यामिवेन्दुना ।

नीलाञ्जनचयप्रख्यो मदान्धो द्विरदो बभौ ॥ १८ ॥  
अतिवृष्टो महामेघैर्यथा स्यात् पर्वतो महान्।

नानानृपतिभिर्वीरैर्विविधायुधभूषणैः ॥ १९ ॥  
समन्वितः पर्वतीयैः शक्रो देवगणैरिव।

ततो युधिष्ठिरः प्रेक्ष्य व्यूहं तमतिमानुषम् ॥ २० ॥  
अजय्यमरिभिः संख्ये पार्षतं वाक्यमब्रवीत्।  
ब्राह्मणस्य वशं नाहमियामद्य यथा प्रभो।  
पारावतसवर्णाश्व तथा नीतिर्विधीयताम् ॥ २१ ॥

द्रोणस्य यतमानस्य वशं नैष्यसि सुव्रत।  
अहमावारयिष्यामि द्रोणमद्य सहानुगम् ॥ २२ ॥

मयि जीवति कौरव्य नोद्वेगं कर्तुमर्हसि।  
न हि शक्तो रणे द्रोणो विजेतुं मां कथंचन॥२३॥

एवमुक्त्वा किरन् बाणान् द्रुपदस्य सुतो बली।  
पारावतसवर्णाश्वः स्वयं द्रोणमुपाद्रवत् ॥ २४ ॥

अनिष्टदर्शनं दृष्ट्वा धृष्टद्युम्नमवस्थितम् ।  
क्षणेनैवाभवद् द्रोणो नातिहृष्टमना इव ॥ २५ ॥

(स हि जातो महाराज द्रोणस्य निधनं प्रति।  
मर्त्यधर्मतया तस्माद् भारद्वाजो व्यमुह्यत॥)

तं तु सम्प्रेक्ष्य पुत्रस्ते दुर्मुखः शत्रुकर्षणः।  
प्रियं चिकीर्षुर्द्रोणस्य धृष्टद्युम्नमवारयत् ॥ २६ ॥

स सम्प्रहारस्तुमुलः सुघोरः समपद्यत।  
पार्षतस्य च शूरस्य दुर्मुखस्य च भारत ॥ २७ ॥

पार्षतः शरजालेन क्षिप्रं प्रच्छाद्य दुर्मुखम्।  
भारद्वाजं शरौघेण महता समवारयत् ॥ २८ ॥

द्रोणमावारितं दृष्ट्वा भृशायस्तस्तवात्मजः ।  
नानालिङ्गैः शरव्रातैः पार्षतं सममोहयत् ॥ २९ ॥

तयोर्विषक्तयोः संख्ये पाञ्चाल्यकुरुमुख्ययोः ।  
द्रोणो यौधिष्ठिरं सैन्यं बहुधा व्यधमच्छरैः ॥ ३० ॥

अनिलेन यथाभ्राणि विच्छिन्नानि समन्ततः।  
तथा पार्थस्य सैन्यानि विच्छिन्नानि क्वचित् क्वचित् ॥ ३१ ॥

मुहूर्तमिव तद् युद्धमासीन्मधुरदर्शनम् ।  
तत उन्मत्तवद् राजन् निर्मर्यादमवर्तत ॥ ३२ ॥

नैव स्वे न परे राजन्नाज्ञायन्त परस्परम्।  
अनुमानेन संज्ञाभिर्युद्धं तत् समवर्तत ॥ ३३ ॥

चुडामणिषु निष्केषु भूषणेष्वपि वर्मसु।  
तेषामादित्यवर्णाभा रश्मयः प्रचकाशिरे ॥ ३४ ॥

तत्प्रकीर्णपताकानां रथवारणवाजिनाम् ।  
बलाकाशबलाभ्राभं ददृशे रूपमाहवे ॥ ३५ ॥

नरानेव नरा जघ्नुरुदग्राश्च हया हयान्।  
रथांश्च रथिनो जघ्नुर्वारणा वरवारणान् ॥ ३६ ॥

समुच्छ्रितपताकानां गजानां परमद्विपैः ।  
क्षणेन तुमुलो घोरः संग्रामः समपद्यत ॥ ३७ ॥

तेषां संसक्तगात्राणां कर्षतामितरेतरम् ।  
दन्तसंघातसंघर्षात् सधूमोऽग्निरजायत ॥ ३८ ॥

विप्रकीर्णपताकास्ते विषाणजनिताग्नयः ।  
बभूवुः खं समासाद्य सविद्युत इवाम्बुदाः ॥ ३९ ॥

विक्षिपद्भिर्नदद्भिश्च निपतद्भिश्च वारणैः ।  
सम्बभूव मही कीर्णा मेघैर्द्यौरिव शारदी ॥ ४० ॥

तेषामाहन्यमानानां बाणतोमरऋष्टिभिः ।  
वारणानां रवो जज्ञे मेघानामिव सम्प्लवे ॥ ४१ ॥

तोमराभिहताः केचिद् बाणैश्च परमद्विपाः।  
वित्रेसुः सर्वनागानां शब्दमेवापरेऽव्रजन् ॥ ४२ ॥

विषाणाभिहताश्चापि केचित् तत्र गजा गजैः।  
चक्रुरार्तस्वनं घोरमुत्पातजलदा इव ॥ ४३ ॥

प्रतीपाः क्रियमाणाश्च वारणा वरवारणैः।  
उन्मथ्य पुनराजग्मुः प्रेरिताः परमाङ्‌कुशैः ॥ ४४ ॥

महामात्रैर्महामात्रास्ताडिताः शरतोमरैः ।  
गजेभ्यः पृथिवीं जग्मुर्मुक्तप्रहरणाङ्‌कुशाः ॥ ४५ ॥

निर्मनुष्याश्च मातङ्गा विनदन्तस्ततस्ततः ।  
छिन्नाभ्राणीव सम्पेतुः सम्प्रविश्य परस्परम् ॥ ४६ ॥

हतान् परिवहन्तश्च पतितान् पतितायुधान्।  
दिशो जग्मुर्महानागाः केचिदेकचरा इव ॥ ४७ ॥

ताडितास्ताड्यमानाश्च तोमरर्ष्टिपरश्वधैः ।  
पेतुरार्तस्वनं कृत्वा तदा विशसने गजाः ॥ ४८ ॥

तेषां शैलोपमैः कायैर्निपतद्भिः समन्ततः।  
आहता सहसा भूमिश्चकम्पे च ननाद च ॥ ४९ ॥

सादितैः सगजारोहैः सपताकैः समन्ततः।  
मातङ्गैः शुशुभे भूमिर्विकीर्णैरिव पर्वतैः ॥ ५० ॥

गजस्थाश्च महामात्रा निर्भिन्नहृदया रणे।  
रथिभिः पातिता भल्लैर्विकीर्णाङ्‌कुशतोमराः ॥ ५१ ॥

क्रौञ्चवद् विनदन्तोऽन्ये नाराचाभिहता गजाः।  
परान् स्वांश्चापि मृद्‌नन्तः परिपेतुर्दिशो दश ॥ ५२ ॥

गजाश्वरथयोधानां शरीरौघसमावृता ।  
बभूव पृथिवी राजन् मांसशोणितकर्दमा ॥ ५३ ॥

प्रमथ्य च विषाणाग्रैः समुत्क्षिप्ताश्च वारणैः।  
सचक्राश्च विचक्राश्च रथैरेव महारथाः ॥ ५४ ॥

रथाश्च रथिभिर्हीना निर्मनुष्याश्च वाजिनः।  
हतारोहाश्च मातङ्गा दिशो जग्मुर्भयातुराः ॥ ५५ ॥

जघानात्र पिता पुत्रं पुत्रश्च पितरं तथा।  
इत्यासीत् तुमुलं युद्धं न प्राज्ञायत किंचन ॥ ५६ ॥

आगुल्फेभ्योऽवसीदन्ते नरा लोहितकर्दमैः ।  
दीप्यमानैः परिक्षिप्ता दावैरिव महाद्रुमाः ॥ ५७ ॥

शोणितैः सिच्यमानानि वस्त्राणि कवचानि च।  
छत्राणि च पताकाश्च सर्वं रक्तमदृश्यत ॥ ५८ ॥

हयौघाश्च रथौघाश्च नरीघाश्च निपातिताः।  
संक्षुण्णाः पुनरावृत्य बहुधा रथनेमिभिः ॥ ५९ ॥

सगजौघमहावेगः परासुनरशैवलः ।  
रथौघतुमुलावर्तः प्रबभौ सैन्यसागरः ॥ ६० ॥

तं वाहनमहानौभिर्योधा जयधनैषिणः ।  
अवगाह्याथ मज्जन्तो नैव मोहं प्रचक्रिरे ॥ ६१ ॥

शरवर्षाभिवृष्टेषु योधेष्वञ्चितलक्ष्मसु ।  
न तेष्वचित्ततां लेभे कश्चिदाहतलक्षणः ॥ ६२ ॥

वर्तमाने तथा युद्धे घोररूपे भयंकरे।  
मोहयित्वा परान् द्रोणो युधिष्ठिरमुपाद्रवत् ॥ ६३ ॥