+++
title_full = "022 द्रोणके युद्धके विषयमें दुर्योधन और कर्णका संवाद"
title = "०२२ द्रोणयुद्धे"

+++


भारद्वाजेन भग्नेषु पाण्डवेषु महामृधे।  
पञ्चालेषु च सर्वेषु कच्चिदन्योऽभ्यवर्तत ॥ १ ॥  
आर्यां युद्धे मतिं कृत्वा क्षत्रियाणां यशस्करीम्।  
असेवितां कापुरुषैः सेवितां पुरुषर्षभैः ॥ २ ॥

स हि वीरोन्नतः शूरो यो भग्नेषु निवर्तते।  
अहो नासीत्‌ पुमान् कश्चिद्‌ दृष्ट्वा द्रोणं व्यवस्थितम् ॥ ३ ॥

जृम्भमाणमिव व्याघ्रं प्रभिन्नमिव कुञ्जरम्।  
त्यजन्तमाहवे प्राणान् संनद्धं चित्रयोधिनम् ॥ ४ ॥  
महेष्वासं नरव्याघ्रं द्विषतां भयवर्धनम्।  
कृतज्ञं सत्यनिरतं दुर्योधनहितैषिणम् ॥ ५ ॥  
भारद्वाजं तथानीके दृष्ट्वा शूरमवस्थितम्।  
के शूराः संन्यवर्तन्त तन्ममाचक्ष्व संजय ॥ ६ ॥

तान् दृष्ट्वा चलितान्‌ संख्ये प्रणुन्नान् द्रोणसायकैः।  
पञ्चालान् पाण्डवान् मत्स्यान् सृञ्जयांश्चेदिकेकयान् ॥ ७ ॥  
द्रोणचापविमुक्तेन शरौघेणाशुहारिणा ।  
सिन्धोरिव महौघेन ह्रियमाणान् यथा प्लवान् ॥ ८ ॥  
कौरवाः सिंहनादेन नानावाद्यस्वनेन च।  
रथद्विपनरांश्चैव सर्वतः समवारयन् ॥ ९ ॥

तान् पश्यन् सैन्यमध्यस्थो राजा स्वजनसंवृतः।  
दुर्योधनोऽब्रवीत् कर्णं प्रहृष्टः प्रहसन्निव ॥ १० ॥

पश्य राधेय पञ्चालान् प्रणुन्नान् द्रोणसायकैः।  
सिंहेनेव मृगान् वन्यांस्त्रासितान् दृढधन्वना ॥ ११ ॥

नैते जातु पुनर्युद्धमीहेयुरिति मे मतिः।  
यथा तु भग्ना द्रोणेन वातेनेव महाद्रुमाः ॥ १२ ॥

अर्द्यमानाः शरैरेते रुक्मपुङ्खैर्महात्मना ।  
पथा नैकेन गच्छन्ति घूर्णमानास्ततस्ततः ॥ १३ ॥

संनिरुद्धाश्च कौरव्यैर्द्रोणेन च महात्मना।  
एतेऽन्ये मण्डलीभूताः पावकेनेव कुञ्जराः ॥ १४ ॥

भ्रमरैरिव चाविष्टा द्रोणस्य निशितैः शरैः।  
अन्योन्यं समलीयन्त पलायनपरायणाः ॥ १५ ॥

एष भीमो महाक्रोधी हीनः पाण्डवसृञ्जयैः।  
मदीयैरावृतो योधैः कर्ण नन्दयतीव माम् ॥ १६ ॥

व्यक्तं द्रोणमयं लोकमद्य पश्यति दुर्मतिः।  
निराशो जीवितान्नूनमद्य राज्याच्च पाण्डवः ॥ १७ ॥

नैष जातु महाबाहुर्जीवन्नाहवमुत्सृजेत् ।  
न चेमान् पुरुषव्याघ्र सिंहनादान् सहिष्यति ॥ १८ ॥

न चापि पाण्डवा युद्धे भज्येरन्निति मे मतिः।  
शूराश्च बलवन्तश्च कृतास्त्रा युद्धदुर्मदाः ॥ १९ ॥

विषाग्निद्यूतसंक्लेशान् वनवासं च पाण्डवाः।  
स्मरमाणा न हास्यन्ति संग्राममिति मे मतिः ॥ २० ॥

निवृत्तो हि महाबाहुरमितौजा वृकोदरः।  
वरान् वरान् हि कौन्तेयो रथोदारान् हनिष्यति ॥ २१ ॥

असिना धनुषा शक्त्या हयैर्नागैर्नरै रथैः।  
आयसेन च दण्डेन व्रातान् व्रातान् हनिष्यति ॥ २२ ॥

तमेनमनुवर्तन्ते सात्यकिप्रमुखा रथाः ।  
पञ्चालाः केकया मत्स्याः पाण्डवाश्च विशेषतः ॥ २३ ॥

शूराश्च बलवन्तश्च विक्रान्ताश्च महारथाः।  
विनिघ्नन्तश्च भीमेन संरब्धेनाभिचोदिताः ॥ २४ ॥

ते द्रोणमभिवर्तन्ते सर्वतः कुरुपुङ्गवाः।  
वृकोदरं परीप्सन्तः सूर्यमभ्रगणा इव ॥ २५ ॥

(समरेषु तु निर्दिष्टाः पाण्डवाः कृष्णबान्धवाः।  
ह्रीमन्तः शत्रुमरणे निपुणाः पुण्यलक्षणाः॥  
बहवः पार्थिवा राजंस्तेषां वशगता रणे।  
मावमंस्थाः पाण्डवांस्त्वं नारायणपुरोगमान् ॥)

एकायनगता ह्येते पीडयेयुर्यतव्रतम् ।  
अरक्ष्यमाणं शलभा यथा दीपं मुमूर्षवः ॥ २६ ॥

असंशयं कृतास्त्राश्च पर्याप्ताश्चापि वारणे।  
अतिभारमहं मन्ये भारद्वाजे समाहितम् ॥ २७ ॥

शीघ्रमनुगमिष्यामो यत्र द्रोणो व्यवस्थितः।  
कोका इव महानागं मा वै हन्युर्यतव्रतम् ॥ २८ ॥

राधेयस्य वचः श्रुत्वा राजा दुर्योधनस्ततः।  
भ्रातृभिः सहितो राजन् प्रायाद् द्रोणरथं प्रति ॥ २९ ॥

तत्रारावो महानासीदेकं द्रोणं जिघांसताम्।  
पाण्डवानां निवृत्तानां नानावर्णैर्हयोत्तमैः ॥ ३० ॥