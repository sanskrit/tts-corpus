+++
title_full = "032 कौरव-पाण्डव-सेनाओंका घमासान युद्ध, भीमसेनका कौरव महारथियोंके साथ संग्राम, भयंकर संहार, पाण्डवोंका द्रोणाचार्यपर आक्रमण, अर्जुन और कर्णका युद्ध, कर्णके भाइयोंका वध तथा कर्ण और सात्यकिका संग्राम"
title = "०३२ द्वादशदिवसावहारे"

+++


प्रतिघातं तु सैन्यस्य नामृष्यत वृकोदरः।  
सोऽभ्याहनद् गुरुं षष्ट्या कर्णं च दशभिः शरैः ॥ १ ॥

तस्य द्रोणः शितैर्बाणैस्तीक्ष्णधारैरजिह्मगैः ।  
जीवितान्तमभिप्रेप्सुर्मर्माण्याशु जघान ह ॥ २ ॥

आनन्तर्यमभिप्रेप्सुः षड्विंशत्या समार्पयत् ।  
कर्णो द्वादशभिर्बाणैरश्वत्थामा च सप्तभिः ॥ ३ ॥

षड्‌भिर्दुर्योधनो राजा तत एनमथाकिरत्।  
भीमसेनोऽपि तान् सर्वान् प्रत्यविध्यन्महाबलः ॥ ४ ॥

द्रोणं पञ्चाशतेषूणां कर्णं च दशभिः शरैः।  
दुर्योधनं द्वादशभिर्द्रौणिमष्टाभिराशुगैः ॥ ५ ॥

आरावं तुमुलं कुर्वन्नभ्यवर्तत तान् रणे।  
तस्मिन् संत्यजति प्राणान् मृत्युसाधारणीकृते ॥ ६ ॥  
अजातशत्रुस्तान् योधान् भीमं त्रातेत्यचोदयत्।  
ते ययुर्भीमसेनस्य समीपममितौजसः ॥ ७ ॥

युयुधानप्रभृतयो माद्रीपुत्रौ च पाण्डवौ।  
ते समेत्य सुसंरब्धाः सहिताः पुरुषर्षभाः ॥ ८ ॥  
महेष्वासवरैर्गुप्ता द्रोणानीकं बिभित्सवः ।  
समापेतुर्महावीर्या भीमप्रभृतयो रथाः ॥ ९ ॥

तान् प्रत्यगृह्णादव्यग्रो द्रोणोऽपि रथिनां वरः।  
महारथानतिबलान् वीरान् समरयोधिनः ॥ १० ॥

बाह्यं मृत्युभयं कृत्वा तावकान् पाण्डवा ययुः।  
सादिनः सादिनोऽभ्यघ्नंस्तथैव रथिनो रथान् ॥ ११ ॥

आसीच्छक्त्यासिसम्पातो युद्धमासीत् परश्वधैः ।  
प्रकृष्टमसियुद्धं च बभूव कटुकोदयम् ॥ १२ ॥

कुञ्जराणां च सम्पाते युद्धमासीत् सुदारुणम्।  
अपतत् कुञ्जरादन्यो हयादन्यस्त्ववाक्‌शिराः ॥ १३ ॥

नरो बाणविनिर्भिन्नो रथादन्यश्च मारिष।  
तत्रान्यस्य च सम्मर्दे पतितस्य विवर्मणः ॥ १४ ॥  
शिरः प्रध्वंसयामास वक्षस्याक्रम्य कुञ्जरः।

अपरांश्चापरेऽमृद्नन् वारणाः पतितान् नरान् ॥ १५ ॥  
विषाणैश्चावनिं गत्वा व्यभिन्दन् रथिनो बहून्।

नरान्त्रैः केचिदपरे विषाणालग्नसंश्रयैः ॥ १६ ॥  
बभ्रमुः समरे नागा मृद्‌नन्तः शतशो नरान्।

कार्ष्णायसतनुत्राणान् नराश्वरथकुञ्जरान् ॥ १७ ॥  
पतितान् पोथयाञ्चक्रुर्द्विपाः स्थूलनलानिव ।

गृध्रपत्राधिवासांसि शयनानि नराधिपाः ॥ १८ ॥  
ह्रीमन्तः कालसम्पर्कात् सुदुःखान्यनुशेरते ।

हन्ति स्मात्र पिता पुत्रं रथेनाभ्येत्य संयुगे ॥ १९ ॥  
पुत्रश्च पितरं मोहान्निर्मर्यादमवर्तत ।

रथो भग्नो ध्वजश्छिन्नश्छत्रमुर्व्यां निपातितम् ॥ २० ॥  
युगार्धं छिन्नमादाय प्रदुद्राव तथा हयः।

सासिर्बाहुर्निपतितः शिरश्छिन्नं सकुण्डलम् ॥ २१ ॥  
गजेनाक्षिप्य बलिना रथः संचूर्णितः क्षितौ।

रथिना ताडितो नागो नाराचेनापतत् क्षितौ ॥ २२ ॥  
सारोहश्चापतद् वाजी गजेनाभ्याहतो भृशम्।  
निर्मर्यादं महद् युद्धमवर्तत सुदारुणम् ॥ २३ ॥

हा तात हा पुत्र सखे क्वासि तिष्ठ क्व धावसि।  
प्रहराहर जह्येनं स्मितक्ष्वेडितगर्जितैः ॥ २४ ॥  
इत्येवमुच्चरन्ति स्म श्रूयन्ते विविधा गिरः।

नरस्याश्वस्य नागस्य समसज्जत शोणितम् ॥ २५ ॥  
उपाशाम्यद् रजो भौमं भीरून्‌ कश्मलमाविशत्।

चक्रेण चक्रमासाद्य वीरो वीरस्य संयुगे ॥ २६ ॥  
अतीतेषुपथे काले जहार गदया शिरः।

आसीत् केशपरामर्शो मुष्टियुद्धं च दारुणम् ॥ २७ ॥  
नखैर्दन्तैश्च शूराणामद्वीपे द्वीपमिच्छताम् ।

तत्राच्छिद्यत शूरस्य सखड्‌गो बाहुरुद्यतः ॥ २८ ॥  
सधनुश्चापरस्यापि सशरः साङ्कुशस्तथा ।  
आक्रोशदन्यमन्योऽत्र तथान्यो विमुखोऽद्रवत् ॥ २९ ॥

अन्यः प्राप्तस्य चान्यस्य शिरः कायादपाहरत्।  
सशब्दमद्रवच्चान्यः शब्दादन्योऽत्रसद् भृशम् ॥ ३० ॥

स्वानन्योऽथ परानन्यो जघान निशितैः शरैः।  
गिरिशृङ्गोपमश्चात्र नाराचेन निपातितः ॥ ३१ ॥  
मातङ्गो न्यपतद् भूमौ नदीरोध इवोष्णगे।

तथैव रथिनं नागः क्षरन् गिरिरिवारुजन् ॥ ३२ ॥  
अभ्यतिष्ठत् पदा भूमौ सहाश्वं सहसारथिम्।

शूरान् प्रहरतो दृष्ट्वा कृतास्त्रान् रुधिरोक्षितान् ॥ ३३ ॥  
बहूनप्याविशन्मोहो भीरून् हृदयदुर्बलान् ।

सर्वमाविग्नमभवन्न प्राज्ञायत किञ्चन ॥ ३४ ॥  
सैन्येन रजसा ध्वस्तं निर्मर्यादमवर्तत।

ततः सेनापतिः शीघ्रमयं काल इति ब्रुवन् ॥ ३५ ॥  
नित्याभित्वरितानेव त्वरयामास पाण्डवान् ।

कुर्वन्तः शासनं तस्य पाण्डवा बाहुशालिनः ॥ ३६ ॥  
सरो हंसा इवापेतुर्घ्नन्तो द्रोणरथं प्रति।

गृह्णीताद्रवतान्योन्यं विभीता विनिकृन्तत ॥ ३७ ॥  
इत्यासीत् तुमुलः शब्दो दुर्धर्षस्य रथं प्रति।

ततो द्रोणः कृपः कर्णो द्रौणी राजा जयद्रथः ॥ ३८ ॥  
विन्दानुविन्दावावन्त्यौ शल्यश्चैतान् न्यवारयन् ।

ते त्वार्यधर्मसंरब्धा दुर्निवारा दुरासदाः ॥ ३९ ॥  
शरार्ता न जहुर्द्रोणं पञ्चालाः पाण्डवैः सह।

ततो द्रोणोऽतिसंक्रुद्धो विसृजञ्छतशः शरान् ॥ ४० ॥  
चेदिपञ्चालपाण्डूनामकरोत् कदनं महत् ।

तस्य ज्यातलनिर्घोषः शुश्रुवे दिक्षु मारिष ॥ ४१ ॥  
वज्रसंह्रादसंकाशस्त्रासयन् मानवान् बहून् ।

एतस्मिन्नन्तरे जिष्णुर्जित्वा संशप्तकान् बहून् ॥ ४२ ॥  
अभ्ययात् तत्र यत्रासौ द्रोणः पाण्डून् प्रमर्दति।

ताञ्छरौघान् महावर्तान्‌ शोणितोदान् महाह्रदान् ॥ ४३ ॥  
तीर्णः संशप्तकान् हत्वा प्रत्यदृश्यत फाल्गुनः।

तस्य कीर्तिमतो लक्ष्म सूर्यप्रतिमतेजसः ॥ ४४ ॥  
दीप्यमानमपश्याम तेजसा वानरध्वजम् ।

संशप्तकसमुद्रं तमुच्छोष्यास्त्रगभस्तिभिः ॥ ४५ ॥  
स पाण्डवयुगान्तार्कः कुरूनप्यभ्यतीतपत् ।

प्रददाह कुरून् सर्वानर्जुनः शस्त्रतेजसा ॥ ४६ ॥  
युगान्ते सर्वभूतानि धूमकेतुरिवोत्थितः ।

तेन बाणसहस्रौघैर्गजाश्वरथयोधिनः ॥ ४७ ॥  
ताड्‌यमानाः क्षितिं जग्मुर्मुक्तकेशाः शरार्दिताः।

केचिदार्तस्वनं चक्रुर्विनेशुरपरे पुनः ॥ ४८ ॥  
पार्थबाणहताः केचिन्निपेतुर्विगतासवः ।

तेषामुत्पतितान् कांश्चित्‌ पतितांश्च पराङ्‌मुखान् ॥ ४९ ॥  
न जघानार्जुनो योधान् योधव्रतमनुस्मरन्।

ते विकीर्णरथाश्चित्राः प्रायशश्च पराङ्‌मुखाः ॥ ५० ॥  
कुरवः कर्ण कर्णेति हाहेति च विचुक्रुशुः।

तमाधिरथिराक्रन्दं विज्ञाय शरणैषिणाम् ॥ ५१ ॥  
मा भैष्टेति प्रतिश्रुत्य ययावभिमुखोऽर्जुनम्।

स भारतरथश्रेष्ठः सर्वभारतहर्षणः ॥ ५२ ॥  
प्रादुश्चक्रे तदाग्नेयमस्त्रमस्त्रविदां वरः ।

तस्य दीप्तशरौघस्य दीप्तचापधरस्य च ॥ ५३ ॥  
शरौघाञ्छरजालेन विदुधाव धनंजयः ।

तथैवाधिरथिस्तस्य बाणाञ्ज्वलिततेजसः ॥ ५४ ॥  
अस्त्रमस्त्रेण संवार्य प्राणदद् विसृजञ्छरान्।

धृष्टद्युम्नश्च भीमश्च सात्यकिश्च महारथः ॥ ५५ ॥  
विव्यधुः कर्णमासाद्य त्रिभिस्त्रिभिरजिह्मगैः ।

अर्जुनास्त्रं तु राधेयः संवार्य शरवृष्टिभिः ॥ ५६ ॥  
तेषां त्रयाणां चापानि चिच्छेद विशिखैस्त्रिभिः।

ते निकृत्तायुधाः शूरा निर्विषा भुजगा इव ॥ ५७ ॥  
रथशक्तीः समुत्क्षिप्य भृशं सिंहा इवानदन्।

ता भुजाग्रैर्महावेगा निसृष्टा भुजगोपमाः ॥ ५८ ॥  
दीप्यमाना महाशक्त्यो जग्मुराधिरथिं प्रति।

ता निकृत्य शरव्रातैस्त्रिभिस्त्रिभिरजिह्मगैः ॥ ५९ ॥  
ननाद बलवान् कर्णः पार्थाय विसृजञ्छरान्।

अर्जुनश्चापि राधेयं विद्ध्वा सप्तभिराशुगैः ॥ ६० ॥  
कर्णादवरजं बाणैर्जघान निशितैः शरैः।

ततः शत्रुंजयं हत्वा पार्थः षड्भिरजिह्मगैः ॥ ६१ ॥  
जहार सद्यो भल्लेन विपाटस्य शिरो रथात्।

पश्यतां धार्तराष्ट्राणामेकेनैव किरीटिना ॥ ६२ ॥  
प्रमुखे सूतपुत्रस्य सोदर्या निहतास्त्रयः।

ततो भीमः समुत्पत्य स्वरथाद् वैनतेयवत् ॥ ६३ ॥  
वरासिना कर्णपक्षान् जघान दश पञ्च च।

पुनस्तु रथमास्थाय धनुरादाय चापरम् ॥ ६४ ॥  
विव्याध दशभिः कर्णं सूतमश्वांश्च पञ्चभिः।

धृष्टद्युम्नोऽप्यसिवरं चर्म चादाय भास्वरम् ॥ ६५ ॥  
जघान चन्द्रवर्माणं बृहत्क्षत्रं च नैषधम्।

ततः स्वरथमास्थाय पाञ्चाल्योऽन्यच्च कार्मुकम् ॥ ६६ ॥  
आदाय कर्णं विव्याध त्रिसप्तत्या नदन् रणे।

शैनेयोऽप्यन्यदादाय धनुरिन्दुसमद्युतिः ॥ ६७ ॥  
सूतपुत्रं चतुःषष्ट्या विद्ध्वा सिंह इवानदत्।

भल्लाभ्यां साधुमुक्ताभ्यां छित्त्वा कर्णस्य कार्मुकम् ॥ ६८ ॥  
पुनः कर्णं त्रिभिर्बाणैर्बाह्वोरुरसि चार्पयत्।

ततो दुर्योधनो द्रोणो राजा चैव जयद्रथः ॥ ६९ ॥  
निमज्जमानं राधेयमुज्जह्रुः सात्यकार्णवात् ।

पत्त्यश्वरथमातङ्गास्त्वदीयाः शतशोऽपरे ॥ ७० ॥  
कर्णमेवाभ्यधावन्त त्रास्यमानाः प्रहारिणः ।

धृष्टद्युम्नश्च भीमश्च सौभद्रोऽर्जुन एव च ॥ ७१ ॥  
नकुलः सहदेवश्च सात्यकिं जुगुपू रणे।

एवमेष महारौद्रः क्षयार्थं सर्वधन्विनाम् ॥ ७२ ॥  
तावकानां परेषां च त्यक्त्वा प्राणानभूद् रणः।

पदातिरथनागाश्वा गजाश्वरथपत्तिभिः ॥ ७३ ॥  
रथिनो नागपत्त्यश्वै रथपत्ती रथद्विपैः।

अश्वैरश्वा गजैर्नागा रथिनो रथिभिः सह ॥ ७४ ॥  
संयुक्ताः समदृश्यन्त पत्तयश्चापि पत्तिभिः।

एवं सुकलिलं युद्धमासीत् क्रव्यादहर्षणम्।  
महद्भिस्तैरभीतानां यमराष्ट्रविवर्धनम् ॥ ७५ ॥

ततो हता नररथवाजिकुञ्जरै-  
रनेकशो द्विपरथपत्तिवाजिनः ।  
गजैर्गजा रथिभिरुदायुधा रथा  
हयैर्हयाः पत्तिगणैश्च पत्तयः ॥ ७६ ॥

रथैर्द्विपा द्विरदवरैर्महाहया  
हयैर्नरा वररथिभिश्च वाजिनः ।  
निरस्तजिह्वादशनेक्षणाः क्षितौ  
क्षयं गताः प्रमथितवर्मभूषणाः ॥ ७७ ॥

तथा परैर्बहुकरणैर्वरायुधै-  
र्हता गताः प्रतिभयदर्शनाः क्षितिम्।  
विपोथिता हयगजपादताडिता  
भृशाकुला रथमुखनेमिभिः क्षताः ॥ ७८ ॥

प्रमोदने श्वापदपक्षिरक्षसां  
जनक्षये वर्तति तत्र दारुणे।  
महाबलास्ते कुपिताः परस्परं  
निषूदयन्तः प्रविचेरुरोजसा ॥ ७९ ॥

ततो बले भृशलुलिते परस्परं  
निरीक्षमाणे रुधिरौघसम्प्लुते ।  
दिवाकरेऽस्तंगिरिमास्थिते शनै-  
रुभे प्रयाते शिबिराय भारत ॥ ८० ॥