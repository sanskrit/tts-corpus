+++
title_full = "031 कौरव-पाण्डव-सेनाओंका घमासान युद्ध तथा अश्वत्थामाके द्वारा राजा नीलका वध"
title = "०३१ नीलवधे"

+++


तेष्वनीकेषु भग्नेषु पाण्डुपुत्रेण संजय।  
चलितानां द्रुतानां च कथमासीन्मनो हि वः ॥ १ ॥

अनीकानां प्रभग्नानामवस्थानमपश्यताम् ।  
दुष्करं प्रतिसंधानं तन्ममाचक्ष्व संजय ॥ २ ॥

तथापि तव पुत्रस्य प्रियकामा विशाम्पते।  
यशः प्रवीरा लोकेषु रक्षन्तो द्रोणमन्वयुः ॥ ३ ॥

समुद्यतेषु चास्त्रेषु सम्प्राप्ते च युधिष्ठिरे।  
अकुर्वन्नार्यकर्माणि भैरवे सत्यभीतवत् ॥ ४ ॥  
अन्तरं भीमसेनस्य प्रापतन्नमितौजसः ।  
सात्यकेश्चैव वीरस्य धृष्टद्युम्नस्य वा विभो ॥ ५ ॥

द्रोणं द्रोणमिति क्रूराः पञ्चालाः समचोदयन्।  
मा द्रोणमिति पुत्रास्ते कुरून् सर्वानचोदयन् ॥ ६ ॥

द्रोणं द्रोणमिति ह्येके मा द्रोणमिति चापरे।  
कुरूणां पाण्डवानां च द्रोणद्यूतमवर्तत ॥ ७ ॥

यं यं प्रमथते द्रोणः पञ्चालानां रथव्रजम्।  
तत्र तत्र तु पाञ्चाल्यो धृष्टद्युम्नोऽभ्यवर्तत ॥ ८ ॥

तथा भागविपर्यासैः संग्रामे भैरवे सति।  
वीराः समासदन् वीरान् कुर्वन्तो भैरवं रवम् ॥ ९ ॥

अकम्पनीयाः शत्रूणां बभूवुस्तत्र पाण्डवाः।  
अकम्पयन्ननीकानि स्मरन्तः क्लेशमात्मनः ॥ १० ॥

ते त्वमर्षवशं प्राप्ता ह्रीमन्तः सत्त्वचोदिताः।  
त्यक्त्वा प्राणान् न्यवर्तन्त घ्नन्तो द्रोणं महाहवे ॥ ११ ॥

अयसामिव सम्पातः शिलानामिव चाभवत्।  
दीव्यतां तुमुले युद्धे प्राणैरमिततेजसाम् ॥ १२ ॥

न तु स्मरन्ति संग्राममपि वृद्धास्तथाविधम्।  
दृष्टपूर्वं महाराज श्रुतपूर्वमथापि वा ॥ १३ ॥

प्राकम्पतेव पृथिवी तस्मिन् वीरावसादने।  
निवर्तता बलौघेन महता भारपीडिता ॥ १४ ॥

घूर्णतोऽपि बलौघस्य दिवं स्तब्ध्वेव निःस्वनः।  
अजातशत्रोस्तत्सैन्यमाविवेश सुभैरवः ॥ १५ ॥

समासाद्य तु पाण्डूनामनीकानि सहस्रशः।  
द्रोणेन चरता संख्ये प्रभग्नानि शितैः शरैः ॥ १६ ॥

तेषु प्रमथ्यमानेषु द्रोणेनाद्भुतकर्मणा ।  
पर्यवारयदासाद्य द्रोणं सेनापतिः स्वयम् ॥ १७ ॥

तदद्भुतमभूद् युद्धं द्रोणपाञ्चालयोस्तथा ।  
नैव तस्योपमा काचिदिति मे निश्चिता मतिः ॥ १८ ॥

ततो नीलोऽनलप्रख्यो ददाह कुरुवाहिनीम्।  
शरस्फुलिङ्गश्चापार्चिर्दहन् कक्षमिवानलः ॥ १९ ॥

तं दहन्तमनीकानि द्रोणपुत्रः प्रतापवान्।  
पूर्वाभिभाषी सुश्लक्ष्णं स्मयमानोऽभ्यभाषत ॥ २० ॥

नील किं बहुभिर्दग्धैस्तव योधैः शरार्चिषा।  
मयैकेन हि युध्यस्व क्रुद्धः प्रहर चाशु माम् ॥ २१ ॥

तं पद्मनिकराकारं पद्मपत्रनिभेक्षणम् ।  
व्याकोशपद्माभमुखो नीलो विव्याध सायकैः ॥ २२ ॥

तेनापि विद्धः सहसा दौणिर्भल्लैः शितैस्त्रिभिः।  
धनुर्ध्वजं च छत्रं च द्विषतः स न्यकृन्तत ॥ २३ ॥

स प्लुतः स्यन्दनात्तस्मान्नीलश्चर्मवरासिभृत् ।  
द्रौणायनेः शिरः कायाद्धर्तुमैच्छत् पतत्रिवत् ॥ २४ ॥

तस्योन्नतांसं सुनसं शिरः कायात् सकुण्डलम्।  
भल्लेनापाहरद् द्रौणिः स्मयमान इवानघ ॥ २५ ॥

सम्पूर्णचन्द्राभमुखः पद्मपत्रनिभेक्षणः ।  
प्रांशुरुत्पलपत्राभो निहतो न्यपतद् भुवि ॥ २६ ॥

ततः प्रविव्यथे सेना पाण्डवी भृशमाकुला।  
आचार्यपुत्रेण हते नीले ज्वलिततेजसि ॥ २७ ॥

अचिन्तयंश्च ते सर्वे पाण्डवानां महारथाः।  
कथं नो वासविस्त्रायाच्छत्रुभ्य इति मारिष ॥ २८ ॥

दक्षिणेन तु सेनायाः कुरुते कदनं बली।  
संशप्तकावशेषस्य नारायणबलस्य च ॥ २९ ॥