+++
title_full = "030 अर्जुनके द्वारा वृषक और अचलका वध, शकुनिकी माया और उसकी पराजय तथा कौरव-सेनाका पलायन"
title = "०३० शकुनिपलायने"

+++


प्रियमिन्द्रस्य सततं सखायममितौजसम् ।  
हत्वा प्राग्ज्योतिषं पार्थः प्रदक्षिणमवर्तत ॥ १ ॥

ततो गान्धारराजस्य सुतौ परपुरंजयौ।  
अर्देतामर्जुनं संख्ये भ्रातरौ वृषकाचलौ ॥ २ ॥

तौ समेत्यार्जुनं वीरौ पुरः पश्चाच्च धन्विनौ।  
अविध्येतां महावेगैर्निशितैराशुगैर्भृशम् ॥ ३ ॥

वृषकस्य हयान् सूतं धनुश्छत्रं रथं ध्वजम्।  
तिलशो व्यधमत् पार्थः सौबलस्य शितैः शरैः ॥ ४ ॥

ततोऽर्जुनः शरव्रातैर्नानाप्रहरणैरपि ।  
गान्धारानाकुलांश्चक्रे सौबलप्रमुखान् पुनः ॥ ५ ॥

ततः पञ्चशतान् वीरान् गान्धारानुद्यतायुधान्।  
प्राहिणोन्मृत्युलोकाय क्रुद्धो बाणैर्धनंजयः ॥ ६ ॥

हताश्वात् तु रथात् तूर्णमवतीर्य महाभुजः।  
आरुरोह रथं भ्रातुरन्यच्च धनुराददे ॥ ७ ॥

तावेकरथमारूढौ भ्रातरौ वृषकाचलौ ।  
शरवर्षेण बीभत्सुमविध्येतां मुहुर्मुहुः ॥ ८ ॥

श्यालौ तव महात्मानौ राजानौ वृषकाचलौ।  
भृशं विजघ्नतुः पार्थमिन्द्रं वृत्रबलाविव ॥ ९ ॥

लब्धलक्ष्यौ तु गान्धारावहतां पाण्डवं पुनः।  
निदाघवार्षिकौ मासौ लोकं घर्मांशुभिर्यथा ॥ १० ॥

तौ रथस्थौ नरव्याघ्रौ सजानौ वृषकाचलौ।  
संश्लिष्टाङ्गौ स्थितौ राजन् जघानैकेषुणाऽर्जुनः ॥ ११ ॥

तौ रथात् सिंहसंकाशौ लोहिताक्षौ महाभुजौ।  
राजन् सम्पेततुर्वीरौ सोदर्यावेकलक्षणौ ॥ १२ ॥

तयोर्भूमिं गतौ देहौ रथाद् बन्धुजनप्रियौ।  
यशो दश दिशः पुण्यं गमयित्वा व्यवस्थितौ ॥ १३ ॥

दृष्ट्वा विनिहतौ संख्ये मातुलावपलायिनौ।  
भृशं मुमुचुरश्रूणि पुत्रास्तव विशाम्पते ॥ १४ ॥

निहतौ भ्रातरौ दृष्ट्वा मायाशतविशारदः।  
कृष्णौ सम्मोहयन् मायां विदधे शकुनिस्ततः ॥ १५ ॥

लगुडायोगुडाश्मानः शतघ्न्यश्च सशक्तयः ।  
गदापरिघनिस्त्रिंशशूलमुद्‌गरपट्टिशाः ॥ १६ ॥  
सकम्पनर्ष्टिनखरा मुसलानि परश्वधाः ।  
क्षुराः क्षुरप्रनालीका वत्सदन्तास्थिसन्धयः ॥ १७ ॥  
चक्राणि विशिखाः प्रासा विविधान्यायुधानि च।  
प्रपेतुः शतशो दिग्भ्यः प्रदिग्भ्यश्चार्जुनं प्रति ॥ १८ ॥

खरोष्ट्रमहिषाः सिंहा व्याघ्राः सृमरचित्रकाः।  
ऋक्षाः शालावृका गृध्राः कपयश्च सरीसृपाः ॥ १९ ॥  
विविधानि च रक्षांसि क्षुधितान्यर्जुनं प्रति।  
संक्रुद्धान्यभ्यधावन्त विविधानि वयांसि च ॥ २० ॥

ततो दिव्यास्त्रविच्छूरः कुन्तीपुत्रो धनंजयः।  
विसृजन्निषुजालानि सहसा तान्यताडयत् ॥ २१ ॥

ते हन्यमानाः शूरेण प्रवरैः सायकैर्दृढैः।  
विरुवन्तो महारावान् विनेशुः सर्वतो हताः ॥ २२ ॥

ततस्तमः प्रादुरभूदर्जुनस्य रथं प्रति।  
तस्माच्च तमसो वाचः क्रूराः पार्थमभर्त्सयन् ॥ २३ ॥

तत् तमो भैरवं घोरं भयकर्तृ महाहवे।  
उत्तमास्त्रेण महता ज्यौतिषेणार्जुनोऽवधीत् ॥ २४ ॥

हते तस्मिञ्जलौघास्तु प्रादुरासन् भयानकाः।  
अम्भसस्तस्य नाशार्थमादित्यास्त्रमथार्जुनः ॥ २५ ॥  
प्रायुङ्क्ताम्भस्ततस्तेन प्रायशोऽस्त्रेण शोषितम् ।

एवं बहुविधा मायाः सौबलस्य कृताः कृताः ॥ २६ ॥  
जघानास्त्रबलेनाशु प्रहसन्नर्जुनस्तदा ।

तदा हतासु मायासु त्रस्तोऽर्जुनशराहतः ॥ २७ ॥  
अपायाज्जवनैरश्वैः शकुनिः प्राकृतो यथा।

ततोऽर्जुनोऽस्त्रविच्छैघ्र्यं दर्शयन्नात्मनोऽरिषु ॥ २८ ॥  
अभ्यवर्षच्छरौघेण कौरवाणामनीकिनीम् ।

सा हन्यमाना पार्थेन तव पुत्रस्य वाहिनी ॥ २९ ॥  
द्वैधीभूता महाराज गङ्गेवासाद्य पर्वतम्।

द्रोणमेवान्वपद्यन्त केचित् तत्र नरर्षभाः ॥ ३० ॥  
केचिद् दुर्योधनं राजन्नर्द्यमानाः किरीटिना।

नापश्याम ततस्त्वेनं सैन्ये वै रजसावृते ॥ ३१ ॥  
गाण्डीवस्य च निर्घोषः श्रुतो दक्षिणतो मया।

शङ्खदुन्दुभिनिर्घोषं वादित्राणां च निःस्वनम् ॥ ३२ ॥  
गाण्डीवस्य तु निर्घोषो व्यतिक्रम्यास्पृशद् दिवम्।

ततः पुनर्दक्षिणतः संग्रामश्चित्रयोधिनाम् ॥ ३३ ॥  
सुयुद्धं चार्जुनस्यासीदहं तु द्रोणमन्वियाम्।

यौधिष्ठिराभ्यनीकानि प्रहरन्ति ततस्ततः ॥ ३४ ॥  
नानाविधान्यनीकानि पुत्राणां तव भारत।  
अर्जुनो व्यधमत् काले दिवीवाभ्राणि मारुतः ॥ ३५ ॥

तं वासवमिवायान्तं भूरिवर्षं शरौघिणम्।  
महेष्वासा नरव्याघ्रा नोग्रं केचिदवारयन् ॥ ३६ ॥

ते हन्यमानाः पार्थेन त्वदीया व्यथिता भृशम्।  
स्वानेव बहवो जघ्नुर्विद्रवन्तस्ततस्ततः ॥ ३७ ॥

तेऽर्जुनेन शरा मुक्ताः कङ्कपत्रास्तनुच्छिदः।  
शलभा इव सम्पेतुः संवृण्वाना दिशो दश ॥ ३८ ॥

तुरगं रथिनं नागं पदातिमपि मारिष।  
विनिर्भिद्य क्षितिं जग्मुर्वल्मीकमिव पन्नगाः ॥ ३९ ॥

न च द्वितीयं व्यसृजत् कुञ्जराश्वनरेषु सः।  
पृथगेकशरारुग्णा निपेतुस्ते गतासवः ॥ ४० ॥

हतैर्मनुष्यैर्द्विरदैश्च सर्वतः  
शराभिसृष्टैश्च हयैर्निपातितैः ।  
तदा श्वगोमायुबलाभिनादितं  
विचित्रमायोधशिरो बभूव तत् ॥ ४१ ॥

पिता सुतं त्यजति सुहृद्वरं सुहृत्  
तथैव पुत्रः पितरं शरातुरः।  
स्वरक्षणे कृतमतयस्तदा जना-  
स्त्यजन्ति वाहानपि पार्थपीडिताः ॥ ४२ ॥