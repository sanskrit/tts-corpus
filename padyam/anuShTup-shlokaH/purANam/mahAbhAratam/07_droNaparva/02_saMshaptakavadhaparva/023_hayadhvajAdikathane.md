+++
title_full = "023 पाण्डव-सेनाके महारथियोंके रथ, घोड़े, ध्वज तथा धनुषोंका विवरण"
title = "०२३ हयध्वजादिकथने"

+++


सर्वेषामेव मे ब्रूहि रथचिह्नानि संजय।  
ये द्रोणमभ्यवर्तन्त क्रुद्धा भीमपुरोगमाः ॥ १ ॥

ऋक्षवर्णैर्हयैर्दृष्ट्वा व्यायच्छन्तं वृकोदरम् ।  
रजताश्वस्ततः शूरः शैनेयः संन्यवर्तत ॥ २ ॥

सारङ्गाश्वो युधामन्युः स्वयं प्रत्वरयन् हयान्।  
पर्यवर्तत दुर्धर्षः क्रुद्धो द्रोणरथं प्रति ॥ ३ ॥

पारावतसवर्णैस्तु हेमभाण्डैर्महाजवैः ।  
पाञ्चालराजस्य सुतो धृष्टद्युन्नो न्यवर्तत ॥ ४ ॥

पितरं तु परिप्रेप्सुः क्षत्रधर्मा यतव्रतः।  
सिद्धिं चास्य परां काङ्‌क्षन् शोणाश्वः संन्यवर्तत ॥ ५ ॥

पद्मपत्रनिभांश्चाश्वान् मल्लिकाक्षान् स्वलंकृतान् ।  
शैखण्डिः क्षत्रदेवस्तु स्वयं प्रत्वरयन् ययौ ॥ ६ ॥

दर्शनीयास्तु काम्बोजाः शुकपत्रपरिच्छदाः ।  
वहन्तो नकुलं शीघ्रं तावकानभिदुद्रुवुः ॥ ७ ॥

कृष्णास्तु मेघसंकाशा अवहन्नुत्तमौजसम् ।  
दुर्धर्षायाभिसंधाय क्रुद्धं युद्धाय भारत ॥ ८ ॥

तथा तित्तिरिकल्माषा हया वातसमा जवे।  
अवहंस्तुमुले युद्धे सहदेवमुदायुधम् ॥ ९ ॥

दन्तवर्णास्तु राजानं कालवाला युधिष्ठिरम्।  
भीमवेगा नरव्याघ्रमवहन् वातरंहसः ॥ १० ॥

हेमोत्तमप्रतिच्छन्नैर्हयैर्वातसमैर्जवे ।  
अभ्यवर्तन्त सैन्यानि सर्वाण्येव युधिष्ठिरम् ॥ ११ ॥

राज्ञस्त्वनन्तरो राजा पाञ्चाल्यो द्रुपदोऽभवत्।  
जातरूपमयच्छत्रः सर्वैस्तैरभिरक्षितः ॥ १२ ॥

ललामैर्हरिभिर्युक्तः सर्वशब्दक्षमैर्युधि ।  
राज्ञां मध्ये महेष्वासः शान्तभीरभ्यवर्तत ॥ १३ ॥

तं विराटोऽन्वयाच्छीघ्रं सह सर्वैर्महारथैः।  
केकयाश्च शिखण्डी च धृष्टकेतुस्तथैव च ॥ १४ ॥  
स्वैः स्वैः सैन्यैः परिवृता मत्स्यराजानमन्वयुः।

तं तु पाटलिपुष्पाणां समवर्णा हयोत्तमाः ॥ १५ ॥  
वहमाना व्यराजन्त मत्स्यस्यामित्रघातिनः ।

हरिद्रासमवर्णास्तु जवना हेममालिनः ॥ १६ ॥  
पुत्रं विराटराजस्य सत्वरं समुदावहन्।

इन्द्रगोपकवर्णैश्च भ्रातरः पञ्च केकयाः ॥ १७ ॥  
जातरूपसमाभासाः सर्वे लोहितकध्वजाः ।

ते हेममालिनः शूराः सर्वे युद्धविशारदाः ॥ १८ ॥  
वर्षन्त इव जीमूताः प्रत्यदृश्यन्त दंशिताः।

आमपात्रनिकाशास्तु पांचाल्यममितौजसम् ॥ १९ ॥  
दत्तास्तुम्बुरुणा दिव्याः शिखण्डिनमुदावहन् ।

तथा द्वादश साहस्राः पञ्चालानां महारथाः ॥ २० ॥  
तेषां तु षट् सहस्राणि ये शिखण्डिनमन्वयुः।

पुत्रं तु शिशुपालस्य नरसिंहस्य मारिष ॥ २१ ॥  
आक्रीडन्तो वहन्ति स्म सारङ्गशबला हयाः।

धृष्टकेतुस्तु चेदीनामृषभोऽतिबलोदितः ॥ २२ ॥  
काम्बोजैः शबलैरश्वैरभ्यवर्तत दुर्जयः ।

बृहत्क्षत्रं तु कैकेयं सुकुमारं हयोत्तमाः ॥ २३ ॥  
पलालधूमसंकाशाः सैन्धवाः शीघ्रमावहन् ।

मल्लिकाक्षाः पद्मवर्णा बाह्लिजाताः स्वलंकृताः ॥ २४ ॥  
शूरं शिखण्डिनः पुत्रमृक्षदेवमुदावहन् ।

रुक्मभाण्डप्रतिच्छन्नाः कौशेयसदृशा हराः ॥ २५ ॥  
क्षमावन्तोऽवहन् संख्ये सेनाबिन्दुमरिंदमम् ।

युवानमवहन् युद्धे क्रौञ्चवर्णा हयोत्तमाः ॥ २६ ॥  
काश्यस्याभिभुवः पुत्रं सुकुमारं महारथम्।

श्वेतास्तु प्रतिविन्ध्यं तं कृष्णग्रीवा मनोजवाः।  
यन्तुः प्रेष्यकरा राजन् राजपुत्रमुदावहन् ॥ २७ ॥

सुतसोमं तु यः सौम्यं पार्थः पुत्रमजीजनत्।  
माषपुष्पसवर्णास्तमवहन् वाजिनो रणे ॥ २८ ॥

सहस्रसोमप्रतिमो बभूव  
पुरे कुरूणामुदयेन्दुनाम्नि ।  
तस्मिंजातः सोमसंक्रन्दमध्ये  
यस्मात्‌ तस्मात्‌ सुतसोमोऽभवत्‌ सः ॥ २९ ॥

नाकुलिं तु शतानीकं शालपुष्पनिभा हयाः।  
आदित्यतरुणप्रख्याः श्लाघनीयमुदावहन् ॥ ३० ॥

काञ्चनापिहितैर्योक्त्रैर्मयूरग्रीवसंनिभाः ।  
द्रौपदेयं नरव्याघ्रं श्रुतकर्माणमाहवे ॥ ३१ ॥

श्रुतकीर्तिं श्रुतनिधिं द्रौपदेयं हयोत्तमाः।  
ऊहुः पार्थसमं युद्धे चाषपत्रनिभा हयाः ॥ ३२ ॥

यमाहुरध्यर्धगुणं कृष्णात् पार्थाच्च संयुगे।  
अभिमन्युं पिशङ्गास्तं कुमारमवहन् रणे ॥ ३३ ॥

एकस्तु धार्तराष्ट्रेभ्यः पाण्डवान् यः समाश्रितः।  
तं बृहन्तो महाकाया युयुत्सुमवहन् रणे ॥ ३४ ॥  
पलालकाण्डवर्णास्तु वार्धक्षेमिं तरस्विनम् ।  
ऊहुः सुतुमुले युद्धे हयाः कृष्णाः स्वलंकृताः ॥ ३५ ॥

कुमारं शितिपादास्तु रुक्मचित्रैरुरच्छदैः ।  
सौचित्तिमवहन् युद्धे यन्तुः प्रेष्यकरा हयाः ॥ ३६ ॥

रुक्मपीठावकीर्णास्तु कौशेयसदृशा हयाः ।  
सुवर्णमालिनः क्षान्ताः श्रेणिमन्तमुदावहन् ॥ ३७ ॥

रुक्ममालाधराः शूरा हेमपृष्ठाः स्वलंकृताः।  
काशिराजं नरश्रेष्ठं श्लाघनीयमुदावहन् ॥ ३८ ॥

अस्त्राणां च धनुर्वेदे बाह्मे वेदे च पारगम्।  
तं सत्यधृतिमायान्तमरुणाः समुदावहन् ॥ ३९ ॥

यः स पाञ्चालसेनानीर्द्रोणमंशमकल्पयत् ।  
पारावतसवर्णास्तं धृष्टद्युम्नमुदावहन् ॥ ४० ॥

तमन्वयात् सत्यधृतिः सौचित्तियुद्धदुर्मदः ।  
श्रेणिमान् वसुदानश्च पुत्रः काश्यस्य चाभिभूः ॥ ४१ ॥

युक्तैः परमकाम्बोजैर्जवनैर्हेममालिभिः ।  
भीषयन्तो द्विषत्सैन्यं यमवैश्रवणोपमाः ॥ ४२ ॥

प्रभद्रकास्तु काम्बोजाः षट्सहस्राण्युदायुधाः ।  
नानावर्णैर्हयैः श्रेष्ठैर्हेमवर्णरथध्वजाः ॥ ४३ ॥  
शरव्रातैर्विधुन्वन्तः शत्रून् विततकार्मुकाः ।  
समानमृत्यवो भूत्वा धृष्टद्युम्नं समन्वयुः ॥ ४४ ॥

बभ्रकौशेयवर्णास्तु सुवर्णवरमालिनः ।  
ऊहुरम्लानमनसश्चेकितानं हयोत्तमाः ॥ ४५ ॥

इन्द्रायुधसवर्णैस्तु कुन्तिभोजो हयोत्तमैः ।  
आयात् सदश्वैः पुरुजिन्मातुलः सव्यसाचिनः ॥ ४६ ॥

अन्तरिक्षसवर्णास्तु तारकाचित्रिता इव ।  
राजानं रोचमानं ते हयाः संख्ये समावहन् ॥ ४७ ॥

कर्बुराः शितिपादास्तु स्वर्णजालपरिच्छदाः ।  
जारासंधिं हयाः श्रेष्ठाः सहदेवमुदावहन् ॥ ४८ ॥

ये तु पुष्करनालस्य समवर्णा हयोत्तमाः।  
जवे श्येनसमाश्चित्राः सुदामानमुदावहन् ॥ ४९ ॥

शशलोहितवर्णास्तु पाण्डुरोद्‌गतराजयः ।  
पाञ्चाल्यं गोपतेः पुत्रं सिंहसेनमुदावहन् ॥ ५० ॥

पञ्चालानां नरव्याघ्रो यः ख्यातो जनमेजयः।  
तस्य सर्षपपुष्पाणां तुल्यवर्णा हयोत्तमाः ॥ ५१ ॥

माषवर्णाश्च जवना बृहन्तो हेममालिनः।  
दधिपृष्ठाश्चित्रमुखाः पाञ्चाल्यमवहन् द्रुतम् ॥ ५२ ॥

शूराश्च भद्रकाश्चैव शरकाण्डनिभा हयाः।  
पद्मकिञ्जल्कवर्णाभा दण्डधारमुदावहन् ॥ ५३ ॥

रासभारुणवर्णाभाः पृष्ठतो मूषिकप्रभाः ।  
वल्गन्त इव संयत्ता व्याघ्रदत्तमुदावहन् ॥ ५४ ॥

हरयः कालकाश्चित्राश्चित्रमाल्यविभूषिताः ।  
सुधन्वानं नरव्याघ्रं पाञ्चाल्यं समुदावहन् ॥ ५५ ॥

इन्द्राशनिसमस्पर्शा इन्द्रगोपकसंनिभाः ।  
काये चित्रान्तराश्चित्राश्चित्रायुधमुदावहन् ॥ ५६ ॥

बिभ्रतो हेममालास्तु चक्रवाकोदरा हयाः।  
कोसलाधिपतेः पुत्रं सुक्षत्रं वाजिनोऽवहन् ॥ ५७ ॥

शबलास्तु बृहन्तोऽश्वा दान्ता जाम्बूनदस्रजः।  
युद्धे सत्यधृतिं क्षैमिमवहन् प्रांशवः शुभाः ॥ ५८ ॥

एकवर्णेन सर्वेण ध्वजेन कवचेन च।  
अश्वैश्च धनुषा चैव शुक्लैः शुक्लो न्यवर्तत ॥ ५९ ॥

समुद्रसेनपुत्रं तु सामुद्रा रुद्रतेजसम्।  
अथवाः शशाङ्कसदृशाश्चन्द्रसेनमुदावहन् ॥ ६० ॥

नीलोत्पलसवर्णास्तु तपनीयविभूषिताः ।  
शैब्यं चित्ररथं संख्ये चित्रमाल्याऽवहन् हयाः ॥ ६१ ॥

कलायपुष्पवर्णास्तु श्वेतलोहितराजयः ।  
रथसेनं हयश्रेष्ठाः समूहुर्युद्धदुर्मदम् ॥ ६२ ॥

यं तु सर्वमनुष्येभ्यः प्राहुः शूरतरं नृपम्।  
तं पटच्चरहन्तारं शुकवर्णाऽवहन् हयाः ॥ ६३ ॥

चित्रायुधं चित्रमाल्यं चित्रवर्मायुधध्वजम् ।  
ऊहुः किंशुकपुष्पाणां समवर्णा हयोत्तमाः ॥ ६४ ॥

एकवर्णेन सर्वेण ध्वजेन कवचेन च।  
धनुषा रथवाहैश्च नीलैर्नीलोऽभ्यवर्तत ॥ ६५ ॥

नानारूपै रत्नचिह्नैर्वरूथरथकार्मुकैः ।  
वाजिध्वजपताकाभिश्चित्रैश्चित्रोऽभ्यवर्तत ॥ ६६ ॥

ये तु पुष्करपर्णस्य तुल्यवर्णा हयोत्तमाः।  
ते रोचमानस्य सुतं हेमवर्णमुदावहन् ॥ ६७ ॥

योधाश्च भद्रकाराश्च शरदण्डानुदण्डयः ।  
श्वेताण्डाः कुक्कुटाण्डाभा दण्डकेतुं हयाऽवहन् ॥ ६८ ॥

केशवेन हते संख्ये पितर्यथ नराधिपे।  
भिन्ने कपाटे पाण्ड्यानां विद्रुतेषु च बन्धुषु ॥ ६९ ॥  
भीष्मादवाप्य बास्त्राणि द्रोणाद् रामात् कृपात् तथा।  
अस्त्रैः समत्वं सम्प्राप्य रुक्मिकर्णार्जुनाच्युतैः ॥ ७० ॥  
इयेष द्वारकां हन्तुं कृत्स्नां जेतुं च मेदिनीम्।  
निवारितस्ततः प्राज्ञैः सुहृद्भिर्हितकाम्यया ॥ ७१ ॥  
वैरानुबन्धमुत्सृज्य स्वराज्यमनुशास्ति यः ।  
स सागरध्वजः पाण्ड्यश्चन्द्रश्चरश्मिनिभैर्हयैः ॥ ७२ ॥  
वैडूर्यजालसंछन्नैर्वीर्यद्रविणमाश्रितः ।  
दिव्यं विस्फारयंश्चापं द्रोणमभ्यद्रवद् बली ॥ ७३ ॥

आटरूषकवर्णाभा हयाः पाण्ड्यानुयायिनाम् ।  
अवहन् रथमुख्यानामयुतानि चतुर्दश ॥ ७४ ॥

नानावर्णेन रूपेण नानाकृतिमुखा हयाः।  
रथचक्रध्वजं वीरं घटोत्कचमुदावहन् ॥ ७५ ॥

भारतानां समेतानामुत्सृज्यैको मतानि यः।  
गतो युधिष्ठिरं भक्त्या त्यक्त्वा सर्वमभीप्सितम् ॥ ७६ ॥  
लोहिताक्षं महाबाहुं बृहन्तं तमरट्टजाः।  
महासत्त्वा महाकायाः सौवर्णस्यन्दने स्थितम् ॥ ७७ ॥

सुवर्णवर्णा धर्मज्ञमनीकस्थं युधिष्ठिरम् ।  
राजश्रेष्ठं हयश्रेष्ठाः सर्वतः पृष्ठतोऽन्वयुः ॥ ७८ ॥

वर्णैरुच्चावचैरन्यैः सदश्वानां प्रभद्रकाः ।  
संन्यवर्तन्त युद्धाय बहवो देवरूपिणः ॥ ७९ ॥

ते यत्ता भीमसेनेन सहिताः काञ्चनध्वजाः।  
प्रत्यदृश्यन्त राजेन्द्र सेन्द्रा इव दिवौकसः ॥ ८० ॥

अत्यरोचत तान् सर्वान् धृष्टद्युम्नः समागतान्।  
सर्वाण्यति च सैन्यानि भारद्वाजो व्यरोचत ॥ ८१ ॥

अतीव शुशुभे तस्य ध्वजः कृष्णाजिनोत्तरः।  
कमण्डलुर्महाराज जातरूपमयः शुभः ॥ ८२ ॥

ध्वजं तु भीमसेनस्य वैदूर्यमणिलोचनम्।  
भ्राजमानं महासिंहं राजन्तं दृष्टवानहम् ॥ ८३ ॥

ध्वजं तु कुरुराजस्य पाण्डवस्य महौजसः।  
दृष्टवानस्मि सौवर्णं सोमं ग्रहगणान्वितम् ॥ ८४ ॥

मृदङ्गौ चात्र विपुलौ दिव्यौ नन्दोपनन्दकौ।  
यन्त्रेणाहन्यमानौ च सुस्वनौ हर्षवर्धनौ ॥ ८५ ॥

शरभं पृष्ठसौवर्णं नकुलस्य महाध्वजम्।  
अपश्याम रथेऽत्युग्रं भीषयाणमवस्थितम् ॥ ८६ ॥

हंसस्तु राजतः श्रीमान् ध्वजे घण्टापताकवान्।  
सहदेवस्य दुर्धर्षो द्विषतां शोकवर्धनः ॥ ८७ ॥

पञ्चानां द्रौपदेयानां प्रतिमा ध्वजभूषणम्।  
धर्ममारुतशक्राणामश्विनोश्च महात्मनोः ॥ ८८ ॥

अभिमन्योः कुमारस्य शार्ङ्गपक्षी हिरण्मयः।  
रथे ध्वजवरो राजंस्तप्तचामीकरोज्ज्वलः ॥ ८९ ॥

घटोत्कचस्य राजेन्द्र ध्वजे गृध्रो व्यरोचत।  
अश्वाश्च कामगास्तस्य रावणस्य पुरा यथा ॥ ९० ॥

माहेन्द्रं च धनुर्दिव्यं धर्मराजे युधिष्ठिरे।  
वायव्यं भीमसेनस्य धनुर्दिव्यमभून्नृप ॥ ९१ ॥

त्रैलोक्यरक्षणार्थाय ब्रह्मणा सृष्टमायुधम् ।  
तद् दिव्यमजरं चैव फाल्गुनार्थाय वै धनुः ॥ ९२ ॥

वैष्णवं नकुलायाथ सहदेवाय चाश्विजम्।  
घटोत्कचाय पौलस्त्यं धनुर्दिव्यं भयानकम् ॥ ९३ ॥

रौद्रमाग्नेयकौबेरं याम्यं गिरिशमेव च।  
पञ्चानां द्रौपदेयानां धनूरत्नानि भारत ॥ ९४ ॥

रौद्रं धनुर्वरं श्रेष्ठं लेभे यद् रोहिणीसुतः।  
तत् तुष्टः प्रददौ रामः सौभद्राय महात्मने ॥ ९५ ॥

एते चान्ये च बहवो ध्वजा हेमविभूषिताः।  
तत्रादृश्यन्त शूराणां द्विषतां शोकवर्धनाः ॥ ९६ ॥

तदभूद् ध्वजसम्बाधमकापुरुषसेवितम् ।  
द्रोणानीकं महाराज पटे चित्रमिवार्पितम् ॥ ९७ ॥

शुश्रुवुर्नामगोत्राणि वीराणां संयुगे तदा।  
द्रोणमाद्रवतां राजन् स्वयंवर इवाहवे ॥ ९८ ॥

[^१]:. नीलकण्ठी टीकामें अश्व-शास्त्रके अनुसार घोड़ोंके रंग और लक्षण आदिका परिचय दिया गया है। उसमेंसे कुछ आवश्यक बातें यहाँ यथास्थान उद्‌धृत की जाती हैं। सारंगका रंग सूचित करनेवाला रंग इस प्रकार है—'''सितनीलारुणो वर्णः सारंगसदृशश्च सः।'''  
[^२]:. कबूतरका रंग बतानेवाला वचन यों मिलता है—पारावतकपोताभः सितनीलसमन्वयात् ।  
[^३]:. काम्बोज (काबुल)-के घोड़ोंका लक्षण—महाललाटजघनस्कन्धवक्षोजवा हयाः। दीर्घग्रीवायता ह्रस्वमुष्काः काम्बोजकाः स्मृताः॥जिनके ललाट, जाँघें, कंधे, छाती और वेग महान् होते हैं, गर्दन लम्बी और चौड़ी होती है तथा अण्डकोष बहुत छोटे होते हैं, वे काबुली घोड़े माने गये हैं।  
[^१]:. जिस घोड़ेके ललाटके मध्यभागमें ताराके समान श्वेत चिह्न हो, उसके उस चिह्नका नाम ललाम है। उससे युक्त अश्व भी ललाम ही कहलाता है। यथा—श्वेतं ललाटमध्यस्थं तारारूपं हयस्य यत्। ललामं चापि तत्प्राहुर्ललामोऽश्वस्तदन्वितः॥  
[^२]:. ‘हरि’ का लक्षण इस प्रकार दिया गया है—सकेशराणि रोमाणि सुवर्णाभानि यस्य तु। हरिः स वर्णतोऽश्वस्तु पीतकौशेयसंनिभः॥जिसकी गर्दनके बड़े-बड़े बाल और शरीरके रोएँ सुनहरे रंगके हों, जो रंगमें रेशमी पीताम्बरके समान जान पड़ता हो, वह घोड़ा ‘हरि’ कहलाता है।  
[^१]:. सिंधु देशके घोड़ोंकी गर्दन लम्बी, मूत्रेन्द्रिय मुँहतक पहुँचनेवाली, आँखे बड़ी-बड़ी, कद ऊँचा तथा रोएँ सूक्ष्म होते हैं। सिंधी घोड़े बड़े बलिष्ठ होते हैं, जैसा कि बताया गया है—दीर्घग्रीवा मुखालम्बमेहनाः पृथुलोचनाः। महान्तस्तनुरोमाणो बलिनः सैन्धवा हयाः॥  
[^२]:. पद्मवर्णका परिचय इस प्रकार दिया गया है—सितरक्तसमायोगात् पद्मवर्णः प्रकीर्त्यते ।सफेद और लाल रंगोंके सम्मिश्रणसे जो रंग होता है, वह पद्मवर्ण कहलाता है।  
[^३]:. बाह्लिक देशके घोड़े भी प्रायः काबुली घोड़ोंके समान ही होते हैं। उनमें विशेषता इतनी ही है कि उनका पीठभाग काम्बोजदेशीय घोड़ोंकी अपेक्षा बड़ा होता है।जैसा कि निम्नांकित वचनसे स्पष्ट है—काम्बोजसमसंस्थाना बाह्लिजाताश्च वाजिनः। विशेषः पुनरेतेषां दीर्घपृष्ठाङ्गतोच्यते॥  
[^४]:. जिनके रोएँ तथा केसर (गर्दनके बाल) सफेद होते हैं, त्वचा, गुह्यभाग, नेत्र, ओठ और खुर काले होते हैं, ऐसे घोड़ोंको महर्षियोंने क्रौंचवर्णका बताया है। यथा—सितलोमकेसराढ्याः कृष्णत्वग्गुह्यलोचनोष्ठखुराः। ये स्युर्मुनिभिर्वाहा निर्दिष्टाः क्रौञ्चवर्णास्ते॥