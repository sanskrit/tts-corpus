+++
title_full = "018 संशप्तक-सेनाओंके साथ अर्जुनका युद्ध और सुधन्वाका वध"
title = "०१८ सुधन्ववधे"

+++


ततः संशप्तका राजन् समे देशे व्यवस्थिताः।  
व्यूह्यानीकं रथैरेव चन्द्राकारं मुदा युताः ॥ १ ॥

ते किरीटिनमायान्तं दृष्ट्वा हर्षेण मारिष।  
उदक्रोशन् नरव्याघ्राः शब्देन महता तदा ॥ २ ॥

स शब्दः प्रदिशः सर्वा दिशः खं च समावृणोत्।  
आवृतत्वाच्च लोकस्य नासीत् तत्र प्रतिस्वनः ॥ ३ ॥

सोऽतीव सम्प्रहृष्टांस्तानुपलभ्य धनंजयः ।  
किंचिदभ्युत्स्मयन् कृष्णमिदं वचनमब्रवीत् ॥ ४ ॥

पश्यैतान् देवकीमातर्मुमूर्षूनद्य संयुगे ।  
भ्रातॄंस्त्रैगर्तकानेवं रोदितव्ये प्रहर्षितान् ॥ ५ ॥

अथवा हर्षकालोऽयं त्रैगर्तानामसंशयम् ।  
कुनरैर्दुरवापान् हि लोकान् प्राप्स्यन्त्यनुत्तमान् ॥ ६ ॥

एवमुक्त्वा महाबाहुर्हृषीकेशं ततोऽर्जुनः ।  
आससाद रणे व्यूढां त्रिगर्तानामनीकिनीम् ॥ ७ ॥

स देवदत्तमादाय शङ्खं हेमपरिष्कृतम्।  
दध्मौ वेगेन महता घोषेणापूरयन् दिशः ॥ ८ ॥

तेन शब्देन वित्रस्ता संशप्तकवरूथिनी।  
विचेष्टावस्थिता संख्ये ह्यश्मसारमयी यथा ॥ ९ ॥

(सा सेना भरतश्रेष्ठ निश्चेष्टा शुशुभे तदा।  
चित्र पटे यथा न्यस्ता कुशलैः शिल्पिभिर्नरैः॥

स्वनेन तेन सैन्यानां दिवमावृण्वता तदा।  
सस्वना पृथिवी सर्वा तथैव च महोदधिः॥  
स्वनेन सर्वसैन्यानां कर्णास्तु बधिरीकृताः।)

वाहास्तेषां विवृत्ताक्षाः स्तब्धकर्णशिरोधराः ।  
विष्टब्धचरणा मूत्रं रुधिरं च प्रसुस्रुवुः ॥ १० ॥

उपलभ्य ततः संज्ञामवस्थाप्य च वाहिनीम्।  
युगपत् पाण्डुपुत्राय चिक्षिपुः कङ्कपत्रिणः ॥ ११ ॥

तान्यर्जुनः सहस्राणि दशपञ्चभिराशुगैः ।  
अनागतान्येव शरैश्चिच्छेदाशु पराक्रमी ॥ १२ ॥

ततोऽर्जुनं शितैर्बाणैर्दशभिर्दशभिः पुनः ।  
प्राविध्यन्त ततः पार्थस्तानविध्यत् त्रिभिस्त्रिभिः ॥ १३ ॥

एकैकस्तु ततः पार्थं राजन् विव्याध पञ्चभिः।  
स च तान् प्रतिविव्याध द्वाभ्यां द्वाभ्यां पराक्रमी ॥ १४ ॥

भूय एव तु संक्रुद्धास्त्वर्जुनं सहकेशवम्।  
आपूरयन् शरैस्तीक्ष्णैस्तडागमिव वृष्टिभिः ॥ १५ ॥

ततः शरसहस्राणि प्रापतन्नर्जुनं प्रति।  
भ्रमराणामिव व्राताः फुल्लं द्रुमगणं वने ॥ १६ ॥

ततः सुबाहुस्त्रिंशद्भिरद्रिसारमयैः शरैः ।  
अविध्यदिषुभिर्गाढं किरीटे सव्यसाचिनम् ॥ १७ ॥

तैः किरीटी किरीटस्थैर्हेमपुङ्खैरजिह्मगैः ।  
शातकुम्भमयापीडो बभौ सूर्य इवोत्थितः ॥ १८ ॥

हस्तावापं सुबाहोस्तु भल्लेन युधि पाण्डवः।  
चिच्छेद तं चैव पुनः शरवर्षैरवाकिरत् ॥ १९ ॥

ततः सुशर्मा दशभिः सुरथस्तु किरीटिनम्।  
सुधर्मा सुधनुश्चैव सुबाहुश्च समार्पयत् ॥ २० ॥

तांस्तु सर्वान् पृथग्बाणैर्वानरप्रवरध्वजः ।  
प्रत्यविध्यद् ध्वजांश्चैषां भल्लैश्चिच्छेद सायकान् ॥ २१ ॥

सुधन्वनो धनुश्छित्त्वा हयांश्चास्यावधीच्छरैः ।  
अथास्य सशिरस्त्राणं शिरः कायादपातयत् ॥ २२ ॥

तस्मिन्निपतिते वीरे त्रस्तास्तस्य पदानुगाः।  
व्यद्रवन्त भयाद् भीता यत्र दौर्योधनं बलम् ॥ २३ ॥

ततो जघान संक्रुद्धो वासविस्तां महाचमूम्।  
शरजालैरविच्छिन्नैस्तमः सूर्य इवांशुभिः ॥ २४ ॥

ततो भग्ने बले तस्मिन् विप्रलीने समन्ततः।  
सव्यसाचिनि संक्रुद्धे त्रैगर्तान् भयमाविशत् ॥ २५ ॥

ते वध्यमानाः पार्थेन शरैः संनतपर्वभिः।  
अमुह्यंस्तत्र तत्रैव त्रस्ता मृगगणा इव ॥ २६ ॥

ततस्त्रिगर्तराट् क्रुद्धस्तानुवाच महारथान् ।  
अलं द्रुतेन वः शूरा न भयं कर्तुमर्हथ ॥ २७ ॥

शप्त्वाथ शपथान् घोरान् सर्वसैन्यस्य पश्यतः।  
गत्वा दौर्योधनं सैन्यं किं वै वक्ष्यथ मुख्यशः ॥ २८ ॥

नावहास्याः कथं लोके  
कर्मणानेन संयुगे ।  
भवेम सहिताः सर्वे  
निवर्तध्वं यथाबलम् ॥ २९ ॥

एवमुक्तास्तु ते राजन्नुदक्रोशन् मुहुर्मुहुः।  
शङ्खांश्च दध्मिरे वीरा हर्षयन्तः परस्परम् ॥ ३० ॥

ततस्ते संन्यवर्तन्त संशप्तकगणाः पुनः।  
नारायणाश्च गोपाला मृत्युं कृत्वा निवर्तनम् ॥ ३१ ॥