+++
title_full = "017 सुशर्मा आदि संशप्तकवीरोंकी प्रतिज्ञा तथा अर्जुनका युद्धके लिये उनके निकट जाना"
title = "०१७ धनंजययाने"

+++


ते सेने शिबिरं गत्वा न्यविशेतां विशाम्पते।  
यथाभागं यथान्यायं यथागुल्मं च सर्वशः ॥ १ ॥

कृत्वावहारं सैन्यानां द्रोणः परमदुर्मनाः।  
दुर्योधनमभिप्रेक्ष्य सव्रीडमिदमब्रवीत् ॥ २ ॥

उक्तमेतन्मया पूर्वं न तिष्ठति धनंजये।  
शक्यो ग्रहीतुं संग्रामे देवैरपि युधिष्ठिरः ॥ ३ ॥

इति तद् वः प्रयततां कृतं पार्थेन संयुगे।  
मा विशङ्कीर्वचो मह्यमजेयौ कृष्णपाण्डवौ ॥ ४ ॥

अपनीते तु योगेन केनचिच्छ्‌वेतवाहने।  
तत एष्यति मे राजन् वशमेष युधिष्ठिरः ॥ ५ ॥

कश्चिदाहूय तं संख्ये देशमन्यं प्रकर्षतु।  
तमजित्वा न कौन्तेयो निवर्तेत कथंचन ॥ ६ ॥

एतस्मिन्नन्तरे शून्ये धर्मराजमहं नृप।  
ग्रहीष्यामि चमूं भित्त्वा धृष्टद्युम्नस्य पश्यतः ॥ ७ ॥

अर्जुनेन विहीनस्तु यदि नोत्सृजते रणम्।  
मामुपायान्तमालोक्य गृहीतं विद्धि पाण्डवम् ॥ ८ ॥

एवं तेऽहं महाराज धर्मपुत्रं युधिष्ठिरम्।  
समानेष्यामि सगणं वशमद्य न संशयः ॥ ९ ॥  
यदि तिष्ठति संग्रामे मुहूर्तमपि पाण्डवः।  
अथापयाति संग्रामाद् विजयात् तद् विशिष्यते ॥ १० ॥

द्रोणस्य तद् वचः श्रुत्वा त्रिगर्ताधिपतिस्तदा।  
भ्रातृभिः सहितो राजन्निदं वचनमब्रवीत् ॥ ११ ॥

वयं विनिकृता राजन् सदा गाण्डीवधन्वना।  
अनागःस्वपि चागस्तत् कृतमस्मासु तेन वै ॥ १२ ॥

ते वयं स्मरमाणास्तान्‌ विनिकारान्‌ पृथग्विधान्।  
क्रोधाग्निना दह्यमाना न शेमहि सदा निशि ॥ १३ ॥

स नो दिष्ट‌्यास्त्रसम्पन्नश्चक्षुर्विषयमागतः ।  
कर्तारः स्म वयं कर्म यच्चिकीर्षाम हृद्‌गतम् ॥ १४ ॥

भवतश्च प्रियं यत् स्यादस्माकं च यशस्करम्।  
वयमेनं हनिष्यामो निकृष्यायोधनाद् बहिः ॥ १५ ॥

अद्यास्त्वनर्जुना भूमिरत्रिगर्ताथ वा पुनः।  
सत्यं ते प्रतिजानीमो नैतन्मिथ्या भविष्यति ॥ १६ ॥

एवं सत्यरथश्चोक्त्वा सत्यवर्मा च भारत।  
सत्यव्रतश्च सत्येषुः सत्यकर्मा तथैव च ॥ १७ ॥  
सहिता भ्रातरः पञ्च रथानामयुतेन च।  
न्यवर्तन्त महाराज कृत्वा शपथमाहवे ॥ १८ ॥

मालवास्तुण्डिकेराश्च रथानामयुतैस्त्रिभिः ।  
सुशर्मा च नरव्याघ्रस्त्रिगर्तः प्रस्थलाधिपः ॥ १९ ॥  
मावेल्लकैर्ललित्थैश्च सहितो मद्रकैरपि ।  
रथानामयुतेनैव सोऽगमद् भ्रातृभिः सह ॥ २० ॥

नानाजनपदेभ्यश्च रथानामयुतं पुनः ।  
समुत्थितं विशिष्टानां शपथार्थमुपागमत् ॥ २१ ॥

ततो ज्वलनमानर्च्य हुत्वा सर्वे पृथक् पृथक्।  
जगृहुः कुशचीराणि चित्राणि कवचानि च ॥ २२ ॥

ते च बद्धतनुत्राणा घृताक्ताः कुशचीरिणः।  
मौर्वीमेखलिनो वीराः सहस्रशतदक्षिणाः ॥ २३ ॥

यज्वानः पुत्रिणो लोक्याः कृतकृत्यास्तनुत्यजः।  
योक्ष्यमाणास्तदाऽऽत्मानं यशसा विजयेन च ॥ २४ ॥

ब्रह्मचर्यश्रुतिमुखैः क्रतुभिश्चाप्तदक्षिणैः ।  
प्राप्याल्ँलोकान् सुयुद्धेन क्षिप्रमेव यियासवः ॥ २५ ॥

ब्राह्मणांस्तर्पयित्वा च निष्कान् दत्त्वा पृथक् पृथक्।  
गाश्च वासांसि च पुनः समाभाष्य परस्परम् ॥ २६ ॥  
(द्विजमुख्यैः समुदितैः कृतस्वस्त्ययनाशिषः ।  
मुदिताश्च प्रहृष्टाश्च जलं संस्पृश्य निर्मलम्॥)  
प्रज्वाल्य कृष्णवर्त्मानमुपागम्य रणव्रतम् ।  
तस्मिन्नग्नौ तदा चक्रुः प्रतिज्ञां दृढनिश्चयाः ॥ २७ ॥

शृण्वतां सर्वभूतानामुच्चैर्वाचो बभाषिरे ।  
सर्वे धनंजयवधे प्रतिज्ञां चापि चक्रिरे ॥ २८ ॥

ये वै लोकाश्चाव्रतिनां ये चैव ब्रह्मघातिनाम्।  
मद्यपस्य च ये लोका गुरुदाररतस्य च ॥ २९ ॥  
ब्रह्मस्वहारिणश्चैव राजपिण्डापहारिणः ।  
शरणागतं च त्यजतो याचमानं तथा घ्नतः ॥ ३० ॥  
अगारदाहिनां चैव ये च गां निघ्नतामपि।  
अपकारिणां च ये लोका ये च ब्रह्मद्विषामपि ॥ ३१ ॥  
स्वभार्यामृतुकालेषु मोहाद् वै नाभिगच्छताम्।  
श्राद्धमैथुनिकानां च ये चाप्यात्मापहारिणाम् ॥ ३२ ॥  
न्यासापहारिणां ये च श्रुतं नाशयतां च ये।  
क्लीबेन युध्यमानानां ये च नीचानुसारिणाम् ॥ ३३ ॥  
नास्तिकानां च ये लोका येऽग्निमातृपितृत्यजाम्।  
(सस्यमाक्रमतां ये च प्रत्यादित्यं प्रमेहताम्।)  
तानाप्नुयामहे लोकान् ये च पापकृतामपि ॥ ३४ ॥  
यद्यहत्वा वयं युद्धे निवर्तेम धनंजयम्।  
तेन चाभ्यर्दितास्त्रासाद् भवेम हि पराङ्‌मुखाः ॥ ३५ ॥

यदि त्वसुकरं लोके कर्म कुर्याम संयुगे।  
इष्टाल्ँलोकान् प्राप्नुयामो वयमद्य न संशयः ॥ ३६ ॥

एवमुक्त्वा तदा राजंस्तेऽभ्यवर्तन्त संयुगे।  
आह्वयन्तोऽर्जुनं वीराः पितृजुष्टां दिशं प्रति ॥ ३७ ॥

आहूतस्तैर्नरव्याघ्रैः पार्थः परपुरंजयः ।  
धर्मराजमिदं वाक्यमपदान्तरमब्रवीत् ॥ ३८ ॥

आहूतो न निवर्तेयमिति मे व्रतमाहितम्।  
संशप्तकाश्च मां राजन्नाह्वयन्ति महामृधे ॥ ३९ ॥

एष च भ्रातृभिः सार्धं सुशर्माऽऽह्वयते रणे।  
वधाय सगणस्यास्य मामनुज्ञातुमर्हसि ॥ ४० ॥

नैतच्छक्नोमि संसोढुमाह्वानं पुरुषर्षभ ।  
सत्यं ते प्रतिजानामि हतान् विद्धि परान् युधि ॥ ४१ ॥

श्रुतं ते तत्त्वतस्तात यद् द्रोणस्य चिकीर्षितम्।  
यथा तदनृतं तस्य भवेत् तत् त्वं समाचर ॥ ४२ ॥

द्रोणो हि बलवाञ्छूरः कृतास्त्रश्च जितश्रमः।  
प्रतिज्ञातं च तेनैतद् ग्रहणं मे महारथ ॥ ४३ ॥

अयं वै सत्यजिद् राजन्नद्य त्वां रक्षिता युधि।  
ध्रियमाणे च पाञ्चाल्ये नाचार्यः काममाप्स्यति ॥ ४४ ॥

हते तु पुरुषव्याघ्रे रणे सत्यजिति प्रभो।  
सर्वैरपि समेतैर्वा न स्थातव्यं कथंचन ॥ ४५ ॥

अनुज्ञातस्ततो राज्ञा परिष्वक्तश्च फाल्गुनः।  
प्रेम्णा दृष्टश्च बहुधा ह्याशिषश्चास्य योजिताः ॥ ४६ ॥

विहायैनं ततः पार्थस्त्रिगर्तान् प्रत्ययाद् बली।  
क्षुधितः क्षुद्विघातार्थं सिंहो मृगगणानिव ॥ ४७ ॥

ततो दौर्योधनं सैन्यं मुदा परमया युतम्।  
ऋतेऽर्जुनं भृशं क्रुद्धं धर्मराजस्य निग्रहे ॥ ४८ ॥

ततोऽन्योन्येन ते सैन्ये समाजग्मतुरोजसा।  
गङ्गासरय्वौ वेगेन प्रावृषीवोल्बणोदके ॥ ४९ ॥