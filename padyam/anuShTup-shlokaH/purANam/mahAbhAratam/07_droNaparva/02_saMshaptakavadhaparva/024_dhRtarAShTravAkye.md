+++
title_full = "024 धृतराष्ट्रका अपना खेद प्रकाशित करते हुए युद्धके समाचार पूछना"
title = "०२४ धृतराष्ट्रवाक्ये"

+++


व्यथयेयुरिमे सेनां देवानामपि संजय।  
आहवे ये न्यवर्तन्त वृकोदरमुखा नृपाः ॥ १ ॥  
धृतराष्ट्रने कहा—संजय! भीमसेन आदि जो-जो नरेश युद्धमें लौटकर आये थे, ये तो देवताओंकी सेनाको भी पीड़ित कर सकते हैं॥१॥  
सम्प्रयुक्तः किलैवायं दिष्टैर्भवति पूरुषः।  
तस्मिन्नेव च सर्वार्थाः प्रदृश्यन्ते पृथग्विधाः ॥ २ ॥

दीर्घं विप्रोषितः कालमरण्ये जटिलोऽजिनी।  
अज्ञातश्चैव लोकस्य विजहार युधिष्ठिरः ॥ ३ ॥  
स एव महतीं सेनां समावर्तयदाहवे।  
किमन्यद् दैवसंयोगान्मम पुत्रस्य चाभवत् ॥ ४ ॥

युक्त एव हि भाग्येन ध्रुवमुत्पद्यते नरः।  
स तथाऽऽकृष्यते तेन न यथा स्वयमिच्छति ॥ ५ ॥

द्यूतव्यसनमासाद्य क्लेशितो हि युधिष्ठिरः।  
स पुनर्भागधेयेन सहायानुपलब्धवान् ॥ ६ ॥

अद्य मे केकया लब्धाः काशिकाः कोसलाश्च ये।  
चेदयश्चापरे वङ्गा मामेव समुपाश्रिताः ॥ ७ ॥  
पृथिवी भूयसी तात मम पार्थस्य नो तथा।  
इति मामब्रवीत् सूत मन्दो दुर्योधनः पुरा ॥ ८ ॥

तस्य सेनासमूहस्य मध्ये द्रोणः सुरक्षितः।  
निहतः पार्षतेनाजौ किमन्यद् भागधेयतः ॥ ९ ॥

मध्ये राज्ञां महाबाहुं सदा युद्धाभिनन्दिनम्।  
सर्वास्त्रपारगं द्रोणं कथं मृत्युरुपेयिवान् ॥ १० ॥

समनुप्राप्तकृच्छ्रोऽहं मोहं परममागतः ।  
भीष्मद्रोणौ हतौ श्रुत्वा नाहं जीवितुमुत्सहे ॥ ११ ॥

यन्मां क्षत्ताब्रवीत् तात प्रपश्यन् पुत्रगृद्धिनम्।  
दुर्योधनेन तत् सर्वं प्राप्तं सूत मया सह ॥ १२ ॥

नृशंसं तु परं नु स्यात् त्यक्त्वा दुर्योधनं यदि।  
पुत्रशेषं चिकीर्षेयं कृत्स्नं न मरणं व्रजेत् ॥ १३ ॥

यो हि धर्मं परित्यज्य भवत्यर्थपरो नरः।  
सोऽस्माच्च हीयते लोकात् क्षुद्रभावं च गच्छति ॥ १४ ॥

अद्य चाप्यस्य राष्ट्रस्य हतोत्साहस्य संजय।  
अवशेषं न पश्यामि ककुदे मृदिते सति ॥ १५ ॥

कथं स्यादवशेषो हि धुर्ययोरभ्यतीतयोः।  
यौ नित्यमुपजीवामः क्षमिणौ पुरुषर्षभौ ॥ १६ ॥

व्यक्तमेव च मे शंस यथा युद्धमवर्तत।  
केऽयुध्यन् के व्यपाकुर्वन्‌ के क्षुद्राः प्राद्रवन् भयात् ॥ १७ ॥

धनंजयं च मे शंस यद् यच्चक्रे रथर्षभः।  
तस्माद् भयं नो भूयिष्ठं भ्रातृव्याच्च वृकोदरात् ॥ १८ ॥

यथाऽऽसीच्च निवृत्तेषु पाण्डवेयेषु संजय।  
मम सैन्यावशेषस्य संनिपातः सुदारुणः ॥ १९ ॥

कथं च वो मनस्तात निवृत्तेष्वभवत् तदा।  
मामकानां च ये शूराः के कांस्तत्र न्यवारयन् ॥ २० ॥