+++
title_full = "028 संशप्तकोंका संहार करके अर्जुनका कौरव-सेनापर आक्रमण तथा भगदत्त और उनके हाथीका पराक्रम"
title = "०२८ भगदत्तयुद्धे"

+++


यियासतस्ततः कृष्णः पार्थस्याश्वान् मनोजवान्।  
सम्प्रैषीद्धेमसंछन्नान् द्रोणानीकाय सत्वरन् ॥ १ ॥

तं प्रयान्तं कुरुश्रेष्ठं स्वान् भ्रातॄन् द्रोणतापितान्।  
सुशर्मा भ्रातृभिः सार्धं युद्धार्थी पृष्ठतोऽन्वयात् ॥ २ ॥

ततः श्वेतहयः कृष्णमब्रवीदजितं जयः।  
एष मां भ्रातृभिः सार्धं सुशर्माऽऽह्वयतेऽच्युत ॥ ३ ॥

दीर्यते चोत्तरेणैव तत् सैन्यं मधुसूदन।  
द्वैधीभूतं मनो मेऽद्य कृतं संशप्तकैरिदम् ॥ ४ ॥

किं नु संशप्तकान्‌ हन्मि स्वान् रक्षाम्यहितार्दितान्।  
इति मे त्वं मतं वेत्सि तत्र किं सुकृतं भवेत्॥५॥

एवमुक्तस्तु दाशार्हः स्यन्दनं प्रत्यवर्तयत्।  
येन त्रिगर्ताधिपतिः पाण्डवं समुपाह्वयत् ॥ ६ ॥

ततोऽर्जुनः सुशर्माणं विद्ध्‌वा सप्तभिराशुगैः।  
ध्वजं धनुश्चास्य तथा क्षुराभ्यां समकृन्तत ॥ ७ ॥

त्रिगर्ताधिपतेश्चापि भ्रातरं षड्भिराशुगैः ।  
साश्वं ससूतं त्वरितः पार्थः प्रैषीद् यमक्षयम् ॥ ८ ॥

ततो भुजगसंकाशां सुशर्मा शक्तिमायसीम्।  
चिक्षेपार्जुनमादिश्य वासुदेवाय तोमरम् ॥ ९ ॥

शक्तिं त्रिभिः शरैश्छित्त्वा तोमरं त्रिभिरर्जुनः।  
सुशर्माणं शरव्रातैर्मोहयित्वा न्यवर्तयत् ॥ १० ॥

तं वासवमिवायान्तं भूरिवर्षं शरौघिणम्।  
राजंस्तावकसैन्यानां नोग्रं कश्चिदवारयत् ॥ ११ ॥

ततो धनंजयो बाणैः सर्वानेव महारथान्।  
आयाद् विनिघ्नन्‌ कौरव्यान् दहन् कक्षमिवानलः ॥ १२ ॥

तस्य वेगमसह्यं तं कुन्तीपुत्रस्य धीमतः।  
नाशक्नुवंस्ते संसोढुं स्पर्शमग्नेरिव प्रजाः ॥ १३ ॥

संवेष्टयन्ननीकानि शरवर्षेण पाण्डवः ।  
सुपर्णपातवद् राजन्नायात् प्राग्ज्योतिषं प्रति ॥ १४ ॥

यत् तदानामयज्जिष्णुर्भरतानामपापिनाम् ।  
धनुः क्षेमकरं संख्ये द्विषतामश्रुवर्धनम् ॥ १५ ॥  
तदेव तव पुत्रस्य राजन् दुर्द्यूतदेविनः।  
कृते क्षत्रविनाशाय धनुरायच्छदर्जुनः ॥ १६ ॥

तथा विक्षोभ्यमाणा सा पार्थेन तव वाहिनी।  
व्यशीर्यत महाराज नौरिवासाद्य पर्वतम् ॥ १७ ॥

ततो दशसहस्राणि न्यवर्तन्त धनुष्मताम्।  
मतिं कृत्वा रणे क्रूरां वीरा जयपराजये ॥ १८ ॥

व्यपेतहृदयत्रासा आवव्रुस्तं महारथाः ।  
आर्च्छत् पार्थो गुरुं भारं सर्वभारसहो युधि ॥ १९ ॥

यथा नलवनं क्रुद्धः प्रभिन्नः षष्टिहायनः।  
मृद्नीयात् तद्वदायस्तः पार्थोऽमृद्‌नाच्चमूं तव ॥ २० ॥

तस्मिन् प्रमथिते सैन्ये भगदत्तो नराधिपः।  
तेन नागेन सहसा धनंजयमुपाद्रवत् ॥ २१ ॥

तं रथेन नरव्याघ्रः प्रत्यगृह्णाद् धनंजयः।  
स संनिपातस्तुमुलो बभूव रथनागयोः ॥ २२ ॥

कल्पिताभ्यां यथाशास्त्रं रथेन च गजेन च।  
संग्रामे चेरतुर्वीरौ भगदत्तधनंजयौ ॥ २३ ॥

ततो जीमूतसंकाशान्नागादिन्द्र इव प्रभुः।  
अभ्यवर्षच्छरौघेण भगदत्तो धनंजयम् ॥ २४ ॥

स चापि शरवर्षं तं शरवर्षेण वासविः।  
अप्राप्तमेव चिच्छेद भगदत्तस्य वीर्यवान् ॥ २५ ॥

ततः प्राग्ज्योतिषो राजा शरवर्षं निवार्य तत्।  
शरैर्जघ्ने महाबाहुं पार्थं कृष्णं च मारिष ॥ २६ ॥

ततस्तु शरजालेन महताभ्यवकीर्य तौ।  
चोदयामास तं नागं वधायाच्युतपार्थयोः ॥ २७ ॥

तमापतन्तं द्विरदं दृष्ट्वा क्रुद्धमिवान्तकम्।  
चक्रेऽपसव्यं त्वरितः स्यन्दनेन जनार्दनः ॥ २८ ॥

तं प्राप्तमपि नेयेष परावृत्तं महाद्विपम्।  
सारोहं मृत्युसात्कर्तुं स्मरन् धर्मं धनंजयः ॥ २९ ॥

स तु नागो द्विपरथान् हयांश्चामृद्य मारिष।  
प्राहिणोन्मृत्युलोकाय ततः क्रुद्धो धनंजयः ॥ ३० ॥