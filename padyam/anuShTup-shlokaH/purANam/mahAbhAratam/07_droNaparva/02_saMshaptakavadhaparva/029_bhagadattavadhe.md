+++
title_full = "029 अर्जुन और भगदत्तका युद्ध, श्रीकृष्णद्वारा भगदत्तके वैष्णवास्त्रसे अर्जुनकी रक्षा तथा अर्जुनद्वारा हाथीसहित भगदत्तका वध"
title = "०२९ भगदत्तवधे"

+++


तथा क्रुद्धः किमकरोद् भगदत्तस्य पाण्डवः।  
प्राग्ज्योतिषो वा पार्थस्य तन्मे शंस यथातथम् ॥ १ ॥

प्राग्ज्योतिषेण संसक्तावुभौ दाशार्हपाण्डवौ ।  
मृत्युदंष्ट्रान्तिकं प्राप्तौ सर्वभूतानि मेनिरे ॥ २ ॥

तथा तु शरवर्षाणि पातयत्यनिशं प्रभो।  
गजस्कन्धान्महाराज कृष्णयोः स्यन्दनस्थयोः ॥ ३ ॥

अथ कार्ष्णायसैर्बाणैः पूर्णकार्मुकनिःसृतैः ।  
अविध्यद् देवकीपुत्रं हेमपुङ्खैः शिलाशितैः ॥ ४ ॥

अग्निस्पर्शसमास्तीक्ष्णा भगदत्तेन चोदिताः ।  
निर्भिद्य देवकीपुत्रं क्षितिं जग्मुः सुवाससः ॥ ५ ॥

तस्य पार्थो धनुश्छित्त्वा परिवारं निहत्य च।  
लालयन्निव राजानं भगदत्तमयोधयत् ॥ ६ ॥

सोऽर्करश्मिनिभांस्तीक्ष्णांस्तोमरान् वै चतुर्दश ।  
अप्रेषयत् सव्यसाची द्विधैकैकमथाच्छिनत् ॥ ७ ॥

ततो नागस्य तद् वर्म व्यधमत् पाकशासनिः।  
शरजालेन महता तद् व्यशीर्यत भूतले ॥ ८ ॥

शीर्णवर्मा स तु गजः शरैः सुभृशमर्दितः।  
बभौ धारानिपाताक्तो व्यभ्रः पर्वतराडिव ॥ ९ ॥

ततः प्राग्ज्योतिषः शक्तिं हेमदण्डामयस्मयीम्।  
व्यसृजद् वासुदेवाय द्विधा तामर्जुनोऽच्छिनत् ॥ १० ॥

ततश्छत्रं ध्वजं चैव छित्त्वा राज्ञोऽर्जुनः शरैः।  
विव्याध दशभिस्तूर्णमुत्स्मयन् पर्वतेश्वरम् ॥ ११ ॥

सोऽतिविद्धोऽर्जुनशरैः सुपुङ्खैः कङ्कपत्रिभिः ।  
भगदत्तस्ततः क्रुद्धः पाण्डवस्य जनाधिपः ॥ १२ ॥

व्यसृजत्‌ तोमरान् मूर्ध्नि श्वेताश्वस्योन्ननाद च।  
तैरर्जुनस्य समरे किरीटं परिवर्तितम् ॥ १३ ॥

परिवृत्तं किरीटं तद् यमयन्नेव पाण्डवः।  
सुदृष्टः क्रियतां लोक इति राजानमब्रवीत् ॥ १४ ॥

एवमुक्तस्तु संक्रुद्धः शरवर्षेण पाण्डवम्।  
अभ्यवर्षत् सगोविन्दं धनुरादाय भास्वरम् ॥ १५ ॥

तस्य पार्थो धनुश्छित्त्वा तूणीरान् संनिकृत्य च।  
त्वरमाणो द्विसप्तत्या सर्वमर्मस्वताडयत् ॥ १६ ॥

विद्धस्ततोऽतिव्यथितो वैष्णवास्त्रमुदीरयन् ।  
अभिमन्त्र्याङ्कुशं क्रुद्धो व्यसृजत्‌ पाण्डवोरसि ॥ १७ ॥

विसृष्टं भगदत्तेन तदस्त्रं सर्वघाति वै।  
उरसा प्रतिजग्राह पार्थं संच्छाद्य केशवः ॥ १८ ॥

वैजयन्त्यभवन्माला तदस्त्रं केशवोरसि ।  
पद्मकोशविचित्राढ्या सर्वर्तुकुसुमोत्कटा ॥ १९ ॥  
ज्वलनार्केन्दुवर्णाभा पावकोज्ज्वलपल्लवा ।  
तया पद्मपलाशिन्या वातकम्पितपत्रया ॥ २० ॥  
शुशुभेऽभ्यधिकं शौरिरतसीपुष्पसंनिभः ।  
(केशवः केशिमथनः शार्ङ्गधन्वारिमर्दनः ।  
संध्याभ्रैरिव संछन्नः प्रावृट्काले नगोत्तमः॥)

ततोऽर्जुनः क्लान्तमनाः केशवं प्रत्यभाषत ॥ २१ ॥  
अयुध्यमानस्तुरगान् संयन्तास्मीति चानघ ।  
इत्युक्त्वा पुण्डरीकाक्ष प्रतिज्ञां स्वां न रक्षसि ॥ २२ ॥  
यद्यहं व्यसनी वा स्यामशक्तो वा निवारणे।  
ततस्त्वयैवं कार्यं स्यान्न तत्कार्यं मयि स्थिते ॥ २३ ॥

सबाणः सधनुश्चाहं ससुरासुरमानुषान् ।  
शक्तो लोकानिमाञ्जेतुं तच्चापि विदितं तव ॥ २४ ॥

ततोऽर्जुनं वासुदेवः प्रत्युवाचार्थवद् वचः।  
शृणु गुह्यमिदं पार्थ पुरा वृत्तं यथानघ ॥ २५ ॥

चतुर्मूर्तिरहं शश्वल्लोकत्राणार्थमुद्यतः ।  
आत्मानं प्रविभज्येह लोकानां हितमादधे ॥ २६ ॥

एका मूर्तिस्तपश्चर्यां कुरुते मे भुवि स्थिता।  
अपरा पश्यति जगत् कुर्वाणं साध्वसाधुनी ॥ २७ ॥

अपरा कुरुते कर्म मानुषं लोकमाश्रिता।  
शेते चतुर्थी त्वपरा निद्रां वर्षसहस्रिकम् ॥ २८ ॥

यासौ वर्षसहस्रान्ते मूर्तिरुत्तिष्ठते मम।  
वरार्हेभ्यो वरान् श्रेष्ठांस्तस्मिन् काले ददाति सा ॥ २९ ॥

तं तु कालमनुप्राप्तं विदित्वा पृथिवी तदा।  
अयाचत वरं यन्मां नरकार्थाय तच्छृणु ॥ ३० ॥

देवानां दानवानां च अवध्यस्तनयोऽस्तु मे।  
उपेतो वैष्णवास्त्रेण तन्मे त्वं दातुमर्हसि ॥ ३१ ॥

एवं वरमहं श्रुत्वा जगत्यास्तनये तदा।  
अमोघमस्त्रं प्रायच्छं वैष्णवं परमं पुरा ॥ ३२ ॥

अवोचं चैतदस्त्रं वै ह्यमोघं भवतु क्षमे।  
नरकस्याभिरक्षार्थं नैनं कश्चिद् वधिष्यति ॥ ३३ ॥

अनेनास्त्रेण ते गुप्तः सुतः परबलार्दनः।  
भविष्यति दुराधर्षः सर्वलोकेषु सर्वदा ॥ ३४ ॥

तथेत्युक्त्वा गता देवी कृतकामा मनस्विनी।  
स चाप्यासीद् दुराधर्षो नरकः शत्रुतापनः ॥ ३५ ॥

तस्मात् प्राग्ज्योतिषं प्राप्तं तदस्त्रं पार्थ मामकम्।  
नास्यावध्योऽस्ति लोकेषु सेन्द्ररुद्रेषु मारिष ॥ ३६ ॥

तन्मया त्वत्कृते चैतदन्यथा व्यपनामितम्।  
विमुक्तं परमास्त्रेण जहि पार्थ महासुरम् ॥ ३७ ॥

वैरिणं जहि दुर्धर्षं भगदत्तं सुरद्विषम्।  
यथाहं जघ्निवान् पूर्वं हितार्थं नरकं तथा ॥ ३८ ॥

एवमुक्तस्तदा पार्थः केशवेन महात्मना।  
भगदत्तं शितैर्बाणैः सहसा समवाकिरत् ॥ ३९ ॥

ततः पार्थो महाबाहुरसम्भ्रान्तो महामनाः।  
कुम्भयोरन्तरे नागं नाराचेन समार्पयत् ॥ ४० ॥

स समासाद्य तं नागं बाणो वज्र इवाचलम्।  
अभ्यगात् सह पुङ्खेन वल्मीकमिव पन्नगः ॥ ४१ ॥

स करी भगदत्तेन प्रेर्यमाणो मुहुर्मुहुः।  
न करोति वचस्तस्य दरिद्रस्येव योषिता ॥ ४२ ॥

स तु विष्टभ्य गात्राणि दन्ताभ्यामवनिं ययौ।  
नदन्नार्तस्वनं प्राणानुत्ससर्ज महाद्विपः ॥ ४३ ॥

ततो गाण्डीवधन्वानमभ्यभाषत केशवः ।  
अयं महत्तरः पार्थ पलितेन समावृतः ॥ ४४ ॥  
वलीसंछन्ननयनः शूरः परमदुर्जयः ।  
अक्ष्णोरुन्मीलनार्थाय बद्धपट्टो ह्यसौ नृपः ॥ ४५ ॥

देववाक्यात् प्रचिच्छेद शरेण भृशमर्जुनः।  
छिन्नमात्रेंऽशुके तस्मिन् रुद्धनेत्रो बभूव सः ॥ ४६ ॥

तमोमयं जगन्मेने भगदत्तः प्रतापवान्।  
ततश्चन्द्रार्धबिम्बेन बाणेन नतपर्वणा ॥ ४७ ॥  
बिभेद हृदयं राज्ञो भगदत्तस्य पाण्डवः।

स भिन्नहृदयो राजा भगदत्तः किरीटिना ॥ ४८ ॥  
शरासनं शरांश्चैव गतासुः प्रमुमोच ह।  
शिरसस्तस्य विभ्रष्टं पपात च वरांशुकम्।  
नालताडनविभ्रष्टं पलाशं नलिनादिव ॥ ४९ ॥

स हेममाली तपनीयभाण्डात्  
पपात नागाद् गिरिसंनिकाशात् ।  
सुपुष्पितो मारुतवेगरुग्णो  
महीधराग्रादिव कर्णिकारः ॥ ५० ॥

निहत्य तं नरपतिमिन्द्रविक्रमं  
सखायमिन्द्रस्य तदैन्द्रिराहवे ।  
ततोऽपरांस्तव जयकाङ्क्षिणो नरान्  
बभञ्ज वायुर्बलवान् द्रुमानिव ॥ ५१ ॥