+++
title_full = "021 द्रोणाचार्यके द्वारा सत्यजित्, शतानीक, दृढसेन, क्षेम, वसुदान तथा पांचालराजकुमार आदिका वध और पाण्डव-सेनाकी पराजय"
title = "०२१ द्रोणयुद्धे"

+++


ततो युधिष्ठिरो द्रोणं दृष्ट्वाऽन्तिकमुपागतम्।  
महता शरवर्षेण प्रत्यगृह्णादभीतवत् ॥ १ ॥

ततो हलहलाशब्द आसीद् यौधिष्ठिरे बले।  
जिघृक्षति महासिंहे गजानामिव यूथपम् ॥ २ ॥

दृष्ट्वा द्रोणं ततः शूरः सत्यजित् सत्यविक्रमः।  
युधिष्ठिरमभिप्रेप्सुराचार्यं समुपाद्रवत् ॥ ३ ॥

तत आचार्यपाञ्चाल्यौ युयुधाते महाबलौ।  
विक्षोभयन्तौ तत् सैन्यमिन्द्रवैरोचनाविव ॥ ४ ॥

ततो द्रोणं महेष्वासः सत्यजित् सत्यविक्रमः।  
अविध्यन्निशिताग्रेण परमास्त्रं विदर्शयन् ॥ ५ ॥

तथास्य सारथेः पञ्च शरान् सर्पविषोपमान्।  
अमुञ्चदन्तकप्रख्यान् सम्मुमोहास्य सारथिः ॥ ६ ॥

अथास्य सहसाविध्यद्धयान् दशभिराशुगैः ।  
दशभिर्दशभिः क्रुद्ध उभौ च पार्ष्णिसारथी ॥ ७ ॥

मण्डलं तु समावृत्य विचरन् पृतनामुखे।  
ध्वजं चिच्छेद च क्रुद्धो द्रोणस्यामित्रकर्षणः ॥ ८ ॥

द्रोणस्तु तत् समालोक्य चरितं तस्य संयुगे।  
मनसा चिन्तयामास प्राप्तकालमरिंदमः ॥ ९ ॥

ततः सत्यजितं तीक्ष्णैर्दशभिर्मर्मभेदिभिः ।  
अविध्यच्छीघ्रमाचार्यश्छित्त्वास्य सशरं धनुः ॥ १० ॥

स शीघ्रतरमादाय धनुरन्यत् प्रतापवान्।  
द्रोणमभ्यहनद् राजंस्त्रिंशता कङ्कपत्रिभिः ॥ ११ ॥

दृष्ट्वा सत्यजिता द्रोणं ग्रस्यमानमिवाहवे।  
वृकः शरशतैस्तीक्ष्णैः पाञ्चाल्यो द्रोणमार्दयत् ॥ १२ ॥

संछाद्यमानं समरे द्रोणं दृष्ट्वा महारथम्।  
चुक्रुशुः पाण्डवा राजन् वस्त्राणि दुधुवुश्च ह ॥ १३ ॥

वृकस्तु परमक्रुद्धो द्रोणं षष्ट्या स्तनान्तरे।  
विव्याध बलवान् राजंस्तदद्भुतभिवाभवत् ॥ १४ ॥

द्रोणस्तु शरवर्षेण च्छाद्यमानो महारथः।  
वेगं चक्रे महावेगः क्रोधादुद्‌वृत्य चक्षुषी ॥ १५ ॥

ततः सत्यजितश्चापं छित्त्वा द्रोणो वृकस्य च।  
षड्भिः ससूतं सहयं शरैर्द्रोणोऽवधीद् वृकम् ॥ १६ ॥

अथान्यद् धनुरादाय सत्यजिद् वेगवत्तरम्।  
साश्वं ससूतं विशिखैर्द्रोणं विव्याध सध्वजम् ॥ १७ ॥

स तन्न ममृषे द्रोणः पाञ्चाल्येनार्दितो मृधे।  
ततस्तस्य विनाशाय सत्वरं व्यसृजच्छरान् ॥ १८ ॥

हयान् ध्वजं धनुर्मुष्टिमुभौ च पार्ष्णिसारथी।  
अवाकिरत् ततो द्रोणः शरवर्षैः सहस्रशः ॥ १९ ॥

तथा संछिद्यमानेषु कार्मुकेषु पुनः पुनः।  
पाञ्चाल्यः परमास्त्रज्ञः शोणाश्वं समयोधयत् ॥ २० ॥

स सत्यजितमालोक्य तथोदीर्णं महाहवे।  
अर्धचन्द्रेण चिच्छेद शिरस्तस्य महात्मनः ॥ २१ ॥

तस्मिन् हते महामात्रे पञ्चालानां महारथे।  
अपायाज्जवनैरश्वैर्द्रोणात् त्रस्तो युधिष्ठिरः ॥ २२ ॥

पञ्चालाः केकया मत्स्या चेदिकारूषकोसलाः।  
युधिष्ठिरमभीप्सन्तो दृष्ट्वा द्रोणमुपाद्रवन् ॥ २३ ॥

ततो युधिष्ठिरं प्रेप्सुराचार्यः शत्रुपूगहा।  
व्यधमत् तान्यनीकानि तूलराशिमिवानलः ॥ २४ ॥

निर्दहन्तमनीकानि तानि तानि पुनः पुनः।  
द्रोणं मत्स्यादवरजः शतानीकोऽभ्यवर्तत ॥ २५ ॥

सूर्यरश्मिप्रतीकाशैः कर्मारपरिमार्जितैः ।  
षड्भिः ससूतं सहयं द्रोणं विद्ध्वानदद् भृशम् ॥ २६ ॥

क्रूराय कर्मणे युक्तश्चिकीर्षुः कर्म दुष्करम्।  
अवाकिरच्छरशतैर्भारद्वाजं महारथम् ॥ २७ ॥

तस्य चानदतो द्रोणः शिरः कायात् सकुण्डलम्।  
क्षुरेणापाहरत् तूर्णं ततो मत्स्याः प्रदुद्रुवुः ॥ २८ ॥

मत्स्याञ्चित्वाऽजयच्चेदीन् करूषान्‌ केकयानपि ।  
पञ्चालान्‌ सृञ्जयान् पाण्डून् भारद्वाजः पुनः पुनः ॥ २९ ॥

तं दहन्तमनीकानि क्रुद्धमग्निं यथा वनम्।  
दृष्ट्वा रुक्मरथं वीरं समकम्पन्त सृंजयाः ॥ ३० ॥

उत्तमं ह्याददानस्य धनुरस्याशुकारिणः ।  
ज्याघोषो निघ्नतोऽमित्रान् दिक्षु सर्वासु शुश्रुवे ॥ ३१ ॥

नागानश्वान् पदातींश्च रथिनो गजसादिनः।  
रौद्रा हस्तवता मुक्ताः प्रमथ्नन्ति स्म सायकाः ॥ ३२ ॥

नानद्यमानः पर्जन्यो मिश्रवातो हिमात्यये।  
अश्मवर्षमिवावर्षत् परेषां भयमादधत् ॥ ३३ ॥

सर्वा दिशः समचरत् सैन्यं विक्षोभयन्निव।  
बली शूरो महेष्वासो मित्राणामभयंकरः ॥ ३४ ॥

तस्य विद्युदिवाभ्रेषु चापं हेमपरिष्कृतम्।  
दिक्षु सर्वासु पश्यामो द्रोणस्यामिततेजसः ॥ ३५ ॥

शोभमानां ध्वजे चास्य वेदीमद्राक्ष्म भारत।  
हिमवच्छिखराकारां चरतः संयुगे भृशम् ॥ ३६ ॥

द्रोणस्तु पाण्डवानीके चकार कदनं महत्।  
यथा दैत्यगणे विष्णुः सुरासुरनमस्कृतः ॥ ३७ ॥

स शूरः सत्यवाक् प्राज्ञो बलवान् सत्यविक्रमः।  
महानुभावः कल्पान्ते रौद्रां भीरुविभीषणाम् ॥ ३८ ॥  
कवचोर्मिध्वजावर्तां मर्त्यकूलापहारिणीम् ।  
गजवाजिमहाग्राहामसिमीनां दुरासदाम् ॥ ३९ ॥  
वीरास्थिशर्करां रौद्रां भेरीमुरजकच्छपाम् ।  
चर्मवर्मप्लवां घोरां केशशैवलशाद्वलाम् ॥ ४० ॥  
शरौघिणीं धनुःस्रोतां बाहुपन्नगसंकुलाम् ।  
रणभूमिवहां तीव्रां कुरुसृञ्जयवाहिनीम् ॥ ४१ ॥  
मनुष्यशीर्षपाषाणां शक्तिमीनां गदोडुपाम् ।  
उष्णीषफेनवसनां विकीर्णान्त्रसरीसृपाम् ॥ ४२ ॥  
वीरापहारिणीमुग्रां मांसशोणितकर्दमाम् ।  
हस्तिग्राहां केतुवृक्षां क्षत्रियाणां निमज्जनीम् ॥ ४३ ॥  
क्रूरां शरीरसंघट्टां सादिनक्रां दुरत्ययाम्।  
द्रोणः प्रावर्तयत् तत्र नदीमन्तकगामिनीम् ॥ ४४ ॥  
क्रव्यादगणसंजुष्टां श्वशृगालगणायुताम् ।  
निषेवितां महारौद्रैः पिशिताशैः समन्ततः ॥ ४५ ॥

तं दहन्तमनीकानि रथोदारं कृतान्तवत्।  
सर्वतोऽभ्यद्रवन् द्रोणं कुन्तीपुत्रपुरोगमाः ॥ ४६ ॥

ते द्रोणं सहिताः शूराः सर्वतः प्रत्यवारयन्।  
गभस्तिभिरिवादित्यं तपन्तं भुवनं यथा ॥ ४७ ॥

तं तु शूरं महेष्वासं तावकाऽभ्युद्यतायुधाः।  
राजानो राजपुत्राश्च समन्तात् पर्यवारयन् ॥ ४८ ॥

शिखण्डी तु ततो द्रोणं पञ्चभिर्नतपर्वभिः।  
क्षत्रवर्मा च विंशत्या वसुदानश्च पञ्चभिः ॥ ४९ ॥  
उत्तमौजास्त्रिभिर्बाणैः क्षत्रदेवश्च सप्तभिः ।  
सात्यकिश्च शतेनाजौ युधामन्युस्तथाष्टभिः ॥ ५० ॥  
युधिष्ठिरो द्वादशभिर्द्रोणं विव्याध सायकैः।  
धृष्टद्युम्नश्च दशभिश्चेकितानस्त्रिभिः शरैः ॥ ५१ ॥

ततो द्रोणः सत्यसंधः प्रभिन्न इव कुञ्जरः।  
अभ्यतीत्य रथानीकं दृढसेनमपातयत् ॥ ५२ ॥

ततो राजानमासाद्य प्रहरन्तमभीतवत् ।  
अविध्यन्नवभिः क्षेमं स हतः प्रापतद् रथात् ॥ ५३ ॥

स मध्यं प्राप्य सैन्यानां सर्वाः प्रविचरन् दिशः।  
त्राता ह्यभवदन्येषां न त्रातव्यः कथञ्चन ॥ ५४ ॥

शिखण्डिनं द्वादशभिर्विंशत्या चोत्तमौजसम् ।  
वसुदानं च भल्लेन प्रैषयद् यमसादनम् ॥ ५५ ॥

अशीत्या क्षत्रवर्माणं षड्विंशत्या सुदक्षिणम्।  
क्षत्रदेवं तु भल्लेन रथनीडादपातयत् ॥ ५६ ॥

युधामन्युं चतुःषष्ट्या त्रिंशता चैव सात्यकिम्।  
विद्‌ध्वा रुक्मरथस्तूर्णं युधिष्ठिरमुपाद्रवत् ॥ ५७ ॥

ततो युधिष्ठिरः क्षिप्रं गुरुतो राजसत्तमः।  
अपायाज्जवनैरश्वैः पाञ्चाल्यो द्रोणमभ्ययात् ॥ ५८ ॥

तं द्रोणः सधनुष्कं तु साश्वयन्तारमाक्षिणोत्।  
स हतः प्रापतद् भूमौ रथाज्ज्योतिरिवाम्बरात् ॥ ५९ ॥

तस्मिन् हते राजपुत्रे पञ्चालानां यशस्करे।  
हत द्रोणं हत द्रोणमित्यासीन्निःस्वनो महान् ॥ ६० ॥

तांस्तथा भृशसंरब्धान् पञ्चालान् मत्स्यकेकयान्।  
सृञ्जयान् पाण्डवांश्चैव द्रोणो व्यक्षोभयद् बली ॥ ६१ ॥

सात्यकिं चेकितानं च धृष्टद्युम्नशिखण्डिनौ।  
वार्धक्षेमिं चैत्रसेनिं सेनाबिन्दुं सुवर्चसम् ॥ ६२ ॥  
एतांश्चान्यांश्च सुबहून् नानाजनपदेश्वरान् ।  
सर्वान् द्रोणोऽजयद् युद्धे कुरुभिः परिवारितः ॥ ६३ ॥

तावकाश्च महाराज जयं लब्ध्वा महाहवे।  
पाण्डवेयान् रणे जघ्नुर्द्रवमाणान् समन्ततः ॥ ६४ ॥

ते दानवा इवेन्द्रेण वध्यमाना महात्मना।  
पञ्चालाः केकया मत्स्याः समकम्पन्त भारत ॥ ६५ ॥