+++
title_full = "026 भीमसेनका भगदत्तके हाथीके साथ युद्ध, हाथी और भगदत्तका भयानक पराक्रम"
title = "०२६ भगदत्तयुद्धे"

+++


तेष्वेवं संनिवृत्तेषु प्रत्युद्यातेषु भागशः।  
कथं युयुधिरे पार्था मामकाश्च तरस्विनः ॥ १ ॥  
किमर्जुनश्चाप्यकरोत् संशप्तकबलं प्रति ।  
संशप्तका वा पार्थस्य किमकुर्वत संजय ॥ २ ॥

तथा तेषु निवृत्तेषु प्रत्युद्यातेषु भागशः।  
स्वयमभ्यद्रवद् भीमं नागानीकेन ते सुतः ॥ ३ ॥

स नाग इव नागेन गोवृषेणेव गोवृषः।  
समाहूतः स्वयं राज्ञा नागानीकमुपाद्रवत् ॥ ४ ॥

स युद्धकुशलः पार्थो बाहुवीर्येण चान्वितः।  
अभिनत् कुञ्जरानीकमचिरेणैव मारिष ॥ ५ ॥

ते गजा गिरिसंकाशाः क्षरन्तः सर्वतो मदम्।  
भीमसेनस्य नाराचैर्विमुखा विमदीकृताः ॥ ६ ॥

विधमेदभ्रजालानि यथा वायुः समुद्धतः।  
व्यधमत् तान्यनीकानि तथैव पवनात्मजः ॥ ७ ॥

स तेषु विसृजन् बाणान् भीमो नागेष्वशोभत।  
भुवनेष्विव सर्वेषु गभस्तीनुदितो रविः ॥ ८ ॥

ते भीमबाणाभिहताः संस्यूता विबभुर्गजाः।  
गभस्तिभिरिवार्कस्य व्योम्नि नानाबलाहकाः ॥ ९ ॥

तथा गजानां कदनं कुर्वाणमनिलात्मजम्।  
क्रुद्धो दुर्योधनोऽभ्येत्य प्रत्यविध्यच्छितैः शरैः ॥ १० ॥

ततः क्षणेन क्षितिपं क्षतजप्रतिमेक्षणः।  
क्षयं निनीषुर्निशितैर्भीमो विव्याध पत्रिभिः ॥ ११ ॥

स शराचितसर्वाङ्गः क्रुद्धो विव्याध पाण्डवम्।  
नाराचैरर्करश्म्याभैर्भीमसेनं स्मयन्निव ॥ १२ ॥

तस्य नागं मणिमयं रत्नचित्रध्वजे स्थितम्।  
भल्लाभ्यां कार्मुकं चैव क्षिप्रं चिच्छेद पाण्डवः ॥ १३ ॥

दुर्योधनं पीड्‌यमानं दृष्ट्वा भीमेन मारिष।  
चुक्षोभयिषुरभ्यागादङ्गो मातङ्गमास्थितः ॥ १४ ॥

तमापतन्तं नागेन्द्रमम्बुदप्रतिमस्वनम् ।  
कुम्भान्तरे भीमसेनो नाराचैरार्दयद् भृशम् ॥ १५ ॥

तस्य कायं विनिर्भिद्य  
न्यमज्जद् धरणीतले ।  
ततः पपात द्विरदो  
वज्राहत इवाचलः ॥ १६ ॥

तस्यावर्जितनागस्य  
म्लेच्छस्याधः पतिष्यतः ।  
शिरश्चिच्छेद भल्लेन  
क्षिप्रकारी वृकोदरः ॥ १७ ॥

तस्मिन् निपतिते वीरे सम्प्राद्रवत सा चमूः।  
सम्भ्रान्ताश्वद्विपरथा पदातीनवमृद्नती ॥ १८ ॥

तेष्वनीकेषु भग्नेषु विद्रवत्सु समन्ततः।  
प्राग्ज्योतिषस्ततो भीमं कुञ्जरेण समाद्रवत् ॥ १९ ॥

येन नागेन मघवानजयद् दैत्यदानवान्।  
तदन्वयेन नागेन भीमसेनमुपाद्रवत् ॥ २० ॥

स नागप्रवरो भीमं सहसा समुपाद्रवत्।  
चरणाभ्यामथो द्वाभ्यां संहतेन करेण च ॥ २१ ॥

व्यावृत्तनयनः क्रुद्धः प्रमथन्निव पाण्डवम्।  
वृकोदररथं साश्वमविशेषमचूर्णयत् ॥ २२ ॥

पद्भ्यां भीमोऽप्यथो धावंस्तस्य गात्रेष्वलीयत।  
जानन्नञ्जलिकावेधं नापाक्रामत पाण्डवः ॥ २३ ॥

गात्राभ्यन्तरगो भूत्वा करेणाताडयन्मुहुः ।  
लालयामास तं नागं वधाकाङ्क्षिणमव्ययम् ॥ २४ ॥

कुलालचक्रवन्नागस्तदा तूर्णमथाभ्रमत् ।  
नागायुतबलः श्रीमान् कालयानो वृकोदरम् ॥ २५ ॥

भीमोऽपि निष्क्रम्य ततः सुप्रतीकाग्रतोऽभवत्।  
भीमं करेणावनम्य जानुभ्यामभ्यताडयत् ॥ २६ ॥

ग्रीवायां वेष्टयित्वैनं स गजो हन्तुमैहत।  
करवेष्टं भीमसेनो भ्रमं दत्त्वा व्यमोचयत् ॥ २७ ॥

पुनर्गात्राणि नागस्य प्रविवेश वृकोदरः।  
यावत् प्रतिगजायातं स्वबले प्रत्यवैक्षत ॥ २८ ॥

भीमोऽपि नागगात्रेभ्यो विनिःसृत्यापयाज्जवात् ।  
ततः सर्वस्य सैन्यस्य नादः समभवन्महान् ॥ २९ ॥

अहो धिङ् निहतो भीमः कुञ्जरेणेति मारिष।  
तेन नागेन संत्रस्ता पाण्डवानामनीकिनी ॥ ३० ॥  
सहसाभ्यद्रवद् राजन् यत्र तस्थौ वृकोदरः।

ततो युधिष्ठिरो राजा हतं मत्वा वृकोदरम् ॥ ३१ ॥  
भगदत्तं सपाञ्चाल्यः सर्वतः समवारयत्।

तं रथं रथिनां श्रेष्ठाः परिवार्य परंतपाः ॥ ३२ ॥  
अवाकिरन् शरैस्तीक्ष्णैः शतशोऽथ सहस्रशः।

स विघातं पृषत्कानामङ्कुशेन समाहरन् ॥ ३३ ॥  
गजेन पाण्डुपञ्चालान् व्यधमत् पर्वतेश्वरः।

तदद्भुतमपश्याम भगदत्तस्य संयुगे ॥ ३४ ॥  
तथा वृद्धस्य चरितं कुञ्जरेण विशाम्पते।

ततो राजा दशार्णानां प्राग्ज्योतिषमुपाद्रवत् ॥ ३५ ॥  
तिर्यग्यातेन नागेन समदेनाशुगामिना ।

तयोर्युद्धं समभवन्नागयोर्भीमरूपयोः ॥ ३६ ॥  
सपक्षयोः पर्वतयोर्यथा सद्रुमयोः पुरा।

प्राग्ज्योतिषपतेर्नागः संनिवृत्यापसृत्य च ॥ ३७ ॥  
पार्श्वे दशार्णाधिपतेर्भित्त्वा नागमपातयत् ।

तोमरैः सूर्यरश्म्याभैर्भगदत्तोऽथ सप्तभिः ॥ ३८ ॥  
जघान द्विरदस्थं तं शत्रुं प्रचलितासनम्।

व्यवच्छिद्य तु राजानं भगदत्तं युधिष्ठिरः ॥ ३९ ॥  
रथानीकेन महता सर्वतः पर्यवारयत्।

स कुञ्जरस्थो रथिभिः शुशुभे सर्वतो वृतः ॥ ४० ॥  
पर्वते वनमध्यस्थो ज्वलन्निव हुताशनः।

मण्डंल सर्वतः श्लिष्टं रथिनामुग्रधन्विनाम् ॥ ४१ ॥  
किरतां शरवर्षाणि स नागः पर्यवर्तत।

ततः प्राग्ज्योतिषो राजा परिगृह्य महागजम् ॥ ४२ ॥  
प्रेषयामास सहसा युयुधानरथं प्रति।

शिनेः पौत्रस्य तु रथं परिगृह्य महाद्विपः ॥ ४३ ॥  
अभिचिक्षेप वेगेन युयुधानस्त्वपाक्रमत् ।

बृहतः सैन्धवानश्वान् समुत्थाप्याथ सारथिः ॥ ४४ ॥  
तस्थौ सात्यकिमासाद्य सम्प्लुतस्तं रथं प्रति।

स तु लब्ध्वान्तरं नागस्त्वरितो रथमण्डलात् ॥ ४५ ॥  
निश्चक्राम ततः सर्वान् परिचिक्षेप पार्थिवान्।

ते त्वाशुगतिना तेन त्रास्यमाना नरर्षभाः ॥ ४६ ॥  
तमेकं द्विरदं संख्ये मेनिरे शतशो द्विपान्।

ते गजस्थेन काल्यन्ते भगदत्तेन पाण्डवाः ॥ ४७ ॥  
ऐरावतस्थेन यथा देवराजेन दानवाः।

तेषां प्रद्रवतां भीमः पञ्चालानामितस्ततः ॥ ४८ ॥  
गजवाजिकृतः शब्दः सुमहान् समजायत।

भगदत्तेन समरे काल्यमानेषु पाण्डुषु ॥ ४९ ॥  
प्राग्ज्योतिषमभिक्रुद्धः पुनर्भीमः समभ्ययात् ।

तस्याभिद्रवतो वाहान् हस्तमुक्तेन वारिणा ॥ ५० ॥  
सिक्त्वा व्यत्रासयन्नागस्ते पार्थमहरंस्ततः ।

ततस्तमभ्ययात् तूर्णं रुचिपर्वाऽऽकृतीसुतः ॥ ५१ ॥  
समघ्नञ्छरवर्षेण रथस्थोऽन्तकसंनिभः ।

ततः स रुचिपर्वाणं शरेणानतपर्वणा ॥ ५२ ॥  
सुपर्वा पर्वतपतिर्निन्ये वैवस्वतक्षयम् ।

तस्मिन् निपतिते वीरे सौभद्रो द्रौपदीसुतः ॥ ५३ ॥  
चेकितानो धृष्टकेतुर्युयुत्सुश्चार्दयन् द्विपम् ।  
त एनं शरधाराभिर्धाराभिरिव तोयदाः ॥ ५४ ॥  
सिषिचुर्भैरवान् नादान् विनदन्तो जिघांसवः।

ततः पार्ष्ण्यङ्कुशाङ्‌गुष्ठैः कृतिना चोदितो द्विपः ॥ ५५ ॥  
प्रसारितकरः प्रायात् स्तब्धकर्णेक्षणो द्रुतम्।  
सोऽधिष्ठाय पदा वाहान् युयुत्सोः सूतमारुजत् ॥ ५६ ॥

युयुत्सुस्तु रथाद् राजन्नपाक्रामत् त्वरान्वितः।  
ततः पाण्डवयोधास्ते नागराजं शरैर्द्रुतम् ॥ ५७ ॥  
सिषिचुर्भैरवान् नादान् विनदन्तो जिघांसवः।

पुत्रस्तु तव सम्भ्रान्तः सौभद्रस्याप्लुतो रथम् ॥ ५८ ॥  
स कुञ्जरस्थो विसृजन्निषूनरिषु पार्थिवः।  
बभौ रश्मीनिवादित्यो भुवनेषु समुत्सृजन् ॥ ५९ ॥

तमार्जुनिर्द्वादशभिर्युयुत्सुर्दशभिः शरैः ।  
त्रिभिस्त्रिभिर्द्रौपदेया धृष्टकेतुश्च विव्यधुः ॥ ६० ॥

सोऽतियत्नार्पितैर्बाणैराचितो द्विरदो बभौ ।  
संस्यूत इव सूर्यस्य रश्मिभिर्जलदो महान् ॥ ६१ ॥

नियन्तुः शिल्पयत्नाभ्यां प्रेरितोऽरिशरार्दितः ।  
परिचिक्षेप तान् नागः स रिपून् सव्यदक्षिणम् ॥ ६२ ॥

गोपाल इव दण्डेन यथा पशुगणान् वने।  
आवेष्टयत तां सेनां भगदत्तस्तथा मुहुः ॥ ६३ ॥

क्षिप्रं श्येनाभिपन्नानां वायसानामिव स्वनः।  
बभूव पाण्डवेयानां भृशं विद्रवतां स्वनः ॥ ६४ ॥

स नागराजः प्रवराङ्कुशाहतः  
पुरा सपक्षोऽद्रिवरो यथा नृप।  
भयं तदा रिपुषु समादधद् भृशं  
वणिग्जनानां क्षुभितो यथार्णवः ॥ ६५ ॥

ततो ध्वनिर्द्विरदरथाश्वपार्थिवै-  
र्भयाद् द्रवद्भिर्जनितोऽतिभैरवः ।  
क्षितिं वियद् द्यां विदिशो दिशस्तथा  
समावृणोत् पार्थिव संयुगे ततः ॥ ६६ ॥

स तेन नागप्रवरेण पार्थिवो  
भृशं जगाहे द्विषतामनीकिनीम् ।  
पुरा सुगुप्तां विबुधैरिवाहवे  
विरोचनो देववरूथिनीमिव ॥ ६७ ॥

भृशं ववौ ज्वलनसखो वियद् रजः  
समावृणोन्मुहुरपि चैव सैनिकान् ।  
तमेकनागं गणशो यथा गजान्  
समन्ततो द्रुतमथ मेनिरे जनाः ॥ ६८ ॥