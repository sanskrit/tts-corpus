+++
title_full = "019 संशप्तकगणोंके साथ अर्जुनका घोर युद्ध"
title = "०१९ अर्जुनसंशप्तकयुद्धे"

+++


दृष्ट्वा तु संनिवृत्तांस्तान् संशप्तकगणान् पुनः।  
वासुदेवं महात्मानमर्जुनः समभाषत ॥ १ ॥

चोदयाश्वान् हृषीकेश संशप्तकगणान् प्रति।  
नैते हास्यन्ति संग्रामं जीवन्त इति मे मतिः ॥ २ ॥

पश्य मेऽस्त्रबलं घोरं बाह्वोरिष्वसनस्य च।  
अद्यैतान् पातयिष्यामि क्रुद्धो रुद्रः पशूनिव ॥ ३ ॥

ततः कृष्णः स्मितं कृत्वा प्रतिनन्द्य शिवेन तम्।  
प्रावेशयत दुर्धर्षो यत्र यत्रैच्छदर्जुनः ॥ ४ ॥

स रथो भ्राजतेऽत्यर्थमुह्यमानो रणे तदा।  
उह्यमानमिवाकाशे विमानं पाण्डुरैर्हयैः ॥ ५ ॥

मण्डलानि ततश्चक्रे गतप्रत्यागतानि च।  
यथा शक्ररथो राजन् युद्धे देवासुरे पुरा ॥ ६ ॥

अथ नारायणाः क्रुद्धा विविधायुधपाणयः।  
छादयन्तः शरव्रातैः परिवव्रुर्धनंजयम् ॥ ७ ॥

अदृश्यं च मुहूर्तेन चक्रुस्ते भरतर्षभ।  
कृष्णेन सहितं युद्धे कुन्तीपुत्रं धनंजयम् ॥ ८ ॥

क्रुद्धस्तु फाल्गुनः संख्ये द्विगुणीकृतविक्रमः।  
गाण्डीवं धनुरामृज्य तूर्णं जग्राह संयुगे ॥ ९ ॥

बद्‌ध्वा च भ्रुकुटिं वक्रे क्रोधस्य प्रतिलक्षणम्।  
देवदत्तं महाशङ्खं पूरयामास पाण्डवः ॥ १० ॥

अथास्त्रमरिसंघघ्नं त्वाष्ट्रमभ्यस्यदर्जुनः ।  
ततो रूपसहस्राणि प्रादुरासन् पृथक् पृथक् ॥ ११ ॥

आत्मनः प्रतिरूपैस्तैर्नानारूपैर्विमोहिताः ।  
अन्योन्येनार्जुनं मत्वा स्वमात्मानं च जघ्निरे ॥ १२ ॥

अयमर्जुनोऽयं गोविन्द इमौ पाण्डवयादवौ।  
इति ब्रुवाणाः सम्मूढा जघ्नुरन्योन्यमाहवे ॥ १३ ॥

मोहिताः परमास्त्रेण क्षयं जग्मुः परस्परम्।  
अशोभन्त रणे योधाः पुष्पिता इव किंशुकाः ॥ १४ ॥

ततः शरसहस्राणि तैर्विमुक्तानि भस्मसात्।  
कृत्वा तदस्त्रं तान् वीराननयद् यमसादनम् ॥ १५ ॥

अथ प्रहस्य बीभत्सुर्ललित्थान् मालवानपि।  
मावेल्लकांस्त्रिगर्तांश्च यौधेयांश्चार्दयच्छरैः ॥ १६ ॥

ते हन्यमाना वीरेण क्षत्रियाः कालचोदिताः।  
व्यसृजञ्छरजालानि पार्थे नानाविधानि च ॥ १७ ॥

न ध्वजो नार्जुनस्तत्र न रथो न च केशवः।  
प्रत्यदृश्यत घोरेण शरवर्षेण संवृतः ॥ १८ ॥

ततस्ते लब्धलक्षत्वादन्योन्यमभिचुक्रुशुः ।  
हतौ कृष्णाविति प्रीत्या वासांस्यादुधुवुस्तदा ॥ १९ ॥

भेरीमृदङ्गशङ्खांश्च दध्मुर्वीराः सहस्रशः ।  
सिंहनादरवांश्चोग्रांश्चक्रिरे तत्र मारिष ॥ २० ॥

ततः प्रसिष्विदे कृष्णः खिन्नश्चार्जुनमब्रवीत्।  
क्वासि पार्थ न पश्ये त्वां कच्चिज्जीवसि शत्रुहन् ॥ २१ ॥

तस्य तद् भाषितं श्रुत्वा त्वरमाणो धनंजयः।  
वायव्यास्त्रेण तैरस्तां शरवृष्टिमपाहरत् ॥ २२ ॥

ततः संशप्तकव्रातान् साश्वद्विपरथायुधान् ।  
उवाह भगवान् वायुः शुष्कपर्णचयानिव ॥ २३ ॥

उह्यमानास्तु ते राजन् बह्वशोभन्त वायुना।  
प्रडीनाः पक्षिणः काले वृक्षेभ्य इव मारिष ॥ २४ ॥

तांस्तथा व्याकुलीकृत्य त्वरमाणो धनंजयः।  
जघान निशितैर्बाणैः सहस्राणि शतानि च ॥ २५ ॥

शिरांसि भल्लैरहरद् बाहूनपि च सायुधान्।  
हस्तिहस्तोपमांश्चोरून् शरैरुर्व्यामपातयत् ॥ २६ ॥

पृष्ठच्छिन्नान्‌ विचरणान् बाहुपार्श्वेक्षणाकुलान् ।  
नानाङ्गावयवैर्हीनांश्चकारारीन् धनंजयः ॥ २७ ॥

गन्धर्वनगराकारान् विधिवत्कल्पितान् रथान् ।  
शरैर्विशकलीकुर्वंश्चक्रे व्यश्वरथद्विपान् ॥ २८ ॥

मुण्डतालवनानीव तत्र तत्र चकाशिरे।  
छिन्ना रथध्वजव्राताः केचित्तत्र क्वचित् क्वचित् ॥ २९ ॥

सोत्तरायुधिनो नागाः सपताकाङ्कुशध्वजाः ।  
पेतुः शक्राशनिहता द्रुमवन्त इवाचलाः ॥ ३० ॥

चामरापीडकवचाः स्रस्तान्त्रनयनास्तथा ।  
सारोहास्तुरगाः पेतुः पार्थबाणहताः क्षितौ ॥ ३१ ॥

विप्रविद्धासिनखराश्छिन्नवर्मर्ष्टिशक्तयः ।  
पत्तयश्छिन्नवर्माणः कृपणाः शेरते हताः ॥ ३२ ॥

तैर्हतैर्हन्यमानैश्च पतद्भिः पतितैरपि ।  
भ्रमद्भिर्निष्टनद्भिश्च क्रूरमायोधनं बभौ ॥ ३३ ॥

रजश्च सुमहज्जातं शान्तं रुधिरवृष्टिभिः।  
मही चाप्यभवद् दुर्गा कबन्धशतसंकुला ॥ ३४ ॥

तद् बभौ रौद्रबीभत्सं बीभत्सोर्यानमाहवे।  
आक्रीडमिव रुद्रस्य घ्नतः कालात्यये पशून् ॥ ३५ ॥

ते वध्यमानाः पार्थेन व्याकुलाश्च रथद्विपाः।  
तमेवाभिमुखाः क्षीणाः शक्रस्यातिथितां गताः ॥ ३६ ॥

सा भूमिर्भरतश्रेष्ठ निहतैस्तैर्महारथैः ।  
आस्तीर्णा सम्बभौ सर्वा प्रेतीभूतैः समन्ततः ॥ ३७ ॥

एतस्मिन्नन्तरे चैव प्रमत्ते सव्यसाचिनि।  
व्यूढानीकस्ततो द्रोणो युधिष्ठिरमुपाद्रवत् ॥ ३८ ॥

तं प्रत्यगृह्णंस्त्वरिता व्यूढानीकाः प्रहारिणः।  
युधिष्ठिरं परीप्सन्तस्तदासीत् तुमुलं महत् ॥ ३९ ॥