+++
title_full = "025 कौरव-पाण्डव-सैनिकोंके द्वन्द्व-युद्ध"
title = "०२५ द्वन्द्वयुद्धे"

+++


महद् भैरवमासीन्नः संनिवृत्तेषु पाण्डुषु।  
दृष्ट्वा द्रोणं छाद्यमानं तैर्भास्करमिवाम्बुदैः ॥ १ ॥

तैश्चोद्‌धूतं रजस्तीव्रमवचक्रे चमूं तव।  
ततो हतममंस्याम द्रोणं दृष्टिपथे हते ॥ २ ॥

तांस्तु शूरान् महेष्वासान् क्रूरं कर्म चिकीर्षतः।  
दृष्ट्वा दुर्योधनस्तूर्णं स्वसैन्यं समचूचुदत् ॥ ३ ॥

यथाशक्ति यथोत्साहं यथासत्त्वं नराधिपाः।  
वारयध्वं यथायोगं पाण्डवानामनीकिनीम् ॥ ४ ॥

ततो दुर्मर्षणो भीममभ्यगच्छत् सुतस्तव।  
आराद्‌ दृष्ट्वा किरन् बाणैर्जिघृक्षुस्तस्य जीवितम् ॥ ५ ॥

तं बाणैरवतस्तार क्रुद्धो मृत्युरिवाहवे।  
तं च भीमोऽतुदद् बाणैस्तदाऽऽसीत् तुमुलं महत् ॥ ६ ॥

त ईश्वरसमादिष्टाः प्राज्ञाः शूराः प्रहारिणः।  
राज्यं मृत्युभयं त्यक्त्वा प्रत्यतिष्ठन् परान् युधि ॥ ७ ॥

कृतवर्मा शिनेः पौत्रं द्रोणं प्रेप्सुं विशाम्पते।  
पर्यवारयदायान्तं शूरं समरशोभिनम् ॥ ८ ॥

तं शैनेयः शरव्रातैः क्रुद्धः क्रुद्धमवारयत्।  
कृतवर्मा च शैनेयं मत्तो मत्तमिव द्विपम् ॥ ९ ॥

सैन्धवः क्षत्रवर्माणमायान्तं निशितैः शरैः।  
उग्रधन्वा महेष्वासं यत्तो द्रोणादवारयत् ॥ १० ॥

क्षत्रवर्मा सिन्धुपतेश्छित्त्वा केतनकार्मुके ।  
नाराचैर्दशभिः क्रुद्धः सर्वमर्मस्वताडयत् ॥ ११ ॥

अथान्यद् धनुरादाय सैन्धवः कृतहस्तवत्।  
विव्याध क्षत्रवर्माणं रणे सर्वायसैः शरैः ॥ १२ ॥

युयुत्सुं पाण्डवार्थाय यतमानं महारथम्।  
सुबाहुर्भारतं शूरं यत्तो द्रोणादवारयत् ॥ १३ ॥

सुबाहोः सधनुर्बाणावस्यतः परिघोपमौ ।  
युयुत्सुः शितपीताभ्यां क्षुराभ्यामच्छिनद्‌भुजौ ॥ १४ ॥

राजानं पाण्डवश्रेष्ठं धर्मात्मानं युधिष्ठिरम्।  
वेलेव सागरं क्षुब्धं मद्रराट् समवारयत् ॥ १५ ॥

तं धर्मराजो बहुभिर्मर्मभिद्भिरवाकिरत् ।  
मद्रेशस्तं चतुःषष्ट्या शरैर्विद्‌ध्वानदद् भृशम् ॥ १६ ॥

तस्य नानदतः केतुमुच्चकर्त च कार्मुकम्।  
क्षुराभ्यां पाण्डवो ज्येष्ठस्तत उच्चुक्रुशुर्जनाः ॥ १७ ॥

तथैव राजा बाह्लीको राजानं द्रुपदं शरैः।  
आद्रवन्तं सहानीकः सहानीकं न्यवारयत् ॥ १८ ॥

तद् युद्धमभवद् घोरं वृद्धयोः सहसेनयोः।  
यथा महायूथपयोर्द्विपयोः सम्प्रभिन्नयोः ॥ १९ ॥

विन्दानुविन्दावावन्त्यौ विराटं मत्स्यमार्च्छताम् ।  
सहसैन्यौ सहानीकं यथेन्द्राग्नी पुरा बलिम् ॥ २० ॥

तदुत्पिञ्जलकं युद्धमासीद् देवासुरोपमम् ।  
मत्स्यानां केकयैः सार्धमभीताश्वरथद्विपम् ॥ २१ ॥

नाकुलिं तु शतानीकं भूतकर्मा सभापतिः।  
अस्यन्तमिषुजालानि यान्तं द्रोणादवारयत् ॥ २२ ॥

ततो नकुलदायादस्त्रिभिर्भल्लैः सुसंशितैः ।  
चक्रे विबाहुशिरसं भूतकर्माणमाहवे ॥ २३ ॥

सुतसोमं तु विक्रान्तमायान्तं तं शरौघिणम्।  
द्रोणायाभिमुखं वीरं विविंशतिरवारयत् ॥ २४ ॥

सुतसोमस्तु संक्रुद्धः स्वपितृव्यमजिह्मगैः ।  
विविंशतिं शरैर्भित्त्वा नाभ्यवर्तत दंशितः ॥ २५ ॥

अथ भीमरथः शाल्वमाशुगैरायसैः शितैः।  
षड्भिः साश्वनियन्तारमनयद् यमसादनम् ॥ २६ ॥

श्रुतकर्माणमायान्तं मयूरसदृशैर्हयैः ।  
चैत्रसेनिर्महाराज तव पौत्रं न्यवारयत् ॥ २७ ॥

तौ पौत्रौ तव दुर्धर्षौ परस्परवधैषिणौ।  
पितॄणामर्थसिद्ध्यर्थं चक्रतुर्युद्धमुत्तमम् ॥ २८ ॥

तिष्ठन्तमग्रे तं दृष्ट्वा प्रतिविन्ध्यं महाहवे।  
द्रौणिर्मानं पितुः कुर्वन् मार्गणैः समवारयत् ॥ २९ ॥

तं क्रुद्धं प्रतिविव्याध प्रतिविन्ध्यः शितैः शरैः।  
सिंहलाङ्‌गूललक्ष्माणं पितुरर्थे व्यवस्थितम् ॥ ३० ॥

प्रवपन्निव बीजानि बीजकाले नरर्षभ।  
द्रौणायनिर्द्रौपदेयं शरवर्षैरवाकिरत् ॥ ३१ ॥

आर्जुनिं श्रुतकीर्तिं तु द्रौपदेयं महारथम्।  
द्रोणायाभिमुखं यान्तं दौःशासनिरवारयत् ॥ ३२ ॥

तस्य कृष्णसमः कार्ष्णिस्त्रिभिर्भल्लैः सुसंशितैः।  
धनुर्ध्वजं च सूतं च छित्त्वा द्रोणान्तिकं ययौ ॥ ३३ ॥

यस्तु शूरतमो राजन्नुभयोः सेनयोर्मतः।  
तं पटच्चरहन्तारं लक्ष्मणः समवारयत् ॥ ३४ ॥

स लक्ष्मणस्येष्वसनं छित्त्वा लक्ष्म च भारत।  
लक्ष्मणे शरजालानि विसृजन् बह्वशोभत ॥ ३५ ॥

विकर्णस्तु महाप्राज्ञो याज्ञसेनिं शिखण्डिनम्।  
पर्यवारयदायान्तं युवानं समरे युवा ॥ ३६ ॥

ततस्तमिषुजालेन याज्ञसेनिः समावृणोत् ।  
विधूय तद् बाणजालं बभौ तव सुतो बली ॥ ३७ ॥

अङ्गदोऽभिमुखं वीरमुत्तमौजसमाहवे ।  
द्रोणायाभिमुखं यान्तं शरौघेण न्यवारयत् ॥ ३८ ॥

स सम्प्रहारस्तुमुलस्तयोः पुरुषसिंहयोः ।  
सैनिकानां च सर्वेषां तयोश्च प्रीतिवर्धनः ॥ ३९ ॥

दुर्मुखस्तु महेष्वासो वीरं पुरुजितं बली।  
द्रोणायाभिमुखं यान्तं वत्सदन्तैरवारयत् ॥ ४० ॥

स दुर्मुखं भ्रुवोर्मध्ये नाराचेनाभ्यताडयत्।  
तस्य तद् विबभौ वक्त्रं सनालमिव पङ्कजम् ॥ ४१ ॥

कर्णस्तु केकयान् भ्रातॄन् पञ्च लोहितकध्वजान्।  
द्रोणायाभिमुखं यातान् शरवर्षैरवारयत् ॥ ४२ ॥

ते चैनं भृशसंतप्ताः शरवर्षैरवाकिरन्।  
स च तांश्छादयामास शरजालैः पुनः पुनः ॥ ४३ ॥

नैव कर्णो न ते पञ्च ददृशुर्बाणसंवृताः।  
साश्वसूतध्वजरथाः परस्परशराचिताः ॥ ४४ ॥

पुत्रास्ते दुर्जयश्चैव जयश्च विजयश्च ह।  
नीलकाश्यजयत्सेनांस्त्रयस्त्रीन् प्रत्यवारयन् ॥ ४५ ॥

तद् युद्धमभवद् घोरमीक्षितृप्रीतिवर्धनम् ।  
सिंहव्याघ्रतरक्षूणां यथर्क्षमहिषर्षभैः ॥ ४६ ॥

क्षेमधूर्तिबृहन्तौ तु भ्रातरौ सात्वतं युधि।  
द्रोणायाभिुमुखं यान्तं शरैस्तीक्ष्णैस्ततक्षतुः ॥ ४७ ॥

तयोस्तस्य च तद् युद्धमत्यद्भुतमिवाभवत्।  
सिंहस्य द्विपमुख्याभ्यां प्रभिन्नाभ्यां यथा वने ॥ ४८ ॥

राजानं तु तथम्बष्ठमेकं युद्धाभिनन्दिनम्।  
चेदिराजः शरानस्यन् क्रुद्धो द्रोणादवारयत् ॥ ४९ ॥

ततोऽम्बष्ठोऽस्थिभेदिन्या निरभिद्यच्छलाकया ।  
स त्यक्त्वा सशरं चापं रथाद् भूमिमुपागमत् ॥ ५० ॥

वार्धक्षेमिं तु वार्ष्णेयं कृपः शारद्वतः शरैः।  
अक्षुद्रः क्षुद्रकैर्द्रोणात् क्रुद्धरूपमवारयत् ॥ ५१ ॥

युध्यन्तौ कृपवार्ष्णेयौ येऽपश्यंश्चित्रयोधिनौ ।  
ते युद्धासक्तमनसो नान्यां बुबुधिरे क्रियाम् ॥ ५२ ॥

सौमदत्तिस्तु राजानं मणिमन्तमतन्द्रितम् ।  
पर्यवारयदायान्तं यशो द्रोणस्य वर्धयन् ॥ ५३ ॥

स सैमदत्तेस्त्वरितश्चित्रेष्वसनकेतने ।  
पुनः पताकां सूतं च छत्रं चापातयद् रथात् ॥ ५४ ॥

अथाप्लुत्य रथात् तूर्णं यूपकेतुरमित्रहा।  
साश्वसूतध्वजरथं तं चकर्त वरासिना ॥ ५५ ॥

रथं च स्वं समास्थाय धनुरादाय चापरम्।  
स्वयं यच्छन् हयान् राजन् व्यधमत् पाण्डवीं चमूम् ॥ ५६ ॥

पाण्ड्‌यमिन्द्रमिवायान्तमसुरान् प्रति दुर्जयम् ।  
समर्थः सायकौघैन वृषसेनो न्यवारयत् ॥ ५७ ॥

गदापरिघनिस्त्रिंशपट्टिशायोघनोपलैः ।  
कडङ्गरैर्भुशुण्डीभिः प्रासैस्तोमरसायकैः ॥ ५८ ॥  
मुसलैर्मुद्‌गरैश्चक्रैर्भिन्दिपालपरश्वधैः ।  
पांसुवाताग्निसलिलैर्भस्मलोष्ठतृणद्रुमैः ॥ ५९ ॥  
आतुदन् प्ररुजन् भञ्जन् निघ्नन् विद्रावयन् क्षिपन्।  
सेनां विभीषयन्नायाद् द्रौणप्रेप्सुर्घटोत्कचः ॥ ६० ॥

तं तु नानाप्रहरणैर्नानायुद्धविशेषणैः ।  
राक्षसं राक्षसः क्रुद्धः समाजघ्ने ह्यलम्बुषः ॥ ६१ ॥

तयोस्तदभवद् युद्धं रक्षोग्रामणिमुख्ययोः ।  
तादृग् यादृक् पुरावृत्तं शम्बरामरराजयोः ॥ ६२ ॥

(भारद्वाजस्तु सेनान्यं धृष्टद्युम्नं महारथम्।  
तमेव राजन्नायान्तमतिक्रम्य परान् रिपून्॥  
महता शरजालेन किरन्तं शत्रुवाहिनीम्।  
अवारयन्महाराज सामात्यं सपदानुगम् ॥

अथान्ये पार्थिवा राजन् बहुत्वान्नातिकीर्तिताः।  
समसज्जन्त सर्वे ते यथायोगं यथाबलम्॥

हयैर्हयांस्तथा जग्मुः कुञ्जरैरेव कुञ्जराः।  
पदातयः पदातीभी रथैरेव महारथाः॥  
अकुर्वन्नार्यकर्माणि तत्रैव पुरुषर्षभाः ।  
कुलवीर्यानुरूपाणि संसृष्टाश्च परस्परम् ॥)

एवं द्वन्द्वशतान्यासन् रथवारणवाजिनाम् ।  
पदातीनां च भद्रं ते तव तेषां च संकुले॥६३॥

नैतादृशो दृष्टपूर्वः संग्रामो नैव च श्रुतः।  
द्रोणस्याभावभावे तु प्रसक्तानां यथाभवत् ॥ ६४ ॥

इदं घोरमिदं चित्रमिदं रौद्रमिति प्रभो।  
तत्र युद्धान्यदृश्यन्त प्रततानि बहूनि च ॥ ६५ ॥