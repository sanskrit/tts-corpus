+++
title_full = "080 अर्जुनका स्वप्नमें भगवान् श्रीकृष्णके साथ शिवजीके समीप जाना और उनकी स्तुति करना"
title = "०८० अर्जुनस्वप्ने"

+++


कुन्तीपुत्रस्तु तं मन्त्रं स्मरन्नेव धनंजयः।  
प्रतिज्ञामात्मनो रक्षन् मुमोहाचिन्त्यविक्रमः ॥ १ ॥

तं तु शोकेन संतप्तं स्वप्ने कपिवरध्वजम्।  
आससाद महातेजा ध्यायन्तं गरुडध्वजः ॥ २ ॥

प्रत्युत्थानं च कृष्णस्य सर्वावस्थो धनंजयः।  
न लोपयति धर्मात्मा भक्त्या प्रेम्णा च सर्वदा ॥ ३ ॥

प्रत्युत्थाय च गोविन्दं स तस्मा आसनं ददौ।  
न चासने स्वयं बुद्धिं बीभत्सुर्व्यदधात् तदा ॥ ४ ॥

ततः कृष्णो महातेजा जानन् पार्थस्य निश्चयम्।  
कुन्तीपुत्रमिदं वाक्यमासीनः स्थितमब्रवीत् ॥ ५ ॥

मा विषादे मनः पार्थ कृथाः कालो हि दुर्जयः।  
कालः सर्वाणि भूतानि नियच्छति परे विधौ ॥ ६ ॥

किमर्थं च विषादस्ते तद् ब्रूहि द्विपदां वर।  
न शोच्यं विदुषां श्रेष्ठ शोकः कार्यविनाशनः ॥ ७ ॥

यत् तु कार्यं भवेत् कार्यं कर्मणा तत् समाचर।  
हीनचेष्टस्य यः शोकः स हि शत्रुर्धनंजय ॥ ८ ॥

शोचन् नन्दयते शत्रून् कर्शयत्यपि बान्धवान्।  
क्षीयते च नरस्तस्मान्न त्वं शोचितुमर्हसि ॥ ९ ॥

इत्युक्तो वासुदेवेन बीभत्सुरपराजितः ।  
आबभाषे तदा विद्वानिदं वचनमर्थवत् ॥ १० ॥

मया प्रतिज्ञा महती जयद्रथवधे कृता।  
श्वोऽस्मि हन्ता दुरात्मानं पुत्रघ्नमिति केशव ॥ ११ ॥

मत्प्रतिज्ञाविघातार्थं धार्तराष्ट्रैः किलाच्युत ।  
पृष्ठतः सैन्धवः कार्यः सर्वैर्गुप्तो महारथैः ॥ १२ ॥

दश चैका च ताः कृष्ण अक्षौहिण्यः सुदुर्जयाः।  
हतावशेषास्तत्रेमा हन्त माधव संख्यया ॥ १३ ॥  
ताभिः परिवृतः संख्ये सर्वैश्चैव महारथैः।  
कथं शक्येत संद्रष्टुं दुरात्मा कृष्ण सैन्धवः ॥ १४ ॥

प्रतिज्ञापारणं चापि न भविष्यति केशव।  
प्रतिज्ञायां च हीनायां कथं जीवेत मद्विधः ॥ १५ ॥

दुःखोपायस्य मे वीर विकाङ्क्षा परिवर्तते।  
द्रुतं च याति सविता तत एतद् ब्रवीम्यहम् ॥ १६ ॥

शोकस्थानं तु तच्छ्रुत्वा पार्थस्य द्विजकेतनः।  
संस्पृश्याम्भस्ततः कृष्णः प्राङ्‌मुखः समवस्थितः ॥ १७ ॥  
इदं वाक्यं महातेजा बभाषे पुष्करेक्षणः।  
हितार्थं पाण्डुपुत्रस्य सैन्धवस्य वधे कृती ॥ १८ ॥

पार्थ पाशुपतं नाम परमास्त्रं सनातनम्।  
येन सर्वान् मृधे दैत्यान् जघ्ने देवो महेश्वरः ॥ १९ ॥

यदि तद् विदितं तेऽद्य श्वो हन्तासि जयद्रथम्।  
अथाज्ञातं प्रपद्यस्व मनसा वृषभध्वजम् ॥ २० ॥  
तं देवं मनसा ध्यात्वा जोषमास्व धनंजय।  
ततस्तस्य प्रसादात् त्वं भक्तः प्राप्स्यसि तन्महत् ॥ २१ ॥

ततः कृष्णवचः श्रुत्वा संस्पृश्याम्भो धनंजयः।  
भूमावासीन एकाग्रो जगाम मनसा भवम् ॥ २२ ॥

ततः प्रणिहितो ब्राह्मे मुहूर्ते शुभलक्षणे।  
आत्मानमर्जुनोऽपश्यद् गगने सहकेशवम् ॥ २३ ॥

पुण्यं हिमवतः पादं मणिमन्तं च पर्वतम्।  
ज्योतिर्भिश्च समाकीर्णं सिद्धचारणसेवितम् ॥ २४ ॥

वायुवेगगतिः पार्थः खं भेजे सहकेशवः।  
केशवेन गृहीतः स दक्षिणे विभुना भुजे ॥ २५ ॥

प्रेक्षमाणो बहून् भावान् जगामाद्भुतदर्शनान्।  
उदीच्यां दिशि धर्मात्मा सोऽपश्यच्छ्‌वेतपर्वतम् ॥ २६ ॥

कुबेरस्य विहारे च नलिनीं पद्मभूषिताम्।  
सरिच्छ्रेष्ठां च तां गङ्गां वीक्षमाणो बहूदकाम् ॥ २७ ॥

सदा पुष्पफलैर्वृक्षैरुपेतां स्फटिकोपलाम् ।  
सिंहव्याघ्रसमाकीर्णां नानामृगसमाकुलाम् ॥ २८ ॥

पुण्याश्रमवतीं रम्यां मनोज्ञाण्डजसेविताम् ।  
मन्दरस्य प्रदेशांश्च किन्नरोद्‌गीतनादितान् ॥ २९ ॥

हेमरूप्यमयैः शृङ्गैर्नानौषधिविदीपितान् ।  
तथा मन्दारवृक्षैश्च पुष्पितैरुपशोभितान् ॥ ३० ॥

स्निग्धाञ्जनचयाकारं सम्प्राप्तः कालपर्वतम् ।  
ब्रह्मतुङ्गं नदीश्चान्यास्तथा जनपदानपि ॥ ३१ ॥

स तुङ्गं शतशृङ्गं च शर्यातिवनमेव च।  
पुण्यमश्वशिरःस्थानं स्थानमाथर्वणस्य च ॥ ३२ ॥  
वृषदंशं च शैलेन्द्रं महामन्दरमेव च।  
अप्सरोभिः समाकीर्णं किन्नरैश्चोपशोभितम् ॥ ३३ ॥

तस्मिन् शैले व्रजन् पार्थः सकृष्णः समवैक्षत।  
शुभैः प्रस्रवणैर्जुष्टां हेमधातुविभूषिताम् ॥ ३४ ॥  
चन्द्ररश्मिप्रकाशाङ्गीं पृथिवीं पुरमालिनीम् ।

समुद्रांश्चाद्भुताकारानपश्यद् बहुलाकरान् ॥ ३५ ॥  
वियद् द्यां पृथिवीं चैव तथा विष्णुपदं व्रजन्।  
विस्मितः सह कृष्णेन क्षिप्तो बाण इवाभ्यगात् ॥ ३६ ॥

ग्रहनक्षत्रसोमानां सूर्याग्न्योश्च समत्विषम् ।  
अपश्यत तदा पार्थो ज्वलन्तमिव पर्वतम् ॥ ३७ ॥

समासाद्य तु तं शैलं शैलाग्रे समवस्थितम्।  
तपोनित्यं महात्मानमपश्यद् वृषभध्वजम् ॥ ३८ ॥

सहस्रमिव सूर्याणां दीप्यमानं स्वतेजसा।  
शूलिनं जटिलं गौरं वल्कलाजिनवाससम् ॥ ३९ ॥

नयनानां सहस्रश्च विचित्राङ्गं महौजसम्।  
पार्वत्या सहितं देवं भूतसंघैश्च भास्वरैः ॥ ४० ॥

गीतवादित्रसंनादैर्हास्यलास्यसमन्वितम् ।  
वल्गितास्फोटितोत्क्रुष्टैः पुण्यैर्गन्धैश्च सेवितम् ॥ ४१ ॥

स्तूयमानं स्तवैर्दिव्यैर्ऋषिभिर्ब्रह्मवादिभिः ।  
गोप्तारं सर्वभूतानामिष्वासधरमच्युतम् ॥ ४२ ॥

वासुदेवस्तु तं दृष्ट्वा जगाम शिरसा क्षितिम्।  
पार्थेन सह धर्मात्मा गृणन् ब्रह्म सनातनम् ॥ ४३ ॥

लोकादिं विश्वकर्माणमजमीशानमव्ययम् ।  
मनसः परमं योनिं खं वायुं ज्योतिषां निधिम् ॥ ४४ ॥  
स्रष्टारं वारिधाराणां भुवश्च प्रकृतिं पराम्।  
देवदानवयक्षाणां मानवानां च साधनम् ॥ ४५ ॥  
योगानां च परं धाम दृष्टं ब्रह्मविदां निधिम्।  
चराचरस्य स्रष्टारं प्रतिहर्तारमेव च ॥ ४६ ॥  
कालकोपं महात्मानं शक्रसूर्यगुणोदयम् ।  
ववन्दे तं तदा कृष्णो वाङ्‌मनोबुद्धिकर्मभिः ॥ ४७ ॥

यं प्रपद्यन्ति विद्वांसः सूक्ष्माध्यात्मपदैषिणः।  
तमजं कारणात्मानं जग्मतुः शरणं भवम् ॥ ४८ ॥

अर्जुनश्चापि तं देवं भूयो भूयोऽप्यवन्दत।  
ज्ञात्वा तं सर्वभूतादिं भूतभव्यभवोद्भवम् ॥ ४९ ॥

ततस्तावागतौ दृष्ट्वा नरनारायणावुभौ ।  
सुप्रसन्नमनाः शर्वः प्रोवाच प्रहसन्निव ॥ ५० ॥

स्वागतं वो नरश्रेष्ठावुत्तिष्ठेतां गतक्लमौ।  
किं च वामीप्सितं वीरौ मनसः क्षिप्रमुच्यताम् ॥ ५१ ॥

येन कार्येण सम्प्राप्तौ युवां तत् साधयामि किम्।  
व्रियतामात्मनः श्रेयस्तत् सर्वं प्रददानि वाम् ॥ ५२ ॥

ततस्तद् वचनं श्रुत्वा प्रत्युत्थाय कृताञ्जली।  
वासुदेवार्जुनौ शर्वं तुष्टुवाते महामती ॥ ५३ ॥  
भक्त्या स्तवेन दिव्येन महात्मानावनिन्दितौ ॥ ५४ ॥

नमो भवाय शर्वाय रुद्राय वरदाय च।  
पशूनां पतये नित्यमुग्राय च कपर्दिने ॥ ५५ ॥

महादेवाय भीमाय त्र्यम्बकाय च शान्तये।  
ईशानाय मखघ्नाय नमोऽस्त्वन्धकघातिने ॥ ५६ ॥

कुमारगुरवे तुभ्यं नीलग्रीवाय वेधसे।  
पिनाकिने हविष्याय सत्याय विभवे सदा ॥ ५७ ॥

विलोहिताय धूम्राय व्याधायानपराजिते ।  
नित्यनीलशिखण्डाय शूलिने दिव्यचक्षुषे ॥ ५८ ॥  
हन्त्रे गोप्त्रे त्रिनेत्राय व्याधाय वसुरेतसे।  
अचिन्त्यायाम्बिकाभर्त्रे सर्वदेवस्तुताय च ॥ ५९ ॥  
वृषध्वजाय मुण्डाय जटिने ब्रह्मचारिणे।  
तप्यमानाय सलिले ब्रह्मण्यायाजिताय च ॥ ६० ॥  
विश्वात्मने विश्वसृजे विश्वमावृत्य तिष्ठते।  
नमो नमस्ते सेव्याय भूतानां प्रभवे सदा ॥ ६१ ॥

ब्रह्मवक्त्राय सर्वाय शङ्कराय शिवाय च।  
नमोऽस्तु वाचस्पतये प्रजानां पतये नमः ॥ ६२ ॥

नमो विश्वस्य पतये महतां पतये नमः।  
नमः सहस्रशिरसे सहस्रभुजमृत्यवे ॥ ६३ ॥  
सहस्रनेत्रपादाय नमोऽसंख्येयकर्मणे ।

नमो हिरण्यवर्णाय हिरण्यकवचाय च।  
भक्तानुकम्पिने नित्यं सिध्यतां नो वरः प्रभो ॥ ६४ ॥

एवं स्तुत्वा महादेवं वासुदेवः सहार्जुनः।  
प्रसादयामास भवं तदा ह्यस्त्रोपलब्धये ॥ ६५ ॥