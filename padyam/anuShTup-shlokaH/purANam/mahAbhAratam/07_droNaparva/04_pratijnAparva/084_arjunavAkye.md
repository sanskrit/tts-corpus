+++
title_full = "084 युधिष्ठिरका अर्जुनको आशीर्वाद, अर्जुनका स्वप्न सुनकर समस्त सुहृदोंकी प्रसन्नता, सात्यकि और श्रीकृष्णके साथ रथपर बैठकर अर्जुनकी रणयात्रा तथा अर्जुनके कहनेसे सात्यकिका युधिष्ठिरकी रक्षाके लिये जाना"
title = "०८४ अर्जुनवाक्ये"

+++


तथा तु वदतां तेषां प्रादुरासीद् धनंजयः।  
दिदृक्षुर्भरतश्रेष्ठं राजानं ससुहृद्‌गणम् ॥ १ ॥

तं निविष्टं शुभां कक्ष्यामभिवन्द्याग्रतः स्थितम्।  
तमुत्थायार्जुनं प्रेम्णा सस्वजे पाण्डवर्षभः ॥ २ ॥

मूर्ध्नि चैनमुपाघ्राय परिष्वज्य च बाहुना।  
आशिषः परमाः प्रोच्य स्मयमानोऽभ्यभाषत ॥ ३ ॥

व्यक्तमर्जुन संग्रामे ध्रुवस्ते विजयो महान्।  
यादृग्रूपा च ते च्छाया प्रसन्नश्च जनार्दनः ॥ ४ ॥

तमब्रवीत् ततो जिष्णुर्महदाश्चर्यमुत्तमम् ।  
दृष्टवानस्मि भद्रं ते केशवस्य प्रसादजम् ॥ ५ ॥

ततस्तत् कथयामास यथा दृष्टं धनंजयः।  
आश्वासनार्थं सुहृदां त्र्यम्बकेण समागमम् ॥ ६ ॥

ततः शिरोभिरवनिं स्पृष्ट्वा सर्वे च विस्मिताः।  
नमस्कृत्य वृषाङ्काय साधु साध्वित्यथाब्रुवन् ॥ ७ ॥

अनुज्ञातास्ततः सर्वे सुहृदो धर्मसूनुना।  
त्वरमाणाः सुसंनद्धा हृष्टा युद्धाय निर्ययुः ॥ ८ ॥

अभिवाद्य तु राजानं युयुधानाच्युतार्जुनाः।  
हृष्टा विनिर्ययुस्ते वै युधिष्ठिरनिवेशनात् ॥ ९ ॥

रथेनैकेन दुर्धर्षौ युयुधानजनार्दनौ ।  
जग्मतुः सहितौ वीरावर्जुनस्य निवेशनम् ॥ १० ॥

तत्र गत्वा हृषीकेशः कल्पयामास सूतवत्।  
रथं रथवरस्याजौ वानरर्षभलक्षणम् ॥ ११ ॥

स मेघसमनिर्घोषस्तप्तकाञ्चनसप्रभः ।  
बभौ रथवरः क्लृप्तः शिशुर्दिवसकृद् यथा ॥ १२ ॥

ततः पुरुषशार्दूलः सज्जं सज्जपुरःसरः।  
कृताह्निकाय पार्थाय न्यवेदयत तं रथम् ॥ १३ ॥

तं तु लोकवरः पुंसां किरीटी हेमवर्मभृत्।  
चापबाणधरो वाहं प्रदक्षिणमवर्तत ॥ १४ ॥

तपोविद्यावयोवृद्धैः क्रियावद्भिर्जितेन्द्रियैः ।  
स्तूयमानो जयाशीर्भिरारुरोह महारथम् ॥ १५ ॥

जैत्रैः सांग्रामिकैर्मन्त्रैः पूर्वमेव रथोत्तमम्।  
अभिमन्त्रितमर्चिष्मानुदयं भास्करो यथा ॥ १६ ॥

स रथे रथिनां श्रेष्ठः काञ्चने काञ्चनावृतः।  
विबभौ विमलोऽर्चिष्मान् मेराविव दिवाकरः ॥ १७ ॥

अन्वारुरुहतुः पार्थं युयुधानजनार्दनौ ।  
शर्यातेर्यज्ञमायान्तं यथेन्द्रं देवमश्विनौ ॥ १८ ॥

अथ जग्राह गोविन्दो रश्मीन् रश्मिविदां वरः।  
मातलिर्वासवस्येव वृत्रं हन्तुं प्रयास्यतः ॥ १९ ॥

स ताभ्यां सहितः पार्थो रथप्रवरमास्थितः।  
सहितो बुधशुक्राभ्यां तमो निघ्नन् यथा शशी ॥ २० ॥

सैन्धवस्य वधं प्रेप्सुः प्रयातः शत्रुपूगहा।  
सहाम्बुपतिमित्राभ्यां यथेन्द्रस्तारकामये ॥ २१ ॥

ततो वादित्रनिर्घोषैर्माङ्गल्यैश्च स्तवैः शुभैः।  
प्रयान्तमर्जुनं वीरं मागधाश्चैव तुष्टुवुः ॥ २२ ॥

सजयाशीः सपुण्याहः सूतमागधनिःस्वनः ।  
युक्तो वादित्रघोषेण तेषां रतिकरोऽभवत् ॥ २३ ॥

तमनुप्रयतो वायुः पुण्यगन्धवहः शुभः।  
ववौ संहर्षयन् पार्थं द्विषतश्चापि शोषयन् ॥ २४ ॥

ततस्तस्मिन् क्षणे राजन् विविधानि शुभानि च।  
प्रादुरासन् निमित्तानि विजयाय बहूनि च।  
पाण्डवानां त्वदीयानां विपरीतानि मारिष ॥ २५ ॥

दृष्ट्वार्जुनो निमित्तानि विजयाय प्रदक्षिणम्।  
युयुधानं महेष्वासमिदं वचनमब्रवीत् ॥ २६ ॥

युयुधानाद्य युद्धे मे दृश्यते विजयो ध्रुवः।  
यथा हीमानि लिङ्गानि दृश्यन्ते शिनिपुङ्गव ॥ २७ ॥

सोऽहं तत्र गमिष्यामि यत्र सैन्धवको नृपः।  
यियासुर्यमलोकाय मम वीर्यं प्रतीक्षते ॥ २८ ॥

यथा परमकं कृत्यं सैन्धवस्य वधो मम।  
तथैव सुमहत् कृत्यं धर्मराजस्य रक्षणम् ॥ २९ ॥

स त्वमद्य महाबाहो राजानं परिपालय।  
यथैव हि मया गुप्तस्त्वया गुप्तो भवेत् तथा ॥ ३० ॥

न पश्यामि च तं लोके यस्त्वां युद्धे पराजयेत्।  
वासुदेवसमं युद्धे स्वयमप्यमरेश्वरः ॥ ३१ ॥

त्वयि चाहं पराश्वस्तः प्रद्युम्ने वा महारथे।  
शक्नुयां सैन्धवं हन्तुमनपेक्षो नरर्षभ ॥ ३२ ॥

मय्यपेक्षा न कर्तव्या कथंचिदपि सात्वत।  
राजन्येव परा गुप्तिः कार्या सर्वात्मना त्वया ॥ ३३ ॥

न हि यत्र महाबाहुर्वासुदेवो व्यवस्थितः।  
किंचिद् व्यापद्यते तत्र यत्राहमपि च ध्रुवम् ॥ ३४ ॥

एवमुक्तस्तु पार्थेन सात्यकिः परवीरहा।  
तथेत्युक्त्वागमत् तत्र यत्र राजा युधिष्ठिरः ॥ ३५ ॥