+++
title_full = "077 नाना प्रकारके अशुभसूचक उत्पात, कौरव-सेनामें भय और श्रीकृष्णका अपनी बहिन सुभद्राको आश्वासन देना"
title = "०७७ सुभद्राश्वासने"

+++


तां निशां दुःखशोकार्तौ निःश्वसन्ताविवोरगौ।  
निद्रां नैवोपलेभाते वासुदेवधनंजयौ ॥ १ ॥

नरनारायणौ क्रुद्धौ ज्ञात्वा देवाः सवासवाः।  
व्यथिताश्चिन्तयामासुः किंस्विदेतद् भविष्यति ॥ २ ॥

ववुश्च दारुणा वाता रूक्षा घोराभिशंसिनः।  
सकबन्धस्तथाऽऽदित्ये परिधिः समदृश्यत ॥ ३ ॥

शुष्काशन्यश्च निष्पेतुः सनिर्घाताः सविद्युतः।  
चचाल चापि पृथिवी सशैलवनकानना ॥ ४ ॥

चुक्षुभुश्च महाराज सागरा मकरालयाः।  
प्रतिस्रोतः प्रवृत्ताश्च तथा गन्तुं समुद्रगाः ॥ ५ ॥

रथाश्वनरनागानां प्रवृत्तमधरोत्तरम् ।  
क्रव्यादानां प्रमोदार्थं यमराष्ट्रविवृद्धये ॥ ६ ॥

वाहनानि शकृन्मूत्रे मुमुचू रुरुदुश्च ह।  
तान्‌ दृष्ट्वा दारुणान्‌ सर्वानुत्पाताल्ँलोमहर्षणान् ॥ ७ ॥  
सर्वे ते व्यथिताः सैन्यास्त्वदीया भरतर्षभ।  
श्रुत्वा महाबलस्योग्रां प्रतिज्ञां सव्यसाचिनः ॥ ८ ॥

अथ कृष्णं महाबाहुरब्रवीत् पाकशासनिः।  
आश्वासय सुभद्रां त्वं भगिनीं स्नुषया सह ॥ ९ ॥  
स्नुषां चास्या वयस्याश्च विशोकाः कुरु माधव।  
साम्ना सत्येन युक्तेन वचसाऽऽश्वासय प्रभो ॥ १० ॥

ततोऽर्जुनगृहं गत्वा वासुदेवः सुदुर्मनाः।  
भगिनीं पुत्रशोकार्तामाश्वासयत दुःखिताम् ॥ ११ ॥

मा शोकं कुरु वार्ष्णेयि कुमारं प्रति सस्नुषा।  
सर्वेषां प्राणिनां भीरु निष्ठैषा कालनिर्मिता ॥ १२ ॥

कुले जातस्य धीरस्य क्षत्रियस्य विशेषतः।  
सदृशं मरणं ह्येतत् तव पुत्रस्य मा शुचः ॥ १३ ॥

दिष्ट्या महारथो धीरः पितुस्तुल्यपराक्रमः।  
क्षात्रेण विधिना प्राप्तो वीराभिलषितां गतिम् ॥ १४ ॥

जित्वा सुबहुशः शत्रून् प्रेषयित्वा च मृत्यवे।  
गतः पुण्यकृतां लोकान् सर्वकामदुहोऽक्षयान् ॥ १५ ॥

तपसा ब्रह्मचर्येण श्रुतेन प्रज्ञयापि च।  
सन्तो यां गतिमिच्छन्ति तां प्राप्तस्तव पुत्रकः ॥ १६ ॥

वीरसूर्वीरपत्नी त्वं वीरजा वीरबान्धवा।  
मा शुचस्तनयं भद्रे गतः स परमां गतिम् ॥ १७ ॥

प्राप्स्यते चाप्यसौ पापः सैन्धवो बालघातकः।  
अस्यावलेपस्य फलं ससुहृद्‌गणबान्धवः ॥ १८ ॥  
व्युष्टायां तु वरारोहे रजन्यां पापकर्मकृत्।  
न हि मोक्ष्यति पार्थात् स प्रविष्टोऽप्यमरावतीम् ॥ १९ ॥

श्वः शिरः श्रोष्यसे तस्य सैन्धवस्य रणे हृतम्।  
समन्तपञ्चकाद् बाह्यं विशोका भव मा रुदः ॥ २० ॥

क्षत्रधर्मं पुरस्कृत्य गतः शूरः सतां गतिम्।  
यां गतिं प्राप्नुयामेह ये चान्ये शस्त्रजीविनः ॥ २१ ॥

व्यूढोरस्को महाबाहुरनिवर्ती रथप्रणुत् ।  
गतस्तव वरारोहे पुत्रः स्वर्गं ज्वरं जहि ॥ २२ ॥

अनुयातश्च पितरं मातृपक्षं च वीर्यवान्।  
सहस्रशो रिपून् हत्वा हतः शूरो महारथः ॥ २३ ॥

आश्वासय स्नुषां राज्ञि मा शुचः क्षत्रिये भृशम्।  
श्वः प्रियं सुमहच्छ्रुत्वा विशोका भव नन्दिनि ॥ २४ ॥

यत् पार्थेन प्रतिज्ञातं तत् तथा न तदन्यथा।  
चिकीर्षितं हि ते भर्तुर्न भवेज्जातु निष्फलम् ॥ २५ ॥

यदि च मनुजपन्नगाः पिशाचा  
रजनिचराः पतगाः सुरासुराश्च ।  
रणगतमभियान्ति सिन्धुराजं  
न स भविता सह तैरपि प्रभाते ॥ २६ ॥