+++
title_full = "081 अर्जुनको स्वप्नमें ही पुनः पाशुपतास्त्रकी प्राप्ति"
title = "०८१ पाशुपतास्त्रप्राप्तौ"

+++


ततः पार्थः प्रसन्नात्मा प्राञ्जलिर्वृषभध्वजम्।  
ददर्शोत्फुल्लनयनः समस्तं तेजसां निधिम् ॥ १ ॥

तं चोपहारं सुकृतं नैशं नैत्यकमात्मना।  
ददर्श त्र्यम्बकाभ्याशे वासुदेवनिवेदितम् ॥ २ ॥

ततोऽभिपूज्य मनसा कृष्णं शर्वं च पाण्डवः।  
इच्छाम्यहं दिव्यमस्त्रमित्यभाषत शङ्करम् ॥ ३ ॥

ततः पार्थस्य विज्ञाय वरार्थे वचनं तदा।  
वासुदेवार्जुनौ देवः स्मयमानोऽभ्यभाषत ॥ ४ ॥

स्वागतं वां नरश्रेष्ठौ विज्ञातं मनसेप्सितम्।  
येन कामेन सम्प्राप्तौ भवद्भ्यां तं ददाम्यहम् ॥ ५ ॥

सरोऽमृतमयं दिव्यमभ्याशे शत्रुसूदनौ ।  
तत्र मे तद् धनुर्दिव्यं शरश्च निहितः पुरा ॥ ६ ॥  
येन देवारयः सर्वे मया युधि निपातिताः।  
तत आनीयतां कृष्णौ सशरं धनुरुत्तमम् ॥ ७ ॥

तथेत्युक्त्वा तु तौ वीरौ सर्वपारिषदैः सह।  
प्रस्थितौ तत्सरो दिव्यं दिव्यैश्वर्यशतैर्युतम् ॥ ८ ॥  
निर्दिष्टं यद् वृषाङ्केण पुण्यं सर्वार्थसाधकम्।  
तौ जग्मतुरसम्भ्रान्तौ नरनारायणावृषी ॥ ९ ॥

ततस्तौ तत् सरो गत्वा सूर्यमण्डलसंनिभम्।  
नागमन्तर्जले घोरं ददृशातेऽर्जुनाच्युतौ ॥ १० ॥

द्वितीयं चापरं नागं सहस्रशिरसं वरम्।  
वमन्तं विपुला ज्वाला ददृशातेऽग्निवर्चसम् ॥ ११ ॥

ततः कृष्णश्च पार्थश्च संस्पृश्याम्भः कृताञ्जली।  
तौ नागावुपतस्थाते नमस्यन्तौ वृषध्वजम् ॥ १२ ॥

गृणन्तौ वेदविद्वांसौ तद् ब्रह्म शतरुद्रियम्।  
अप्रमेयं प्रणमतो गत्वा सर्वात्मना भवम् ॥ १३ ॥

ततस्तौ रुद्रमाहात्म्याद्धित्वा रूपं महोरगौ।  
धनुर्बाणश्च शत्रुघ्नं तद् द्वन्द्वं समपद्यत ॥ १४ ॥

तौ तज्जगृहतुः प्रीतौ धनुर्बाणं च सुप्रभम्।  
आजह्रतुर्महात्मानौ ददतुश्च महात्मने ॥ १५ ॥

ततः पार्श्वाद् वृषाङ्कस्य ब्रह्मचारी न्यवर्तत।  
पिङ्गाक्षस्तपसः क्षेत्रं बलवान् नीललोहितः ॥ १६ ॥

स तद् गृह्य धनुःश्रेष्ठं तस्थौ स्थानं समाहितः।  
विचकर्षाथ विधिवत् सशरं धनुरुत्तमम् ॥ १७ ॥

तस्य मौर्वीं च मुष्टिं च स्थानं चालक्ष्य पाण्डवः।  
श्रुत्वा मन्त्रं भवप्रोक्तं जग्राहाचिन्त्यविक्रमः ॥ १८ ॥

स सरस्येव तं बाणं मुमोचातिबलः प्रभुः।  
चकार च पुनर्वीरस्तस्मिन् सरसि तद् धनुः ॥ १९ ॥

ततः प्रीतं भवं ज्ञात्वा स्मृतिमानर्जुनस्तदा।  
वरमारण्यके दत्तं दर्शनं शङ्करस्य च ॥ २० ॥  
मनसा चिन्तयामास तन्मे सम्पद्यतामिति।

तस्य तन्मतमाज्ञाय प्रीतः प्रादाद् वरं भवः ॥ २१ ॥  
तच्च पाशुपतं घोरं प्रतिज्ञायाश्च पारणम्।

ततः पाशुपतं दिव्यमवाप्य पुनरीश्वरात् ॥ २२ ॥  
संहृष्टरोमा दुर्धर्षः कृतं कार्यममन्यत।

ववन्दतुश्च संहृष्टौ शिरोभ्यां तं महेश्वरम् ॥ २३ ॥  
अनुज्ञातौ क्षणे तस्मिन् भवेनार्जुनकेशवौ।  
प्राप्तौ स्वशिबिरं वीरौ मुदा परमया युतौ ॥ २४ ॥

तथा भवेनानुमतौ महासुरनिघातिना ।  
इन्द्राविष्णू यथा प्रीतौ जम्भस्य वधकाङ्क्षिणौ ॥ २५ ॥