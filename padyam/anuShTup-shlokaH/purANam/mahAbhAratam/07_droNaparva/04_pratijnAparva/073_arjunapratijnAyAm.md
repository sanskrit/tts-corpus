+++
title_full = "073 युधिष्ठिरके मुखसे अभिमन्युवधका वृत्तान्त सुनकर अर्जुनकी जयद्रथको मारनेके लिये शपथपूर्ण प्रतिज्ञा"
title = "०७३ अर्जुनप्रतिज्ञायाम्"

+++


त्वयि याते महाबाहो संशप्तकबलं प्रति।  
प्रयत्नमकरोत् तीव्रमाचार्यो ग्रहणे मम ॥ १ ॥

व्यूढानीका वयं द्रोणं वारयामः स्म सर्वशः।  
प्रतिव्यूह्य रथानीकं यतमानं तथा रणे ॥ २ ॥

स वार्यमाणो रथिभिर्मयि चापि सुरक्षिते।  
अस्मानभिजगामाशु पीडयन् निशितैः शरैः ॥ ३ ॥

ते पीड्‌यमाना द्रोणेन द्रोणानीकं न शक्नुमः।  
प्रतिवीक्षितुमप्याजौ भेत्तुं तत् कुत एव तु ॥ ४ ॥

वयं त्वप्रतिमं वीर्ये सर्वे सौभद्रमात्मजम्।  
उक्तवन्तः स्म तं तात भिन्ध्यनीकमिति प्रभो ॥ ५ ॥

स तथा नोदितोऽस्माभिः सदश्व इव वीर्यवान्।  
असह्यमपि तं भारं वोढुमेवोपचक्रमे ॥ ६ ॥

स तवास्त्रोपदेशेन वीर्येण च समन्वितः।  
प्राविशत् तद्बलं बालः सुपर्ण इव सागरम् ॥ ७ ॥

तेऽनुयाता वयं वीरं सात्वतीपुत्रमाहवे।  
प्रवेष्टुकामास्तेनैव येन स प्राविशच्चमूम् ॥ ८ ॥

ततः सैन्धवको राजा क्षुद्रस्तात जयद्रथः।  
वरदानेन रुद्रस्य सर्वान् नः समवारयत् ॥ ९ ॥

ततो द्रोणः कृपः कर्णो द्रौणिः कौसल्य एव च।  
कृतवर्मा च सौभद्रं षड् रथाः पर्यवारयन् ॥ १० ॥

परिवार्य तु तैः सर्वैर्युधि बालो महारथैः।  
यतमानः परं शक्त्या बहुभिर्विरथीकृतः ॥ ११ ॥

ततो दौःशासनिः क्षिप्रं तथा तैर्विरथीकृतम्।  
संशयं परमं प्राप्य दिष्टान्तेनाभ्ययोजयत् ॥ १२ ॥

स तु हत्वा सहस्राणि नराश्वरथदन्तिनाम्।  
अष्टौ रथसहस्राणि नव दन्तिशतानि च ॥ १३ ॥  
राजपुत्रसहस्रे द्वे वीरांश्चालक्षितान् बहून्।  
बृहद्बलं च राजानं स्वर्गेणाजौ प्रयोज्य ह ॥ १४ ॥  
ततः परमधर्मात्मा दिष्टान्तमुपजग्मिवान् ।

(गतःसुकृतिनां लोकान् ये च स्वर्गजितां शुभाः।  
अदीनस्त्रासयञ्छत्रून् नन्दयित्वा च बान्धवान्॥  
असकृन्नाम विश्राव्य पितॄणां मातुलस्य च।  
वीरो दिष्टान्तमापन्नः शोचयन् बान्धवान् बहून्॥  
ततः स्म शोकसंतप्ता भवताद्य समेयुषः।)

एतावदेव निर्वृत्तमस्माकं शोकवर्धनम् ॥ १५ ॥  
स चैवं पुरुषव्याघ्रः स्वर्गलोकमवाप्तवान्।

ततोऽर्जुनो वचः श्रुत्वा धर्मराजेन भाषितम् ॥ १६ ॥  
हा पुत्र इति निःश्वस्य व्यथितो न्यपतद् भुवि।

विषण्णवदनाः सर्वे परिवार्य धनंजयम् ॥ १७ ॥  
नेत्रैरनिमिषैर्दीनाः प्रत्यवैक्षन् परस्परम् ।

प्रतिलभ्य ततः संज्ञां वासविः क्रोधमूर्च्छितः ॥ १८ ॥  
कम्पमानो ज्वरेणेव निःश्वसंश्च मुहुर्मुहुः।  
पाणिं पाणौ विनिष्पिष्य श्वसमानोऽश्रुनेत्रवान् ॥ १९ ॥  
उन्मत्त इव विप्रेक्षन्निदं वचनमब्रवीत्।

सत्यं वः प्रतिजानामि श्वोऽस्मि हन्ता जयद्रथम्।  
न चेद् वधभयाद् भीतो धार्तराष्ट्रान् प्रहास्यति ॥ २० ॥  
न चास्मान्‌ शरणं गच्छेत्‌ कृष्णं वा पुरुषोत्तमम्।  
भवन्तं वा महाराज श्वोऽस्मि हन्ता जयद्रथम् ॥ २१ ॥

धार्तराष्ट्रप्रियकरं मयि विस्मृतसौहृदम् ।  
पापं बालवधे हेतुं श्वोऽस्मि हन्ता जयद्रथम् ॥ २२ ॥

रक्षमाणाश्च तं संख्ये ये मां योत्स्यन्ति केचन।  
अपि द्रोणकृपौ राजन् छादयिष्यामि ताञ्छरैः ॥ २३ ॥

यद्येतदेवं संग्रामे न कुर्यां पुरुषर्षभाः।  
मा स्म पुण्यकृतां लोकान् प्राप्नुयां शूरसम्मतान् ॥ २४ ॥

ये लोका मातृहन्तॄणां ये चापि पितृघातिनाम्।  
गुरुदारगतानां ये पिशुनानां च ये सदा ॥ २५ ॥  
साधूनसूयतां ये च ये चापि परिवादिनाम्।  
ये च निक्षेपहर्तॄणां ये च विश्वासघातिनाम् ॥ २६ ॥  
भुक्तपूर्वां स्त्रियं ये च विन्दतामघशंसिनाम्।  
ब्रह्मघ्नानां च ये लोका ये च गोघातिनामपि ॥ २७ ॥  
पायसं वा यवान्नं वा शाकं कृसरमेव वा।  
संयावापूपमांसानि ये च लोका वृथाश्नताम् ॥ २८ ॥  
तानन्हायाधिगच्छेयं न चेद्धन्यां जयद्रथम्।

वेदाध्यायिनमत्यर्थं संशितं वा द्विजोत्तमम् ॥ २९ ॥  
अवमन्यमानो यान् याति वृद्धान् साधून् गुरूंस्तथा।  
स्पृशतो ब्राह्मणं गां च पादेनाग्निं च या भवेत्॥३०॥  
याऽप्सु श्लेष्म पुरीषं च मूत्रं वा मुञ्चतां गतिः।  
तां गच्छेयं गतिं कष्टां न चेद्धन्यां जयद्रथम् ॥ ३१ ॥

नग्नस्य स्नायमानस्य या च वन्ध्यातिथेर्गतिः।  
उत्कोचिनां मृषोक्तीनां वञ्चकानां च या गतिः ॥ ३२ ॥  
आत्मापहारिणां या च या च मिथ्याभिशंसिनाम्।  
भृत्यैः संदिश्यमानानां पुत्रदाराश्रितैस्तथा ॥ ३३ ॥  
असंविभज्य क्षुद्राणां या गतिर्मिष्टमश्नताम्।  
तां गच्छेयं गतिं घोरां न चेद्धन्यां जयद्रथम् ॥ ३४ ॥

संश्रितं चापि यस्त्यक्त्वा साधुं तद्वचने रतम्।  
न बिभर्ति नृशंसात्मा निन्दते चोपकारिणम् ॥ ३५ ॥  
अर्हते प्रातिवेश्याय श्राद्धं यो न ददाति च।  
अनर्हेभ्यश्च यो दद्याद् वृषलीपतये तथा ॥ ३६ ॥  
मद्यपो भिन्नमर्यादः कृतघ्नो भर्तृनिन्दकः।  
तेषां गतिमियां क्षिप्रं न चेद्धन्यां जयद्रथम् ॥ ३७ ॥

भुञ्जानानां तु सव्येन उत्सङ्गे चापि खादताम्।  
पालाशमासनं चैव तिन्दुकैर्दन्तधावनम् ॥ ३८ ॥  
ये चावर्जयतां लोकाः स्वपतां च तथोषसि।

शीतभीताश्च ये विप्रा रणभीताश्च क्षत्रियाः ॥ ३९ ॥  
एककूपोदकग्रामे वेदध्वनिविवर्जिते ।  
षण्मासं तत्र वसतां तथा शास्त्रं विनिन्दताम् ॥ ४० ॥  
दिवामैथुनिनां चापि दिवसेषु च शेरते।  
अगारदाहिनां चैव गरदानां च ये मताः ॥ ४१ ॥  
अग्न्यातिथ्यविहीनाश्च गोपानेषु च विघ्नदाः।  
रजस्वलां सेवयन्तः कन्यां शुल्केन दायिनः ॥ ४२ ॥  
या च वै बहुयाजिनां ब्राह्मणानां श्ववृत्तिनाम्।  
आस्यमैथुनिकानां च ये दिवा मैथुने रताः ॥ ४३ ॥  
ब्राह्मणस्य प्रतिश्रुत्य यो वै लोभाद् ददाति न।  
तेषां गतिं गमिष्यामि श्वो न हन्यां जयद्रथम् ॥ ४४ ॥

धर्मादपेता ये चान्ये मया नात्रानुकीर्तिताः।  
ये चानुकीर्तितास्तेषां गतिं क्षिप्रमवाप्नुयाम् ॥ ४५ ॥  
यदि व्युष्टामिमां रात्रिं श्वो न हन्यां जयद्रथम्।

इमां चाप्यपरां भूयः प्रतिज्ञां मे निबोधत ॥ ४६ ॥  
यद्यस्मिन्नहते पापे सूर्योऽस्तमुपयास्यति ।  
इहैव सम्प्रवेष्टाहं ज्वलितं जातवेदसम् ॥ ४७ ॥

असुरसुरमनुष्याः पक्षिणो वोरगा वा  
पितृरजनिचरा वा ब्रह्मदेवर्षयो वा।  
चरमचरमपीदं यत्परं चापि तस्मात्  
तदपि ममरिपुं तं रक्षितुं नैव शक्ताः ॥ ४८ ॥

यदि विशति रसातलं तदग्र्यं  
वियदपि देवपुरं दितेः पुरं वा।  
तदपि शरशतैरहं प्रभाते  
भृशमभिमन्युरिपोः शिरोऽभिहर्ता ॥ ४९ ॥

एवमुक्त्वा विचिक्षेप गाण्डीवं सव्यदक्षिणम्।  
तस्य शब्दमतिक्रम्य धनुःशब्दोऽस्पृशद् दिवम् ॥ ५० ॥

अर्जुनेन प्रतिज्ञाते पाञ्चजन्यं जनार्दनः।  
प्रदध्मौ तत्र संक्रुद्धो देवदत्तं च फाल्गुनः ॥ ५१ ॥

स पाञ्चजन्योऽच्युतवक्त्रवायुना  
भृशं सुपूर्णोदरनिःसृतध्वनिः ।  
जगत् सपातालवियद्दिगीश्वरं  
प्रकम्पयामास युगात्यये यथा ॥ ५२ ॥

ततो वादित्रघोषाश्च प्रादुरासन् सहस्रशः।  
सिंहनादश्च पाण्डूनां प्रतिज्ञाते महात्मना ॥ ५३ ॥

प्रतिज्ञोद्भवशब्देन कृष्णशङ्खस्वनेन च ।  
निहतो धार्तराष्ट्रोऽय सानुबन्धः सुयोधनः॥

अथ मृदिततमाग्र्यदाममाल्यं  
तव सुतशोकमयं च रोषजातम्।  
व्यपनुदति महाप्रभावमेत-  
न्नरवर वाक्यमिदं महार्थमिष्टम् ॥)