+++
title_full = "083 अर्जुनकी प्रतिज्ञाको सफल बनानेके लिये युधिष्ठिरकी श्रीकृष्णसे प्रार्थना और श्रीकृष्णका उन्हें आश्वासन देना"
title = "०८३ श्रीकृष्णवाक्ये"

+++


ततो युधिष्ठिरो राजा प्रतिनन्द्य जनार्दनम्।  
उवाच परमप्रीतः कौन्तेयो देवकीसुतम् ॥ १ ॥

सुखेन रजनी व्युष्टा कच्चित् ते मधुसूदन।  
कच्चिज्ज्ञानानि सर्वाणि प्रसन्नानि तवाच्युत ॥ २ ॥

वासुदेवोऽपि तद्युक्तं पर्यपृच्छद् युधिष्ठिरम्।  
ततश्च प्रकृतीः क्षत्ता न्यवेदयदुपस्थिताः ॥ ३ ॥

अनुज्ञातश्च राज्ञा स प्रावेशयत तं जनम्।  
विराटं भीमसेनं च धृष्टद्युम्नं च सात्यकिम् ॥ ४ ॥  
चेदिपं धृष्टकेतुं च द्रुपदं च महारथम्।  
शिखण्डिनं यमौ चैव चेकितानं सकेकयम् ॥ ५ ॥  
युयुत्सुं चैव कौरव्यं पाञ्चाल्यं चोत्तमौजसम्।  
युधामन्युं सुबाहुं च द्रौपदेयांश्च सर्वशः ॥ ६ ॥

एते चान्ये च बहवः क्षत्रियाः क्षत्रियर्षभम्।  
उपतस्थुर्महात्मानं विविशुश्चासने शुभे ॥ ७ ॥

एकस्मिन्नासने वीरावुपविष्टौ महाबलौ ।  
कृष्णश्च युयुधानश्च महात्मानौ महाद्युती ॥ ८ ॥

ततो युधिष्ठिरस्तेषां शृण्वतां मधुसूदनम्।  
अब्रवीत् पुण्डरीकाक्षमाभाष्य मधुरं वचः ॥ ९ ॥

एकं त्वां वयमाश्रित्य सहस्राक्षमिवामराः।  
प्रार्थयामो जयं युद्धे शाश्वतानि सुखानि च ॥ १० ॥

त्वं हि राज्यविनाशं च द्विषद्भिश्च निराक्रियाम्।  
क्लेशांश्च विविधान् कृष्ण सर्वांस्तानपि वेद नः ॥ ११ ॥

त्वयि सर्वेश सर्वेषामस्माकं भक्तवत्सल।  
सुखमायत्तमत्यर्थं यात्रा च मधुसूदन ॥ १२ ॥

स तथा कुरु वार्ष्णेय यथा त्वयि मनो मम।  
अर्जुनस्य यथा सत्या प्रतिज्ञा स्याच्चिकीर्षिता ॥ १३ ॥

स भवांस्तारयत्वस्माद् दुःखामर्षमहार्णवात् ।  
पारं तितीर्षतामद्य प्लवो नो भव माधव ॥ १४ ॥

न हि तत् कुरुते संख्ये रथी रिपुवधोद्यतः।  
यथा वै कुरुते कृष्ण सारथिर्यत्नमास्थितः ॥ १५ ॥

यथैव सर्वास्वापत्सु पासि वृष्णीन् जनार्दन।  
तथैवास्मान् महाबाहो वृजिनात् त्रातुमर्हसि ॥ १६ ॥

त्वमगाधेऽप्लवे मग्नान् पाण्डवान् कुरुसागरे।  
समुद्धर प्लवो भूत्वा शङ्खचक्रगदाधर ॥ १७ ॥

नमस्ते देवदेवेश सनातन विशातन।  
विष्णो जिष्णो हरे कृष्ण वैकुण्ठ पुरुषोत्तम ॥ १८ ॥

नारदस्त्वां समाचख्यौ पुराणमृषिसत्तमम् ।  
वरदं शार्ङ्गिणं श्रेष्ठं तत् सत्यं कुरु माधव ॥ १९ ॥

इत्युक्तः पुण्डरीकाक्षो धर्मराजेन संसदि।  
तोयमेघस्वनो वाग्मी प्रत्युवाच युधिष्ठिरम् ॥ २० ॥

सामरेष्वपि लोकेषु सर्वेषु न तथाविधः।  
शरासनधरः कश्चिद् यथा पार्थो धनञ्जयः ॥ २१ ॥

वीर्यवानस्त्रसम्पन्नः पराक्रान्तो महाबलः ।  
युद्धशौण्डः सदामर्षी तेजसा परमो नृणाम् ॥ २२ ॥

स युवा वृषभस्कन्धो दीर्घबाहुर्महाबलः।  
सिंहर्षभगतिः श्रीमान् द्विषतस्ते हनिष्यति ॥ २३ ॥

अहं च तत् करिष्यामि यथा कुन्तीसुतोऽर्जुनः।  
धार्तराष्ट्रस्य सैन्यानि धक्ष्यत्यग्निरिवेन्धनम् ॥ २४ ॥

अद्य तं पापकर्माणं क्षुद्रं सौभद्रघातिनम्।  
अपुनर्दर्शनं मार्गमिषुभिः क्षेप्स्यतेऽर्जुनः ॥ २५ ॥

तस्याद्य गृध्राः श्येनाश्च चण्डगोमायवस्तथा।  
भक्षयिष्यन्ति मांसानि ये चान्ये पुरुषादकाः ॥ २६ ॥

यद्यस्य देवा गोप्तारः सेन्द्राः सर्वे तथाप्यसौ।  
राजधानीं यमस्याद्य हतः प्राप्स्यति संकुले ॥ २७ ॥

निहत्य सैन्धवं जिष्णुरद्य त्वामुपयास्यति।  
विशोको विज्वरो राजन् भव भूतिपुरस्कृतः ॥ २८ ॥