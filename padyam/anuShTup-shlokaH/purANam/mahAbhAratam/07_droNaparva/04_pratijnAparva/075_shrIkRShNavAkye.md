+++
title_full = "075 श्रीकृष्णका अर्जुनको कौरवोंके जयद्रथकी रक्षाविषयक उद्योगका समाचार बताना"
title = "०७५ श्रीकृष्णवाक्ये"

+++


प्रतिज्ञाते तु पार्थेन सिन्धुराजवधे तदा।  
वासुदेवो महाबाहुर्धनंजयमभाषत ॥ १ ॥

भ्रातॄणां मतमज्ञाय त्वया वाचा प्रतिश्रुतम्।  
सैन्धवं चास्मि हन्तेति तत्साहसमिदं कृतम् ॥ २ ॥

असम्मन्त्र्य मया सार्धमतिभारोऽयमुद्यतः ।  
कथं तु सर्वलोकस्य नावहास्या भवेमहि ॥ ३ ॥

धार्तराष्ट्रस्य शिबिरे मया प्रणिहिताश्चराः।  
त इमे शीघ्रमागम्य प्रवृत्तिं वेदयन्ति नः ॥ ४ ॥

त्वया वै सम्प्रतिज्ञाते सिन्धुराजवधे प्रभो।  
सिंहनादः सवादित्रः सुमहानिह तैः श्रुतः ॥ ५ ॥

तेन शब्देन वित्रस्ता धार्तराष्ट्राः ससैन्धवाः।  
नाकस्मात् सिंहनादोऽयमिति मत्वा व्यवस्थिताः ॥ ६ ॥

सुमहान् शब्दसम्पातः कौरवाणां महाभुज।  
आसीन्नागाश्वपत्तीनां रथघोषश्च भैरवः ॥ ७ ॥

अभिमन्योर्वधं श्रुत्वा ध्रुवमार्तो धनंजयः।  
रात्रौ निर्यास्यति क्रोधादिति मत्वा व्यवस्थिताः ॥ ८ ॥

तैर्यतद्भिरियं सत्या श्रुता सत्यवतस्तव।  
प्रतिज्ञा सिन्धुराजस्य वधे राजीवलोचन ॥ ९ ॥

ततो विमनसः सर्वे त्रस्ताः क्षुद्रमृगा इव।  
आसन् सुयोधनामात्याः स च राजा जयद्रथः ॥ १० ॥

अथोत्थाय सहामात्यैर्दीनः शिबिरमात्मनः ।  
आयात् सौवीरसिन्धूनामीश्वरो भृशदुःखितः ॥ ११ ॥

स मन्त्रकाले सम्मन्त्र्य सर्वां नैःश्रेयसीं क्रियाम्।  
सुयोधनमिदं वाक्यमब्रवीद् राजसंसदि ॥ १२ ॥

मामसौ पुत्रहन्तेति श्वोऽभियाता धनंजयः।  
प्रतिज्ञातो हि सेनाया मध्ये तेन वधो मम ॥ १३ ॥

तां न देवा न गन्धर्वा नासुरोरगराक्षसाः।  
उत्सहन्तेऽन्यथा कर्तुं प्रतिज्ञां सव्यसाचिनः ॥ १४ ॥

ते मां रक्षत संग्रामे मा वो मूर्ध्नि धनंजयः।  
पदं कृत्वाऽऽप्नुयाल्लक्ष्यं तस्मादत्र विधीयताम् ॥ १५ ॥

अथ रक्षा न मे संख्ये क्रियते कुरुनन्दन।  
अनुजानीहि मां राजन् गमिष्यामि गृहान् प्रति ॥ १६ ॥

एवमुक्तस्त्ववाक्‌शीर्षो विमनाः स सुयोधनः।  
श्रुत्वा तं समयं तस्य ध्यानमेवान्वपद्यत ॥ १७ ॥

तमार्तमभिसंप्रेक्ष्य राजा किल स सैन्धवः।  
मृदु चात्महितं चैव साक्षेपमिदमुक्तवान् ॥ १८ ॥

नेह पश्यामि भवतां तथावीर्यं धनुर्धरम्।  
योऽर्जुनस्यास्त्रमस्त्रेण प्रतिहन्यान्महाहवे ॥ १९ ॥

वासुदेवसहायस्य गाण्डीवं धुन्वतो धनुः।  
कोऽर्जुनस्याग्रतस्तिष्ठेत् साक्षादपि शतक्रतुः ॥ २० ॥

महेश्वरोऽपि पार्थेन श्रूयते योधितः पुरा।  
पदातिना महावीर्यो गिरौ हिमवति प्रभुः ॥ २१ ॥

दानवानां सहस्राणि हिरण्यपुरवासिनाम् ।  
जघानैकरथेनैव देवराजप्रचोदितः ॥ २२ ॥

समायुक्तो हि कौन्तेयो वासुदेवेन धीमता।  
सामरानपि लोकांस्त्रीन् हन्यादिति मतिर्मम ॥ २३ ॥

सोऽहमिच्छाम्यनुज्ञातं रक्षितुं वा महात्मना।  
द्रोणेन सहपुत्रेण वीरेण यदि मन्यसे ॥ २४ ॥

स राज्ञा स्वयमाचार्यो भृशमत्रार्थितोऽर्जुन।  
संविधानं च विहितं रथाश्च किल सज्जिताः ॥ २५ ॥

कर्णो भूरिश्रवा द्रौणिर्वृषसेनश्च दुर्जयः।  
कृपश्च मद्रराजश्च षडेतेऽस्य पुरोगमाः ॥ २६ ॥

शकटः पद्मकश्चार्धो व्यूहो द्रोणेन निर्मितः।  
पद्मकर्णिकमध्यस्थः सूचीपार्श्वे जयद्रथः ॥ २७ ॥  
स्थास्यते रक्षितो वीरैः सिंधुराट् स सुदुर्मदः।

धनुष्यस्त्रे च वीर्ये च प्राणे चैव तथौरसे ॥ २८ ॥  
अविषह्यतमा ह्येते निश्चिताः पार्थ षड् रथाः।  
एतानजित्वा षड् रथान् नैव प्राप्यो जयद्रथः ॥ २९ ॥

तेषामेकैकशो वीर्यं षण्णां त्वमनुचिन्तय।  
सहिता हि नरव्याघ्र न शक्या जेतुमञ्जसा ॥ ३० ॥

भूयस्तु मन्त्रयिष्यामि नीतिमात्महिताय वै।  
मन्त्रज्ञैः सचिवैः सार्धं सुहृद्भिः कार्यसिद्धये ॥ ३१ ॥