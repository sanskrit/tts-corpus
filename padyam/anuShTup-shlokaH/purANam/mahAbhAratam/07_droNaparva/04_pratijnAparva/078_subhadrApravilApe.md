+++
title_full = "078 सुभद्राका विलाप और श्रीकृष्णका सबको आश्वासन"
title = "०७८ सुभद्राप्रविलापे"

+++


एतच्छ्रुत्वा वचस्तस्य केशवस्य महात्मनः।  
सुभद्रा पुत्रशोकार्ता विललाप सुदुःखिता ॥ १ ॥

हा पुत्र मम मन्दायाः कथमेत्यासि संयुगे।  
निधनं प्राप्तवांस्तात पितुस्तुल्यपराक्रमः ॥ २ ॥

कथमिन्दीवरश्यामं सुदंष्ट्रं चारुलोचनम् ।  
मुखं ते दृश्यते वत्स गुण्ठितं रणरेणुना ॥ ३ ॥

नूनं शूरं निपतितं त्वां पश्यन्त्यनिवर्तिनम्।  
सुशिरोग्रीवबाह्वंसं व्यूढोरस्कं नतोदरम् ॥ ४ ॥  
चारूपचितसर्वाङ्गं स्वक्षं शस्त्रक्षताचितम् ।  
भूतानि त्वां निरीक्षन्ते नूनं चन्द्रमिवोदितम् ॥ ५ ॥

शयनीयं पुरा यस्य स्पर्ध्यास्तरणसंवृतम्।  
भूमावद्य कथं शेषे विप्रविद्धः सुखोचितः ॥ ६ ॥

योऽन्वास्यत पुरा वीरो वरस्त्रीभिर्महाभुजः।  
कथमन्वास्यते सोऽद्य शिवाभिः पतितो मृधे ॥ ७ ॥

योऽस्तूयत पुरा हृष्टैः सूतमागधवन्दिभिः।  
सोऽद्य क्रव्याद्‌गणैर्घोरैर्विनदद्भिरुपास्यते ॥ ८ ॥

पाण्डवेषु च नाथेषु वृष्णिवीरेषु वा विभो।  
पञ्चालेषु च वीरेषु हतः केनास्यनाथवत् ॥ ९ ॥

अतृप्तदर्शना पुत्र दर्शनस्य तवानघ।  
मन्दभाग्या गमिष्यामि व्यक्तमद्य यमक्षयम् ॥ १० ॥

विशालाक्षं सुकेशान्तं चारुवाक्यं सुगन्धि च।  
तव पुत्र कदा भूयो मुखं द्रक्ष्यामि निर्व्रणम् ॥ ११ ॥

धिग् बलं भीमसेनस्य धिक् पार्थस्य धनुष्मताम्।  
धिग् वीर्यं वृष्णिवीराणां पञ्चालानां च धिग् बलम् ॥ १२ ॥

धिक्केकयांस्तथा चेदीन् मत्स्यांश्चैवाथ सृञ्जयान्।  
ये त्वां रणगतं वीरं न शेकुरभिरक्षितुम् ॥ १३ ॥

अद्य पश्यामि पृथिवीं शून्यामिव हतत्विषम्।  
अभिमन्युमपश्यन्ती शोकव्याकुललोचना ॥ १४ ॥

स्वस्रीयं वासुदेवस्य पुत्रं गाण्डीवधन्वनः।  
कथं त्वातिरथं वीरं द्रक्ष्याम्यद्य निपातितम् ॥ १५ ॥

एह्येहि तृषितो वत्स स्तनौ पूर्णौ पिबाशु मे।  
अङ्कमारुह्य मन्दाया ह्यतृप्तायाश्च दर्शने ॥ १६ ॥

हा वीर दृष्टो नष्टश्च धनं स्वप्न इवासि मे।  
अहो ह्यनित्यं मानुष्यं जलबुद्‌बुदचञ्चलम् ॥ १७ ॥

इमां ते तरुणीं भार्यां तवाधिभिरभिप्लुताम्।  
कथं संधारयिष्यामि विवत्सामिव धेनुकाम् ॥ १८ ॥

(उत्तरामुत्तमां जात्या सुशीलां प्रियभाषिणीम्।  
शनकैः परिरभ्यैनां स्नुषां मम यशस्विनीम्॥  
सुकुमारीं विशालाक्षीं पूर्णचन्द्रनिभाननाम् ।  
बालपल्लवतन्वङ्गीं मत्तमात्तङ्गगामिनीम् ॥  
बिम्बाधरोष्ठीमबलामभिमन्यो प्रहर्षय ।)

अहो ह्यकाले प्रस्थानं कृतवानसि पुत्रक।  
विहाय फलकाले मां सुगृद्धां तव दर्शने ॥ १९ ॥

नूनं गतिः कृतान्तस्य प्राज्ञैरपि सुदुर्विदा।  
यत्र त्वं केशवे नाथे संग्रामेऽनाथवद्धतः ॥ २० ॥

यज्वनां दानशीलानां ब्राह्मणानां कृतात्मनाम्।  
चरितब्रह्मचर्याणां पुण्यतीर्थावगाहिनाम् ॥ २१ ॥  
कृतज्ञानां वदान्यानां गुरुशुश्रूषिणामपि ।  
सहस्रदक्षिणानां च या गतिस्तामवाप्नुहि ॥ २२ ॥

या गतिर्युध्यमानानां शूराणामनिवर्तिनाम् ।  
हत्वारीन् निहतानां च संग्रामे तां गतिं व्रज ॥ २३ ॥

गोसहस्रप्रदातॄणां क्रतुदानां च या गतिः।  
नैवेशिकं चाभिमतं ददतां या गतिः शुभा ॥ २४ ॥

ब्राह्मणेभ्यः शरण्येभ्यो निधिं निदधतां च या।  
या चापि न्यस्तदण्डानां तां गतिं व्रज पुत्रक ॥ २५ ॥

ब्रह्मचर्येण यां यान्ति मुनयः संशितव्रताः।  
एकपत्न्यश्च यां यान्ति तां गतिं व्रज पुत्रक ॥ २६ ॥

राज्ञां सुचरितैर्या च गतिर्भवति शाश्वती।  
चतुराश्रमिणां पुण्यैः पावितानां सुरक्षितैः ॥ २७ ॥  
दीनानुकम्पिनां या च सततं संविभागिनाम्।  
पैशुन्याच्च निवृत्तानां तां गतिं व्रज पुत्रक ॥ २८ ॥

व्रतिनां धर्मशीलानां गुरुशुश्रूषिणामपि ।  
अमोघातिथिनां या च तां गतिं व्रज पुत्रक ॥ २९ ॥

कृच्छ्रेषु या धारयतामात्मानं व्यसनेषु च।  
गतिः शोकाग्निदग्धानां तां गतिं व्रज पुत्रक ॥ ३० ॥

मातापित्रोश्च शुश्रूषां कल्पयन्तीह ये सदा।  
स्वदारनिरतानां च या गतिस्तामवाप्नुहि ॥ ३१ ॥

ऋतुकाले स्वकां भार्यां गच्छतां या मनीषिणाम्।  
परस्त्रीभ्यो निवृत्तानां तां गतिं व्रज पुत्रक ॥ ३२ ॥

साम्ना ये सर्वभूतानि पश्यन्ति गतमत्सराः।  
नारुंतुदानां क्षमिणां या गतिस्तामवाप्नुहि ॥ ३३ ॥

मधुमांसनिवृत्तानां मदाद् दम्भात् तथानृतात्।  
परोपतापत्यक्तानां तां गतिं व्रज पुत्रक ॥ ३४ ॥

ह्रीमन्तः सर्वशास्त्रज्ञा ज्ञानतृप्ता जितेन्द्रियाः।  
यां गतिं साधवो यान्ति तां गतिं व्रज पुत्रक॥३५॥

एवं विलपतीं दीनां सुभद्रां शोककर्शिताम्।  
अन्वपद्यत पाञ्चाली वैराटीसहितां तदा ॥ ३६ ॥

ताः प्रकामं रुदित्वा च विलप्य च सुदुःखिताः।  
उन्मत्तवत् तदा राजन् विसंज्ञान्यपतन् क्षितौ ॥ ३७ ॥

सोपचारस्तु कृष्णश्च दुःखितां भृशदुःखितः।  
सिक्त्वाम्भसा समाश्वास्य तत्तदुक्त्वा हितं वचः ॥ ३८ ॥  
विसंज्ञकल्पां रुदतीं मर्मविद्धां प्रवेपतीम्।  
भगिनीं पुण्डरीकाक्ष इदं वचनमब्रवीत् ॥ ३९ ॥

सुभद्रे मा शुचः पुत्रं पाञ्चाल्याश्वासयोत्तराम्।  
गतोऽभिमन्युः प्रथितां गतिं क्षत्रियपुङ्गवः ॥ ४० ॥

ये चान्येऽपि कुले सन्ति पुरुषा नो वरानने।  
सर्वे ते तां गतिं यान्तु ह्यभिमन्योर्यशस्विनः ॥ ४१ ॥

कुर्याम तद् वयं कर्म क्रियासु सुहृदश्च नः।  
कृतवान् यादृगद्यैकस्तव पुत्रो महारथः ॥ ४२ ॥

एवमाश्वास्य भगिनीं द्रौपदीमपि चोत्तराम्।  
पार्थस्यैव महाबाहुः पार्श्वमागादरिंदमः ॥ ४३ ॥

ततोऽभ्यनुज्ञाय नृपान् कृष्णो बन्धूंस्तथार्जुनम्।  
विवेशान्तःपुरे राजंस्ते च जग्मुर्यथालयम् ॥ ४४ ॥