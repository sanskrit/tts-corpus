+++
title_full = "072 अभिमन्युकी मृत्युके कारण अर्जुनका विषाद और क्रोध"
title = "०७२ अर्जुनकोपे"

+++


अथ संशप्तकैः सार्धं युध्यमाने धनंजये।  
अभिमन्यौ हते चापि बाले बलवतां वरे॥  
महर्षिसत्तमे याते युधिष्ठिरपुरोगमाः ।  
पाण्डवाः किमथाकार्षुः शोकेन हतचेतसः॥  
कथं संशप्तकेभ्यो वा निवृत्तो वानरध्वजः।  
केन वा कथितः तस्य प्रशान्तः सुतपावकः॥  
एतन्मे शंस तत्त्वेन सर्वमेवेह संजय।)

तस्मिन्नहनि निर्वृत्ते घोरे प्राणभृतां क्षये।  
आदित्येऽस्तं गते श्रीमान् संध्याकाल उपस्थिते ॥ १ ॥  
व्यपयातेषु वासाय सर्वेषु भरतर्षभ।  
हत्वा संशप्तकव्रातान् दिव्यैरस्त्रैः कपिध्वजः ॥ २ ॥  
प्रायात् स शिबिरं जिष्णुर्जैत्रमास्थाय तं रथम्।  
गच्छन्नेव च गोविन्दं साश्रुकण्ठोऽभ्यभाषत ॥ ३ ॥

किं नु मे हृदयं त्रस्तं वाक् च सज्जति केशव।  
स्पन्दन्ति चाप्यनिष्टानि गात्रं सीदति चाप्युत ॥ ४ ॥

अनिष्टं चैव मे श्लिष्टं हृदयान्नापसर्पति।  
भुवि ये दिक्षु चात्युग्रा उत्पातास्त्रासयन्ति माम् ॥ ५ ॥

बहुप्रकारा दृश्यन्ते सर्व एवाघशंसिनः।  
अपि स्वस्ति भवेद् राज्ञः सामात्यस्य गुरोर्मम ॥ ६ ॥

व्यक्तं शिवं तव भ्रातुः सामात्यस्य भविष्यति।  
मा शुचः किञ्चिदेवान्यत् तत्रानिष्टं भविष्यति ॥ ७ ॥

ततः संध्यामुपास्यैव वीरौ वीरावसादने।  
कथयन्तौ रणे वृत्तं प्रयातौ रथमास्थितौ ॥ ८ ॥

ततः स्वशिबिरं प्राप्तौ हतानन्दं हतत्विषम्।  
वासुदेवोऽर्जुनश्चैव कृत्वा कर्म सुदुष्करम् ॥ ९ ॥

ध्वस्ताकारं समालक्ष्य शिबिरं परवीरहा।  
बीभत्सुरब्रवीत् कृष्णमस्वस्थहृदयस्ततः ॥ १० ॥

नदन्ति नाद्य तूर्याणि मङ्गल्यानि जनार्दन।  
मिश्रा दुन्दुभिनिर्घोषैः शङ्खाश्चाडम्बरैः सह ॥ ११ ॥

वीणा नैवाद्य वाद्यन्ते शम्यातालस्वनैः सह।  
मङ्गल्यानि च गीतानि न गायन्ति पठन्ति च ॥ १२ ॥  
स्तुतियुक्तानि रम्याणि ममानीकेषु बन्दिनः।

योधाश्चापि हि मां दृष्ट्वा निवर्तन्ते ह्यधोमुखाः ॥ १३ ॥  
कर्माणि च यथापूर्वं कृत्वा नाभिवदन्ति माम्।  
अपि स्वस्ति भवेदद्य भ्रातृभ्यो मम माधव ॥ १४ ॥

न हि शुद्‌ध्यति मे भावो दृष्ट्वा स्वजनमाकुलम्।  
अपि पाञ्चालराजस्य विराटस्य च मानद ॥ १५ ॥  
सर्वेषां चैव योधानां सामग्र्यं स्यान्ममाच्युत।

न च मामद्य सौभद्रः प्रहृष्टो भ्रातृभिः सह।  
रणादायान्तुमुचितं प्रत्युद्याति हसन्निव ॥ १६ ॥

एवं संकथयन्तौ तौ प्रविष्टौ शिबिरं स्वकम्।  
ददृशाते भृशास्वस्थान् पाण्डवान् नष्टचेतसः ॥ १७ ॥

दृष्ट्वा भ्रातॄंश्च पुत्रांश्च विमना वानरध्वजः।  
अपश्यंश्चैव सौभद्रमिदं वचनमब्रवीत् ॥ १८ ॥

मुखवर्णोऽप्रसन्नो वः सर्वेषामेव लक्ष्यते।  
न चाभिमन्युं पश्यामि न च मां प्रतिनन्दथ ॥ १९ ॥

मया श्रुतश्च द्रोणेन चक्रव्यूहो विनिर्मितः।  
न च वस्तस्य भेत्तास्ति विना सौभद्रमर्भकम् ॥ २० ॥

न चोपदिष्टस्तस्यासीन्मयानीकाद् विनिर्गमः ।  
कच्चिन्न बालो युष्माभिः परानीकं प्रवेशितः ॥ २१ ॥

भित्त्वानीकं महेष्वासः परेषां बहुशो युधि।  
कच्चिन्न निहतः संख्ये सौभद्रः परवीरहा ॥ २२ ॥

लोहिताक्षं महाबाहुं जातं सिंहमिवाद्रिषु।  
उपेन्द्रसदृशं ब्रूत कथमायोधने हतः ॥ २३ ॥

सुकुमारं महेष्वासं वासवस्यात्मजात्मजम् ।  
सदा मम प्रियं ब्रूत कथमायोधने हतः ॥ २४ ॥

सुभद्रायाः प्रियं पुत्रं द्रौपद्याः केशवस्य च।  
अम्बायाश्च प्रियं नित्यं कोऽवधीत् कालमोहितः ॥ २५ ॥

सदृशो वृष्णिवीरस्य केशवस्य महात्मनः।  
विक्रमश्रुतमाहात्म्यैः कथमायोधने हतः ॥ २६ ॥

वार्ष्णेयीदयितं शूरं मया सततलालितम्।  
यदि पुत्रं न पश्यामि यास्यामि यमसादनम् ॥ २७ ॥

मृदुकुञ्चितकेशान्तं बालं बालमृगेक्षणम् ।  
मत्तद्विरदविक्रान्तं शालपोतमिवोद्‌गतम् ॥ २८ ॥  
स्मिताभिभाषिणं शान्तं गुरुवाक्यकरं सदा।  
बाल्येऽप्यतुलकर्माणं प्रियवाक्यममत्सरम् ॥ २९ ॥  
महोत्साहं महाबाहुं दीर्घराजीवलोचनम् ।  
भक्तानुकम्पिनं दान्तं न च नीचानुसारिणम् ॥ ३० ॥  
कृतज्ञं ज्ञानसम्पन्नं कृतास्त्रमनिवर्तिनम् ।  
युद्धाभिनन्दिनं नित्यं द्विषतां भयवर्धनम् ॥ ३१ ॥  
स्वेषां प्रियहिते युक्तं पितॄणां जयगृद्धिनम्।  
न च पूर्वं प्रहर्तारं संग्रामे नष्टसम्भ्रमम् ॥ ३२ ॥  
यदि पुत्रं न पश्यामि यास्यामि यमसादनम्।

रथेषु गण्यमानेषु गणितं तं महारथम् ॥ ३३ ॥  
मयाध्यर्धगुणं संख्ये तरुणं बाहुशालिनम्।  
प्रद्युम्नस्य प्रियं नित्यं केशवस्य ममैव च ॥ ३४ ॥  
यदि पुत्रं न पश्यामि यास्यामि यमसादनम्।

सुनसं सुललाटान्तं स्वक्षिभ्रूदशनच्छदम् ॥ ३५ ॥  
अपश्यतस्तद्वदनं का शान्तिर्हृदयस्य मे।

तन्त्रीस्वनसुखं रम्यं पुंस्कोकिलसमध्वनिम् ॥ ३६ ॥  
अशृण्वतः स्वनं तस्य का शान्तिर्हृदयस्य मे।

रूपं चाप्रतिमं तस्य त्रिदशैश्चापि दुर्लभम् ॥ ३७ ॥  
अपश्यतो हि वीरस्य का शान्तिर्हृदयस्य मे।

अभिवादनदक्षं तं पितॄणां वचने रतम् ॥ ३८ ॥  
नाद्याहं यदि पश्यामि का शान्तिर्हृदयस्य मे।

सुकुमारः सदा वीरो महार्हशयनोचितः ॥ ३९ ॥  
भूमावनाथवच्छेते नूनं नाथवतां वरः।

शयानं समुपासन्ति यं पुरा परमस्त्रियः ॥ ४० ॥  
तमद्य विप्रविद्धाङ्गमुपासन्त्यशिवाः शिवाः ।

यः पुरा बोध्यते सुप्तः सूतमागधवन्दिभिः ॥ ४१ ॥  
बोधयन्त्यद्य तं नूनं श्वापदा विकृतैः स्वनैः।

छत्रच्छायासमुचितं तस्य तद् वदनं शुभम् ॥ ४२ ॥  
नूनमद्य रजोध्वस्तं रणरेणुः करिष्यति।

हा पुत्रकावितृप्तस्य सततं पुत्रदर्शने ॥ ४३ ॥  
भाग्यहीनस्य कालेन यथा मे नीयसे बलात्।

सा च संयमनी नूनं सदा सुकृतिनां गतिः ॥ ४४ ॥  
स्वभाभिर्भासिता रम्या त्वयात्यर्थं विराजते।

नूनं वैवस्वतश्च त्वां वरुणश्च प्रियातिथिम् ॥ ४५ ॥  
शतक्रतुर्धनेशश्च प्राप्तमर्चन्त्यभीरुकम् ।

एवं विलप्य बहुधा भिन्नपोतो वणिग् यथा ॥ ४६ ॥  
दुःखेन महताऽऽविष्टो युधिष्ठिरमपृच्छत ।

कच्चित्स कदनं कृत्वा परेषां कुरुनन्दन ॥ ४७ ॥  
स्वर्गतोऽभिमुखः संख्ये युध्यमानो नरर्षभैः।

स नूनं बहुभिर्यत्तैर्युध्यमानो नरर्षभैः ॥ ४८ ॥  
असहायः सहायार्थी मामनुध्यातवान् ध्रुवम्।

पीड्‌यमानः शरैस्तीक्ष्णैः कर्णद्रोणकृपादिभिः ॥ ४९ ॥  
नानालिङ्गैः सुधौताग्रैर्मम पुत्रोऽल्पचेतनः ।  
इह मे स्यात् परित्राणं पितेति स पुनः पुनः॥५०॥  
इत्येवं विलपन् मन्ये नृशंसैर्भुवि पातितः।

अथवा मत्प्रसूतः स स्वस्रीयो माधवस्य च ॥ ५१ ॥  
सुभद्रायां च सम्भूतो न चैवं वक्तुमर्हति।

वज्रसारमयं नूनं हृदयं सुदृढं मम ॥ ५२ ॥  
अपश्यतो दीर्घबाहुं रक्ताक्षं यन्न दीर्यते।

कथं बाले महेष्वासा नृशंसा मर्मभेदिनः ॥ ५३ ॥  
स्वस्रीये वासुदेवस्य मम पुत्रेऽक्षिपन् शरान्।

यो मां नित्यमदीनात्मा प्रत्युद्‌गम्याभिनन्दति ॥ ५४ ॥  
उपायान्तं रिपून् हत्वा सोऽद्य मां किं न पश्यति।

नूनं स पातितः शेते धरण्यां रुधिरोक्षितः ॥ ५५ ॥  
शोभयन् मेदिनीं गात्रैरादित्य इव पातितः।

सुभद्रामनुशोचामि या पुत्रमपलायिनम् ॥ ५६ ॥  
रणे विनिहतं श्रुत्वा शोकार्ता वै विनङ्क्ष्यति।

सुभद्रा वक्ष्यते किं मामभिमन्युमपश्यती ॥ ५७ ॥  
द्रौपदी चैव दुःखार्ते ते च वक्ष्यामि किं न्वहम्।

वज्रसारमयं नूनं हृदयं यन्न यास्यति ॥ ५८ ॥  
सहस्रधा वधूं दृष्ट्वा रुदतीं शोककर्शिताम्।

दृप्तानां धार्तराष्ट्राणां सिंहनादो मया श्रुतः ॥ ५९ ॥  
युयुत्सुश्चापि कृष्णेन श्रुतो वीरानुपालभन्।

अशक्नुवन्तो बीभत्सुं बालं हत्वा महारथाः ॥ ६० ॥  
किं मोदध्वमधर्मज्ञाः पाण्डवं दृश्यतां बलम्।

किं तयोर्विप्रियं कृत्वा केशवार्जुनयोर्मृधे ॥ ६१ ॥  
सिंहवन्नदथ प्रीताः शोककाल उपस्थिते।

आगमिष्यति वः क्षिप्रं फलं पापस्य कर्मणः ॥ ६२ ॥  
अधर्मो हि कृतस्तीव्रः कथं स्यादफलश्चिरम्।

इति तान् परिभाषन् वै वैश्यापुत्रो महामतिः ॥ ६३ ॥  
अपायाच्छस्त्रमुत्सृज्य कोपदुःखसमन्वितः ।

किमर्थमेतन्नाख्यातं त्वया कृष्ण रणे मम ॥ ६४ ॥  
अधाक्षं तानहं क्रूरांस्तदा सर्वान् महारथान्।

पुत्रशोकार्दितं पार्थं ध्यायन्तं साश्रुलोचनम् ॥ ६५ ॥  
निगृह्य वासुदेवस्तं पुत्राधिभिरभिप्लुतम् ।  
मैवमित्यब्रवीत् कृष्णस्तीव्रशोकसमन्वितम् ॥ ६६ ॥

सर्वेषामेष वै पन्थाः शूराणामनिवर्तिनाम्।  
क्षत्रियाणां विशेषेण येषां युद्धेन जीविका ॥ ६७ ॥

एषा वै युध्यमानानां शूराणामनिवर्तिनाम्।  
विहिता सर्वशास्त्रज्ञैर्गतिर्मतिमतां वर ॥ ६८ ॥

ध्रुवं हि युद्धे मरणं शूराणामनिवर्तिनाम्।  
गतः पुण्यकृतां लोकानभिमन्युर्न संशयः ॥ ६९ ॥

एतच्च सर्ववीराणां काङ्क्षितं भरतर्षभ।  
संग्रामेऽभिमुखो मृत्युं प्राप्नुयादिति मानद ॥ ७० ॥

स च वीरान् रणे हत्वा राजपुत्रान् महाबलान्।  
वीरैराकाङ्क्षितं मृत्युं सम्प्राप्तोऽभिमुखं रणे ॥ ७१ ॥

मा शुचः पुरुषव्याघ्र पूर्वैरेष सनातनः।  
धर्मकृद्भिः कृतो धर्मः क्षत्रियाणां रणे क्षयः ॥ ७२ ॥

इमे ते भ्रातरः सर्वे दीना भरतसत्तम।  
त्वयि शोकसमाविष्टे नृपाश्च सुहृदस्तव ॥ ७३ ॥

एतांश्च वचसा साम्ना समाश्वासय मानद।  
विदितं वेदितव्यं ते न शोकं कर्तुमर्हसि ॥ ७४ ॥

एवमाश्वासितः पार्थः कृष्णेनाद्‌भुतकर्मणा ।  
ततोऽब्रवीत्‌ तदा भ्रातॄन् सर्वान्‌ पार्थः सगद्‌गदान् ॥ ७५ ॥

स दीर्घबाहुः पृथ्वंसो दीर्घराजीवलोचनः।  
अभिमन्युर्यथावृत्तः श्रोतुमिच्छाम्यहं तथा ॥ ७६ ॥

सनागस्यन्दनहयान् द्रक्ष्यध्वं निहतान् मया।  
संग्रामे सानुबन्धांस्तान् मम पुत्रस्य वैरिणः ॥ ७७ ॥

कथं च वः कृतास्त्राणां सर्वेषां शस्त्रपाणिनाम्।  
सौभद्रो निधनं गच्छेद् वज्रिणापि समागतः ॥ ७८ ॥

यद्येवमहमज्ञास्यमशक्तान् रक्षणे मम ।  
पुत्रस्य पाण्डुपञ्चालान् मया गुप्तो भवेत् ततः ॥ ७९ ॥

कथं च वो रथस्थानां शरवर्षाणि मुञ्चताम्।  
नीतोऽभिमन्युर्निधनं कदर्थीकृत्य वः परैः ॥ ८० ॥

अहो वः पौरुषं नास्ति न च वोऽस्ति पराक्रमः।  
यत्राभिमन्युः समरे पश्यतां वो निपातितः ॥ ८१ ॥

आत्मानमेव गर्हेयं यदहं वै सुदुर्बलान्।  
युष्मानाज्ञाय निर्यातो भीरूनकृतनिश्चयान् ॥ ८२ ॥

आहोस्विद् भूषणार्थाय वर्म शस्त्रायुधानि वः।  
वाचस्तु वक्तुं संसत्सु मम पुत्रमरक्षताम् ॥ ८३ ॥

एवमुक्त्वा ततो वाक्यं तिष्ठंश्चापवरासिमान्।  
न स्माशक्यत बीभत्सुः केनचित्प्रसमीक्षितुम् ॥ ८४ ॥

तमन्तकमिव क्रुद्धं निःश्वसन्तं मुहुर्मुहुः।  
पुत्रशोकाभिसंतप्तमश्रुपूर्णमुखं तदा ॥ ८५ ॥

न भाषितुं शक्नुवन्ति द्रष्टुं वा सुहृदोऽर्जुनम्।  
अन्यत्र वासुदेवाद्वा ज्येष्ठाद्वा पाण्डुनन्दनात् ॥ ८६ ॥

सर्वास्ववस्थासु हितावर्जुनस्य मनोनुगौ ।  
बहुमानात् प्रियत्वाच्च तावेनं वक्तुमर्हतः ॥ ८७ ॥

ततस्तं पुत्रशोकेन भृशं पीडितमानसम्।  
राजीवलोचनं क्रुद्धं राजा वचनमब्रवीत् ॥ ८८ ॥