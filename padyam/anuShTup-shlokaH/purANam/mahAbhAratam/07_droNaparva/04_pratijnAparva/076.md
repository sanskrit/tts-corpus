+++
title_full = "076 अर्जुनके वीरोचित वचन"
title = "०७६"

+++


षड् रथान् धार्तराष्ट्रस्य मन्यसे यान् बलाधिकान्।  
तेषां वीर्यं ममार्धेन न तुल्यमिति मे मतिः ॥ १ ॥  
अस्त्रमस्त्रेण सर्वेषामेतेषां मधुसूदन ।  
मया द्रक्ष्यसि निर्भिन्नं जयद्रथवधैषिणा ॥ २ ॥

द्रोणस्य मिषतश्चाहं सगणस्य विलप्यतः।  
मूर्धानं सिन्धुराजस्य पातयिष्यामि भूतले ॥ ३ ॥

यदि साध्याश्च रुद्राश्च वसवश्च सहाश्विनः।  
मरुतश्च सहेन्द्रेण विश्वेदेवाः सहेश्वराः ॥ ४ ॥  
पितरः सहगन्धर्वाः सुपर्णाः सागराद्रयः।  
द्यौर्वियत् पृथिवी चेयं दिशश्च सदिगीश्वराः ॥ ५ ॥  
ग्रामारण्यानि भूतानि स्थावराणि चराणि च।  
त्रातारः सिन्धुराजस्य भवन्ति मधुसूदन ॥ ६ ॥  
तथापि बाणैर्निहतं श्वो द्रष्टासि रणे मया।  
सत्येन च शपे कृष्ण तथैवायुधमालभे ॥ ७ ॥

यस्तु गोप्ता महेष्वासस्तस्य पापस्य दुर्मतेः।  
तमेव प्रथमं द्रोणमभियास्यामि केशव ॥ ८ ॥

तस्मिन् द्यूतमिदं बद्धं मन्यते स सुयोधनः।  
तस्मात् तस्यैव सेनाग्रं भित्त्वा यास्यामि सैन्धवम् ॥ ९ ॥

द्रष्टासि श्वो महेष्वासान् नाराचैस्तिग्मतेजितैः।  
शृङ्गाणीव गिरेर्वज्रैर्दार्यमाणान् मया युधि ॥ १० ॥

नरनागाश्वदेहेभ्यो विस्रविष्यति शोणितम् ।  
पतद्भ्यः पतितेभ्यश्च विभिन्नेभ्यः शितैः शरैः ॥ ११ ॥

गाण्डीवप्रेषिता बाणा मनोऽनिलसमा जवे।  
नृनागाश्वान् विदेहासून् कर्तारश्च सहस्रशः ॥ १२ ॥

यमात् कुबेराद् वरुणादिन्द्राद् रुद्राच्च यन्मया।  
उपात्तमस्त्रं घोरं तद् द्रष्टारोऽत्र नरा युधि ॥ १३ ॥

ब्राह्मेणास्त्रेण चास्त्राणि हन्यमानानि संयुगे।  
मया द्रष्टासि सर्वेषां सैन्धवस्याभिरक्षिणाम् ॥ १४ ॥

शरवेगसमुत्कृत्तै राज्ञां केशव मूर्धभिः।  
आस्तीर्यमाणां पृथिवीं द्रष्टासि श्वो मया युधि ॥ १५ ॥

क्रव्यादांस्तर्पयिष्यामि द्रावयिष्यामि शात्रवान् ।  
सुहृदो नन्दयिष्यामि प्रमथिष्यामि सैन्धवम् ॥ १६ ॥

बह्वागस्कृत् कुसम्बन्धी पापदेशसमुद्भवः ।  
मया सैन्धवको राजा हतः स्वान् शोचयिष्यति ॥ १७ ॥

सर्वक्षीरान्नभोक्तारं पापाचारं रणाजिरे ।  
मया सराजकं बाणैर्भिन्नं द्रक्ष्यसि सैन्धवम् ॥ १८ ॥

तथा प्रभाते कर्तास्मि यथा कृष्ण सुयोधनः।  
नान्यं धनुर्धरं लोके मंस्यते मत्समं युधि ॥ १९ ॥

गाण्डीवं च धनुर्दिव्यं योद्धा चाहं नरर्षभ।  
त्वं च यन्ता हृषीकेश किं नु स्यादजितं मया॥२०॥

तव प्रसादाद् भगवन् किमिवास्ति रणे मम।  
अविषह्यं हृषीकेश किं जानन् मां विगर्हसे ॥ २१ ॥

यथा लक्ष्म स्थिरं चन्द्रे समुद्रे च यथा जलम्।  
एवमेतां प्रतिज्ञां मे सत्यां विद्धि जनार्दन ॥ २२ ॥

मावमंस्था ममास्त्राणि मावमंस्था धनुर्दृढम्।  
मावमंस्था बलं बाह्वोर्मावमंस्था धनंजयम् ॥ २३ ॥

तथाभियामि संग्रामं न जीयेयं जयामि च।  
तेन सत्येन संग्रामे हतं विद्धि जयद्रथम् ॥ २४ ॥

ध्रुवं वै ब्राह्मणे सत्यं ध्रुवा साधुषु संनतिः।  
श्रीर्ध्रुवापि च यज्ञेषु ध्रुवो नारायणे जयः ॥ २५ ॥

एवमुक्त्वा हृषीकेशं स्वयमात्मानमात्मना ।  
संदिदेशार्जुनो नर्दन् वासविः केशवं प्रभुम् ॥ २६ ॥

यथा प्रभातां रजनीं कल्पितः स्याद् रथो मम।  
तथा कार्यं त्वया कृष्ण कार्यं हि महदुद्यतम् ॥ २७ ॥