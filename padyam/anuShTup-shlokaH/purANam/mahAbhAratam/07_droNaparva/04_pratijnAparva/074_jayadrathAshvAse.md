+++
title_full = "074 जयद्रथका भय तथा दुर्योधन और द्रोणाचार्यका उसे आश्वासन देना"
title = "०७४ जयद्रथाश्वासे"

+++


श्रुत्वा तु तं महाशब्दं पाण्डूनां जयगृद्धिनाम्।  
चारैः प्रवेदिते तत्र समुत्थाय जयद्रथः ॥ १ ॥  
शोकसम्मूढहृदयो दुःखेनाभिपरिप्लुतः ।  
मज्जमान इवागाधे विपुले शोकसागरे ॥ २ ॥  
जगाम समितिं राज्ञां सैन्धवो विमृशन् बहु।  
स तेषां नरदेवानां सकाशे पर्यदेवयत् ॥ ३ ॥

अभिमन्योः पितुर्भीतः सव्रीडो वाक्यमब्रवीत्।  
योऽसौ पाण्डोः किल क्षेत्रे जातः शक्रेण कामिना ॥ ४ ॥  
स निनीषति दुर्बुद्धिर्मां किलैकं यमक्षयम्।  
तत् स्वस्ति वोऽस्तु यास्यामि स्वगृहं जीवितेप्सया ॥ ५ ॥

अथवास्त्रप्रतिबलास्त्रात मां क्षत्रियर्षभाः ।  
पार्थेन प्रार्थितं वीरास्ते संदत्त ममाभयम् ॥ ६ ॥

द्रोणदुर्योधनकृपाः कर्णमद्रेशबाह्लिकाः ।  
दुःशासनादयः शक्तास्त्रातुं मामन्तकार्दितम् ॥ ७ ॥  
किमङ्ग पुनरेकेन फाल्गुनेन जिघांसता।  
न त्रायेयुर्भवन्तो मां समस्ताः पतयः क्षितेः ॥ ८ ॥

प्रहर्षं पाण्डवेयानां श्रुत्वा मम महद् भयम्।  
सीदन्ति मम गात्राणि मुमूर्षोरिव पार्थिवाः ॥ ९ ॥

वधो नूनं प्रतिज्ञातो मम गाण्डीवधन्वना।  
तथा हि हृष्टाः क्रोशन्ति शोककाले स्म पाण्डवाः ॥ १० ॥

तन्न देवा न गन्धर्वा नासुरोरगराक्षसाः।  
उत्सहन्तेऽन्यथाकर्तुं कुत एव नराधिपाः ॥ ११ ॥

तस्मान्मामनुजानीत भद्रं वोऽस्तु नरर्षभाः।  
अदर्शनं गमिष्यामि न मां द्रक्ष्यन्ति पाण्डवाः ॥ १२ ॥

एवं विलपमानं तं भयाद् व्याकुलचेतसम्।  
आत्मकार्यगरीयस्त्वाद् राजा दुर्योधनोऽब्रवीत् ॥ १३ ॥

न भेतव्यं नरव्याघ्र को हि त्वां पुरुषर्षभ।  
मध्ये क्षत्रियवीराणां तिष्ठन्तं प्रार्थयेद् युधि ॥ १४ ॥

अहं वैकर्तनः कर्णश्चित्रसेनो विविंशतिः।  
भूरिश्रवाः शलः शल्यो वृषसेनो दुरासदः ॥ १५ ॥  
पुरुमित्रो जयो भोजः काम्बोजश्च सुदक्षिणः।  
सत्यव्रतो महाबाहुर्विकर्णो दुर्मुखश्च ह ॥ १६ ॥  
दुःशासनः सुबाहुश्च कालिङ्गश्चाप्युदायुधः ।  
विन्दानुविन्दावावन्त्यौ द्रोणो द्रौणिश्च सौबलः ॥ १७ ॥  
एते चान्ये च बहवो नानाजनपदेश्वराः।  
ससैन्यास्त्वाभियास्यन्ति व्येतु ते मानसो ज्वरः ॥ १८ ॥

त्वं चापि रथिनां श्रेष्ठः स्वयं शूरोऽमितद्युते।  
स कथं पाण्डवेयेभ्यो भयं पश्यसि सैन्धव ॥ १९ ॥

अक्षौहिण्यो दशैका च मदीयास्तव रक्षणे।  
यत्ता योत्स्यन्ति मा भैस्त्वं सैन्धव व्येतु ते भयम्॥२०॥

एवमाश्वासितो राजन् पुत्रेण तव सैन्धवः।  
दुर्योधनेन सहितो द्रोणं रात्रावुपागमत् ॥ २१ ॥

उपसंग्रहणं कृत्वा द्रोणाय स विशाम्पते।  
उपोपविश्य प्रणतः पर्यपृच्छदिदं तदा ॥ २२ ॥

निमित्ते दूरपातित्वे लघुत्वे दृढवेधने।  
मम ब्रवीतु भगवान् विशेषं फाल्गुनस्य च ॥ २३ ॥

विद्याविशेषमिच्छामि ज्ञातुमाचार्य तत्त्वतः ।  
अर्जुनस्यात्मनश्चैव याथातथ्यं प्रचक्ष्व मे ॥ २४ ॥

सममाचार्यकं तात तव चैवार्जुनस्य च।  
योगाद् दुःखोषितत्वाच्च तस्मात्त्वतोऽधिकोऽर्जुनः ॥ २५ ॥

न तु ते युधि संत्रासः कार्यः पार्थात् कथञ्चन।  
अहं हि रक्षिता तात भयात्त्वां नात्र संशयः ॥ २६ ॥  
न हि मद्बाहुगुप्तस्य प्रभवन्त्यमरा अपि।  
व्यूहयिष्यामि तं व्यूहं यं पार्थो न तरिष्यति ॥ २७ ॥

तस्माद् युद्‌ध्यस्व मा भैस्त्वं स्वधर्ममनुपालय।  
पितृपैतामहं मार्गमनुयाहि महारथ ॥ २८ ॥

अधीत्य विधिवद् वेदानग्नयः सुहुतास्त्वया।  
इष्टं च बहुभिर्यज्ञैर्न ते मृत्युर्भयङ्करः ॥ २९ ॥

दुर्लभं मानुषैर्मन्दैर्महाभाग्यमवाप्य तु ।  
भुजवीर्यार्जिताल्ँलोकान् दिव्यान् प्राप्स्यस्यनुत्तमान् ॥ ३० ॥

कुरवः पाण्डवाश्चैव वृष्णयोऽन्ये च मानवाः।  
अहं च सह पुत्रेण अध्रुवा इति चिन्त्यताम् ॥ ३१ ॥

पर्यायेण वयं सर्वे कालेन बलिना हताः।  
परलोकं गमिष्यामः स्वैः स्वैः कर्मभिरन्विताः ॥ ३२ ॥

तपस्तप्त्वा तु याल्ँलोकान् प्राप्नुवन्ति तपस्विनः।  
क्षत्रधर्माश्रिता वीराः क्षत्रियाः प्राप्नुवन्ति तान् ॥ ३३ ॥

एवमाश्वासितो राजा भारद्वाजेन सैन्धवः।  
अपानुदद् भयं पार्थाद् युद्धाय च मनो दधे ॥ ३४ ॥

ततः प्रहर्षः सैन्यानां तवाप्यासीद् विशाम्पते।  
वादित्राणां ध्वनिश्चोग्रः सिंहनादरवैः सह ॥ ३५ ॥