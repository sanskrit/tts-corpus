+++
title_full = "009 द्रोणाचार्यकी मृत्युका समाचार सुनकर धृतराष्ट्रका शोक करना"
title = "००९ धृतराष्ट्रशोके"

+++


किं कुर्वाणं रणे द्रोणं जघ्नुः पाण्डवसृंजयाः।  
तथा निपुणमस्त्रेषु सर्वशस्त्रभृतामपि ॥ १ ॥

रथभङ्गो बभूवास्य धनुर्वाशीर्यतास्यतः ।  
प्रमत्तो वाभवद् द्रोणस्ततो मृत्युमुपेयिवान् ॥ २ ॥

कथं नु पार्षतस्तात शत्रुभिर्दुष्प्रधर्षणम्।  
किरन्तमिषुसंघातान् रुक्मपुङ्खाननेकशः ॥ ३ ॥  
क्षिप्रहस्तं द्विजश्रेष्ठं कृतिनं चित्रयोधिनम्।  
दूरेषुपातिनं दान्तमस्त्रयुद्धेषु पारगम् ॥ ४ ॥  
पाञ्चालपुत्रो न्यवधीद् दिव्यास्त्रधरमच्युतम् ।  
कुर्वाणं दारुणं कर्म रणे यत्तं महारथम् ॥ ५ ॥

व्यक्तं हि दैवं बलवत् पौरुषादिति मे मतिः।  
यद् द्रोणो निहतः शूरः पार्षतेन महात्मना ॥ ६ ॥

अस्त्रं चतुर्विधं वीरे यस्मिन्नासीत् प्रतिष्ठितम्।  
तमिष्वस्त्रधराचार्यं द्रोणं शंससि मे हतम् ॥ ७ ॥

श्रुत्वा हतं रुक्मरथं वैयाघ्रपरिवारितम्।  
जातरूपशिरस्त्राणं नाद्य शोकमपानुदे ॥ ८ ॥

न नूनं परदुःखेन म्रियते कोऽपि संजय।  
यत्र द्रोणमहं श्रुत्वा हतं जीवामि मन्दधीः ॥ ९ ॥

दैवमेव परं मन्ये नन्वनर्थं हि पौरुषम्।  
अश्मसारमयं नूनं हृदयं सुदृढं मम ॥ १० ॥  
यच्छ्रुत्वा निहतं द्रोणं शतधा न विदीर्यते।

ब्राह्मे दैवे तथेष्वस्त्रे यमुपासन् गुणार्थिनः ॥ ११ ॥  
ब्राह्मणा राजपुत्राश्च स कथं मृत्युना हृतः।

शोषणं सागरस्येव मेरोरिव विसर्पणम् ॥ १२ ॥  
पतनं भास्करस्येव न मृष्ये द्रोणपातनम्।

दुष्टानां प्रतिषेद्धाऽऽसीद् धार्मिकाणां च रक्षिता ॥ १३ ॥  
योऽहासीत् कृपणस्यार्थे प्राणानपि परंतपः।

मन्दानां मम पुत्राणां जयाशा यस्य विक्रमे ॥ १४ ॥  
बृहस्पत्युशनस्तुल्यो बुद्ध्या स निहतः कथम्।

ते च शोणा बृहन्तोऽश्वाश्छन्ना जालैर्हिरण्मयैः ॥ १५ ॥  
रथे वातजवा युक्ताः सर्वशस्त्रातिगा रणे।  
बलिनो ह्रेषिणो दान्ताः सैन्धवाः साधुवाहिनः ॥ १६ ॥  
दृढाः संग्राममध्येषु कच्चिदासन्नविह्वलाः ।  
करिणां बृंहतां युद्धे शङ्खदुन्दुभिनिःस्वनैः ॥ १७ ॥  
ज्याक्षेपशरवर्षाणां शस्त्राणां च सहिष्णवः।  
आशंसन्तः पराञ्जेतुं जितश्वासा जितव्यथाः ॥ १८ ॥

हयाः पराजिताः शीघ्रा भारद्वाजरथोद्वहाः।  
ते स्म रुक्मरथे युक्ता नरवीरसमास्थिताः ॥ १९ ॥  
कथं नाभ्यतरंस्तात पाण्डवानामनीकिनीम् ।

जातरूपपरिष्कारमास्थाय रथमुत्तमम् ॥ २० ॥  
भारद्वाजः किमकरोद् युधि सत्यपराक्रमः।

विद्यां यस्योपजीवन्ति सर्वलोकधनुर्धराः ॥ २१ ॥  
स सत्यसंधो बलवान् द्रोणः किमकरोद् युधि।

दिवि शक्रमिव श्रेष्ठं महामात्रं धनुर्भृताम् ॥ २२ ॥  
के नु तं रौद्रकर्माणं युद्धे प्रत्युद्ययू रथाः।

ननु रुक्मरथं दृष्ट्वा प्राद्रवन्ति स्म पाण्डवाः ॥ २३ ॥  
दिव्यमस्त्रं विकुर्वाणं रणे तस्मिन् महाबलम्।

उताहो सर्वसैन्येन धर्मराजः सहानुजः ॥ २४ ॥  
पाञ्चाल्यप्रग्रहो द्रोणं सर्वतः समवारयत्।

नूनमावारयत् पार्थो रथिनोऽन्यानजिह्मगैः ॥ २५ ॥  
ततो द्रोणं समारोहत् पार्षतः पापकर्मकृत्।

न ह्यहं परिपश्यामि वधे कञ्चन शुष्मिणः ॥ २६ ॥  
धृष्टद्युम्नादृते रौद्रात् पाल्यमानात् किरीटिना।

तैर्वृतः सर्वतः शूरः पाञ्चाल्यापसदस्ततः ॥ २७ ॥  
केकयैश्चेदिकारूषैर्मत्स्यैरन्यैश्च भूमिपैः ।  
व्याकुलीकृतमाचार्यं पिपीलैरुरगं यथा ॥ २८ ॥  
कर्मण्यसुकरे सक्तं जघानेति मतिर्मम।

योऽधीत्य चतुरो वेदान् साङ्गानाख्यानपञ्चमान् ॥ २९ ॥  
ब्राह्मणानां प्रतिष्ठाऽऽसीत् स्रोतसामिव सागरः।  
क्षत्रं च ब्रह्म चैवेह योऽभ्यतिष्ठत् परंतपः ॥ ३० ॥  
स कथं ब्राह्मणो वृद्धः शस्त्रेण वधमाप्तवान्।

अमर्षिणा मर्षितवान् क्लिश्यमानान् सदा मया ॥ ३१ ॥  
अनर्हमाणान् कौन्तेयान् कर्मणस्तस्य तत्‌ फलम्।

यस्य कर्मानुजीवन्ति लोके सर्वधनुर्भृतः ॥ ३२ ॥  
स सत्यसंधः सुकृती श्रीकामैर्निहतः कथम्।

दिवि शक्र इव श्रेष्ठो महासत्त्वो महाबलः ॥ ३३ ॥  
स कथं निहतः पार्थैः क्षुद्रमत्स्यैर्यथा तिमिः।

क्षिप्रहस्तश्च बलवान् दृढधन्वारिमर्दनः ॥ ३४ ॥  
न यस्य विजयाकाङ्‌क्षी विषयं प्राप्य जीवति।  
यं द्वौ न जहतः शब्दौ जीवमानं कदाचन ॥ ३५ ॥  
ब्राह्मश्च वेदकामानां ज्याघोषश्च धनुष्मताम्।

अदीनं पुरुषव्याघ्रं ह्रीमन्तमपराजितम् ॥ ३६ ॥  
नाहं मृष्ये हतं द्रोणं सिंहद्विरदविक्रमम्।

कथं संजय दुर्धर्षमनाधृष्यशोबलम् ॥ ३७ ॥  
पश्यतां पुरुषेन्द्राणां समरे पार्षतोऽवधीत्।

के पुरस्तादयुध्यन्त रक्षन्तो द्रोणमन्तिकात् ॥ ३८ ॥  
के नु पश्चादवर्तन्त गच्छन्तो दुर्गमां गतिम्।

केऽरक्षन् दक्षिणं चक्रं सव्यं के च महात्मनः ॥ ३९ ॥  
पुरस्तात् के च वीरस्य युध्यमानस्य संयुगे।  
के च तस्मिंस्तनूंस्त्यक्त्वा प्रतीपं मृत्युमाव्रजन् ॥ ४० ॥

द्रोणस्य समरे वीराः केऽकुर्वन्त परां धृतिम्।  
कच्चिन्नैनं भयान्मन्दाः क्षत्रिया व्यजहन् रणे ॥ ४१ ॥  
रक्षितारस्ततः शून्ये कच्चित् तैर्न हतः परैः।

न स पृष्ठमरेस्त्रासाद् रणे शौर्यात् प्रदर्शयेत् ॥ ४२ ॥  
परामप्यापदं प्राप्य स कथं निहतः परैः।

एतदार्येण कर्तव्यं कृच्छ्रास्वापत्सु संजय ॥ ४३ ॥  
पराक्रमेद् यथाशक्त्या तच्च तस्मिन् प्रतिष्ठितम्।

मुह्यते मे मनस्तात कथा तावन्निवार्यताम्।  
भूयस्तु लब्धसंज्ञस्त्वां परिपृच्छामि संजय ॥ ४४ ॥