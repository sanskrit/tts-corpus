+++
title_full = "003 भीष्मजीके प्रति कर्णका कथन"
title = "००३ कर्णवाक्ये"

+++


शरतल्पे महात्मानं शयानममितौजसम् ।  
महावातसमूहेन समुद्रमिव शोषितम् ॥ १ ॥

दृष्ट्‌वा पितामहं भीष्मं सर्वक्षत्रान्तकं गुरुम्।  
दिव्यैरस्त्रैर्महेष्वासं पातितं सव्यसाचिना ॥ २ ॥  
जयाशा तव पुत्राणां सम्भग्ना शर्म वर्म च।  
अपाराणामिव द्वीपमगाधे गाधमिच्छताम् ॥ ३ ॥

स्रोतसा यामुनेनेव शरौघेण परिप्लुतम्।  
महेन्द्रेणेव मैनाकमसह्यं भुवि पातितम् ॥ ४ ॥

नभश्च्युतमिवादित्यं पतितं धरणीतले ।  
शतक्रतुमिवाचिन्त्यं पुरा वृत्रेण निर्जितम् ॥ ५ ॥

मोहनं सर्वसैन्यस्य युधि भीष्मस्य पातनम्।  
ककुदं सर्वसैन्यानां लक्ष्म सर्वधनुष्मताम् ॥ ६ ॥  
धनंजयशरैर्व्याप्तं पितरं ते महाव्रतम्।  
तं वीरशयने वीरं शयानं पुरुषर्षभम् ॥ ७ ॥  
भीष्ममाधिरथिर्दृष्ट्‌वा भरतानां महाद्युतिः ।  
अवतीर्य रथादार्तो बाष्पव्याकुलिताक्षरम् ॥ ८ ॥  
अभिवाद्याञ्जलिं बद्‌ध्वा वन्दमानोऽभ्यभाषत ।

कर्णोऽहमस्मि भद्रं ते वद मामभि भारत ॥ ९ ॥  
पुण्यया क्षेम्यया वाचा चक्षुषा चावलोकय।

न नूनं सुकृतस्येह फलं कश्चित् समश्नुते ॥ १० ॥  
यत्र धर्मपरो वृद्धः शेते भुवि भवानिह।

कोशसंचयने मन्त्रे व्यूहे प्रहरणेषु च ॥ ११ ॥  
नाहमन्यं प्रपश्यामि कुरूणां कुरुपुङ्गव।  
बुद्ध्या विशुद्धया युक्तो यः कुरूंस्तारयेद् भयात् ॥ १२ ॥  
योधांस्तु बहुधा हत्वा पितृलोकं गमिष्यति।

अद्यप्रभृति संक्रुद्धा व्याघ्रा इव मृगक्षयम् ॥ १३ ॥  
पाण्डवा भरतश्रेष्ठ करिष्यन्ति कुरुक्षयम्।

अद्य गाण्डीवघोषस्य वीर्यज्ञाः सव्यसाचिनः ॥ १४ ॥  
कुरवः संत्रसिष्यन्ति वज्रपाणेरिवासुराः ।

अद्य गाण्डीवमुक्ताना-  
मशनीनामिव स्वनः ॥ १५ ॥  
त्रासयिष्यति बाणानां  
कुरूनन्यांश्च पार्थिवान् ।

समिद्धोऽग्निर्यथा वीर  
महाज्वालो द्रुमान् दहेत् ॥ १६ ॥  
धार्तराष्ट्रान् प्रधक्ष्यन्ति  
तथा बाणाः किरीटिनः ।

येन येन प्रसरतो वाय्वग्नी सहितौ वने ॥ १७ ॥  
तेन तेन प्रदहतो भूरिगुल्मतृणद्रुमान्।

यादृशोऽग्निः समुद्भूस्तादृक् पार्थो न संशयः ॥ १८ ॥  
यथा वायुर्नरव्याघ्र तथा कृष्णो न संशयः।

नदतः पाञ्चजन्यस्य रसतो गाण्डिवस्य च ॥ १९ ॥  
श्रुत्वा सर्वाणि सैन्यानि त्रासं यास्यन्ति भारत।

कपिध्वजस्योत्यततो रथस्यामित्रकर्षिणः ॥ २० ॥  
शब्दं सोढुं न शक्ष्यन्ति त्वामृते वीर पार्थिवाः।

को ह्यर्जुनं योधयितुं त्वदन्यः पार्थिवोऽर्हति ॥ २१ ॥  
यस्य दिव्यानि कर्माणि प्रवदन्ति मनीषिणः।  
अमानुषैश्च संग्रामस्त्र्यम्बकेण महात्मना ॥ २२ ॥  
तस्माच्चैव वरं प्राप्तो दुष्प्रापमकृतात्मभिः।  
कोऽन्यः शक्तो रणे जेतुं पूर्वं यो न जितस्त्वया॥२३॥

जितो येन रणे रामो भवता वीर्यशालिना।  
क्षत्रियान्तकरो घोरो देवदानवदर्पहा ॥ २४ ॥

तमद्याहं पाण्डवं युद्धशौण्ड-  
ममृष्यमाणो भवता चानुशिष्टः ।  
आशीविषं दृष्टिहरं सुघोरं  
शूरं शक्ष्याम्यस्त्रबलान्निहन्तुम् ॥ २५ ॥