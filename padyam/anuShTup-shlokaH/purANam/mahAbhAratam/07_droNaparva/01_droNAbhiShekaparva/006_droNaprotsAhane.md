+++
title_full = "006 दुर्योधनका द्रोणाचार्यसे सेनापति होनेके लिये प्रार्थना करना"
title = "००६ द्रोणप्रोत्साहने"

+++


कर्णस्य वचनं श्रुत्वा राजा दुर्योधनस्तदा।  
सेनामध्यगतं द्रोणमिदं वचनमब्रवीत् ॥ १ ॥

वर्णश्रैष्ठ्यात् कुलोत्पत्त्या श्रुतेन वयसा धिया।  
वीर्याद् दाक्ष्यादधृष्यत्वादर्थज्ञानान्नयाज्जयात् ॥ २ ॥  
तपसा च कृतज्ञत्वाद् वृद्धः सर्वगुणैरपि।  
युक्तो भवत्समो गोप्ता राज्ञामन्यो न विद्यते ॥ ३ ॥  
स भवान् पातु नः सर्वान् देवानिव शतक्रतुः।  
भवन्नेत्राः पसञ्जेतुमिच्छामो द्विजसत्तम ॥ ४ ॥

रुद्राणामिव कापाली वसूनामिव पावकः।  
कुबेर इव यक्षाणां मरुतामिव वासवः ॥ ५ ॥  
वसिष्ठ इव विप्राणां तेजसामिव भास्करः।  
पितॄणामिव धर्मेन्द्रो यादसामिव चाम्बुराट् ॥ ६ ॥  
नक्षत्राणामिव शशी दितिजानामिवोशनाः ।  
श्रेष्ठः सेनाप्रणेतॄणां स नः सेनापतिर्भव ॥ ७ ॥

अक्षौहिण्यो दशैका च वशगाः सन्तु तेऽनघ।  
ताभिः शत्रून् प्रतिव्यूह्य जहीन्द्रो दानवानिव ॥ ८ ॥

प्रयातु नो भवानग्रे देवानामिव पावकिः।  
अनुयास्यामहे त्वाजौ सौरभेया इवर्षभम् ॥ ९ ॥

उग्रधन्वा महेष्वासो दिव्यं विस्फारयन् धनुः।  
अग्रेभवं त्वां तु दृष्ट्वा नार्जुनः प्रहरिष्यति ॥ १० ॥

ध्रुवं युधिष्ठिरं संख्ये सानुबन्धं सबान्धवम्।  
जेष्यामि पुरुषव्याघ्र भवान् सेनापतिर्यदि ॥ ११ ॥

एवमुक्ते ततो द्रोणं जयेत्यूचुर्नराधिपाः।  
सिंहनादेन महता हर्षयन्तस्तवात्मजम् ॥ १२ ॥

सैनिकाश्च मुदा युक्ता वर्धयन्ति द्विजोत्तमम्।  
दुर्योधनं पुरस्कृत्य प्रार्थयन्तो महद् यशः।  
दुर्योधनं ततो राजन् द्रोणो वचनमब्रवीत् ॥ १३ ॥