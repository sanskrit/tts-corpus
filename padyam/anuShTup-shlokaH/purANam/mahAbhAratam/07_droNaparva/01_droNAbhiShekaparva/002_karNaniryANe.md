+++
title_full = "002 कर्णकी रणयात्रा"
title = "००२ कर्णनिर्याणे"

+++


हतं भीष्ममथाधिरथिर्विदित्वा  
भिन्नां नावमिवात्यगाधे कुरूणाम् ।  
सोदर्यवद् व्यसनात् सूतपुत्रः  
संतारयिष्यंस्तव पुत्रस्य सेनाम् ॥ १ ॥

श्रुत्वा तु कर्णः पुरुषेन्द्रमच्युतं  
निपातितं शान्तनवं महारथम् ।  
अथोपयायात् सहसारिकर्षणो  
धनुर्धराणां प्रवरस्तदा नृप ॥ २ ॥

हते तु भीष्मे रथसत्तमे परै-  
र्निमज्जतीं नावमिवार्णवे कुरून् ।  
पितेव पुत्रांस्त्वरितोऽभ्ययात् ततः  
संतारयिष्यंस्तव पुत्रस्य सेनाम् ॥ ३ ॥

(सम्मृज्य दिव्यं धनुराततज्यं  
स रामदत्तं रिपुसंघहन्ता ।  
बाणांश्च कालानलवायुकल्पा-  
नुल्लालयन् वाक्यमिदं बभाषे ॥)

यस्मिन् धृतिर्बुद्धिपराक्रमौजः  
सत्यं स्मृतिर्वीरगुणाश्च सर्वे ।  
अस्त्राणि दिव्यान्यथ संनतिर्ह्रीः  
प्रिया च वागनसूया च भीष्मे ॥ ४ ॥  
सदा कृतज्ञे द्विजशत्रुघातके  
सनातनं चन्द्रमसीव लक्ष्म ।  
स चेत् प्रशान्तः परवीरहन्ता  
मन्ये हतानेव च सर्ववीरान् ॥ ५ ॥

नेह ध्रुवं किंचन जातु विद्यते  
लोके ह्यस्मिन् कर्मणोऽनित्ययोगात् ।  
सूर्योदये को हि विमुक्तसंशयो  
भावं कुर्वीतार्यमहाव्रते हते ॥ ६ ॥

वसुप्रभावे वसुवीर्यसम्भवे  
गते वसूनेव वसुन्धराधिपे ।  
वसूनि पुत्रांश्च वसुन्धरां तथा  
कुरूंश्च शोचध्वमिमां च वाहिनीम् ॥ ७ ॥

महाप्रभावे वरदे निपातिते  
लोकेश्वरे शास्तरि चामितौजसि ।  
पराजितेषु भरतेषु दुर्मनाः  
कर्णो भृशं न्यश्वसदश्रु वर्तयन् ॥ ८ ॥

इदं च राधेयवचो निशम्य  
सुताश्च राजंस्तव सैनिकाश्च ह।  
परस्परं चुक्रुशुरार्तिजं मुहु-  
स्तदाश्रु नेत्रैर्मुमुचुश्च शब्दवत् ॥ ९ ॥

प्रवर्तमाने तु पुनर्महाहवे  
विगाह्यमानासु चमूषु पार्थिवैः ।  
अथाब्रवीद्धर्षकरं तदा वचो  
रथर्षभान् सर्वमहारथर्षभः ॥ १० ॥

जगत्यनित्ये सततं प्रधावति  
प्रचिन्तयन्नस्थिरमद्य लक्षये ।  
भवत्सु तिष्ठत्स्विह पातितो मृधे  
गिरिप्रकाशः कुरुपुङ्गवः कथम् ॥ ११ ॥

निपातिते शान्तनवे महारथे  
दिवाकरे भूतलमास्थिते यथा ।  
न पार्थिवाः सोढुमलं धनंजयं  
गिरिप्रवोढारमिवानिलं द्रुमाः ॥ १२ ॥

हतप्रधानं त्विदमार्तरूपं  
परैर्हतोत्साहमनाथमद्य वै ।  
मया कुरूणां परिपाल्यमाहवे  
बलं यथा तेन महात्मना तथा ॥ १३ ॥

समाहितं चात्मनि भारमीदृशं  
जगत् तथानित्यमिदं च लक्षये।  
निपातितं चाहवशौण्डमाहवे  
कथं नु कुर्यामहमीदृशे भयम् ॥ १४ ॥

अहं तु तान् कुरुवृषभानजिह्मगैः  
प्रवेशयन् यमसदनं चरन् रणे।  
यशः परं जगति विभाव्य वर्तिता  
परैर्हतो भुवि शयिताथवा पुनः ॥ १५ ॥

युधिष्ठिरो धृतिमतिसत्यसत्त्ववान्  
वृकोदरो गजशततुल्यविक्रमः ।  
तथार्जुनस्त्रिदशवरात्मजो युवा  
न तद्बलं सुजयमिहामरैरपि ॥ १६ ॥

यमौ रणे यत्र यमोपमौ बले  
ससात्यकिर्यत्र च देवकीसुतः ।  
न तद्बलं कापुरुषोऽभ्युपेयिवान्  
निवर्तते मृत्युमुखान्न चासुभृत् ॥ १७ ॥

तपोऽभ्युदीर्णं तपसैव बाध्यते  
बलं बलेनैव तथा मनस्विभिः।  
मनश्च मे शत्रुनिवारणे ध्रुवं  
स्वरक्षणे चाचलवद् व्यवस्थितम् ॥ १८ ॥

एवं चैषां बाधमानः प्रभावं  
गत्वैवाहं ताञ्जयाम्यद्य सूत ।  
मित्रद्रोहो मर्षणीयो न मेऽयं  
भग्ने सैन्ये यः समेयात् स मित्रम् ॥ १९ ॥

कर्तास्म्येतत् सत्पुरुषार्यकर्म  
त्यक्त्वा प्राणाननुयास्यामि भीष्मम् ।  
सर्वान् संख्ये शत्रुसंघान् हनिष्ये  
हतस्तैर्वा वीरलोकं प्रपत्स्ये ॥ २० ॥

सम्प्राक्रुष्टे रुदितस्त्रीकुमारे  
पराहते पौरुषे धार्तराष्ट्रे ।  
मया कृत्यमिति जानामि सूत  
तस्माद् राज्ञस्त्वद्य शत्रून् विजेष्ये ॥ २१ ॥

कुरून् रक्षन् पाण्डुपुत्राञ्जिघांसं-  
स्त्यक्त्वा प्राणान्‌ घोररूपे रणेऽस्मिन्।  
सर्वान् संख्ये शत्रुसंघान् निहत्य  
दास्याम्यहं धार्तराष्ट्राय राज्यम् ॥ २२ ॥

निबध्यतां मे कवचं विचित्रं  
हैमं शुभ्रं मणिरत्नावभासि ।  
शिरस्त्राणं चार्कसमानभासं  
धनुः शरांश्चाग्निविषाहिकल्पान् ॥ २३ ॥

उपासङ्गान् षोडश योजयन्तु  
धनूंषि दिव्यानि तथाऽऽहरन्तु ।  
असींश्च शक्तीश्च गदाश्च गुर्वीः  
शङ्खं च जाम्बूनदचित्रनालम् ॥ २४ ॥

इमां रौक्मीं नागकक्ष्यां विचित्रां  
ध्वजं चित्रं दिव्यमिन्दीवराङ्कम् ।  
श्लक्ष्णैर्वस्त्रैर्विप्रमृज्यानयन्तु  
चित्रां मालां चारुबद्धां सलाजाम् ॥ २५ ॥

अश्वानग्र्यान् पाण्डुराभ्रप्रकाशान्  
पुष्टान् स्नातान् मन्त्रपूताभिरद्भिः ।  
तप्तैर्भाण्डैः काञ्चनैरभ्युपेतान्  
शीघ्रान् शीघ्रं सूतपुत्रानयस्व ॥ २६ ॥

रथं चाग्र्यं हेममालावनद्धं  
रत्नैश्चित्रं सूर्यचन्द्रप्रकाशैः ।  
द्रव्यैर्युक्तं सम्प्रहारोपपन्नै-  
र्वाहैर्युक्तं तूर्णमावर्तयस्व ॥ २७ ॥

चित्राणि चापानि च वेगवन्ति  
ज्याश्चोत्तमाः संनहनोपपन्नाः ।  
तूणांश्च पूर्णान् महतः शराणा-  
मासाद्य गात्रावरणानि चैव ॥ २८ ॥

प्रायात्रिकं चानयताशु सर्वं  
दध्ना पूर्णं वीर कांस्यं च हैमम्।  
आनीय मालामवबध्य चाङ्गे  
प्रवादयन्त्वाशु जयाय भेरीः ॥ २९ ॥

प्रयाहि सूताशु यतः किरीटी  
वृकोदरो धर्मसुतो यमौ च।  
तान् वा हनिष्यामि समेत्य संख्ये  
भीष्माय गच्छामि हतो द्विषद्भिः ॥ ३० ॥

यस्मिन् राजा सत्यधृतिर्युधिष्ठिरः  
समास्थितो भीमसेनार्जुनौ च ।  
वासुदेवः सात्यकिः सृंजयाश्च  
मन्ये बलं तदजय्यं महीपैः ॥ ३१ ॥

तं चेन्मृत्युः सर्वहरोऽभिरक्षेत्  
सदाप्रमत्तः समरे किरीटिनम् ।  
तथापि हन्तास्मि समेत्य संख्ये  
यास्यामि वा भीष्मपथा यमाय ॥ ३२ ॥

न त्वेवाहं न गमिष्यामि तेषां  
मध्ये शूराणां तत्र चाहं ब्रवीमि।  
मित्रद्रुहो दुर्बलभक्तयो ये  
पापात्मानो न ममैते सहायाः ॥ ३३ ॥

समृद्धिमन्तं रथमुत्तमं दृढं  
सकूबरं हेमपरिष्कृतं शुभम् ।  
पताकिनं वातजवैर्हयोत्तमै-  
र्युक्तं समास्थाय ययौ जयाय ॥ ३४ ॥

सम्पूज्यमानः कुरुभिर्महात्मा  
रथर्षभो देवगणैर्यथेन्द्रः ।  
ययौ तदायोधनमुग्रधन्वा  
यत्रावसानं भरतर्षभस्य ॥ ३५ ॥

वरूथिना महता सध्वजेन  
सुवर्णमुक्तामणिरत्नमालिना ।  
सदश्वयुक्तेन रथेन कर्णो  
मेघस्वनेनार्क इवामितौजाः ॥ ३६ ॥

हुताशनाभः स हुताशनप्रभे  
शुभः शुभे वै स्वरथे धनुर्धरः।  
स्थितो रराजाधिरथिर्महारथः  
स्वयं विमाने सुरराडिवास्थितः ॥ ३७ ॥