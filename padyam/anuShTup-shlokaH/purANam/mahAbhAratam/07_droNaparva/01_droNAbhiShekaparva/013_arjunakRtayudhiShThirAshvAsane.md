+++
title_full = "013 अर्जुनका युधिष्ठिरको आश्वासन देना तथा युद्धमें द्रोणाचार्यका पराक्रम"
title = "०१३ अर्जुनकृतयुधिष्ठिराश्वासने"

+++


सान्तरे तु प्रतिज्ञाते राज्ञो द्रोणेन निग्रहे।  
ततस्ते सैनिकाः श्रुत्वा तं युधिष्ठिरनिग्रहम् ॥ १ ॥  
सिंहनादरवांश्चक्रुर्बाहुशब्दांश्च कृत्स्नशः ।  
तच्च सर्वं यथान्यायं धर्मराजेन भारत ॥ २ ॥  
आप्तैराशु परिज्ञातं भारद्वाजचिकीर्षितम् ।

ततः सर्वान् समानाय्य भ्रातॄनन्यांश्च सर्वशः ॥ ३ ॥  
अब्रवीद् धर्मराजस्तु धनंजयमिदं वचः।  
श्रुतं ते पुरुषव्याघ्र द्रोणस्याद्य चिकीर्षितम् ॥ ४ ॥

यथा तन्न भवेत् सत्यं तथा नीतिर्विधीयताम्।  
सान्तरं हि प्रतिज्ञातं द्रोणेनामित्रकर्षिणा ॥ ५ ॥

तच्चान्तरं महेष्वास त्वयि तेन समाहितम्।  
स त्वमद्य महाबाहो युध्यस्व मदनन्तरम् ॥ ६ ॥  
यथा दुर्योधनः कामं नेमं द्रोणादवाप्नुयात्।

यथा मे न वधः कार्य आचार्यस्य कदाचन ॥ ७ ॥  
तथा तव परित्यागो न मे राजंश्चिकीर्षितः।

अप्येवं पाण्डव प्राणानुत्सृजेयमहं युधि ॥ ८ ॥  
प्रतीपो नाहमाचार्ये भवेयं वै कथंचन।

त्वां निगृह्याहवे राज्यं धार्तराष्ट्रोऽयमिच्छति ॥ ९ ॥  
न स तं जीवलोकेऽस्मिन् कामं प्राप्येत् कथंचन।

प्रपतेद् द्यौः सनक्षत्रा पृथिवी शकलीभवेत् ॥ १० ॥  
न त्वां द्रोणो निगृह्णीयाज्जीवमाने मयि ध्रुवम्।

यदि तस्य रणे साह्यं कुरुते वज्रभृत् स्वयम् ॥ ११ ॥  
विष्णुर्वा सहितो देवैर्न त्वां प्राप्स्यत्यसौ मृधे।  
मयि जीवति राजेन्द्र न भयं कर्तुमर्हसि ॥ १२ ॥  
द्रोणादस्त्रभृतां श्रेष्ठात् सर्वशस्त्रभृतामपि ।

अन्यच्च ब्रूयां राजेन्द्र प्रतिज्ञां मम निश्चलाम् ॥ १३ ॥  
न स्मराम्यनृतं तावन्न स्मरामि पराजयम्।  
न स्मरामि प्रतिश्रुत्य किंचिदप्यनृतं कृतम् ॥ १४ ॥

ततः शङ्खाश्च भेर्यश्च मृदङ्गाश्चानकैः सह।  
प्रावाद्यन्त महाराज पाण्डवानां निवेशने ॥ १५ ॥  
सिंहनादश्च संजज्ञे पाण्डवानां महात्मनाम्।  
धनुर्ज्यातलशब्दश्च गगनस्पृक् सुभैरवः ॥ १६ ॥

श्रुत्वा शङ्खस्य निर्घोषं पाण्डवस्य महौजसः।  
त्वदीयेष्वप्यनीकेषु वादित्राण्यभिजघ्निरे ॥ १७ ॥

ततो व्यूढान्यनीकानि तव तेषां च भारत।  
शनैरुपेयुरन्योन्यं योध्यमानानि संयुगे ॥ १८ ॥

ततः प्रववृते युद्धं तुमुलं लोमहर्षणम्।  
पाण्डवानां कुरूणां च द्रोणपाञ्चाल्ययोरपि ॥ १९ ॥

यत्नमानाः प्रयत्नेन द्रोणानीकविशातने ।  
न शेकुः सृञ्जया युद्धे तद्धि द्रोणेन पालितम् ॥ २० ॥

तथैव तव पुत्रस्य रथोदाराः प्रहारिणः।  
न शेकुः पाण्डवीं सेनां पाल्यमानां किरीटिना ॥ २१ ॥

आस्तां ते स्तिमिते सेने रक्ष्यमाणे परस्परम्।  
सम्प्रसुप्ते यथा नक्तं वनराज्यौ सुपुष्पिते ॥ २२ ॥

ततो रुक्मरथो राजन्नर्केणेव विराजता।  
वरूथिना विनिष्पत्य व्यचरत् पृतनामुखे ॥ २३ ॥

तमुद्यतं रथेनैकमाशुकारिणमाहवे ।  
अनेकमिव संत्रासान्मेनिरे पाण्डुसृञ्जयाः ॥ २४ ॥

तेन मुक्ताः शरा घोरा विचेरुः सर्वतोदिशम्।  
त्रासयन्तो महाराज पाण्डवेयस्य वाहिनीम् ॥ २५ ॥

मध्यंदिनमनुप्राप्तो गभस्तिशतसंवृतः ।  
यथा दृश्येत घर्मांशुस्तथा द्रोणोऽप्यदृश्यत ॥ २६ ॥

न चैनं पाण्डवेयानां कश्चिच्छक्नोति भारत।  
वीक्षितुं समरे क्रुद्धं महेन्द्रमिव दानवाः ॥ २७ ॥

मोहयित्वा ततः सैन्यं भारद्वाजः प्रतापवान्।  
धृष्टद्युम्नबलं तूर्णं व्यधमन्निशितैः शरैः ॥ २८ ॥

स दिशः सर्वतो रुद्‌ध्वा संवृत्य खमजिह्मगैः।  
पार्षतो यत्र तत्रैव ममृदे पाण्डुवाहिनीम् ॥ २९ ॥