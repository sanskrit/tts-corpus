+++
title_full = "010 राजा धृतराष्ट्रका शोकसे व्याकुल होना और संजयसे युद्धविषयक प्रश्न"
title = "०१० धृतराष्ट्रवाक्ये"

+++


एतत् पृष्ट्वा सूतपुत्रं हृच्छोकेनार्दितो भृशम्।  
जये निराशः पुत्राणां धृतराष्ट्रोऽपतत् क्षितौ ॥ १ ॥

तं विसंज्ञं निपतितं सिषिचुः परिचारिकाः।  
जलेनात्यर्थशीतेन वीजन्त्यः पुण्यगन्धिना ॥ २ ॥

पतितं चैनमालोक्य समन्ताद् भरतस्त्रियः।  
परिवव्रुर्महाराजमस्पृशंश्चैव पाणिभिः ॥ ३ ॥

उत्थाप्य चैनं शनकै राजानं पृथिवीतलात्।  
आसनं प्रापयामासुर्बाष्पकण्ठ्यो वराननाः ॥ ४ ॥

आसनं प्राप्य राजा तु मूर्च्छयाभिपरिप्लुतः।  
निश्चेष्टोऽतिष्ठत तदा वीज्यमानः समन्ततः ॥ ५ ॥

स लब्ध्वा शनकैः संज्ञां वेपमानो महीपतिः।  
पुनर्गावल्गणिं सूतं पर्यपृच्छद् यथातथम् ॥ ६ ॥

यः स उद्यन्निवादित्यो ज्योतिषा प्रणुदंस्तमः।  
अजातशत्रुमायान्तं कस्तं द्रोणादवारयत् ॥ ७ ॥

प्रभिन्नमिव मातङ्गं यथा क्रुद्धं तरस्विनम्।  
प्रसन्नवदनं दृष्ट्वा प्रतिद्विरदगामिनम् ॥ ८ ॥  
वासितासंगमे यद्वदजय्यं प्रति यूथपैः।  
निजघान रणे वीरान् वीरः पुरुषसत्तमः ॥ ९ ॥  
यो ह्येको हि महावीर्यो निर्दहेद् घोरचक्षुषा।  
कृत्स्नं दुर्योधनबलं धृतिमान् सत्यसंगरः ॥ १० ॥  
चक्षुर्हणं जये सक्तमिष्वासधरमच्युतम् ।  
दान्तं बहुमतं लोके के शूराः पर्यवारयन् ॥ ११ ॥

के दुष्प्रधर्षं राजानमिष्वासधरमच्युतम् ।  
समासेदुर्नरव्याघ्रं कौन्तेयं तत्र मामकाः ॥ १२ ॥

तरसैवाभिपद्याथ यो वै द्रोणमुपाद्रवत्।  
यः करोति महत् कर्म शत्रूणां वै महाबलः ॥ १३ ॥  
महाकायो महोत्साहो नागायुतसमो बले।  
तं भीमसेनमायान्तं के शूराः पर्यवारयन् ॥ १४ ॥

यदाऽऽयाज्जलदप्रख्यो रथः परमवीर्यवान् ।  
पर्जन्य इव बीभत्सुस्तुमुलामशनीं सृजन् ॥ १५ ॥  
विसृजञ्छरजालानि वर्षाणि मघवानिव ।  
अवस्फूर्जन् दिशः सर्वास्तलनेमिस्वनेन च ॥ १६ ॥  
चापविद्युत्प्रभो घोरो रथगुल्मबलाहकः ।  
स नेमिघोषस्तनितः शरशब्दातिबन्धुरः ॥ १७ ॥  
रोषानिलसमुद्भूतो मनोऽभिप्रायशीघ्रगः ।  
मर्मातिगो बाणधरस्तुमुलः शोणितोदकैः ॥ १८ ॥  
सम्प्लावयन् दिशः सर्वा मानवैरास्तरन् महीम्।

भीमनिःस्वनितो रौद्रो दुर्योधनपुरोगमान् ॥ १९ ॥  
युद्धेऽभ्यषिञ्चद् विजयो गार्ध्रपत्रैः शिलाशितैः।  
गाण्डीवं धारयन् धीमान् कीदृशं वो मनस्तदा ॥ २० ॥

इषुसम्बाधमाकाशं कुर्वन् कपिवरध्वजः ।  
यदाऽऽयात्‌ कथमासीत्‌ तु तदा पार्थं समीक्षताम् ॥ २१ ॥

कच्चिद् गाण्डीवशब्देन न प्रणश्यति वै बलम्।  
यद्वः सभैरवं कुर्वन्नर्जुनो भृशमन्वयात् ॥ २२ ॥

कच्चिन्नापानुदत् प्राणानिषुभिर्वो धनंजयः ।  
वातो वेगादिवाविध्यन्मेघान् शरगणैर्नृपान् ॥ २३ ॥

को हि गाण्डीवधन्वानं रणे सोढुं नरोऽर्हति।  
यमुपश्रुत्य सेनाग्रे जनः सर्वो विदीर्यते ॥ २४ ॥

यत्सेनाः समकम्पन्त यद्वीरानस्पृशद् भयम्।  
के तत्र नाजहुर्द्रोणं के क्षुद्राः प्राद्रवन् भयात् ॥ २५ ॥

के वा तत्र तनूंस्त्यक्त्वा प्रतीपं मृत्युमाव्रजन्।  
अमानुषाणां जेतारं युद्धेष्वपि धनंजयम् ॥ २६ ॥

न च वेगं सिताश्वस्य विसहिष्यन्ति मामकाः।  
गाण्डीवस्य च निर्घोषं प्रावृड्‌जलदनिःस्वनम् ॥ २७ ॥

विष्वक्सेनो यस्य यन्ता यस्य योद्धा धनंजयः।  
अशक्यः स रथो जेतुं मन्ये देवासुरैरपि ॥ २८ ॥

सुकुमारो युवा शूरो दर्शनीयश्च पाण्डवः।  
मेधावी निपुणो धीमान् युधि सत्यपराक्रमः ॥ २९ ॥  
आरावं विपुलं कुर्वन् व्यथयन् सर्वसैनिकान्।  
यदाऽऽयान्नकुलो द्रोणं के शूराः पर्यवारयन् ॥ ३० ॥

आशीविष इव क्रुद्धः सहदेवो यदाभ्ययात्।  
कदनं करिष्यञ्छत्रूणां तेजसा दुर्जयो युधि ॥ ३१ ॥  
आर्यव्रतममोघेषुं ह्रीमन्तमपराजितम् ।  
सहदेवं तमायान्तं के शूराः पर्यवारयन् ॥ ३२ ॥

यस्तु सौवीरराजस्य प्रमथ्य महतीं चमूम्।  
आदत्त महिषीं भोजां काम्यां सर्वाङ्गशोभनाम् ॥ ३३ ॥  
सत्यं धृतिश्च शौर्यं च ब्रह्मचर्यं च केवलम्।  
सर्वाणि युयुधानेऽस्मिन् नित्यानि पुरुषर्षभे ॥ ३४ ॥

बलिनं सत्यकर्माणमदीनमपराजितम् ।  
वासुदेवसमं युद्धे वासुदेवादनन्तरम् ॥ ३५ ॥  
धनंजयोपदेशेन श्रेष्ठमिष्वस्त्रकर्मणि ।  
पार्थेन सममस्त्रेषु कस्तं द्रोणादवारयत् ॥ ३६ ॥

वृष्णीनां प्रवरं वीरं शूरं सर्वधनुष्मताम्।  
रामेण सममस्त्रेषु यशसा विक्रमेण च ॥ ३७ ॥

सत्यं धृतिर्मतिः शौर्यं बाह्मं चास्त्रमनुत्तमम्।  
सात्वते तानि सर्वाणि त्रैलोक्यमिव केशवे ॥ ३८ ॥

तमेवंगुणसम्पन्नं दुर्वारमपि दैवतैः ।  
समासाद्य महेष्वासं के शूराः पर्यवारयन् ॥ ३९ ॥

पञ्चालेषूत्तमं वीरमुत्तमाभिजनप्रियम् ।  
नित्यमुत्तमकर्माणमुत्तमौजसमाहवे ॥ ४० ॥  
युक्तं धनंजयहिते समानर्थार्थमुत्थितम् ।  
यमवैश्रवणादित्यमहेन्द्रवरुणोपमम् ॥ ४१ ॥  
महारथं समाख्यातं द्रोणायोद्यतमाहवे ।  
त्यजन्तं तुमुले प्राणान् के शूराः समवारयन् ॥ ४२ ॥

एकोऽपसृत्य चेदिभ्यः पाण्डवान् यः समाश्रितः।  
धृष्टकेतुं समायान्तं द्रोणं कस्तं न्यवारयत् ॥ ४३ ॥

योऽवधीत् केतुमान् वीरो राजपुत्रं दुरासदम्।  
अपरान्तगिरिद्वारे द्रोणात् कस्तं न्यवारयत् ॥ ४४ ॥

स्त्रीपुंसयोर्नरव्याघ्रो यः स वेद गुणागुणान्।  
शिखण्डिनं याज्ञसेनिमम्लानमनसं युधि ॥ ४५ ॥  
देवव्रतस्य समरे हेतुं मृत्योर्महात्मनः।  
द्रोणायाभिमुखं यान्तं के शूराः पर्यवारयन् ॥ ४६ ॥

यस्मिन्नभ्यधिका वीरे गुणाः सर्वे धनंजयात्।  
यस्मिन्नस्त्राणि सत्यं च ब्रह्मचर्यं च सर्वदा ॥ ४७ ॥  
वासुदेवसमं वीर्ये धनंजयसमं बले।  
तेजसाऽऽदित्यसदृशं बृहस्पतिसमं मतौ ॥ ४८ ॥  
अभिमन्युं महात्मानं व्यात्ताननमिवान्तकम् ।  
द्रोणायाभिमुखं यान्तं के शूराः समवारयन् ॥ ४९ ॥

तरुणस्तरुणप्रज्ञः सौभद्रः परवीरहा ।  
यदाभ्यधावद्‌ वै द्रोणं तदाऽऽसीद्‌ वो मनः कथम् ॥ ५० ॥

द्रौपदेया नरव्याघ्राः समुद्रमिव सिन्धवः।  
यद् द्रोणमाद्रवन् संख्ये के शूरास्तान् न्यवारयन् ॥ ५१ ॥

एते द्वादश वर्षाणि क्रीडामुत्सृज्य बालकाः।  
अस्त्रार्थमवसन् भीष्मे बिभ्रतो व्रतमुत्तमम् ॥ ५२ ॥

क्षत्रंजयः क्षत्रदेवः क्षत्रवर्मा च मानदः।  
धृष्टद्युम्नात्मजा वीराः के तान् द्रोणादवारयन् ॥ ५३ ॥

शताद् विशिष्टं यं युद्धे सममन्यन्त वृष्णयः।  
चेकितानं महेष्वासं कस्तं द्रोणादवारयत् ॥ ५४ ॥

वार्धक्षेमिः कलिङ्गानां यः कन्यामाहरद् युधि।  
अनाधृष्टिरदीनात्मा कस्तं द्रोणादवारयत् ॥ ५५ ॥

भ्रातरः पञ्च कैकेया धार्मिकाः सत्यविक्रमाः।  
इन्द्रगोपकसंकाशा रक्तवर्मायुधध्वजाः ॥ ५६ ॥  
मातृष्वसुः सुता वीराः पाण्डवानां जयार्थिनः।  
तान् द्रोणं हन्तुमायातान् के वीराः पर्यवारयन् ॥ ५७ ॥

यं योधयन्तो राजानो नाजयन् वारणावते।  
षण्मासानपि संरब्धा जिघांसन्तो युधाम्पतिम् ॥ ५८ ॥  
धनुष्मतां वरं शूरं सत्यसंधं महाबलम्।  
द्रोणात् कस्तं नरव्याघ्रं युयुत्सुं पर्यवारयत् ॥ ५९ ॥

यः पुत्रं काशिराजस्य वाराणस्यां महारथम्।  
समरे स्त्रीषु गृध्यन्तं भल्लेनापाहरद् रथात् ॥ ६० ॥  
धृष्टद्युम्नं महेष्वासं पार्थानां मन्त्रधारिणम्।  
युक्तं दुर्योधनानर्थे सृष्टं द्रोणवधाय च ॥ ६१ ॥  
निर्दहन्तं रणे योधान् दारयन्तं च सर्वतः।  
द्रोणाभिमुखमायान्तं के शूराः पर्यवारयन् ॥ ६२ ॥

उत्सङ्ग इव संवृद्धं द्रुपदस्यास्त्रवित्तमम्।  
शैखण्डिनं शस्त्रगुप्तं के च द्रोणादवारयन् ॥ ६३ ॥

य इमां पृथिवीं कृत्स्नां चर्मवत् समवेष्टयत्।  
महता रथघोषेण मुख्यारिघ्नो महारथः ॥ ६४ ॥  
दशाश्वमेधानाजह्रे स्वन्नपानाप्तदक्षिणान् ।  
निरर्गलान् सर्वमेधान् पुत्रवत् पालयन् प्रजाः ॥ ६५ ॥  
गङ्गास्रोतसि यावत्यः सिकता अप्यशेषतः।  
तावतीर्गा ददौ वीर उशीनरसुतोऽध्वरे ॥ ६६ ॥

न पूर्वे नापरे चक्रुरिदं केचन मानवाः।  
इतीदं चुक्रुशुर्देवाः कृते कर्मणि दुष्करे ॥ ६७ ॥

पश्यामस्त्रिषु लोकेषु न तं संस्थास्नुचारिषु।  
जातं चापि जनिष्यन्तं द्वितीयं चापि साम्प्रतम् ॥ ६८ ॥  
अन्यमौशीनराच्छैब्याद् धुरो वोढारमित्युत ।  
गतिं यस्य न यास्यन्ति मानुषा लोकवासिनः ॥ ६९ ॥

तस्य नप्तारमायान्तं शैब्यं कः समवारयत्।  
द्रोणायाभिमुखं यत्तं व्यात्ताननमिवान्तकम् ॥ ७० ॥

विराटस्य रथानीकं मत्स्यस्यामित्रघातिनः ।  
प्रेप्सन्तं समरे द्रोणं के वीराः पर्यवारयन् ॥ ७१ ॥

सद्यो वृकोदराज्जातो महाबलपराक्रमः ।  
मायावी राक्षसो वीरो यस्मान्मम महद् भयम् ॥ ७२ ॥  
पार्थानां जयकामं तं पुत्राणां मम कण्टकम्।  
घटोत्कचं महात्मानं कस्तं द्रोणादवारयत् ॥ ७३ ॥

एते चान्ये च बहवो येषामर्थाय संजय।  
त्यक्तारः संयुगे प्राणान् किं तेषामजितं युधि ॥ ७४ ॥

येषां च पुरुषव्याघ्रः शार्ङ्गधन्वा व्यपाश्रयः।  
हितार्थी चापि पार्थानां कथं तेषां पराजयः ॥ ७५ ॥

लोकानां गुरुरत्यर्थं लोकनाथः सनातनः।  
नारायणो रणे नाथो दिव्यो दिव्यात्मकः प्रभुः ॥ ७६ ॥

यस्य दिव्यानि कर्माणि प्रवदन्ति मनीषिणः।  
तान्यहं कीर्तयिष्यामि भक्त्या स्थैर्यार्थमात्मनः ॥ ७७ ॥