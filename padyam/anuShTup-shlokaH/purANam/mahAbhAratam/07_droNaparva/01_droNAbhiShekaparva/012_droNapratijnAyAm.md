+++
title_full = "012 दुर्योधनका वर माँगना और द्रोणाचार्यका युधिष्ठिरको अर्जुनकी अनुपस्थितिमें जीवित पकड़ लानेकी प्रतिज्ञा करना"
title = "०१२ द्रोणप्रतिज्ञायाम्"

+++


हन्त ते कथयिष्यामि सर्वं प्रत्यक्षदर्शिवान्।  
यथा स न्यपतद् द्रोणः सूदितः पाण्डुसृञ्जयैः ॥ १ ॥

सेनापतित्वं सम्प्राप्य भारद्वाजो महारथः।  
मध्ये सर्वस्य सैन्यस्य पुत्रं ते वाक्यमब्रवीत् ॥ २ ॥

यत् कौरवाणामृषभादापगेयादनन्तरम् ।  
सैनापत्येन यद् राजन् मामद्य कृतवानसि ॥ ३ ॥  
सदृशं कर्मणस्तस्य फलं प्राप्नुहि भारत।  
करोमि कामं कं तेऽद्य प्रवृणीष्व यमिच्छसि ॥ ४ ॥

ततो दुर्योधनो राजा कर्णदुःशासनादिभिः।  
सम्मन्त्र्योवाच दुर्धर्षमाचार्यं जयतां बरम् ॥ ५ ॥

ददासि चेद् वरं मह्यं जीवग्राहं युधिष्ठिरम्।  
गृहीत्वा रथिनां श्रेष्ठं मत्समीपमिहानय ॥ ६ ॥

ततः कुरूणामाचार्यः श्रुत्वा पुत्रस्य ते वचः।  
सेनां प्रहर्षयन् सर्वामिदं वचनमब्रवीत् ॥ ७ ॥

धन्यः कुन्तीसुतो राजन् यस्य ग्रहणमिच्छसि।  
न वधार्थं सुदुर्धर्षं वरमद्य प्रयाचसे ॥ ८ ॥

किमर्थं च नरव्याघ्र न वधं तस्य काङ्‌क्षसे।  
नाशंससि क्रियामेतां मत्तो दुर्योधन ध्रुवम् ॥ ९ ॥

आहोस्विद् धर्मराजस्य द्वेष्टा तस्य न विद्यते।  
यदीच्छसि त्वं जीवन्तं कुलं रक्षसि चात्मनः ॥ १० ॥

अथवा भरतश्रेष्ठ निर्जित्य युधि पाण्डवान्।  
राज्यं सम्प्रति दत्त्वा च सौभ्रात्रं कर्तुमिच्छसि ॥ ११ ॥

धन्यः कुन्तीसुतो राजा सुजातं चास्य धीमतः।  
अजातशत्रुता सत्या तस्य यत् स्निह्यते भवान् ॥ १२ ॥

द्रोणेन चैवमुक्तस्य तव पुत्रस्य भारत।  
सहसा निःसृतों भावो योऽस्य नित्यं हृदि स्थितः ॥ १३ ॥

नाकारो गूहितुं शक्यो बृहस्पतिसमैरपि।  
तस्मात्तव सुतो राजन् प्रहृष्टो वाक्यमब्रवीत् ॥ १४ ॥

वधे कुन्तिसुतस्याजौ नाचार्य विजयो मम।  
हते युधिष्ठिरे पार्था हन्युः सर्वान् हि नो ध्रुवम्॥१५॥

न च शक्या रणे सर्वे निहन्तुममरैरपि।  
(यदि सर्वे हनिष्यन्ते पाण्डवाः ससुता मृधे।  
ततः कृत्स्नं वशे कृत्वा निःशेषं नृपमण्डलम्॥  
ससागरवनां स्फीतां विजित्य वसुधामिमाम्।  
विष्णुर्दास्यति कृष्णायै कुन्त्यै वा पुरुषोत्तमः॥)  
य एव तेषां शेषः स्यात् स एवास्मान्‌ न शेषयेत्॥१६॥

सत्यप्रतिज्ञे त्वानीते पुनर्द्यूतेन निर्जिते।  
पुनर्यास्यन्त्यरण्याय पाण्डवास्तमनुव्रताः ॥ १७ ॥

सोऽयं मम जयो व्यक्तं दीर्घकालं भविष्यति।  
अतो न वधमिच्छामि धर्मराजस्य कर्हिचित् ॥ १८ ॥

तस्य जिह्ममभिप्रायं ज्ञात्वा द्रोणोऽथ तत्त्ववित्।  
तं वरं सान्तरं तस्मै ददौ संचिन्त्य बुद्धिमान् ॥ १९ ॥

न चेद् युधिष्ठिरं वीरः पालयत्यर्जुनो युधि।  
मन्यस्व पाण्डवश्रेष्ठमानीतं वशमात्मनः ॥ २० ॥

न हि शक्यो रणे पार्थः सेन्द्रैर्देवासुरैरपि।  
प्रत्युद्यातुमतस्तात नैतदामर्षयाम्यहम् ॥ २१ ॥

असंशयं स मे शिष्यो मत्पूर्वश्चास्त्रकर्मणि।  
तरुणः सुकृतैर्युक्त एकायनगतश्च ह ॥ २२ ॥  
अस्त्राणीन्द्राच्च रुद्राच्च भूयः स समवाप्तवान्।  
अमर्षितश्च ते राजंस्ततो नामर्षयाम्यहम् ॥ २३ ॥

स चापक्रम्यतां युद्धाद् येनोपायेन शक्यते।  
अपनीते ततः पार्थे धर्मराजो जितस्त्वया ॥ २४ ॥

ग्रहणे हि जयस्तस्य न वधे पुरुषर्षभ।  
एतेन चाप्युपायेन ग्रहणं समुपैष्यसि ॥ २५ ॥

अहं गृहीत्वा राजानं सत्यधर्मपरायणम्।  
आनयिष्यामि ते राजन् वशमद्य न संशयः ॥ २६ ॥  
यदि स्थास्यति संग्रामे मुहूर्तमपि मेऽग्रतः।  
अपनीते नरव्याघ्रे कुन्तीपुत्रे धनंजये ॥ २७ ॥

फाल्गुनस्य समीपे तु न हि शक्यो युधिष्ठिरः।  
ग्रहीतुं समरे राजन् सेन्द्रैरपि सुरासुरैः ॥ २८ ॥

सान्तरं तु प्रतिज्ञाते राज्ञो द्रोणेन निग्रहे।  
गृहीतं तममन्यन्त तव पुत्राः सुबालिशाः ॥ २९ ॥

पाण्डवेयेषु सापेक्षं द्रोणं जानाति ते सुतः।  
ततः प्रतिज्ञास्थैर्यार्थं स मन्त्रो बहुलीकृतः ॥ ३० ॥

ततो दुर्योधनेनापि ग्रहणं पाण्डवस्य तत्।  
(स्कन्धावारेषु सर्वेषु यथास्थानेषु मारिष।)  
सैन्यस्थानेषु सर्वेषु सुघोषितमरिंदम ॥ ३१ ॥