+++
title_full = "016 वृषसेनका पराक्रम, कौरव-पाण्डववीरोंका तुमुल युद्ध, द्रोणाचार्यके द्वारा पाण्डवपक्षके अनेक वीरोंका वध तथा अर्जुनकी विजय"
title = "०१६ प्रथमदिवसावहारे"

+++


तद् बलं सुमहद् दीर्णं त्वदीयं प्रेक्ष्य वीर्यवान्।  
दधारैको रणे राजन् वृषसेनोऽस्त्रमायया ॥ १ ॥

शरा दश दिशो मुक्ता वृषसेनेन संयुगे।  
विचेरुस्ते विनिर्भिद्य नरवाजिरथद्विपान् ॥ २ ॥

तस्य दीप्ता महाबाणा विनिश्चेरुः सहस्रशः।  
भानोरिव महाराज धर्मकाले मरीचयः ॥ ३ ॥

तेनार्दिता महाराज रथिनः सादिनस्तथा।  
निपेतुरुर्व्यां सहसा वातभग्ना इव द्रुमाः ॥ ४ ॥

हयौघांश्च रथौघांश्च गजौघांश्च महारथः।  
अपातयद् रणे राजन् शतशोऽथ सहस्रशः ॥ ५ ॥

दृष्ट्वा तमेकं समरे विचरन्तमभीतवत्।  
सहिताः सर्वराजानः परिवव्रुः समन्ततः ॥ ६ ॥

नाकुलिस्तु शतानीको वृषसेनं समभ्ययात्।  
विव्याध चैनं दशभिर्नाराचैर्मर्मभेदिभिः ॥ ७ ॥

तस्य कर्णात्मजश्चापं छित्त्वा केतुमपातयत्।  
तं भ्रातरं परीप्सन्तो द्रौपदेयाः समभ्ययुः ॥ ८ ॥

कर्णात्मजं शरव्रातैरदृश्यं चक्रुरञ्जसा ।  
तान् नदन्तोऽभ्यधावन्त द्रोणपुत्रमुखा रथाः ॥ ९ ॥  
छादयन्तो महाराज द्रौपदेयान् महारथान्।  
शरैर्नानाविधैस्तूर्णं पर्वताञ्जलदा इव ॥ १० ॥

तान् पाण्डवाः प्रत्यगृह्णंस्त्वरिताः पुत्रगृद्धिनः।  
पञ्चालाः केकया मत्स्याः सृञ्जयाश्चोद्यतायुआः ॥ ११ ॥

तद् युद्धमभवद् घोरं सुमहल्लोमहर्षणम्।  
त्वदीयैः पाण्डुपुत्राणां देवानामिव दानवैः ॥ १२ ॥

एवं युयुधिरे वीराः संरब्धाः कुरुपाण्डवाः।  
परस्परमुदीक्षन्तः परस्परकृतागसः ॥ १३ ॥

तेषां ददृशिरे कोपाद् वपूंष्यमिततेजसाम्।  
युयुत्सूनामिवाकाशे पतत्त्रिवरभोगिनाम् ॥ १४ ॥

भीमकर्णकृपद्रोणद्रौणिपार्षतसात्यकैः ।  
बभासे स रणोद्देशः कालसूर्य इवोदितः ॥ १५ ॥

तदाऽऽसीत् तुमुलं युद्धं निघ्नतामितरेतरम्।  
महाबलानां बलिभिर्दानवानां यथा सुरैः ॥ १६ ॥

ततो युधिष्ठिरानीकमुद्धतार्णवनिःस्वनम् ।  
त्वदीयमवधीत् सैन्यं सम्प्रद्रुतमहारथम् ॥ १७ ॥

तत् प्रभग्नं बलं दृष्ट्वा शत्रुभिर्भृशमर्दितम्।  
अलं द्रुतेन वः शूरा इति दोणोऽभ्यभाषत ॥ १८ ॥

(भारद्वाजममर्षश्च विक्रमश्च समाविशत् ।  
समुद्‌धृत्य निषङ्गाच्च धनुर्ज्यामवमृज्य च॥  
महाशरधनुष्पाणिर्यन्तारमिदमब्रवीत् ।

सारथे याहि यत्रैव पाण्डरेण विराजता॥  
ध्रियमाणेन छत्रेण राजा तिष्ठति धर्मराट्।

तदेतद् दीर्यते सैन्यं धार्तराष्ट्रमनेकधा॥  
एतत् संस्तम्भयिष्यामि प्रतिवार्य युधिष्ठिरम्।

न हि मामभिवर्षन्ति संयुगे तात पाण्डवाः॥  
मात्स्याः पाञ्चालराजानः सर्वे च सहसोमकाः।

अर्जुनो मत्प्रसादाद्धि महास्त्राणि समाप्तवान्॥  
न मामुत्सहते तात न भीमो न च सात्यकिः।

मत्प्रसादाद्धि बीभत्सुः परमेष्वासतां गतः॥  
ममैवास्त्रं विजानाति धृष्टद्युम्नोऽपि पार्षतः।

नायं संरक्षितुं कालः प्राणांस्तात जयैषिणा॥  
याहि स्वर्गं पुरस्कृत्य यशसे च जयाय च।

एवं संचोदितो यन्ता द्रोणमभ्यवहत् ततः॥  
तदाश्वहृदयेनाश्वानभिमन्त्र्याशु हर्षयन् ।  
रथेन सवरूथेन भास्वरेण विराजता॥

तं करूषाश्च मत्स्याश्च चेदयश्च ससात्वताः।  
पाण्डवाश्च सपञ्चालाः सहिताः पर्यवारयन्॥)

ततः शोणहयः क्रुद्धश्चतुर्दन्त इव द्विपः।  
प्रविश्य पाण्डवानीकं युधिष्ठिरमुपाद्रवत् ॥ १९ ॥

तमाविध्यच्छितैर्बाणैः कङ्कपत्रैर्युधिष्ठिरः ।  
तस्य द्रोणो धनुश्छित्त्वा तं द्रुतं समुपाद्रवत् ॥ २० ॥

चक्ररक्षः कुमारस्तु पञ्चालानां यशस्करः।  
दधार द्रोणमायान्तं वेलेव सरितां प्रतिम ॥ २१ ॥

द्रोणं निवारितं दृष्ट्वा कुमारेण द्विजर्षभम्।  
सिंहनादरवो ह्यासीत् साधु साध्विति भाषितम् ॥ २२ ॥

कुमारस्तु ततो द्रोणं सायकेन महाहवे।  
विव्याधोरसि संक्रुद्धः सिंहवच्च नदन् मुहुः ॥ २३ ॥

संवार्य च रणे द्रोणं कुमारस्तु महाबलः।  
शरैरनेकसाहस्रैः कृतहस्तो जितश्रमः ॥ २४ ॥

तं शूरमार्यव्रतिनं मन्त्रास्त्रेषु कृतश्रमम्।  
चक्ररक्षं परामृद्नात् कुमारं द्विजपुङ्गवः ॥ २५ ॥

स मध्यं प्राप्य सैन्यानां सर्वाः प्रविचरन् दिशः।  
तव सैन्यस्य गोप्ताऽऽसीद् भारद्वाजो द्विजर्षभः ॥ २६ ॥

शिखण्डिनं द्वादशभिर्विंशत्या चोत्तमौजसम् ।  
नकुलं पञ्चभिर्विद्‌ध्वा सहदेवं च सप्तभिः ॥ २७ ॥  
युधिष्ठिरं द्वादशभिर्द्रौपदेयांस्त्रिभिस्त्रिभिः ।  
सात्यकिं पञ्चभिर्विद्ध्वा मत्स्यं च दशभिः शरैः ॥ २८ ॥

व्यक्षोभयद् रणे योधान् यथा मुख्यमभिद्रवन्।  
अभ्यवर्तत सम्प्रेप्सुः कुन्तीपुत्रं युधिष्ठिरम् ॥ २९ ॥

युगन्धरस्ततो राजन् भारद्वाजं महारथम्।  
वारयामास संक्रुद्धं वातोद्धतमिवार्णवम् ॥ ३० ॥

युधिष्ठिरं स विद्‌ध्वा तु शरैः संनतपर्वभिः।  
युगन्धरं तु भल्लेन रथनीडादपातयत् ॥ ३१ ॥

ततो विराटद्रुपदौ केकयाः सात्यकिः शिबिः।  
व्याघ्रदत्तश्च पाञ्चाल्यः सिंहसेनश्च वीर्यवान् ॥ ३२ ॥  
एते चान्ये च बहवः परीप्सन्तो युधिष्ठिरम्।  
आवव्रुस्तस्य पन्थानं किरन्तः सायकान् बहून् ॥ ३३ ॥

व्याघ्रदत्तस्तु पाञ्चाल्यो द्रोणं विव्याध मार्गणैः।  
पञ्चाशता शितै राजंस्तत उच्चुक्रुशुर्जनाः ॥ ३४ ॥

त्वरितं सिंहसेनस्तु द्रोणं विद्‌ध्वा महारथम्।  
प्राहसत् सहसा हृष्टस्त्रासयन् वै महारथान् ॥ ३५ ॥

ततो विस्फार्य नयने धनुर्ज्यामवमृज्य च।  
तलशब्दं महत् कृत्वा द्रोणस्तं समुपाद्रवत् ॥ ३६ ॥

ततस्तु सिंहसेनस्य  
शिरः कायात् सकुण्डलम् ।  
व्याघ्रदत्तस्य चाक्रम्य  
भल्लाभ्यामाहरद् बली ॥ ३७ ॥

तान् प्रमथ्य शरव्रातैः  
पाण्डवानां महारथान् ।  
युधिष्ठिररथाभ्याशे  
तस्थौ मृत्युरिवान्तकः ॥ ३८ ॥

ततोऽभवन्महाशब्दो राजन् यौधिष्ठिरे बले।  
हतो राजेति योधानां समीपस्थे यतव्रते ॥ ३९ ॥

अब्रुवन् सैनिकास्तत्र दृष्ट्वा द्रोणस्य विक्रमम्।  
अद्य राजा धार्तराष्ट्रः कृतार्थो वै भविष्यति ॥ ४० ॥

अस्मिन् मुहूर्ते द्रोणस्तु पाण्डवं गृह्य हर्षितः।  
आगमिष्याति नो नूनं धार्तराष्ट्रस्य संयुगे ॥ ४१ ॥

एवं संजल्पतां तेषां तावकानां महारथः।  
आयाज्जवेन कौन्तेयो रथघोषेण नादयन् ॥ ४२ ॥

शोणितोदां रथावर्तां कृत्वा विशसने नदीम्।  
शूरास्थिचयसंकीर्णां प्रेतकूलापहारिणीम् ॥ ४३ ॥  
तां शरौघमहाफेनां प्रासमत्स्यसमाकुलाम् ।  
नदीमुत्तीर्य वेगेन कुरून् विद्राव्य पाण्डवः ॥ ४४ ॥  
ततः किरीटी सहसा द्रोणानीकमुपाद्रवत्।

छादयन्निषुजालेन महता मोहयन्निव ॥ ४५ ॥  
शीघ्रमभ्यस्यतो बाणान् संदधानस्य चानिशम्।  
नान्तरं ददृशे कश्चित् कौन्तेयस्य यशस्विनः ॥ ४६ ॥

न दिशो नान्तरिक्षं च न द्यौर्नैव च मेदिनी।  
अदृश्यन्त महाराज बाणभूता इवाभवन् ॥ ४७ ॥

नादृश्यत तदा राजंस्तत्र किंचन संयुगे।  
बाणान्धकारे महति कृते गाण्डीवधन्वना ॥ ४८ ॥

सूर्ये चास्तमनुप्राप्ते तमसा चाभिसंवृते।  
नाज्ञायत तदा शत्रुर्न सुहृन्न च कश्चन ॥ ४९ ॥

ततोऽवहारं चक्रुस्ते द्रोणदुर्योधनादयः ।  
तान् विदित्वा पुनस्त्रस्तानयुद्धमनसः परान् ॥ ५० ॥  
स्वान्यनीकानि बीभत्सुः शनकैरवहारयत् ।

ततोऽभितुष्टुवुः पार्थं प्रहृष्टाः पाण्डुसृंजयाः ॥ ५१ ॥  
पञ्चालाश्च मनोज्ञाभिर्वाग्भिः सूर्यमिवर्षयः ।

एवं स्वशिबिरं प्रायाज्जित्वा शत्रून् धनंजयः ॥ ५२ ॥  
पृष्ठतः सर्वसैन्यानां मुदितो वै सकेशवः ॥ ५३ ॥

मसारगल्वर्कसुवर्णरूपै-  
र्वज्रप्रवालस्फटिकैश्च मुख्यैः ।  
चित्रे रथे पाण्डुसुतो बभासे  
नक्षत्रचित्रे वियतीव चन्द्रः ॥ ५४ ॥