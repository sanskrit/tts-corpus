+++
title_full = "014 द्रोणका पराक्रम, कौरव-पाण्डववीरोंका द्वन्द्वयुद्ध, रणनदीका वर्णन तथा अभिमन्युकी वीरता"
title = "०१४ अभिमन्युपराक्रमे"

+++


ततः स पाण्डवानीके जनयन् सुमहद् भयम्।  
व्यचरत् पृतनां द्रोणो दहन् कक्षमिवानलः ॥ १ ॥

निर्दहन्तमनीकानि साक्षादग्निमिवोत्थितम् ।  
दृष्ट्वा रुक्मरथं क्रुद्धं समकम्पन्त सृञ्जयाः ॥ २ ॥

सततं कृष्यतः संख्ये धनुषोऽस्याशुकारिणः।  
ज्याघोषः शुश्रुवेऽत्यर्थं विस्फूर्जितमिवाशनेः ॥ ३ ॥

रथिनः सादिनश्चैव नागानश्वान् पदातिनः।  
रौद्रा हस्तवता मुक्ताः सम्मृद्‌नन्ति स्म सायकाः ॥ ४ ॥

नानद्यमानः पर्जन्यः प्रवृद्धः शुचिसंक्षये।  
अश्मवर्षमिवावर्षत् परेषामावहद् भयम् ॥ ५ ॥

विचरन् स तदा राजन् सेनां संक्षोभयन् प्रभुः।  
वर्धयामास संत्रासं शात्रवाणाममानुषम् ॥ ६ ॥

तस्य विद्युदिवाभ्रेषु चापं हेमपरिष्कृतम्।  
भ्रमद्रथाम्बुदे चास्मिन् दृष्यते स्म पुनः पुनः ॥ ७ ॥

स वीरः सत्यवान् प्राज्ञो धर्मनित्यः सदा पुनः।  
युगान्तकालवद् घोरां रौद्रां प्रावर्तयन्नदीम् ॥ ८ ॥

अमर्षवेगप्रभवां क्रव्यादगणसंकुलाम् ।  
बलौघैः सर्वतः पूर्णां ध्वजवृक्षापहारिणीम् ॥ ९ ॥

शोणितोदां रथावर्तां हस्त्यश्वकृतरोधसम् ।  
कवचोडुपसंयुक्तां मांसपङ्कसमाकुलाम् ॥ १० ॥

मेदोमज्जास्थिसिकतामुष्णीषचयफेनिलाम् ।  
संग्रामजलदापूर्णां प्रासमत्स्यसमाकुलाम् ॥ ११ ॥

नरनागाश्वकलिलां शरवेगौघवाहिनीम् ।  
शरीरदारुसंघट्टां रथकच्छपसंकुलाम् ॥ १२ ॥

उत्तमाङ्गैः पङ्कजिनीं निस्त्रिंशझषसंकुलाम् ।  
रथनागह्रदोपेतां नानाभरणभूषिताम् ॥ १३ ॥

महारथशतावर्तां भूमिरेणूर्मिमालिनीम् ।  
महावीर्यवतां संख्ये सुतरां भीरुदुस्तराम् ॥ १४ ॥

शरीरशतसम्बाधां गृध्रकङ्कनिषेविताम् ।  
महारथसहस्राणि नयन्तीं यमसादनम् ॥ १५ ॥

शूलव्यालसमाकीर्णां प्राणिवाजिनिषेविताम् ।  
छिन्नक्षत्रमहाहंसां मुकुटाण्डजसेविताम् ॥ १६ ॥

चक्रकूर्मां गदानक्रां शरक्षुद्रझषाकुलाम् ।  
बकगृध्रसृगालानां घोरसंघैर्निषेविताम् ॥ १७ ॥

निहतान् प्राणिनः संख्ये द्रोणेन बलिना रणे।  
वहन्तीं पितृलोकाय शतशो राजसत्तम ॥ १८ ॥

शरीरशतसम्बाधां केशशैवलशाद्वलाम् ।  
नदीं प्रावर्तयद् राजन् भीरूणां भयवर्धिनीम् ॥ १९ ॥

तर्जयन्तमनीकानि तानि तानि महारथम्।  
सर्वतोऽभ्यद्रवन् द्रोणं युधिष्ठिरपुरोगमाः ॥ २० ॥

तानभिद्रवतः शूरांस्तावका दृढविक्रमाः ।  
सर्वतः प्रत्यगृह्णन्त तदभूल्लोमहर्षणम् ॥ २१ ॥

शतमायस्तु शकुनिः सहदेवं समाद्रवत्।  
सनियन्तृध्वजरथं विव्याध निशितैः शरैः ॥ २२ ॥

तस्य माद्रीसुतः केतुं धनुः सूतं हयानपि।  
नातिक्रुद्धः शरैश्छित्त्वा षष्ट्या विव्याध सौबलम् ॥ २३ ॥

सौबलस्तु गदां गृह्य प्रचस्कन्द रथोत्तमात्।  
स तस्य गदया राजन् रथात् सूतमपातयत् ॥ २४ ॥

ततस्तौ विरथौ राजन् गदाहस्तौ महाबलौ।  
चिक्रीडतू रणे शूरौ सशृङ्गाविव पर्वतौ ॥ २५ ॥

द्रोणः पाञ्चालराजानं विद्‌ध्वा दशभिराशुगैः।  
बहुभिस्तेन चाभ्यस्तस्तं विव्याध ततोऽधिकैः ॥ २६ ॥

विविंशतिं भीमसेनो विंशत्या निशितैः शरैः।  
विद्‌ध्वा नाकम्पयद् वीरस्तदद्भुतमिवाभवत् ॥ २७ ॥

विविंशतिस्तु सहसा व्यश्वकेतुशरासनम् ।  
भीमं चक्रे महाराज ततः सैन्यान्यपूजयन् ॥ २८ ॥

स तन्न ममृषे वीरः शत्रोर्विक्रममाहवे।  
ततोऽस्य गदया दान्तान् हयान् सर्वानपातयत् ॥ २९ ॥

हताश्वात् सरथाद् राजन् गृह्य चर्म महाबलः।  
अभ्यायाद् भीमसेनं तु मत्तो मत्तमिव द्विपम् ॥ ३० ॥

शल्यस्तु नकुलं वीरः स्वस्रीयं प्रियमात्मनः।  
विव्याध प्रहसन् बाणैर्लालयन् कोपयन्निव ॥ ३१ ॥

तस्याश्वानातपत्रं च ध्वजं सूतमथो धनुः।  
निपात्य नकुलः संख्ये शङ्खं दध्मौ प्रतापवान् ॥ ३२ ॥

धृष्टकेतुः कृपेणास्तान्‌ छित्त्वा बहुविधाञ्छरान्।  
कृपं विव्याध सप्तत्या लक्ष्म चास्याहरत् त्रिभिः ॥ ३३ ॥

तं कृपः शरवर्षेण महता समवारयत्।  
विव्याध च रणे विप्रो धृष्टकेतुममर्षणम् ॥ ३४ ॥

सात्यकिः कृतवर्माणं नाराचेन स्तनान्तरे।  
विद्ध्वा विव्याध सप्तत्या पुनरन्यैः स्मयन्निव ॥ ३५ ॥

तं भोजः सप्तसप्तत्या विद्ध्वाऽऽशु निशितैः शरैः।  
नाकम्पयत शैनेयं शीघ्रो वायुरिवाचलम् ॥ ३६ ॥

सेनापतिः सुशर्माणं भृशं मर्मस्वताडयत्।  
स चापि तं तोमरेण जत्रुदेशेऽभ्यताडयत् ॥ ३७ ॥

वैकर्तनं तु समरे विराटः प्रत्यवारयत्।  
सह मत्स्यैर्महावीर्यैस्तदद्भुतमिवाभवत् ॥ ३८ ॥

तत् पौरुषमभूत् तत्र सूतपुत्रस्य दारुणम्।  
यत् सैन्यं वारयामास शरैः संनतपर्वभिः ॥ ३९ ॥

द्रुपदस्तु स्वयं राजा भगदत्तेन संगतः।  
तयोर्युद्धं महाराज चित्ररूपमिवाभवत् ॥ ४० ॥

भगदत्तस्तु राजानं द्रुपदं नतपर्वभिः।  
सनियन्तृध्वजरथं विव्याध पुरुषर्षभः ॥ ४१ ॥

द्रुपदस्तु ततः क्रुद्धो भगदत्तं महारथम्।  
आजघानोरसि क्षिप्रं शरेणानतपर्वणा ॥ ४२ ॥

युद्धं योधवरौ लोके सौमदत्तिशिखण्डिनौ।  
भूतानां त्रासजननं चक्रातेऽस्त्रविशारदौ ॥ ४३ ॥

भूरिश्रवा रणे राजन् याज्ञसेनिं महारथम्।  
महता सायकौघेन छादयामास वीर्यवान् ॥ ४४ ॥

शिखण्डी तु ततः क्रुद्धः सौमदत्तिं विशाम्पते।  
नवत्या सायकानां तु कम्पयामास भारत ॥ ४५ ॥

राक्षसौ रौद्रकर्माणौ हैडिम्बालम्बुषावुभौ ।  
चक्रातेऽत्यद्भुतं युद्धं परस्परजयैषिणौ ॥ ४६ ॥

मायाशतसृजौ दृप्तौ मायाभिरितरेतरम् ।  
अन्तर्हितौ चेरतुस्तौ भृशं विस्मयकारिणौ ॥ ४७ ॥

चेकितानोऽनुविन्देन युयुधे चातिभैरवम् ।  
यथा देवासुरे युद्धे बलशक्रौ महाबलौ ॥ ४८ ॥

लक्ष्मणः क्षत्रदेवेन विमर्दमकरोद् भृशम्।  
यथा विष्णुः पुरा राजन् हिरण्याक्षेण संयुगे ॥ ४९ ॥

ततः प्रचलिताश्वेन विधिवत्कल्पितेन च।  
रथेनाभ्यपतद् राजन् सौभद्रं पौरवो नदन् ॥ ५० ॥

ततोऽभ्ययात् सत्वरितो युद्धाकाङ्क्षी महाबलः।  
तेन चक्रे महद् युद्धमभिमन्युररिंदमः ॥ ५१ ॥

पौरवस्त्वथ सौभद्रं शरव्रातैरवाकिरत् ।  
तस्यार्जुनिर्ध्वजं छत्रं धनुश्चोर्व्यामपातयत् ॥ ५२ ॥

सौभद्रः पौरवं त्वन्यैर्विद्ध्वा सप्तभिराशुगैः।  
पञ्चभिस्तस्य विव्याध हयान् सूतं च सायकैः ॥ ५३ ॥

ततः प्रहर्षयन् सेनां सिंहवद् विनदन् मुहुः।  
समादत्तार्जुनिस्तूर्णं पैरवान्तकरं शरम् ॥ ५४ ॥

तं तु संधितमाज्ञाय सायकं घोरदर्शनम्।  
द्वाभ्यां शराभ्यां हार्दिक्यश्चिच्छेद सशरं धनुः ॥ ५५ ॥

तदुत्सृज्य धनुश्छिन्नं सौभद्रः परवीरहा।  
उद्बबर्ह सितं खड्‌गमाददानः शरावरम् ॥ ५६ ॥

स तेनानेकतारेण चर्मणा कृतहस्तवत्।  
भ्रान्तासिर्व्यचरन्मार्गान् दर्शयन् वीर्यमात्मनः ॥ ५७ ॥

भ्रामितं पुनरुद्भ्रान्तमाधूतं पुनरुत्थितम् ।  
चर्मनिस्त्रिंशयो राजन् निर्विशेषमदृश्यत ॥ ५८ ॥

स पौरवरथस्येषामाप्लुत्य सहसा नदन्।  
पौरवं रथमास्थाय केशपक्षे परामृशत् ॥ ५९ ॥

जघानास्य पदा सूतमसिनापातयद् ध्वजम्।  
विक्षोभ्याम्भोनिधिं तार्क्ष्यस्तं नागमिव चाक्षिपत् ॥ ६० ॥

तमागलितकेशान्तं ददृशुः सर्वपार्थिवाः ।  
उक्षाणमिव सिंहेन पात्यमानमचेतसम् ॥ ६१ ॥

तमार्जुनिवशं प्राप्तं कृष्यमाणमनाथवत् ।  
पौरवं पातितं दष्ट्वा नामृष्यत जयद्रथः ॥ ६२ ॥

स बर्हिबर्हावततं किंकिणीशतजालवत् ।  
चर्म चादाय खड्गं च नदन् पर्यपतद् रथात् ॥ ६३ ॥

ततः सैन्धवमालोक्य कार्ष्णिरुत्सृज्य पौरवम्।  
उत्पपात रथात् तूर्णं श्येनवन्निपपात च ॥ ६४ ॥

प्रासपट्टिशनिस्त्रिंशाञ्छत्रुभिः सम्प्रचोदितान् ।  
चिच्छेद चासिना कार्ष्णिश्चर्मणा संरुरोध च ॥ ६५ ॥

स दर्शयित्वा सैन्यानां स्वबाहुबलमात्मनः।  
तमुद्यम्य महाखड्‌गं चर्म चाथ पुनर्बली ॥ ६६ ॥  
वृद्धक्षत्रस्य दायादं पितुरत्यन्तवैरिणम् ।  
ससाराभिमुखः शूरः शार्दूल इव कुञ्जरम् ॥ ६७ ॥

तौ परस्परमासाद्य खड्गदन्तनखायुधौ ।  
हृष्टवत् सम्प्रजह्राते व्याघ्रकेसरिणाविव ॥ ६८ ॥

सम्पातेष्वभिघातेषु निपातेष्वसिचर्मणोः ।  
न तयोरन्तरं कश्चिद् ददर्श नरसिंहयोः ॥ ६९ ॥

अवक्षेपोऽसिनिर्ह्रादः शस्त्रान्तरनिदर्शनम् ।  
बाह्यान्तरनिपातश्च निर्विशेषमदृश्यत ॥ ७० ॥

बाह्यमाभ्यन्तरं चैव चरन्तौ मार्गमुत्तमम्।  
ददृशाते महात्मानौ सपक्षाविव पर्वतौ ॥ ७१ ॥

ततो विक्षिपतः खड्गं सौभद्रस्य यशस्विनः।  
शरावरणपक्षान्ते प्रजहार जयद्रथः ॥ ७२ ॥

रुक्मपत्रान्तरे सक्तस्तस्मिंश्चर्मणि भास्वरे ।  
सिन्धुराजबलोद्धूतः सोऽभज्यत महानसिः ॥ ७३ ॥

भग्नमाज्ञाय निस्त्रिंशमवप्लुत्य पदानि षट्।  
अदृश्यत निमेषेण स्वरथं पुनरास्थितः ॥ ७४ ॥

तं कार्ष्णिं समरान्मुक्तमास्थितं रथमुत्तमम्।  
सहिताः सर्वराजानः परिवव्रुः समन्ततः ॥ ७५ ॥

ततश्चर्म च खड्‌गं च समुत्क्षिप्य महाबलः।  
ननादार्जुनदायादः प्रेक्षमाणो जयद्रथम् ॥ ७६ ॥

सिन्धुराजं परित्यज्य सौभद्रः परवीरहा।  
तापयामास तत् सैन्यं भुवनं भास्करो यथा ॥ ७७ ॥

तस्य सर्वायसीं शक्तिं शल्यः कनकभूषणाम्।  
चिक्षेप समरे घोरां दीप्तामग्निशिखामिव ॥ ७८ ॥

तामवप्लुत्य जग्राह विकोशं चाकरोदसिम्।  
वैनतेयो यथा कार्ष्णिः पतन्तमुरगोत्तमम् ॥ ७९ ॥

तस्य लाघवमाज्ञाय सत्त्वं चामिततेजसः।  
सहिताः सर्वराजानः सिंहनादमथानदन् ॥ ८० ॥

ततस्तामेव शल्यस्य सौभद्रः परवीरहा।  
मुमोच भुजवीर्येण वैदूर्यविकृतां शिताम् ॥ ८१ ॥

सा तस्य रथमासाद्य निर्मुक्तभुजगोपमा।  
जघान सूतं शल्यस्य रथाच्चैनमपातयत् ॥ ८२ ॥

ततो विराटद्रुपदौ धृष्टकेतुर्युधिष्ठिरः ।  
सात्यकिः केकया भीमो धृष्टद्युम्नशिखण्डिनौ ॥ ८३ ॥  
यमौ च द्रौपदेयाश्च साधु साध्विति चुक्रुशुः।

बाणशब्दाश्च विविधाः सिंहनादाश्च पुष्कलाः ॥ ८४ ॥  
प्रादुरासन् हर्षयन्तः सौभद्रमपलायिनम् ।

तन्नामृष्यन्त पुत्रास्ते शत्रोर्विजयलक्षणम् ॥ ८५ ॥  
अथैनं सहसा सर्वे समन्तान्निशितैः शरैः।  
अभ्याकिरन् महाराज जलदा इव पर्वतम् ॥ ८६ ॥

तेषां च प्रियमन्विच्छन् सूतस्य च पराभवरम्।  
आर्तायनिरमित्रघ्नः क्रुद्धः सौभद्रमभ्ययात् ॥ ८७ ॥