+++
title_full = "001 भीष्मजीके धराशायी होनेसे कौरवोंका शोक तथा उनके द्वारा कर्णका स्मरण"
title = "००१ धृतराष्ट्रप्रश्ने"

+++


नारायणं नमस्कृत्य नरं चैव नरोत्तमम्।  
देवीं सरस्वतीं व्यासं ततो जयमुदीरयेत्॥

तमप्रतिमसत्त्वौजोबलवीर्यसमन्वितम् ।  
हतं देवव्रतं श्रुत्वा पाञ्चाल्येन शिखण्डिना ॥ १ ॥  
धृतराष्ट्रस्ततो राजा शोकव्याकुललोचनः ।  
किमचेष्टत विप्रर्षे हते पितरि वीर्यवान् ॥ २ ॥

तस्य पुत्रो हि भगवन् भीष्मद्रोणमुखै रथैः।  
पराजित्य महेष्वासान् पाण्डवान् राज्यमिच्छति ॥ ३ ॥

तस्मिन् हते तु भगवन् केतौ सर्वधनुष्मताम्।  
यदचेष्टत कौरव्यस्तन्मे ब्रूहि तपोधन ॥ ४ ॥

निहतं पितरं श्रुत्वा धृतराष्ट्रो जनाधिपः।  
लेभे न शान्तिं कौरव्यश्चिन्ताशोकपरायणः ॥ ५ ॥

तस्य चिन्तयतो दुःखमनिशं पार्थिवस्य तत्।  
आजगाम विशुद्धात्मा पुनर्गावल्गणिस्तदा ॥ ६ ॥

शिबिरात् संजयं प्राप्तं निशि नागाह्वयं पुरम्।  
आम्बिकेयो महाराज धृतराष्ट्रोऽन्वपृच्छत ॥ ७ ॥

श्रुत्वा भीष्मस्य निधनमप्रहृष्टमना भृशम्।  
पुत्राणां जयमाकाङ्‌क्षन् विललापातुरो यथा ॥ ८ ॥

संशोच्य तु महात्मानं भीष्मं भीमपराक्रमम्।  
किमकार्षुः परं तात कुरवः कालचोदिताः ॥ ९ ॥

तस्मिन् विनिहते शूरे दुराधर्षे महात्मनि।  
किं नु स्वित्‌ कुरवोऽकार्षुर्निमग्नाः शोकसागरे ॥ १० ॥

तदुदीर्णं महत् सैन्यं त्रैलोक्यस्यापि संजय।  
भयमुत्पादयेत् तीव्रं पाण्डवानां महात्मनाम् ॥ ११ ॥

को हि दौर्योधने सैन्ये पुमानासीन्महारथः।  
यं प्राप्य समरे वीरा न त्रस्यन्ति महाभये ॥ १२ ॥

देवव्रते तु निहते कुरूणामृषभे तदा।  
किमकार्षुर्नृपतयस्तन्ममाचक्ष्व संजय ॥ १३ ॥

शृणु राजन्नेकमना वचनं ब्रुवतो मम।  
यत् ते पुत्रास्तदाकार्षुर्हते देवव्रते मृधे ॥ १४ ॥

निहते तु तदा भीष्मं  
राजन् सत्यपराक्रमे ।  
तावकाः पाण्डवेयाश्च  
प्राध्यायन्त पृथक् पृथक् ॥ १५ ॥

विस्मिताश्च प्रहृष्टाश्च  
क्षत्रधर्मं निशम्य ते ।  
स्वधर्मं निन्दमानास्ते  
प्रणिपत्य महात्मने ॥ १६ ॥  
शयनं कल्पयामासुर्भीष्मायामितकर्मणे ।  
सोपधानं नरव्याघ्र शरैः संनतपर्वभिः ॥ १७ ॥

विधाय रक्षां भीष्माय समाभाष्य परस्परम्।  
अनुमान्य च गाङ्गेयं कृत्वा चापि प्रदक्षिणम् ॥ १८ ॥  
क्रोधसंरक्तनयनाः समवेत्य परस्परम् ।  
पुनर्युद्धाय निर्जग्मुः क्षत्रियाः कालचोदिताः ॥ १९ ॥

ततस्तूर्यनिनादैश्च भेरीणां निनदेन च।  
तावकानामनीकानि परेषां च विनिर्ययुः ॥ २० ॥

व्यावृत्तेऽर्यम्णि राजेन्द्र पतिते जाह्नवीसुते।  
अमर्षवशमापन्नाः कालोपहतचेतसः ॥ २१ ॥  
अनादृत्य वचः पथ्यं गाङ्गेयस्य महात्मनः।  
निर्ययुर्भरतश्रेष्ठाः शस्त्राण्यादाय सत्वराः ॥ २२ ॥

मोहात् तव सपुत्रस्य वधाच्छान्तनवस्य च।  
कौरव्या मृत्युसाद्भूताः सहिताः सर्वराजभिः ॥ २३ ॥

अजावय इवागोपा वने श्वापदसंकुले।  
भृशमुद्विग्नमनसो हीना देवव्रतेन ते ॥ २४ ॥

पतिते भरतश्रेष्ठे बभूव कुरुवाहिनी।  
द्यौरिवापेतनक्षत्रा हीनं खमिव वायुना ॥ २५ ॥  
विपन्नसस्येव मही वाक् चैवासंस्कृता तथा।  
आसुरीव यथा सेना निगृहीते नृपे बलौ ॥ २६ ॥

विधवेव वरारोहा शुष्कतोयेव निम्नगा।  
वृकैरिव वने रुद्धा पृषती हतयूथपा ॥ २७ ॥  
शरभाहतसिंहेव महती गिरिकन्दरा ।  
भारती भरतश्रेष्ठे पतिते जाह्नवीसुते ॥ २८ ॥

विष्वग्वाताहता रुग्णा नौरिवासीन्महार्णवे ।  
बलिभिः पाण्डवैर्वीरैर्लब्धलक्षैर्भृशार्दिता ॥ २९ ॥

सा तदाऽऽसीद् भृशं सेना व्याकुलाश्वरथद्विपा।  
विपन्नभूयिष्ठनरा कृपणा ध्वस्तमानसा ॥ ३० ॥

तस्यां त्रस्ता नृपतयः सैनिकाश्च पृथग्विधाः।  
पाताल इव मज्जन्तो हीना देवव्रतेन ते ॥ ३१ ॥

कर्णं हि कुरवोऽस्मार्षुः स हि देवव्रतोपमः।  
सर्वशस्त्रभृतां श्रेष्ठं रोचमानमिवातिथिम् ॥ ३२ ॥  
बन्धुमापद्‌गतस्येव तमेवोपागमन्मनः ।  
चुक्रुशुः कर्ण कर्णेति तत्र भारत पार्थिवाः ॥ ३३ ॥

राधेयं हितमस्माकं सूतपुत्रं तनुत्यजम्।  
स हि नायुध्यत तदा दशाहानि महायशाः ॥ ३४ ॥  
सामात्यबन्धुः कर्णो वै तमानयत मा चिरम्।

भीष्मेण हि महाबाहुः सर्वक्षत्रस्य पश्यतः ॥ ३५ ॥  
रथेषु गण्यमानेषु बलविक्रमशालिषु ।  
संख्यातोऽर्धरथः कर्णो द्विगुणः सन् नरर्षभः ॥ ३६ ॥

रथातिरथसंख्यायां योऽग्रणीः शूरसम्मतः ।  
सासुरानपि देवेशान् रणे यो योद्‌धुमुत्सहेत् ॥ ३७ ॥

स तु तेनैव कोपेन राजन् गाङ्गेयमुक्तवान्।  
त्वयि जीवति कौरव्य नाहं योत्स्ये कदाचन ॥ ३८ ॥  
त्वया तु पाण्डवेयेषु निहतेषु महामृधे।  
दुर्योधनमनुज्ञाप्य वनं यास्यामि कौरव ॥ ३९ ॥

पाण्डवैर्वा हते भीष्मे त्वयि स्वर्गमुपेयुषि।  
हन्तास्म्येकरथेनैव कृत्स्नान् यान् मन्यसे रथान् ॥ ४० ॥

एवमुक्त्वा महाबाहुर्दशाहानि महायशाः ।  
नायुध्यत ततः कर्णः पुत्रस्य तव सम्मते ॥ ४१ ॥

भीष्मः समरविक्रान्तः पाण्डवेयस्य भारत।  
जघान समरे योधानसंख्येयपराक्रमः ॥ ४२ ॥

तस्मिंस्तु निहते शूरे सत्यसंधे महौजसि।  
त्वत्सुताः कर्णमस्मार्षुस्तर्तुकामा इव प्लवम् ॥ ४३ ॥

तावकास्तव पुत्राश्च सहिताः सर्वराजभिः।  
हा कर्ण इति चाक्रन्दन् कालोऽयमिति चाब्रुवन् ॥ ४४ ॥

एवं ते स्म हि राधेयं सूतपुत्रं तनुत्यजम्।  
चुक्रुशुः सहिता योधास्तत्र तत्र महाबलाः ॥ ४५ ॥

जामदग्न्याभ्यनुज्ञातमस्त्रे दुर्वारपौरुषम् ।  
अगमन्नो मनः कर्णं बन्धुमात्ययिकेष्विव ॥ ४६ ॥

स हि शक्तो रणे राजंस्त्रातुमस्मान् महाभयात्।  
त्रिदशानिव गोविन्दः सततं सुमहाभयात् ॥ ४७ ॥

तथा तु संजयं कर्णं कीर्तयन्तं पुनः पुनः।  
आशीविषवदुच्छ्‌वस्य धृतराष्ट्रोऽब्रवीदिदम् ॥ ४८ ॥

यत् तद्वैकर्तनं कर्णमगमद् वो मनस्तदा।  
अप्यपश्यत राधेयं सूतपुत्रं तनुत्यजम् ॥ ४९ ॥

अपि तन्न मृषाकार्षीत् कच्चित् सत्यपराक्रमः।  
सम्भ्रान्तानां तदार्तानां त्रस्तानां त्राणमिच्छताम् ॥ ५० ॥

अपि तत् पूरयांचक्रे धनुर्धरवरो युधि।  
यत्तद् विनिहते भीष्मे कौरवाणामपाकृतम् ॥ ५१ ॥

तत् खण्डं पूरयन् कर्णः परेषामादधद् भयम्।  
स हि वै पुरुषव्याघ्रो लोके संजय कथ्यते ॥ ५२ ॥

आर्तानां बान्धवानां च क्रन्दतां च विशेषतः।  
परित्यज्य रणे प्राणांस्तत्त्राणार्थं च शर्म च।  
कृतवान् मम पुत्राणां जयाशां सफलामपि ॥ ५३ ॥