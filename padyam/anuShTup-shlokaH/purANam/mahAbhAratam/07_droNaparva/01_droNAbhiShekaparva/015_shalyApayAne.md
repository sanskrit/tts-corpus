+++
title_full = "015 शल्यके साथ भीमसेनका युद्ध तथा शल्यकी पराजय"
title = "०१५ शल्यापयाने"

+++


बहूनि सुविचित्राणि द्वन्द्वयुद्धानि संजय।  
त्वयोक्तानि निशम्माहं स्पृहयामि सचक्षुषाम् ॥ १ ॥

आश्चर्यभूतं लोकेषु कथयिष्यन्ति मानवाः।  
कुरूणां पाण्डवानां च युद्धं देवासुरोपमम् ॥ २ ॥

न हि मे तृप्तिरस्तीह शृण्वतो युद्धमुत्तमम्।  
तस्मादार्तायनेर्युद्धं सौभद्रस्य च शंस मे ॥ ३ ॥

सादितं प्रेक्ष्य यन्तारं शल्यः सर्वायसीं गदाम्।  
समुत्क्षिप्य नदन् क्रुद्धः प्रचस्कन्द रथोत्तमात् ॥ ४ ॥

तं दीप्तमिव कालाग्निं दण्डहस्तमिवान्तकम्।  
जवेनाभ्यपतद् भीमः प्रगृह्य महतीं गदाम् ॥ ५ ॥

सौभद्रोऽप्यशनिप्रख्यां प्रगृह्य महतीं गदाम्।  
एह्येहीत्यब्रवीच्छल्यं यत्नाद् भीमेन वारितः ॥ ६ ॥

वारयित्वा तु सौभद्रं भीमसेनः प्रतापवान्।  
शल्यमासाद्य समरे तस्थौ गिरिरिवाचलः ॥ ७ ॥

तथैव मद्रराजोऽपि भीमं दृष्ट्वा महाबलम्।  
ससाराभिमुखस्तूर्णं शार्दूल इव कुञ्जरम् ॥ ८ ॥

ततस्तूर्यनिनादाश्च शङ्खानां च सहस्रशः।  
सिंहनादाश्च संजज्ञुर्भेरीणां च महास्वनाः ॥ ९ ॥

पश्यतां शतशो ह्यासीदन्योन्यमभिधावताम् ।  
पाण्डवानां कुरूणां च साधु साध्विति निःस्वनः ॥ १० ॥

न हि मद्राधिपादन्यः सर्वराजसु भारत।  
सोढुमुत्सहते वेगं भीमसेनस्य संयुगे ॥ ११ ॥

तथा मद्राधिपस्यापि गदावेगं महात्मनः।  
सोढुमुत्सहते लोके युधि कोऽन्यो वृकोदरात् ॥ १२ ॥

पट्‌टैर्जाम्बूनदैर्बद्धा बभूव जनहर्षणी ।  
प्रजज्वाल तदाऽऽविद्धा भीमेन महती गदा ॥ १३ ॥

तथैव चरतो मार्गान् मण्डलानि च सर्वशः।  
महाविद्युत्प्रतीकाशा शल्यस्य शुशुभे गदा ॥ १४ ॥

तौ वृषाविव नर्दन्तौ मण्डलानि विचेरतुः।  
आवर्तितगदाशृङ्गावुभौ शल्यवृकोदरौ ॥ १५ ॥

मण्डलावर्तमार्गेषु गदाविहरणेषु च ।  
निर्विशेषमभूद् युद्धं तयोः पुरुषसिंहयोः ॥ १६ ॥

ताडिता भीमसेनेन शल्यस्य महती गदा।  
साग्निज्वाला महारौद्रा तदा तूर्णमशीर्यत ॥ १७ ॥

तथैव भीमसेनस्य द्विषताभिहता गदा।  
वर्षाप्रदोषे खद्योतैर्वृतो वृक्ष इवाबभौ ॥ १८ ॥

गदा क्षिप्ता तु समरे मद्रराजेन भारत।  
व्योम दीपयमाना सा ससृजे पावकं मुहुः ॥ १९ ॥

तथैव भीमसेनेन द्विषते प्रेषिता गदा।  
तापयामास तत् सैन्यं महोल्का पतती यथा ॥ २० ॥

ते गदे गदिनां श्रेष्ठौ समासाद्य परस्परम्।  
श्वसन्त्यौ नागकन्ये वा ससृजाते विभावसुम् ॥ २१ ॥

नखैरिव महाव्याघ्रौ दन्तैरिव महागजौ।  
तौ विचेरतुरासाद्य गदाग्र्याभ्यां परस्परम् ॥ २२ ॥

ततो गदाग्राभिहतौ क्षणेन रुधिरोक्षितौ।  
ददृशाते महात्मानौ किंशुकाविव पुष्पितौ ॥ २३ ॥

शुश्रुवे दिक्षु सर्वासु तयोः पुरुषसिंहयोः।  
गदाभिघातसंह्रादः शक्राशनिरवोपमः ॥ २४ ॥

गदया मद्रराजेन सव्यदक्षिणमाहतः ।  
नाकम्पत तदा भीमो भिद्यमान इवाचलः ॥ २५ ॥

तथा भीमगदावेगैस्ताड्यमानो महाबलः ।  
धैर्यान्मद्राधिपस्तस्थौ वज्रैर्गिरिरिवाहतः ॥ २६ ॥

आपेततुर्महावेगौ समुच्छ्रितगदावुभौ ।  
पुनरन्तरमार्गस्थौ मण्डलानि विचेरतुः ॥ २७ ॥

अथाप्लुत्य पदान्यष्टौ संनिपत्य गजाविव।  
सहसा लोहदण्डाभ्यामन्योन्यमभिजघ्नतुः ॥ २८ ॥

तौ परस्परवेगाच्च गदाभ्यां च भृशाहतौ।  
युगपत् पेततुर्वीरौ क्षिताविन्द्रध्वजाविव ॥ २९ ॥

ततो विह्वलमानं तं निःश्वसन्तं पुनः पुनः।  
शल्यमभ्यपतत् तूर्णं कृतवर्मा महारथः ॥ ३० ॥

दृष्ट्वा चैनं महाराज गदयाभिनिपीडितम्।  
विचेष्टन्तं यथा नागं मूर्च्छयाभिपरिप्लुतम् ॥ ३१ ॥

ततः स्वरथमारोप्य मद्राणामधिपं रणे।  
अपोवाह रणात् तूर्णं कृतवर्मा महारथः ॥ ३२ ॥

क्षीबवद् विह्वलो वीरो निमेषात् पुनरुत्थितः।  
भीमोऽपि सुमहाबाहुर्गदापाणिरदृश्यत ॥ ३३ ॥

ततो मद्राधिपं दृष्ट्वा तव पुत्राः पराङ्‌मुखम्।  
सनागपत्त्यश्वरथाः समकम्पन्त मारिष ॥ ३४ ॥

ते पाण्डवैरर्द्यमानास्तावका जितकाशिभिः ।  
भीता दिशोऽन्वपद्यन्त वातनुन्ना घना इव ॥ ३५ ॥

निर्जित्य धार्तराष्ट्रांस्तु पाण्डवेया महारथाः।  
व्यरोचन्त रणे राजन् दीप्यमाना इवाग्नयः ॥ ३६ ॥

सिंहनादान् भृशं चक्रुः शङ्खान्‌ दध्मुश्च हर्षिताः।  
भेरीश्च वादयामासुर्मृदङ्गांश्चानकैः सह ॥ ३७ ॥