+++
title_full = "008 द्रोणाचार्यके पराक्रम और वधका संक्षिप्त समाचार"
title = "००८ द्रोणवधश्रवणे"

+++


तथा द्रोणमभिघ्नन्तं साश्वसूतरथद्विपान् ।  
व्यथिताः पाण्डवा दृष्ट्वा न चैनं पर्यवारयन् ॥ १ ॥

ततो युधिष्ठिरो राजा धृष्टद्युम्नधनंजयौ।  
अब्रवीत् सर्वतो यत्तैः कुम्भयोनिर्निवार्यताम् ॥ २ ॥

तत्रैनमर्जुनश्चैव पार्षतश्च सहानुगः ।  
प्रत्यगृह्णात् ततः सर्वे समापेतुर्महारथाः ॥ ३ ॥

केकया भीमसेनश्च सौभद्रोऽथ घटोत्कचः।  
युधिष्ठिरो यमौ मत्स्या द्रुपदस्यात्मजास्तथा ॥ ४ ॥  
द्रौपदेयाश्च संहृष्टा धृष्टकेतुः ससात्यकिः।  
चेकितानश्च संक्रुद्धो युयुत्सुश्च महारथः ॥ ५ ॥  
ये चान्ये पार्थिवा राजन् पाण्डवस्यानुयायिनः।  
कुलवीर्यानुरूपाणि चक्रुः कर्माण्यनेकशः ॥ ६ ॥

संरक्ष्यमाणां तां दृष्ट्वा पाण्डवैर्वाहिनीं रणे।  
व्यावृत्य चक्षुषी कोपाद् भारद्वाजोऽन्ववैक्षत ॥ ७ ॥

स तीव्रं कोपमास्थाय रथे समरदुर्जयः।  
व्यधमत् पाण्डवानीकमभ्राणीव सदागतिः ॥ ८ ॥

रथानश्वान् नरान् नागानभिधावन्नितस्ततः ।  
चचारोन्मत्तवद् द्रोणो वृद्धोऽपि तरुणो यथा ॥ ९ ॥

तस्य शोणितदिग्धाङ्गाः शोणास्ते वातरंहसः।  
आजानेया हया राजन्नविश्रान्ता ध्रुवं ययुः ॥ १० ॥

तमन्तकमिव क्रुद्धमापतन्तं यतव्रतम् ।  
दृष्ट्वा सम्प्राद्रवन् योधाः पाण्डवस्य ततस्ततः ॥ ११ ॥

तेषां प्राद्रवतां भीमः पुनरावर्ततामपि।  
पश्यतां तिष्ठतां चासीच्छब्दः परमदारुणः ॥ १२ ॥

शूराणां हर्षजननो भीरूणां भयवर्धनः।  
द्यावापृथिव्योर्विवरं पूरयामास सर्वतः ॥ १३ ॥

ततः पुनरपि द्रोणो नाम विश्रावयन् युधि।  
अकरोद् रौद्रमात्मानं किरञ्छरशतैः परान् ॥ १४ ॥

स तथा तेष्वनीकेषु पाण्डुपुत्रस्य मारिष।  
कालवद् व्यचरद् द्रोणो युवेव स्थविरो बली ॥ १५ ॥

उत्कृत्य च शिरांस्युग्रान् बाहूनपि सुभूषणान्।  
कृत्वा शून्यान् रथोपस्थानुदक्रोशन्महारथान् ॥ १६ ॥

तस्य हर्षप्रणादेन बाणवेगेन वा विभो।  
प्राकम्पन्त रणे योधा गावः शीतार्दिता इव ॥ १७ ॥

द्रोणस्य रथघोषेण मौर्वीनिष्पेषणेन च।  
धनुःशब्देन चाकाशे शब्दः समभवन्महान् ॥ १८ ॥

अथास्य धनुषो बाणा निश्चरन्तः सहस्रशः।  
व्याप्य सर्वा दिशः पेतुर्नागाश्वरथपत्तिषु ॥ १९ ॥

तं कार्मुकमहावेगमस्त्रज्वलितपावकम् ।  
द्रोणमासादयांचक्रुः पञ्चालाः पाण्डवैः सह ॥ २० ॥

तान् सकुञ्जरपत्त्यश्वान् प्राहिणोद् यमसादनम्।  
चक्रेऽचिरेण च द्रोणो महीं शोणितकर्दमाम् ॥ २१ ॥

तन्वता परमास्त्राणि शरान् सततमस्यता।  
द्रोणेन विहितं दिक्षु शरजालमदृश्यत ॥ २२ ॥

पदातिषु रथाश्वेषु वारणेषु च सर्वशः।  
तस्य विद्युदिवाभ्रेषु चरन् केतुरदृश्यत ॥ २३ ॥

स केकयानां प्रवरांश्च पञ्च  
पञ्चालराजं च शरैः प्रमथ्य।  
युधिष्ठिरानीकमदीनसत्त्वो  
द्रोणोऽभ्ययात्‌ कार्मुकबाणपाणिः ॥ २४ ॥

तं भीमसेनश्च धनंजयश्च  
शिनेश्च नप्ता द्रुपदात्मजश्च ।  
शैब्यात्मजः काशिपतिः शिबिश्च  
दृष्ट्वा नदन्तो व्यकिरञ्छरौघैः ॥ २५ ॥

(तेषां शरा द्रोणशरैर्निकृत्ता  
भूमावदृश्यन्त विवर्तमानाः ।  
श्रेणीकृताः संयति मोघवेगा  
द्वीपे नदीनामिव काशरोहाः ॥)

तेषामथ द्रोणधनुर्विमुक्ताः  
पतत्रिणः काञ्चनचित्रपुङ्खाः ।  
भित्त्वा शरीराणि गजाश्वयूनां  
जग्मुर्महीं शोणितदिग्धवाजाः ॥ २६ ॥

सा योधसंघैश्च रथैश्च भूमिः  
शरैर्विभिन्नैर्गजवाजिभिश्च ।  
प्रच्छाद्यमाना पतितैर्बभूव  
समावृता द्यौरिव कालमेघैः ॥ २७ ॥

शैनेयभीमार्जुनवाहिनीशं  
सौभद्रपाञ्चालसकाशिराजम् ।  
अन्यांश्च वीरान् समरे ममर्द  
द्रोणः सुतानां तव भूतिकामः ॥ २८ ॥

एतानि चान्यानि च कौरवेन्द्र  
कर्माणि कृत्वा समरे महात्मा।  
प्रताप्य लोकानिव कालसूर्यो  
द्रोणो गतः स्वर्गमितो हि राजन् ॥ २९ ॥

एवं रुक्मरथः शूरो हत्वा शतसहस्रशः।  
पाण्डवानां रणे योधान् पार्षतेन निपातितः ॥ ३० ॥

अक्षौहिणीमभ्यधिकां शूराणामनिवर्तिनाम् ।  
निहत्य पश्चाद् धृतिमानगच्छत् परमां गतिम् ॥ ३१ ॥

पाण्डवैः सह पञ्चालैरशिवैः क्रूरकर्मभिः।  
हतो रुक्मरथो राजन् कृत्वा कर्म सुदुष्करम् ॥ ३२ ॥

ततो निनादो भूतानामाकाशे समजायत।  
सैन्यानां च ततो राजन्नाचार्ये निहते युधि ॥ ३३ ॥

द्यां धरां खं दिशो वापि प्रदिशश्चानुनादयन्।  
अहो धिगिति भूतानां शब्दः समभवद् भृशम् ॥ ३४ ॥

देवताः पितरश्चैव पूर्वे ये चास्य बान्धवाः।  
ददृशुर्निहतं तत्र भारद्वाजं महारथम् ॥ ३५ ॥

पाण्डवास्तु जयं लब्ध्वा सिंहनादान् प्रचक्रिरे।  
सिंहनादेन महता समकम्पत मेदिनी ॥ ३६ ॥