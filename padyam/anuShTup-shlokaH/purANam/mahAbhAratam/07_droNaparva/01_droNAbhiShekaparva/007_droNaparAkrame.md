+++
title_full = "007 द्रोणाचार्यका सेनापतिके पदपर अभिषेक, कौरव-पाण्डव-सेनाओंका युद्ध और द्रोणका पराक्रम"
title = "००७ द्रोणपराक्रमे"

+++


वेदं षडङ्गं वेदाहमर्थविद्यां च मानवीम्।  
त्रैय्यम्बकमथेष्वस्त्रं शस्त्राणि विविधानि च ॥ १ ॥

ये चाप्युक्ता मयि गुणा भवद्भिर्जयकाङ्‌क्षिभिः।  
चिकीर्षुस्तानहं सर्वान् योधयिष्यामि पाण्डवान् ॥ २ ॥

पार्षतं तु रणे राजन् न हनिष्ये कथंचन।  
स हि सृष्टो वधार्थाय ममैव पुरुषर्षभः ॥ ३ ॥

योधयिष्यामि सैन्यानि नाशयन् सर्वसोमकान्।  
न च मां पाण्डवा युद्धे योधयिष्यन्ति हर्षिताः ॥ ४ ॥

स एवमभ्यनुज्ञातश्चक्रे सेनापतिं ततः।  
द्रोणं तव सुतो राजन् विधिदृष्टेन कर्मणा ॥ ५ ॥

अथाभिषिषिचुर्द्रोणं दुर्योधनमुखा नृपाः ।  
सैनापत्ये यथा स्कन्दं पुरा शक्रमुखाः सुराः ॥ ६ ॥

ततो वादित्रघोषेण शङ्खानां च महास्वनैः।  
प्रादुरासीत् कृते द्रोणे हर्षः सेनापतौ तदा ॥ ७ ॥

ततः पुण्याहघोषेण स्वस्तिवादस्वनेन च।  
संस्तवैर्गीतशब्दैश्च सूतमागधवन्दिनाम् ॥ ८ ॥  
जयशब्दैर्द्विजाग्र्याणां सुभगानर्तितैस्तथा ।  
सत्कृत्य विधिना द्रोणं मेनिरे पाण्डवाञ्जितान् ॥ ९ ॥

सैनापत्यं तु सम्प्राप्य भारद्वाजो महारथः।  
युयुत्सुर्व्यूह्य सैन्यानि प्रायात् तव सुतैः सह ॥ १० ॥

सैन्धवश्च कलिङ्गश्च विकर्णश्च तवात्मजः।  
दक्षिणं पार्श्वमास्थाय समतिष्ठन्त दंशिताः ॥ ११ ॥

प्रपक्षः शकुनिस्तेषां प्रवरैर्हयसादिभिः ।  
ययौ गान्धारकैः सार्धं विमलप्रासयोधिभिः ॥ १२ ॥

कृपश्च कृतवर्मा च चित्रसेनो विविंशतिः।  
दुःशासनमुखा यत्ताः सव्यं पक्षमपालयन् ॥ १३ ॥

तेषां प्रपक्षाः काम्बोजाः सुदक्षिणपुरःसराः।  
ययुरश्वैर्महावेगैः शकाश्च यवनैः सह ॥ १४ ॥

मद्रास्त्रिगर्ताः साम्बष्ठाः प्रतीच्योदीच्यमालवाः ।  
शिबयः शूरसेनाश्च शूद्राश्च मलदैः सह ॥ १५ ॥  
सौवीराः कितवाः प्राच्या दाक्षिणात्याश्च सर्वशः।  
तवात्मजं पुरस्कृत्य सूतपुत्रस्य पृष्ठतः ॥ १६ ॥  
हर्षयन्तः स्वसैन्यानि ययुस्तव सुतैः सह।

प्रवरः सर्वयोधानां बलेषु बलमादधत् ॥ १७ ॥  
ययौ वैकर्तनः कर्णः प्रमुखे सर्वधन्विनाम्।

तस्य दीप्तो महाकायः स्वान्यनीकानि हर्षयन् ॥ १८ ॥  
हस्तिकक्ष्यो महाकेतुर्बभौ सूर्यसमद्युतिः ।

न भीष्मव्यसनं कश्चिद् दृष्ट्वा कर्णममन्यत ॥ १९ ॥  
विशोकाश्चाभवन् सर्वे राजानः कुरुभिः सह।

हृष्टाश्च बहवो योधास्तत्राजल्पन्त वेगतः ॥ २० ॥  
न हि कर्णं रणे दृष्ट्वा युधि स्थास्यन्ति पाण्डवाः।

कर्णो हि समरे शक्तो जेतुं देवान् सवासवान् ॥ २१ ॥  
किमु पाण्डुसुतान् युद्धे हीनवीर्यपराक्रमान्।

भीष्मेण तु रणे पार्थाः पालिता बाहुशालिना ॥ २२ ॥  
तांस्तु कर्णः शरैस्तीक्ष्णैर्नाशयिष्यति संयुगे।

एवं ब्रुवन्तस्तेऽन्योन्यं हृष्टरूपा विशाम्पते ॥ २३ ॥  
राधेयं पूजयन्तश्च प्रशंसन्तश्च निर्ययुः।  
अस्माकं शकटव्यूहो द्रोणेन विहितोऽभवत् ॥ २४ ॥

परेषां क्रौञ्च एवासीद् व्यूहो राजन्‌ महात्मनाम्।  
प्रीयमाणेन विहितो धर्मराजेन भारत ॥ २५ ॥

व्यूहप्रमुखतस्तेषां तस्थतुः पुरुषर्षभौ ।  
वानरध्वजमुच्छ्रित्य विष्वक्सेनधनंजयौ ॥ २६ ॥

ककुदं सर्वसैन्यानां धाम सर्वधनुष्मताम्।  
आदित्यपथगः केतुः पार्थस्यामिततेजसः ॥ २७ ॥  
दीपयामास तत् सैन्यं पाण्डवस्य महात्मनः।

यथा प्रज्वलितः सूर्यो युगान्ते वै वसुंधराम् ॥ २८ ॥  
दीप्यन् दृश्येत हि तथा केतुः सर्वत्र धीमतः।

योधानामर्जुनः श्रेष्ठो गाण्डीवं धनुषां वरम् ॥ २९ ॥  
वासुदेवश्च भूतानां चक्राणां च सुदर्शनम्।

चत्वार्येतानि तेजांसि बहन् श्वेतहयो रथः ॥ ३० ॥  
परेषामग्रतस्तस्थौ कालचक्रमिवोद्यतम् ।  
एवं तौ सुमहात्मानौ बलसेनाग्रगावुभौ ॥ ३१ ॥

तावकानां मुखे कर्णः परेषां च धनंजयः।  
ततो जयाभिसंरब्धौ परस्परवधैषिणौ ॥ ३२ ॥  
अवेक्षेतां तदान्योन्यं समरे कर्णपाण्डवौ।

ततः प्रयाते सहसा भारद्वाजे महारथे ॥ ३३ ॥  
आर्तनादेन घोरेण वसुधा समकम्पत।

ततस्तुमुलमाकाशमावृणोत् सदिवाकरम् ॥ ३४ ॥  
वातोद्धूतं रजस्तीव्रं कौशेयनिकरोपमम् ।  
ववर्ष द्यौरनभ्रापि मांसास्थिरुधिराण्युत ॥ ३५ ॥

गृध्राः श्येना बकाः कङ्का वायसाश्च सहस्रशः।  
उपर्युपरि सेनां ते तदा पर्यपतन् नृप ॥ ३६ ॥

गोमायवश्च प्राक्रोशन् भयदान्‌ दारुणान् रवान्।  
अकार्षुरपसव्यं च बहुशः पृतनां तव ॥ ३७ ॥  
चिखादिषन्तो मांसानि पिपासन्तश्च शोणितम्।

अपतद् दीप्यमाना च सनिर्घाता सकम्पना ॥ ३८ ॥  
उल्का ज्वलन्ती संग्रामे पुच्छेनावृत्य सर्वशः।

परिवेषो महांश्चापि सविद्युत्स्तनयित्नुमान् ॥ ३९ ॥  
भास्करस्याभवद् राजन् प्रयाते वाहिनीपतौ।

एते चान्ये च बहवः प्रादुरासन् सुदारुणाः ॥ ४० ॥  
उत्पाता युधि वीराणां जीवितक्षयकारिणः।

ततः प्रववृते युद्धं परस्परवधैषिणाम् ॥ ४१ ॥  
कुरुपाण्डवसैन्यानां शब्देनापूरयज्जगत् ।

ते त्वन्योन्यं सुसंरब्धाः पाण्डवाः कौरवैः सह ॥ ४२ ॥  
अभ्यघ्नन् निशितैः शस्त्रैर्जयगृद्धाः प्रहारिणः।

स पाण्डवानां महतीं महेष्वासो महाद्युतिः ॥ ४३ ॥  
वेगेनाभ्यद्रवत् सेनां किरञ्छरशतैः शितैः।

द्रोणमभ्युद्यतं दृष्ट्वा पाण्डवाः सह सृञ्जयैः ॥ ४४ ॥  
प्रत्यगृह्णंस्तदा राजञ्छरवर्षैः पृथक् पृथक्।

विक्षोभ्यमाणा द्रोणेन भिद्यमाना महाचमूः ॥ ४५ ॥  
व्यशीर्यत सपाञ्चाला वातेनेव बलाहकाः।

बहूनीह विकुर्वाणो दिव्यान्यस्त्राणि संयुगे ॥ ४६ ॥  
अपीडयत् क्षणेनैव द्रोणः पाण्डवसृञ्जयान्।

ते वध्यमाना द्रोणेन वासवेनेव दानवाः ॥ ४७ ॥  
पञ्चालाः समकम्पन्त धृष्टद्युम्नपुरोगमाः ।

ततो दिव्यास्त्रविच्छूरो याज्ञसेनिर्महारथः ॥ ४८ ॥  
अभिनच्छरवर्षेण द्रोणानीकमनेकधा ।

द्रोणस्य शरवर्षाणि शरवर्षेण पार्षतः ॥ ४९ ॥  
संनिवार्य ततः सर्वान् कुरूनप्यवधीद् बली।

संयम्य तु ततो द्रोणः समवस्थाप्य चाहवे ॥ ५० ॥  
स्वमनीकं महेष्वासः पार्षतं समुपाद्रवत्।

स बाणवर्षं सुमहदसृजत् पार्षतं प्रति ॥ ५१ ॥  
मघवान् समभिक्रुद्धः सहसा दानवानिव।

ते कम्प्यमाना द्रोणेन बाणैः पाण्डवसृञ्जयाः ॥ ५२ ॥  
पुनः पुनरभज्यन्त सिंहेनेवेतरे मृगाः।

तथा पर्यचरद् द्रोणः पाण्डवानां बले बली।  
अलातचक्रवद् राजंस्तदद्भुतमिवाभवत् ॥ ५३ ॥

खचरनगरकल्पं कल्पितं शास्त्रदृष्ट्या  
चलदनिलपताकं ह्लादनं वल्गिताश्वम् ।  
स्फटिकविमलकेतुं त्रासनं शात्रवाणां  
रथवरमधिरूढः संजहारारिसेनाम् ॥ ५४ ॥