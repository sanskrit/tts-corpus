+++
title_full = "173 कर्णद्वारा धृष्टद्युम्न एवं पांचालोंकी पराजय, युधिष्ठिरकी घबराहट तथा श्रीकृष्ण और अर्जुनका घटोत्कचको प्रोत्साहन देकर कर्णके साथ युद्धके लिये भेजना"
title = "१७३ घटोत्कचप्रोत्साहने"

+++


ततः कर्णो रणे दृष्ट्वा पार्षतं परवीरहा।  
आजघानोरसि शरैर्दशभिर्मर्मभेदिभिः ॥ १ ॥

प्रतिविव्याध तं तूर्णं धृष्टद्युम्नोऽपि मारिष।  
दशभिः सायकैर्हृष्टस्तिष्ठ तिष्ठेति चाब्रवीत् ॥ २ ॥

तावन्योन्यं शरैः संख्ये संछाद्य सुमहारथैः।  
पुनः पूर्णायतोत्सृष्टैर्विव्यघाते परस्परम् ॥ ३ ॥

ततः पाञ्चालमुख्यस्य धृष्टद्युम्नस्य संयुगे।  
सारथिं चतुरश्चाश्वान् कर्णो विव्याध सायकैः ॥ ४ ॥

कार्मुकप्रवरं चापि प्रचिच्छेद शितैः शरैः।  
सारथिं चास्य भल्लेन रथनीडादपातयत् ॥ ५ ॥

धृष्टद्युम्नस्तु विरथो हताश्वो हतसारथिः।  
गृहीत्वा परिघं घोरं कर्णस्याश्वानपीपिषत् ॥ ६ ॥

विद्धश्च बहुभिस्तेन शरैराशीविषोपमैः ।  
ततो युधिष्ठिरानीकं पद्भ्यामेवान्वपद्यत ॥ ७ ॥

आरुरोह रथं चापि सहदेवस्य मारिष।  
प्रयातुकामः कर्णाय वारितो धर्मसूनुना ॥ ८ ॥

कर्णस्तु सुमहातेजाः सिंहनादविमिश्रितम् ।  
धनुःशब्दं महच्चक्रे दध्मौ तारेण चाम्बुजम् ॥ ९ ॥

दृष्ट्वा विनिर्जितं युद्धे पार्षतं ते महारथाः।  
अमर्षवशमापन्नाः पञ्चालाः सहसोमकाः ॥ १० ॥  
सूतपुत्रवधार्थाय शस्त्राण्यादाय सर्वशः ।  
प्रययुः कर्णमुद्दिश्य मृत्युं कृत्वा निवर्तनम् ॥ ११ ॥

कर्णस्यापि रथे वाहानन्यान् सूतोऽभ्ययोजयत्।  
शङ्खवर्णान् महावेगान् सैन्धवान् साधुवाहिनः ॥ १२ ॥

लब्धलक्ष्यस्तु राधेयः पञ्चालानां महारथान्।  
अभ्यपीडयदायस्तः शरैर्मेघ इवाचलम् ॥ १३ ॥

सा पीड्यमाना कर्णेन पञ्चालानां महाचमूः।  
सम्प्राद्रवत् सुसंत्रस्ता सिंहेनेवार्दिता मृगी ॥ १४ ॥

पतितास्तुरगेभ्यश्च गजेभ्यश्च महीतले ।  
रथेभ्यश्च नरास्तूर्णमदृश्यन्त ततस्ततः ॥ १५ ॥

धावमानस्य योधस्य क्षुरप्रैः स महामृधे।  
बाहू चिच्छेद वै कर्णः शिरश्चैव सकुण्डलम् ॥ १६ ॥

ऊरू चिच्छेद चान्यस्य गजस्थस्य विशाम्पते।  
वाजिपृष्ठगतस्यापि भूमिष्ठस्य च मारिष ॥ १७ ॥

नाज्ञासिषुर्धावमाना बहवश्च महारथाः ।  
संछिन्नान्यात्मगात्राणि वाहनानि च संयुगे ॥ १८ ॥

ते वध्यमानाः समरे पञ्चालाः सृञ्जयैः सह।  
तृणप्रस्पन्दनाच्चापि सूतपुत्रं स्म मेनिरे ॥ १९ ॥

अपि स्वं समरे योधं धावमानं विचेतसम्।  
कर्णमेवाभ्यमन्यन्त ततो भीता द्रवन्ति ते ॥ २० ॥

तान्यनीकानि भग्नानि द्रवमाणानि भारत।  
अभ्यद्रवद्‌ द्रुतं कर्णः पृष्ठतो विकिरन् शरान् ॥ २१ ॥

अवेक्षमाणास्त्वन्योन्यं सुसम्मूढा विचेतसः ।  
नाशक्नुवन्नवस्थातुं काल्यमाना महात्मना ॥ २२ ॥

कर्णेनाभ्याहता राजन् पञ्चालाः परमेषुभिः।  
द्रोणेन च दिशः सर्वा वीक्षमाणाः प्रदुद्रुवुः ॥ २३ ॥

ततो युधिष्ठिरो राजा स्वसैन्यं प्रेक्ष्य विद्रुतम्।  
अपयाने मनः कृत्वा फाल्गुनं वाक्यमब्रवीत् ॥ २४ ॥

पश्य कर्णं महेष्वासं धनुष्पाणिमवस्थितम्।  
निशीथे दारुणे काले तपन्तमिव भास्करम् ॥ २५ ॥

कर्णसायकनुन्नानां क्रोशतामेष निःस्वनः ।  
अनिशं श्रूयते पार्थ त्वद्बन्धूनामनाथवत् ॥ २६ ॥

यथा विसृजतश्चास्य संदधानस्य चाशुगान्।  
पश्यामि नान्तरं पार्थ क्षपयिष्यति नो ध्रुवम् ॥ २७ ॥

यदत्रानन्तरं कार्यं प्राप्तकालं च पश्यसि।  
कर्णस्य वधसंयुक्तं तत् कुरुष्व धनंजय ॥ २८ ॥

एवमुक्तो महाराज पार्थः कृष्णमथाब्रवीत्।  
भीतः कुन्तीसुतो राजा राधेयस्याद्य विक्रमात् ॥ २९ ॥

एवंगते प्राप्तकालं कर्णानीके पुनः पुनः।  
भवान् व्यवस्यतु क्षिप्रं द्रवते हि वरूथिनी ॥ ३० ॥

द्रोणसायकनुन्नानां भग्नानां मधुसूदन ।  
कर्णेन त्रास्यमानानामवस्थानं न विद्यते ॥ ३१ ॥

पश्यामि च तथा कर्णं विचरन्तमभीतवत्।  
द्रवमाणान् रथोदारान् किरन्तं निशितैः शरैः ॥ ३२ ॥

नैनं शक्ष्यामि संसोढुं चरन्तं रणमूर्धनि।  
प्रत्यक्षं वृष्णिशार्दूल पादस्पर्शमिवोरगः ॥ ३३ ॥

स भवांस्तत्र यात्वाशु यत्र कर्णो महारथः।  
अहमेनं हनिष्यामि मां वैष मधुसूदन ॥ ३४ ॥

पश्यामि कर्णं कौन्तेय देवराजमिवाहवे।  
विचरन्तं नरव्याघ्रमतिमानुषविक्रमम् ॥ ३५ ॥

नैतस्यान्योऽस्ति संग्रामे प्रत्युद्याता धनंजय।  
ऋते त्वां पुरुषव्याघ्र राक्षसाद् वा घटोत्कचात् ॥ ३६ ॥

न तु तावदहं मन्ये प्राप्तकालं तवानघ।  
समागमं महाबाहो सूतपुत्रेण संयुगे ॥ ३७ ॥

दीप्यमाना महोल्केव तिष्ठत्यस्य हि वासवी।  
त्वदर्थं हि महाबाहो सूतपुत्रेण संयुगे ॥ ३८ ॥  
रक्ष्यते शक्तिरेषा हि रौद्रं रूपं बिभर्ति च।

घटोत्कचस्तु राधेयं प्रत्युद्यातु महाबलः ॥ ३९ ॥  
स हि भीमेन बलिना जातः सुरपराक्रमः।  
तस्मिन्नस्त्राणि दिव्यानि राक्षसान्यासुराणि च ॥ ४० ॥

सततं चानुरक्तो वो हितैषी च घटोत्कचः।  
विजेष्यति रणे कर्णमिति मे नात्र संशयः ॥ ४१ ॥

एवमुक्तो महाबाहुः पार्थः पुष्करलोचनः।  
आजुहावाथ तद् रक्षस्तच्चासीत् प्रादुरग्रतः ॥ ४२ ॥

कवची सशरः खड्गी सधन्वा च विशाम्पते।  
अभिवाद्य ततः कृष्णं पाण्डवं च धनंजयम्।  
अब्रवीच्च तदा कृष्णमयमस्म्यनुशाधि माम् ॥ ४३ ॥

ततस्तं मेघसंकाशं दीप्तास्यं दीप्तकुण्डलम्।  
अभ्यभाषत हैडिम्बिं दाशार्हः प्रहसन्निव ॥ ४४ ॥

घटोत्कच विजानीहि यत् त्वां वक्ष्यामि पुत्रक।  
प्राप्तो विक्रमकालोऽयं तव नान्यस्य कस्यचित् ॥ ४५ ॥

स भवान् मज्जमानानां बन्धूनां त्वं प्लवो भव।  
विविधानि तवास्त्राणि सन्ति माया च राक्षसी ॥ ४६ ॥

पश्य कर्णेन हैडिम्बे पाण्डवानामनीकिनी।  
काल्यमाना यथा गावः पालेन रणमूर्धनि ॥ ४७ ॥

एष कर्णो महेष्वासो मतिमान् दृढविक्रमः।  
पाण्डवानामनीकेषु निहन्ति क्षत्रियर्षभान् ॥ ४८ ॥

किरन्तः शरवर्षाणि महान्ति दृढधन्विनः।  
न शक्नुवन्त्यवस्थातुं पीड्यमानाः शरार्चिषा ॥ ४९ ॥

निशीथे सूतपुत्रेण शरवर्षेण पीडिताः।  
एते द्रवन्ति पञ्चालाः सिंहेनेवार्दिता मृगाः ॥ ५० ॥

एतस्यैवं प्रवृद्धस्य सूतपुत्रस्य संयुगे।  
निषेद्धा विद्यते नान्यस्त्वामृते भीमविक्रम ॥ ५१ ॥

स त्वं कुरु महाबाहो कर्म युक्तमिहात्मनः।  
मातुलानां पितॄणां च तेजसोऽस्त्रबलस्य च ॥ ५२ ॥

एतदर्थं हि हैडिम्बे पुत्रानिच्छन्ति मानवाः।  
कथं नस्तारयेद् दुःखात्‌ स त्वं तारय बान्धवान् ॥ ५३ ॥

इच्छन्ति पितरः पुत्रान् स्वार्थहेतोर्घटोत्कच।  
इहलोकात् परे लोके तारयिष्यन्ति ये हिताः ॥ ५४ ॥

तव ह्यत्र बलं भीमं मायाश्च तव दुस्तराः।  
संग्रामे युध्यमानस्य सततं भीमनन्दन ॥ ५५ ॥

पाण्डवानां प्रभग्नानां कर्णेन निशि सायकैः।  
मज्जतां धार्तराष्ट्रेषु भव पारं परंतप ॥ ५६ ॥

रात्रौ हि राक्षसा भूयो भवन्त्यमितविक्रमाः।  
बलवन्तः सुदुर्धर्षाः शूरा विक्रान्तचारिणः ॥ ५७ ॥

जहि कर्णं महेष्वासं निशीथे मायया रणे।  
पार्था द्रोणं वधिष्यन्ति धृष्टद्युम्नपुरोगमाः ॥ ५८ ॥

केशवस्य वचः श्रुत्वा बीभत्सुरपि राक्षसम्।  
अभ्यभाषत कौरव्य घटोत्कचमरिंदमम् ॥ ५९ ॥

घटोत्कच भवांश्चैव दीर्घबाहुश्च सात्यकिः।  
मतो मे सर्वसैन्येषु भीमसेनश्च पाण्डवः ॥ ६० ॥

तद्भवान् यातु कर्णेन द्वैरथं युध्यतां निशि।  
सात्यकिः पृष्ठगोपस्ते भविष्यति महारथः ॥ ६१ ॥

जहि कर्णं रणे शूरं सात्वतेन सहायवान्।  
यथेन्द्रस्तारकं पूर्वं स्कन्देन सह जघ्निवान् ॥ ६२ ॥

(एवमेव महाबाहो यथा वदसि मां प्रभो।  
त्वया नियुक्तो गच्छामि कर्णस्य वधकाङ्क्षया॥)  
अलमेवास्मि कर्णाय द्रोणायालं च भारत।  
अन्येषां क्षत्रियाणां च कृतास्त्राणां महात्मनाम् ॥ ६३ ॥

अद्य दास्यामि संग्रामं सूतपुत्राय तं निशि।  
यं जनाः सम्प्रवक्ष्यन्ति यावद् भूमिर्धरिष्यति ॥ ६४ ॥

न चात्र शूरान्‌ मोक्ष्यामि न भीतान्न कृताञ्जलीन्।  
सर्वानेव वधिष्यामि राक्षसं धर्ममास्थितः ॥ ६५ ॥

एवमुक्त्वा महाबाहुर्हैडिम्बिर्वरवीरहा ।  
अभ्ययात् तुमुले कर्णं तव सैन्यं विभीषयन् ॥ ६६ ॥

तमापतन्तं संक्रुद्धं दीप्तास्यं दीप्तमूर्धजम्।  
प्रहसन् पुरुषव्याघ्रः प्रतिजग्राह सूतजः ॥ ६७ ॥

तयोः समभवद् युद्धं कर्णराक्षसयोर्मृधे।  
गर्जतो राजशार्दूल शक्रप्रह्रादयोरिव ॥ ६८ ॥