+++
title_full = "175 घटोत्कच और उसके रथ आदिके स्वरूपका वर्णन तथा कर्ण और घटोत्कचका घोर संग्राम"
title = "१७५ कर्णघटोत्कचयुद्धे"

+++


यत्तद् वैकर्तनः कर्णो राक्षसश्च घटोत्कचः।  
निशीथे समसज्जेतां तद् युद्धमभवत् कथम् ॥ १ ॥

कीदृशं चाभवद् रूपं तस्य घोरस्य रक्षसः।  
रथश्च कीदृशस्तस्य हयाः सर्वायुधानि च ॥ २ ॥

किंप्रमाणा हयास्तस्य रथकेतुर्धनुस्तथा ।  
कीदृशं वर्म चैवास्य शिरस्त्राणं च कीदृशम् ॥ ३ ॥  
पृष्टस्त्वमेतदाचक्ष्व कुशलो ह्यसि संजय।

लोहिताक्षो महाकायस्ताम्रास्यो निम्नितोदरः ॥ ४ ॥  
ऊर्ध्वरोमा हरिश्मश्रुः शङ्कुकर्णो महाहनुः।  
आकर्णदारितास्यश्च तीक्ष्णदंष्ट्रः करालवान् ॥ ५ ॥

सुदीर्घताम्रजिह्वोष्ठो लम्बभ्रूः स्थूलनासिकः ।  
नीलाङ्गो लोहितग्रीवो गिरिवर्ष्मा भयंकरः ॥ ६ ॥

महाकायो महाबाहुर्महाशीर्षो महाबलः ।  
विकृतः परुषस्पर्शो विकटोद्‌वृद्धपिण्डकः ॥ ७ ॥

स्थूलस्फिग्गूढनाभिश्च शिथिलोपचयो महान् ।  
तथैव हस्ताभरणी महामायोऽङ्गदी तथा ॥ ८ ॥

उरसा धारयन् निष्कमग्निमालां यथाचलः।  
तस्य हेममयं चित्रं बहुरूपाङ्गशोभितम् ॥ ९ ॥  
तोरणप्रतिमं शुभ्रं किरीटं मूर्ध्न्यशोभत।

कुण्डले बालसूर्याभे मालां हेममयीं शुभाम् ॥ १० ॥  
धारयन् विपुलं कांस्यं कवचं च महाप्रभम्।

किंकिणीशतनिर्घोषं रक्तध्वजपताकिनम् ॥ ११ ॥  
ऋक्षचर्मावनद्धाङ्गं नल्वमात्रं महारथम् ।

सर्वायुधवरोपेतमास्थितो ध्वजशालिनम् ॥ १२ ॥  
अष्टचक्रसमायुक्तं मेघगम्भीरनिःस्वनम् ।

मत्तमातङ्गसंकाशा लोहिताक्षा विभीषणाः ॥ १३ ॥  
कामवर्णजवा युक्ता बलवन्तः शतं हयाः।

वहन्तो राक्षसं घोरं वालवन्तो जितश्रमाः ॥ १४ ॥  
विपुलाभिः सटाभिस्ते ह्रेषमाणा मुहुर्मुहुः।

राक्षसोऽस्य विरूपाक्षः सूतो दीप्तास्यकुण्डलः ॥ १५ ॥  
रश्मिभिः सूर्यरश्म्याभैः संजग्राह हयान् रणे।  
स तेन सहितस्तस्थावरुणेन यथा रविः ॥ १६ ॥

संसक्त इव चाभ्रेण यथाद्रिर्महता महान्।  
दिवःस्पृक् सुमहान्‌ केतुः स्यन्दनेऽस्य समुच्छ्रितः ॥ १७ ॥  
रक्तोत्तमाङ्गः क्रव्यादो गृध्रः परमभीषणः।

वासवाशनिनिर्घोषं दृढज्यमतिविक्षिपन् ॥ १८ ॥  
व्यक्तं किष्कुपरीणाहं द्वादशारत्निकार्मुकम् ।  
रथाक्षमात्रैरिषुभिः सर्वाः प्रच्छादयन् दिशः ॥ १९ ॥  
तस्यां वीरापहारिण्यां निशायां कर्णमभ्ययात्।

तस्य विक्षिपतश्चापं रथे विष्टभ्य तिष्ठतः ॥ २० ॥  
अश्रूयत धनुर्घोषो विस्फूर्जितमिवाशनेः ।

तेन वित्रास्यमानानि तव सैन्यानि भारत ॥ २१ ॥  
समकम्पन्त सर्वाणि सिन्धोरिव महोर्मयः।

तमापतन्तं सम्प्रेक्ष्य विरूपाक्षं विभीषणम् ॥ २२ ॥  
उत्स्मयन्निव राधेयस्त्वरमाणोऽभ्यवारयत् ।

ततः कर्णोऽभ्ययादेनमस्यन्नस्यन्तमन्तिकात् ॥ २३ ॥  
मातङ्ग इव मातङ्गं यूथर्षभमिवर्षभः।

स संनिपातस्तुमुलस्तयोरासीद् विशाम्पते ॥ २४ ॥  
कर्णराक्षसयो राजन्निन्द्रशम्बरयोरिव ।

तौ प्रगृह्य महावेगे धनुषी भीमनिःस्वने ॥ २५ ॥  
प्राच्छादयेतामन्योन्यं तक्षमाणौ महेषुभिः ।

ततः पूर्णायतोत्सृष्टैरिषुभिर्नतपर्वभिः ॥ २६ ॥  
न्यवारयेतामन्योन्यं कांस्ये निर्भिद्य वर्मणी।

तौ नखैरिव शार्दूलौ दन्तैरिव महाद्विपौ ॥ २७ ॥  
रथशक्तिभिरन्योन्यं विशिखैश्च ततक्षतुः ।

संछिन्दन्तौ च गात्राणि संदधानौ च सायकान् ॥ २८ ॥  
दहन्तौ च शरोल्काभिर्दुष्प्रेक्ष्यौ च बभूवतुः।

तौ तु विक्षतसर्वाङ्गौ रुधिरौघपरिप्लुतौ ॥ २९ ॥  
व्यभ्राजेतां यथा वारि स्रवन्तौ गैरिकाचलौ।

तौ शराग्रविनुन्नाङ्गौ निर्भिन्दन्तौ परस्परम् ॥ ३० ॥  
नाकम्पयेतामन्योन्यं यतमानौ महाद्युती ।

तत् प्रवृत्तं निशायुद्धं चिरं सममिवाभवत् ॥ ३१ ॥  
प्राणयोर्दीव्यतो राजन् कर्णराक्षसयोर्मृधे ।

तस्य संदधतस्तीक्ष्णान् शरांश्चासक्तमस्यतः ॥ ३२ ॥  
धनुर्घोषेण वित्रस्ताः स्वे परे च तदाभवन्।

घटोत्कचं यदा कर्णो विशेषयति नो नृप ॥ ३३ ॥  
ततः प्रादुष्करोद् दिव्यमस्त्रमस्त्रविदां वरः।

कर्णेन संधितं दृष्ट्वा दिव्यमस्त्रं घटोत्कचः ॥ ३४ ॥  
प्रादुश्चक्रे महामायां राक्षसीं पाण्डुनन्दनः।

शूलमुद्‌गरधारिण्या शैलपादपहस्तया ॥ ३५ ॥  
रक्षसां घोररूपाणां महत्या सेनया वृतः।

तमुद्यतमहाचापं दृष्ट्वा ते व्यथिता नृपाः ॥ ३६ ॥  
भूतान्तकमिवायान्तं कालदण्डोग्रधारिणम् ।

घटोत्कचप्रयुक्तेन सिंहनादेन भीषिताः ॥ ३७ ॥  
प्रसुस्रुवुर्गजा मूत्रं विव्यथुश्च नरा भृशम्।

ततोऽश्मवृष्टिरत्युग्रा महत्यासीत् समन्ततः ॥ ३८ ॥  
अर्धरात्रेऽधिकबलैर्विमुक्ता रक्षसां बलैः ।

आयसानि च चक्राणि भुशुण्ड्यः शक्तितोमराः ॥ ३९ ॥  
पतन्त्यविरलाः शूलाः शतघ्न्यः पट्टिशास्तथा।

तदुग्रमतिरौद्रं च दृष्ट्वा युद्धं नराधिप ॥ ४० ॥  
पुत्राश्च तव योधाश्च व्यथिता विप्रदुद्रुवुः।

तत्रैकोऽस्त्रबलश्लाघी कर्णो मानी न विव्यथे ॥ ४१ ॥  
व्यधमच्च शरैर्मायां तां घटोत्कचनिर्मिताम्।

मायायां तु प्रहीणायाममर्षाच्च घटोत्कचः ॥ ४२ ॥  
विससर्ज शरान् घोरान् सूतपुत्रं त आविशन्।

ततस्ते रुधिराभ्यक्ता भित्त्वा कर्णं महाहवे ॥ ४३ ॥  
विविशुर्धरणीं बाणाः संक्रुद्धा इव पन्नगाः।

सूतपुत्रस्तु संक्रुद्धो लघुहस्तः प्रतापवान् ॥ ४४ ॥  
घटोत्कचमतिक्रम्य बिभेद दशभिः शरैः।

घटोत्कचो विनिर्भिन्नः सूतपुत्रेण मर्मसु ॥ ४५ ॥  
चक्रं दिव्यं सहस्रारमगृह्णाद् व्यथितो भृशम्।

क्षुरान्तं बालसूर्याभं मणिरत्नविभूषितम् ॥ ४६ ॥  
चिक्षेपाधिरथेः क्रुद्धो भैमसेनिर्जिघांसया ।

प्रविद्धमतिवेगेन विक्षिप्तं कर्णसायकैः ॥ ४७ ॥  
अभाग्यस्येव संकल्पस्तन्मोघमपतद् भुवि ।

घटोत्कचस्तु संक्रुद्धो दृष्ट्वा चक्रं निपातितम् ॥ ४८ ॥  
कर्णं प्राच्छादयद् बाणैः स्वर्भानुरिव भास्करम्।

सूतपुत्रस्त्वसम्भ्रान्तो रुद्रोपेन्द्रेन्द्रविक्रमः ॥ ४९ ॥  
घटोत्कचरथं तूर्णं छादयामास पत्रिभिः।

घटोत्कचेन क्रुद्धेन गदा हेमाङ्गदा तदा ॥ ५० ॥  
क्षिप्ताऽऽभ्राम्य शरैः सापि कर्णेनाभ्याहतापतत्।

ततोऽन्तरिक्षमुत्पत्य कालमेघ इवोन्नदन् ॥ ५१ ॥  
प्रववर्ष महाकायो द्रुमवर्षं नभस्तलात्।

ततो मायाविनं कर्णो भीमसेनसुतं दिवि ॥ ५२ ॥  
मार्गणैरभिविव्याध घनं सूर्य इवांशुभिः।

तस्य सर्वान् हयान् हत्वा संछिद्य शतधा रथम् ॥ ५३ ॥  
अभ्यवर्षच्छरैः कर्णः पर्जन्य इव वृष्टिमान्।

न चास्यासीदनिर्भिन्नं गात्रे द्व्यङ्‌गुलमन्तरम् ॥ ५४ ॥  
सोऽदृश्यत मुहूर्तेन श्वाविच्छललितो यथा।

न हयान्न रथं तस्य न ध्वजं न घटोत्कचम्॥५५॥  
दृष्टवन्तः स्म समरे शरौघैरभिसंवृतम्।

स तु कर्णस्य तद् दिव्यमस्त्रमस्त्रेण शातयन् ॥ ५६ ॥  
मायायुद्धेन मायावी सूतपुत्रमयोधयत् ।

सोऽयोधयत् तदा कर्णं मायया लाघवेन च ॥ ५७ ॥  
अलक्ष्यमाणानि दिवि शरजालानि चापतन्।

भैमसेनिर्महामायो मायया कुरुसत्तम ॥ ५८ ॥  
विचचार महाकायो मोहयन्निव भारत।

स तु कृत्वा विरूपाणि वदनान्यशुभानि च ॥ ५९ ॥  
अग्रसत् सूतपुत्रस्य दिव्यान्यस्त्राणि मायया।

पुनश्चापि महाकायः संछिन्नः शतधा रणे ॥ ६० ॥  
गतसत्त्वो निरुत्साहः पतितः खाद्ध्यदृश्यत।

तं हतं मन्यमानाः स्म प्राणदन् कुरुपुङ्गवाः ॥ ६१ ॥  
अथ देहैर्नवैरन्यैर्दिक्षु सर्वास्वदृश्यत ।

पुनश्चापि महाकायः शतशीर्षः शतोदरः ॥ ६२ ॥  
व्यदृश्यत महाबाहुर्मैनाक इव पर्वतः।

अङ्‌गुष्ठमात्रो भूत्वा च पुनरेव स राक्षसः ॥ ६३ ॥  
सागरोर्मिरिवोद्‌धूतस्तिर्यगूर्ध्वमवर्तत ।

वसुधां दारयित्वा च पुनरप्सु न्यमज्जत ॥ ६४ ॥  
अदृश्यत तदा तत्र पुनरुन्मज्जितोऽन्यतः।

सोऽवतीर्य पुनस्तस्थौ रथे हेमपरिष्कृते ॥ ६५ ॥  
क्षितिं खं च दिशश्चैव माययाभ्येत्य दंशितः।  
गत्वा कर्णरथाभ्याशं व्यचरत् कुण्डलाननः ॥ ६६ ॥

प्राह वाक्यमसम्भ्रान्तः सूतपुत्रं विशाम्पते।  
तिष्ठेदानीं क्व मे जीवन् सूतपुत्र गमिष्यसि ॥ ६७ ॥  
युद्धश्रद्धामहं तेऽद्य विनेष्यामि रणाजिरे।

इत्युक्त्वा रोषताम्राक्षं रक्षः क्रूरपराक्रमम् ॥ ६८ ॥  
उत्पपातान्तरिक्षं च जहास च सुविस्तरम्।  
कर्णमभ्यहनच्चैव गजेन्द्रमिव केसरी ॥ ६९ ॥

रथाक्षमात्रैरिषुभिरभ्यवर्षद् घटोत्कचः ।  
रथिनामृषभं कर्णं धाराभिरिव तोयदः ॥ ७० ॥

शरवृष्टिं च तां कर्णो दूरात् प्राप्तामशातयत्।  
दृष्ट्वा च विहतां मायां कर्णेन भरतर्षभ ॥ ७१ ॥  
घटोत्कचस्ततो मायां ससर्जान्तर्हितः पुनः।

सोऽभवद् गिरिरत्युच्चः शिखरैस्तरुसंकटैः ॥ ७२ ॥  
शूलप्रासासिमुसलजलप्रस्रवणो महान् ।

तमञ्जनचयप्रख्यं कर्णो दृष्ट्वा महीधरम् ॥ ७३ ॥  
प्रपातैरायुधान्युग्राण्युद्वहन्तं न चुक्षुभे ।  
स्मयन्निव ततः कर्णो दिव्यमस्त्रमुदैरयत् ॥ ७४ ॥

ततः सोऽस्त्रेण शैलेन्द्रो विक्षिप्तो वै व्यनश्यत।  
ततः स तोयदो भूत्वा नीलः सेन्द्रायुधो दिवि ॥ ७५ ॥  
अश्मवृष्टिभिरत्युग्रः सूतपुत्रमवाकिरत् ।

अथ संधाय वायव्यमस्त्रमस्त्रविदां वरः ॥ ७६ ॥  
व्यधमत् कालमेघं तं कर्णो वैकर्तनो वृषः।

स मार्गणगणैः कर्णो दिशः प्रच्छाद्य सर्वशः ॥ ७७ ॥  
जघानास्त्रं महाराज घटोत्कचसमीरितम् ।

ततः प्रहस्य समरे भैमसेनिर्महाबलः ॥ ७८ ॥  
प्रादुश्चक्रे महामायां कर्णं प्रति महारथम्।

स दृष्ट्वा पुनरायान्तं रथेन रथिनां वरम् ॥ ७९ ॥  
घटोत्कचमसम्भ्रान्तं राक्षसैर्बहुभिर्वृतम् ।  
सिंहशार्दूलसदृशैर्मत्तमातङ्गविक्रमैः ॥ ८० ॥

गजस्थैश्च रथस्थैश्च वाजिपृष्ठगतैस्तथा ।  
नानाशस्त्रधरैर्घोरैर्नानाकवचभूषणैः ॥ ८१ ॥

वृतं घटोत्कचं क्रूरैर्मरुद्भिरिव वासवम्।  
दृष्ट्वा कर्णो महेष्वासो योधयामास राक्षसम् ॥ ८२ ॥

घटोत्कचस्ततः कर्णं विद््ध्वा पञ्चभिराशुगैः।  
ननाद भैरवं नादं भीषयन् सर्वपार्थिवान् ॥ ८३ ॥

भूयश्चाञ्जलिकेनाथ सम्मार्गणगणं महत् ।  
कर्णहस्तस्थितं चापं चिच्छेदाशु घटोत्कचः ॥ ८४ ॥

अथान्यद् धनुरादाय दृढं भारसहं महत्।  
विचकर्ष बलात् कर्ण इन्द्रायुधमिवोच्छ्रितम् ॥ ८५ ॥

ततः कर्णो महाराज प्रेषयामास सायकान्।  
सुवर्णपुङ्खाञ्छत्रुघ्नान् खेचरान् राक्षसान् प्रति ॥ ८६ ॥

तद् बाणैरर्दितं यूथं रक्षसां पीनवक्षसाम्।  
सिंहेनेवार्दितं वन्यं गजानामाकुलं कुलम् ॥ ८७ ॥

विधम्य राक्षसान् बाणैः साश्वसूतगजान् विभुः।  
ददाह भगवान् वह्निर्भूतानीव युगक्षये ॥ ८८ ॥

स हत्वा राक्षसीं सेनां शुशुभे सूतनन्दनः।  
पुरेव त्रिपुरं दग्ध्वा दिवि देवो महेश्वरः ॥ ८९ ॥

तेषु राजसहस्रेषु पाण्डवेयेषु मारिष।  
नैनं निरीक्षितुमपि कश्चिच्छक्नोति पार्थिवः ॥ ९० ॥

ऋते घटोत्कचाद् राजन् राक्षसेन्द्रान्महाबलात्।  
भीमवीर्यबलोपेतात् क्रुद्धाद् वैवस्वतादिव ॥ ९१ ॥

तस्य क्रुद्धस्य नेत्राभ्यां पावकः समजायत।  
महोल्काभ्यां यथा राजन् सार्चिषः स्नेहबिन्दवः ॥ ९२ ॥

तलं तलेन संहत्य संदश्य दशनच्छदम्।  
रथमास्थाय च पुनर्मायया निर्मितं तदा ॥ ९३ ॥  
युक्तं गजनिभैर्वाहैः पिशाचवदनैः खरैः।  
स सूतमब्रवीत् क्रुद्धः सूतपुत्राय मां वह ॥ ९४ ॥

स ययौ घोररूपेण रथेन रथिनां वरः।  
द्वैरथं सूतपुत्रेण पुनरेव विशाम्पते ॥ ९५ ॥

स चिक्षेप पुनः क्रुद्धः सूतपुत्राय राक्षसः।  
अष्टचक्रां महाघोरामशनिं रुद्रनिर्मिताम् ॥ ९६ ॥  
द्वियोजनसमुत्सेधां योजनायामविस्तराम् ।  
आयसीं निचितां शूलैः कदम्बमिव केसरैः ॥ ९७ ॥

तामवप्लुत्य जग्राह कर्णो न्यस्य महद् धनुः।  
चिक्षेप चैनां तस्यैव स्यन्दनात् सोऽवपुप्लुवे ॥ ९८ ॥

साश्वसूतध्वजं यानं भस्म कृत्वा महाप्रभा।  
विवेश वसुधां भित्त्वा सुरास्तत्र विसिस्मियुः ॥ ९९ ॥

कर्णं तु सर्वभूतानि पूजयामासुरञ्जसा।  
यदवप्लुत्य जग्राह देवसृष्टां महाशनिम् ॥ १०० ॥

एवं कृत्वा रणे कर्ण आरुरोह रथं पुनः।  
ततो मुमोच नाराचान् सूतपुत्रः परंतप ॥ १०१ ॥

अशक्यं कर्तुमन्येन सर्वभूतेषु मानद।  
यदकार्षीत् तदा कर्णः संग्रामे भीमदर्शने ॥ १०२ ॥

स हन्यमानो नाराचैर्धाराभिरिव पर्वतः।  
गन्धर्वनगराकारः पुनरन्तरधीयत ॥ १०३ ॥

एवं स वै महाकायो मायया लाघवेन च।  
अस्त्राणि तानि दिव्यानि जघान रिपुसूदनः ॥ १०४ ॥

निहन्यमानेष्वस्त्रेषु मायया तेन रक्षसा।  
असम्भ्रान्तस्तदा कर्णस्तद् रक्षः प्रत्ययुध्यत ॥ १०५ ॥

ततः क्रुद्धो महाराज भैमसेनिर्महाबलः।  
चकार बहुधाऽऽत्मानं भीषयाणो महारथान् ॥ १०६ ॥

ततो दिग्भ्यः समापेतुः सिंहव्याघ्रतरक्षवः।  
अग्निजिह्वाश्च भुजगा विहगाश्चाप्ययोमुखाः ॥ १०७ ॥

स कीर्यमाणो विशिखैः कर्णचापच्युतैः शरैः।  
नागराडिव दुष्प्रेक्ष्यस्तत्रैवान्तरधीयत ॥ १०८ ॥

राक्षसाश्च पिशाचाश्च यातुधानास्तथैव च।  
शालावृकाश्च बहवो वृकाश्च विकृताननाः ॥ १०९ ॥  
ते कर्णं क्षपयिष्यन्तः सर्वतः समुपाद्रवन्।  
अथैनं वाग्भिरुग्राभिस्त्रासयांचक्रिरे तदा ॥ ११० ॥

उद्यतैर्बहुभिर्घोरैरायुधैः शोणितोक्षितैः ।  
तेषामनेकैरेकैकं कर्णो विव्याध सायकैः ॥ १११ ॥

प्रतिहत्य तु तां मायां दिव्येनास्त्रेण राक्षसीम्।  
आजघान हयानस्य शरैः संनतपर्वभिः ॥ ११२ ॥

ते भग्ना विक्षताङ्गाश्च भिन्नपृष्ठाश्च सायकैः।  
वसुधामन्वपद्यन्त पश्यतस्तस्य रक्षसः ॥ ११३ ॥

स भग्नमायो हैडिम्बिः कर्णं वैकर्तनं तदा।  
एष ते विदधे मृत्युमित्युक्त्वान्तरधीयत ॥ ११४ ॥