+++
title_full = "161 भीमसेन और अर्जुनका आक्रमण और कौरव-सेनाका पलायन"
title = "१६१ संकुलयुद्धे"

+++


ततो युधिष्ठिरश्चैव भीमसेनश्च पाण्डवः।  
द्रोणपुत्रं महाराज समन्तात् पर्यवारयन् ॥ १ ॥

ततो दुर्योधनो राजा भारद्वाजेन संवृतः।  
अभ्ययात् पाण्डवान् संख्ये ततो युद्धमवर्तत ॥ २ ॥  
घोररूपं महाराज भीरूणां भयवर्धनम्।

अम्बष्ठान् मालवान् वङ्गान् शिबींस्त्रैगर्तकानपि ॥ ३ ॥  
प्राहिणोन्मृत्युलोकाय गणान् क्रुद्धो वृकोदरः।

अभीषाहान् शूरसेनान् क्षत्रियान् युद्धदुर्मदान् ॥ ४ ॥  
निकृत्य पृथिवीं चक्रे भीमः शोणितकर्दमाम्।

यौधेयानद्रिजान् राजन् मद्रकान्मालवानपि ॥ ५ ॥  
प्राहिणोन्मृत्युलोकाय किरीटी निशितैः शरैः।

प्रगाढमञ्जोगतिभिर्नाराचैरभिताडिताः ॥ ६ ॥  
निपेतुर्द्विरदा भूमौ द्विशृङ्गा इव पर्वताः।

निकृत्तैर्हस्तिहस्तैश्च चेष्टमानैरितस्ततः ॥ ७ ॥  
रराज वसुधाऽऽकीर्णा विसर्पद्भिरिवोरगैः ।

क्षिप्तैः कनकचित्रैश्च नृपच्छत्रैः क्षितिर्बभौ ॥ ८ ॥  
द्यौरिवादित्यचन्द्राद्यैर्ग्रहैः कीर्णा युगक्षये ।

हत प्रहरताभीता विध्यत व्यवकृन्तत ॥ ९ ॥  
इत्यासीत् तुमुलः शब्दः शोणाश्वस्य रथं प्रति।

द्रोणस्तु परमक्रुद्धो वायव्यास्त्रेण संयुगे ॥ १० ॥  
व्यधमत् तान् महावायुर्मेघानिव दुरत्ययः।

ते हन्यमाना द्रोणेन पञ्चालाः प्राद्रवन् भयात् ॥ ११ ॥  
पश्यतो भीमसेनस्य पार्थस्य च महात्मनः।

ततः किरीटी भीमश्च सहसा संन्यवर्तताम् ॥ १२ ॥  
महता रथवंशेन परिगृह्य बलं महत्।

बीभत्सुर्दक्षिणं पार्श्वमुत्तरं तु वृकोदरः ॥ १३ ॥  
भारद्वाजं शरौघाभ्यां महद््भ्यामभ्यवर्षताम् ।  
तौ तथा सृंजयाश्चैव पञ्चालाश्च महौजसः ॥ १४ ॥  
अन्वगच्छन् महाराज मत्स्यैश्च सह सोमकैः।

तथैव तव पुत्रस्य रथोदाराः प्रहारिणः ॥ १५ ॥  
महत्या सेनया राजन् जग्मुर्द्रोणरथं प्रति।

ततः सा भारती सेना हन्यमाना किरीटिना ॥ १६ ॥  
तमसा निद्रया चैव पुनरेव व्यदीर्यत।

द्रोणेन वार्यमाणास्ते स्वयं तव सुतेन च ॥ १७ ॥  
नाशक्यन्त महाराज योधा वारयितुं तदा।

सा पाण्डुपुत्रस्य शरैर्दीर्यमाणा महाचमूः ॥ १८ ॥  
तमसा संवृते लोके व्यद्रवत् सर्वतोमुखी।

उत्सृज्य शतशो वाहांस्तत्र केचिन्नराधिपाः।  
प्राद्रवन्त महाराज भयाविष्टाः समन्ततः ॥ १९ ॥