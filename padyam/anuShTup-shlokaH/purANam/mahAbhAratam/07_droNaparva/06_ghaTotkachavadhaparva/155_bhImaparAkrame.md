+++
title_full = "155 द्रोणाचार्यद्वारा शिबिका वध तथा भीमसेनद्वारा घुस्से और थप्पड़से कलिंगराजकुमारका एवं ध्रुव, जयरात तथा धृतराष्ट्रपुत्र दुष्कर्ण और दुर्मदका वध"
title = "१५५ भीमपराक्रमे"

+++


तस्मिन् प्रविष्टे दुर्धर्षे सृञ्जयानमितौजसि।  
अमृष्यमाणे संरब्धे का वोऽभूद् वै मतिस्तदा ॥ १ ॥

दुर्योधनं तथा पुत्रमुक्त्वा शास्त्रतिगं मम।  
यत् प्राविशदमेयात्मा किं पार्थः प्रत्यपद्यत ॥ २ ॥

निहते सैन्धवे वीरे भूरिश्रवसि चैव ह।  
यदाभ्यगान्महातेजाः पञ्चालानपराजितः ॥ ३ ॥  
किममन्यत दुर्धर्षे प्रविष्टे शत्रुतापने।  
दुर्योधनस्तु किं कृत्यं प्राप्तकालममन्यत ॥ ४ ॥

के च तं वरदं वीरमन्वयुर्द्विजसत्तमम्।  
के चास्य पृष्ठतोऽगच्छन् वीराः शूरस्य युध्यतः ॥ ५ ॥

के पुरस्तादवर्तन्त निघ्नन्तः शात्रवान् रणे।  
मन्येऽहं पाण्डवान् सर्वान् भारद्वाजशरार्दितान् ॥ ६ ॥  
शिशिरे कम्पमाना वै कृशा गाव इव प्रभो।

प्रविश्य स महेष्वासः पञ्चालानरिमर्दनः।  
कथं नु पुरुषव्याघ्रः पञ्चत्वमुपजग्मिवान् ॥ ७ ॥

सर्वेषु योधेषु च संगतेषु  
रात्रौ समेतेषु महारथेषु ।  
संलोड्यमानेषु पृथग्बलेषु  
के वस्तदानीं मतिमन्त आसन् ॥ ८ ॥

हतांश्चैव विषक्तांश्च पराभूतांश्च शंससि।  
रथिनो विरथांश्चैव कृतान् युद्धेषु मामकान् ॥ ९ ॥

तेषां संलोड्यमानानां पाण्डवैर्हतचेतसाम् ।  
अन्धे तमसि मग्नानामभवत् का मतिस्तदा ॥ १० ॥

प्रहृष्टांश्चाप्युदग्रांश्च संतुष्टांश्चैव पाण्डवान् ।  
शंससीहाप्रहृष्टांश्च विभ्रष्टांश्चैव मामकान् ॥ ११ ॥

कथमेषां तदा तत्र पार्थानामपलायिनाम्।  
प्रकाशमभवद् रात्रौ कथं कुरुषु संजय ॥ १२ ॥

रात्रियुद्धे तदा राजन् वर्तमाने सुदारुणे।  
द्रोणमभ्यद्रवन् सर्वे पाण्डवाः सह सोमकैः ॥ १३ ॥

ततो द्रोणः केकयांश्च धृष्टद्युम्नस्य चात्मजान्।  
सम्प्रैषयत् प्रेतलोकं सर्वानिषुभिराशुगैः ॥ १४ ॥

तस्य प्रमुखतो राजन् येऽवर्तन्त महारथाः।  
तान् सर्वान् प्रेषयामास पितृलोकं स भारत ॥ १५ ॥

प्रमथ्नन्तं तदा वीरान् भारद्वाजं महारथम्।  
अभ्यवर्तत संक्रुद्धः शिबी राजा प्रतापवान् ॥ १६ ॥

तमापतन्तं सम्प्रेक्ष्य पाण्डवानां महारथम्।  
विव्याध दशभिर्बाणैः सर्वपारशवैः शितैः ॥ १७ ॥

तं शिबिः प्रतिविव्याध त्रिंशता निशितैः शरैः।  
सारथिं चास्य भल्लेन स्मयमानो न्यपातयत् ॥ १८ ॥

तस्य द्रोणो हयान् हत्वा सारथिं च महात्मनः।  
अथास्य सशिरस्त्राणं शिरः कायादपाहरत् ॥ १९ ॥

ततोऽस्य सारथिं क्षिप्रमन्यं दुर्योधनोऽदिशत्।  
स तेन संगृहीताश्वः पुनरभ्यद्रवद् रिपून् ॥ २० ॥

कलिङ्गानामनीकेन कालिङ्गस्य सुतो रणे।  
पूर्वं पितृवधात् क्रुद्धो भीमसेनमुपाद्रवत् ॥ २१ ॥

स भीमं पञ्चभिर्विद्ध्वा पुनर्विव्याध सप्तभिः।  
विशोकं त्रिभिरानर्च्छद् ध्वजमेकेन पत्त्रिणा ॥ २२ ॥

कलिङ्गानां तु तं शूरं क्रुद्धं क्रुद्धो वृकोदरः।  
रथाद् रथमभिद्रुत्य मुष्टिनाभिजघान ह ॥ २३ ॥

तस्य मुष्टिहतस्याजौ पाण्डवेन बलीयसा।  
सर्वाण्यस्थीनि सहसा प्रापतन्‌ वै पृथक् पृथक् ॥ २४ ॥

तं कर्णो भ्रातरश्चास्य नामृष्यन्त परंतप।  
ते भीमसेनं नाराचैर्जघ्नुराशीविषोपमैः ॥ २५ ॥

ततः शत्रुरथं त्यक्त्वा भीमो ध्रुवरथं गतः।  
ध्रुवं चास्यन्तमनिशं मुष्टिना समपोथयत् ॥ २६ ॥

स तथा पाण्डुपुत्रेण बलिनाभिहतोऽपतत्।  
तं निहत्य महाराज भीमसेनो महाबलः ॥ २७ ॥  
जयरातरथं प्राप्य मुहुः सिंह इवानदत्।

जयरातमथाक्षिप्य नदन् सव्येन पाणिना ॥ २८ ॥  
तलेन नाशयामास कर्णस्यैवाग्रतः स्थितः।

कर्णस्तु पाण्डवे शक्तिं काञ्चनीं समवासृजत् ॥ २९ ॥  
यतस्तामेव जग्राह प्रहसन् पाण्डुनन्दनः।

कर्णायैव च दुर्धर्षश्चिक्षेपाजौ वृकोदरः ॥ ३० ॥  
तामापतन्तीं चिच्छेद शकुनिस्तैलपायिना ।

एतत् कृत्वा महत् कर्म रणेऽद्भुतपराक्रमः ॥ ३१ ॥  
पुनः स्वरथमास्थाय दुद्राव तव वाहिनीम्।

तमायान्तं जिघांसन्तं भीमं क्रुद्धमिवान्तकम् ॥ ३२ ॥  
न्यवारयन् महाबाहुं तव पुत्रा विशाम्पते।  
महता शरवर्षेण च्छादयन्तो महारथाः ॥ ३३ ॥

दुर्मदस्य ततो भीमः प्रहसन्निव संयुगे।  
सारथिं च हयांश्चैव शरैर्निन्ये यमक्षयम् ॥ ३४ ॥

दुर्मदस्तु ततो यानं दुष्कर्णस्यावचक्रमे।  
तावेकरथमारूढौ भ्रातरौ परतापनौ ॥ ३५ ॥  
संग्रामशिरसो मध्ये भीमं द्वावप्यधावताम्।  
यथाम्बुपतिमित्रौ हि तारकं दैत्यसत्तमम् ॥ ३६ ॥

ततस्तु दुर्मदश्चैव दुष्कर्णश्च तवात्मजौ।  
रथमेकं समारुह्य भीमं बाणैरविध्यताम् ॥ ३७ ॥

ततः कर्णस्य मिषतो द्रौणेर्दुर्योधनस्य च।  
कृपस्य सोमदत्तस्य बाह्लीकस्य च पाण्डवः ॥ ३८ ॥  
दुर्मदस्य च वीरस्य दुष्कर्णस्य च तं रथम्।  
पादप्रहारेण धरां प्रावेशयदरिंदमः ॥ ३९ ॥

ततः सुतौ ते बलिनौ शूरौ दुष्कर्णदुर्मदौ।  
मुष्टिनाऽऽहत्य संक्रुद्धो ममर्द च ननर्द च ॥ ४० ॥

ततो हाहाकृते सैन्ये दृष्ट्वा भीमं नृपाऽब्रुवन्।  
रुद्रोऽयं भीमरूपेण धार्तराष्ट्रेषु युध्यति ॥ ४१ ॥

एवमुक्त्वा पलायन्ते सर्वे भारत पार्थिवाः।  
विसंज्ञा वाहयन् वाहान् न च द्वौ सह धावतः॥४२॥

ततो बले भृशलुलिते निशामुखे  
सुपूजितो नृपवृषभैर्वृकोदरः ।  
महाबलः कमलविबुद्धलोचनो  
युधिष्ठिरं नृपतिमपूजयद् बली ॥ ४३ ॥

ततो यमौ द्रुपदविराटकेकया  
युधिष्ठिरश्चापि परां मुदं ययुः।  
वृकोदरं भृशमनुपूजयंश्च ते  
यथान्धके प्रतिनिहते हरं सुराः ॥ ४४ ॥

ततः सुतास्ते वरुणात्मजोपमा  
रुषान्विताः सह गुरुणा महात्मना।  
वृकोदरं सरथपदातिकुञ्जरा  
युयुत्सवो भृशमभिपर्यवारयन् ॥ ४५ ॥

(ततो यमौ द्रुपदसुताः ससैनिका  
युधिष्ठिरद्रुपदविराटसात्वताः ।  
घटोत्कचो जयविजयौ द्रुमो वृकः  
ससृञ्जयास्तव तनयानवारयन् ॥)

ततोऽभवत् तिमिरघनैरिवावृते  
महाभये भयदमतीव दारुणम् ।  
निशामुखे वृकबलगृध्रमोदनं  
महात्मनां नृपवर युद्धमद्भुतम् ॥ ४६ ॥