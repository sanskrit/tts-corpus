+++
title_full = "171 सात्यकिसे दुर्योधनकी, अर्जुनसे शकुनि और उलूककी तथा धृष्टद्युम्नसे कौरव-सेनाकी पराजय"
title = "१७१ संकुलयुद्धे"

+++


ततस्ते प्राद्रवन् सर्वे त्वरिता युद्धदुर्मदाः।  
अमृष्यमाणाः संरब्धा युयुधानरथं प्रति ॥ १ ॥

ते रथैः कल्पितै राजन् हेमरूप्यविभूषितैः।  
सादिभिश्च गजैश्चैव परिवव्रुः समन्ततः ॥ २ ॥

अथैनं कोष्ठकीकृत्य सर्वतस्ते महारथाः।  
सिंहनादांस्ततश्चक्रुस्तर्जयन्ति स्म सात्यकिम् ॥ ३ ॥

तेऽभ्यवर्षञ्छरैस्तीक्ष्णैः सात्यकिं सत्यविक्रमम् ।  
त्वरमाणा महावीरा माधवस्य वधैषिणः ॥ ४ ॥

तान् दृष्ट्वा पततस्तूर्णं शैनेयः परवीरहा।  
प्रत्यगृह्णान्महाबाहुः प्रमुञ्चन् विशिखान् बहून् ॥ ५ ॥

तत्र वीरो महेष्वासः सात्यकिर्युद्धदुर्मदः।  
निचकर्त शिरांस्युग्रैः शरैः संनतपर्वभिः ॥ ६ ॥

हस्तिहस्तान् हयग्रीवा बाहूनपि च सायुधान्।  
क्षुरप्रैः शातयामास तावकानां स माधवः ॥ ७ ॥

पतितैश्चामरैश्चैव श्वेतच्छत्रैश्च भारत ।  
बभूव धरणी पूर्णा नक्षत्रैर्द्यौरिव प्रभो ॥ ८ ॥

एतेषां युयुधानेन युध्यतां युधि भारत।  
बभूव तुमुलः शब्दः प्रेतानां क्रन्दतामिव ॥ ९ ॥

तेन शब्देन महता पूरिताभूद् वसुन्धरा।  
रात्रिः समभवच्चैव तीव्ररूपा भयावहा ॥ १० ॥

दीर्यमाणं बलं दृष्ट्वा युयुधानशराहतम्।  
श्रुत्वा च विपुलं नादं निशीथे लोमहर्षणे ॥ ११ ॥  
सुतस्तवाब्रवीद् राजन् सारथिं रथिनां वरः।  
यत्रैष शब्दस्तत्राश्वांश्चोदयेति पुनः पुनः ॥ १२ ॥

तेन संचोद्यमानस्तु ततस्तांस्तुरगोत्तमान् ।  
सूतः संचोदयामास युयुधानरथं प्रति ॥ १३ ॥

ततो दुर्योधनः क्रुद्धो दृढधन्वा जितक्लमः।  
शीघ्रहस्तश्चित्रयोधी युयुधानमुपाद्रवत् ॥ १४ ॥

ततः पूर्णायतोत्सृष्टैः शरैः शोणितभोजनैः।  
दुर्योधनं द्वादशभिर्माधवः प्रत्यविध्यत ॥ १५ ॥

दुर्योधनस्तेन तथा पूर्वमेवार्दितः शरैः।  
शैनेयं दशभिर्बाणैः प्रत्यविध्यदमर्षितः ॥ १६ ॥

ततः समभवद् युद्धं तुमुलं भरतर्षभ।  
पञ्चालानां च सर्वेषां भरतानां च दारुणम् ॥ १७ ॥

शैनेयस्तु रणे क्रुद्धस्तव पुत्रं महारथम्।  
सायकानामशीत्या तु विव्याधोरसि भारत ॥ १८ ॥

ततोऽस्य वाहान् समरे शरैर्निन्ये यमक्षयम्।  
सारथिं च रथात् तूर्णं पातयामास पत्रिणा ॥ १९ ॥

हताश्वे तु रथे तिष्ठन् पुत्रस्तव विशाम्पते।  
मुमोच निशितान् बाणान् शैनेयस्य रथं प्रति ॥ २० ॥

शरान् पञ्चाशतस्तांस्तु शैनेयः कृतहस्तवत्।  
चिच्छेद समरे राजन् प्रेषितांस्तनयेन ते ॥ २१ ॥

अथापरेण भल्लेन मुष्टिदेशे महद् धनुः।  
चिच्छेद तरसा युद्धे तव पुत्रस्य माधवः ॥ २२ ॥

विरथो विधनुष्कश्च सर्वलोकेश्वरः प्रभुः।  
आरुरोह रथं तूर्णं भास्वरं कृतवर्मणः ॥ २३ ॥

दुर्योधने परावृत्ते शैनेयस्तव वाहिनीम्।  
द्रावयामास विशिखैर्निशामध्ये विशाम्पते ॥ २४ ॥

शकुनिश्चार्जुनं राजन् परिवार्य समन्ततः।  
रथैरनेकसाहस्रैर्गजैश्चापि सहस्रशः ॥ २५ ॥  
तथा हयसहस्रैश्च नानाशस्त्रैरवाकिरत् ।

ते महास्त्राणि सर्वाणि विकिरन्तोऽर्जुनं प्रति ॥ २६ ॥  
अर्जुनं योधयन्ति स्म क्षत्रियाः कालचोदिताः।

तान्यर्जुनः सहस्राणि रथवारणवाजिनाम् ॥ २७ ॥  
प्रत्यवारयदायस्तः प्रकुर्वन् विपुलं क्षयम्।

ततस्तु समरे शूरः शकुनिः सीबलस्तदा ॥ २८ ॥  
विव्याध निशितैर्बाणैरर्जुनं प्रहसन्निव ।  
पुनश्चैव शतेनास्य संरुरोध महारथम् ॥ २९ ॥

तमर्जुनस्तु विंशत्या विव्याध युधि भारत।  
अथेतरान् महेष्वासांस्त्रिभिस्त्रिभिरविध्यत ॥ ३० ॥

निवार्य तान् बाणगणैर्युधि राजन् धनंजयः।  
जघान तावकान् योधान् वज्रपाणिरिवासुरान् ॥ ३१ ॥

भुजैश्छिन्नैर्महीपाल हस्तिहस्तोपमैर्मृधे ।  
समाकीर्णा मही भाति पञ्चास्यैरिव पन्नगैः ॥ ३२ ॥

शिरोभिः सकिरीटैश्च सुनसैश्चारुकुण्डलैः ।  
संदष्टौष्ठपुटैः क्रुद्धैस्तथैवोद्‌धृतलोचनैः ॥ ३३ ॥  
निष्कचूडामणिधरैः क्षत्रियाणां प्रियंवदैः ।  
पङ्कजैरिव विन्यस्तैः पतितैर्विबभौ मही ॥ ३४ ॥

कृत्वा तत् कर्म बीभत्सुरुग्रमुग्रपराक्रमः।  
विव्याध शकुनिं भूयः पञ्चभिर्नतपर्वभिः ॥ ३५ ॥  
अताडयदुलूकं च त्रिभिरेव तथा शरैः।

उलूकस्तु तथा विद्धो वासुदेवमताडयत् ॥ ३६ ॥  
ननाद च महानादं पूरयन्निव मेदिनीम्।

अर्जुनः शकुनेश्चापं सायकैरच्छिनद् रणे ॥ ३७ ॥  
निन्ये च चतुरो वाहान् यमस्य सदनं प्रति।

ततो रथादवप्लुत्य सौबलो भरतर्षभ ॥ ३८ ॥  
उलूकस्य रथं तूर्णमारुरोह विशाम्पते।

तावेकरथमारूढौ पितापुत्रौ महारथौ ॥ ३९ ॥  
पार्थं सिषिचतुर्बाणैर्गिरिं मेघाविवाम्बुभिः ।

तौ तु विद्ध्वा महाराज पाण्डवो निशितैःशरैः ॥ ४० ॥  
विद्रावयंस्तव चमूं शतशो व्यधमच्छरैः।

अनिलेन यथाभ्राणि विच्छिन्नानि समन्ततः ॥ ४१ ॥  
विच्छिन्नानि तथा राजन् बलान्यासन् विशाम्पते।

तद् बलं भरतश्रेष्ठ वध्यमानं तदा निशि ॥ ४२ ॥  
प्रदुद्राव दिशः सर्वा वीक्षमाणं भयार्दितम्।

उत्सृज्य वाहान् समरे चोदयन्तस्तथा परे ॥ ४३ ॥  
सम्भ्रान्ताः पर्यधावन्त तस्मिंस्तमसि दारुणे।

विजित्य समरे योधांस्तावकान् भरतर्षभ ॥ ४४ ॥  
दध्मतुर्मुदितौ शङ्खौ वासुदेवधनंजयौ ।

धृष्टद्युम्नो महाराज द्रोणं विद््ध्वा त्रिभिः शरैः ॥ ४५ ॥  
चिच्छेद धनुषस्तूर्णं ज्यां शरेण शितेन ह।

तन्निधाय धनुर्भूमौ द्रोणः क्षत्रियमर्दनः ॥ ४६ ॥  
आददेऽन्यद् धनुः शूरो वेगवत् सारवत्तरम्।

धृष्टद्युम्नं ततो द्रोणो विद््ध्वा सप्तभिराशुगैः ॥ ४७ ॥  
सारथिं पञ्चभिर्बाणै राजन् विव्याध संयुगे।

तं निवार्य शरैस्तूर्णं धृष्टद्युम्नो महारथः ॥ ४८ ॥  
व्यधमत् कौरवीं सेनामासुरीं मघवानिव।

वध्यमाने बले तस्मिंस्तव पुत्रस्य मारिष ॥ ४९ ॥  
प्रावर्तत नदी घोरा शोणितौघतरङ्गिणी।

उभयोः सेनयोर्मध्ये नराश्वद्विपवाहिनी ॥ ५० ॥  
यथा वैतरणी राजन् यमराजपुरं प्रति।

द्रावयित्वा तु तत् सैन्यं धृष्टद्युम्नः प्रतापवान् ॥ ५१ ॥  
अभ्यराजत तेजस्वी शक्रो देवगणेष्विव।

अथ दध्मुर्महाशङ्खान् धृष्टद्युम्नशिखण्डिनौ ॥ ५२ ॥  
यमौ च युयुधानश्च पाण्डवश्च वृकोदरः।

जित्वा रथसहस्राणि तावकानां महारथाः।  
सिंहनादरवांश्चक्रुः पाण्डवा जितकाशिनः ॥ ५३ ॥  
पश्यतस्तव पुत्रस्य कर्णस्य च रणोत्कटाः।  
तथा द्रोणस्य शूरस्य द्रौणेश्चैव विशाम्पते ॥ ५४ ॥