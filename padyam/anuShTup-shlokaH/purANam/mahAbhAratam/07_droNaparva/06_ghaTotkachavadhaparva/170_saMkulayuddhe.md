+++
title_full = "170 धृष्टद्युम्न और द्रोणाचार्यका युद्ध, धृष्टद्युम्नद्वारा द्रुमसेनका वध, सात्यकि और कर्णका युद्ध, कर्णकी दुर्योधनको सलाह तथा शकुनिका पाण्डव-सेनापर आक्रमण"
title = "१७० संकुलयुद्धे"

+++


तस्मिन् सुतुमुले युद्धे वर्तमाने भयावहे।  
धृष्टद्युम्नो महाराज द्रोणमेवाभ्यवर्तत ॥ १ ॥

संदधानो धनुःश्रेष्ठं ज्यां विकर्षन् पुनः पुनः।  
अभ्यद्रवत द्रोणस्य रथं रुक्मविभूषितम् ॥ २ ॥

धृष्टद्युम्नमथायान्तं द्रोणस्यान्तचिकीर्षया ।  
परिवव्रुर्महाराज पञ्चालाः पाण्डवैः सह ॥ ३ ॥

तथा परिवृतं दृष्ट्वा द्रोणमाचार्यसत्तमम्।  
पुत्रास्ते सर्वतो यत्ता ररक्षुर्द्रोणमाहवे ॥ ४ ॥

बलार्णवौ ततस्तौ तु समेयातां निशामुखे।  
वातोद्‌धूतौ क्षुब्धसत्त्वौ भैरवौ सागराविव ॥ ५ ॥

ततो द्रोणं महाराज पाञ्चाल्यः पञ्चभिः शरैः।  
विव्याध हृदये तूर्णं सिंहनादं ननाद च ॥ ६ ॥

तं द्रोणः पञ्चविंशत्या विद््ध्वा भारत संयुगे।  
चिच्छेदान्येन भल्लेन धनुरस्य महास्वनम् ॥ ७ ॥

धृष्टद्युम्नस्तु निर्विद्धो द्रोणेन भरतर्षभ।  
उत्ससर्ज धनुस्तूर्णं संदश्य दशनच्छदम् ॥ ८ ॥

ततः क्रुद्धो महाराज धृष्टद्युम्नः प्रतापवान्।  
आददेऽन्यद् धनुःश्रेष्ठं द्रोणस्यान्तचिकीर्षया ॥ ९ ॥

विकृष्य च धनुश्चित्रमाकर्णात् परवीरहा।  
द्रोणस्यान्तकरं घोरं व्यसृजत् सायकं ततः ॥ १० ॥

स विसृष्टो बलवता शरो घोरो महामृधे।  
भासयामास तत् सैन्यं दिवाकर इवोदितः ॥ ११ ॥

तं तु दृष्ट्वा शरं घोरं देवगन्धर्वमानवाः।  
स्वस्त्यस्तु समरे राजन् द्रोणायेत्यब्रुवन् वचः ॥ १२ ॥

तं तु सायकमायान्तमाचार्यस्य रथं प्रति।  
कर्णो द्वादशधा राजंश्चिच्छेद कृतहस्तवत् ॥ १३ ॥

स च्छिन्नो बहुधा राजन् सूतपुत्रेण धन्विना।  
निपपात शरस्तूर्णं निर्विषो भुजगो यथा ॥ १४ ॥

धृष्टद्युम्नं ततः कर्णो विव्याध दशभिः शरैः।  
पञ्चभिर्द्रोणपुत्रस्तु स्वयं द्रोणस्तु सप्तभिः ॥ १५ ॥

शल्यश्च दशभिर्बाणैस्त्रिभिर्दुःशासनस्तथा ।  
दुर्योधनस्तु विंशत्या शकुनिश्चापि पञ्चभिः ॥ १६ ॥

पाञ्चाल्यं त्वरयाविध्यन् सर्व एव महारथाः।  
स विद्धः सप्तभिर्वीरैर्द्रोणस्यार्थे महाहवे ॥ १७ ॥  
सर्वानसम्भ्रमाद् राजन् प्रत्यविद्ध्यत् त्रिभिस्त्रिभिः।  
द्रोणं द्रौणिं च कर्णं च विव्याध च तवात्मजम्॥१८॥

ते भिन्ना धन्विना तेन धृष्टद्युम्नं पुनर्मृधे।  
विव्यधुः पञ्चभिस्तूर्णमेकैको रथिनां वरः ॥ १९ ॥

द्रुमसेनस्तु संक्रुद्धो राजन् विव्याध पत्रिणा।  
त्रिभिश्चान्यैःशरैस्तूर्णं तिष्ठ तिष्ठेति चाब्रवीत् ॥ २० ॥

स तु तं प्रतिविव्याध त्रिभिस्तीक्ष्णैरजिह्मगैः।  
स्वर्णपुङ्खैः शिलाधौतैः प्राणान्तकरणैर्युधि ॥ २१ ॥

भल्लेनान्येन तु पुनः सुवर्णोज्ज्वलकुण्डलम्।  
निचकर्त शिरः कायाद् द्रुमसेनस्य वीर्यवान् ॥ २२ ॥

तच्छिरो न्यपतद् भूमौ संदष्टौष्ठपुटं रणे।  
महावातसमुद्‌धूतं पक्वं तालफलं यथा ॥ २३ ॥

तान् स विद््ध्वा पुनर्योधान् वीरः सुनिशितैः शरैः।  
राधेयस्याच्छिनद् भल्लैः कार्मुकं चित्रयोधिनः ॥ २४ ॥

न तु तन्ममृषे कर्णो धनुषश्छेदनं तथा।  
निकर्तनमिवात्युग्रं लाङ्‌गूलस्य महाहरिः ॥ २५ ॥

सोऽन्यद् धनुः समादाय क्रोधरक्तेक्षणःश्वसन्।  
अभ्यद्रवच्छरौघैस्तं धृष्टद्युम्नं महाबलम् ॥ २६ ॥

दृष्ट्‌वा कर्णं तु संरब्धं ते वीराः षड्रथर्षभाः।  
पाञ्चाल्यपुत्रं त्वरिताः परिवव्रुर्जिघांसया ॥ २७ ॥

षण्णां योधप्रवीराणां तावकानां पुरस्कृतम्।  
मृत्योरास्यमनुप्राप्तं धृष्टद्युम्नममंस्महि ॥ २८ ॥

एतस्मिन्नेव काले तु दाशार्हो विकिरन् शरान्।  
धृष्टद्युम्नं पराक्रान्तं सात्यकिः प्रत्यपद्यत ॥ २९ ॥

तमायान्तं महेष्वासं सात्यकिं युद्धदुर्मदम्।  
राधेयो दशभिर्बाणैः प्रत्यविध्यदजिह्मगैः ॥ ३० ॥

तं सात्यकिर्महाराज विव्याध दशभिः शरैः।  
पश्यतां सर्ववीराणां मा गास्तिष्ठेति चाब्रवीत् ॥ ३१ ॥

स सात्यकेस्तु बलिनः कर्णस्य च महात्मनः।  
आसीत् समागमो राजन् बलिवासवयोरिव ॥ ३२ ॥

त्रासयन् रथघोषेण क्षत्रियान् क्षत्रियर्षभः।  
राजीवलोचनं कर्णं सात्यकिः प्रत्यविध्यत ॥ ३३ ॥

कम्पयन्निव घोषेण धनुषो वसुधां बली।  
सूतपुत्रो महाराज सात्यकिं प्रत्ययोधयत् ॥ ३४ ॥

विपाठकर्णिनाराचैर्वत्सदन्तैः क्षुरैरपि ।  
कर्णः शरशतैश्चापि शैनेयं प्रत्यविध्यत ॥ ३५ ॥

तथैव युद्ध््यमानोऽपि वृष्णीनां प्रवरो युधि।  
अभ्यवर्षच्छरैः कर्णं तद् युद्धमभवत् समम् ॥ ३६ ॥

तावकाश्च महाराज कर्णपुत्रश्च दंशितः।  
सात्यकिं विव्यधुस्तूर्णं समन्तान्निशितैः शरैः ॥ ३७ ॥

अस्त्रैरस्त्राणि संवार्य तेषां कर्णस्य वा विभो।  
अविद्ध््यत् सात्यकिः क्रुद्धो वृषसेनं स्तनान्तरे ॥ ३८ ॥

तेन बाणेन निर्विद्धो वृषसेनो विशाम्पते।  
न्यपतत् स रथे मूढो धनुरुत्सृज्य वीर्यवान् ॥ ३९ ॥

ततः कर्णो हतं मत्वा वृषसेनं महारथम्।  
पुत्रशोकाभिसंतप्तः सात्यकिं प्रत्यपीडयत् ॥ ४० ॥

पीड्यमानस्तु कर्णेन युयुधानो महारथः।  
विव्याध बहुभिः कर्णं त्वरमाणः पुनः पुनः ॥ ४१ ॥

स कर्णं दशभिर्विद््ध्वा वृषसेनं च सप्तभिः।  
स हस्तावापधनुषी तयोश्चिच्छेद सात्वतः ॥ ४२ ॥

तावन्ये धनुषी सज्ये कृत्वा शत्रुभयंकरे।  
युयुधानमविध्येतां समन्तान्निशितैः शरैः ॥ ४३ ॥

वर्तमाने तु संग्रामे तस्मिन् वीरवरक्षये।  
अतीव शुश्रुवे राजन् गाण्डीवस्य महास्वनः ॥ ४४ ॥

श्रुत्वा तु रथनिर्घोषं गाण्डीवस्य च निःस्वनम्।  
सूतपुत्रोऽब्रवीद् राजन् दुर्योधनमिदं वचः ॥ ४५ ॥

एष सर्वां चमूं हत्वा मुख्यांश्चैव नरर्षभान्।  
पौरवांश्च महेष्वासो विक्षिपन्नुत्तमं धनुः ॥ ४६ ॥  
पार्थो विजयते तत्र गाण्डीवनिनदो महान्।  
श्रूयते रथघोषश्च वासवस्येव नर्दतः ॥ ४७ ॥

करोति पाण्डवो व्यक्तं कर्मौपयिकमात्मनः।  
एषा विदार्यते राजन् बहुधा भारती चमूः ॥ ४८ ॥

विप्रकीर्णान्यनेकानि न हि तिष्ठन्ति कर्हिचित्।  
वातेनेव समुद्‌धूतमभ्रजालं विदीर्यते ॥ ४९ ॥  
सव्यसाचिनमासाद्य भिन्ना नौरिव सागरे।

द्रवतां योधमुख्यानां गाण्डीवप्रेषितैः शरैः ॥ ५० ॥  
विद्धानां शतशो राजन् श्रूयते निःस्वनो महान्।

शृणु दुन्दुभिनिर्घोषमर्जुनस्य रथं प्रति ॥ ५१ ॥  
निशीथे राजशार्दूल स्तनयित्नोरिवाम्बरे ।

हाहाकाररवांश्चैव सिंहनादांश्च पुष्कलान् ॥ ५२ ॥  
शृणु शब्दान् बहुविधानर्जुनस्य रथं प्रति।

अयं मध्ये स्थितोऽस्माकं सात्यकिः सात्वतां वरः ॥ ५३ ॥  
इह चेल्लभ्यते लक्ष्यं कृत्स्नान् जेष्यामहे परान्।

एष पाञ्चालराजस्य पुत्रो द्रोणेन संगतः ॥ ५४ ॥  
सर्वतः संवृतो योधैः शूरैश्च रथसत्तमैः।

सात्यकिं यदि हन्याम धृष्टद्युम्नं च पार्षतम् ॥ ५५ ॥  
असंशयं महाराज ध्रुवो नो विजयो भवेत्।

सौभद्रवदिमौ वीरौ परिवार्य महारथौ ॥ ५६ ॥  
प्रयतामो महाराज निहन्तुं वृष्णिपार्षतौ।

सव्यसाची पुरोऽभ्येति द्रोणानीकाय भारत ॥ ५७ ॥  
संसक्तं सात्यकिं ज्ञात्वा बहुभिः कुरुपुङ्गवैः।

तत्र गच्छन्तु बहवः प्रवरा रथसत्तमाः ॥ ५८ ॥  
यावत् पार्थो न जानाति सात्यकिं बहुभिर्वृतम्।  
ते त्वरध्वं तथा शूराः शराणां मोक्षणे भृशम् ॥ ५९ ॥

यथा त्विह व्रजत्येष परलोकाय माधवः।  
तथा कुरु महाराज सुनीत्या सुप्रयुक्तया ॥ ६० ॥

कर्णस्य मतमास्थाय पुत्रस्ते प्राह सौबलम्।  
यथेन्द्रः समरे राजन् प्राह विष्णुं यशस्विनम् ॥ ६१ ॥

वृतः सहस्रैर्दशभिर्गजानामनिवर्तिनाम् ।  
रथैश्च दशसाहस्रैस्तूर्णं याहि धनंजयम् ॥ ६२ ॥

दुःशासनो दुर्विषहः सुबाहुर्दुष्प्रधर्षणः ।  
एते त्वामनुयास्यन्ति पत्तिभिर्बहुभिर्वृताः ॥ ६३ ॥

जहि कृष्णौ महाबाहो धर्मराजं च मातुल।  
नकुलं सहदेवं च भीमसेनं तथैव च ॥ ६४ ॥

देवानामिव देवेन्द्रे जयाशा त्वयि मे स्थिता।  
जहि मातुल कौन्तेयानसुरानिव पावकिः ॥ ६५ ॥

एवमुक्तो ययौ पार्थान् पुत्रेण तव सौबलः।  
महत्या सेनया सार्धं सह पुत्रैश्च ते विभो ॥ ६६ ॥

प्रियार्थं तव पुत्राणां दिधक्षुः पाण्डुनन्दनान्।  
ततः प्रववृते युद्धं तावकानां परैः सह ॥ ६७ ॥

प्रयाते सौबले राजन् पाण्डवानामनीकिनीम्।  
बलेन महता युक्तः सूतपुत्रस्तु सात्वतम् ॥ ६८ ॥  
अभ्ययात् त्वरितो युद्धे किरन्‌ शरशतान् बहून्।  
तथैव पार्थिवाः सर्वे सात्यकिं पर्यवारयन् ॥ ६९ ॥

भारद्वाजस्ततो गत्वा धृष्टद्युम्नरथं प्रति।  
महद् युद्धं तदाऽऽसीत् तु द्रोणस्य निशि भारत।  
धृष्टद्युम्नेन वीरेण पञ्चालैश्च सहाद्भुतम् ॥ ७० ॥