+++
title_full = "172 दुर्योधनके उपालम्भसे द्रोणाचार्य और कर्णका घोर युद्ध, पाण्डव-सेनाका पलायन, भीमसेनका सेनाको लौटाकर लाना और अर्जुनसहित भीमसेनका कौरवोंपर आक्रमण करना"
title = "१७२ संकुलयुद्धे"

+++


विद्रुतं स्वबलं दृष्ट्वा वध्यमानं महात्मभिः।  
क्रोधेन महताऽऽविष्टः पुत्रस्तव विशाम्पते ॥ १ ॥

अभ्येत्य सहसा कर्णं द्रोणं च जयतां वरम्।  
अमर्षवशमापन्नो वाक्यज्ञो वाक्यमब्रवीत् ॥ २ ॥

भवद्भ््यामिह संग्रामः क्रुद्धाभ्यां सम्प्रवर्तितः।  
आहवे निहतं दृष्ट्वा सैन्धवं सव्यसाचिना ॥ ३ ॥

निहन्यमानां पाण्डूनां बलेन मम वाहिनीम्।  
भूत्वा तद्विजये शक्तावशक्ताविव पश्यतः ॥ ४ ॥

यद्यहं भवतोस्त्याज्यो न वाच्योऽस्मि तदैव हि।  
आवां पाण्डुसुतान् संख्ये जेष्याव इति मानदौ ॥ ५ ॥

तदैवाहं वचः श्रुत्वा भवद्भ्यामनुसम्मतम्।  
नाकरिष्यमिदं पार्थैर्वैरं योधविनाशनम् ॥ ६ ॥

यदि नाहं परित्याज्यो भवद्भ्यां पुरुषर्षभौ।  
युध्यतामनुरूपेण विक्रमेण सुविक्रमौ ॥ ७ ॥

वाक्प्रतोदेन तौ वीरौ प्रणुन्नौ तनयेन ते।  
प्रावर्तयेतां संग्रामं घट्टिताविव पन्नगौ ॥ ८ ॥

ततस्तौ रथिनां श्रेष्ठौ सर्वलोकधनुर्धरौ।  
शैनेयप्रमुखान् पार्थानभिदुद्रुवतू रणे ॥ ९ ॥

तथैव सहिताः पार्थाः सर्वसैन्येन संवृताः।  
अभ्यवर्तन्त तौ वीरौ नर्दमानौ मुहुर्मुहुः ॥ १० ॥

अथ द्रोणो महेष्वासो दशभिः शिनिपुङ्गवम्।  
अविध्यत् त्वरितं क्रुद्धः सर्वशस्त्रभृतां वरः ॥ ११ ॥

कर्णश्च दशभिर्बाणैः पुत्रश्च तव सप्तभिः।  
दशभिर्वृषसेनश्च सौबलश्चापि सप्तभिः ॥ १२ ॥  
एते कौरव संक्रन्दे शैनेयं पर्यवाकिरन्।

दृष्ट्वा च समरे द्रोणं निघ्नन्तं पाण्डवीं चमूम् ॥ १३ ॥  
विव्यधुः सोमकास्तूर्णं समन्ताच्छरवृष्टिभिः ।

तत्र द्रोणोऽहरत् प्राणान् क्षत्रियाणां विशाम्पते ॥ १४ ॥  
रश्मिभिर्भास्करो राजंस्तमांसीव समन्ततः ।

द्रोणेन वध्यमानानां पञ्चालानां विशाम्पते ॥ १५ ॥  
शुश्रुवे तुमुलः शब्दः क्रोशतामितरेतरम्।

पुत्रानन्ये पितॄनन्ये भ्रातॄनन्ये च मातुलान् ॥ १६ ॥  
भागिनेयान्‌ वयस्यांश्च तथा सम्बन्धिबान्धवान्।  
उत्सृज्योत्सृज्य गच्छन्ति त्वरिता जीवितेप्सवः ॥ १७ ॥

अपरे मोहिता मोहात् तमेवाभिमुखा ययुः।  
पाण्डवानां रणे योधाः परलोकं गताः परे ॥ १८ ॥

सा तथा पाण्डवी सेना पीड्यमाना महात्मना।  
निशि सम्प्राद्रवद् राजन्नुत्सृज्योल्काः सहस्रशः ॥ १९ ॥  
पश्यतो भीमसेनस्य विजयस्याच्युतस्य च।  
यमयोर्धर्मपुत्रस्य पार्षतस्य च पश्यतः ॥ २० ॥

तमसा संवृते लोके न प्राज्ञायत किंचन।  
कौरवाणां प्रकाशेन दृश्यन्ते विद्रुताः परे ॥ २१ ॥

द्रवमाणं तु तत् सैन्यं द्रोणकर्णौ महारथौ।  
जघ्नतुः पृष्ठतो राजन्‌ किरन्तौ सायकान् बहून् ॥ २२ ॥

पञ्चालेषु प्रभग्नेषु क्षीयमाणेषु सर्वतः।  
जनार्दनो दीनमनाः प्रत्यभाषत फाल्गुनम् ॥ २३ ॥

द्रोणकर्णौ महेष्वासावेतौ पार्षतसात्यकी ।  
पञ्चालांश्चैव सहितौ जघ्नतुः सायकैर्भृशम् ॥ २४ ॥

एतयोः शरवर्षेण प्रभग्ना नो महारथाः।  
वार्यमाणापि कौन्तेय पृतना नावतिष्ठते ॥ २५ ॥

तां तु विद्रवतीं दृष्ट्वा ऊचतुः केशवार्जुनौ।  
मा विद्रवत वित्रस्ता भयं त्यजत पाण्डवाः ॥ २६ ॥

तावावां सर्वसैन्यैश्च व्यूहैः सम्यगुदायुधैः।  
द्रोणं च सूतपुत्रं च प्रयतावः प्रबाधितुम् ॥ २७ ॥

एतौ हि बलिनौ शूरौ कृतास्त्रौ जितकाशिनौ।  
उपेक्षितौ तव बलैर्नाशयेतां निशामिमाम् ॥ २८ ॥

तयोः संवदतोरेवं भीमकर्मा महाबलः।  
आयाद् वृकोदरः शीघ्रं पुनरावर्त्य वाहिनीम् ॥ २९ ॥

वृकोदरमथायान्तं दृष्ट्वा तत्र जनार्दनः।  
पुनरेवाब्रवीद् राजन् हर्षयन्निव पाण्डवम् ॥ ३० ॥

एष भीमो रणश्लाघी वृतः सोमकपाण्डवैः।  
अभ्यवर्तत वेगेन द्रोणकर्णौ महारथौ ॥ ३१ ॥

एतेन सहितो युद्ध्य पञ्चालैश्च महारथैः।  
आश्वासनार्थं सैन्यानां सर्वेषां पाण्डुनन्दन ॥ ३२ ॥

ततस्तौ पुरुषव्याघ्रावुभौ माधवपाण्डवौ ।  
द्रोणकर्णौ समासाद्य धिष्ठितौ रणमूर्धनि ॥ ३३ ॥

ततस्तत् पुनरावृत्तं युधिष्ठिरबलं महत्।  
ततो द्रोणश्च कर्णश्च परान् ममृदतुर्युधि ॥ ३४ ॥

स सम्प्रहारस्तुमुलो निशि प्रत्यभवन्महान्।  
यथा सागरयो राजंश्चन्द्रोदयविवृद्धयोः ॥ ३५ ॥

तत उत्सृज्य पाणिभ्यां प्रदीपांस्तव वाहिनी।  
युयुधे पाण्डवैः सार्धमुन्मत्तवदसंकुला ॥ ३६ ॥

रजसा तमसा चैव संवृते भृशदारुणे।  
केवलं नामगोत्रेण प्रायुध्यन्त जयैषिणः ॥ ३७ ॥

अश्रूयन्त हि नामानि श्राव्यमाणानि पार्थिवैः।  
प्रहरद्भिर्महाराज स्वयंवर इवाहवे ॥ ३८ ॥

निःशब्दमासीत् सहसा पुनः शब्दो महानभूत्।  
क्रुद्धानां युध्यमानानां जीयतां जयतामपि ॥ ३९ ॥

यत्र यत्र स्म दृश्यने प्रदीपाः कुरुसत्तम।  
तत्र तत्र स्म शूरास्ते निपतन्ति पतङ्गवत् ॥ ४० ॥

तथा संयुध्यमानानां विगाढासीन्महानिशा ।  
पाण्डवानां च राजेन्द्र कौरवाणां च सर्वशः ॥ ४१ ॥