+++
title_full = "174 घटोत्कच और जटासुरके पुत्र अलम्बुषका घोर युद्ध तथा अलम्बुषका वध"
title = "१७४ अलम्बुषवधे"

+++


दृष्ट्वा घटोत्कचं राजन् सूतपुत्ररथं प्रति।  
आयान्तं तु तथा युक्तं जिघांसुं कर्णमाहवे ॥ १ ॥  
अब्रवीत् तत्र पुत्रस्ते दुःशासनमिदं वचः।  
एतद् रक्षो रणे तूर्णं दृष्ट्वा कर्णस्य विक्रमम् ॥ २ ॥  
अभियाति द्रुतं कर्णं तद् वारय महारथम्।

वृतः सैन्येन महता याहि यत्र महाबलः ॥ ३ ॥  
कर्णो वैकर्तनो युद्धे राक्षसेन युयुत्सति।

रक्ष कर्णं रणे यत्तो वृतः सैन्येन मानद ॥ ४ ॥  
मा कर्णं राक्षसो घोरः प्रमादान्नाशयिष्यति।

एतस्मिन्नन्तरे राजन् जटासुरसुतो बली ॥ ५ ॥  
दुर्योधनमुपागम्य प्राह प्रहरतां वरः।

दुर्योधन तवामित्रान् प्रख्यातान् युद्धदुर्मदान् ॥ ६ ॥  
पाण्डवान् हन्तुमिच्छामि त्वयाऽऽज्ञप्तः सहानुगान्।

जटासुरो मम पिता रक्षसां ग्रामणीः पुरा ॥ ७ ॥  
प्रयुज्य कर्म रक्षोघ्नं क्षुद्रैः पार्थैर्निपातितः।

तस्यापचितिमिच्छामि शत्रुशोणितपूजया ।  
शत्रुमांसैश्च राजेन्द्र मामनुज्ञातुमर्हसि ॥ ८ ॥

तमब्रवीत् ततो राजा प्रीयमाणः पुनः पुनः।  
द्रोणकर्णादिभिः सार्धं पर्याप्तोऽहं द्विषद््‌वधे ॥ ९ ॥  
त्वं तु गच्छ मयाऽऽज्ञप्तो जहि युद्धे घटोत्कचम्।  
राक्षसं क्रूरकर्माणं रक्षोमानुषसम्भवम् ॥ १० ॥

पाण्डवानां हितं नित्यं हस्त्यश्वरथघातिनम्।  
वैहायसगतं युद्धे प्रेषयेर्यमसादनम् ॥ ११ ॥

तथेत्युक्त्वा महाकायः समाहूय घटोत्कचम्।  
जाटासुरिर्भैमसेनिं नानाशस्त्रैरवाकिरत् ॥ १२ ॥

अलम्बुषं च कर्णं च कुरुसैन्यं च दुस्तरम्।  
हैडिम्बिः प्रममाथैको महावातोऽम्बुदानिव ॥ १३ ॥

ततो मायाबलं दृष्ट्वा रक्षस्तूर्णमलम्बुषः।  
घटोत्कचं शरव्रातैर्नानालिङ्गैः समार्पयत् ॥ १४ ॥

विद््ध्वा च बहुभिर्बाणैर्भैमसेनिं महाबलः।  
व्यद्रावयच्छरव्रातैः पाण्डवानामनीकिनीम् ॥ १५ ॥

तेन विद्राव्यमाणानि पाण्डुसैन्यानि भारत।  
निशीथे विप्रकीर्यन्ते वातनुन्ना घना इव ॥ १६ ॥

घटोत्कचशरैर्नुन्ना तथैव तव वाहिनी।  
निशीथे प्राद्रवद् राजन्नुत्सृज्योल्काः सहस्रशः ॥ १७ ॥

अलम्बुषस्ततः क्रुद्धो भैमसेनिं महामृधे।  
आजघ्ने दशभिर्बाणैस्तोत्रैरिव महाद्विपम् ॥ १८ ॥

तिलशस्तस्य संवाहं सूतं सर्वायुधानि च।  
घटोत्कचः प्रचिच्छेद प्रणदंश्चातिदारुणम् ॥ १९ ॥

ततः कर्णं शरव्रातैः कुरूनन्यान् सहस्रशः।  
अलम्बुषं चाभ्यवर्षन्मेघो मेरुमिवाचलम् ॥ २० ॥

ततः संचुक्षुभे सैन्यं कुरूणां राक्षसार्दितम्।  
उपर्युपरि चान्योन्यं चतुरङ्गं ममर्द ह ॥ २१ ॥

जाटासुरिर्महाराज विरथो हतसारथिः ।  
घटोत्कचं रणे क्रुद्धो मुष्टिनाभ्यहनद् दृढम् ॥ २२ ॥

मुष्टिनाभ्याहतस्तेन प्रचचाल घटोत्कचः ।  
क्षितिकम्पे यथा शैलः सवृक्षस्तृणगुल्मवान् ॥ २३ ॥

ततः स परिघाभेन द्विट्‌संघघ्नेन बाहुना।  
जाटासुरिं भैमसेनिरवधीन्मुष्टिना भृशम् ॥ २४ ॥

तं प्रमथ्य ततः क्रुद्धस्तूर्णं हैडिम्बिराक्षिपत्।  
दोर्भ्यामिन्द्रध्वजाभाभ्यां निष्पिपेष च भूतले ॥ २५ ॥

जाटासुरिर्मोक्षयित्वा आत्मानं च घटोत्कचात्।  
पुनरुत्थाय वेगेन घटोत्कचमुपाद्रवत् ॥ २६ ॥

अलम्बुषोऽपि विक्षिप्य समुत्क्षिप्य च राक्षसम्।  
घटोत्कचं रणे रोषान्निष्पिपेष च भूतले ॥ २७ ॥

तयोः समभवद् युद्धं गर्जतोरतिकाययोः।  
घटोत्कचालम्बुषयोस्तुमुलं लोमहर्षणम् ॥ २८ ॥

विशेषयन्तावन्योन्यं मायाभिरतिमायिनौ ।  
युयुधाते महावीर्याविन्द्रवैरोचनाविव ॥ २९ ॥

पावकाम्बुनिधी भूत्वा पुनर्गरुडतक्षकौ ।  
पुनर्मेघमहावातौ पुनर्वज्रमहाचलौ ॥ ३० ॥

पुनः कुञ्जरशार्दूलौ पुनः स्वर्भानुभास्करौ।  
एवं मायाशतसृजावन्योन्यवधकाङ्क्षिणौ ॥ ३१ ॥  
भृशं चित्रमयुध्येतामलम्बुषघटोत्कचौ ।

परिघैश्च गदाभिश्च प्रासमुद्‌गरपट्टिशैः ॥ ३२ ॥  
मुसलैः पर्वताग्रैश्च तावन्योन्यं विजघ्नतुः।

हयाभ्यां च गजाभ्यां च रथाभ्यां च पदातिभिः ॥ ३३ ॥  
युयुधाते महामायौ राक्षसप्रवरौ युधि।

ततो घटोत्कचो राजन्नलम्बुषवधेप्सया ॥ ३४ ॥  
उत्पपात भृशं क्रुद्धः श्येनवन्निपपात च।

गृहीत्वा च महाकायं राक्षसेन्द्रमलम्बुषम् ॥ ३५ ॥  
उद्यम्य न्यवधीद् भूमौ मयं विष्णुरिवाहवे।

ततो घटोत्कचः खड्‌गमुद्‌धृत्याद्‌भुतदर्शनम् ॥ ३६ ॥  
रौद्रस्य कायाद्धि शिरो भीमं विकृतदर्शनम्।  
स्फुरतस्तस्य समरे नदतश्चातिभैरवम् ॥ ३७ ॥  
निचकर्त महाराज शत्रोरमितविक्रमः ।

शिरस्तच्चापि संगृह्य केशेषु रुधिरोक्षितम् ॥ ३८ ॥  
ययौ घटोत्कचस्तूर्णं दुर्योधनरथं प्रति।  
अभ्येत्य च महाबाहुः स्मयमानः स राक्षसः ॥ ३९ ॥  
शिरो रथेऽस्य निक्षिप्य विकृताननमूर्धजम्।  
प्राणदद् भैरवं नादं प्रावृषीव बलाहकः ॥ ४० ॥

अब्रवीच्च ततो राजन् दुर्योधनमिदं वचः।  
एष ते निहतो बन्धुस्त्वया दृष्टोऽस्य विक्रमः ॥ ४१ ॥

पुनर्द्रष्टासि कर्णस्य निष्ठामेतां तथाऽऽत्मनः।  
स्वधर्ममर्थं कामं च त्रितयं योऽभिवाञ्छति ॥ ४२ ॥  
रिक्तपाणिर्न पश्येत राजानं ब्राह्मणं स्त्रियम्।

तिष्ठस्व तावत् सुप्रीतो यावत् कर्णं वधाम्यहम् ॥ ४३ ॥  
एवमुक्त्वा ततः प्रायात् कर्णं प्रति नरेश्वर।  
किरन् शरगणांस्तीक्ष्णान् रुषितो रणमूर्धनि ॥ ४४ ॥

ततः समभवद् युद्धं घोररूपं भयानकम्।  
विस्मापनं महाराज नरराक्षसयोर्मृधे ॥ ४५ ॥