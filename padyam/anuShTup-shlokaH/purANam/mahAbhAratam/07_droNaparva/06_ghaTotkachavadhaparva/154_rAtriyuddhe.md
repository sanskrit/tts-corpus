+++
title_full = "154 रात्रियुद्धमें पाण्डव-सैनिकोंका द्रोणाचार्यपर आक्रमण और द्रोणाचार्यद्वारा उनका संहार"
title = "१५४ रात्रियुद्धे"

+++


यत् तदा प्राविशत् पाण्डूनाचार्यः कुपितो बली।  
उक्त्वा दुर्योधनं मन्दं मम शास्त्रातिगं सुतम् ॥ १ ॥  
प्रविश्य विचरन्तं च रथे शूरमवस्थितम्।  
कथं द्रोणं महेष्वासं पाण्डवाः पर्यवारयन् ॥ २ ॥

केऽरक्षन् दक्षिणं चक्रमाचार्यस्य महाहवे।  
के चोत्तरमरक्षन्त निघ्नतः शात्रवान् बहून् ॥ ३ ॥

के चास्य पृष्ठतोऽन्वासन् वीरा वीरस्य योधिनः।  
के पुरस्तादवर्तन्त रथिनस्तस्य शत्रवः ॥ ४ ॥

मन्ये तानस्पृशच्छीतमतिवेलमनार्तवम् ।  
मन्ये ते समवेपन्त गावो वै शिशिरे यथा ॥ ५ ॥

यत्प्राविशन्महेष्वासः पञ्चालानपराजितः ।  
नृत्यन् स रथमार्गेषु सर्वशस्त्रभृतां वरः ॥ ६ ॥

निर्दहन् सर्वसैन्यानि पञ्चालानां रथर्षभः।  
धूमकेतुरिव क्रुद्धः कथं मृत्युमुपेयिवान् ॥ ७ ॥

सायाह्ने सैन्धवं हत्वा राज्ञा पार्थः समेत्य च।  
सात्यकिश्च महेष्वासो द्रोणमेवाभ्यधावताम् ॥ ८ ॥

तथा युधिष्ठिरस्तूर्णं भीमसेनश्च पाण्डवः।  
पृथक्‌चमूभ्यां संयत्तौ द्रोणमेवाभ्यधावताम् ॥ ९ ॥

तथैव नकुलो धीमान् सहदेवश्च दुर्जयः।  
धृष्टद्युम्नः सहानीको विराटश्च सकेकयः ॥ १० ॥  
मत्स्याः शाल्वाः ससेनाश्च द्रोणमेव ययुर्युधि।

द्रुपदश्च तथा राजा पञ्चालैरभिरक्षितः ॥ ११ ॥  
धृष्टद्युम्नपिता राजन् द्रोणमेवाभ्यवर्तत ।

द्रौपदेया महेष्वासा राक्षसश्च घटोत्कचः ॥ १२ ॥  
ससैन्यास्ते न्यवर्तन्त द्रोणमेव महाद्युतिम्।

प्रभद्रकाश्च पञ्चालाः षट्सहस्राः प्रहारिणः ॥ १३ ॥  
द्रोणमेवाभ्यवर्तन्त पुरस्कृत्य शिखण्डिनम् ।

तथेतरे नरव्याघ्राः पाण्डवानां महारथाः ॥ १४ ॥  
सहिताः संन्यवर्तन्त द्रोणमेव द्विजर्षभम्।

तेषु शूरेषु युद्धाय गतेषु भरतर्षभ ॥ १५ ॥  
बभूव रजनी घोरा भीरूणां भयवर्धिनी।

योधानामशिवा रौद्रा राजन्नन्तकगामिनी ॥ १६ ॥  
कुञ्जराश्वमनुष्याणां प्राणान्तकरणी तदा ।

तस्यां रजन्यां घोरायां नदन्त्यः सर्वतः शिवाः ॥ १७ ॥  
न्यवेदयन् भयं घोरं सज्वालकवलैर्मुखैः।

उलूकाश्चाप्यदृश्यन्त शंसन्तो विपुलं भयम् ॥ १८ ॥  
विशेषतः कौरवाणां ध्वजिन्यामतिदारुणाः ।

ततः सैन्येषु राजेन्द्र शब्दः समभवन्महान् ॥ १९ ॥  
भेरीशब्देन महता मृदङ्गानां स्वनेन च।  
गजानां बृंहितैश्चापि तुरङ्गाणां च ह्रेषितैः ॥ २० ॥  
खुरशब्दनिपातैश्च तुमुलः सर्वतोऽभवत् ।

ततः समभवद् युद्धं संध्यायामतिदारुणम् ॥ २१ ॥  
द्रोणस्य च महाराज सृञ्जयानां च सर्वशः।

तमसा चावृते लोके न प्राज्ञायत किंचन ॥ २२ ॥  
सैन्येन रजसा चैव समन्तादुत्थितेन ह।

नरस्याश्वस्य नागस्य समसज्जत शोणितम् ॥ २३ ॥  
नापश्याम रजो भौमं कश्मलेनाभिसंवृताः।

रात्रौ वंशवनस्येव दह्यमानस्य पर्वते ॥ २४ ॥  
घोरश्चटचटाशब्दः शस्त्राणां पततामभूत् ।

मृदङ्गानकनिर्ह्रादैर्झर्झरैः पटहैस्तथा ॥ २५ ॥  
फेत्कारैर्ह्रेषितैः शब्दैः सर्वमेवाकुलं बभौ।

नैव स्वे न परे राजन् प्राज्ञायन्त तमोवृते ॥ २६ ॥  
उन्मत्तमिव तत् सर्वं बभूव रजनीमुखे।

भौमं रजोऽथ राजेन्द्र शोणितेन प्रणाशितम् ॥ २७ ॥  
शातकौम्भैश्च कवचैर्भूषणैश्च तमोऽभ्यगात् ।

ततः सा भारती सेना मणिहेमविभूषिता ॥ २८ ॥  
द्यौरिवासीत् सनक्षत्रा रजन्यां भरतर्षभ।

गोमायुबलसंघुष्टा शक्तिध्वजसमाकुला ॥ २९ ॥  
वारणाभिरुता घोरा क्ष्वेडितोत्क्रुष्टनादिता ।

तत्राभवन्महाशब्दस्तुमुलो लोमहर्षणः ॥ ३० ॥  
समावृण्वन् दिशः सर्वा महेन्द्राशनिनिःस्वनः।

सा निशीथे महाराज सेनादृश्यत भारती ॥ ३१ ॥  
अङ्गदैः कुण्डलैर्निष्कैः शस्त्रैश्चैवावभासिता ।

तत्र नागा रथाश्चैव जाम्बूनदविभूषिताः ॥ ३२ ॥  
निशायां प्रत्यदृश्यन्त मेघा इव सविद्युतः।

ऋष्टिशक्तिगदाबाणमुसलप्रासपट्टिशाः ॥ ३३ ॥  
सम्पतन्तो व्यदृश्यन्त भ्राजमाना इवाग्नयः।

दुर्योधनपुरोवातां रथनागबलाहकाम् ॥ ३४ ॥  
वादित्रघोषस्तनितां चापविद्युद्ध्वजैर्वृताम् ।  
द्रोणपाण्डवपर्जन्यां खड्‌गशक्तिगदाशनिम् ॥ ३५ ॥  
शरधारास्त्रपवनां भृशं शीतोष्णसंकुलाम् ।  
घोरां विस्मापनीमुग्रां जीवितच्छिदमप्लवाम् ॥ ३६ ॥  
तां प्राविशन्नतिभयां सेनां युद्धचिकीर्षवः।

तस्मिन् रात्रिमुखे घोरे महाशब्दनिनादिते ॥ ३७ ॥  
भीरूणां त्रासजनने शूराणां हर्षवर्धने।

रात्रियुद्धे महाघोरे वर्तमाने सुदारुणे ॥ ३८ ॥  
द्रोणमभ्यद्रवन् क्रुद्धाः सहिताः पाण्डुसृञ्जयाः।

ये ये प्रमुखतो राजन्नावर्तन्त महारथाः ॥ ३९ ॥  
तान् सर्वान्‌ विमुखांश्चक्रे कांश्चिन्निन्ये यमक्षयम्।

तानि नागसहस्राणि रथानामयुतानि च ॥ ४० ॥  
पदातिहयसंघानां प्रयुतान्यर्बुदानि च ।  
द्रोणेनैकेन नाराचैर्निर्भिन्नानि निशामुखे ॥ ४१ ॥