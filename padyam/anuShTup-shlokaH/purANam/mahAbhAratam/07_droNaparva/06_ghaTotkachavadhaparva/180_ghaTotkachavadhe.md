+++
title_full = "180 घटोत्कचके वधसे पाण्डवोंका शोक तथा श्रीकृष्णकी प्रसन्नता और उसका कारण"
title = "१८० घटोत्कचवधे"

+++


हैडिम्बिं निहतं दृष्ट्वा विशीर्णमिव पर्वतम्।  
बभूवुः पाण्डवाः सर्वे शोकबाष्पाकुलेक्षणाः ॥ १ ॥

वासुदेवस्तु हर्षेण महताभिपरिप्लुतः ।  
ननाद सिंहनादं वै पर्यष्वजत फाल्गुनम् ॥ २ ॥

स विनद्य महानादमभीषून् संनियम्य च।  
ननर्त हर्षसंवीतो वातोद्‌धूत इव द्रुमः ॥ ३ ॥

ततः परिष्वज्य पुनः पार्थमास्फोट्‌य चासकृत्।  
रथोपस्थगतो धीमान् प्राणदत् पुनरच्युतः ॥ ४ ॥

प्रहृष्टमनसं ज्ञात्वा वासुदेवं महाबलः।  
अर्जुनोऽथाब्रवीद् राजन्नातिहृष्टमना इव ॥ ५ ॥

अतिहर्षोऽयमस्थाने तवाद्य मधुसूदन ।  
शोकस्थाने तु सम्प्राप्ते हैडिम्बस्य वधेन तु ॥ ६ ॥

विमुखानीह सैन्यानि हतं दृष्ट्वा घटोत्कचम्।  
वयं च भृशमुद्विग्ना हैडिम्बेस्तु निपातनात् ॥ ७ ॥

नैतत्कारणमल्पं हि भविष्यति जनार्दन।  
तदद्य शंस मे पृष्टः सत्यं सत्यवतां वर ॥ ८ ॥

यद्येतन्न रहस्यं ते वक्तुमर्हस्यरिंदम।  
धैर्यस्य वैकृतं ब्रूहि त्वमद्य मधुसूदन ॥ ९ ॥

समुद्रस्येव संशोषं मेरोरिव विसर्पणम्।  
तथैतदद्य मन्येऽहं तव कर्म जनार्दन ॥ १० ॥

अतिहर्षमिमं प्राप्तं शृणु मे त्वं धनंजय।  
अतीव मनसः सद्यः प्रसादकरमुत्तमम् ॥ ११ ॥

शक्तिं घटोत्कचेनेमां व्यंसयित्वा महाद्युते।  
कर्णं निहतमेवाजौ विद्धि सद्यो धनंजय ॥ १२ ॥

शक्तिहस्तं पुनः कर्णं को लोकेऽस्ति पुमानिह।  
य एनमभितस्तिष्ठेत् कार्तिकेयमिवाहवे ॥ १३ ॥

दिष्ट्यापनीतकवचो दिष्ट्यापहृतकुण्डलः ।  
दिष्ट्या सा व्यंसिता शक्तिरमोघास्य घटोत्कचे ॥ १४ ॥

यदि हि स्यात् सकवचस्तथैव स्यात् सकुण्डलः।  
सामरानपि लोकांस्त्रीनेकः कर्णो जयेद् रणे ॥ १५ ॥

वासवो वा कुबेरो वा वरुणो वा जलेश्वरः।  
यमो वा नोत्सहेत् कर्णं रणे प्रतिसमासितुम् ॥ १६ ॥

गाण्डीवमुद्यम्य भवांश्चक्रं चाहं सुदर्शनम्।  
न शक्तौ स्वो रणे जेतुं तथायुक्तं नरर्षभम् ॥ १७ ॥

त्वद्धितार्थं तु शक्रेण मायापहृतकुण्डलः।  
विहीनकवचश्चायं कृतः परपुरंजयः ॥ १८ ॥

उत्कृत्य कवचं यस्मात् कुण्डले विमले च ते।  
प्रादाच्छक्राय कर्णो वै तेन वैकर्तनः स्मृतः ॥ १९ ॥

आशीविष इव क्रुद्धो जृभितो मन्त्रतेजसा।  
तथाद्य भाति कर्णो मे शान्तज्वाल इवानलः ॥ २० ॥

यदाप्रभृति कर्णाय शक्तिर्दत्ता महात्मना।  
वासवेन महाबाहो क्षिप्ता यासै घटोत्कचे ॥ २१ ॥  
कुण्डलाभ्यां निमायाथ दिव्येन कवचेन च।  
तां प्राप्यामन्यत वृषः सततं त्वां हतं रणे ॥ २२ ॥

एवंगतोऽपि शक्योऽयं हन्तुं नान्येन केनचित्।  
ऋते त्वां पुरुषव्याघ्र शपे सत्येन चानघ ॥ २३ ॥

ब्रह्मण्यः सत्यवादी च तपस्वी नियतव्रतः।  
रिपुष्वपि दयावांश्च तस्मात् कर्णो वृषः स्मृतः ॥ २४ ॥

युद्धशौण्डो महाबाहुर्नित्योद्यतशरासनः ।  
केसरीव वने नर्दन् मातङ्ग इव यूथपान् ॥ २५ ॥  
विमदान् रथशार्दूलान् कुरुते रणमूर्धनि।

मध्यं गत इवादित्यो यो न शक्यो निरीक्षितुम् ॥ २६ ॥  
त्वदीयैः पुरुषव्याघ्र योधमुख्यैर्महात्मभिः ।  
शरजालसहस्रांशुः शरदीव दिवाकरः ॥ २७ ॥

तपान्ते जलदो यद्वच्छरधाराः क्षरन् मुहुः।  
दिव्यास्त्रजलदः कर्णः पर्जन्य इव वृष्टिमान् ॥ २८ ॥

त्रिदशैरपि चास्यद्भिः शरवर्षं समन्ततः।  
अशक्यस्तदयं जेतुं स्रवद्भिर्मांसशोणितम् ॥ २९ ॥

कवचेन विहीनश्च कुण्डलाभ्यां च पाण्डव।  
सोऽद्य मानुषतां प्राप्तो विमुक्तः शक्रदत्तया ॥ ३० ॥

एको हि योगोऽस्य भवेद् वधाय  
च्छिद्रे ह्येनं स्वप्रमत्तः प्रमत्तम्।  
कृच्छ्रं प्राप्तं रथचक्रे विमग्ने  
हन्याः पूर्वं त्वं तु संज्ञां विचार्य ॥ ३१ ॥

न ह्युद्यतास्त्रं युधि हन्यादजय्य-  
मप्येकवीरो बलभित् सवज्रः ।  
जरासंधश्चेदिराजो महात्मा  
महाबाहुश्चैकलव्यो निषादः ॥ ३२ ॥  
एकैकशो निहताः सर्व एते  
योगैस्तैस्तैस्त्वद्धितार्थं मयैव ।

अथापरे निहता राक्षसेन्द्रा  
हिडिम्बकिर्मीरवकप्रधानाः ।  
अलायुधः परचक्रावमर्दी  
घटोत्कचश्चोग्रकर्मा तरस्वी ॥ ३३ ॥