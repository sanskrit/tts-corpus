+++
title_full = "164 दोनों सेनाओंका घमासान युद्ध और दुर्योधनका द्रोणाचार्यकी रक्षाके लिये सैनिकोंको आदेश"
title = "१६४ संकुलयुद्धे"

+++


प्रकाशिते तदा लोके रजसा तमसाऽऽवृते।  
समाजग्मुरथो वीराः परस्परवधैषिणः ॥ १ ॥

ते समेत्य रणे राजन् शस्त्रप्रासासिधारिणः।  
परस्परमुदैक्षन्त परस्परकृतागसः ॥ २ ॥

प्रदीपानां सहस्रैश्च दीप्यमानैः समन्ततः।  
रत्नाचितैः स्वर्णदण्डैर्गन्धतैलावसिञ्चितैः ॥ ३ ॥

देवगन्धर्वदीपाद्यैः प्रभाभिरधिकोज्ज्वलैः ।  
विरराज तदा भूमिर्ग्रहैर्द्यौरिव भारत ॥ ४ ॥

उल्काशतैः प्रज्वलितै रणभूमिर्व्यराजत ।  
दह्यमानेव लोकानामभावे च वसुंधरा ॥ ५ ॥

व्यदीप्यन्त दिशः सर्वाः प्रदीपैस्तैः समन्ततः।  
वर्षाप्रदोषे खद्योतैर्वृता वृक्षा इवाबभुः ॥ ६ ॥

असज्जन्त ततो वीरा वीरेष्वेव पृथक् पृथक्।  
नागा नागैः समाजग्मुस्तुरगा हयसादिभिः ॥ ७ ॥

रथा रथवरैरेव समाजग्मुर्मुदा युताः।  
तस्मिन् रात्रिमुखे घोरे तव पुत्रस्य शासनात् ॥ ८ ॥  
चतुरङ्गस्य सैन्यस्य सम्पातश्च महानभूत्।

ततोऽर्जुनो महाराज कौरवाणामनीकिनीम् ॥ ९ ॥  
व्यधमत् त्वरया युक्तः क्षपयन् सर्वपार्थिवान्।

तस्मिन् प्रविष्टे संरब्धे मम पुत्रस्य वाहिनीम् ॥ १० ॥  
अमृष्यमाणे दुर्धर्षे कथमासीन्मनो हि वः।

किमकुर्वत सैन्यानि प्रविष्टे परपीडने ॥ ११ ॥  
दुर्योधनश्च किं कृत्यं प्राप्तकालममन्यत।

के चैनं समरे वीरं प्रत्युद्ययुररिंदमाः ॥ १२ ॥  
द्रोणं च के व्यरक्षन्त प्रविष्टे श्वेतवाहने।

केऽरक्षन् दक्षिणं चक्रं के च द्रोणस्य सव्यतः ॥ १३ ॥  
के पृष्ठतश्चाप्यभवन् वीरा वीरान् विनिघ्नतः।  
के पुरस्तादगच्छन्त निघ्नन्तः शात्रवान् रणे ॥ १४ ॥

यत् प्राविशन्महेष्वासः पञ्चालानपराजितः ।  
नृत्यन्निव नरव्याघ्रो रथमार्गेषु वीर्यवान् ॥ १५ ॥

यो ददाह शरैर्द्रोणः पञ्चालानां रथव्रजान्।  
धूमकेतुरिव क्रुद्धः कथं मृत्युमुपेयिवान् ॥ १६ ॥

अव्यग्रानेव हि परान् कथयस्यपराजितान्।  
हृष्टानुदीर्णान् संग्रामे न तथा सूत मामकान् ॥ १७ ॥

हतांश्चैव विदीर्णांश्च विप्रकीर्णांश्च शंससि।  
रथिनो विरथांश्चैव कृतान् युद्धेषु मामकान् ॥ १८ ॥

द्रोणस्य मतमाज्ञाय योद्‌धुकामस्य तां निशाम्।  
दुर्योधनो महाराज वश्यान् भ्रातॄनुवाच ह ॥ १९ ॥  
कर्णं च वृषसेनं च मद्रराजं च कौरव।  
दुर्धर्षं दीर्घबाहुं च ये च तेषां पदानुगाः ॥ २० ॥

द्रोणं यत्ताः पराक्रान्ताः सर्वे रक्षन्तु पृष्ठतः।  
हार्दिक्यो दक्षिणं चक्रं शल्यश्चैवोत्तरं तथा ॥ २१ ॥

त्रिगर्तानां च ये शूरा हतशिष्टा महारथाः।  
तांश्चैव पुरतः सर्वान् पुत्रस्ते समचोदयत् ॥ २२ ॥

आचार्यो हि सुसंयत्तो भृशं यत्ताश्च पाण्डवाः।  
तं रक्षत सुसंयत्ता निघ्नन्तं शात्रवान् रणे ॥ २३ ॥

द्रोणो हि बलवान् युद्धे क्षिप्रहस्तः प्रतापवान्।  
निर्जयेत् त्रिदशान् युद्धे किमु पार्थान्‌ ससोमकान् ॥ २४ ॥

ते यूयं सहिताः सर्वे भृशं यत्ता महारथाः।  
द्रोणं रक्षत पाञ्चालाद् धृष्टद्युम्नान्महारथात् ॥ २५ ॥

पाण्डवीयेषु सैन्येषु न तं पश्याम कञ्चन।  
यो योधयेद् रणे द्रोणं धृष्टद्युम्नादृते नृपः ॥ २६ ॥

तस्मात् सर्वात्मना मन्ये भारद्वाजस्य रक्षणम्।  
सुगुप्तः पाण्डवान् हन्यात् सृञ्जयांश्च ससोमकान् ॥ २७ ॥

सृञ्जयेष्वथ सर्वेषु निहतेषु चमूमुखे।  
धृष्टद्युम्नं रणे द्रौणिर्हनिष्यति न संशयः ॥ २८ ॥

तथार्जुनं च राधेयो हनिष्यति महारथः।  
भीमसेनमहं चापि युद्धे जेष्यामि दीक्षितः ॥ २९ ॥  
शेषांश्च पाण्डवान् योधाः प्रसभं हीनतेजसः।

सोऽयं मम जयो व्यक्तो दीर्घकालं भविष्यति।  
तस्माद् रक्षत संग्रामे द्रोणमेव महारथम् ॥ ३० ॥

इत्युक्त्वा भरतश्रेष्ठ पुत्रो दुर्योधनस्तव।  
व्यादिदेश तथा सैन्यं तस्मिंस्तमसि दारुणे ॥ ३१ ॥

ततः प्रववृते युद्धं रात्रौ भरतसत्तम।  
उभयोः सेनयोर्घोरं परस्परजिगीषया ॥ ३२ ॥

अर्जुनः कौरवं सैन्यमर्जुनं चापि कौरवाः।  
नानाशस्त्रसमावायैरन्योन्यं समपीडयन् ॥ ३३ ॥

द्रौणिः पाञ्चालराजं च भारद्वाजश्च सृंजयान्।  
छादयांचक्रतुः संख्ये शरैः संनतपर्वभिः ॥ ३४ ॥

पाण्डुपाञ्चालसैन्यानां कौरवाणां च भारत।  
आसीन्निष्टानको घोरो निघ्नतामितरेतरम् ॥ ३५ ॥

नैवास्माभिस्तथा पूर्वैर्दृष्टपूर्वं तथाविधम् ।  
श्रुतं वा यादृशं युद्धमासीद् रौद्रं भयानकम् ॥ ३६ ॥