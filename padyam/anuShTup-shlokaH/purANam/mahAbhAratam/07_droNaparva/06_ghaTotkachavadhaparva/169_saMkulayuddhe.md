+++
title_full = "169 नकुलके द्वारा शकुनिकी पराजय तथा शिखण्डी और कृपाचार्यका घोर युद्ध"
title = "१६९ संकुलयुद्धे"

+++


नकुलं रभसं युद्धे निघ्नन्तं वाहिनीं तव।  
अभ्ययात् सौबलः क्रुद्धस्तिष्ठ तिष्ठेति चाब्रवीत् ॥ १ ॥

कृतवैरौ तु तौ वीरावन्योन्यवधकाङ्क्षिणौ।  
शरैः पूर्णायतोत्सृष्टैरन्योन्यमभिजघ्नतुः ॥ २ ॥

यथैव नकुलो राजन् शरवर्षाण्यमुञ्चत।  
तथैव सौबलश्चापि शिक्षां संदर्शयन् युधि ॥ ३ ॥

तावुभौ समरे शूरौ शरकण्टकिनौ तदा।  
व्यराजेतां महाराज श्वाविधौ शललैरिव ॥ ४ ॥

रुक्मपुङ्खैरजिह्माग्रैः शरैश्छिन्नतनुच्छदौ ।  
रुधिरौघपरिक्लिन्नौ व्यभ्राजेतां महामृधे ॥ ५ ॥  
तपनीयनिभौ चित्रौ कल्पवृक्षाविव द्रुमौ।  
किंशुकाविव चोत्फुल्लो प्रकाशेते रणाजिरे ॥ ६ ॥

तावुभौ समरे शूरौ शरकण्टकिनौ तदा।  
व्यराजेतां महाराज कण्टकैरिव शाल्मली ॥ ७ ॥

सुजिह्मं प्रेक्षमाणौ च राजन् विवृतलोचनौ।  
क्रोधसंरक्तनयनौ निर्दहन्तौ परस्परम् ॥ ८ ॥

श्यालस्तु तव संक्रुद्धो माद्रीपुत्रं हसन्निव।  
कर्णिनैकेन विव्याध हृदये निशितेन ह ॥ ९ ॥

नकुलस्तु भृशं विद्धः श्यालेन तव धन्विना।  
निषसाद रथोपस्थे कश्मलं चाविशन्महत् ॥ १० ॥

अत्यन्तवैरिणं दृप्तं दृष्ट्वा शत्रुं तथागतम्।  
ननाद शकुनी राजंस्तपान्ते जलदो यथा ॥ ११ ॥

प्रतिलभ्य ततः संज्ञां नकुलः पाण्डुनन्दनः।  
अभ्ययात् सौबलं भूयो व्यात्तानन इवान्तकः ॥ १२ ॥

संक्रुद्धः शकुनिं षष्ट्या विव्याध भरतर्षभ।  
पुनश्चैनं शतेनैव नाराचानां स्तनान्तरे ॥ १३ ॥

अथास्य सशरं चापं मुष्टिदेशेऽच्छिनत् तदा।  
ध्वजं च त्वरितं छित्त्वा रथाद् भूमावपातयत् ॥ १४ ॥

विशिखेन च तीक्ष्णेन पीतेन निशितेन च।  
ऊरू निर्भिद्य चैकेन नकुलः पाण्डुनन्दनः ॥ १५ ॥  
श्येनं सपक्षं व्याधेन पातयामास तं तदा।

सोऽतिविद्धो महाराज रथोपस्थ उपाविशत् ॥ १६ ॥  
ध्वजयष्टिं परिक्लिश्य कामुकः कामिनीं यथा।

तं विसंज्ञं निपतितं दृष्ट्वा श्यालं तवानघ ॥ १७ ॥  
अपोवाह रथेनाशु सारथिर्ध्वजिनीमुखात् ।

ततः संचुक्रुशुः पार्था ये च तेषां पदानुगाः ॥ १८ ॥  
निर्जित्य च रणे शत्रुं नकुलः शत्रुतापनः।  
अब्रवीत् सारथिं क्रुद्धो द्रोणानीकाय मां वह ॥ १९ ॥

तस्य तद् वचनं श्रुत्वा माद्रीपुत्रस्य सारथिः।  
प्रायात् तेन तदा राजन् यत्र द्रोणो व्यवस्थितः ॥ २० ॥

शिखण्डिनं तु समरे द्रोणप्रेप्सुं विशाम्पते।  
कृपः शारद्वतो यत्तः प्रत्यगच्छत् सवेगितः ॥ २१ ॥

गौतमं द्रुतमायान्तं द्रोणानीकमरिंदमम् ।  
विव्याध नवभिर्भल्लैः शिखण्डी प्रहसन्निव ॥ २२ ॥

तमाचार्यो महाराज विद््ध्वा पञ्चभिराशुगैः।  
पुनर्विव्याध विंशत्या पुत्राणां प्रियकृत् तव ॥ २३ ॥

महद् युद्धं तयोरासीद् घोररूपं भयानकम्।  
यथा देवासुरे युद्धे शम्बरामरराजयोः ॥ २४ ॥

शरजालावृतं व्योम चक्रतुस्तौ महारथौ।  
मेघाविव तपापाये वीरौ समरदुर्मदौ ॥ २५ ॥

प्रकृत्या घोररूपं तदासीद् घोरतरं पुनः।  
रात्रिश्च भरतश्रेष्ठ योधानां युद्धशालिनाम् ॥ २६ ॥  
कालरात्रिनिभा ह्यासीद् घोररूपा भयानका।

शिखण्डी तु महाराज गौतमस्य महद् धनुः ॥ २७ ॥  
अर्धचन्द्रेण चिच्छेद सज्यं सविशिखं तदा।

तस्य क्रुद्धः कृपो राजन् शक्तिं चिक्षेप दारुणाम् ॥ २८ ॥  
स्वर्णदण्डामकुण्ठाग्रां कर्मारपरिमार्जिताम् ।

तामापतन्तीं चिच्छेद शिखण्डी बहुभिः शरैः ॥ २९ ॥  
साऽपतन्मेदिनीं दीप्ता भासयन्ती महाप्रभा।

अथान्यद् धनुरादाय गौतमो रथिनां वरः ॥ ३० ॥  
प्राच्छादयच्छितैर्बाणैर्महाराज शिखण्डिनम् ।

स च्छाद्यमानः समरे गौतमेन यशस्विना ॥ ३१ ॥  
न्यषीदत रथोपस्थे शिखण्डी रथिनां वरः।

सीदन्तं चैनमालोक्य कृपः शारद्वतो युधि ॥ ३२ ॥  
आजघ्ने बहुभिर्बाणैर्जिघांसन्निव भारत ।

विमुखं तु रणे दृष्ट्वा याज्ञसेनिं महारथम् ॥ ३३ ॥  
पञ्चालाः सोमकाश्चैव परिवव्रुः समन्ततः।

तथैव तव पुत्राश्च परिवव्रुर्द्विजोत्तमम् ॥ ३४ ॥  
महत्या सेनया सार्धं ततो युद्धमवर्तत।

रथानां च रणे राजन्नन्योन्यमभिधावताम् ॥ ३५ ॥  
बभूव तुमुलः शब्दो मेघानां गर्जतामिव।

द्रवतां सादिनां चैव गजानां च विशाम्पते ॥ ३६ ॥  
अन्योन्यमभितो राजन् क्रूरमायोधनं बभौ।

पत्तीनां द्रवतां चैव पादशब्देन मेदिनी ॥ ३७ ॥  
अकम्पत महाराज भयत्रस्तेव चाङ्गना।

रथिनो रथमारुह्य प्रद्रुता वेगवत्तरम् ॥ ३८ ॥  
अगृह्णन् बहवो राजन् शलभान् वायसा इव।

तथा गजान् प्रभिन्नांश्च सम्प्रभिन्ना महागजाः ॥ ३९ ॥  
तस्मिन्नेव पदे यत्ता निगृह्णन्ति स्म भारत।

सादी सादिनमासाद्य पत्तयश्च पदातिनम् ॥ ४० ॥  
समासाद्य रणेऽन्योन्यं संरब्धा नातिचक्रमुः।

धावतां द्रवतां चैव पुनरावर्ततामपि ॥ ४१ ॥  
बभूव तत्र सैन्यानां शब्दः सुविपुलो निशि।

दीप्यमानाः प्रदीपाश्च रथवारणवाजिषु ॥ ४२ ॥  
अदृश्यन्त महाराज महोल्का इव खाच्च्युताः।

सा निशा भरतश्रेष्ठ प्रदीपैरवभासिता ॥ ४३ ॥  
दिवसप्रतिमा राजन् बभूव रणमूर्धनि।

आदित्येन यथा व्याप्तं तमो लोके प्रणश्यति ॥ ४४ ॥  
तथा नष्टं तमो घोरं दीपैर्दीप्तैरितस्ततः।

द्यौश्चैव पृथिवी चापि दिशश्च प्रदिशस्तथा ॥ ४५ ॥  
रजसा तमसा व्याप्ता द्योतिताः प्रभया पुनः।

अस्त्राणां कवचानां च मणीनां च महात्मनाम् ॥ ४६ ॥  
अन्तर्दधुः प्रभाः सर्वा दीपैस्तैरवभासिताः।

तस्मिन् कोलाहले युद्धे वर्तमाने निशामुखे ॥ ४७ ॥  
न किंचिद् विदुरात्मानमयमस्मीति भारत।

अवधीत् समरे पुत्रं पिता भरतसत्तम ॥ ४८ ॥  
पुत्रश्च पितरं मोहात् सखायं च सखा तथा।  
स्वस्रीयं मातुलश्चापि स्वस्रीयश्चापि मातुलम् ॥ ४९ ॥

स्वे स्वान् परे परांश्चापि निजघ्नुरितरेतरम्।  
निर्मर्यादमभूद् युद्धं रात्रौ भीरुभयानकम् ॥ ५० ॥