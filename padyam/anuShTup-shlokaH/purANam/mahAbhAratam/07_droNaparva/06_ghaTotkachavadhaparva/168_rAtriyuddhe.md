+++
title_full = "168 शतानीकके द्वारा चित्रसेनकी और वृषसेनके द्वारा द्रुपदकी पराजय तथा प्रतिविन्ध्य एवं दुःशासनका युद्ध"
title = "१६८ रात्रियुद्धे"

+++


शतानीकं शरैस्तूर्णं निर्दहन्तं चमूं तव।  
चित्रसेनस्तव सुतो वारयामास भारत ॥ १ ॥

नाकुलिश्चित्रसेनं तु विद््ध्वा पञ्चभिराशुगैः।  
स तु तं प्रतिविव्याध दशभिर्निशितैः शरैः ॥ २ ॥

चित्रसेनो महाराज शतानीकं पुनर्युधि।  
नवभिर्निशितैर्बाणैराजघान स्तनान्तरे ॥ ३ ॥

नाकुलिस्तस्य विशिखैर्वर्म संनतपर्वभिः ।  
गात्रात् संच्यावयामास तदद्भुतमिवाभवत् ॥ ४ ॥

सोऽपेतवर्मा पुत्रस्ते विरराज भृशं नृप।  
उत्सृज्य काले राजेन्द्र निर्मोकमिव पन्नगः ॥ ५ ॥

ततोऽस्य निशितैर्बाणैर्ध्वजं चिच्छेद नाकुलिः।  
धनुश्चैव महाराज यतमानस्य संयुगे ॥ ६ ॥

स च्छिन्नधन्वा समरे विवर्मा च महारथः।  
धनुरन्यन्महाराज जग्राहारिविदारणम् ॥ ७ ॥

ततस्तूर्णं चित्रसेनो नाकुलिं नवभिः शरैः।  
विव्याध समरे क्रुद्धो भरतानां महारथः ॥ ८ ॥

शतानीकोऽथ संक्रुद्धश्चित्रसेनस्य मारिष ।  
जघान चतुरो वाहान् सारथिं च नरोत्तमः ॥ ९ ॥

अवप्लुत्य रथात् तस्माच्चित्रसेनो महारथः।  
नाकुलिं पञ्चविंशत्या शराणामार्दयद् बली ॥ १० ॥

तस्य तत्कुर्वतः कर्म नकुलस्य सुतो रणे।  
अर्धचन्द्रेण चिच्छेद चापं रत्नविभूषितम् ॥ ११ ॥

स च्छिन्नधन्वा विरथो हताश्वो हतसारथिः।  
आरुरोह रथं तूर्णं हार्दिक्यस्य महात्मनः ॥ १२ ॥

द्रुपदं तु सहानीकं द्रोणप्रेप्सुं महारथम्।  
वृषसेनोऽभ्ययात् तूर्णं किरञ्शरशतैस्तदा ॥ १३ ॥

यज्ञसेनस्तु समरे कर्णपुत्रं महारथम्।  
षष्ट्या शराणां विव्याध बाह्वोरुरसि चानघ ॥ १४ ॥

वृषसेनस्तु संक्रुद्धो यज्ञसेनं रथे स्थितम्।  
बहुभिः सायकैस्तीक्ष्णैराजघान स्तनान्तरे ॥ १५ ॥

तावुभौ शरनुन्नाङ्गौ शरकण्टकितौ रणे।  
व्यभ्राजेतां महाराज श्वाविधौ शललैरिव ॥ १६ ॥

रुक्मपुङ्खैः प्रसन्नाग्रैः शरैश्छिन्नतनुच्छदौ ।  
रुधिरौघपरिक्लिन्नौ व्यभ्राजेतां महामृधे ॥ १७ ॥

तपनीयनिभौ चित्रौ कल्पवृक्षाविवाद्‌भुतौ ।  
किंशुकाविव चोत्फुल्लौ व्यकाशेतां रणाजिरे ॥ १८ ॥

वृषसेनस्ततो राजन् द्रुपदं नवभिः शरैः।  
विद््ध्वा विव्याध सप्तत्या पुनरन्यैस्त्रिभिस्त्रिभिः ॥ १९ ॥

ततः शरसहस्राणि विमुञ्चन् विवभौ तदा।  
कर्णपुत्रो महाराज वर्षमाण इवाम्बुदः ॥ २० ॥

द्रुपदस्तु ततः क्रुद्धो वृषसेनस्य कार्मुकम्।  
द्विधा चिच्छेद भल्लेन पीतेन निशितेन च ॥ २१ ॥

सोऽन्यत् कार्मुकमादाय रुक्मबद्धं नवं दृढम्।  
तूणादाकृष्य विमलं भल्लं पीतं शितं दृढम् ॥ २२ ॥  
कार्मुके योजयित्वा तं द्रुपदं संनिरीक्ष्य च।  
आकर्णपूर्णं मुमुचे त्रासयन् सर्वसोमकान् ॥ २३ ॥

हृदयं तस्य भित्त्वा च जगाम वसुधातलम्।  
कश्मलं प्राविशद् राजा वृषसेनशराहतः ॥ २४ ॥

सारथिस्तमपोवाह स्मरन् सारथिचेष्टितम् ।  
तस्मिन् प्रभग्ने राजेन्द्र पञ्चालानां महारथे ॥ २५ ॥  
ततस्तु द्रुपदानीकं शरैश्छिन्नतनुच्छदम् ।  
सम्प्राद्रवत् तदा राजन् निशीथे भैरवे सति ॥ २६ ॥

प्रदीपैर्हि परित्यक्तैर्ज्वलद्भिस्तैः समन्ततः ।  
व्यराजत मही राजन् वीताभ्रा द्यौरिव ग्रहैः ॥ २७ ॥

तथाङ्गदैर्निपतितैर्व्यराजत वसुंधरा ।  
प्रावृट्काले महाराज विद्युद्‌भिरिव तोयदः ॥ २८ ॥

ततः कर्णसुतात् त्रस्ताः सोमका विप्रदुद्रुवुः।  
यथेन्द्रभयवित्रस्ता दानवास्तारकामये ॥ २९ ॥

तेनार्द्यमानाः समरे द्रवमाणाश्च सोमकाः।  
व्यराजन्त महाराज प्रदीपैरवभासिताः ॥ ३० ॥

तांस्तु निर्जित्य समरे कर्णपुत्रोऽप्यरोचत।  
मध्यंदिनमनुप्राप्तो घर्मांशुरिव भारत ॥ ३१ ॥

तेषु राजसहस्रेषु तावकेषु परेषु च।  
एक एव ज्वलंस्तस्थौ वृषसेनः प्रतापवान् ॥ ३२ ॥

स विजित्य रणे शूरान् सोमकानां महारथान्।  
जगाम त्वरितस्तत्र यत्र राजा युधिष्ठिरः ॥ ३३ ॥

प्रतिविन्ध्यमथ क्रुद्धं प्रदहन्तं रणे रिपून्।  
दुःशासनस्तव सुतः प्रत्यगच्छन्महारथः ॥ ३४ ॥

तयोः समागमो राजंश्चित्ररूपो बभूव ह।  
व्यपेतजलद व्योम्नि बुधभास्करयोरिव ॥ ३५ ॥

प्रतिविन्ध्यं तु समरे कुर्वाणं कर्म दुष्करम्।  
दुःशासनस्त्रिभिर्बाणैर्ललाटे समविध्यत ॥ ३६ ॥

सोऽतिविद्धो बलवता तव पुत्रेण धन्विना।  
विरराज महाबाहुः सशृङ्ग इव पर्वतः ॥ ३७ ॥

दुःशासनं तु समरे प्रतिविन्ध्यो महारथः।  
नवभिः सायकैर्विद््ध्वा पुनर्विव्याध सप्तभिः ॥ ३८ ॥

तत्र भारत पुत्रस्ते कृतवान् कर्म दुष्करम्।  
प्रतिविन्ध्यहयानुग्रैः पातयामास सायकैः ॥ ३९ ॥

सारथिं चास्य भल्लेन ध्वजं च समपातयत्।  
रथं च तिलशो राजन् व्यधमत् तस्य धन्विनः ॥ ४० ॥

पताकाश्च सतूणीरा रश्मीन् योक्त्राणि च प्रभो।  
चिच्छेद तिलशः क्रुद्धः शरैः संनतपर्वभिः ॥ ४१ ॥

विरथः स तु धर्मात्मा धनुष्पाणिरवस्थितः।  
अयोधयत् तव सुतं किरञ्शरशतान् बहून् ॥ ४२ ॥

क्षुरप्रेण धनुस्तस्य चिच्छेद तनयस्तव।  
अथैनं दशभिर्बाणैश्छिन्नधन्वानमार्दयत् ॥ ४३ ॥

तं दृष्ट्वा विरथं तत्र भ्रातरोऽस्य महारथाः।  
अन्ववर्तन्त वेगेन महत्या सेनया सह ॥ ४४ ॥

आप्लुतः स ततो यानं सुतसोमस्य भास्वरम्।  
धनुर्गृह्य महाराज विव्याध तनयं तव ॥ ४५ ॥

ततस्तु तावकाः सर्वे परिवार्य सुतं तव।  
अभ्यवर्तन्त संग्रामे महत्या सेनया वृताः ॥ ४६ ॥

ततः प्रववृते युद्धं तव तेषां च भारत।  
निशीथे दारुणे काले यमराष्ट्रविवर्धनम् ॥ ४७ ॥