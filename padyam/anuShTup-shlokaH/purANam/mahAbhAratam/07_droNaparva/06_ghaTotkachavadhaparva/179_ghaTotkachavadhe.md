+++
title_full = "179 घटोत्कचका घोर युद्ध तथा कर्णके द्वारा चलायी हुई इन्द्रप्रदत्त शक्तिसे उसका वध"
title = "१७९ घटोत्कचवधे"

+++


निहत्यालायुधं रक्षः प्रहृष्टात्मा घटोत्कचः।  
ननाद विविधान् नादान् वाहिन्याः प्रमुखे तव ॥ १ ॥

तस्य तं तुमुलं शब्दं श्रुत्वा कुञ्जरकम्पनम्।  
तावकानां महाराज भयमासीत् सुदारुणम् ॥ २ ॥

अलायुधविषक्तं तु भैमसेनिं महाबलम्।  
दृष्ट्वा कर्णो महाबाहुः पञ्चालान् समुपाद्रवत् ॥ ३ ॥

दशभिर्दशभिर्बाणैर्धृष्टद्युम्नशिखण्डिनौ ।  
दृढैः पूर्णायतोत्सृष्टैर्बिभेद नतपर्वभिः ॥ ४ ॥

ततः परमनाराचैर्युधामन्यूत्तमौजसौ ।  
सात्यकिं च रथोदारं कम्पयामास मार्गणैः ॥ ५ ॥

तेषामप्यस्यतां संख्ये सर्वेषां सव्यदक्षिणम्।  
मण्डलान्येव चापानि व्यदृश्यन्त जनाधिप ॥ ६ ॥

तेषां ज्यातलनिर्घोषो रथनेमिस्वनश्च ह।  
मेघानामिव घर्मान्ते बभूव तुमुलो निशि ॥ ७ ॥

ज्यानेमिघोषस्तनयित्नुमान् वै  
धनुस्तडिन्मण्डलकेतुशृङ्गः ।  
शरौघवर्षाकुलवृष्टिमांश्च  
संग्राममेघः स बभूव राजन् ॥ ८ ॥

तदद्‌भुतं शैल इवाप्रकम्पो  
वर्षं महाशैलसमानसारः ।  
विध्वंसयामास रणे नरेन्द्र  
वैकर्तनः शत्रुगणावमर्दी ॥ ९ ॥

ततोऽतुलैर्वज्रनिपातकल्पैः  
शितैः शरैः काञ्चनचित्रपुङ्खैः ।  
शत्रून् व्यपोहत् समरे महात्मा  
वैकर्तनः पुत्रहिते रतस्ते ॥ १० ॥

संछिन्नभिन्नध्वजिनश्च केचित्  
केचिच्छरैरर्दितभिन्नदेहाः ।  
केचिद् विसूता विहयाश्च केचिद्  
वैकर्तनेनाशु कृता बभूवुः ॥ ११ ॥

अविन्दमानास्त्वथ शर्म संख्ये  
यौधिष्ठिरं ते बलमभ्यपद्यन् ।  
तान् प्रेक्ष्य भग्नान् विमुखीकृतांश्च  
घटोत्कचो रोषमतीव चक्रे ॥ १२ ॥

आस्थाय तं काञ्चनरत्नचित्रं  
रथोत्तमं सिंहवत् संननाद ।  
वैकर्तनं कर्णमुपेत्य चापि  
विव्याध वज्रप्रतिमैः पृषत्कैः ॥ १३ ॥

तौ कर्णिनाराचशिलीमुखैश्च  
नालीकदण्डासनवत्सदन्तैः ।  
वराहकर्णैः सविपाठशृङ्गैः  
क्षुरप्रवर्षैश्च विनेदतुः खम् ॥ १४ ॥

तद् बाणधारावृतमन्तरिक्षं  
तिर्यग्गताभिः समरे रराज ।  
सुवर्णपुङ्खज्वलितप्रभाभि-  
र्विचित्रपुष्पाभिरिव स्रजाभिः ॥ १५ ॥

समाहितावप्रतिमप्रभावा-  
वन्योन्यमाजघ्नतुरुत्तमास्त्रैः ।  
तयोर्हि वीरोत्तमयोर्न कश्चिद्  
ददर्श तस्मिन् समरे विशेषम् ॥ १६ ॥

अतीव तच्चित्रमतुल्यरूपं  
बभूव युद्धं रविभीमसून्वोः ।  
समाकुलं शस्त्रनिपातघोरं  
दिवीव राह्वंशुमतोः प्रमत्तम् ॥ १७ ॥

घटोत्कचं यदा कर्णो न विशेषयते नृप।  
ततः प्रादुश्चकारोग्रमस्त्रमस्त्रविदां वरः ॥ १८ ॥

तेनास्त्रेणावधीत् तस्य रथं सहयसारथिम्।  
विरथश्चापि हैडिम्बिः क्षिप्रमन्तरधीयत ॥ १९ ॥

तस्मिन्नन्तर्हिते तूर्णं कूटयोधिनि राक्षसे।  
मामकैः प्रतिपन्नं यत् तन्ममाचक्ष्व संजय ॥ २० ॥

अन्तर्हितं राक्षसेन्द्रं विदित्वा  
सम्प्राक्रोशन् कुरवः सर्व एव।  
कथं नायं राक्षसः कूटयोधी  
हन्यात् कर्णं समरेऽदृश्यमानः ॥ २१ ॥

ततः कर्णो लघुचित्रास्त्रयोधी  
सर्वा दिशः प्रावृणोद् बाणजालैः।  
न वै किञ्चित् प्रापतत् तत्र भूतं  
तमोभूते सायकैरन्तरिक्षे ॥ २२ ॥

नैवाददानो न च संदधानो  
न चेषुधीः स्पृश्यमानः कराग्रैः।  
अदृश्यद् वै लाघवात् सूतपुत्रः  
सर्वं बाणैश्छादयानोऽन्तरिक्षम् ॥ २३ ॥

ततो मायां दारुणामन्तरिक्षे  
घोरां भीमां विहितां राक्षसेन।  
अपश्याम लोहिताभ्रप्रकाशां  
देदीप्यन्तीमग्निशिखामिवोग्राम् ॥ २४ ॥

ततस्तस्यां विद्युतः प्रादुरास-  
न्नुल्काश्चापि ज्वलिताः कौरवेन्द्र ।  
घोषश्चास्याः प्रादुरासीत् सुघोरः  
सहस्रशो नदतां दुन्दुभीनाम् ॥ २५ ॥

ततः शराः प्रापतन् रुक्मपुङ्खाः  
शक्त्यृष्टिप्रासमुसलान्यायुधानि ।  
परश्वधास्तैलधौताश्च खड्गाः  
प्रदीप्ताग्रास्तोमराः पट्टिशाश्च ॥ २६ ॥  
मयूखिनः परिघा लोहबद्धा  
गदाश्चित्राः शितधाराश्च शूलाः ।  
गुर्व्यो गदा हेमपट्टावनद्धाः  
शतघ्न्यश्च प्रादुरासन् समन्तात् ॥ २७ ॥

महाशिलाश्चापतंस्तत्र तत्र  
सहस्रशः साशनयश्च वज्राः ।  
चक्राणि चानेकशतक्षुराणि  
प्रादुर्बभूवुर्ज्वलनप्रभाणि ॥ २८ ॥

तां शक्तिपाषाणपरश्वधानां  
प्रासासिवज्राशनिमुद्‌गराणाम् ।  
वृष्टिं विशालां ज्वलितां पतन्तीं  
कर्णः शरौघैर्न शशाक हन्तुम् ॥ २९ ॥

शराहतानां पततां हयानां  
वज्राहतानां च तथा गजानाम्।  
शिलाहतानां च महारथानां  
महान् निनादः पततां बभूव ॥ ३० ॥

सुभीमनानाविधशस्त्रपातै-  
र्घटोत्कचेनाभिहतं समन्तात् ।  
दौर्योधनं वै बलमार्तरूप-  
मावर्तमानं ददृशे भ्रमत् तत् ॥ ३१ ॥

हाहाकृतं सम्परिवर्तमानं  
संलीयमानं च विषण्णरूपम् ।  
ते त्वार्यभावात् पुरुषप्रवीराः  
पराङ्‌मु‌खा नो बभूवुस्तदानीम् ॥ ३२ ॥

तां राक्षसीं भीमरूपां सुघोरां  
वृष्टिं महाशस्त्रमयीं पतन्तीम् ।  
दृष्ट्वा बलौघांश्च निपात्यमानान्  
महद् भयं तव पुत्रान् विवेश ॥ ३३ ॥

शिवाश्च वैश्वानरदीप्तजिह्वाः  
सुभीमनादाः शतशो नदन्तीः ।  
रक्षोगणान् नर्दतश्चापि वीक्ष्य  
नरेन्द्र योधा व्यथिता बभूवुः ॥ ३४ ॥

ते दीप्तजिह्वानलतीक्ष्णदंष्ट्रा  
विभीषणाः शैलनिकाशकायाः ।  
नभोगताः शक्तिविषक्तहस्ता  
मेघा व्यमुञ्चन्निव वृष्टिमुग्राम् ॥ ३५ ॥

तैराहतास्ते शरशक्तिशूलै-  
र्गदाभिरुग्रैः परिघैश्च दीप्तैः ।  
वज्रैः पिनाकैरशनिप्रहारैः  
शतघ्निचक्रैर्मथिताश्च पेतुः ॥ ३६ ॥

शूला भुशुण्ड्योऽश्मगुडाः शतघ्न्यः  
स्थूणाश्च कार्ष्णायसपट्टनद्धाः ।  
तेऽवाकिरंस्तव पुत्रस्य सैन्यं  
ततो रौद्रं कश्मलं प्रादुरासीत् ॥ ३७ ॥

विकीर्णान्त्रा विहतैरुत्तमाङ्गैः  
सम्भग्नाङ्गाः शिश्यिरे तत्र शूराः।  
छिन्ना हयाः कुञ्जराश्चापि भग्नाः  
संचूर्णिताश्चैव रथाः शिलाभिः ॥ ३८ ॥

एवं महच्छस्त्रवर्षं सृजन्त-  
स्ते यातुधाना भुवि घोररूपाः।  
मायासृष्टास्तत्र घटोत्कचेन  
नामुञ्चन् वै याचमानं न भीतम् ॥ ३९ ॥

तस्मिन् घोरे कुरुवीरावमर्दे  
कालोत्सृष्टे क्षत्रियाणामभावे ।  
ते वै भग्नाः सहसा व्यद्रवन्त  
प्राक्रोशन्तः कौरवाः सर्व एव ॥ ४० ॥

पलायध्वं कुरवो नैतदस्ति  
सेन्द्रा देवा घ्नन्ति नः पाण्डवार्थे।  
तथा तेषां मज्जतां भारतानां  
तस्मिन् द्वीपः सूतपुत्रो बभूव ॥ ४१ ॥

तस्मिन् संक्रन्दे तुमुले वर्तमाने  
सैन्ये भग्ने लीयमाने कुरूणाम्।  
अनीकानां प्रविभागेऽप्रकाशे  
नाज्ञायन्त कुरवो नेतरे च ॥ ४२ ॥

निर्मर्यादे विद्रवे घोररूपे  
सर्वा दिशः प्रेक्षमाणाः स्म शून्याः।  
तां शस्त्रवृष्टिमुरसा गाहमानं  
कर्णं स्मैकं तत्र राजन्नपश्यन् ॥ ४३ ॥

ततो बाणैरावृणोदन्तरिक्षं  
दिव्यां मायां योधयन् राक्षसस्य।  
ह्रीमान् कुर्वन् दुष्करं चार्यकर्म  
नैवामुह्यत् संयुगे सूतपुत्रः ॥ ४४ ॥

ततो भीताः समुदैक्षन्त कर्णं  
राजन् सर्वे सैन्धवा बाह्लिकाश्च।  
असम्मोहं पूजयन्तोऽस्य संख्ये  
सम्पश्यन्तो विजयं राक्षसस्य ॥ ४५ ॥

तेनोत्सृष्टा चक्रयुक्ता शतघ्नी  
समं सर्वांश्चतुरोऽश्वाञ्जघान ।  
ते जानुभिर्जगतीमन्वपद्यन्  
गतासवो निर्दशनाक्षिजिह्वाः ॥ ४६ ॥

ततो हताश्वादवरुह्य याना-  
दन्तर्मनाः कुरुषु प्राद्रवत्सु ।  
दिव्ये चास्त्रे मायया वध्यमाने  
नैवामुह्यच्चिन्तयन् प्राप्तकालम् ॥ ४७ ॥

ततोऽब्रुवन् कुरवः सर्व एव  
कर्णं दृष्ट्वा घोररूपां च मायाम्।  
शक्त्या रक्षो जहि कर्णाद्य तूर्णं  
नश्यन्त्येते कुरवो धार्तराष्ट्राः ॥ ४८ ॥

करिष्यतः किञ्च नो भीमपार्थौ  
तपन्तमेनं जहि पापं निशीथे।  
यो नः संग्रामाद् घोररूपाद् विमुच्येत्  
स नः पार्थान् सबलान् योधयेत ॥ ४९ ॥

तस्मादेनं राक्षसं घोररूपं  
शक्त्या जहि त्वं दत्तया वासवेन।  
मा कौरवाः सर्व एवेन्द्रकल्पा  
रात्रियुद्धे कर्ण नेशुः सयोधाः ॥ ५० ॥

स वध्यमानो रक्षसा वै निशीथे  
दृष्ट्वा राजंस्त्रास्यमानं बलं च।  
महच्छ्रुत्वा निनदं कौरवाणां  
मतिं दध्रे शक्तिमोक्षाय कर्णः ॥ ५१ ॥

स वै क्रुद्धः सिंह इवात्यमर्षी  
नामर्षयत् प्रतिघातं रणेऽसौ ।  
शक्तिं श्रेष्ठां वैजयन्तीमसह्यां  
समाददे तस्य वधं चिकीर्षन् ॥ ५२ ॥

यासौ राजन्निहिता वर्षपूगान्  
वधायाजौ सत्कृता फाल्गुनस्य ।  
यां वै प्रादात् सूतपुत्राय शक्रः  
शक्तिं श्रेष्ठां कुण्डलाभ्यां निमाय ॥ ५३ ॥  
तां वै शक्तिं लेलिहानां प्रदीप्तां  
पाशैर्युक्तामन्तकस्येव जिह्वाम् ।  
मृत्योः स्वसारं ज्वलितामिवोल्कां  
वैकर्तनः प्राहिणोद् राक्षसाय ॥ ५४ ॥

तामुत्तमां परकायावहन्त्रीं  
दृष्ट्वा शक्तिं बाहुसंस्थां ज्वलन्तीम्।  
भीतं रक्षो विप्रदुद्राव राजन्  
कृत्वाऽऽत्मानं विन्ध्यतुल्यप्रमाणम् ॥ ५५ ॥

दृष्ट्वा शक्तिं कर्णबाह्वन्तरस्थां  
नेदुर्भूतान्यन्तरिक्षे नरेन्द्र ।  
ववुर्वातास्तुमुलाश्चापि राजन्  
सनिर्घाता चाशनिर्गां जगाम ॥ ५६ ॥

सा तां मायां भस्म कृत्वा ज्वलन्ती  
भित्त्वा गाढं हृदयं राक्षसस्य।  
ऊर्ध्वं ययौ दीप्यमाना निशायां  
नक्षत्राणामन्तराण्याविवेश ॥ ५७ ॥

स निर्भिन्नो विविधैरस्त्रपूगै-  
र्दिव्यैर्नागैर्मानुषै राक्षसैश्च ।  
नदन् नादान् विविधान् भैरवांश्च  
प्राणानिष्टांस्त्याजितः शक्रशक्त्या ॥ ५८ ॥

इदं चान्यच्चित्रमाश्चर्यरूपं  
चकारासौ कर्म शत्रुक्षयाय ।  
तस्मिन् काले शक्तिनिर्भिन्नमर्मा  
बभौ राजन् शैलमेघप्रकाशः ॥ ५९ ॥

ततोऽन्तरिक्षादपतद् गतासुः  
स राक्षसेन्द्रो भुवि भिन्नदेहः।  
अवाक्‌शिराः स्तब्धगात्रो विजिह्वो  
घटोत्कचो महदास्थाय रूपम् ॥ ६० ॥

स तद् रूपं भैरवं भीमकर्मा  
भीमं कृत्वा भैमसेनिः पपात।  
हतोऽप्येवं तव सैन्यैकदेश-  
मपोथयत् स्वेन देहेन राजन् ॥ ६१ ॥

पतद् रक्षः स्वेन कायेन तूर्ण-  
मतिप्रमाणेन विवर्धता च ।  
प्रियं कुर्वन् पाण्डवानां गतासु-  
रक्षौहिणीं तव तूर्णं जघान ॥ ६२ ॥

ततो मिश्राः प्राणदन् सिंहनादै-  
र्भेर्यः शङ्खा मुरजाश्चानकाश्च ।  
दग्धां मायां निहतं राक्षसं च  
दृष्ट्वा हृष्टाः प्राणदन् कौरवेयाः ॥ ६३ ॥

ततः कर्णः कुरुभिः पूज्यमानो  
यथा शक्रो वृत्रवधे मरुद्भिः।  
अन्वारूढस्तव पुत्रस्य यानं  
हृष्टश्चापि प्राविशत्‌ तत् स्वसौन्यम् ॥ ६४ ॥