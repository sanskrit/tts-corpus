+++
title_full = "163 कौरवों और पाण्डवोंकी सेनाओंमें प्रदीपों (मशालों)-का प्रकाश"
title = "१६३ दीपोद्योतने"

+++


वर्तमाने तथा युद्धे घोररूपे भयावहे।  
तमसा संवृते लोके रजसा च महीपते ॥ १ ॥  
नापश्यन्त रणे योधाः परस्परमवस्थिताः।  
अनुमानेन संज्ञाभिर्युद्धं तद् ववृधे महत् ॥ २ ॥

नरनागाश्वमथनं परमं लोमहर्षणम् ।  
द्रोणकर्णकृपा वीरा भीमपार्षतसात्यकाः ॥ ३ ॥  
अन्योन्यं क्षोभयामासुः सैन्यानि नृपसत्तम।

वध्यमानानि सैन्यानि समन्तात् तैर्महारथैः ॥ ४ ॥  
तमसा संवृते चैव समन्ताद् विप्रदुद्रुवुः।

ते सर्वतो विद्रवन्तो योधा विध्वस्तचेतनाः ॥ ५ ॥  
अहन्यन्त महाराज धावमानाश्च संयुगे।

महारथसहस्राणि जघ्नुरन्योन्यमाहवे ॥ ६ ॥  
अन्धे तमसि मूढानि पुत्रस्य तव मन्त्रिते।

ततः सर्वाणि सैन्यानि सेनागोपाश्च भारत।  
व्यमुह्यन्त रणे तत्र तमसा संवृते सति ॥ ७ ॥

तेषां संलोड्यमानानां पाण्डवैर्विहतौजसाम् ।  
अन्धे तमसि मग्नानामासीत् किं वो मनस्तदा ॥ ८ ॥

कथं प्रकाशस्तेषां वा मम सैन्यस्य वा पुनः।  
बभूव लोके तमसा तथा संजय संवृते ॥ ९ ॥

ततः सर्वाणि सैन्यानि हतशिष्टानि यानि वै।  
सेनागोप्तॄनथादिश्य पुनर्व्यूहमकल्पयत् ॥ १० ॥

द्रोणः पुरस्ताज्जघने तु शल्य-  
स्तथा द्रौणिः पार्श्वतः सौबलश्च।  
स्वयं तु सर्वाणि बलानि राजन्  
राजाभ्ययाद् गोपयन्‌ वै निशायाम् ॥ ११ ॥

उवाच सर्वांश्च पदातिसङ्घान्  
दुर्योधनः पार्थिव सान्त्वपूर्वम् ।  
उत्सृज्य सर्वे परमायुधानि  
गृह्णीत हस्तैर्ज्वलितान् प्रदीपान् ॥ १२ ॥

ते चोदिताः पार्थिवसत्तमेन  
ततः प्रहृष्टा जगृहुः प्रदीपान्।  
देवर्षिगन्धर्वसुरर्षिसङ्घा  
विद्याधराश्चाप्सरसां गणाश्च ॥ १३ ॥  
नागाः सयक्षोरगकिन्नराश्च  
हृष्टा दिविस्था जगृहुः प्रदीपान्।

दिग्दैवतेभ्यश्च समापतन्तो-  
ऽदृश्यन्त दीपाः ससुगन्धितैलाः ॥ १४ ॥  
विशेषतो नारदपर्वताभ्यां  
सम्बोध्यमानाः कुरुपाण्डवार्थम् ।

सा भूय एव ध्वजिनी विभक्ता  
व्यरोचताग्निप्रभया निशायाम् ॥ १५ ॥  
महाधनैराभरणैश्च दिव्यैः  
शस्त्रैश्च दीप्तैरपि सम्पतद्भिः ।

रथे रथे पञ्च विदीपकास्तु  
प्रदीपकास्तत्र गजे त्रयश्च ॥ १६ ॥  
प्रत्यश्वमेकश्च महाप्रदीपः  
कृतास्तु तैः पाण्डवैः कौरवेयैः।  
क्षणेन सर्वे विहिताः प्रदीपा  
व्यादीपयन्तो ध्वजिनीं तवाशु ॥ १७ ॥

सर्वास्तु सेना व्यतिसेव्यमानाः  
पदातिभिः पावकतैलहस्तैः ।  
प्रकाश्यमाना ददृशुर्निशायां  
यथान्तरिक्षे जलदास्तडिद्भिः ॥ १८ ॥

प्रकाशितायां तु ततो ध्वजिन्यां  
द्रोणोऽग्निकल्पः प्रतपन् समन्तात् ।  
रराज राजेन्द्र सुवर्णवर्मा  
मध्यं गतः सूर्य इवांशुमाली ॥ १९ ॥

जाम्बूनदेष्वाभरणेषु चैव  
निष्केषु शुद्धेषु शरासनेषु ।  
पीतेषु शस्त्रेषु च पावकस्य  
प्रतिप्रभास्तत्र तदा बभूवुः ॥ २० ॥

गदाश्च शैक्याः परिघाश्च शुभ्रा  
रथेषु शक्त्यश्च विवर्तमानाः ।  
प्रतिप्रभारश्मिभिराजमीढ  
पुनः पुनः संजनयन्ति दीपान् ॥ २१ ॥

छत्राणि वालव्यजनानि खड्गा  
दीप्ता महोल्काश्च तथैव राजन्।  
व्याघूर्णमानाश्च सुवर्णमाला  
व्यायच्छतां तत्र तदा विरेजुः ॥ २२ ॥

शस्त्रप्रभाभिश्च विराजमानं  
दीपप्रभाभिश्च तदा बलं तत्।  
प्रकाशितं चाभरणप्रभाभि-  
र्भृशं प्रकाशं नृपते बभूव ॥ २३ ॥

पीतानि शस्त्राण्यसृगुक्षितानि  
वीरावधूतानि तनुच्छदानि ।  
दीप्तां प्रभां प्राजनयन्त तत्र  
तपात्यये विद्युदिवान्तरिक्षे ॥ २४ ॥

प्रकम्पितानामभिघातवेगै-  
रभिघ्नतां चापततां जवेन ।  
वक्त्राण्यकाशन्त तदा नराणां  
वाय्वीरितानीव महाम्बुजानि ॥ २५ ॥

महावने दारुमये प्रदीप्ते  
यथा प्रभा भास्करस्यापि नश्येत्।  
तथा तदाऽऽसीद् ध्वजिनी प्रदीप्ता  
महाभया भारत भीमरूपा ॥ २६ ॥

तत् सम्प्रदीप्तं बलमस्मदीयं  
निशम्य पार्थास्त्वरितास्तथैव ।  
सर्वेषु सैन्येषु पदातिसंघा-  
नचोदयंस्तेऽपि चक्रुः प्रदीपान् ॥ २७ ॥

गजे गजे सप्त कृताः प्रदीपा  
रथे रथे चैव दश प्रदीपाः।  
द्वावश्वपृष्ठे परिपार्श्वतोऽन्ये  
ध्वजेषु चान्ये जघनेघु चान्ये ॥ २८ ॥

सेनासु सर्वासु च पार्श्वतोऽन्ये  
पश्चात् पुरस्ताच्च समन्ततश्च ।  
मध्ये तथान्ये ज्वलिताग्निहस्ता  
व्यदीपयन् पाण्डुसुतस्य सेनाम् ॥ २९ ॥

मध्ये तथान्ये ज्वलिताग्निहस्ताः  
सेनाद्वयेऽपि स्म नरा विचेरुः।  
सर्वेषु सैन्येषु पदातिसङ्घा  
विमिश्रिता हस्तिरथाश्ववृन्दैः ॥ ३० ॥  
व्यदीपयंस्ते ध्वजिनीं प्रदीप्तां  
तथा बलं पाण्डवेयाभिगुप्तम् ।

तेन प्रदीप्तेन तथा प्रदीप्तं  
बलं तवासीद् बलवद् बलेन ॥ ३१ ॥  
भाः कुर्वता भानुमता ग्रहेण  
दिवाकरेणाग्निरिवाभिगुप्तः ।

तयोः प्रभाः पृथिवीमन्तरिक्षं  
सर्वा व्यतिक्रम्य दिशश्च वृद्धाः ॥ ३२ ॥  
तेन प्रकाशेन भृशं प्रकाशं  
बभूव तेषां तव चैव सैन्यम्।

तेन प्रकाशेन दिवं गतेन  
सम्बोधिता देवगणाश्च राजन् ॥ ३३ ॥  
गन्धर्वयक्षासुरसिद्धसंघाः  
समागमन्नप्सरसश्च सर्वाः ।

तद् देवगन्धर्वसमाकुलं च  
यक्षासुरेन्द्राप्सरसां गणैश्च ॥ ३४ ॥  
हतैश्च शूरैर्दिवमारुहद्भि-  
रायोधनं दिव्यकल्पं बभूव ।

रथाश्वनागाकुलदीपदीप्तं  
संरब्धयोधं हतविद्रुताश्वम् ॥ ३५ ॥  
महद् बलं व्यूढरथाश्वनागं  
सुरासुरव्यूहसमं बभूव ।

तच्छक्तिसंघाकुलचण्डवातं  
महारथाभ्रं गजवाजिघोषम् ॥ ३६ ॥  
शस्त्रौघवर्षं रुधिराम्बुधारं  
निशि प्रवृत्तं रणदुर्दिनं तत्।

तस्मिन् महाग्निप्रतिमो महात्मा  
संतापयन् पाण्डवान् विप्रमुख्यः ॥ ३७ ॥  
गभस्तिभिर्मध्यगतो यथार्को  
वर्षात्यये तद्वदभून्नरेन्द्र ॥ ३८ ॥