+++
title_full = "162 सात्यकिद्वारा सोमदत्तका वध, द्रोणाचार्य और युधिष्ठिरका युद्ध तथा भगवान् श्रीकृष्णका युधिष्ठिरको द्रोणाचार्यसे दूर रहनेका आदेश"
title = "१६२ रात्रियुद्धे"

+++


सोमदत्तं तु सम्प्रेक्ष्य विधुन्वानं महद् धनुः।  
सात्यकिः प्राह यन्तारं सोमदत्ताय मां वह ॥ १ ॥

न ह्यहत्वा रणे शत्रुं सोमदत्तं महाबलम्।  
निवर्तिष्ये रणात् सूत सत्यमेतद् वचो मम ॥ २ ॥

ततः सम्प्रैषयद् यन्ता सैन्धवांस्तान् मनोजवान्।  
तुरङ्गमाञ्छङ्खवर्णान् सर्वशब्दातिगान् रणे ॥ ३ ॥

तेऽवहन् युयुधानं तु मनोमारुतरंहसः।  
यथेन्द्रं हरयो राजन् पुरा दैत्यवधोद्यतम् ॥ ४ ॥

तमापतन्तं सम्प्रेक्ष्य सात्वतं रभसं रणे।  
सोमदत्तो महाबाहुरसम्भ्रान्तो न्यवर्तत ॥ ५ ॥

विमुञ्चञ्छरवर्षाणि पर्जन्य इव वृष्टिमान्।  
छादयामास शैनेयं जलदो भास्करं यथा ॥ ६ ॥

असम्भ्रान्तश्च समरे सात्यकिः कुरुपुङ्गवम्।  
छादयामास बाणौघैः समन्ताद् भरतर्षभ ॥ ७ ॥

सोमदत्तस्तु तं षष्ट््‌या विव्याधोरसि माधवम्।  
सात्यकिश्चापि तं राजन्नविध्यत् सायकैः शितैः ॥ ८ ॥

तावन्योन्यं शरैः कृत्तौ व्यराजेतां नरर्षभौ।  
सुपुष्पौ पुष्पसमये पुष्पिताविव किंशुकौ ॥ ९ ॥

रुधिरोक्षितसर्वाङ्गौ कुरुवृष्णियशस्करौ ।  
परस्परमवेक्षेतां दहन्ताविव लोचनैः ॥ १० ॥

रथमण्डलमार्गेषु चरन्तावरिमर्दनौ ।  
घोररूपौ हि तावास्तां वृष्टिमन्ताविवाम्बुदौ ॥ ११ ॥

शरसम्भिन्नगात्रौ तु सर्वतः शकलीकृतौ।  
श्वाविधाविव राजेन्द्र दृश्येतां शरविक्षतौ ॥ १२ ॥

सुवर्णपुङ्खैरिषुभिराचितौ तौ व्यराजताम् ।  
खद्योतैरावृतौ राजन् प्रावृषीव वनस्पती ॥ १३ ॥

सम्प्रदीपितसर्वाङ्गौ सायकैस्तैर्महारथौ ।  
अदृश्येतां रणे क्रुद्धावुल्काभिरिव कुञ्जरौ ॥ १४ ॥

ततो युधि महाराज सोमदत्तो महारथः।  
अर्धचन्द्रेण चिच्छेद माधवस्य महद् धनुः ॥ १५ ॥

अथैनं पञ्चविंशत्या सायकानां समार्पयत्।  
त्वरमाणस्त्वराकाले पुनश्च दशभिः शरैः ॥ १६ ॥

अथान्यद् धनुरादाय सात्यकिर्वेगवत्तरम् ।  
पञ्चभिः सायकैस्तूर्णं सोमदत्तमविध्यत ॥ १७ ॥

ततोऽपरेण भल्लेन ध्वजं चिच्छेद काञ्चनम्।  
बाह्लीकस्य रणे राजन् सात्यकिः प्रहसन्निव ॥ १८ ॥

सोमदत्तस्त्वसम्भ्रान्तो दृष्ट्वा केतुं निपातितम्।  
शैनेयं पञ्चविंशत्या सायकानां समाचिनोत् ॥ १९ ॥

सात्वतोऽपि रणे क्रुद्धः सोमदत्तस्य धन्विनः।  
धनुश्चिच्छेद भल्लेन क्षुरप्रेण शितेन ह ॥ २० ॥

अथैनं रुक्मपुङ्खानां शतेन नतपर्वणाम्।  
आचिनोद् बहुधा राजन् भग्नदंष्ट्रमिव द्विपम् ॥ २१ ॥

अथान्यद् धनुरादाय सोमदत्तो महारथः।  
सात्यकिं छादयामास शरवृष्ट्‌या महाबलः ॥ २२ ॥

सोमदत्तं तु संक्रुद्धो रणे विव्याध सात्यकिः।  
सात्यकिं शरजालेन सोमदत्तोऽप्यपीडयत् ॥ २३ ॥

दशभिः सात्वतस्यार्थे भीमोऽहन् बाह्लिकात्मजम्।  
सोमदत्तोऽप्यसम्भ्रान्तो भीममार्च्छच्छितैः शरैः ॥ २४ ॥

ततस्तु सात्वतस्यार्थे भीमसेनो नवं दृढम्।  
मुमोच परिघं घोरं सोमदत्तस्य वक्षसि ॥ २५ ॥

तमापतन्तं वेगेन परिघं घोरदर्शनम्।  
द्विधा चिच्छेद समरे प्रहसन्निव कौरवः ॥ २६ ॥

स पपात द्विधा छिन्न आयसः परिघो महान्।  
महीधरस्येव महच्छिखरं वज्रदारितम् ॥ २७ ॥

ततस्तु सात्यकी राजन् सोमदत्तस्य संयुगे।  
धनुश्चिच्छेद भल्लेन हस्तावापं च पञ्चभिः ॥ २८ ॥

ततश्चतुर्भिश्च शरैस्तूर्णं तांस्तुरगोत्तमान् ।  
समीपं प्रेषयामास प्रेतराजस्य भारत ॥ २९ ॥

सारथेश्च शिरः कायाद् भल्लेन नतपर्वणा।  
जहार नरशार्दूलः प्रहसञ्छिनिपुङ्गवः ॥ ३० ॥

ततः शरं महाघोरं ज्वलन्तमिव पावकम्।  
मुमोच सात्वतो राजन् स्वर्णपुङ्खं शिलाशितम् ॥ ३१ ॥

स विमुक्तो बलवता शैनेयेन शरोत्तमः।  
घोरस्तस्योरसि विभो निपपाताशु भारत ॥ ३२ ॥

सोऽतिविद्धो महाराज सात्वतेन महारथः।  
सोमदत्तो महाबाहुर्निपपात ममार च ॥ ३३ ॥

तं दृष्ट्वा निहतं तत्र सोमदत्तं महारथाः।  
महता शरवर्षेण युयुधानमुपाद्रवन् ॥ ३४ ॥

छाद्यमानं शरैर्दृष्ट्‌वा युयुधानं युधिष्ठिरः।  
पाण्डवाश्च महाराज सह सर्वैः प्रभद्रकैः।  
महत्या सेनया सार्धं द्रोणानीकमुपाद्रवन् ॥ ३५ ॥

ततो युधिष्ठिरः क्रुद्धस्तावकानां महाबलम्।  
शरैर्विद्रावयामास भारद्वाजस्य पश्यतः ॥ ३६ ॥

सैन्यानि द्रावयन्तं तु द्रोणो दृष्ट्‌वा युधिष्ठिरम्।  
अभिदुद्राव वेगेन क्रोधसंरक्तलोचनः ॥ ३७ ॥

ततः सुनिशितैर्बाणैः पार्थं विव्याध सप्तभिः।  
युधिष्ठिरोऽपि संक्रुद्धः प्रतिविव्याध पञ्चभिः ॥ ३८ ॥

सोऽतिविद्धो महाबाहुः सृक्किणी परिसंलिहन्।  
युधिष्ठिरस्य चिच्छेद ध्वजं कार्मुकमेव च ॥ ३९ ॥  
स च्छिन्नधन्वा त्वरितस्त्वराकाले नृपोत्तमः।  
अन्यदादत्त वेगेन कार्मुकं समरे दृढम् ॥ ४० ॥

ततः शरसहस्रेण द्रोणं विव्याध पार्थिवः।  
साश्वसूतध्वजरथं तदद्भुतमिवाभवत् ॥ ४१ ॥

ततो मुहूर्तं व्यथितः शरपातप्रपीडितः।  
निषसाद रथोपस्थे द्रोणो भरतसत्तम ॥ ४२ ॥

प्रतिलभ्य ततः संज्ञां मुहूर्ताद् द्विजसत्तमः।  
क्रोधेन महताऽऽविष्टो वायव्यास्त्रमवासृजत् ॥ ४३ ॥

असम्भ्रान्तस्ततः पार्थो धनुराकृष्य वीर्यवान्।  
ततस्तदस्त्रमस्त्रेण स्तम्भयामास भारत ॥ ४४ ॥

चिच्छेद च धनुर्दीर्घं ब्राह्मणस्य च पाण्डवः।  
ततोऽन्यद् धनुरादत्त द्रोणः क्षत्रियमर्दनः ॥ ४५ ॥  
तदप्यस्य शितैर्भल्लैश्चिच्छेद कुरुपुङ्गवः ।

ततोऽब्रवीद् वासुदेवः कुन्तीपुत्रं युधिष्ठिरम् ॥ ४६ ॥  
युधिष्ठिर महाबाहो यत्त्वां वक्ष्यामि तच्छृणु।  
उपारमस्व युद्धे त्वं द्रोणाद् भरतसत्तम ॥ ४७ ॥

यतते हि सदा द्रोणो ग्रहणे तव संयुगे।  
नानुरूपमहं मन्ये युद्धमस्य त्वया सह ॥ ४८ ॥

योऽस्य सृष्टो विनाशाय स एवैनं हनिष्यति।  
परिवर्ज्य गुरुं याहि यत्र राजा सुयोधनः ॥ ४९ ॥

राजा राज्ञा हि योद्धव्यो नाराज्ञा युद्धमिष्यते।  
तत्र त्वं गच्छ कौन्तेय हस्त्यश्वरथसंवृतः ॥ ५० ॥

यावन्मात्रेण च मया सहायेन धनंजयः।  
भीमश्च रथशार्दूलो युध्यते कौरवैः सह ॥ ५१ ॥

वासुदेववचः श्रुत्वा धर्मराजो युधिष्ठिरः।  
मुहूर्तं चिन्तयित्वा तु ततो दारुणमाहवम् ॥ ५२ ॥  
प्रायाद् द्रुतममित्रघ्नो यत्र भीमो व्यवस्थितः।  
विनिघ्नंस्तावकान् योधान् व्यादितास्य इवान्तकः ॥ ५३ ॥

रथघोषेण महता नादयन् वसुधातलम्।  
पर्जन्य इव घर्मान्ते नादयन् वै दिशो दश ॥ ५४ ॥  
भीमस्य निघ्नतः शत्रून् पार्ष्णिं जग्राह पाण्डवः।  
द्रोणोऽपि पाण्डुपञ्चालान् व्यधमद् रजनीमुखे ॥ ५५ ॥