+++
title_full = "156 सोमदत्त और सात्यकिका युद्ध, सोमदत्तकी पराजय, घटोत्कच और अश्वत्थामाका युद्ध और अश्वत्थामाद्वारा घटोत्कचके पुत्रका, एक अक्षौहिणी राक्षस-सेनाका तथा द्रुपदपुत्रोंका वध एवं पाण्डव-सेनाकी पराजय"
title = "१५६ रात्रियुद्धे"

+++


प्रायोपविष्टे तु हते पुत्रे सात्यकिना तदा।  
सोमदत्तो भृशं क्रुद्धः सात्यकिं वाक्यमब्रवीत् ॥ १ ॥

क्षत्रधर्मः पुरा दृष्टो यस्तु देवैर्महात्मभिः।  
तं त्वं सात्वत संत्यज्य दस्युधर्मे कथं रतः ॥ २ ॥

पराङ्‌मुखाय दीनाय न्यस्तशस्त्राय सात्यके।  
क्षत्रधर्मरतः प्राज्ञः कथं नु प्रहरेद् रणे ॥ ३ ॥

द्वावेव किल वृष्णीनां तत्र ख्यातौ महारथौ।  
प्रद्युम्नश्च महाबाहुस्त्वं चैव युधि सात्वत ॥ ४ ॥

कथं प्रायोपविष्टाय पार्थेन छिन्नबाहवे।  
नृशंसं पतनीयं च तादृशं कृतवानसि ॥ ५ ॥

कर्मणस्तस्य दुर्वृत्त फलं प्राप्नुहि संयुगे।  
अद्य च्छेत्स्यामि ते मूढ शिरो विक्रम्य पत्रिणा ॥ ६ ॥

शपे सात्वत पुत्राभ्यामिष्टेन सुकृतेन च।  
अनतीतामिमां रात्रिं यदि त्वां वीरमानिनम् ॥ ७ ॥  
अरक्ष्यमाणं पार्थेन जिष्णुना ससुतानुजम्।  
न हन्यां नरके घोरे पतेयं वृष्णिपांसन ॥ ८ ॥

एवमुक्त्वा सुसंक्रुद्धः सोमदत्तो महाबलः।  
दध्मौ शङ्खं च तारेण सिंहनादं ननाद च ॥ ९ ॥

ततः कमलपत्राक्षः सिंहदंष्ट्रो दुरासदः।  
सात्यकिर्भृशसंक्रुद्धः सोमदत्तमथाब्रवीत् ॥ १० ॥

कौरवेय न मे त्रासः कथंचिदपि विद्यते।  
त्वया सार्धमथान्यैश्च युध्यतो हृदि कश्चन ॥ ११ ॥

यदि सर्वेण सैन्येन गुप्तो मां योधयिष्यसि।  
तथापि न व्यथा काचित् त्वयि स्यान्मम कौरव ॥ १२ ॥

युद्धसारेण वाक्येन असतां सम्मतेन च।  
नाहं भीषयितुं शक्यः क्षत्रवृत्ते स्थितस्त्वया ॥ १३ ॥

यदि तेऽस्ति युयुत्साद्य मया सह नराधिप।  
निर्दयो निशितैर्बाणैः प्रहर प्रहरामि ते ॥ १४ ॥

हतो भूरिश्रवा वीरस्तव पुत्रो महारथः।  
शलश्चैव महाराज भ्रातृव्यसनकर्षितः ॥ १५ ॥

त्वां चाप्यद्य वधिष्यामि सहपुत्रं सबान्धवम्।  
तिष्ठेदानीं रणे यत्तः कौरवोऽसि महारथः ॥ १६ ॥

यस्मिन् दानं दमः शौचमहिंसा ह्रीर्धृतिः क्षमा।  
अनपायानि सर्वाणि नित्यं राज्ञि युधिष्ठिरे ॥ १७ ॥  
मृदङ्गकेतोस्तस्य त्वं तेजसा निहतः पुरा।  
सकर्णसौबलः संख्ये विनाशमुपयास्यसि ॥ १८ ॥

शपेऽहं कृष्णचरणैरिष्टापूर्तेन चैव ह।  
यदि त्वां ससुतं पापं न हन्यां युधि रोषितः॥१९॥

अपयास्यसि चेत्युक्त्वा रणं मुक्तो भविष्यसि।  
एवमाभाष्य चान्योन्यं क्रोधसंरक्तलोचनौ ॥ २० ॥  
प्रवृत्तौ शरसम्पातं कर्तुं पुरुषसत्तमौ।

ततो रथसहस्रेण नागानामयुतेन च ॥ २१ ॥  
दुर्योधनः सोमदत्तं परिवार्य समन्ततः।

शकुनिश्च सुसंक्रुद्धः सर्वशस्त्रभृतां वरः ॥ २२ ॥  
पुत्रपौत्रैः परिवृतो भ्रातृभिश्चेन्द्रविक्रमैः ।  
स्यालस्तव महाबाहुर्वज्रसंहननो युवा ॥ २३ ॥

साग्रं शतसहस्रं तु हयानां तस्य धीमतः।  
सोमदत्तं महेष्वासं समन्तात् पर्यरक्षत ॥ २४ ॥

रक्ष्यमाणश्च बलिभिश्छादयामास सात्यकिम् ।  
तं छाद्यमानं विशिखैर्दृष्ट्वा संनतपर्वभिः ॥ २५ ॥  
धृष्टद्युम्नोऽभ्ययात्‌ क्रुद्धः प्रगृह्य महतीं चमूम्।

चण्डवाताभिसृष्टानामुदधीनामिव स्वनः ॥ २६ ॥  
आसीद् राजन् बलौघानामन्योन्यमभिनिघ्नताम् ।

विव्याध सोमदत्तस्तु सात्वतं नवभिः शरैः ॥ २७ ॥  
सात्यकिर्नवभिश्चैनमवधीत् कुरुपुङ्गवम् ।

सोऽतिविद्धो बलवता समरे दृढधन्विना ॥ २८ ॥  
रथोपस्थं समासाद्य मुमोह गतचेतनः।

तं विमूढं समालक्ष्य सारथिस्त्वरया युतः ॥ २९ ॥  
अपोवाह रणाद् वीरं सोमदत्तं महारथम्।

तं विसंज्ञं समालक्ष्य युयुधानशरार्दितम् ॥ ३० ॥  
अभ्यद्रवत् ततो द्रोणो यदुवीरजिघांसया।

तमायान्तमभिप्रेक्ष्य युधिष्ठिरपुरोगमाः ॥ ३१ ॥  
परिवव्रुर्महात्मानं परीप्सन्तो यदूत्तमम् ।

ततः प्रववृते युद्धं द्रोणस्य सह पाण्डवैः ॥ ३२ ॥  
बलेरिव सुरैः पूर्वं त्रैलोक्यजयकाङ्क्षया।

ततः सायकजालेन पाण्डवानीकमावृणोत् ॥ ३३ ॥  
भारद्वाजो महातेजा विव्याध च युधिष्ठिरम्।

सात्यकिं दशभिर्बाणैर्विंशत्या पार्षतं शरैः ॥ ३४ ॥  
भीमसेनं च नवभिर्नकुलं पञ्चभिस्तथा।  
सहदेवं तथाष्टाभिः शतेन च शिखण्डिनम् ॥ ३५ ॥  
द्रौपदेयान् महाबाहुः पञ्चभिः पञ्चभिः शरैः।  
विराटं मत्स्यमष्टाभिर्दुपदं दशभिः शरैः ॥ ३६ ॥  
युधामन्युं त्रिभिः षड्‌भिरुत्तमौजसमाहवे ।  
अन्यांश्च सैनिकान् विद्ध्वा युधिष्ठिरमुपाद्रवत् ॥ ३७ ॥

ते वध्यमाना द्रोणेन पाण्डुपुत्रस्य सैनिकाः।  
प्राद्रवन् वै भयाद् राजन् सार्तनादा दिशो दश ॥ ३८ ॥

काल्यमानं तु तत् सैन्यं दृष्ट्वा द्रोणेन फाल्गुनः।  
किंचिदागतसंरम्भो गुरुं पार्थोऽभ्ययाद् द्रुतम् ॥ ३९ ॥

दृष्ट्वा द्रोणं तु बीभत्सुमभिधावन्तमाहवे।  
संन्यवर्तत तत् सैन्यं पुनर्यौधिष्ठिरं बलम् ॥ ४० ॥

ततो युद्धमभूद् भूयो भारद्वाजस्य पाण्डवैः।  
द्रोणस्तव सुतै राजन् सर्वतः परिवारितः ॥ ४१ ॥  
व्यधमत् पाण्डुसैन्यानि तूलराशिमिवानलः ।

तं ज्वलन्तमिवादित्यं दीप्तानलसमद्युतिम् ॥ ४२ ॥  
राजन्ननिशमत्यन्तं दृष्ट्वा द्रोणं शरार्चिषम्।  
मण्डलीकृतधन्वानं तपन्तमिव भास्करम् ॥ ४३ ॥  
दहन्तमहितान् सैन्ये नैनं कश्चिदवारयत्।

यो यो हि प्रमुखे तस्य तस्थौ द्रोणस्य पूरुषः॥४४॥  
तस्य तस्य शिरश्छित्त्वा ययुर्द्रोणशराःक्षितिम्।

एवं सा पाण्डवी सेना वध्यमाना महात्मना ॥ ४५ ॥  
प्रदुद्राव पुनर्भीता पश्यतः सव्यसाचिनः।

सम्प्रभग्नं बलं दृष्ट्वा द्रोणेन निशि भारत ॥ ४६ ॥  
गोविन्दमब्रवीज्जिष्णुर्गच्छ द्रोणरथं प्रति ।

ततो रजतगोक्षीरकुन्देन्दुसदृशप्रभान् ॥ ४७ ॥  
चोदयामास दाशार्हो हयान् द्रोणरथं प्रति।

भीमसेनोऽपि तं दृष्ट्वा यान्तं द्रोणाय फाल्गुनम् ॥ ४८ ॥  
स्वसारथिमुवाचेदं द्रोणानीकाय मा वह।

सोऽपि तस्य वचः श्रुत्वा विशोकोऽवाहयद्धयान् ॥ ४९ ॥  
पृष्ठतः सत्यसंधस्य जिष्णोर्भरतसत्तम ।

तौ दृष्ट्वा भ्रातरौ यत्तौ द्रोणानीकमभिद्रुतौ ॥ ५० ॥  
पञ्चालाः सृञ्जयाः मत्स्याश्चेदिकारूषकोसलाः ।  
अन्वगच्छन् महाराज केकयाश्च महारथाः ॥ ५१ ॥

ततो राजन्नभूद् घोरः संग्रामो लोमहर्षणः।  
बीभत्सुर्दक्षिणं पार्श्वमुत्तरं च वृकोदरः ॥ ५२ ॥  
महद्भयां रथवृन्दाभ्यां बलं जगृहतुस्तव।

तौ दृष्ट्वा पुरुषव्याघ्रौ भीमसेनधनंजयौ ॥ ५३ ॥  
धृष्टद्युम्नोऽभ्ययाद् राजन् सात्यकिश्च महाबलः।

चण्डवाताभिपन्नानामुदधीनामिव स्वनः ॥ ५४ ॥  
आसीद्‌ राजन् बलौघानां तदान्योन्यमभिघ्नताम्।

सौमदत्तिवधात् क्रुद्धो दृष्ट्वा सात्यकिमाहवे ॥ ५५ ॥  
द्रौणिरभ्यद्रवद् राजन् वधाय कृतनिश्चयः।

तमापतन्तं सम्प्रेक्ष्य शैनेयस्य रथं प्रति ॥ ५६ ॥  
भैमसेनिः सुसंक्रुद्धः प्रत्यमित्रमवारयत् ।

कार्ष्णायसं महाघोरमृक्षचर्मपरिच्छदम् ॥ ५७ ॥  
महान्तं रथमास्थाय त्रिंशन्नल्वान्तरान्तरम् ।  
विक्षिप्तयन्त्रसंनाहं महामेघौघनिःस्वनम् ॥ ५८ ॥  
युक्तं गजनिभैर्वाहैर्न हयैर्नापि वारणैः।  
विक्षिप्तपक्षचरणविवृताक्षेण कूजता ॥ ५९ ॥  
ध्वजेनोच्छ्रितदण्डेन गृध्रराजेन राजितम् ।  
लोहितार्द्रपताकं तु अन्त्रमालाविभूषितम् ॥ ६० ॥

अष्टचक्रसमायुक्तमास्थाय विपुलं रथम् ।  
शूलमुद्‌गरधारिण्या शैलपादपहस्तया ॥ ६१ ॥  
रक्षसां घोररूपाणामक्षौहिण्या समावृतः ।

तमुद्यतमहाचापं निशम्य व्यथिता नृपाः ॥ ६२ ॥  
युगान्तकालसमये दण्डहस्तमिवान्तकम् ।

ततस्तं गिरिशृङ्गाभं भीमरूपं भयावहम् ॥ ६३ ॥  
दंष्ट्राकरालोग्रमुखं शङ्कुकर्णं महाहनुम् ।  
ऊर्ध्वकेशं विरूपाक्षं दीप्तास्यं निम्नितोदरम् ॥ ६४ ॥  
महाश्वभ्रगलद्वारं किरीटच्छन्नमूर्धजम् ।  
त्रासनं सर्वभूतानां व्यात्ताननमिवान्तकम् ॥ ६५ ॥  
वीक्ष्य दीप्तमिवायान्तं रिपुविक्षोभकारिणम् ।  
तमुद्यतमहाचापं राक्षसेन्द्रं घटोत्कचम् ॥ ६६ ॥  
भयार्दिता प्रचुक्षोभ पुत्रस्य तव वाहिनी।  
वायुना क्षोभितावर्ता गङ्गेवोर्ध्वतरङ्गिणी ॥ ६७ ॥

घटोत्कचप्रयुक्तेन सिंहनादेन भीषिताः ।  
प्रसुस्रुवुर्गजा मूत्रं विव्यथुश्च नरा भृशम् ॥ ६८ ॥

ततोऽश्मवृष्टिरत्यर्थमासीत् तत्र समन्ततः ।  
संध्याकालाधिकबलैः प्रयुक्ता राक्षसैः क्षितौ ॥ ६९ ॥

आयसानि च चक्राणि भुशुण्ड्यः प्रासतोमराः।  
पतन्त्यविरताः शूलाः शतघ्न्यः पट्टिशास्तथा ॥ ७० ॥

तदुग्रमतिरौद्रं च दृष्ट्वा युद्धं नराधिपाः।  
तनयास्तव कर्णश्च व्यथिताः प्राद्रवन् दिशः ॥ ७१ ॥

तत्रैकोऽस्त्रबलश्लाघी दौणिर्मानी न विव्यथे।  
व्यधमच्च शरैर्मायां घटोत्कचविनिर्मिताम् ॥ ७२ ॥

विहतायां तु मायायाममर्षी स घटोत्कचः।  
विससर्ज शरान् घोरांस्तेऽश्वत्थामानमाविशन् ॥ ७३ ॥

भुजङ्गा इव वेगेन वल्मीकं क्रोधमूर्च्छिताः।  
ते शरा रुधिराक्ताङ्गा भित्त्वा शारद्वतीसुतम् ॥ ७४ ॥  
विविशुर्धरणीं शीघ्रा रुक्मपुङ्खाः शिलाशिताः।

अश्वत्थामा तु संक्रुद्धो लघुहस्तः प्रतापवान् ॥ ७५ ॥  
घटोत्कचमभिक्रुद्धं बिभेद दशभिः शरैः।

घटोत्कचोऽतिविद्धस्तु द्रोणपुत्रेण मर्मसु ॥ ७६ ॥  
चक्रं शतसहस्रारमगृह्णाद् व्यथितो भृशम्।  
क्षुरान्तं बालसूर्याभं मणिवज्रविभूषितम् ॥ ७७ ॥

अश्वत्थाम्नि च चिक्षेप भैमसेनिर्जिघांसया।  
वेगेन महताऽऽगच्छद् विक्षिप्तं द्रौणिना शरैः ॥ ७८ ॥  
अभाग्यस्येव संकल्पस्तन्मोघमपतद् भुवि ।

घटोत्कचस्ततस्तूर्णं दृष्ट्वा चक्रं निपातितम् ॥ ७९ ॥  
दौणिं प्राच्छादयद् बाणैः स्वर्भानुरिव भास्करम्।

घटोत्कचसुतः श्रीमान् भिन्नाञ्जनचयोपमः ॥ ८० ॥  
रुरोध द्रौणिमायान्तं प्रभञ्जनमिवाद्रिराट् ।

पौत्रेण भीमसेनस्य शरैरञ्जनपर्वणा ॥ ८१ ॥  
बभौ मेघेन धाराभिर्गिरिर्मेरुरिवावृतः ।

अश्वत्थामा त्वसम्भ्रान्तो रुद्रोपेन्द्रेन्द्रविक्रमः ॥ ८२ ॥  
ध्वजमेकेन बाणेन चिच्छेदाञ्जनपर्वणः ।

द्वाभ्यां तु रथयन्तारौ त्रिभिश्चास्य त्रिवेणुकम् ॥ ८३ ॥  
धनुरेकेन चिच्छेद चतुर्भिश्चतुरो हयान्।

विरथस्योद्यतं हस्ताद्धेमबिन्दुभिराचितम् ॥ ८४ ॥  
विशिखेन सुतीक्ष्णेन खड्‌गमस्य द्विधाकरोत्।

गदा हेमाङ्गदा राजंस्तूर्णं हैडिम्बिसूनुना ॥ ८५ ॥  
भ्राम्योत्क्षिप्ता शरैः साऽपि द्रौणिनाभ्याहताऽपतत्।

ततोऽन्तरिक्षमुत्प्लुत्य कालमेघ इवोन्नदन् ॥ ८६ ॥  
ववर्षाञ्जनपर्वा स द्रुमवर्षं नभस्तलात्।

ततो मायाधरं द्रौणिर्घटोत्कचसुतं दिवि ॥ ८७ ॥  
मार्गणैरभिविव्याध घनं सूर्य इवांशुभिः।

सोऽवतीर्य पुरस्तस्थौ रथे हेमविभूषिते ॥ ८८ ॥  
महीगत इवात्युग्रः श्रीमानञ्चनपर्वतः ।

तमयस्मयवर्माणं दौणिर्भीमात्मजात्मजम् ॥ ८९ ॥  
जघानाञ्चनपर्वाणं महेश्वर इवान्धकम् ।

अथ दृष्ट्वा हतं पुत्रमश्वत्थाम्ना महाबलम् ॥ ९० ॥  
द्रौणेः सकाशमभ्येत्य रोषात् प्रज्वलिताङ्गदः।  
प्राह वाक्यमसम्भ्रान्तो वीरं शारद्वतीसुतम् ॥ ९१ ॥  
दहन्तं पाण्डवानीकं वनमग्निमिवोच्छ्रितम् ।

तिष्ठ तिष्ठ न मे जीवन् द्रोणपुत्र गमिष्यसि ॥ ९२ ॥  
त्वामद्य निहनिष्यामि क्रौञ्चमग्निसुतो यथा।

गच्छ वत्स सहान्यैस्त्वं युध्यस्वामरविक्रम ॥ ९३ ॥  
न हि पुत्रेण हैडिम्बे पिता न्याय्यः प्रबाधितुम्।

कामं खलु न रोषो मे हैडिम्बे विद्यते त्वयि॥९४॥  
किं तु रोषान्वितो जन्तुर्हन्यादात्मानमप्युत।

श्रुत्वैतत् क्रोधताम्राक्षः पुत्रशोकसमन्वितः ॥ ९५ ॥  
अश्वत्थामानमायस्तो भैमसेनिरभाषत ।

किमहं कातरो द्रौणे पृथग्जन इवाहवे ॥ ९६ ॥  
यन्मां भीषयसे वाग्भिरसदेतद् वचस्तव।

भीमात्‌ खलु समुत्पन्नः कुरूणां विपुले कुले ॥ ९७ ॥  
पाण्डवानामहं पुत्रः समरेष्वनिवर्तिनाम् ।  
रक्षसामधिराजोऽहं दशग्रीवसमो बले ॥ ९८ ॥

तिष्ठ तिष्ठ न मे जीवन् द्रोणपुत्र गमिष्यसि।  
युद्धश्रद्धामहं तेऽद्य विनेष्यामि रणाजिरे ॥ ९९ ॥

इत्युक्त्वा क्रोधताम्राक्षो राक्षसः सुमहाबलः।  
द्रौणिमभ्यद्रवत् क्रुद्धो गजेन्द्रमिव केसरी ॥ १०० ॥

रथाक्षमात्रैरिषुभिरभ्यवर्षद् घटोत्कचः ।  
रथिनामृषभं द्रौणिं धाराभिरिव तोयदः ॥ १०१ ॥

शरवृष्टिं शरैर्द्रौणिरप्राप्तां तां व्यशातयत्।  
ततोऽन्तरिक्षे बाणानां संग्रामोऽन्य इवाभवत् ॥ १०२ ॥

अथास्त्रसम्मर्दकृतैर्विस्फुलिङ्गैस्तदा बभौ ।  
विभावरीमुखे व्योम खद्योतैरिव चित्रितम् ॥ १०३ ॥

निशाम्य निहतां मायां द्रौणिना रणमानिना।  
घटोत्कचस्ततो मायां ससर्जान्तर्हितः पुनः ॥ १०४ ॥

सोऽभवद् गिरिरत्युच्चः शिखरैस्तरुसंकटैः ।  
शूलप्रासासिमुसलजलप्रस्रवणो महान् ॥ १०५ ॥

तमञ्जनगिरिप्रख्यं द्रौणिर्दृष्ट्वा महीधरम् ।  
प्रपतद्भिश्च बहुभिः शस्त्रसंघैर्न विव्यथे ॥ १०६ ॥

ततो हसन्निव द्रौणिर्वज्रमस्त्रमुदैरयत् ।  
स तेनास्त्रेण शैलेन्द्रः क्षिप्तः क्षिप्रं व्यनश्यत ॥ १०७ ॥

ततः स तोयदो भूत्वा नीलः सेन्द्रायुधो दिवि।  
अश्मवृष्टिभिरत्युग्रो दौणिमाच्छादयद् रणे ॥ १०८ ॥

अथ संधाय वायव्यमस्त्रमस्त्रविदां वरः।  
व्यधमद् द्रोणतनयो नीलमेघं समुत्थितम् ॥ १०९ ॥

स मार्गणगणैर्द्रौणिर्दिशः प्रच्छाद्य सर्वशः।  
शतं रथसहस्राणां जघान द्विपदां वरः ॥ ११० ॥

स दृष्ट्वा पुनरायान्तं रथेनायातकार्मुकम्।  
घटोत्कचमसम्भ्रान्तं राक्षसैर्बहुभिर्वृतम् ॥ १११ ॥  
सिंहशार्दूलसदृशैर्मत्तद्विरदविक्रमैः ।  
गजस्थैश्च रथस्थैश्च वाजिपृष्ठगतैरपि ॥ ११२ ॥  
विकृतास्यशिरोग्रीवैर्हिडिम्बानुचरैः सह ।  
पौलस्त्यैर्यातुधानैश्च तामसैश्चेन्द्रविक्रमैः ॥ ११३ ॥  
नानाशस्त्रधरैर्वीरैर्नानाकवचभूषणैः ।  
महाबलैर्भीमरवैः संरम्भोद्‌वृत्तलोचनैः ॥ ११४ ॥  
उपस्थितैस्ततो युद्धे राक्षसैर्युद्धदुर्मदैः ।  
विषण्णमभिसम्प्रेक्ष्य पुत्रं ते द्रौणिरब्रवीत् ॥ ११५ ॥

तिष्ठ दुर्योधनाद्य त्वं न कार्यः सम्भ्रमस्त्वया।  
सहैभिर्भ्रातृभिर्वीरैः पार्थिवैश्चेन्द्रविक्रमैः ॥ ११६ ॥

निहनिष्याम्यमित्रांस्ते न तवास्ति पराजयः।  
सत्यं ते प्रतिजानामि पर्याश्वासय वाहिनीम् ॥ ११७ ॥

न त्वेतदद्भुतं मन्ये यत् ते महदिदं मनः।  
अस्मासु च परा भक्तिस्तव गौतमिनन्दन ॥ ११८ ॥

अश्वत्थामानमुक्त्वैवं ततः सौबलमब्रवीत् ।  
वृतं रथसहस्रेण हयानां रणशोभिनाम् ॥ ११९ ॥

षष्ट्या रथसहस्रैश्च प्रयाहि त्वं धनंजयम्।  
कर्णश्च वृषसेनश्च कृपो नीलस्तथैव च ॥ १२० ॥  
उदीच्याः कृतवर्मा च पुरुमित्रः सुतापनः।  
दुःशासनो निकुम्भश्च कुण्डभेदी पराक्रमः ॥ १२१ ॥  
पुरंजयो दृढरथः पताकी हेमकम्पनः।  
शल्यारुणीन्द्रसेनाश्च संजयो विजयो जयः ॥ १२२ ॥  
कमलाक्षः परक्राथी जयवर्मा सुदर्शनः।  
एते त्वामनुयास्यन्ति पत्तीनामयुतानि षट् ॥ १२३ ॥

जहि भीमं यमौ चोभौ धर्मराजं च मातुल।  
असुरानिव देवेन्द्रो जयाशा मे त्वयि स्थिता ॥ १२४ ॥

दारितान् द्रौणिना बाणैर्भृशं विक्षतविग्रहान्।  
जहि मातुल कौन्तेयानसुरानिव पावकिः ॥ १२५ ॥

एवमुक्तो ययौ शीघ्रं पुत्रेण तव सौबलः।  
पिप्रीषुस्ते सुतान् राजन् दिधक्षुश्चैव पाण्डवान् ॥ १२६ ॥

अथ प्रववृते युद्धं द्रौणिराक्षसयोर्मृधे।  
विभावर्यां सुतुमुलं शक्रप्रह्लादयोरिव ॥ १२७ ॥

ततो घटोत्कचो बाणैर्दशभिर्गौतमीसुतम् ।  
जघानोरसि संक्रुद्धो विषाग्निप्रतिमैर्दृढैः ॥ १२८ ॥

स तैरभ्याहतो गाढं शरैर्भीमसुतेरितैः।  
चचाल रथमध्यस्थो वातोद्धत इव द्रुमः ॥ १२९ ॥

भूयश्चाञ्जलिकेनाथ मार्गणेन महाप्रभम् ।  
दौणिहस्तस्थितं चापं चिच्छेदाशु घटोत्कचः ॥ १३० ॥

ततोऽन्यद् द्रौणिरादाय धनुर्भारसहं महत्।  
ववर्ष विशिखांस्तीक्ष्णान् वारिधारा इवाम्बुदः ॥ १३१ ॥

ततः शारद्वतीपुत्रः प्रेषयामास भारत।  
सुवर्णपुङ्खाञ्छत्रुघ्नान् खचरान् खचरं प्रति ॥ १३२ ॥

तद् बाणैरर्दितं यूथं रक्षसां पीनवक्षसाम्।  
सिंहैरिव बभौ मत्तं गजानामाकुलं कुलम् ॥ १३३ ॥

विधम्य राक्षसान् बाणैः साश्वसूरथद्विपान्।  
ददाह भगवान् वह्निर्भूतानीव युगक्षये ॥ १३४ ॥

स दग्ध्वाक्षौहिणीं बाणैर्नैर्ऋतीं रुरुचे नृप।  
पुरेव त्रिपुरं दग्ध्वा दिवि देवो महेश्वरः ॥ १३५ ॥

युगान्ते सर्वभूतानि दग्ध्वेव वसुरुल्बणः।  
रराज जयतां श्रेष्ठो द्रोणपुत्रस्तवाहितान् ॥ १३६ ॥

ततो घटोत्कचः क्रुद्धो रक्षसां भीमकर्मणाम्।  
द्रौणिं हतेति महतीं चोदयामास तां चमूम् ॥ १३७ ॥

घटोत्कचस्य तामाज्ञां प्रतिगृह्याथ राक्षसाः।  
दंष्ट्रोज्ज्वला महावक्त्रा घोररूपा भयानकाः ॥ १३८ ॥  
व्यात्तानना घोरजिह्वाः क्रोधताम्रेक्षणा भृशम्।  
सिंहनादेन महता नादयन्तो वसुन्धराम् ॥ १३९ ॥  
हन्तुमभ्यद्रवन् द्रौणिं नानाप्रहरणायुधाः ।

शक्तीः शतघ्नीः परिघानशनीः शूलपट्टिशान् ॥ १४० ॥  
खड्‌गान्‌ गदा भिन्दिपालान् मुसलानि परश्वधान्।  
प्रासानसींस्तोमरांश्च कणपान् कम्पनान् शितान् ॥ १४१ ॥  
स्थूलान् भुशुण्ड्यश्मगदाःस्थूणान् कार्ष्णायसांस्तथा ।  
मुद्‌गरांश्च महाघोरान् समरे शत्रुदारणान् ॥ १४२ ॥  
द्रौणिमूर्धन्यसंत्रस्ता राक्षसा भीमविक्रमाः ।  
चिक्षिपुः क्रोधताम्राक्षाः शतशोऽथ सहस्रशः ॥ १४३ ॥

तच्छस्त्रवर्षं सुमहद् द्रोणपुत्रस्य मूर्धनि।  
पतमानं समीक्ष्याथ योधास्ते व्यथिताभवन् ॥ १४४ ॥

द्रोणपुत्रस्तु विक्रान्तस्तद् वर्षं घोरमुच्छ्रितम्।  
शरैर्विध्वंसयामास वज्रकल्पैः शिलाशितैः ॥ १४५ ॥

ततोऽन्यैर्विशिखैस्तूर्णं स्वर्णपुङ्खैर्महामनाः ।  
निजघ्ने राक्षसान् द्रौणिर्दिव्यास्त्रप्रतिमन्त्रितैः ॥ १४६ ॥

तद्‌बाणैरर्दितं यूथं रक्षसां पीनवक्षसाम्।  
सिंहैरिव बभौ मत्तं गजानामाकुलं कुलम् ॥ १४७ ॥

ते राक्षसाः सुसंक्रुद्धा द्रोणपुत्रेण ताडिताः।  
क्रुद्धाः स्म प्राद्रवन् दौणिं जिघांसन्तो महाबलाः ॥ १४८ ॥

तत्राद्भुतमिमं द्रौणिर्दर्शयामास विक्रमम् ।  
अशक्यं कर्तुमन्येन सर्वभूतेषु भारत ॥ १४९ ॥

यदेको राक्षसीं सेनां क्षणाद् द्रौणिर्महास्त्रवित्।  
ददाह ज्वलितैर्बाणै राक्षसेन्द्रस्य पश्यतः ॥ १५० ॥

स हत्वा राक्षसानीकं रराज द्रौणिराहवे।  
युगान्ते सर्वभूतानि संवर्तक इवानलः ॥ १५१ ॥

तं दहन्तमनीकानि शरैराशीविषोपमैः ।  
तेषु राजसहस्रेषु पाण्डवेयेषु भारत ॥ १५२ ॥  
नैनं निरीक्षितुं कश्चिदशक्नोद् द्रौणिमाहवे।  
ऋते घटोत्कचाद् वीराद् राक्षसेन्द्रान्महाबलात् ॥ १५३ ॥

स पुनर्भरतश्रेष्ठ क्रोधादुद्भ्रान्तलोचनः ।  
तलं तलेन संहत्य संदश्य दशनच्छदम् ॥ १५४ ॥  
स्वं सूतमब्रवीत् क्रुद्धो द्रोणपुत्राय मां वह।

स ययौ घोररूपेण सुपताकेन भास्वता ॥ १५५ ॥  
द्वैरथं द्रोणपुत्रेण पुनरप्यरिसूदनः ।

स विनद्य महानादं सिंहवद् भीमविक्रमः ॥ १५६ ॥  
चिक्षेपाविध्य संग्रामे द्रोणपुत्राय राक्षसः।  
अष्टघण्टां महाघोरामशनिं देवनिर्मिताम् ॥ १५७ ॥

तामवप्लुत्य जग्राह दौणिर्न्यस्य रथे धनुः।  
चिक्षेप चैनां तस्यैव स्वन्दनात् सोऽवपुप्लुवे ॥ १५८ ॥

साश्वसूतध्वजं यानं भस्म कृत्वा महाप्रभा।  
विवेश वसुधां भित्त्वा साशनिर्भृशदारुणा ॥ १५९ ॥

द्रौणेस्तत् कर्म दृष्ट्वा तु सर्वभूतान्यपूजयन्।  
यदवप्लुत्य जग्राह घोरां शङ्करनिर्मिताम् ॥ १६० ॥

धृष्टद्युम्नरथं गत्वा भैमसेनिस्ततो मृष।  
धनुर्घोरं समादाय महदिन्द्रायुधोपमम् ।  
मुमोच निशितान् बाणान् पुनर्द्रौणेर्महोरसि ॥ १६१ ॥

धृष्टद्युम्नस्त्वसम्भ्रान्तो मुमोचाशीविषोपमान् ।  
सुवर्णपुङ्खान् विशिखान् द्रोणपुत्रस्य वक्षसि ॥ १६२ ॥

ततो मुमोच नाराचान् द्रौणिस्तांश्च सहस्रशः।  
तावप्यग्निशिखप्रख्यैर्जघ्नतुस्तस्य मार्गणान् ॥ १६३ ॥

अतितीव्रं महद् युद्धं तयोः पुरुषसिंहयोः।  
योधानां प्रीतिजननं द्रौणेश्च भरतर्षभ ॥ १६४ ॥

ततो रथसहस्रेण द्विरदानां शतैस्त्रिभिः।  
षड्भिर्वाजिसहस्रैश्च भीमस्तं देशमागमत् ॥ १६५ ॥

ततो भीमात्मजं रक्षो धृष्टद्युम्नं च सानुगम्।  
अयोधयत धर्मात्मा दौणिरक्लिष्टविक्रमः ॥ १६६ ॥

तत्राद्भुततमं द्रौणिर्दर्शयामास विक्रमम् ।  
अशक्यं कर्तुमन्येन सर्वभूतेषु भारत ॥ १६७ ॥

निमेषान्तरमात्रेण साश्वसूतरथद्विपाम् ।  
अक्षौहिणीं राक्षसानां शितैर्बाणैरशातयत् ॥ १६८ ॥

मिषतो भीमसेनस्य हैडिम्बेः पार्षतस्य च।  
यमयोर्धर्मपुत्रस्य विजयस्याच्युतस्य च ॥ १६९ ॥

प्रगाढमञ्जोगतिभिर्नाराचैरभिताडिताः ।  
निपेतुर्द्विरदा भूमौ सशृङ्गा इव पर्वताः ॥ १७० ॥

निकृत्तैर्हस्तिहस्तैश्च विचलद्भिरितस्ततः ।  
रराज वसुधा कीर्णा विसर्पद्भिरिवोरगैः ॥ १७१ ॥

क्षिप्तैः काञ्चनदण्डैश्च नृपच्छत्रैः क्षितिर्बभौ।  
द्यौरिवोदितचन्द्रार्का ग्रहाकीर्णा युगक्षये ॥ १७२ ॥

प्रवृद्धध्वजमण्डूकां भेरीविस्तीर्णकच्छपाम् ।  
छत्रहंसावलीजुष्टां फेनचामरमालिनीम् ॥ १७३ ॥  
कङ्कगृध्रमहाग्राहां नैकायुधझषाकुलाम् ।  
विस्तीर्णगजपाषाणां हताश्वमकराकुलाम् ॥ १७४ ॥  
रथक्षिप्तमहावप्रां पताकारुचिरद्रुमाम् ।  
शरमीनां महारौद्रां प्रासशक्त्यृष्टिडुण्डुभाम् ॥ १७५ ॥  
मज्जामांसमहापङ्कां कबन्धावर्जितोडुपाम् ।  
केशशैवलकल्माषां भीरूणां कश्मलावहाम् ॥ १७६ ॥  
नागेन्द्रहययोधानां शरीरव्ययसम्भवाम् ।  
शोणितौघमहाघोरां द्रौणिः प्रावर्तयन्नदीम् ॥ १७७ ॥  
योधार्तरवनिर्घोषां क्षतजोर्मिसमाकुलाम् ।  
श्वापदातिमहाघोरां यमराष्ट्रमहोदधिम् ॥ १७८ ॥

निहत्य राक्षसान् बाणैर्द्रौणिर्हैडिम्बिमार्दयत् ।  
पुनरप्यतिसंक्रुद्धः सवृकोदरपार्षतान् ॥ १७९ ॥  
स नाराचगणैः पार्थान् द्रौणिर्विद्ध्वा महाबलः।  
जघान सुरथं नाम द्रुपदस्य सुतं विभुः ॥ १८० ॥

पुनः शत्रुंजयं नाम द्रुपदस्यात्मजं रणे।  
बलानीकं जयानीकं जयाश्वं चाभिजघ्निनवान् ॥ १८१ ॥

श्रुताह्वयं च राजानं द्रौणिर्निन्ये यमक्षयम्।  
त्रिभिश्चान्यैः शरैस्तीक्ष्णैः सुपुङ्खैर्हेममालिनम् ॥ १८२ ॥  
जघान स पृषध्रं च चन्द्रसेनं च मारिष।  
कुन्तिभोजसुतांश्चासौ दशभिर्दश जघ्निवान् ॥ १८३ ॥

अश्वत्थामा सुसंक्रुद्धः संधायोग्रमजिह्मगम् ।  
मुमोचाकर्णपूर्णेन धनुषा शरमुत्तमम् ॥ १८४ ॥  
यमदण्डोपमं घोरमुद्दिश्याशु घटोत्कचम् ।

स भित्त्वा हृदयं तस्य राक्षसस्य महाशरः ॥ १८५ ॥  
विवेश वसुधां शीघ्रं सुपुङ्खः पृथिवीपते।

तं हतं पतितं ज्ञात्वा धृष्टद्युम्नो महारथः ॥ १८६ ॥  
द्रौणेः सकाशाद् राजेन्द्र व्यपनिन्ये रथोत्तमम्।

ततः पराङ्‌मुखनृपं सैन्यं यौधिष्ठिरं नृप ॥ १८७ ॥  
पराजित्य रणे वीरो द्रोणपुत्रो ननाद ह।  
पूजितः सर्वभूतेषु तव पुत्रैश्च भारत ॥ १८८ ॥

अथ शरशतभिन्नकृत्तदेहै-  
र्हतपतितैः क्षणदाचरैः समन्तात् ।  
निधनमुपगतैर्मही कृताभूद्  
गिरिशिखरैरिव दुर्गमातिरौद्रा ॥ १८९ ॥

तं सिद्धगन्धर्वपिशाचसंघा  
नागाः सुपर्णाः पितरो वयांसि।  
रक्षोगणा भूतगणाश्च द्रौणि-  
मपूजयन्नप्सरसः सुराश्च ॥ १९० ॥