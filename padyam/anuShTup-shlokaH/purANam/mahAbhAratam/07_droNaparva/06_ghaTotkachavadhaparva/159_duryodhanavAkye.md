+++
title_full = "159 अश्वत्थामाका कर्णको मारनेके लिये उद्यत होना, दुर्योधनका उसे मनाना, पाण्डवों और पांचालोंका कर्णपर आक्रमण, कर्णका पराक्रम, अर्जुनके द्वारा कर्णकी पराजय तथा दुर्योधनका अश्वत्थामासे पांचालोंके वधके लिये अनुरोध"
title = "१५९ दुर्योधनवाक्ये"

+++


तथा परुषितं दृष्ट्वा सूतपुत्रेण मातुलम्।  
खड्‌गमुद्यम्य वेगेन द्रौणिरभ्यपतद् द्रुतम् ॥ १ ॥

ततः परमसंक्रुद्धः सिंहो मत्तमिव द्विपम्।  
प्रेक्षतः कुरुराजस्य द्रौणिः कर्णं समभ्ययात् ॥ २ ॥

यदर्जुनगुणांस्तथ्यान् कीर्तयानं नराधम ।  
शूरं द्वेषात् सुदुर्बुद्धे त्वं भर्त्सयसि मातुलम् ॥ ३ ॥  
विकत्थमानः शौर्येण सर्वलोकधनुर्धरम् ।  
दर्पोत्सेधगृहीतोऽद्य न कञ्चिद् गणयन् मृधे ॥ ४ ॥

क्व ते वीर्यं क्व चास्त्राणि यत्त्वां निर्जित्य संयुगे।  
गाण्डीवधन्वा हतवान् प्रेक्षतस्ते जयद्रथम् ॥ ५ ॥

येन साक्षान्महादेवो योधितः समरे पुरा।  
तमिच्छसि वृथा जेतुं सूताधम मनोरथैः ॥ ६ ॥

यं हि कृष्णेन सहितं सर्वशस्त्रभृतां वरम्।  
जेतुं न शक्ताः सहिताः सेन्द्रा अपि सुरसुराः ॥ ७ ॥  
लोकैकवीरमजितमर्जुनं सूत संयुगे ।  
किं पुनस्त्वं सुदुर्बुद्धे सहैभिर्वसुधाधिपैः ॥ ८ ॥

कर्ण पश्य सुदुर्बुद्धे तिष्ठेदानीं नराधम।  
एष तेऽद्य शिरः कायादुद्धरामि सुदुर्मते ॥ ९ ॥

तमुद्यतं तु वेगेन राजा दुर्योधनः स्वयम्।  
न्यवारयन्महातेजाः कृपश्च द्विपदां वरः ॥ १० ॥

शूरोऽयं समरश्लाघी दुर्मतिश्च द्विजाधमः।  
आसादयतु मद्वीर्यं मुञ्चेमं कुरुसत्तम ॥ ११ ॥

तवैतत् क्षम्यतेऽस्माभिः सूतात्मज सुदुर्मते।  
दर्पमुत्सिक्तमेतत् ते फाल्गुनो नाशयिष्यति ॥ १२ ॥

अश्वत्थामन् प्रसीदस्व क्षन्तुमर्हसि मानद।  
कोपः खलु न कर्तव्यः सूतपुत्रं कथंचन ॥ १३ ॥

त्वयि कर्णे कृपे द्रोणे मद्रराजेऽथ सौबले।  
महत् कार्यं समासक्तं प्रसीद द्विजसत्तम ॥ १४ ॥

एते ह्यभिमुखाः सर्वे राधेयेन युयुत्सवः।  
आयान्ति पाण्डवा ब्रह्मन्नाह्वयन्तः समन्ततः ॥ १५ ॥

प्रसाद्यमानस्तु ततो राज्ञा द्रौणिर्महामनाः।  
प्रससाद महाराज क्रोधवेगसमन्वितः ॥ १६ ॥

ततः कृपोऽप्युवाचेदमाचार्यः सुमहामनाः ।  
सौम्यस्वभावाद् राजेन्द्र क्षिप्रमागतमार्दवः ॥ १७ ॥

तवैतत् क्षम्यतेऽस्माभिः सूतात्मज सुदुर्मते।  
दर्पमुत्सिक्तमेतत् ते फाल्गुनो नाशयिष्यति ॥ १८ ॥

ततस्ते पाण्डवा राजन् पञ्चालाश्च यशस्विनः।  
आजग्मुः सहिताः कर्णं तर्जयन्तः समन्ततः ॥ १९ ॥

कर्णोऽपि रथिनां श्रेष्ठश्चापमुद्यम्य वीर्यवान्।  
कौरवाग्र्यैः परिवृतः शक्रो देवगणैरिव ॥ २० ॥  
पर्यतिष्ठत तेजस्वी स्वबाहुबलमाश्रितः ।

ततः प्रववृते युद्धं कर्णस्य सह पाण्डवैः ॥ २१ ॥  
भीषणं सुमहाराज सिंहनादविराजितम् ।

ततस्ते पाण्डवा राजन् पञ्चालाश्च यशस्विनः ॥ २२ ॥  
दृष्ट्वा कर्णं महाबाहुमुच्चैः शब्दमथानदन्।

अयं कर्णः कुतः कर्णस्तिष्ठ कर्ण महारणे ॥ २३ ॥  
युध्यस्व सहितोऽस्माभिर्दुरात्मन् पुरुषाधम ।

अन्ये तु दृष्ट्वा राधेयं क्रोधरक्तेक्षणाऽब्रुवन् ॥ २४ ॥  
हन्यतामयमुत्सिक्तः सूतपुत्रोऽल्पचेतनः ।  
सर्वैः पार्थिवशार्दूलैर्नानेनार्थोऽस्ति जीवता ॥ २५ ॥  
अत्यन्तवैरी पार्थानां सततं पापपूरुषः।  
एष मूलमनर्थानां दुर्योधनमते स्थितः ॥ २६ ॥  
घ्नतैनमिति जल्पन्तः क्षत्रियाः समुपाद्रवन्।  
महता शरवर्षेण च्छादयन्तो महारथाः ॥ २७ ॥  
वधार्थं सूतपुत्रस्य पाण्डवेयेन चोदिताः।

तांस्तु सर्वांस्तथा दृष्ट्वा धावमानान्‌ महारथान् ॥ २८ ॥  
न विव्यथे सूतपुत्रो न च त्रासमगच्छत।

दृष्ट्वा संहारकल्पं तमुद्भूतं सैन्यसागरम् ॥ २९ ॥  
पिप्रीषुस्तव पुत्राणां संग्रामेष्वपराजितः ।  
सायकौघेन बलवान् क्षिप्रकारी महाबलः ॥ ३० ॥  
वारयामास तत् सैन्यं समन्ताद् भरतर्षभ।

ततस्तु शरवर्षेण पार्थिवास्तमवारयन् ॥ ३१ ॥  
धनूंषि ते विधुन्वानाः शतशोऽथ सहस्रशः।  
अयोधयन्त राधेयं शक्रं दैत्यगणा इव ॥ ३२ ॥

शरवर्षं तु तत् कर्णः पार्थिवैः समुदीरितम्।  
शरवर्षेण महता समन्ताद् व्यकिरत् प्रभो ॥ ३३ ॥

तद् युद्धमभवत् तेषां कृतप्रतिकृतैषिणाम्।  
यथा देवासुरे युद्धे शक्रस्य सह दानवैः ॥ ३४ ॥

तत्राद्भुतमपश्याम सूतपुत्रस्य लाघवम् ।  
यदेनं सर्वतो यत्ता नाप्नुवन्ति परे युधि ॥ ३५ ॥

निवार्य च शरौघांस्तान् पार्थिवानां महारथः।  
युगेष्वीषासु च्छत्रेषु ध्वजेषु च हयेषु च ॥ ३६ ॥  
आत्मनामाङ्कितान्‌ घोरान् राधेयः प्राहिणोच्छरान्।

ततस्ते व्याकुलीभूता राजानः कर्णपीडिताः ॥ ३७ ॥  
बभ्रमुस्तत्र तत्रैव गावः शीतार्दिता इव।

हयानां वध्यमानानां गजानां रथिनां तथा ॥ ३८ ॥  
तत्र तत्राभ्यवेक्षाम संघान् कर्णेन ताडितान्।

शिरोभिः पतितै राजन् बाहुभिश्च समन्ततः ॥ ३९ ॥  
आस्तीर्णा वसुधा सर्वा शूराणामनिवर्तिनाम्।

हतैश्च हन्यमानैश्च निष्टनद्भिश्च सर्वशः ॥ ४० ॥  
बभूवायोधनं रौद्रं वैवस्वतपुरोपमम् ।

ततो दुर्योधनो राजा दृष्ट्वा कर्णस्य विक्रमम् ॥ ४१ ॥  
अश्वत्थामानमासाद्य वाक्यमेतदुवाच ह ।

युध्यतेऽसौ रणे कर्णो दंशितः सर्वपार्थिवैः ॥ ४२ ॥  
पश्यैतां द्रवतीं सेनां कर्णसायकपीडिताम्।  
कार्तिकेयेन विध्यस्तामासुरीं पृतनामिव ॥ ४३ ॥

दृष्ट्वैतां निर्जितां सेनां रणे कर्णेन धीमता।  
अभियात्येष बीभत्सुः सूतपुत्रजिघांसया ॥ ४४ ॥

तद् यथा प्रेक्षमाणानां सूतपुत्रं महारथम्।  
न हन्यात् पाण्डवः संख्ये तथा नीतिर्विधीयताम् ॥ ४५ ॥

ततो दौणिः कृपः शल्यो हार्दिक्यश्च महारथः।  
प्रत्युद्ययुस्तदा पार्थं सुतपुत्रपरीप्सया ॥ ४६ ॥  
आयान्तं वीक्ष्य कौन्तेयं शक्रं दैत्यचमूमिव।

बीभत्सुरपि राजेन्द्र पञ्चालैरभिसंवृतः ॥ ४७ ॥  
प्रत्युद्ययौ तदा कर्णं यथा वृत्रं शतक्रतुः।

संरब्धं फाल्गुनं दृष्ट्वा कालान्तकयमोपमम् ॥ ४८ ॥  
कर्णो वैकर्तनः सूत प्रत्यपद्यत् किमुत्तरम्।

यो ह्यस्पर्धत पार्थेन नित्यमेव महारथः ॥ ४९ ॥  
आशंसते च बीभत्सुं युद्धे जेतुं सुदारुणम्।

स तु तं सहसा प्राप्तं नित्यमत्यन्तवैरिणम् ॥ ५० ॥  
कर्णो वैकर्तनः सूत किमुत्तरमपद्यत।

आयान्तं पाण्डवं दृष्ट्वा गजं प्रतिगजो यथा ॥ ५१ ॥  
असम्भ्रान्तो रणे कर्णः प्रत्युदीयाद् धनंजयम्।

तमापतन्तं वेगेन वैकर्तनमजिह्मगैः ॥ ५२ ॥  
छादयामास पार्थोऽथ कर्णस्तु विजयं शरैः।

स कर्णं शरजालेन च्छादयामास पाण्डवः ॥ ५३ ॥  
ततः कर्णः सुसंरब्धः शरैस्त्रिभिरविध्यत।

तस्य तल्लाघवं पार्थो नामृष्यत महाबलः ॥ ५४ ॥  
तस्मै बाणान् शिलाधौतान् प्रसन्नाग्रानजिह्मगान्।  
प्राहिणोत् सूतपुत्राय त्रिशतं शत्रुतापनः ॥ ५५ ॥

विव्याध चैनं संरब्धो बाणेनैकेन वीर्यवान्।  
सव्ये भुजाग्रे बलवान् नाराचेन हसन्निव ॥ ५६ ॥

तस्य विद्धस्य बाणेन कराच्चापं पपात ह।  
पुनरादाय तच्चापं निमेषार्धान्महाबलः ॥ ५७ ॥  
छादयामास बाणौघैः फाल्गुनं कृतहस्तवत्।

शरवृष्टिं तु तां मुक्तां सूतपुत्रेण भारत ॥ ५८ ॥  
व्यधमच्छरवर्षेण स्मयन्निव धनंजयः ।

तौ परस्परमासाद्य शरवर्षेण पार्थिव ॥ ५९ ॥  
छादयेतां महेष्वासौ कृतप्रतिकृतैषिणौ ।

तदद्भुतं महद् युद्धं कर्णपाण्डवयोर्मृधे ॥ ६० ॥  
क्रुद्धयोर्वासिताहेतोर्वन्ययोर्गजयोरिव ।

ततः पार्थो महेष्वासो दृष्ट्वा कर्णस्य विक्रमम् ॥ ६१ ॥  
मुष्टिदेशे धनुस्तस्य चिच्छेद त्वरयान्वितः।

अश्वांश्च चतुरो भल्लैरनयद् यमसादनम् ॥ ६२ ॥  
सारथेश्च शिरः कायादहरच्छत्रुतापनः ।

अथैनं छिन्नधन्वानं हताश्वं हतसारथिम् ॥ ६३ ॥  
विव्याध सायकैः पार्थश्चतुर्भिः पाण्डुनन्दनः।

हताश्वात् तु रथात् तूर्णमवप्लुत्य नरर्षभः ॥ ६४ ॥  
आरुरोह रथं तूर्णं कृपस्य शरपीडितः।

स नुन्नोऽर्जुनबाणौघैराचितः शल्यको यथा ॥ ६५ ॥  
जीवितार्थमभिप्रेप्सुः कृपस्य रथमारुहत् ।

राधेयं निर्जितं दृष्ट्वा तावका भरतर्षभ ॥ ६६ ॥  
धनंजयशरैर्नुन्नाः प्राद्रवन्त दिशो दश।

द्रवतस्तान् समालोक्य राजा दुर्योधनो नृप ॥ ६७ ॥  
निवर्तयामास तदा वाक्यमेतदुवाच ह।

अलं द्रुतेन वः शूरास्तिष्ठध्वं क्षत्रियर्षभाः ॥ ६८ ॥  
एष पार्थवधायाहं स्वयं गच्छामि संयुगे।  
अहं पार्थान् हनिष्यामि सपञ्चालान्‌ ससोमकान् ॥ ६९ ॥

अद्य मे युध्यमानस्य सह गाण्डीवधन्वना।  
द्रक्ष्यन्ति विक्रमं पार्थाः कालस्येव युगक्षये ॥ ७० ॥

अद्य मद्बाणजालानि विमुक्तानि सहस्रशः।  
द्रक्ष्यन्ति समरे योधाः शलभानामिवायतीः ॥ ७१ ॥

अद्य बाणमयं वर्षं सृजतो मम धन्विनः।  
जीमूतस्येव घर्मान्ते द्रक्ष्यन्ति युधि सैनिकाः ॥ ७२ ॥

जेष्याम्यद्य रणे पार्थं सायकैर्नतपर्वभिः।  
तिष्ठध्वं समरे शूरा भयं त्यजत फाल्गुनात् ॥ ७३ ॥

न हि मद्वीर्यमासाद्य फाल्गुनः प्रसहिष्यति।  
यथा वेलां समासाद्य सागरो मकरालयः ॥ ७४ ॥

इत्युक्त्वा प्रययौ राजा सैन्येन महता वृतः।  
फाल्गुनं प्रति दुर्धर्षः क्रोधात् संरक्तलोचनः ॥ ७५ ॥

तं प्रयान्तं महाबाहुं दृष्ट्वा शारद्वतस्तदा।  
अश्वत्थामानमासाद्य वाक्यमेतदुवाच ह ॥ ७६ ॥

एष राजा महाबाहुरमर्षी क्रोधमूर्च्छितः।  
पतङ्गवृत्तिमास्थाय फाल्गुनं योद्‌धुमिच्छति ॥ ७७ ॥

यावन्नः पश्यमानानां प्राणान् पार्थेन संगतः।  
न जह्यात् पुरुषव्याघ्रस्तावद् वारय कौरवम् ॥ ७८ ॥

यावत् फाल्गुनबाणानां गोचरं नाद्य गच्छति।  
कौरवः पार्थिवो वीरस्तावद् वारय संयुगे ॥ ७९ ॥

यावत् पार्थशरैर्घोरैर्निर्मुक्तोरगसंनिभैः ।  
न भस्मीक्रियते राजा तावद् युद्धान्निवार्यताम् ॥ ८० ॥

अयुक्तमिव पश्यामि तिष्ठस्त्वस्मासु मानद।  
स्वयं युद्धाय यद् राजा पार्थं यात्यसहायवान् ॥ ८१ ॥

दुर्लभं जीवितं मन्ये कौरव्यस्य किरीटिना।  
युध्यमानस्य पार्थेन शार्दूलेनेव हस्तिनः ॥ ८२ ॥

मातुलेनैवमुक्तस्तु द्रौणिः शस्त्रभृतां वरः।  
दुर्योधनमिदं वाक्यं त्वरितः समभाषत ॥ ८३ ॥

मयि जीवति गान्धारे न युद्धं गन्तुमर्हसि।  
मामनादृत्य कौरव्य तव नित्यं हितैषिणम् ॥ ८४ ॥

न हि ते सम्भ्रमः कार्यः पार्थस्य विजयं प्रति।  
अहमावारयिष्यामि पार्थं तिष्ठ सुयोधन ॥ ८५ ॥

आचार्यः पाण्डुपुत्रान् वै पुत्रवत् परिरक्षति।  
त्वमप्युपेक्षां कुरुषे तेषु नित्यं द्विजोत्तम ॥ ८६ ॥

मम वा मन्दभाग्यत्वान्मन्दस्ते विक्रमो युधि।  
धर्मराजप्रियार्थं वा द्रौपद्या वा न विद्म तत् ॥ ८७ ॥

धिगस्तु मम लुब्धस्य यत्कृते सर्वबान्धवाः।  
सुखार्हाः परमं दुःखं प्राप्नुवन्त्यपराजिताः ॥ ८८ ॥

को हि शस्त्रविदां मुख्यो महेश्वरसमो युधि।  
शत्रुं न क्षपयेच्छक्तो यो न स्याद् गौतमीसुतः ॥ ८९ ॥

अश्वत्थामन् प्रसीदस्व नाशयैतान् ममाहितान्।  
तवास्त्रगोचरे शक्ताः स्थातुं देवा न दानवाः ॥ ९० ॥

पञ्चालान् सोमकांश्चैव जहि द्रौणे सहानुगान्।  
वयं शेषान् हनिष्यामस्त्वयैव परिरक्षिताः ॥ ९१ ॥

एते हि सोमका विप्र पञ्चालाश्च यशस्विनः।  
मम सैन्येषु संक्रुद्धा विचरन्ति दवाग्निवत् ॥ ९२ ॥  
तान् वारय महाबाहो केकयांश्च नरोत्तम।  
पुरा कुर्वन्ति निःशेषं रक्ष्यमाणाः किरीटिना ॥ ९३ ॥

अश्वत्थामंस्त्वरायुक्तो याहि शीघ्रमरिंदम ।  
आदौ वा यदि वा पश्चात् तवेदं कर्म मारिष॥९४॥

त्वमुत्पन्नो महाबाहो पञ्चालानां वधं प्रति।  
करिष्यसि जगत् सर्वमपाञ्चालं किलोद्यतः ॥ ९५ ॥

एवं सिद्धाऽब्रुवन् वाचो भविष्यति च तत् तथा।  
तस्मात्त्वं पुरुषव्याघ्र पञ्चालाञ्जहि सानुगान् ॥ ९६ ॥

न तेऽस्त्रगोचरे शक्ताः स्थातुं देवाः सवासवाः।  
किमु पार्थाः सपाञ्चालाः सत्यमेतद् ब्रवीमि ते ॥ ९७ ॥

न त्वां समर्थाः संग्रामे पाण्डवाः सह सोमकैः।  
बलाद् योधयितुं वीर सत्यमेतद् ब्रवीमि ते ॥ ९८ ॥

गच्छ गच्छ महाबाहो न नः कालात्ययो भवेत्।  
इयं हि द्रवते सेना पार्थसायकपीडिता ॥ ९९ ॥

शक्तो ह्यसि महाबाहो दिव्येन स्वेन तेजसा।  
निग्रहे पाण्डुपुत्राणां पञ्चालानां च मानद ॥ १०० ॥