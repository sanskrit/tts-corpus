+++
title_full = "165 दोनों सेनाओंका युद्ध और कृतवर्माद्वारा युधिष्ठिरकी पराजय"
title = "१६५ युधिष्ठिरापयानम्"

+++


वर्तमाने तदा रौद्रे रात्रियुद्धे विशाम्पते।  
सर्वभूतक्षयकरे धर्मपुत्रो युधिष्ठिरः ॥ १ ॥  
अब्रवीत् पाण्डवांश्चैव पञ्चालांश्चैव सोमकान्।  
अभिद्रवत संयात द्रोणमेव जिघांसया ॥ २ ॥

राज्ञस्ते वचनाद् राजन् पञ्चालाः सृञ्जयास्तथा।  
द्रोणमेवाभ्यवर्तन्त नदन्तो भैरवान् रवान् ॥ ३ ॥

तं तु ते प्रतिगर्जन्तः प्रत्युद्यातास्त्वमर्षिताः।  
यथाशक्ति यथोत्साहं यथासत्त्वं च संयुगे ॥ ४ ॥

कृतवर्मा तु हार्दिक्यो युधिष्ठिरमुपाद्रवत्।  
द्रोणं प्रति समायान्तं मत्तो मत्तमिव द्विपम् ॥ ५ ॥

शैनेयं शरवर्षाणि विकिरन्तं समन्ततः।  
अभ्ययात् कौरवो राजन् भूरिः संग्राममूर्धनि ॥ ६ ॥

सहदेवमथायान्तं द्रोणप्रेप्सुं महारथम् ।  
कर्णो वैकर्तनो राजन् वारयामास पाण्डवम् ॥ ७ ॥

भीमसेनमथायान्तं व्यादितास्यमिवान्तकम् ।  
स्वयं दुर्योधनो राजा प्रतीपं मृत्युमाव्रजत् ॥ ८ ॥

नकुलं च युधां श्रेष्ठं सर्वयुद्धविशारदम्।  
शकुनिः सौबलो राजन् वारयामास सत्वरः ॥ ९ ॥

शिखण्डिनमथायान्तं रथेन रथिनां वरम्।  
कृपः शारद्वतो राजन् वारयामास संयुगे ॥ १० ॥

प्रतिविन्ध्यमथायान्तं मयूरसदृशैर्हयैः ।  
दुःशासनो महाराज यत्तो यत्तमवारयत् ॥ ११ ॥

भैमसेनिमथायान्तं मायाशतविशारदम् ।  
अश्वत्थामा महाराज राक्षसं प्रत्यषेधयत् ॥ १२ ॥

द्रुपदं वृषसेनस्तु ससैन्यं सपदानुगम्।  
वारयामास समरे द्रोणप्रेप्सुं महारथम् ॥ १३ ॥

विराटं द्रुतमायान्तं द्रोणस्य निधनं प्रति।  
मद्रराजः सुसंक्रुद्धो वारयामास भारत ॥ १४ ॥

शतानीकमथायान्तं नाकुलिं रभसं रणे।  
चित्रसेनो रुरोधाशु शरैर्द्रोणपरीप्सया ॥ १५ ॥

अर्जुनं च युधां श्रेष्ठं प्राद्रवन्तं महारथम्।  
अलम्बुषो महाराज राक्षसेन्द्रो न्यवारयत् ॥ १६ ॥

तथा द्रोणं महेष्वासं निघ्नन्तं शात्रवान् रणे।  
धृष्टद्युम्नोऽथ पाञ्चाल्यो हृष्टरूपमवारयत् ॥ १७ ॥

तथान्यान् पाण्डुपुत्राणां समायातान्‌ महारथान्।  
तावका रथिनो राजन् वारयामासुरोजसा ॥ १८ ॥

गजारोहा गजैस्तूर्णं संनिपत्य महामृधे।  
योधयन्तश्च मृद्‌नन्तः शतशोऽथ सहस्रशः ॥ १९ ॥

निशीथे तुरगा राजन् द्रावयन्तः परस्परम्।  
समदृश्यन्त वेगेन पक्षवन्तो यथाऽद्रयः ॥ २० ॥

सादिनः सादिभिः सार्धं प्रासशक्त्यृष्टिपाणयः।  
समागच्छन् महाराज विनदन्तः पृथक् पृथक् ॥ २१ ॥

नरास्तु बहवस्तत्र समाजग्मुः परस्परम्।  
गदाभिर्मुसलैश्चैव नानाशस्त्रैश्च संयुगे ॥ २२ ॥

कृतवर्मा तु हार्दिक्यो धर्मपुत्रं युधिष्ठिरम्।  
वारयामास संक्रुद्धो वेलेवोद्‌वृत्तमर्णवम् ॥ २३ ॥

युधिष्ठिरस्तु हार्दिक्यं विद््ध्वा पञ्चभिराशुगैः।  
पुनर्विव्याध विंशत्या तिष्ठ तिष्ठेति चाब्रवीत् ॥ २४ ॥

कृतवर्मा तु संक्रुद्धो धर्मपुत्रस्य मारिष।  
धनुश्चिच्छेद भल्लेन तं च विव्याध सप्तभिः ॥ २५ ॥

अथान्यद् धनुरादाय धर्मपुत्रो महारथः।  
हार्दिक्यं दशभिर्बाणैर्बाह्वोरुरसि चार्पयत् ॥ २६ ॥

माधवस्तु रणे विद्धो धर्मपुत्रेण मारिष।  
प्राकम्पत च रोषेण सप्तभिश्चार्दयच्छरैः ॥ २७ ॥

तस्य पार्थो धनुश्छित्त्वा हस्तावापं निकृत्य च।  
प्राहिणोन्निशितान्‌ बाणान् पञ्च राजञ्छिलाशितान् ॥ २८ ॥

ते तस्य कवचं भित्त्वा हेमचित्रं महाधनम्।  
प्राविशन् धरणीं भित्त्वा वल्मीकमिव पन्नगाः ॥ २९ ॥

अक्ष्णोर्निमेषमात्रेण सोऽन्यदादाय कार्मुकम् ।  
विव्याध पाण्डवं षष्ट्या सूतं च नवभिः शरैः ॥ ३० ॥

तस्य शक्तिममेयात्मा पाण्डवो भुजगोपमाम्।  
चिक्षेप भरतश्रेष्ठ रथे न्यस्य महद् धनुः ॥ ३१ ॥

सा हेमचित्रा महती पाण्डवेन प्रवेरिता।  
निर्भिद्य दक्षिणं बाहुं प्राविशद् धरणीतलम् ॥ ३२ ॥

एतस्मिन्नेव काले तु गृह्य पार्थः पुनर्धनुः।  
हार्दिक्यं छादयामास शरैः संनतपर्वभिः ॥ ३३ ॥

ततस्तु समरे शूरो वृष्णीनां प्रवरो रथी।  
व्यश्वसूतरथं चक्रे निमेषार्धाद् युधिष्ठिरम् ॥ ३४ ॥

ततस्तु पाण्डवो ज्येष्ठः खड्‌गं चर्म समाददे।  
तदस्य निशितैर्बाणैर्व्यधमन्माधवो रणे ॥ ३५ ॥

तोमरं तु ततो गृह्य स्वर्णदण्डं दुरासदम्।  
प्रैषयत् समरे तूर्णं हार्दिक्यस्य युधिष्ठिरः ॥ ३६ ॥

तमापतन्तं सहसा धर्मराजभुजच्युतम् ।  
द्विधा चिच्छेद हार्दिक्यः कृतहस्तः स्मयन्निव ॥ ३७ ॥

ततः शरशतेनाजौ धर्मपुत्रमवाकिरत् ।  
कवचं चास्य संक्रुद्धः शरैस्तीक्ष्णैरदारयत् ॥ ३८ ॥

हार्दिक्यशरसंछन्नं कवचं तन्महाधनम् ।  
व्यशीर्यत रणे राजंस्ताराजालमिवाम्बरात् ॥ ३९ ॥

स च्छिन्नधन्वा विरथः शीर्णवर्मा शरार्दितः।  
अपायासीद् रणात् तूर्णं धर्मपुत्रो युधिष्ठिरः ॥ ४० ॥

कृतवर्मा तु निर्जित्य धर्मात्मानं युधिष्ठिरम्।  
पुनर्द्रोणस्य जुगुपे चक्रमेव महात्मनः ॥ ४१ ॥