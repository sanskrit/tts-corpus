+++
title_full = "160 अश्वत्थामाका दुर्योधनको उपालम्भपूर्ण आश्वासन देकर पांचालोंके साथ युद्ध करते हुए धृष्टद्युम्नके रथसहित सारथिको नष्ट करके उसकी सेनाको भगाकर अद्\u200cभुत पराक्रम दिखाना"
title = "१६० रात्रियुद्धेऽश्वत्थामपराक्रमे"

+++


दुर्योधनेनैवमुक्तो द्रौणिराहवदुर्मदः ।  
चकारारिवधे यत्नमिन्द्रो दैत्यवधे यथा ॥ १ ॥

प्रत्युवाच महाबाहुस्तव पुत्रमिदं वचः।  
सत्यमेतन्महाबाहो यथा वदसि कौरव ॥ २ ॥

प्रिया हि पाण्डवा नित्यं मम चापि पितुश्च मे।  
तथैवावां प्रियौ तेषां न तु युद्धे कुरूद्वह ॥ ३ ॥

शक्तितस्तात युध्यामस्त्यक्त्वा प्राणानभीतवत् ।  
अहं कर्णश्च शल्यश्च कृपो हार्दिक्य एव च।  
निमेषात् पाण्डवीं सेनां क्षपयेम नृपोत्तम ॥ ४ ॥

ते चापि कौरवीं सेनां निमेषार्धात् कुरूद्वह।  
क्षपयेयुर्महाबाहो न स्याम यदि संयुगे ॥ ५ ॥

युध्यतां पाण्डवान् शक्त्या तेषां चास्मान् युयुत्सताम्।  
तेजस्तेजः समासाद्य प्रशमं याति भारत ॥ ६ ॥

अशक्या तरसा जेतुं पाण्डवानामनीकिनी।  
जीवत्सु पाण्डुपुत्रेषु तद्धि सत्यं ब्रवीमि ते ॥ ७ ॥

आत्मार्थं युध्यमानास्ते समर्थाः पाण्डुनन्दनाः।  
किमर्थं तव सैन्यानि न हनिष्यन्ति भारत ॥ ८ ॥

त्वं तु लुब्धतमो राजन् निकृतिज्ञश्च कौरव।  
सर्वाभिशङ्की मानी च ततोऽस्मानभिशङ्कसे ॥ ९ ॥

मन्ये त्वं कुत्सितो राजन् पापात्मा पापपुरुष।  
अन्यानपि स नः क्षुद्र शङ्कसे पापभावितः ॥ १० ॥

अहं तु यत्नमास्थाय त्वदर्थे त्यक्तजीवितः।  
एष गच्छामि संग्रामं त्वत्कृते कुरुनन्दन ॥ ११ ॥

योत्स्येऽहं शत्रुभिः सार्धं जेष्यामि च वरान् वरान्।  
पञ्चालैः सह योत्स्यामि सोमकैः केकयैस्तथा ॥ १२ ॥  
पाण्डवेयैश्च संग्रामे त्वत्प्रियार्थमरिंदम ।

अद्य मद्बाणनिर्दग्धाः पञ्चालाः सोमकास्तथा ॥ १३ ॥  
सिंहेनेवार्दिता गावो विद्रविष्यन्ति सर्वशः।

अद्य धर्मसुतो राजा दृष्ट्वा मम पराक्रमम् ॥ १४ ॥  
अश्वत्थाममयं लोकं मंस्यते सह सोमकैः।

आगमिष्यति निर्वेदं धर्मपुत्रो युधिष्ठिरः ॥ १५ ॥  
दृष्ट्वा विनिहतान् संख्ये पञ्चालान् सोमकैः सह।

ये मां युद्धेऽभियोत्स्यन्ति तान् हनिष्यामि भारत ॥ १६ ॥  
न हि ते वीर मोक्ष्यन्ते मद्‌बाह्वन्तरमागताः।

एवमुक्त्वा महाबाहुः पुत्रं दुर्योधनं तव ॥ १७ ॥  
अभ्यवर्तत युद्धाय त्रासयन् सर्वधन्विनः।  
चिकीर्षुस्तव पुत्राणां प्रियं प्राणभृतां वरः ॥ १८ ॥

ततोऽब्रवीत्‌ सकैकेयान् पञ्चालान् गौतमीसुतः।  
प्रहरध्वमितः सर्वे मम गात्रे महारथाः ॥ १९ ॥  
स्थिरीभूताश्च युद्‌ध्यध्वं दर्शयन्तोऽस्त्रलाघवम् ।

एवमुक्तास्तु ते सर्वे शस्त्रवृष्टीरपातयन् ॥ २० ॥  
दौणिं प्रति महाराज जलं जलधरा इव।

तान् निहत्य शरान्द्रौणिर्दश वीरानपोथयत् ॥ २१ ॥  
प्रमुखे पाण्डुपुत्राणां धृष्टद्युम्नस्य च प्रभो।

ते हन्यमानाः समरे पञ्चालाः सोमकास्तथा ॥ २२ ॥  
परित्यज्य रणे दौणिं व्यद्रवन्त दिशो दश।

तान्‌ दृष्ट्वा द्रवतः शूरान् पञ्चालान्‌ सहसोमकान् ॥ २३ ॥  
धृष्टद्युम्नो महाराज द्रौणिमभ्यद्रवद् रणे।

ततः काञ्चनचित्राणां सजलाम्बुदनादिनाम् ॥ २४ ॥  
वृतः शतेन शूराणां रथानामनिवर्तिनाम्।  
पुत्रः पाञ्चालराजस्य धृष्टद्युम्नो महारथः ॥ २५ ॥  
द्रोणिमित्यब्रवीद् वाक्यं दृष्ट्वा योधान्‌ निपातितान्।

आचार्यपुत्र दुर्बुद्धे किमन्यैर्निहतैस्तव ॥ २६ ॥  
समागच्छ मया सार्धं यदि शूरोऽसि संयुगे।  
अहं त्वां निहनिष्यामि तिष्ठेदानीं ममाग्रतः ॥ २७ ॥

ततस्तमाचार्यसुतं धृष्टद्युम्नः प्रतापवान् ।  
मर्मभिद्भिः शरैस्तीक्ष्णैर्जघान भरतर्षभ ॥ २८ ॥

ते तु पङ्क्तीकृता द्रौणिं शरा विविशुराशुगाः।  
रुक्मपुङ्खाः प्रसन्नाग्राः सर्वकायावदारणाः ॥ २९ ॥  
मध्वर्थिन इवोद्दामा भ्रमराः पुष्पितं द्रुमम्।

सोऽतिविद्धो भृशं क्रुद्धः पदाक्रान्त इवोरगः ॥ ३० ॥  
मानी द्रौणिरसम्भ्रान्तो बाणपाणिरभाषत ।

धृष्टद्युम्न स्थिरो भूत्वा मुहूर्तं प्रतिपालय ॥ ३१ ॥  
यावत् त्वां निशितैर्बाणैः प्रेषयामि यमक्षयम्।

द्रौणिरेवमथाभाष्य पार्षतं परवीरहा ॥ ३२ ॥  
छादयामास बाणौघैः समन्ताल्लघुहस्तवत् ।

स बाध्यमानः समरे द्रौणिना युद्धदुर्मदः ॥ ३३ ॥  
द्रौणिं पाञ्चालतनयो वाग्भिरातर्जयत् तदा।

न जानीषे प्रतिज्ञां मे विप्रोत्पत्तिं तथैव च ॥ ३४ ॥  
द्रोणं हत्वा किल मया हन्तव्यस्त्वं सुदुर्मते।

ततस्त्वाहं न हन्म्यद्य द्रोणे जीवति संयुगे ॥ ३५ ॥  
इमां तु रजनीं प्राप्तामप्रभातां सुदुर्मते।  
निहत्य पितरं तेऽद्य ततस्त्वामपि संयुगे ॥ ३६ ॥  
नेष्यामि प्रेतलोकाय ह्येतन्मे मनसि स्थितम्।

यस्ते पार्थेषु विद्वेषो या भक्तिः कौरवेषु च ॥ ३७ ॥  
तां दर्शय स्थिरो भूत्वा न मे जीवन् विमोक्ष्यसे।

यो हि ब्राह्मण्यमुस्तृज्य क्षत्रधर्मरतो द्विजः ॥ ३८ ॥  
स वध्यः सर्वलोकस्य यथा त्वं पुरुषाधमः।

इत्युक्तः परुषं वाक्यं पार्षतेन द्विजोत्तमः ॥ ३९ ॥  
क्रोधमाहारयत् तीव्रं तिष्ठ तिष्ठेति चाब्रवीत्।

निर्दहन्निव चक्षुर्भ्यां पार्षतं सोऽभ्यवैक्षत ॥ ४० ॥  
छादयामास च शरैर्निःश्वसन् पन्नगो यथा।

स च्छाद्यमानः समरे द्रौणिना राजसत्तम ॥ ४१ ॥  
सर्वपाञ्चालसेनाभिः संवृतो रथसत्तमः ।  
नाकम्पत महाबाहुः स्ववीर्यं समुपाश्रितः ॥ ४२ ॥  
सायकांश्चैव विविधानश्वत्थाम्नि मुमोच ह।

तौ पुनः संन्यवर्तेतां प्राणधूतपणे रणे ॥ ४३ ॥  
निपीडयन्तौ बाणौघैः परस्परममर्षिणौ ।  
उत्सृजन्तौ महेष्वासौ शरवृष्टीः समन्ततः ॥ ४४ ॥

द्रौणिपार्षतयोर्युद्धं घोररूपं भयानकम् ।  
दृष्ट्वा सम्पूजयामासुः सिद्धचारणवातिकाः ॥ ४५ ॥

शरौघैः पूरयन्तौ तावाकाशं च दिशस्तथा।  
अलक्ष्यौ समयुध्येतां महत् कृत्वा शरैस्तमः ॥ ४६ ॥

नृत्यमानाविव रणे मण्डलीकृतकार्मुकौ ।  
परस्परवधे यत्तौ सर्वभूतभयङ्करौ ॥ ४७ ॥

अयुध्येतां महाबाहू चित्रं लघु च सुष्ठु च।  
सम्पूज्यमानौ समरे योधमुख्यैः सहस्रशः ॥ ४८ ॥

तौ प्रबुद्धौ रणे दृष्ट्वा वने वन्यौ गजाविव।  
उभयोः सेनयोर्हर्षस्तुमुलः समपद्यत ॥ ४९ ॥

सिंहनादरवाश्चासन्‌ दध्मुः शङ्खांश्च सैनिकाः।  
वादित्राण्यभ्यवाद्यन्त शतशोऽथ सहस्रशः ॥ ५० ॥

तस्मिंस्तु तुमुले युद्धे भीरूणां भयवर्धने।  
मुहूर्तमपि तद् युद्धं समरूपं तदाभवत् ॥ ५१ ॥

ततो द्रौणिर्महाराज पार्षतस्य महात्मनः।  
ध्वजं धनुस्तथा छत्रमुभौ च पार्ष्णिसारथी ॥ ५२ ॥  
सूतमश्वांश्च चतुरो निहत्याभ्यद्रवद् रणे।

पञ्चालांश्चैव तान् सर्वान् बाणैः संनतपर्वभिः ॥ ५३ ॥  
व्यद्रावयदमेयात्मा शतशोऽथ सहस्रशः ।

ततस्तु विव्यथे सेना पाण्डवी भरतर्षभ ॥ ५४ ॥  
दृष्ट्वा द्रौणेर्महत् कर्म वासवस्येव संयुगे।

शतेन च शतं हत्वा पञ्चालानां महारथः ॥ ५५ ॥  
त्रिभिश्च निशितैर्बाणैर्हत्वा त्रीन् वै महारथान्।  
द्रौणिर्द्रुपदपुत्रस्य फाल्गुनस्य च पश्यतः ॥ ५६ ॥  
नाशयामास पञ्चालान् भूयिष्ठं ये व्यवस्थिताः।

ते वध्यमानाः पञ्चालाः समरे सह सृञ्जयैः ॥ ५७ ॥  
अगच्छन् द्रौणिमुस्तृज्य विप्रकीर्णरथध्वजाः ।

स जित्वा समरे शत्रून् द्रोणपुत्रो महारथः ॥ ५८ ॥  
ननाद सुमहानादं तपान्ते जलदो यथा।

स निहत्य बहुन् शूरानश्वत्थामा व्यरोचत।  
युगान्ते सर्वभूतानि भस्म कृत्वेव पावकः ॥ ५९ ॥

सम्पूज्यमानो युधि कौरवेयै-  
र्निर्जित्य संख्येऽरिगणाम् सहस्रशः ।  
व्यरोचत द्रोणसुतः प्रतापवान्  
यथा सुरेन्द्रोऽरिगणान् निहत्य वै ॥ ६० ॥