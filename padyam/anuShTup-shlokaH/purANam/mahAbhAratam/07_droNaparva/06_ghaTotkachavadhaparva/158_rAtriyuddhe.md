+++
title_full = "158 दुर्योधन और कर्णकी बातचीत, कृपाचार्यद्वारा कर्णको फटकारना तथा कर्णद्वारा कृपाचार्यका अपमान"
title = "१५८ रात्रियुद्धे"

+++


उदीर्यमाणं तद् दृष्ट्वा पाण्डवानां महद् बलम्।  
अविषह्यं च मन्वानः कर्णं दुर्योधनोऽब्रवीत् ॥ १ ॥

अयं स कालः सम्प्राप्तो मित्राणां मित्रवत्सल।  
त्रायस्व समरे कर्ण सर्वान् योधान् महारथान् ॥ २ ॥  
पञ्चालैर्मत्स्यकैकेयैः पाण्डवैश्च महारथैः ।  
वृतान् समन्तात् संक्रुद्धैर्निःश्वसद्भिरिवोरगैः ॥ ३ ॥

एते नदन्ति संहृष्टाः पाण्डवा जितकाशिनः।  
शक्रोपमाश्च बहवः पञ्चालानां रथव्रजाः ॥ ४ ॥

परित्रातुमिह प्राप्तो यदि पार्थं पुरंदरः।  
तमप्याशु पराजित्य ततो हन्तास्मि पाण्डवम् ॥ ५ ॥

सत्यं ते प्रतिजानामि समाश्वसिहि भारत।  
हन्तास्मि पाण्डुतनयान् पञ्चालांश्च समागतान् ॥ ६ ॥

जयं ते प्रतिदास्यामि वासवस्येव पावकिः।  
प्रियं तव मया कार्यमिति जीवामि पार्थिव ॥ ७ ॥

सर्वेषामेव पार्थानां फाल्गुनो बलवत्तरः।  
तस्यामोघां विमोक्ष्यामि शक्तिं शक्रविनिर्मिताम् ॥ ८ ॥

तस्मिन् हते महेष्वासे भ्रातरस्तस्य मानद।  
तव वश्या भविष्यन्ति वनं यास्यन्ति वा पुनः ॥ ९ ॥

मयि जीवति कौरव्य विषादं मा कृथाः क्वचित्।  
अहं जेष्यामि समरे सहितान् सर्वपाण्डवान् ॥ १० ॥

पंचालान्‌ केकयांश्चैव वृष्णींश्चापि समागतान्।  
बाणौघैः शकलीकृत्य तव दास्यामि मेदिनीम् ॥ ११ ॥

एवं ब्रुवाणं कर्णं तु कृपः शारद्वतोऽब्रवीत्।  
स्मयन्निव महाबाहुः सूतपुत्रमिदं वचः ॥ १२ ॥

शोभनं शोभनं कर्ण सनाथः कुरुपुङ्गवः।  
त्वया नाथेन राधेय वचसा यदि सिध्यति ॥ १३ ॥

बहुशः कत्थसे कर्ण कौरवस्य समीपतः।  
न तु ते विक्रमः कश्चिद् दृश्यते फलमेव वा॥१४॥

समागमः पाण्डुसुतैर्दृष्टस्ते बहुशो युधि।  
सर्वत्र निर्जितश्चासि पाण्डवैः सूतनन्दन ॥ १५ ॥

ह्रियमाणे तदा कर्ण गन्धर्वैर्धृतराष्ट्रजे।  
तदायुध्यन्त सैन्यानि त्वमेकोऽग्रेऽपलायिथाः ॥ १६ ॥

विराटनगरे चापि समेताः सर्वकौरवाः।  
पार्थेन निर्जिता युद्धे त्वं च कर्ण सहानुजः ॥ १७ ॥

एकस्याप्यसमर्थस्त्वं फाल्गुनस्य रणाजिरे ।  
कथमुत्सहसे जेतुं सकृष्णान् सर्वपाण्डवान् ॥ १८ ॥

अब्रुवन् कर्ण युध्यस्व कत्थसे बहु सूनज।  
अनुक्त्वा विक्रमेद् यस्तु तद् वै सत्पुरुषव्रतम् ॥ १९ ॥

गर्जित्वा सूतपुत्र त्वं शारदाभ्रमिवाफलम्।  
निष्फलो दृश्यसे कर्ण तच्च राजा न बुध्यते ॥ २० ॥

तावद् गर्जस्व राधेय यावत् पार्थं न पश्यसि।  
आरात् पार्थं हि ते दृष्ट्वा दुर्लभं गर्जितं पुनः॥२१॥

त्वमनासाद्य तान् बाणान् फाल्गुनस्य विगर्जसि।  
पार्थसायकविद्धस्य दुर्लभं गर्जितं तव ॥ २२ ॥

बाहुभिः क्षत्रियाः शूरा वाग्भिः शूरा द्विजातयः।  
धनुषा फाल्गुनः शूरः कर्णः शूरो मनोरथैः ॥ २३ ॥  
तोषितो येन रुद्रोऽपि कः पार्थं प्रतिघातयेत्।

एवं संरुषितस्तेन तदा शारद्वतेन ह ॥ २४ ॥  
कर्णः प्रहरतां श्रेष्ठः कृपं वाक्यमथाब्रवीत्।

शूरा गर्जन्ति सततं प्रावृषीव बलाहकाः ॥ २५ ॥  
फलं चाशु प्रयच्छन्ति बीजमुप्तमृताविव।

दोषमत्र न पश्यामि शूराणां रणमूर्धनि ॥ २६ ॥  
तत्तद् विकत्थमानानां भारं चोद्वहतां मृधे।

यं भारं पुरुषो वोढुं मनसा हि व्यवस्यति ॥ २७ ॥  
दैवमस्य ध्रुवं तत्र साहाय्यायोपपद्यते।

व्यवसायद्वितीयोऽहं मनसा भारमुद्वहन् ॥ २८ ॥  
हत्वा पाण्डुसुतानाजौ सकृष्णान् सहसात्वतान्।  
गर्जामि यद्यहं विप्र तव किं तत्र नश्यति ॥ २९ ॥

वृथा शूरा न गर्जन्ति शारदा इव तोयदाः।  
सामर्थ्यमात्मनो ज्ञात्वा ततो गर्जन्ति पण्डिताः ॥ ३० ॥

सोऽहमद्य रणे यत्तौ सहितौ कृष्णपाण्डवौ।  
उत्सहे मनसा जेतुं ततो गर्जामि गौतम ॥ ३१ ॥

पश्य त्वं गर्जितस्यास्य फलं मे विप्र सानुगान्।  
हत्वा पाण्डुसुतानाजौ सहकृष्णान् ससात्वतान् ॥ ३२ ॥  
दुर्योधनाय दास्यामि पृथिवीं हतकण्टकाम्।

मनोरथप्रलापा मे न ग्राह्यास्तव सूतज ॥ ३३ ॥  
सदा क्षिपसि वै कृष्णौ धर्मराजं च पाण्डवम्।  
ध्रुवस्तत्र जयः कर्ण यत्र युद्धविशारदौ ॥ ३४ ॥

देवगन्धर्वयक्षाणां मनुष्योरगरक्षसाम् ।  
दंशितानामपि रणे अजेयौ कृष्णपाण्डवौ ॥ ३५ ॥

ब्रह्मण्यः सत्यवाग् दान्तो गुरुदैवतपूजकः।  
नित्यं धर्मरतश्चैव कृतास्त्रश्च विशेषतः ॥ ३६ ॥  
धृतिमांश्च कृतज्ञश्च धर्मपुत्रो युधिष्ठिरः।

भ्रातरश्चास्य बलिनः सर्वास्त्रेषु कृतश्रमाः ॥ ३७ ॥  
गुरुवृत्तिरताः प्राज्ञा धर्मनित्या यशस्विनः।

सम्बन्धिनश्चेन्द्रवीर्याः स्वनुरक्ताः प्रहारिणः ॥ ३८ ॥  
धृष्टद्युम्नः शिखण्डी च दौर्मुखिर्जनमेजयः।  
चन्द्रसेनो रुद्रसेनः कीर्तिधर्मा ध्रुवो धरः ॥ ३९ ॥  
वसुचन्द्रो दामचन्द्रः सिंहचन्द्रः सुतेजनः।  
द्रुपदस्य तथा पुत्रा द्रुपदश्च महास्त्रवित् ॥ ४० ॥

येषामर्थाय संयत्तो मत्स्यराजः सहानुजः।  
शतानीकः सूर्यदत्तः श्रुतानीकः श्रुतध्वजः ॥ ४१ ॥  
बलानीको जयानीको जयाश्वो रथवाहनः।  
चन्द्रोदयः समरथो विराटभ्रातरः शुभाः ॥ ४२ ॥  
यमौ च द्रौपदेयाश्च राक्षसश्च घटोत्कचः।  
येषामर्थाय युध्यन्ते न तेषां विद्यते क्षयः ॥ ४३ ॥

एते चान्ये च बहवो गुणाः पाण्डुसुतस्य वै।  
कामं खलु जगत्सर्वं सदेवासुरमानुषम् ॥ ४४ ॥  
सयक्षराक्षसगणं सभूतभुजगद्विपम् ।  
निःशेषमस्त्रवीर्येण कुर्वाते भीमफाल्गुनौ ॥ ४५ ॥

युधिष्ठिरश्च पृथिवीं निर्दहेद् घोरचक्षुषा।  
अप्रमेयबलः शौरिर्येषामर्थे च दंशितः ॥ ४६ ॥  
कथं तान् संयुगे कर्ण जेतुमुत्सहसे परान्।

महानपनयस्त्वेष नित्यं हि तव सूतज ॥ ४७ ॥  
यस्त्वमुत्सहसे योद्‌धुं समरे शौरिणा सह।

एवमुक्तस्तु राधेयः प्रहसन् भरतर्षभ ॥ ४८ ॥  
अब्रवीच्च तदा कर्णो गुरुं शारद्वतं कृपम्।

सत्यमुक्तं त्वया ब्रह्मन् पाण्डवान् प्रति यद् वचः ॥ ४९ ॥  
एते चान्ये च बहवो गुणाः पाण्डुसुतेषु वै।

अजय्याश्च रणे पार्था देवैरपि सवासवैः ॥ ५० ॥  
सदैत्ययक्षगन्धर्वैः पिशाचोरगराक्षसैः ।

तथापि पार्थाञ्जेष्यामि शक्त्या वासवदत्तया ॥ ५१ ॥  
मम ह्यमोघा दत्तेयं शक्तिः शक्रेण वै द्विज।  
एतया निहनिष्यामि सव्यसाचिनमाहवे ॥ ५२ ॥

हते तु पाण्डवे कृष्णे भ्रातरश्चास्य सोदराः।  
अनर्जुना न शक्ष्यन्ति महीं भोक्तुं कथञ्चन ॥ ५३ ॥

तेषु नष्टेषु सर्वेषु पृथिवीयं ससागरा।  
अयत्नात् कौरवेन्द्रस्य वशे स्थास्यति गौतम ॥ ५४ ॥

सुनीतैरिह सर्वार्थाः सिध्यन्ते नात्र संशयः।  
एतमर्थमहं ज्ञात्वा ततो गर्जामि गौतम ॥ ५५ ॥

त्वं तु विप्रश्च वृद्धश्च अशक्तश्चापि संयुगे।  
कृतस्नेहश्च पार्थेषु मोहान्मामवमन्यसे ॥ ५६ ॥

यद्येवं वक्ष्यसे भूयो ममाप्रियमिह द्विज।  
ततस्ते खड्‌गमुद्यम्य जिह्वां छेत्स्यामि दुर्मते ॥ ५७ ॥

यच्चापि पाण्डवान् विप्र स्तोतुमिच्छसि संयुगे।  
भीषयन् सर्वसैन्यानि कौरवेयाणि दुर्मते ॥ ५८ ॥  
अत्रापि शृणु मे वाक्यं यथावद् ब्रुवतो द्विज।

दुर्योधनश्च द्रोणश्च शकुनिर्दुर्मुखो जयः ॥ ५९ ॥  
दुःशासनो वृषसेनो मद्रराजस्त्वमेव च।  
सोमदत्तश्च भूरिश्च तथा द्रौणिर्विविंशतिः ॥ ६० ॥  
तिष्ठेयुर्दंशिता यत्र सर्वे युद्धविशारदाः।  
जयेदेतान् नरः को नु शक्रतुल्यबलोऽप्यरिः ॥ ६१ ॥

शूराश्च हि कृतास्त्राश्च बलिनः स्वर्गलिप्सवः।  
धर्मज्ञा युद्धकुशला हन्युर्युद्धे सुरानपि ॥ ६२ ॥

एते स्थास्यन्ति संग्रामे पाण्डवानां वधार्थिनः।  
जयमाकाङ्क्षमाणा हि कौरवेयस्य दंशिताः ॥ ६३ ॥

दैवायत्तमहं मन्ये जयं सुबलिनामपि।  
यत्र भीष्मो महाबाहुः शेते शरशताचितः ॥ ६४ ॥

विकर्णश्चित्रसेनश्च बाह्लीकोऽथ जयद्रथः ।  
भूरिश्रवा जयश्चैव जलसंधः सुदक्षिणः ॥ ६५ ॥  
शलश्च रथिनां श्रेष्ठो भगदत्तश्च वीर्यवान्।  
एते चान्ये च राजानो देवैरपि सुदुर्जयाः ॥ ६६ ॥

निहताः समरे शूराः पाण्डवैर्बलवत्तराः।  
किमन्यद् दैवसंयोगान्मन्यसे पुरुषाधम ॥ ६७ ॥

यांश्च तान् स्तौषि सततं दुर्योधनरिपून् द्विज।  
तेषामपि हताः शूराः शतशोऽथ सहस्रशः ॥ ६८ ॥

क्षीयन्ते सर्वसैन्यानि कुरूणां पाण्डवैः सह।  
प्रभावं नात्र पश्यामि पाण्डवानां कथंचन ॥ ६९ ॥

यस्तान् बलवतो नित्यं मन्यसे त्वं द्विजाधम।  
यतिष्येऽहं यथाशक्ति योद्‌धुं तैः सह संयुगे।  
दुर्योधनहितार्थाय ‘जयो दैवे प्रतिष्ठितः’ ॥ ७० ॥