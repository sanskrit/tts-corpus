+++
title_full = "157 सोमदत्तकी मूर्च्छा, भीमके द्वारा बाह्लीकका वध, धृतराष्ट्रके दस पुत्रों और शकुनिके सात रथियों एवं पाँच भाइयोंका संहार तथा द्रोणाचार्य और युधिष्ठिरके युद्धमें युधिष्ठिरकी विजय"
title = "१५७ द्रोणयुधिष्ठिरयुद्धे"

+++


द्रुपदस्यात्मजान् दृष्ट्वा कुन्तिभोजसुतांस्तथा ।  
द्रोणपुत्रेण निहतान् राक्षसांश्च सहस्रशः ॥ १ ॥  
युधिष्ठिरों भीमसेनो धृष्टद्युम्नश्च पार्षतः।  
युयुधानश्च संयत्ता युद्धायैव मनो दधुः ॥ २ ॥

सोमदत्तः पुनः क्रुद्धो दृष्ट्वा सात्यकिमाहवे।  
महता शरवर्षेणच्छादयामास भारत ॥ ३ ॥

ततः समभवद् युद्धमतीव भयवर्धनम्।  
त्वदीयानां परेषां च घोरं विजयकाङ्क्षिणाम् ॥ ४ ॥

तं दृष्ट्वा समुपायान्तं रुक्मपुङ्खेः शिलाशितैः।  
दशभिः सात्वतस्यार्थे भीमो विव्याध सायकैः ॥ ५ ॥

सोमदत्तोऽपि तं वीरं शतेन प्रत्यविध्यत।  
सात्वतस्त्वभिसंक्रुद्धः पुत्राधिभिरभिप्लुतम् ॥ ६ ॥  
वृद्धं वृद्धगुणैर्युक्तं ययातिमिव नाहुषम्।  
विव्याध दशभिस्तीक्ष्णैः शरैर्वज्रनिपातनैः ॥ ७ ॥

शक्त्या चैनं विनिर्भिद्य पुनर्विव्याध सप्तभिः।  
ततस्तु सात्यकेरर्थे भीमसेनो नवं दृढम् ॥ ८ ॥  
मुमोच परिघं घोरं सोमदत्तस्य मूर्धनि।

सात्वतोप्यग्निसंकाशं मुमोच शरमुत्तमम् ॥ ९ ॥  
सोमदत्तोरसि क्रुद्धः सुपत्रं निशितं युधि।

युगपत् पेततुर्वीरे घोरौ परिघमार्गणौ ॥ १० ॥  
शरीरे सोमदत्तस्य स पपात महारथः।

व्यामोहिते तु तनये बाह्लीकस्तमुपाद्रवत् ॥ ११ ॥  
विसृजन् शरवर्षाणि कालवर्षीव तोयदः।

भीमोऽथ सात्वतस्यार्थे बाह्लीकं नवभिः शरैः ॥ १२ ॥  
प्रपीडयन् महात्मानं विव्याध रणमूर्धनि।

प्रातिपेयस्तु संक्रुद्धः शक्तिं भीमस्य वक्षसि ॥ १३ ॥  
निचखान महाबाहुः पुरंदर इवाशनिम्।

स तथाभिहतो भीमश्चकम्पे च मुमोह च ॥ १४ ॥  
प्राप्य चेतश्च बलवान् गदामस्मै ससर्ज ह।

सा पाण्डवेन प्रहिता बाह्लीकस्य शिरोऽहरत् ॥ १५ ॥  
स पपात हतः पृथ्व्यां वज्राहत इवाद्रिराट्।

तस्मिन् विनिहते वीरे बाह्लीके पुरुषर्षभ ॥ १६ ॥  
पुत्रास्तेऽभ्यर्दयन् भीमं दश दाशरथेः समाः।

नागदत्तो दृढरथो महाबाहुरयोभुजः ॥ १७ ॥  
दृढः सुहस्तो विरजाः प्रमाथ्युग्रोऽनुयाय्यपि।

तान् दृष्ट्वा चुक्रुधे भीमो जगृहे भारसाधनान् ॥ १८ ॥  
एकमेकं समुद्दिश्य पातयामास मर्मसु।

ते विद्धा व्यसवः पेतुः स्यन्दनेभ्यो हतौजसः ॥ १९ ॥  
चण्डवातप्रभग्नास्तु पर्वताग्रान्महीरुहाः ।

नाराचैर्दशभिर्भीमस्तान् निहत्य तवात्मजान् ॥ २० ॥  
कर्णस्य दयितं पुत्रं वृषसेनमवाकिरत्।

ततो वृकरथो नाम भ्राता कर्णस्य विश्रुतः ॥ २१ ॥  
जघान भीमं नाराचैस्तमप्यभ्यद्रवद् बली।

ततः सप्त रथान् वीरः स्यालानां तव भारत ॥ २२ ॥  
निहत्य भीमो नाराचैः शतचन्द्रमपोथयत्।

अमर्षयन्तो निहतं शतचन्द्रं महारथम् ॥ २३ ॥  
शकुनेर्भ्रातरो वीरा गवाक्षः शरभो विभुः।  
सुभगो भानुदत्तश्च शूराः पञ्च महारथाः ॥ २४ ॥  
अभिद्रुत्य शरैस्तीक्ष्णैर्भीमसेनमताडयन् ।

स ताड्यमानो नाराचैर्वृष्टिवेगैरिवाचलः ॥ २५ ॥  
जघान पञ्चभिर्बाणैः पञ्चैवातिरथान् बली।

तान् दृष्ट्वा निहतान्‌ वीरान्‌ विचेलुर्नृपसत्तमाः ॥ २६ ॥  
ततो युधिष्ठिरः क्रुद्धस्तवानीकमशातयत् ।  
मिषतः कुम्भयोनेस्तु पुत्राणां तव चानघ ॥ २७ ॥

अम्बष्ठान् मालवाञ्छूरांस्त्रिगर्तान् स शिबीनपि।  
प्राहिणोन्मृत्युलोकाय क्रुद्धो युद्धे युधिष्ठिरः ॥ २८ ॥

अभीषाहाञ्छूरसेनान् बाह्लीकान् सवसातिकान् ।  
निकृत्य पृथिवीं राजा चक्रे शोणितकर्दमाम् ॥ २९ ॥

यौधेयान् मालवान् राजन् मद्रकाणां गणान् युधि।  
प्राहिणोन्मृत्युलोकाय शूरान् बाणैर्युधिष्ठिरः ॥ ३० ॥

हताहरत गृह्णीत विध्यत व्यवकृन्तत।  
इत्यासीत् तुमुलः शब्दो युधिष्ठिररथं प्रति ॥ ३१ ॥

सैन्यानि द्रावयन्तं तं द्रोणो दृष्ट्वा युधिष्ठिरम्।  
चोदितस्तव पुत्रेण सायकैरभ्यवाकिरत् ॥ ३२ ॥

द्रोणस्तु परमक्रुद्धो वायव्यास्त्रेण पार्थिवम्।  
विव्याध सोऽपि तद् दिव्यमस्त्रमस्त्रेण जघ्निवान् ॥ ३३ ॥

तस्मिन् विनिहते चास्त्रे भारद्वाजो युधिष्ठिरे।  
वारुणं याम्यमाग्नेयं त्वाष्ट्रं सावित्रमेव च ॥ ३४ ॥  
चिक्षेप परमक्रुद्धो जिघांसुः पाण्डुनन्दनम्।

क्षिप्तानि क्षिप्यमाणानि तानि चास्त्राणि धर्मजः ॥ ३५ ॥  
जघानास्त्रैर्महाबाहुः कुम्भयोनेरवित्रसन् ।

सत्यां चिकीर्षमाणस्तु प्रतिज्ञां कुम्भसम्भवः ॥ ३६ ॥  
प्रादुश्चक्रेऽस्त्रमैन्द्रं वै प्राजापत्यं च भारत।  
जिघांसुर्धर्मतनयं तव पुत्रहिते रतः ॥ ३७ ॥

पतिः कुरूणां गजसिंहगामी  
विशालवक्षाः पृथुलोहिताक्षः ।  
प्रादुश्चकारास्त्रमहीनतेजा  
माहेन्द्रमन्यत् स जघान तेन ॥ ३८ ॥

विहन्यमानेष्वस्त्रेषु द्रोणः क्रोधसमन्वितः ।  
युधिष्ठिरवधं प्रेप्सुर्ब्राह्ममस्त्रमुदैरयत् ॥ ३९ ॥

ततो नाज्ञासिषं किंचिद् घोरेण तमसाऽऽवृते।  
सर्वभूतानि च परं त्रासं जग्मुर्महीपते ॥ ४० ॥

ब्रह्मास्त्रमुद्यतं दृष्ट्वा कुन्तीपुत्रो युधिष्ठिरः।  
ब्रह्मास्त्रेणैव राजेन्द्र तदस्त्रं प्रत्यवारयत् ॥ ४१ ॥

ततः सैनिकमुख्यास्ते प्रशशंसुर्नरर्षभौ ।  
द्रोणपार्थौ महेष्वासौ सर्वयुद्धविशारदौ ॥ ४२ ॥

ततः प्रमुच्य कौन्तेयं द्रोणो द्रुपदवाहिनीम्।  
व्यधमत् क्रोधताम्राक्षो वायव्यास्त्रेण भारत ॥ ४३ ॥

ते हन्यमाना दोणेन पञ्चालाः प्राद्रवन् भयात्।  
पश्यतो भीमसेनस्य पार्थस्य च महात्मनः ॥ ४४ ॥

ततः किरीटी भीमश्च सहसा संन्यवर्तताम्।  
महद्भ्यां रथवंशाभ्यां परिगृह्य बलं तदा ॥ ४५ ॥

बीभत्सुर्दक्षिणं पार्श्वमुत्तरं च वृकोदरः।  
भारद्वाजं शरौघाभ्यां महद्‌भ्यामभ्यवर्षताम् ॥ ४६ ॥

केकयाः सृञ्जयाश्चैव पञ्चालाश्च महौजसः।  
अन्वगच्छन् महाराज मत्स्याश्च सह सात्वतै ॥ ४७ ॥

ततः सा भारती सेना वध्यमाना किरीटिना।  
तमसा निद्रया चैव पुनरेव व्यदीर्यत ॥ ४८ ॥

द्रोणेन वार्यमाणास्ते स्वयं तव सुतेन च।  
नाशक्यन्त महाराज योधा वारयितुं तदा ॥ ४९ ॥