+++
title_full = "177 भीमसेन और अलायुधका घोर युद्ध"
title = "१७७ रात्रियुद्धेऽलायुधयुद्धे"

+++


तमागतमभिप्रेक्ष्य भीमकर्माणमाहवे ।  
हर्षमाहारयांचक्रुः कुरवः सर्व एव ते ॥ १ ॥

तथैव तव पुत्रास्ते दुर्योधनपुरोगमाः।  
अप्लवाः प्लवमासाद्य तर्तुकामा इवार्णवम् ॥ २ ॥

पुनर्जातमिवात्मानं मन्वानाः पुरुषर्षभाः ।  
अलायुधं राक्षसेन्द्रं स्वागतेनाभ्यपूजयन् ॥ ३ ॥

तस्मिंस्त्वमानुषे युद्धे वर्तमाने महाभये।  
कर्णराक्षसयोर्नक्तं दारुणप्रतिदर्शने ॥ ४ ॥  
(न द्रौणिर्न कृपो द्रोणो न शल्यो न च माधवः।  
एक एव तु तेनासीद् योद्धा कर्णो रणे वृषा॥)

उपप्रैक्षन्त पञ्चालाः स्मयमानाः सराजकाः।  
तथैव तावका राजन् वीक्षमाणास्ततस्ततः ॥ ५ ॥

चुक्रुशुर्नेदमस्तीति द्रोणद्रौणिकृपादयः ।  
तत् कर्म दृष्ट्वा सम्भ्रान्ता हैडिम्बस्य रणाजिरे ॥ ६ ॥

सर्वमाविग्नमभवद्धाहाभूतमचेतनम् ।  
तव सैन्यं महाराज निराशं कर्णजीविते ॥ ७ ॥

दुर्योधनस्तु सम्प्रेक्ष्य कर्णमार्तिं परां गतम्।  
अलायुधं राक्षसेन्द्रं समाहूयेदमब्रवीत् ॥ ८ ॥

एष वैकर्तनः कर्णो हैडिम्बेन समागतः।  
कुरुते कर्म सुमहद् यदस्यौपयिकं मृधे ॥ ९ ॥

पश्यैतान् पार्थिवान् शूरान् निहतान् भैमसेनिना।  
नानाशस्त्रैरभिहतान् पादपानिव दन्तिना ॥ १० ॥

तवैष भागः समरे राजमध्ये मया कृतः।  
तवैवानुमते वीर तं विक्रम्य निबर्हय ॥ ११ ॥

पुरा वैकर्तनं कर्णमेष पापो घटोत्कचः।  
मायाबलं समाश्रित्य कर्षयत्यरिकर्शन ॥ १२ ॥

एवमुक्तः स राज्ञा तु राक्षसो भीमविक्रमः।  
तथेत्युक्त्वा महाबाहुर्घटोत्कचमुपाद्रवत् ॥ १३ ॥

ततः कर्णं समुत्सृज्य भैमसेनिरपि प्रभो।  
प्रत्यमित्रमुपायान्तमर्दयामास मार्गणैः ॥ १४ ॥

तयोः समभवद् युद्धं क्रुद्धयो राक्षसेन्द्रयोः।  
मत्तयोर्वासिताहेतोर्द्विपयोरिव कानने ॥ १५ ॥

रक्षसा विप्रमुक्तस्तु कर्णोऽपि रथिनां वरः।  
अभ्यद्रवद् भीमसेनं रथेनादित्यवर्चसा ॥ १६ ॥

तमायान्तमनादृत्य दृष्ट्वा ग्रस्तं घटोत्कचम्।  
अलायुधेन समरे सिंहेनेव गवां पतिम् ॥ १७ ॥  
रथेनादित्यवपुषा भीमः प्रहरतां वरः।  
किरन् शरौघान् प्रययावलायुधरथं प्रति ॥ १८ ॥

तमायान्तमभिप्रेक्ष्य स तदालायुधः प्रभो।  
घटोत्कचं समुत्सृज्य भीमसेनं समाह्वयत् ॥ १९ ॥

तं भीमः सहसाभ्येत्य राक्षसान्तकरः प्रभो।  
सगणं राक्षसेन्द्रं तं शरवर्षैरवाकिरत् ॥ २० ॥

तथैवालायुधो राजन् शिलाधौतैरजिह्मगैः ।  
अभ्यवर्षत कौन्तेयं पुनः पुनररिंदम ॥ २१ ॥

तथा ते राक्षसाः सर्वे भीमसेनमुपाद्रवन्।  
नानाप्रहरणा भीमास्त्वत्सुतानां जयैषिणः ॥ २२ ॥

स ताड्यमानो बहुभिर्भीमसेनो महाबलः।  
पञ्चभिः पञ्चभिः सर्वांस्तानविध्यच्छितैः शरैः ॥ २३ ॥

ते वध्यमाना भीमेन राक्षसाः क्रूरबुद्धयः।  
विनेदुस्तुमुलान्नादान् दुद्रुवुस्ते दिशो दश ॥ २४ ॥

तांस्त्रास्यमानान् भीमेन दृष्ट्वा रक्षो महाबलम्।  
अभिदुद्राव वेगेन शरैश्चैनमवाकिरत् ॥ २५ ॥

तं भीमसेनः समरे तीक्ष्णाग्रैरक्षिणोच्छरैः।  
अलायुधस्तु तानस्तान् भीमेन विशिखान् रणे ॥ २६ ॥  
चिच्छेद कांश्चित् समरे त्वरया कांश्चिदग्रहीत्।

स तं दृष्ट्वा राक्षसेन्द्रं भीमो भीमपराक्रमः ॥ २७ ॥  
गदां चिक्षेप वेगेन वज्रपातोपमां तदा।

तामापतन्तीं वेगेन गदां ज्वालाकुलां ततः ॥ २८ ॥  
गदया ताडयामास सा गदा भीममाव्रजत्।

स राक्षसेन्द्रं कौन्तेयः शरवर्षैरवाकिरत् ॥ २९ ॥  
तानप्यस्याकरोन्मोघान् राक्षसो निशितैः शरैः।

ते चापि राक्षसाः सर्वे रजन्यां भीमरूपिणः ॥ ३० ॥  
शासनाद् राक्षसेन्द्रस्य निजघ्नू रथकुञ्जरान्।

पञ्चालाः सृञ्जयाश्चैव वाजिनः परमद्विपाः ॥ ३१ ॥  
न शान्तिं लेभिरे तत्र राक्षसैर्भृशपीडिताः।

तं तु दृष्ट्वा महाघोरं वर्तमानं महाहवम् ॥ ३२ ॥  
अब्रवीत् पुण्डरीकाक्षो धनंजयमिदं वचः।  
पश्य भीमं महाबाहुं राक्षसेन्द्रवशं गतम् ॥ ३३ ॥  
पदमस्यानुगच्छ त्वं मा विचारय पाण्डव।

धृष्टद्युम्नः शिखण्डी च युधामन्यूत्तमौजसौ ॥ ३४ ॥  
सहितौ द्रौपदेयाश्च कर्णं यान्तु महारथाः।

नकुलः सहदेवश्च युयुधानश्च वीर्यवान् ॥ ३५ ॥  
इतरान् राक्षसान् घ्नन्तु शासनात् तव पाण्डव।

त्वमपीमां महाबाहो चमूं द्रोणपुरस्कृताम् ॥ ३६ ॥  
वारयस्व नरव्याघ्र महद्धि भयमागतम्।

एवमुक्ते तु कृष्णेन यथोद्दिष्टा महारथाः ॥ ३७ ॥  
जग्मुर्वैकर्तनं कर्णं राक्षसांश्चैव तान् रणे।

अथ पूर्णायतोत्सृष्टैः शरैराशीविषोपमैः ॥ ३८ ॥  
धनुश्चिच्छेद भीमस्य राक्षसेन्द्रः प्रतापवान्।

हयांश्चास्य शितैर्बाणैः सारथिं च महाबलः ॥ ३९ ॥  
जघान मिषतः संख्ये भीमसेनस्य राक्षसः।

सोऽवतीर्य रथोपस्थाद्धताश्वो हतसारथिः ॥ ४० ॥  
तस्मै गुर्वीं गदां घोरां विनदन्नुत्ससर्ज ह।

ततस्तां भीमनिर्घोषामापतन्तीं महागदाम् ॥ ४१ ॥  
गदया राक्षसो घोरो निजघान ननाद च।

तद् दृष्ट्वा राक्षसेन्द्रस्य घोरं कर्म भयावहम् ॥ ४२ ॥  
भीमसेनः प्रहृष्टात्मा गदामाशु परामृशत्।

तयोः समभवद् युद्धं तुमुलं नररक्षसोः ॥ ४३ ॥  
गदानिपातसंह्रादैर्भुवं कम्पयतोर्भृशम् ।

गदाविमुक्तौ तौ भूयः समासाद्येतरेतरम् ॥ ४४ ॥  
मुष्टिभिर्वज्रसंह्रादैरन्योन्यमभिजघ्नतुः ।

रथचक्रैर्युगैरक्षैरधिष्ठानैरुपस्करैः ॥ ४५ ॥  
यथासन्नमुपादाय निजघ्नतुरमर्षणौ ।

तौ विक्षरन्तौ रुधिरं समासाद्येतरेतरम् ॥ ४६ ॥  
मत्ताविव महानागौ चकृषाते पुनः पुनः।

तदपश्यद्हृषीकेशः पाण्डवानां हिते रतः।  
स भीमसेनरक्षार्थं हैडिम्बिं पर्यचोदयत् ॥ ४७ ॥