+++
title_full = "178 दोनों सेनाओंमें परस्पर घोर युद्ध और घटोत्कचके द्वारा अलायुधका वध एवं दुर्योधनका पश्चात्ताप"
title = "१७८"

+++


संदृश्य समरे भीमं रक्षसा ग्रस्तमन्तिकात्।  
वासुदेवोऽब्रवीद् राजन् घटोत्कचमिदं वचः ॥ १ ॥

पश्य भीमं महाबाहो रक्षसा ग्रस्तमाहवे।  
पश्यतां सर्वसैन्यानां तव चैव महाद्युते ॥ २ ॥

स कर्णं त्वं समुत्सृज्य राक्षसेन्द्रमलायुधम्।  
जहि क्षिप्रं महाबाहो पश्चात् कर्णं वधिष्यसि ॥ ३ ॥

स वार्ष्णेयवचः श्रुत्वा कर्णमुत्सृज्य वीर्यवान्।  
युयुधे राक्षसेन्द्रेण वकभ्रात्रा घटोत्कचः ॥ ४ ॥

तयोः सुतुमुलं युद्धं बभूव निशि रक्षसोः।  
अलायुधस्य चैवोग्रं हैडिम्बेश्चापि भारत ॥ ५ ॥

अलायुधस्य योधांश्च राक्षसान् भीमदर्शनान्।  
वेगेनापततः शूरान् प्रगृहीतशरासनान् ॥ ६ ॥  
आत्तायुधः सुसंक्रुद्धो युयुधानो महारथः।  
नकुलः सहदेवश्च चिच्छिदुर्निशितैः शरैः ॥ ७ ॥

सर्वांश्च समरे राजन् किरीटी क्षत्रियर्षभान्।  
परिचिक्षेप बीभत्सुः सर्वतः प्रकिरन् शरान् ॥ ८ ॥

कर्णश्च समरे राजन् व्यद्रावयत पार्थिवान्।  
धृष्टद्युम्नशिखण्ड्यादीन् पञ्चालानां महारथान् ॥ ९ ॥

तान्‌ वध्यमानान् दृष्ट्वाथ भीमो भीमपराक्रमः।  
अभ्ययात् त्वरितः कर्णं विशिखान् प्रकिरन् रणे ॥ १० ॥

ततस्तेऽप्याययुर्हत्वा राक्षसान् यत्र सूतजः।  
नकुलः सहदेवश्च सात्यकिश्च महारथः ॥ ११ ॥

ते कर्णं योधयामासुः पञ्चाला द्रोणमेव तु।  
अलायुधस्तु संक्रुद्धो घटोत्कचमरिंदमम् ।  
परिघेणातिकायेन ताडयामास मूर्धनि ॥ १२ ॥

स तु तेन प्रहारेण भैमसेनिर्महाबलः।  
ईषन्मूर्च्छितमात्मानमस्तम्भयत वीर्यवान् ॥ १३ ॥

ततो दीप्ताग्निसंकाशां शतघण्टामलंकृताम् ।  
चिक्षेप तस्मै समरे गदां काञ्चनभूषिताम् ॥ १४ ॥

सा हयांश्च रथं चास्य सारथिं च महास्वना।  
चूर्णयामास वेगेन विसृष्टा भीमकर्मणा ॥ १५ ॥

स भग्नहयचक्राक्षाद् विशीर्णध्वजकूबरात् ।  
उत्पपात रथात् तूर्णं मायामास्थाय राक्षसीम् ॥ १६ ॥

स समास्थाय मायां तु ववर्ष रुधिरं बहु।  
विद्युद्विभ्राजितं चासीत् तुमुलाभ्राकुलं नभः ॥ १७ ॥

ततो वज्रनिपाताश्च साशनिस्तनयित्नवः ।  
महांश्चटचटाशब्दस्तत्रासीच्च महाहवे ॥ १८ ॥

तां प्रेक्ष्य महतीं मायां राक्षसो राक्षसस्य च।  
ऊर्ध्वमुत्पत्य हैडिम्बिस्तां मायां माययावधीत् ॥ १९ ॥

सोऽभिवीक्ष्य हतां मायां मायावी माययैव हि।  
अश्मवर्षं सुतुमुलं विससर्ज घटोत्कचे ॥ २० ॥

अश्मवर्षं स तं घोरं शरवर्षेण वीर्यवान्।  
दिक्षु विध्वंसयामास तदद्भुतमिवाभवत् ॥ २१ ॥

ततो नानाप्रहरणैरन्योन्यमभिवर्षताम् ।  
आयसैः परिघैः शूलैर्गदामुसलमुद्‌गरैः ॥ २२ ॥  
पिनाकैः करवालैश्च तोमरप्रासकम्पनैः ।  
नाराचैर्निशितैर्भल्लैः शरैश्चक्रैः परश्वघैः ।  
अयोगुडैर्भिन्दिपालैर्गोशीर्षोलूखलैरपि ॥ २३ ॥  
उत्पाटितैर्महाशाखैर्विविधैर्जगतीरुहैः ।  
शमीपीलुकदम्बैश्च चम्पकैश्चैव भारत ॥ २४ ॥  
इङ्‌गुदैर्बदरीभिश्च कोविदारैश्च पुष्पितैः ।  
पलाशैश्चारिमेदैश्च प्लक्षन्यग्रोधपिप्पलैः ॥ २५ ॥  
महद्भिः समरे तस्मिन्नन्योन्यमभिजघ्नतुः ।  
विपुलैः पर्वताग्रैश्च नानाधातुभिराचितैः ॥ २६ ॥

तेषां शब्दो महानासीद् वज्राणां भिद्यतामिव।  
युद्धं समभवद् घोरं भैम्यलायुधयोर्नृप ॥ २७ ॥  
हरीन्द्रयोर्यथा राजन् वालिसुग्रीवयोः पुरा।

तौ युद््ध्वा विविधैर्घोरैरायुधैर्विशिखैस्तथा ।  
प्रगृह्य च शितौ खड्‌गावन्योन्यमभिपेततुः ॥ २८ ॥

तावन्योन्यमभिद्रुत्य केशेषु सुमहाबलौ ।  
भुजाभ्यां पर्यगृह्णीतां महाकायौ महाबलौ ॥ २९ ॥

तौ स्विन्नगात्रौ प्रस्वेदं सुस्रुवाते जनाधिप।  
रुधिरं च महाकायावतिवृष्टाविवाम्बुदौ ॥ ३० ॥

अथाभिपत्य वेगेन समुद््भ्राम्य च राक्षसम्।  
बलेनाक्षिप्य हैडिम्बिश्चकर्तास्य शिरो महत् ॥ ३१ ॥

सोऽपहृत्य शिरस्तस्य कुण्डलाभ्यां विभूषितम्।  
तदा सुतुमुलं नादं ननाद सुमहाबलः ॥ ३२ ॥

हतं दृष्ट्वा महाकायं वकज्ञातिमरिंदमम्।  
पञ्चालाः पाण्डवाश्चैव सिंहनादान् विनेदिरे ॥ ३३ ॥

ततो भेरीसहस्राणि शङ्खानामयुतानि च।  
अवादयन् पाण्डवेया राक्षसे निहते युधि ॥ ३४ ॥

अतीव सा निशा तेषां बभूव विजयावहा।  
विद्योतमाना विबभौ समन्ताद् दीपमालिनी ॥ ३५ ॥

अलायुधस्य तु शिरो भैमसेनिर्महाबलः।  
दुर्योधनस्य प्रमुखे चिक्षेप गतचेतसः ॥ ३६ ॥

अथ दुर्योधनो राजा दृष्ट्वा हतमलायुधम्।  
बभूव परमोद्विग्नः सह सैन्येन भारत ॥ ३७ ॥

तेन ह्यस्य प्रतिज्ञातं भीमसेनमहं युधि।  
हन्तेति स्वयमागम्य स्मरता वैरमुत्तमम् ॥ ३८ ॥

ध्रुवं स तेन हन्तव्य इत्यमन्यत पार्थिवः।  
जीवितं चिरकालं हि भ्रातॄणां चाप्यमन्यत ॥ ३९ ॥

स तं दृष्ट्वा विनिहतं भीमसेनात्मजेन वै।  
प्रतिज्ञां भीमसेनस्य पूर्णामेवाभ्यमन्यत ॥ ४० ॥