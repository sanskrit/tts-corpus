+++
title_full = "153 कौरव-पाण्डव-सेनाका युद्ध, दुर्योधन और युधिष्ठिरका संग्राम तथा दुर्योधनकी पराजय"
title = "१५३ दुर्योधनपराभवे"

+++


तदुदीर्णं गजानीकं बलं तव जनाधिप।  
पाण्डुसेनामतिक्रम्य योधयामास सर्वतः ॥ १ ॥

पञ्चालाः कुरवश्चैव योधयन्तः परस्परम्।  
यमराष्ट्राय महते परलोकाय दीक्षिताः ॥ २ ॥

शूराः शूरैः समागम्य शरतोमरशक्तिभिः।  
विव्यधुः समरेऽन्योन्यं निन्युश्चैव यमक्षयम् ॥ ३ ॥

रथिनां रथिभिः सार्धं रुधिरस्रावदारुणम्।  
प्रावर्तत महद् युद्धं निघ्नतामितरेतरम् ॥ ४ ॥

वारणाश्च महाराज समासाद्य परस्परम्।  
विषाणैर्दारयामासुः सुसंक्रुद्धा मदोत्कटाः ॥ ५ ॥

हयारोहान् हयारोहाः प्रासशक्तिपरश्वधैः ।  
बिभिदुस्तुमुले युद्धे प्रार्थयन्तो महद् यशः ॥ ६ ॥

पत्तयश्च महाबाहो शतशः शस्त्रपाणयः।  
अन्योन्यमार्दयन् राजन् नित्यं यत्ताः पराक्रमे ॥ ७ ॥

गोत्राणां नामधेयानां कुलानां चैव मारिष।  
श्रवणाद्धि विजानीमः पञ्चालान् कुरुभिः सह ॥ ८ ॥

तेऽन्योन्यं समरे योधाः शरशक्तिपरश्वधैः।  
प्रैषयन् परलोकाय विचरन्तो ह्यभीतवत् ॥ ९ ॥

शरा दश दिशो राजंस्तेषां मुक्ताः सहस्रशः।  
न भ्राजन्ते यथातत्त्वं भास्करेऽस्तंगतेऽपि च ॥ १० ॥

तथा प्रयुध्यमानेषु पाण्डवेयेषु भारत।  
दुर्योधनो महाराज व्यवागाहत तद् बलम् ॥ ११ ॥

सैन्धवस्य वधेनैव भृशं दुःखसमन्वितः।  
मर्तव्यमिति संचिन्त्य प्राविशच्च द्विषद्‌बलम् ॥ १२ ॥

नादयन् रथघोषेण कम्पयन्निव मेदिनीम्।  
अभ्यवर्तत पुत्रस्ते पाण्डवानामनीकिनीम् ॥ १३ ॥

स संनिपातस्तुमुलस्तस्य तेषां च भारत।  
अभवत् सर्वसैन्यानामभावकरणो महान् ॥ १४ ॥

द्रोणः कर्णः कृपश्चैव कृतवर्मा च सात्वतः।  
नावारयन् कथं युद्धे राजानं राजकाङ्क्षिणः॥

सर्वोपायैर्हि युद्धेषु रक्षितव्यो महीपतिः।  
एषा नीतिः परा युद्धे दृष्टा तत्र महर्षिभिः॥

प्रविष्टे वा मम सुते परेषां वै महद् बलम्।  
मामका रथिनां श्रेष्ठाः किमकुर्वत संजय॥

राजन् संग्राममाश्चर्यं पुत्रस्य तव भारत।  
एकस्य च बहूनां च शृणु मे ब्रुवतोऽद्भुतम्॥

द्रोणेन वार्यमाणोऽसौ कर्णेन च कृपेण च।  
प्राविशत् पाण्डवीं सेनां मकराः सागरं यथा॥

किरन्निषुसहस्राणि तत्र तत्र तदा तदा।  
पञ्चालान् पाण्डवांश्चैव विव्याध निशितैः शरैः॥

यथोद्यन् विततं सूर्यो रश्मिभिर्नाशयेत् तमः।  
तथा पुत्रस्तव बलं नाशयत् तन्महाबलः॥)

यथा मध्यंदिने सूर्यं प्रतपन्तं गभस्तिभिः।  
तथा तव सुतं मध्ये प्रतपन्तं शरार्चिभिः ॥ १५ ॥  
न शेकुर्भ्रातरं युद्धे पाण्डवाः समुदीक्षितुम्।

पलायनकृतोत्साहा निरुत्साहा द्विषज्जये ॥ १६ ॥  
पर्यधावन्त पञ्चाला वध्यमाना महात्मना।

रुक्मपुङ्खैः प्रसन्नाग्रैस्तव पुत्रेण धन्विना ॥ १७ ॥  
अर्द्यमानाः शरैस्तूर्णं न्यपतन् पाण्डुसैनिकाः।

न तादृशं रणे कर्म कृतवन्तस्तु तावकाः ॥ १८ ॥  
यादृशं कृतवान् राजा पुत्रस्तव विशाम्पते।

पुत्रेण तव सा सेना पाण्डवी मथिता रणे ॥ १९ ॥  
नलिनी द्विरदेनेव समन्तात् फुल्लपङ्कजा।

क्षीणतोयानिलार्काभ्यां हतत्विडिव पद्मिनी ॥ २० ॥  
बभूव पाण्डवी सेना तव पुत्रस्य तेजसा।

पाण्डुसेनां हतां दृष्ट्वा तव पुत्रेण भारत ॥ २१ ॥  
भीमसेनपुरोगास्तु पञ्चालाः समुपाद्रवन् ।

स भीमसेनं दशभिर्माद्रीपुत्रौ त्रिभिस्त्रिभिः ॥ २२ ॥  
विराटद्रुपदौ षड्भिः शतेन च शिखण्डिनम्।  
धृष्टद्युम्नं च सप्तत्या धर्मपुत्रं च सप्तभिः ॥ २३ ॥  
केकयांश्चैव चेदींश्च बहुभिर्निशितैः शरैः।

सात्वतं पञ्चभिर्विद्ध्वा द्रौपदेयांस्त्रिभिस्त्रिभिः ॥ २४ ॥  
घटोत्कचं च समरे विद्ध्वा सिंह इवानदत्।

शतशश्चापरान् योधान् सद्विपांश्च महारणे ॥ २५ ॥  
शरैरवचकर्तोग्रैः क्रुद्धोऽन्तक इव प्रजाः।

सा तेन पाण्डवी सेना वध्यमाना शिलीमुखैः ॥ २६ ॥  
तव पुत्रेण संग्रामे विदुद्राव नराधिप।

तं तपन्तमिवादित्यं कुरुराजं महाहवे ॥ २७ ॥  
नाशकन्‌ वीक्षितुं राजन् पाण्डुपुत्रस्य सैनिकाः।

ततो युधिष्ठिरो राजा कुपितो राजसत्तम ॥ २८ ॥  
अभ्यधावत् कुरुपतिं तव पुत्रं जिघांसया।

तावुभौ युधि कौरव्यौ समीयतुररिंदमौ ॥ २९ ॥  
स्वार्थहेतोः पराक्रान्तौ दुर्योधनयुधिष्ठिरौ ।

ततो दुर्योधनः क्रुद्धः शरैः संनतपर्वभिः ॥ ३० ॥  
विव्याध दशभिस्तूर्णं ध्वजं चिच्छेद चेषुणा।

इन्द्रसेनं त्रिभिश्चैव ललाटे जघ्निवान् नृप ॥ ३१ ॥  
सारथिं दयितं राज्ञः पाण्डवस्य महात्मनः।

धनुश्च पुनरन्येन चकर्तास्य महारथः ॥ ३२ ॥  
चतुर्भिश्चतुरश्चैव बाणैर्विव्याध वाजिनः ।

ततो युधिष्ठिरः क्रुद्धो निमेषादिव कार्मुकम् ॥ ३३ ॥  
अन्यदादाय वेगेन कौरवं प्रत्यवारयत्।

तस्य तान् निघ्नतः शत्रून् रुक्मपृष्ठं महद् धनुः ॥ ३४ ॥  
भल्लाभ्यां पाण्डवो ज्येष्ठस्त्रिधा चिच्छेद मारिष।

विव्याध चैनं दशभिः सम्यगस्तैः शितैः शरैः ॥ ३५ ॥  
मर्म भित्त्वा तु ते सर्वे संलग्नाः क्षितिमाविशन्।

ततः परिवृता योधाः परिवव्रुर्युधिष्ठिरम् ॥ ३६ ॥  
वृत्रहत्यै यथा देवाः परिवव्रुः पुरंदरम्।

ततो युधिष्ठिरो राजा तव पुत्रस्य मारिष।  
शरं च सूर्यरश्म्याभमत्युग्रमनिवारणम् ॥ ३७ ॥  
हा हतोऽसीति राजानमुक्त्वामुञ्चद् युधिष्ठिरः।

स तेनाकर्णमुक्तेन विद्धो बाणेन कौरवः ॥ ३८ ॥  
निषसाद रथोपस्थे भृशं सम्मूढचेतनः।

ततः पाञ्चाल्यसेनानां भृशमासीद् रवो महान् ॥ ३९ ॥  
हतो राजेति राजेन्द्र मुदितानां समन्ततः।  
बाणशब्दरवश्चोग्रः शुश्रुवे तत्र मारिष ॥ ४० ॥

अथ द्रोणो द्रुतं तत्र प्रत्यदृश्यत संयुगे।  
हृष्टो दुर्योधनश्चापि दृढमादाय कार्मुकम् ॥ ४१ ॥  
तिष्ठ तिष्ठेति राजानं ब्रुवन् पाण्डवमभ्ययात्।

प्रत्युद्ययुस्तं त्वरिताः पञ्चाला जयगृद्धिनः ॥ ४२ ॥  
तान् द्रोणः प्रतिजग्राह परीप्सन् कुरुसत्तमम्।  
चण्डवातोद्‌धुतान् मेघान्‌ निघ्नन् रश्मिमुचो यथा ॥ ४३ ॥

ततो राजन् महानासीत् संग्रामो भूरिवर्धनः।  
तावकानां परेषां च समेतानां युयुत्सया ॥ ४४ ॥