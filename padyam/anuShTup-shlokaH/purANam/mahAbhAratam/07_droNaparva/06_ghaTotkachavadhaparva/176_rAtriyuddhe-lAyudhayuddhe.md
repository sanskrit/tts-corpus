+++
title_full = "176 अलायुधका युद्धस्थलमें प्रवेश तथा उसके स्वरूप और रथ आदिका वर्णन"
title = "१७६ रात्रियुद्धेऽलायुधयुद्धे"

+++


तस्मिंस्तथा वर्तमाने कर्णराक्षसयोर्मृधे ।  
अलायुधो राक्षसेन्द्रो वीर्यवानभ्यवर्तत ॥ १ ॥

महत्या सेनया युक्तो दुर्योधनमुपागमत्।  
राक्षसानां विरूपाणां सहस्रैः परिवारितः ॥ २ ॥

नानारूपधरैर्वीरैः पूर्ववैरमनुस्मरन् ।  
तस्य ज्ञातिर्हि विक्रान्तो ब्राह्मणादो बको हतः ॥ ३ ॥

किर्मीरश्च महातेजा हैडिम्बश्च सखा तदा।  
स दीर्घकालाध्युषितं पूर्ववैरमनुस्मरन् ॥ ४ ॥

विज्ञायैतन्निशायुद्धं जिघांसुर्भीममाहवे ।  
स मत्त इव मातङ्गः संक्रुद्ध इव चोरगः ॥ ५ ॥  
दुर्योधनमिदं वाक्यमब्रवीद् युद्धलालसः ।

विदितं ते महाराज यथा भीमेन राक्षसाः ॥ ६ ॥  
हिडिम्बबककिर्मीरा निहता मम बान्धवाः।

परामर्शश्च कन्याया हिडिम्बायाः कृतः पुरा ॥ ७ ॥  
किमन्यद् राक्षसानन्यानस्मांश्च परिभूय ह।

तमहं सगणं राजन् सवाजिरथकुञ्जरम् ॥ ८ ॥  
हैडिम्बिं च सहामात्यं हन्तुमभ्यागतः स्वयम्।

अद्य कुन्तीसुतान् सर्वान् वासुदेवपुरोगमान् ॥ ९ ॥  
हत्वा सम्भक्षयिष्यामि सर्वैरनुचरैः सह।

निवारय बलं सर्वं वयं योत्स्याम पाण्डवान् ॥ १० ॥  
तस्यैतद् वचनं श्रुत्वा हृष्टो दुर्योधनस्तदा।  
प्रतिगृह्याब्रवीद् वाक्यं भ्रातृभिः परिवारितः ॥ ११ ॥

त्वां पुरस्कृत्य सगणं वयं योत्स्यामहे परान्।  
न हि वैरान्तमनसः स्थास्यन्ति मम सैनिकाः ॥ १२ ॥

एवमस्त्विति राजानमुक्त्वा राक्षसपुङ्गवः ।  
अभ्ययात् त्वरितो भैमिं सहितः पुरुषादकैः ॥ १३ ॥

दीप्यमानेन वपुषा रथेनादित्यवर्चसा ।  
तादृशेनैव राजेन्द्र यादृशेन घटोत्कचः ॥ १४ ॥

तस्याप्यतुलनिर्घोषो बहुतोरणचित्रितः ।  
ऋक्षचर्मावनद्धाङ्गो नल्वमात्रो महारथः ॥ १५ ॥

तस्यापि तुरगाः शीघ्रा हस्तिकायाः खरस्वनाः।  
शतं युक्ता महाकाया मांसशोणितभोजनाः ॥ १६ ॥

तस्यापि रथनिर्घोषो महामेघरवोपमः ।  
तस्यापि सुमहच्चापं दृढज्यं कनकोज्ज्वलम् ॥ १७ ॥

तस्याप्यक्षसमा बाणा रुक्मपुङ्खाः शिलाशिताः।  
सोऽपि वीरो महाबाहुर्यथैव स घटोत्कचः ॥ १८ ॥

तस्यापि गोमायुबलाभिगुप्तो  
बभूव केतुर्ज्वलनार्कतुल्यः ।  
स चापि रूपेण घटोत्कचस्य  
श्रीमत्तमो व्याकुलदीपितास्यः ॥ १९ ॥

दीप्ताङ्गदो दीप्तकिरीटमाली  
बद्धस्रगुष्णीषनिबद्धखड्‌गः ।  
गदी भुशुण्डी मुसली हली च  
शरासनी वारणतुल्यवर्ष्मा ॥ २० ॥

रथेन तेनानलवर्चसा तदा  
विद्रावयन् पाण्डववाहिनीं ताम् ।  
रराज संख्ये परिवर्तमानो  
विद्युन्माली मेघ इवान्तरिक्षे ॥ २१ ॥

ते चापि सर्वप्रवरा नरेन्द्रा  
महाबला वर्मिणश्चर्मिणश्च ।  
हर्षान्विता युयुधुस्तस्य राजन्  
समन्ततः पाण्डवयोधवीराः ॥ २२ ॥