+++
title_full = "181 भगवान् श्रीकृष्णका अर्जुनको जरासंध आदि धर्मद्रोहियोंके वध करनेका कारण बताना"
title = "१८१ कृष्णवाक्ये"

+++


कथमस्मद्धितार्थं ते कैश्च योगैर्जनार्दन।  
जरासंधप्रभृतयो घातिताः पृथिवीश्वराः ॥ १ ॥

जरासंधश्चेदिराजो नैषादिश्च महाबलः ।  
यदि स्युर्न हताः पूर्वमिदानीं स्युर्भयंकराः ॥ २ ॥

दुर्योधनस्तानवश्यं वृणुयाद् रथसत्तमान् ।  
तेऽस्मासु नित्यविद्विष्टाः संश्रयेयुश्च कौरवान् ॥ ३ ॥

ते हि वीरा महेष्वासाः कृतास्त्रा दृढयोधिनः।  
धार्तराष्ट्रां चमूं कृत्स्नां रक्षेयुरमरा इव ॥ ४ ॥

सूतपुत्रो जरासंधश्चेदिराजो निषादजः ।  
सुयोधनं समाश्रित्य जयेयुः पृथिवीमिमाम् ॥ ५ ॥

योगैरपि हता यैस्ते तन्मे शृणु धनंजय।  
अजय्या हि विना योगैर्मृधे ते दैवतैरपि ॥ ६ ॥

एकैको हि पृथक् तेषां समस्तां सुरवाहिनीम्।  
योधयेत् समरे पार्थ लोकपालाभिरक्षिताम् ॥ ७ ॥

जरासंधो हि रुषितो रौहिणेयप्रधर्षितः।  
अस्मद्वधार्थं चिक्षेप गदां वै सर्वघातिनीम् ॥ ८ ॥

सीमन्तमिव कुर्वाणा नभसः पावकप्रभा।  
अदृश्यतापतन्ती सा शक्रमुक्ता यथाशनिः ॥ ९ ॥

तामापतन्तीं दृष्ट्वैव गदां रोहिणिनन्दनः।  
प्रतिघातार्थमस्त्रं वै स्थूणाकर्णमवासृजत् ॥ १० ॥

अस्त्रवेगप्रतिहता सा गदा प्रापतद् भुवि।  
दारयन्ती धरां देवीं कम्पयन्तीव पर्वतान् ॥ ११ ॥

तत्र सा राक्षसी घोरा जरानाम्नी सुविक्रमा।  
संदधे सा हि संजातं जरासंधमरिंदमम् ॥ १२ ॥

द्वाभ्यां जातो हि मातृभ्यामर्धदेहः पृथक् पृथक्।  
जरया संधितो यस्माज्जरासंधस्ततोऽभवत् ॥ १३ ॥

सा तु भूमिं गता पार्थ हता ससुतबान्धवा।  
गदया तेन चास्त्रेण स्थूणाकर्णेन राक्षसी ॥ १४ ॥

विनाभूतः स गदया जरासंधो महामृधे।  
निहतो भीमसेनेन पश्यतस्ते धनंजय ॥ १५ ॥

यदि हि स्याद् गदापाणिर्जरासंधः प्रतापवान्।  
सेन्द्रा देवा न तं हन्तुं रणे शक्ता नरोत्तम॥१६॥

त्वद्धितार्थं च नैषादिरङ्‌गुष्ठेन वियोजितः।  
द्रोणेनाचार्यकं कृत्वा छद्मना सत्यविक्रमः ॥ १७ ॥

स तु बद्धाङ्‌गुलित्राणो नैषादिर्दृढविक्रमः।  
अतिमानी वनचरो बभौ राम इवापरः ॥ १८ ॥

एकलव्यं हि साङ्‌गुष्ठमशक्ता देवदानवाः।  
सराक्षसोरगाः पार्थ विजेतुं युधि कर्हिचित् ॥ १९ ॥

किमु मानुषमात्रेण शक्यः स्यात् प्रतिवीक्षितुम्।  
दृढमुष्टिः कृती नित्यमस्यमानो दिवानिशम् ॥ २० ॥

त्वद्धितार्थं तु स मया हतः संग्राममूर्धनि।  
चेदिराजश्च विक्रान्तः प्रत्यक्षं निहतस्तव ॥ २१ ॥

स चाप्यशक्यः संग्रामे जेतुं सर्वसुरासुरैः।  
वधार्थं तस्य जातोऽहमन्येषां च सुरद्विषाम् ॥ २२ ॥  
त्वत्सहायो नरव्याघ्र लोकानां हितकाम्यया।

हिडिम्बवककिर्मीरा भीमसेनेन पातिताः ॥ २३ ॥  
रावणेन समप्राणा ब्रह्मयज्ञविनाशनाः ।

हतस्तथैव मायावी हैडिम्बेनाप्यलायुधः ॥ २४ ॥  
हैडिम्बश्चाप्युपायेन शक्त्या कर्णेन घातितः।

यदि ह्येनं नाहनिष्यत् कर्णः शक्त्या महामृधे ॥ २५ ॥  
मया वध्योऽभविष्यत् स भैमसेनिर्घटोत्कचः।

मया न निहतः पूर्वमेष युष्मत्प्रियेप्सया ॥ २६ ॥  
एष हि ब्राह्मणद्वेषी यज्ञद्वेषी च राक्षसः।  
धर्मस्य लोप्ता पापात्मा तस्मादेष निपातितः ॥ २७ ॥

व्यंसिता चाप्युपायेन शक्रदत्ता मयानघ।  
ये हि धर्मस्य लोप्तारो वध्यास्ते मम पाण्डव ॥ २८ ॥

धर्मसंस्थापनार्थं हि प्रतिज्ञैषा ममाव्यया।  
ब्रह्म सत्यं दमः शौचं धर्मो ह्रीः श्रीर्धृतिः क्षमा॥२९॥  
यत्र तत्र रमे नित्यमहं सत्येन ते शपे।

न विषादस्त्वया कार्यः कर्णं वैकर्तनं प्रति ॥ ३० ॥  
उपदेक्ष्याम्युपायं ते येन तं प्रसहिष्यसि।

सुयोधनं चापि रणे हनिष्यति वृकोदरः ॥ ३१ ॥  
तस्यापि च वधोपायं वक्ष्यामि तव पाण्डव।

वर्धते तुमुलस्त्वेष शब्दः परचमूं प्रति ॥ ३२ ॥  
विद्रवन्ति च सैन्यानि त्वदीयानि दिशो दश।

लब्धलक्ष्या हि कौरव्या विधमन्ति चमूं तव।  
दहत्येष च वः सैन्यं द्रोणः प्रहरतां वरः ॥ ३३ ॥