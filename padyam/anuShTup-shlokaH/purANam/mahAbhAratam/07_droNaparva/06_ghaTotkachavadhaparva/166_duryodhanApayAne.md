+++
title_full = "166 सात्यकिके द्वारा भूरिका वध, घटोत्कच और अश्वत्थामाका घोर युद्ध तथा भीमके साथ दुर्योधनका युद्ध एवं दुर्योधनका पलायन"
title = "१६६ दुर्योधनापयाने"

+++


भूरिस्तु समरे राजन् शैनेयं रथिनां वरम्।  
आपतन्तमपासेधत् प्रयाणादिव कुञ्जरम् ॥ १ ॥

अथैनं सात्यकिः क्रुद्धः पञ्चभिर्निशितैः शरैः।  
विव्याध हृदये तस्य प्रास्रवत् तस्य शोणितम् ॥ २ ॥

तथैव कौरवो युद्धे शैनेयं युद्धदुर्मदम्।  
दशभिर्निशितैस्तीक्ष्णैरविध्यत भुजान्तरे ॥ ३ ॥

तावन्योन्यं महाराज ततक्षाते शरैर्भृशम्।  
क्रोधसंरक्तनयनौ क्रोधाद् विस्फार्य कार्मुके ॥ ४ ॥

तयोरासीन्महाराज शस्त्रवृष्टिः सुदारुणा ।  
क्रुद्धयोः सायकमुचोर्यमान्तकनिकाशयोः ॥ ५ ॥

तावन्योन्यं शरै राजन् संछाद्य समवस्थितौ।  
मुहूर्तं चैव तद् युद्धं समरूपमिवाभवत् ॥ ६ ॥

ततः क्रुद्धो महाराज शैनेयः प्रहसन्निव।  
धनुश्चिच्छेद समरे कौरव्यस्य महात्मनः ॥ ७ ॥

अथैनं छिन्नधन्वानं नवभिर्निशितैः शरैः।  
विव्याध हृदये तूर्णं तिष्ठ तिष्ठेति चाब्रवीत् ॥ ८ ॥

सोऽतिविद्धो बलवता शत्रुणा शत्रुतापनः।  
धनुरन्यत् समादाय सात्वतं प्रत्यविध्यत ॥ ९ ॥

स विद्‌ध्वा सात्वतं बाणैस्त्रिभिरेव विशाम्पते।  
धनुश्चिच्छेद भल्लेन सुतीक्ष्णेन हसन्निव ॥ १० ॥

छिन्नधन्वा महाराज सात्यकिः क्रोधमूर्च्छितः।  
प्रजहार महावेगां शक्तिं तस्य महोरसि ॥ ११ ॥

स तु शक्त्या विभिन्नाङ्गो निपपात रथोत्तमात्।  
लोहिताङ्ग इवाकाशाद् दीप्तरश्मिर्यदृच्छया ॥ १२ ॥

तं तु दृष्ट्वा हतं शूरमश्वत्थामा महारथः।  
अभ्यधावत वेगेन शैनेयं प्रति संयुगे ॥ १३ ॥

तिष्ठ तिष्ठेति चाभाष्य शैनेयं स नराधिप।  
अभ्यवर्षच्छरौघेण मेरुं वृष्ट्या यथाम्बुदः ॥ १४ ॥

तमापतन्तं संरब्धं शैनेयस्य रथं प्रति।  
घटोत्कचोऽब्रवीद् राजन् नादं मुक्त्वा महारथः ॥ १५ ॥

तिष्ठ तिष्ठ न मे जीवन् द्रोणपुत्र गमिष्यसि।  
एष त्वां निहनिष्यामि महिषं षण्मुखो यथा ॥ १६ ॥

युद्धश्रद्धामहं तेऽद्य विनेष्यामि रणाजिरे।  
इत्युक्त्वा क्रोधताम्राक्षो राक्षसः परवीरहा ॥ १७ ॥  
द्रौणिमभ्यद्रवत् क्रुद्धो गजेन्द्रमिव केसरी।

रथाक्षमात्रैरिषुभिरभ्यवर्षद् घटोत्कचः ॥ १८ ॥  
रथिनामृषभं द्रौणिं धाराभिरिव तोयदः।

शरवृष्टिं तु तां प्राप्तां शरैराशीविषोपमैः ॥ १९ ॥  
शातयामास समरे तरसा द्रौणिरुत्स्मयन्।

ततः शरशतैस्तीक्ष्णैर्मर्मभेदिभिराशुगैः ॥ २० ॥  
समाचिनोद् राक्षसेन्द्रं घटोत्कचमरिंदमम् ।

स शरैराचितस्तेन राक्षसो रणमूर्धनि ॥ २१ ॥  
व्यकाशत महाराज श्वाविच्छललतो यथा।

ततः क्रोधसमाविष्टो भैमसेनिः प्रतापवान् ॥ २२ ॥  
शरैरवचकर्तोग्रैर्द्रौणिं वज्राशनिप्रभैः ।  
क्षुरप्रैरर्धचन्द्रैश्च नाराचैः सशिलीमुखैः ॥ २३ ॥  
वराहकर्णैर्नालीकैर्विकर्णैश्चाभ्यवीवृषत् ।

तां शस्त्रवृष्टिमतुलां वज्राशनिसमस्वनाम् ॥ २४ ॥  
पतन्तीमुपरि क्रुद्धो द्रौणिरव्यथितेन्द्रियः ।  
सुदुःसहां शरैर्घोरैर्दिव्यास्त्रप्रतिमन्त्रितैः ॥ २५ ॥  
व्यधमत् सुमहातेजा महाभ्राणीव मारुतः।

ततोऽन्तरिक्षे बाणानां संग्रामोऽन्य इवाभवत् ॥ २६ ॥  
घोररूपो महाराज योधानां हर्षवर्धनः।

ततोऽस्त्रसंघर्षकृतैर्विस्फुलिङ्गैः समन्ततः ॥ २७ ॥  
बभौ निशामुखे व्योम खद्योतैरिव संवृतम्।

स मार्गणगणैर्द्रौणिर्दिशः प्रच्छाद्य सर्वतः ॥ २८ ॥  
प्रियार्थं तव पुत्राणां राक्षसं समवाकिरत्।

ततः प्रववृते युद्धं द्रौणिराक्षसयोर्मृधे ॥ २९ ॥  
विगाढे रजनीमध्ये शक्रप्रह्लादयोरिव ।

ततो घटोत्कचो बाणैर्दशभिर्द्रौणिमाहवे ॥ ३० ॥  
जघानोरसि संक्रुद्धः कालज्वलनसंनिभैः ।

स तैरभ्यायतैर्विद्धो राक्षसेन महाबलः ॥ ३१ ॥  
चचाल समरे द्रौणिर्वातनुन्न इव द्रुमः।  
स मोहमनुसम्प्राप्तो ध्वजयष्टिं समाश्रितः ॥ ३२ ॥

ततो हाहाकृतं सैन्यं तव सर्वं जनाधिप।  
हतं स्म मेनिरे सर्वे तावकास्तं विशाम्पते ॥ ३३ ॥

तं तु दृष्ट्वा तथावस्थमश्वत्थामानमाहवे।  
पञ्चालाः सृञ्जयाश्चैव सिंहनादं प्रचक्रिरे ॥ ३४ ॥

प्रतिलभ्य ततः संज्ञामश्वत्थामा महाबलः।  
धनुः प्रपीड्य वामेन करेणामित्रकर्शनः ॥ ३५ ॥  
मुमोचाकर्णपूर्णेन धनुषा शरमुत्तमम् ।  
यमदण्डोपमं घोरमुद्दिश्याशु घटोत्कचम् ॥ ३६ ॥

स भित्त्वा हृदयं तस्य राक्षसस्य शरोत्तमः।  
विवेश वसुधामुग्रः सपुङ्खः पृथिवीपते ॥ ३७ ॥

सोऽतिविद्धो महाराज रथोपस्थ उपाविशत्।  
राक्षसेन्द्रः सुबलवान् द्रौणिना रणशालिना ॥ ३८ ॥

दृष्ट्वा विमूढं हैडिम्बं सारथिस्तु रणाजिरात्।  
द्रौणेः सकाशात् सम्भ्रान्तस्त्वपनिन्ये त्वरान्वितः ॥ ३९ ॥

तथा तु समरे विद््ध्वा राक्षसेन्द्रं घटोत्कचम्।  
ननाद सुमहानादं द्रोणपुत्रो महारथः ॥ ४० ॥

पूजितस्तव पुत्रैश्च सर्वयोधैश्च भारत।  
वपुषातिप्रजज्वाल मध्याह्न इव भास्करः ॥ ४१ ॥

भीमसेनं तु युध्यन्तं भारद्वाजरथं प्रति।  
स्वयं दुर्योधनो राजा प्रत्यविध्यच्छितैः शरैः ॥ ४२ ॥

तं भीमसेनो दशभिः शरैर्विव्याध मारिष।  
दुर्योधनोऽपि विंशत्या शराणां प्रत्यविध्यत ॥ ४३ ॥

तौ सायकैरवच्छिन्नावदृश्येतां रणाजिरे ।  
मेघजालसमाच्छन्नौ नभसीवेन्दुभास्करौ ॥ ४४ ॥

अथ दुर्योधनो राजा भीमं विव्याध पत्रिभिः।  
पञ्चभिर्भरतश्रेष्ठ तिष्ठ तिष्ठेति चाब्रवीत् ॥ ४५ ॥

तस्य भीमो धनुश्छित्त्वा ध्वजं च दशभिः शरैः।  
विव्याध कौरवश्रेष्ठं नवत्या नतपर्वणाम् ॥ ४६ ॥

ततो दुर्योधनः क्रुद्धो धनुरन्यन्महत्तरम्।  
गृहीत्वा भरतश्रेष्ठो भीमसेनं शितैः शरैः ॥ ४७ ॥  
अपीडयद् रणमुखे पश्यतां सर्वधन्विनाम्।

तान् निहत्य शरान् भीमो दुर्योधनधनुश्च्युतान् ॥ ४८ ॥  
कौरवं पञ्चविंशत्या क्षुद्रकाणां समार्पयत्।

दुर्योधनस्तु संक्रुद्धो भीमसेनस्य मारिष ॥ ४९ ॥  
क्षुरप्रेण धनुश्छित्त्वा दशभिः प्रत्यविध्यत।

अथान्यद् धनुरादाय भीमसेनो महाबलः ॥ ५० ॥  
विव्याध नृपतिं तूर्णं सप्तभिर्निशितैः शरैः।

तदप्यस्य धनुः क्षिप्रं चिच्छेद लघुहस्तवत् ॥ ५१ ॥  
द्वितीयं च तृतीयं च चतुर्थं पञ्चमं तथा।  
आत्तमात्तं महाराज भीमस्य धनुराच्छिनत् ॥ ५२ ॥  
तव पुत्रो महाराज जितकाशी मदोत्कटः।

स तथा भिद्यमानेषु कार्मुकेषु पुनः पुनः ॥ ५३ ॥  
शक्तिं चिक्षेप समरे सर्वपारशवीं शुभाम्।  
मृत्योरिव स्वसारं हि दीप्तां वह्निशिखामिव ॥ ५४ ॥

सीमन्तमिव कुर्वन्तीं नभसोऽग्निसमप्रभाम् ।  
अप्राप्तामेव तां शक्तिं त्रिधा चिच्छेद कौरवः ॥ ५५ ॥  
पश्यतः सर्वलोकस्य भीमस्य च महात्मनः।

ततो भीमो महाराज गदां गुर्वीं महाप्रभाम् ॥ ५६ ॥  
चिक्षेपाविध्य वेगेन दुर्योधनरथं प्रति।

ततः सा सहसा वाहांस्तव पुत्रस्य संयुगे ॥ ५७ ॥  
सारथिं च गदा गुर्वी ममर्दास्य रथं पुनः।

पुत्रस्तु तव राजेन्द्र भीमाद् भीतः प्रणश्य च ॥ ५८ ॥  
आरुरोह रथं चान्यं नन्दकस्य महात्मनः।

ततो भीमो हतं मत्वा तव पुत्रं महारथम् ॥ ५९ ॥  
सिंहनादं महच्चक्रे तर्जयन् निशि कौरवान्।

तावकाः सैनिकाश्चापि मेनिरे निहतं नृपम्।  
ततोऽतिचुक्रुशुः सर्वे ते हाहेति समन्ततः ॥ ६० ॥

तेषां तु निनदं श्रुत्वा त्रस्तानां सर्वयोधिनाम्।  
भीमसेनस्य नादं च श्रुत्वा राजन् महात्मनः ॥ ६१ ॥  
ततो युधिष्ठिरो राजा हतं मत्वा सुयोधनम्।  
अभ्यवर्तत वेगेन यत्र पार्थो वृकोदरः ॥ ६२ ॥

पञ्चालाः केकया मत्स्याः सृञ्जयाश्च विशाम्पते।  
सर्वोद्योगेनाभिजग्मुर्द्रोणमेव युयुत्सया ॥ ६३ ॥

तत्रासीत् सुमहद् युद्धं द्रोणस्याथ परैः सह।  
घोरे तमसि मग्नानां निघ्नतामितरेतरम् ॥ ६४ ॥