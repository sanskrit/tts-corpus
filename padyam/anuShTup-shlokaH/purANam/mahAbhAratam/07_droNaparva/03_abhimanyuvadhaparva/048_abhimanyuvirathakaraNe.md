+++
title_full = "048 अभिमन्युद्वारा अश्वकेतु, भोज और कर्णके मन्त्री आदिका वध एवं छः महारथियोंके साथ घोर युद्ध और उन महारथियोंद्वारा अभिमन्युके धनुष, रथ, ढाल और तलवारका नाश"
title = "०४८ अभिमन्युविरथकरणे"

+++


स कर्णं कर्णिना कर्णे पुनर्विव्याध फाल्गुनिः।  
शरैः पञ्चाशता चैनमविध्यत् कोपयन् भृशम् ॥ १ ॥

प्रतिविव्याध राधेयस्तावद्भिरथ तं पुनः।  
शरैराचितसर्वाङ्गो बह्वशोभत भारत ॥ २ ॥

कर्णं चाप्यकरोत् क्रुद्धो रुधिरोत्पीडवाहिनम्।  
कर्णोऽपि विबभौ शूरः शरैश्छिन्नोऽसृगाप्लुतः ॥ ३ ॥  
(संध्यानुगतपर्यन्तः शरदीव दिवाकरः ।)

तावुभौ शरचित्राङ्गौ रुधिरेण समुक्षितौ।  
बभूवतुर्महात्मानौ पुष्पिताविव किंशुकौ ॥ ४ ॥

अथ कर्णस्य सचिवान् षट् शूरांश्चित्रयोधिनः।  
साश्वसूतध्वजरथान् सौभद्रो निजघान ह ॥ ५ ॥

तथेतरान् महेष्वासान् दशभिर्दशभिः शरैः।  
प्रत्यविध्यदसम्भ्रान्तस्तदद्भुतमिवाभवत् ॥ ६ ॥

मागधस्य तथा पुत्रं हत्वा षड्भिरजिह्मगैः।  
साश्वं ससूतं तरुणमश्वकेतुमपातयत् ॥ ७ ॥

मार्तिकावतकं भोजं ततः कुञ्जरकेतनम्।  
क्षुरप्रेण समुन्मथ्य ननाद विसृजन् शरान् ॥ ८ ॥

तस्य दौःशासनिर्विद्ध्वा चतुर्भिश्चतुरो हयान्।  
सूतमेकेन विव्याध दशभिश्चार्जुनात्मजम् ॥ ९ ॥

ततो दौःशासनिं कार्ष्णिर्विद्ध्वा सप्तभिराशुगैः।  
संरम्भाद् रक्तनयनो वाक्यमुच्चैरथाब्रवीत् ॥ १० ॥

पिता तवाहवं त्यक्त्वा गतः कापुरुषो यथा।  
दिष्ट्या त्वमपि जानीषे योद्धुं न त्वद्य मोक्ष्यसे ॥ ११ ॥

एतावदुक्त्वा वचनं कर्मारपरिमार्जितम् ।  
नाराचं विससर्जास्मै तं द्रौणिस्त्रिभिराच्छिनत् ॥ १२ ॥

तस्यार्जुनिर्ध्वजं छित्त्वा शल्यं त्रिभिरताडयत्।  
तं शल्यो नवभिर्बाणैर्गार्ध्रपत्रैरताडयत् ॥ १३ ॥  
हृद्यसम्भ्रान्तवद् राजंस्तदद्भुतमिवाभवत् ।

तस्यार्जुनिर्ध्वजं छित्त्वा हत्वोभौ पार्ष्णिसारथी ॥ १४ ॥  
तं विव्याधायसैः षड्‌भिः सोपाक्रामद् रथान्तरम्।

शत्रुंजयं चन्द्रकेतुं मेघवेगं सुवर्चसम् ॥ १५ ॥  
सूर्यभासं च पञ्चैतान् हत्वा विव्याध सौबलम्।  
तं सौबलस्त्रिभिर्विद्ध्वा दुर्योधनमथाब्रवीत् ॥ १६ ॥

सर्व एनं विमथ्नीमः पुरैकैकं हिनस्ति नः।  
अथाब्रवीत् पुनर्द्रोणं कर्णो वैकर्तनो रणे ॥ १७ ॥

पुरा सर्वान् प्रमथ्नाति ब्रूह्यस्य वधमाशु नः।  
ततो द्रोणो महेष्वासः सर्वांस्तान् प्रत्यभाषत ॥ १८ ॥

अस्ति वास्यान्तरं किंचित् कुमारस्याथ पश्यत।  
अण्वप्यस्यान्तरं ह्यद्य चरतः सर्वतोदिशम् ॥ १९ ॥

शीघ्रतां नरसिंहस्य पाण्डवेयस्य पश्यत।  
धनुर्मण्डलमेवास्य रथमार्गेषु दृश्यते ॥ २० ॥  
संदधानस्य विशिखान् शीघ्रं चैव विमुञ्चतः।

आरुजन्नपि मे प्राणान् मोहयन्नपि सायकैः ॥ २१ ॥  
प्रहर्षयति मां भूयः सौभद्रः परवीरहा।  
अति मां नन्दयत्येष सौभद्रो विचरन् रणे ॥ २२ ॥

अन्तरं यस्य संरब्धा न पश्यन्ति महारथाः।  
अस्यतो लघुहस्तस्य दिशः सर्वा महेषुभिः ॥ २३ ॥  
न विशेषं प्रपश्यामि रणे गाण्डीवधन्वनः।

अथ कर्णः पुनर्द्रोणमाहार्जुनिशराहतः ॥ २४ ॥  
स्थातव्यमिति तिष्ठामि पीड्यमानोऽभिमन्युना ।

तेजस्विनः कुमारस्य शराः परमदारुणाः ॥ २५ ॥  
क्षिण्वन्ति हृदयं मेऽद्य घोराः पावकतेजसः।  
तमाचार्योऽब्रवीत् कर्णं शनकैः प्रहसन्निव ॥ २६ ॥

अभेद्यमस्य कवचं युवा चाशुपराक्रमः।  
उपदिष्टा मया चास्य पितुः कवचधारणा ॥ २७ ॥  
तामेष निखिलां वेत्ति ध्रुवं परपुरंजयः।  
शक्यं त्वस्य धनुश्छेत्तुं ज्यां च बाणैः समाहितैः ॥ २८ ॥

अभीषूंश्च हयांश्चैव तथोभौ पार्ष्णिसारथी।  
एतत् कुरु महेष्वास राधेय यदि शक्यते ॥ २९ ॥

अथैनं विमुखीकृत्य पश्चात् प्रहरणं कुरु।  
सधनुष्को न शक्योऽयमपि जेतुं सुरासुरैः ॥ ३० ॥

विरथं विधनुष्कं च कुरुष्वैनं यदीच्छसि।  
तदाचार्यवचः श्रुत्वा कर्णो वैकर्तनस्त्वरन् ॥ ३१ ॥  
अस्यतो लघुहस्तस्य पृषत्कैर्धनुराच्छिनत् ।  
अश्वानस्यावधीद् भोजो गौतमः पार्ष्णिसारथी ॥ ३२ ॥

शेषास्तु च्छिन्नधन्वानं शरवर्षैरवाकिरन् ।  
त्वरमाणास्त्वराकाले विरथं षण्महारथाः ॥ ३३ ॥  
शरवर्षैरकरुणा बालमेकमवाकिरन् ।

स च्छिन्नधन्वा विरथः स्वधर्ममनुपालयन् ॥ ३४ ॥  
खड्‌गचर्मधरः श्रीमानुत्पपात विहायसा ।

मार्गैः सकौशिकाद्यैश्च लाघवेन बलेन च ॥ ३५ ॥  
आर्जुनिर्व्यचरद् व्योम्नि भृशं वै पक्षिराडिव।

मय्येव निपतत्येष सासिरित्यूर्ध्वदृष्टयः ॥ ३६ ॥  
विव्यधुस्तं महेष्वासं समरे छिद्रदर्शिनः।

तस्य द्रोणोऽच्छिनन्मुष्टौ खड्‌गं मणिमयत्सरुम् ॥ ३७ ॥  
क्षुरप्रेण महातेजास्त्वरमाणः सपत्नजित् ।

राधेयो निशितैर्बाणैर्व्यधमच्चर्म चोत्तमम् ॥ ३८ ॥  
व्यसिचर्मेषुपूर्णाङ्गः सोऽन्तरिक्षात्‌ पुनः क्षितिम्।  
आस्थितश्चक्रमुद्यम्य द्रोणं क्रुद्धोऽभ्यधावत ॥ ३९ ॥

स चक्ररेणूज्ज्वलशोभिताङ्गो  
बभावतीवोज्ज्वलचक्रपाणिः ।  
रणेऽभिमन्युः क्षणमास रौद्रः  
स वासुदेवानुकृतिं प्रकुर्वन् ॥ ४० ॥

स्रुतरुधिरकृतैकरागवस्त्रो  
भ्रुकुटिपुटाकुटिलोऽतिसिंहनादः ।  
प्रभुरमितबलो रणेऽभिमन्यु-  
र्नृपवरमध्यगतो भृशं व्यराजत् ॥ ४१ ॥