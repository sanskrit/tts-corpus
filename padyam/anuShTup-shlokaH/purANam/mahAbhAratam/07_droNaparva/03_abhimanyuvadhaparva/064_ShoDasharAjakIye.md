+++
title_full = "064 राजा अम्बरीषका चरित्र"
title = "०६४ षोडशराजकीये"

+++


नाभागमम्बरीषं च मृतं सृञ्जय शुश्रुम।  
यः सहस्रं सहस्राणां राज्ञां चैकस्त्वयोधयत् ॥ १ ॥

जिगीषमाणाः संग्रामे समन्ताद् वैरिणोऽभ्ययुः।  
अस्त्रयुद्धविदो घोराः सृजन्तश्चाशिवा गिरः ॥ २ ॥

बललाघवशिक्षाभिस्तेषां सोऽस्त्रबलेन च ।  
छत्रायुधध्वजरथांश्छित्त्वा प्रासान् गतव्यथः ॥ ३ ॥

त एनं मुक्तसंनाहाः प्रार्थयन् जीवितैषिणः।  
शरण्यमीयुः शरणं तवास्म इति वादिनः ॥ ४ ॥

स तु तान् वशगान्‌ कृत्वा जित्वा चेमां वसुन्धराम्।  
ईजे यज्ञशतैरिष्टैर्यथाशास्त्रं तथानघ ॥ ५ ॥

बुभुजुः सर्वसम्पन्नमन्नमन्ये जनाः सदा।  
तस्मिन् यज्ञे तु विप्रेन्द्राः संतृप्ताः परमार्चिताः ॥ ६ ॥

मोदकान् पूरिकापूपान् स्वादपूर्णाश्च शष्कुलीः।  
करम्भान् पृथुमृद्वीका अन्नानि सुकृतानि च ॥ ७ ॥  
सूपान् मैरेयकापूपान् रागखाण्डवपानकान् ।  
मृष्टान्नानि सुयुक्तानि मृदूनि सुरभीणि च ॥ ८ ॥  
घृतं मधु पयस्तोयं दधीनि रसवन्ति च।  
फलं मूलं च सुस्वादु द्विजास्तत्रोपभुञ्जते ॥ ९ ॥

मादनीयानि पापानि विदित्वा चात्मनः सुखम्।  
अपिबन्त यथाकामं पानपा गीतवादितैः ॥ १० ॥

तत्र स्म गाथा गायन्ति क्षीबा हृष्टाः पठन्ति च।  
नाभागस्तुतिसंयुक्ता ननृतुश्च सहस्रशः ॥ ११ ॥

तेषु यज्ञेष्वम्बरीषो दक्षिणामत्यकालयत् ।  
राज्ञां शतसहस्राणि दश प्रयुतयाजिनाम् ॥ १२ ॥

हिरण्यकवचान्‌ सर्वान् श्वेतच्छत्रप्रकीर्णकान् ।  
हिरण्यस्यन्दनारूढान् सानुयात्रपरिच्छदान् ॥ १३ ॥

ईजानो वितते यज्ञे दक्षिणामत्यकालयत्।  
मूर्धाभिषिक्तांश्च नृपान् राजपुत्रशतानि च ॥ १४ ॥  
सदण्डकोशनिचयान् ब्राह्मणेभ्यो ह्यमन्यत ।

नैवं पूर्वे जनाश्चक्रुर्न करिष्यन्ति चापरे ॥ १५ ॥  
यदम्बरीषो नृपतिः करोत्यमितदक्षिणः ।  
इत्येवमनुमोदन्ते प्रीता यस्य महर्षयः ॥ १६ ॥

स चेन्ममार सृञ्जय चतुर्भद्रतरस्त्वया।  
पुत्रात् पुण्यतरस्तुभ्यं मा पुत्रमनुतप्यथाः।  
अयज्वानमदाक्षिण्यमभि श्वैत्येत्युदाहरत् ॥ १७ ॥