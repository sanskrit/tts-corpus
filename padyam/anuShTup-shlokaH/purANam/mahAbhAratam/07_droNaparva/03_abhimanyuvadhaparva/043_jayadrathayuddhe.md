+++
title_full = "043 पाण्डवोंके साथ जयद्रथका युद्ध और व्यूहद्वारको रोक रखना"
title = "०४३ जयद्रथयुद्धे"

+++


यन्मां पृच्छसि राजेन्द्र सिन्धुराजस्य विक्रमम्।  
शृणु तत् सर्वमाख्यास्ये यथा पाण्डूनयोधयत् ॥ १ ॥

तमूहुर्वाजिनो वश्याः सैन्धवाः साधुवाहिनः।  
विकुर्वाणा बृहन्तोऽश्वाः श्वसनोपमरंहसः ॥ २ ॥

गन्धर्वनगराकारं विधिवत्कल्पितं रथम् ।  
तस्याभ्यशोभयत् केतुर्वाराहो राजतो महान् ॥ ३ ॥

श्वेतच्छत्रपताकाभिश्चामरव्यजनेन च ।  
स बभौ राजलिङ्गैस्तैस्तारापतिरिवाम्बरे ॥ ४ ॥

मुक्तावज्रमणिस्वर्णैर्भूषितं तदयस्मयम् ।  
वरूथं विबभौ तस्य ज्योतिर्भिः खमिवावृतम् ॥ ५ ॥

स विस्फार्य महच्चापं किरन्निषुगणान् बहून्।  
तत् खण्डं पूरयामास यद् व्यदारयदार्जुनिः ॥ ६ ॥

स सात्यकिं त्रिभिर्बाणैरष्टभिश्च वृकोदरम्।  
धृष्टद्युम्नं तथा षष्ट्या विराटं दशभिः शरैः ॥ ७ ॥  
द्रुपदं पञ्चभिस्तीक्ष्णैः सप्तभिश्च शिखण्डिनम्।  
केकयान् पञ्चविंशत्या द्रौपदेयांस्त्रिभिस्त्रिभिः ॥ ८ ॥  
युधिष्ठिरं तु सप्तत्या ततः शेषानपानुदत्।  
इषुजालेन महता तदद्भुतमिवाभवत् ॥ ९ ॥

अथास्य शितपीतेन भल्लेनादिश्य कार्मुकम्।  
चिच्छेद प्रहसन् राजा धर्मपुत्रः प्रतापवान् ॥ १० ॥

अक्ष्णोर्निमेषमात्रेण सोऽन्यदादाय कार्मुकम् ।  
विव्याध दशभिः पार्थं तांश्चैवान्यांस्त्रिभिस्त्रिभिः ॥ ११ ॥

तत्‌ तस्य लाघवं ज्ञात्वा भीमो भल्लैस्त्रिभिस्त्रिभिः।  
धनुर्ध्वजं च च्छत्रं च क्षितौ क्षिप्रमपातयत् ॥ १२ ॥

सोऽन्यदादाय बलवान्‌ सज्यं कृत्वा च कार्मुकम्।  
भीमस्यापातयत् केतुं धनुरश्वांश्च मारिष ॥ १३ ॥

स हताश्वादवप्लुत्य च्छिन्नधन्वा रथोत्तमात्।  
सात्यकेराप्लुतो यानं गिर्यग्रमिव केसरी ॥ १४ ॥

ततस्त्वदीयाः संहृष्टाः साधु साध्विति वादिनः।  
सिन्धुराजस्य तत् कर्म प्रेक्ष्याश्रद्धेयमद्‌भुतम् ॥ १५ ॥

संक्रुद्धान् पाण्डवानेको यद् दधारास्त्रतेजसा।  
तत् तस्य कर्म भूतानि सर्वाण्येवाभ्यपूजयन् ॥ १६ ॥

सौभद्रेण हतैः पूर्वं सोत्तरायोधिभिर्द्विपैः।  
पाण्डूनां दर्शितः पन्थाः सैन्धवेन निवारितः ॥ १७ ॥

यतमानास्तु ते वीरा मत्स्यपञ्चालकेकयाः।  
पाण्डवाश्चान्वपद्यन्त प्रतिशेकुर्न सैन्धवम् ॥ १८ ॥

यो यो हि यतते भेत्तुं द्रोणानीकं तवाहितः।  
तं तमेव वरं प्राप्य सैन्धवः प्रत्यवारयत् ॥ १९ ॥