+++
title_full = "040 अभिमन्युके द्वारा दुःशासन और कर्णकी पराजय"
title = "०४० कर्णदुःशासनपराभवे"

+++


(ततः समभवद् युद्धं तयोः पुरुषसिंहयोः।  
तस्मिन् काले महाबाहुः सौभद्रः परवीरहा॥  
सशरं कार्मुकं छित्त्वा लाघवेन व्यपातयत्।  
दुःशासनं शरैर्घोरैः संततक्ष समन्ततः॥)

शरविक्षतगात्रं तु प्रत्यमित्रमवस्थितम् ।  
अभिमन्युः स्मयन् धीमान् दुःशासनमथाब्रवीत् ॥ १ ॥

दिष्ट्या पश्यामि संग्रामे मानिनं शूरमागतम्।  
निष्ठुरं त्यक्तधर्माणमाक्रोशनपरायणम् ॥ २ ॥

यत् सभायां त्वया राज्ञो धृतराष्ट्रस्य शृण्वतः।  
कोपितः परुषैर्वाक्यैर्धर्मराजो युधिष्ठिरः ॥ ३ ॥  
जयोन्मत्तेन भीमश्च बह्वबद्धं प्रभाषितः।  
अक्षकूटं समाश्रित्य सौबलस्यात्मनो बलम् ॥ ४ ॥  
तत् त्वयेदमनुप्राप्तं तस्य कोपान्महात्मनः।

परवित्तापहारस्य क्रोधस्याप्रशमस्य च ॥ ५ ॥  
लोभस्य ज्ञाननाशस्य द्रोहस्यात्याहितस्य च।  
पितॄणां मम राज्यस्य हरणस्योग्रधन्विनाम् ॥ ६ ॥  
तत् त्वयेदमनुप्राप्तं प्रकोपाद् वै महात्मनाम्।

स तस्योग्रमधर्मस्य फलं प्राप्नुहि दुर्मते ॥ ७ ॥  
शासितास्म्यद्य ते बाणैः सर्वसैन्यस्य पश्यतः।  
अद्याहमनृणस्तस्य कोपस्य भविता रणे ॥ ८ ॥

अमर्षितायाः कृष्णायाः काङ्क्षितस्य च मे पितुः।  
अद्य कौरव्य भीमस्य भवितास्म्यनृणो युधि ॥ ९ ॥

न हि मे मोक्ष्यसे जीवन्‌ यदि नोत्सृजसे रणम्।  
एवमुक्त्वा महाबाहुर्बाणं दुःशासनान्तकम् ॥ १० ॥  
संदधे परवीरघ्नः कालाग्न्यनिलवर्चसम् ।

तस्योरस्तूर्णमासाद्य जत्रुदेशे विभिद्य तम् ॥ ११ ॥  
जगाम सह पुङ्खेन वल्मीकमिव पन्नगः।  
अथैनं पञ्चविंशत्या पुनरेव समार्पयत् ॥ १२ ॥

शरैरग्निसमस्पर्शैराकर्णसमचोदितैः ।  
स गाढविद्धो व्यथितो रथोपस्थ उपाविशत् ॥ १३ ॥  
दुःशासनो महाराज कश्मलं चाविशन्महत्।

सारथिस्त्वरमाणस्तु दुःशासनमचेतनम् ॥ १४ ॥  
रणमध्यादपोवाह सौभद्रशरपीडितम् ।

पाण्डवा द्रौपदेयाश्च विराटश्च समीक्ष्य तम् ॥ १५ ॥  
पञ्चालाः केकयाश्चैव सिंहनादमथानदन् ।

वादित्राणि च सर्वाणि नानालिङ्गानि सर्वशः ॥ १६ ॥  
प्रावादयन्त संहृष्टाः पाण्डूनां तत्र सैनिकाः।  
अपश्यन् स्मयमानाश्च सौभद्रस्य विचेष्टितम् ॥ १७ ॥

अत्यन्तवैरिणं दृप्तं दृष्ट्वा शत्रुं पराजितम्।  
धर्ममारुतशक्राणामश्विनोः प्रतिमास्तथा ॥ १८ ॥  
धारयन्तो ध्वजाग्रेषु द्रौपदेया महारथाः।  
सात्यकिश्चेकितानश्च धृष्टद्युम्नशिखण्डिनौ ॥ १९ ॥  
केकया धृष्टकेतुश्च मत्स्याः पञ्चालसृञ्जयाः।  
पाण्डवाश्च मुदा युक्ता युधिष्ठिरपुरोगमाः ॥ २० ॥  
अभ्यद्रवन्त त्वरिता द्रोणानीकं बिभित्सवः।

ततोऽभवन्महायुद्धं त्वदीयानां परैः सह ॥ २१ ॥  
जयमाकाङ्क्षमाणानां शूराणामनिवर्तिनाम् ।

तथा तु वर्तमाने वै संग्रामेऽतिभयंकरे ॥ २२ ॥  
दुर्योधनो महाराज राधेयमिदमब्रवीत् ।

पश्य दुःशासनं वीरमभिमन्युवशं गतम् ॥ २३ ॥  
प्रतपन्तमिवादित्यं निघ्नन्तं शात्रवान् रणे।

अथ चैते सुसंरब्धाः सिंहा इव बलोत्कटाः ॥ २४ ॥  
सौभद्रमुद्यतास्त्रातुमभ्यधावन्त पाण्डवाः ।

ततः कर्णः शरैस्तीक्ष्णैरभिमन्युं दुरासदम् ॥ २५ ॥  
अभ्यवर्षत संक्रुद्धः पुत्रस्य हितकृत् तव।

तस्य चानुचरांस्तीक्ष्णैर्विव्याध परमेषुभिः ॥ २६ ॥  
अवज्ञापूर्वकं शूरः सौभद्रस्य रणाजिरे।

अभिमन्युस्तु राधेयं त्रिसप्तत्या शिलीमुखैः ॥ २७ ॥  
अविध्यत् त्वरितो राजन् द्रोणं प्रेप्सुर्महामनाः।

तं तथा नाशकत्‌ कश्चिद् द्रोणाद् वारयितुं रथी ॥ २८ ॥  
आरुजन्तं रथव्रातान् वज्रहस्तात्मजात्मजम् ।

ततः कर्णो जयप्रेप्सुर्मानी सर्वधनुष्मताम् ॥ २९ ॥  
सौभद्रं शतशोऽविध्यदुत्तमास्त्राणि दर्शयन् ।  
सोऽस्त्रैरस्त्रविदां श्रेष्ठो रामशिष्यः प्रतापवान् ॥ ३० ॥  
समरे शत्रुदुर्धर्षमभिमन्युमपीडयत् ।

स तथा पीड्यमानस्तु राधेयेनास्त्रवृष्टिभिः ॥ ३१ ॥  
समरेऽमरसंकाशः सौभद्रो न व्यशीर्यत।

ततः शिलाशितैस्तीक्ष्णैर्भल्लैरानतपर्वभिः ॥ ३२ ॥  
छित्त्वा धनूंषि शूराणामार्जुनिः कर्णमार्दयत्।

धनुर्मण्डलनिर्मुक्तैः शरैराशीविषोपमैः ॥ ३३ ॥  
सच्छत्रध्वजयन्तारं साश्वमाशु स्मयन्निव ।

कर्णोऽपि चास्य चिक्षेप बाणान् संनतपर्वणः ॥ ३४ ॥  
असम्भ्रान्तश्च तान्‌ सर्वानगृह्णात्‌ फाल्गुनात्मजः।

ततो मुहूर्तात् कर्णस्य बाणेनैकेन वीर्यवान् ॥ ३५ ॥  
सध्वजं कार्मुकं वीरश्छित्त्वा भूमावपातयत्।

ततः कृच्छ्रगतं कर्णं दृष्ट्वा कर्णादनन्तरः ॥ ३६ ॥  
सौभद्रमभ्ययात् तूर्णं दृढमुद्यम्य कार्मुकम्।  
तत उच्चुक्रुशुः पार्थास्तेषां चानुचरा जनाः।  
वादित्राणि च संजघ्नुः सौभद्रं चापि तुष्टुवुः ॥ ३७ ॥