+++
title_full = "062 राजा मान्धाताकी महत्ता"
title = "०६२ षोडशराजकीये"

+++


मान्धाता चेद्यौवनाश्वो मृतः सृञ्जय शुश्रुम।  
देवासुरमनुष्याणां त्रैलोक्यविजयी नृपः ॥ १ ॥

यं देवावश्विनौ गर्भात् पितुः पूर्वं चकर्षतुः।  
मृगयां विचरन् राजा तृषितः क्लान्तवाहनः ॥ २ ॥

धूमं दृष्ट्वागमत् सत्रं पृषदाज्यमवाप सः।  
तं दृष्ट्वा युवनाश्वस्य जठरे सूनुतां गतम् ॥ ३ ॥  
गर्भाद्धि जह्रतुर्देवावश्विनौ भिषजां वरौ।

तं दृष्ट्वा पितुरुत्सङ्गे शयानं देववर्चसम् ॥ ४ ॥  
अन्योन्यमब्रुवन् देवाः कमयं धास्यतीति वै।  
मामेवायं धयत्वग्रे इति ह स्माह वासवः ॥ ५ ॥

ततोऽङ्‌गुलिभ्यो हीन्द्रस्य प्रादुरासीत्‌ पयोऽमृतम्।  
मां धास्यतीति कारुण्याद् यदिन्द्रो ह्यन्वकम्पयत् ॥ ६ ॥  
तस्मात्तु मान्धातेत्येवं नाम तस्याद्भुतं कृतम्।

ततस्तु धारां पयसो घृतस्य च महात्मनः ॥ ७ ॥  
तस्यास्ये यौवनाश्वस्य पाणिरिन्द्रस्य चास्रवत्।  
अपिबत् पाणिमिन्द्रस्य स चाप्यह्नाभ्यवर्धत ॥ ८ ॥

सोऽभवद् द्वादशसमो द्वादशाहेन वीर्यवान्।  
इमां च पृथिवीं कृत्स्नामेकाह्ना स व्यजीजयत् ॥ ९ ॥

धर्मात्मा धृतिमान् वीरः सत्यसंधो जितेन्द्रियः।  
जनमेजयं सुधन्वानं गयं पूरुं बृहद्रथम् ॥ १० ॥  
असितं च नृगं चैव मान्धाता मनुजोऽजयत्।

उदेति च यतः सूर्यो यत्र च प्रतितिष्ठति ॥ ११ ॥  
तत् सर्वं यौवनाश्वस्य मान्धातुः क्षेत्रमुच्यते।

सोऽश्वमेधशतैरिष्ट्वा राजसूयशतेन च ॥ १२ ॥  
अददद्‌ रोहितान् मत्स्यान् ब्राह्मणेभ्यो विशाम्पते।  
हैरण्यान् यो जनोत्सेधानायतान् शतयोजनम् ॥ १३ ॥

बहुप्रकारान् सुस्वादून् भक्ष्यभोज्यान्नपर्वतान् ।  
अतिरिक्तं ब्राह्मणेभ्यो भुञ्जानो हीयते जनः ॥ १४ ॥

भक्ष्यान्नपाननिचयाः शुशुभुस्त्वन्नपर्वताः ।  
घृतह्रदाः सूपकूपाः दधिफेना गुडोदकाः ॥ १५ ॥  
रुरुधुः पर्वतान् नद्यो मधुक्षीरवहाः शुभाः।

देवासुरा नरा यक्षा गन्धर्वोरगपक्षिणः ॥ १६ ॥  
विप्रास्तत्रागताश्चासन् वेदवेदाङ्गपारगाः ।  
ब्राह्मणा ऋषयश्चापि नासंस्तत्राविपश्चितः ॥ १७ ॥

समुद्रान्तां वसुमतीं वसुपूर्णां तु सर्वतः।  
स तां ब्राह्मणसात्कृत्वा जगामास्तं तदा नृपः ॥ १८ ॥

गतः पुण्यकृतां लोकान् व्याप्य स्वयशसा दिशः।  
स चेन्ममार सृञ्जय चतुर्भद्रतरस्त्वया ॥ १९ ॥  
पुत्रात् पुण्यतरस्तुभ्यं मा पुत्रमनुतप्यथाः।  
अयज्वानमदाक्षिण्यमभि श्वैत्येत्युदाहरत् ॥ २० ॥