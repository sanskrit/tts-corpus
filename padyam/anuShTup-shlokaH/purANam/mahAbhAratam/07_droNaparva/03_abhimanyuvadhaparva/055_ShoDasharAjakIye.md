+++
title_full = "055 षोडशराजकीयोपाख्यानका आरम्भ, नारदजीकी कृपासे राजा सृंजयको पुत्रकी प्राप्ति, दस्युओंद्वारा उसका वध तथा पुत्रशोकसंतप्त सृंजयको नारदजीका मरुत्तका चरित्र सुनाना"
title = "०५५ षोडशराजकीये"

+++


श्रुत्वा मृत्युसमुत्पत्तिं कर्माण्यनुपमानि च।  
धर्मराजः पुनर्वाक्यं प्रसाद्यैनमथाब्रवीत् ॥ १ ॥

गुरवः पुण्यकर्माणः शक्रप्रतिमविक्रमाः ।  
स्थाने राजर्षयो ब्रह्मन्ननघाः सत्यवादिनः ॥ २ ॥

भूय एव तु मां तथ्यैर्वचोभिरभिबृंहय।  
राजर्षीणां पुराणानां समाश्वासय कर्मभिः ॥ ३ ॥

कियन्त्यो दक्षिणा दत्ताः कैश्च दत्ता महात्मभिः।  
राजर्षिभिः पुण्यकृद्भिस्तद् भवान् प्रब्रवीतु मे ॥ ४ ॥

शैब्यस्य नृपतेः पुत्रः सृञ्जया नाम नामतः।  
सखायौ तस्य चैवोभौ ऋषी पर्वतनारदौ ॥ ५ ॥

तौ कदाचिद् गृहं तस्य प्रविष्टौ तद्दिदृक्षया।  
विधिवच्चार्चितौ तेन प्रीतौ तत्रोषतुः सुखम् ॥ ६ ॥

तं कदाचित् सुखासीनं ताभ्यां सह शुचिस्मिता।  
दुहिताभ्यागमत् कन्या सृञ्जयं वरवर्णिनी ॥ ७ ॥

तयाभिवादितः कन्यामभ्यनन्दद् यथाविधि ।  
तत्सलिङ्गाभिराशीर्भिरिष्टाभिरभितः स्थिताम् ॥ ८ ॥

तां निरीक्ष्याब्रवीद् वाक्यं पर्वतः प्रहसन्निव।  
कस्येयं चञ्चलापाङ्गी सर्वलक्षणसम्मता ॥ ९ ॥

उताहो भाः स्विदर्कस्य ज्वलनस्य शिखा त्वियम्।  
श्रीर्ह्रीः कीर्तिर्धृतिः पुष्टिः सिद्धिश्चन्द्रमसः प्रभा ॥ १० ॥

एवं ब्रुवाणं देवर्षिं नृपतिः सृञ्जयोऽब्रवीत्।  
ममेयं भगवन् कन्या मत्तो वरमभीप्सति ॥ ११ ॥

नारदस्त्वब्रवीदेनं देहि मह्यमिमां नृप।  
भार्यार्थं सुमहच्छ्रेयः प्राप्तुं चेदिच्छसे नृप ॥ १२ ॥

ददानीत्येव संहृष्टः सृञ्जयः प्राह नारदम्।  
पर्वतस्तु सुसंक्रुद्धो नारदं वाक्यमब्रवीत् ॥ १३ ॥

हृदयेन मया पूर्वं वृतां वै वृतवानसि।  
यस्माद् वृता त्वया विप्र मा गाः स्वर्गं यथेप्सया॥१४॥

एवमुक्तो नारदस्तं प्रत्युवाचोत्तरं वचः।  
मनोवाग्बुद्धिसम्भाषा दत्ता चोदकपूर्वकम् ॥ १५ ॥  
पाणिग्रहणमन्त्राश्च प्रथितं वरलक्षणम् ।  
न त्वेषा निश्चिता निष्ठा निष्ठा सप्तपदी स्मृता ॥ १६ ॥

अनुत्पन्ने च कार्यार्थे मां त्वं व्याहृतवानसि।  
तस्मात् त्वमपि न स्वर्गं गमिष्यसि मया विना ॥ १७ ॥

अन्योन्यमेवं शप्त्वा वै तस्थतुस्तत्र तौ तदा।  
अथ सोऽपि नृपो विप्रान् पानाच्छादनभोजनैः ॥ १८ ॥  
पुत्रकामः परं शक्त्या यत्नाच्चोपाचरच्छुचिः।

तस्य प्रसन्ना विप्रेन्द्राः कदाचित् पुत्रमीप्सवः ॥ १९ ॥  
तपःस्वाध्यायनिरता वेदवेदाङ्गपारगाः ।  
सहिता नारदं प्राहुर्देह्यस्मै पुत्रमीप्सितम् ॥ २० ॥

तथेत्युक्त्वा द्विजैरुक्तः सृञ्जयं नारदोऽब्रवीत्।  
तुभ्यं प्रसन्ना राजर्षे पुत्रमीप्सन्ति ब्राह्मणाः ॥ २१ ॥

वरं वृणीष्व भद्रं ते यादृशं पुत्रमीप्सितम्।  
तथोक्तः प्राञ्जली राजा पुत्रं वव्रे गुणान्वितम् ॥ २२ ॥  
यशस्विनं कीर्तिमन्तं तेजस्विनमरिंदमम् ।  
यस्य मूत्रं पुरीषं च क्लेदः स्वेदश्च काञ्चनम् ॥ २३ ॥  
(सर्वं भवेत् प्रसादाद् वै तादृशं तनयं वृणे।

तथा भविष्यतीत्युक्ते जज्ञे तस्येप्सितः सुतः॥  
काञ्चनस्याकरः श्रीमान् प्रसादाच्च सुकाङ्क्षितः।  
अपतत् तस्य नेत्राभ्यां रुदतस्तस्य नेत्रजम्॥)  
सुवर्णष्ठीविरित्येवं तस्य नामाभवत् कृतम्।  
तस्मिन् वरप्रदानेन वर्धयत्यमितं धनम् ॥ २४ ॥

कारयामास नृपतिः सौवर्णं सर्वमीप्सितम्।  
गृहप्राकारदुर्गाणि ब्राह्मणावसथान्यपि ॥ २५ ॥  
शय्यासनानि यानानि स्थाली पिठरभाजनम्।  
तस्य राज्ञोऽपि यद् वेश्म बाह्याश्चोपस्कराश्च ये ॥ २६ ॥  
सर्वं तत् काञ्चनमयं कालेन परिवर्धितम्।

अथ दस्युगणाः श्रुत्वा दृष्ट्वा चैनं तथाविधम् ॥ २७ ॥  
सम्भूय तस्य नृपतेः समारब्धारिचकीर्षितुम्।

केचित्‌ तत्राब्रुवन् राज्ञः पुत्रं गृह्णीम वै स्वयम् ॥ २८ ॥  
सोऽस्याकरः काञ्चनस्य तस्य यत्नं चरामहे।

ततस्ते दस्यवो लुब्धाः प्रविश्य नृपतेर्गृहम् ॥ २९ ॥  
राजपुत्रं तथा जह्रुः सुवर्णष्ठीविनं बलात्।

गृह्यैनमनुपायज्ञा नीत्वारण्यमचेतसः ॥ ३० ॥  
हत्वा विशस्य चापश्यन्‌ लुब्धा वसु न किञ्चन।  
तस्य प्राणैर्विमुक्तस्य नष्टं तद् वरदं वसु ॥ ३१ ॥

दस्यवश्च तदान्योन्यं जघ्नुर्मूर्खा विचेतसः।  
हत्वा परस्परं नष्टाः कुमारं चाद्भुतं भुवि ॥ ३२ ॥  
असम्भाव्यं गता घोरं नरकं दुष्टकारिणः।

तं दृष्ट्वा निहतं पुत्रं वरदत्तं महातपाः ॥ ३३ ॥  
विललाप सुदुःखार्तो बहुधा करुणं नृपः।

विलपन्तं निशम्याथ पुत्रशोकहतं नृपम् ॥ ३४ ॥  
प्रत्यदृश्यत देवर्षिर्नारदस्तस्य संनिधौ ।

उवाच चैनं दुःखार्तं विलपन्तमचेतसम् ॥ ३५ ॥  
सृञ्जयं नारदोऽभ्येत्य तन्निबोध युधिष्ठिर।

त्यज शोकं महाराज वैक्लव्यं त्यज बुद्धिमन्।  
न मृतः शोचतो जीवेन्मुह्यतो वा जनाधिप॥

त्यज मोहं नृपश्रेष्ठ न हि मुह्यन्ति त्वद्विधाः।  
धीरो भव महाराज ज्ञानवृद्धोऽसि मे मतः॥)

कामानामवितृप्तस्त्वं सृञ्जयेह मरिष्यसि ॥ ३६ ॥  
यस्य चैते वयं गेहे उषिता ब्रह्मवादिनः।

आविक्षितं मरुत्तं च मृतं सृञ्जय शुश्रुम ॥ ३७ ॥  
संवर्तो याजयामास स्पर्धया वै बृहस्पतेः।  
यस्मै राजर्षये प्रादाद् धनं स भगवान् प्रभुः ॥ ३८ ॥  
हैमं हिमवतः पादं यियक्षोर्विविधैः स वै।  
यस्य सेन्द्राऽमरगणा बृहस्पतिपुरोगमाः ॥ ३९ ॥  
देवा विश्वसृजः सर्वे यजनान्ते समासते।  
यज्ञवाटस्य सौवर्णाः सर्वे चासन् परिच्छदाः ॥ ४० ॥  
यस्य सर्वं तदा ह्यन्नं मनोऽभिप्रायगं शुचि।  
कामतो बुभुजुर्विप्राः सर्वे चान्नार्थिनो द्विजाः ॥ ४१ ॥  
पयो दधि घृतं क्षौद्रं भक्ष्यं भोज्यं च शोभनम्।  
यस्य यज्ञेषु सर्वेषु वासांस्याभरणानि च ॥ ४२ ॥  
ईप्सितान्युपतिष्ठन्ते प्रहृष्टान् वेदपारगान् ।  
मरुतः परिवेष्टारो मरुत्तस्याभवन् गृहे ॥ ४३ ॥  
आविक्षितस्य राजर्षेर्विश्वेदेवाः सभासदः ।  
यस्य वीर्यवतो राज्ञः सुवृष्ट्या सस्यसम्पदः ॥ ४४ ॥  
हविर्भिस्तर्पिता येन सम्यक् क्लृप्तैर्दिवौकसः।  
ऋषीणां च पितॄणां च देवानां सुखजीविनाम् ॥ ४५ ॥  
ब्रह्मचर्यश्रुतिमुखैः सर्वैर्दानैश्च सर्वदा ।  
शयनासनयानानि स्वर्णराशीश्च दुस्त्यजाः ॥ ४६ ॥  
तत् सर्वममितं वित्तं दत्तं विप्रेभ्य इच्छया।  
सोऽनुध्यातस्तु शक्रेण प्रजाः कृत्वा निरामयाः ॥ ४७ ॥  
श्रद्दधानो जिताल्ँलोकान् गतः पुण्यदुहोऽक्षयान्।

सप्रजः सनृपामात्यः सदारापत्यबान्धवः ॥ ४८ ॥  
यौवनेन सहस्राब्दं मरुत्तो राज्यमन्वशात्।

स चेन्ममार सृञ्जय चतुर्भद्रतरस्त्वया ॥ ४९ ॥  
पुत्रात् पुण्यतरस्तुभ्यं मा पुत्रमनुतप्यथाः।  
अयज्वानमदाक्षिण्यमभि श्वैत्येत्युदाहरत् ॥ ५० ॥