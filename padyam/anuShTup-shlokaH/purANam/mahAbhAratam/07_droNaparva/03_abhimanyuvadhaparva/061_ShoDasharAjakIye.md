+++
title_full = "061 राजा दिलीपका उत्कर्ष"
title = "०६१ षोडशराजकीये"

+++


दिलीपं चेदैलविलं मृतं सृञ्जय शुश्रुम।  
यस्य यज्ञशतेष्वासन् प्रयुतायुतशो द्विजाः।  
तन्त्रज्ञानार्थसम्पन्ना यज्वानः पुत्रपौत्रिणः ॥ १ ॥

य इमां वसुसम्पूर्णां वसुधां वसुधाधिपः।  
ईजानो वितते यज्ञे ब्राह्मणेभ्यो ह्यमन्यत ॥ २ ॥

दिलीपस्य तु यज्ञेषु कृतः पन्था हिरण्मयः।  
तं धर्म इव कुर्वाणाः सेन्द्रा देवाः समागमन् ॥ ३ ॥

सहस्रं यत्र मातङ्गा गच्छन्ति पर्वतोपमाः।  
सौवर्णं चाभवत् सर्वं सदः परमभास्वरम् ॥ ४ ॥

रसानां चाभवन् कुल्या भक्ष्याणां चापि पर्वताः।  
सहस्रव्यामा नृपते यूपाश्चासन् हिरण्मयाः ॥ ५ ॥

चषालं प्रचषालं च यस्य यूपे हिरण्मये।  
नृत्यन्तेऽप्सरसस्तस्य षट् सहस्राणि सप्त च ॥ ६ ॥

यत्र वीणां वादयति प्रीत्या विश्वावसुः स्वयम्।  
सर्वभूतान्यमन्यन्त राजानं सत्यशीलिनम् ॥ ७ ॥

रागखाण्डवभोज्यैश्च मत्ताः पथिषु शेरते।  
तदेतदद्भुतं मन्ये अन्यैर्न सदृशं नृपैः ॥ ८ ॥  
यदप्सु युध्यमानस्य चक्रे न परिपेततुः।

राजानं दृढधन्वानं  
दिलीपं सत्यवादिनम् ॥ ९ ॥  
येऽपश्यन् भूरिदाक्षिण्यं  
तेऽपि स्वर्गजितो नराः ।

पञ्च शब्दा न जीर्यन्ति खट्‌वाङ्गस्य निवेशने ॥ १० ॥  
स्वाध्यायघोषो ज्याघोषः पिबताश्नीत खादत।

स चेन्ममार सृञ्जय चतुर्भद्रतरस्त्वया ॥ ११ ॥  
पुत्रात् पुण्यतरस्तुभ्यं मा पुत्रमनुतप्यथाः।  
अयज्वानमदाक्षिण्यमभि श्वैत्येत्युदाहरत् ॥ १२ ॥