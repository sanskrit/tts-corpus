+++
title_full = "039 द्रोणाचार्यके द्वारा अभिमन्युके पराक्रमकी प्रशंसा तथा दुर्योधनके आदेशसे दुःशासनका अभिमन्युके साथ युद्ध आरम्भ करना"
title = "०३९ दुःशासनयुद्धे"

+++


द्वैधीभवति मे चित्तं ह्रिया तुष्ट्या च संजय।  
मम पुत्रस्य यत् सैन्यं सौभद्रः समवारयत् ॥ १ ॥

विस्तरेणैव मे शंस सर्वं गावल्गणे पुनः।  
विक्रीडितं कुमारस्य स्कन्दस्येवासुरैः सह ॥ २ ॥

हन्त ते सम्प्रवक्ष्यामि विमर्दमतिदारुणम्।  
एकस्य च बहूनां च यथाऽऽसीत् तुमुलो रणः ॥ ३ ॥

अभिमन्युः कृतोत्साहः कृतोत्साहानरिंदमान् ।  
रथस्थो रथिनः सर्वांस्तावकानभ्यवर्षयत् ॥ ४ ॥

द्रोणं कर्णं कृपं शल्यं द्रौणिं भोजं बृहद्‌बलम्।  
दुर्योधनं सौमदत्तिं शकुनिं च महाबलम् ॥ ५ ॥  
नानानृपान् नृपसुतान् सैन्यानि विविधानि च।  
अलातचक्रवत् सर्वांश्चरन् बाणैः समार्पयत् ॥ ६ ॥

निघ्नन्नमित्रान् सौभद्रः परमास्त्रैः प्रतापवान्।  
अदर्शयत तेजस्वी दिक्षु सर्वासु भारत ॥ ७ ॥

तद् दृष्ट्वा चरितं तस्य सौभद्रस्यामितौजसः।  
समकम्पन्त सैन्यानि त्वदीयानि सहस्रशः ॥ ८ ॥

अथाब्रवीन्महाप्राज्ञो भारद्वाजः प्रतापवान् ।  
हर्षेणोत्फुल्लनयनः कृपमाभाष्य सत्वरम् ॥ ९ ॥  
घट्टयन्निव मर्माणि पुत्रस्य तव भारत।  
अभिमन्युं रणे दृष्ट्वा तदा रणविशारदम् ॥ १० ॥

एष गच्छति सौभद्रः पार्थानां प्रथितो युवा।  
नन्दयन् सुहृदः सर्वान् राजानं च युधिष्ठिरम् ॥ ११ ॥  
नकुलं सहदेवं च भीमसेनं च पाण्डवम्।  
बन्धून् सम्बन्धिनश्चान्यान् मध्यस्थान् सुहृदस्तथा ॥ १२ ॥

नास्य युद्धे समं मन्ये कंचिदन्यं धनुर्धरम्।  
इच्छन् हन्यादिमां सेनां किमर्थमपि नेच्छति ॥ १३ ॥

द्रोणस्य प्रीतिसंयुक्तं श्रुत्वा वाक्यं तवात्मजः।  
आर्जुनिं प्रति संक्रुद्धो द्रोणं दृष्ट्वा स्मयन्निव ॥ १४ ॥  
अथ दुर्योधनः कर्णमब्रवीद् बाह्लिकं नृपः।  
दुःशासनं मद्रराजं तांस्तथान्यान् महारथान् ॥ १५ ॥

सर्वमूर्धाभिषिक्तानामाचार्यो ब्रह्मवित्तमः ।  
अर्जुनस्य सुतं मूढं नायं हन्तुमिहेच्छति ॥ १६ ॥

न ह्यस्य समरे युद्ध्येदन्तकोऽप्याततायिनः।  
किमङ्ग पुनरेवान्यो मर्त्यः सत्यं ब्रवीमि वः ॥ १७ ॥

अर्जुनस्य सुतं त्वेष शिष्यत्वादभिरक्षति।  
शिष्याः पुत्राश्च दयितास्तदपत्यं च धर्मिणाम् ॥ १८ ॥

संरक्ष्यमाणो द्रोणेन मन्यते वीर्यमात्मनः।  
आत्मसम्भावितो मूढस्तं प्रमथ्नीत मा चिरम् ॥ १९ ॥

एवमुक्तास्तु ते राज्ञा सात्वतीपुत्रमभ्ययुः।  
संरब्धास्ते जिघांसन्तो भारद्वाजस्य पश्यतः ॥ २० ॥

दुःशासनस्तु तच्छ्रुत्वा दुर्योधनवचस्तदा ।  
अब्रवीत् कुरुशार्दूल दुर्योधनमिदं वचः ॥ २१ ॥

अहमेनं हनिष्यामि महाराज ब्रवीमि ते।  
मिषतां पाण्डुपुत्राणां पञ्चालानां च पश्यताम् ॥ २२ ॥

ग्रसिष्याम्यद्य सौभद्रं यथा राहुर्दिवाकरम्।  
उत्क्रुश्य चाब्रवीद् वाक्यं कुरुराजमिदं पुनः ॥ २३ ॥

श्रुत्वा कृष्णौ मया ग्रस्तं सौभद्रमतिमानिनौ।  
गमिष्यतः प्रेतलोकं जीवलोकान्न संशयः ॥ २४ ॥

तौ च श्रुत्वा मृतौ व्यक्तं पाण्डोः क्षेत्रोद्भवाः सुताः।  
एकाह्ना ससुहृद्वर्गाः क्लैब्याद्धास्यन्ति जीवितम् ॥ २५ ॥

तस्मादस्मिन् हते शत्रौ हताः सर्वेऽहितास्तव।  
शिवेन मां ध्याहि राजन्नेष हन्मि रिपूंस्तव ॥ २६ ॥

एवमुक्त्वानदद् राजन् पुत्रो दुःशासनस्तव।  
सौभद्रमभ्ययात् क्रुद्धः शरवर्षैरवाकिरन् ॥ २७ ॥

तमतिक्रुद्धमायान्तं तव पुत्रमरिंदमः ।  
अभिमन्युः शरैस्तीक्ष्णैः षड्विंशत्या समार्पयत् ॥ २८ ॥

दुःशासनस्तु संक्रुद्धः प्रभिन्न इव कुञ्जरः।  
अयोधयत सौभद्रमभिमन्युश्च तं रणे ॥ २९ ॥

तौ मण्डलानि चित्राणि रथाभ्यां सव्यदक्षिणम्।  
चरमाणावयुध्येतां रथशिक्षाविशारदौ ॥ ३० ॥

अथ पणवमृदङ्गदुन्दुभीनां  
क्रकचमहानकभेरिझर्झराणाम् ।  
निनदमतिभृशं नराः प्रचक्रु-  
र्लवणजलोद्भवसिंहनादमिश्रम् ॥ ३१ ॥