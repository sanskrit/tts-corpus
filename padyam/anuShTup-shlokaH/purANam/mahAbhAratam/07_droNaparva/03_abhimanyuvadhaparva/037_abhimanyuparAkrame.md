+++
title_full = "037 अभिमन्युका पराक्रम, उसके द्वारा अश्मक-पुत्रका वध, शल्यका मूर्च्छित होना और कौरव-सेनाका पलायन"
title = "०३७ अभिमन्युपराक्रमे"

+++


तां प्रभग्नां चमूं दृष्ट्वा सौभद्रेणामितौजसा।  
दुर्योधनो भृशं क्रुद्धः स्वयं सौभद्रमभ्ययात् ॥ १ ॥

ततो राजानमावृत्तं सौभद्रं प्रति संयुगे।  
दृष्ट्वा द्रोणोऽब्रवीद् योधान् परीप्सध्वं नराधिपम् ॥ २ ॥

पुराभिमन्युर्लक्ष्यं नः पश्यतां हन्ति वीर्यवान्।  
तमाद्रवत मा भैष्ट क्षिप्रं रक्षत कौरवम् ॥ ३ ॥

ततः कृतज्ञा बलिनः सुहृदो जितकाशिनः।  
त्रास्यमाना भयाद् वीरं परिवव्रुस्तवात्मजम् ॥ ४ ॥

द्रोणो द्रौणिः कृपः कर्णः कृतवर्मा च सौबलः।  
बृहद्बलो मद्रराजो भूरिर्भूरिश्रवाः शलः ॥ ५ ॥  
पौरवो वृषसेनश्च विसृजन्तः शिताञ्छरान्।  
सौभद्रं शरवर्षेण महता समवाकिरन् ॥ ६ ॥

सम्मोहयित्वा तमथ दुर्योधनममोचयन् ।  
आस्याद् ग्रासमिवाक्षिप्तं ममृषे नार्जुनात्मजः ॥ ७ ॥

ताञ्छरौघेण महता साश्वसूतान् महारथान्।  
विमुखीकृत्य सौभद्रः सिंहनादमथानदत् ॥ ८ ॥

तस्य नादं ततः श्रुत्वा सिंहस्येवामिषैषिणः।  
नामृष्यन्त सुसंरब्धाः पुनर्द्रोणमुखा रथाः ॥ ९ ॥

त एनं कोष्ठकीकृत्य रथवंशेन मारिष।  
व्यसृजन्निषुजालानि नानालिङ्गानि सङ्घशः ॥ १० ॥

तान्यन्तरिक्षे चिच्छेद पौत्रस्ते निशितैः शरैः।  
तांश्चैव प्रतिविव्याध तदद्भुतमिवाभवत् ॥ ११ ॥

ततस्ते कोपितास्तेन शरैराशीविषोपमैः ।  
परिवव्रुर्जिघांसन्तः सौभद्रमपराजितम् ॥ १२ ॥

समुद्रमिव पर्यस्तं त्वदीयं तं बलार्णवम्।  
दधारैकोऽऽर्जुनिर्बाणैर्वेलेव भरतर्षभ ॥ १३ ॥

शूराणां युध्यमानानां निघ्नतामितरेतरम् ।  
अभिमन्योः परेषां च नासीत्‌ कश्चित्‌ पराङ्‌मुखः ॥ १४ ॥

तस्मिंस्तु घोरे संग्रामे वर्तमाने भयंकरे।  
दुःसहो नवभिर्बाणैरभिमन्युमविध्यत ॥ १५ ॥  
दुःशासनो द्वादशभिः कृपः शारद्वतस्त्रिभिः।  
द्रोणस्तु सप्तदशभिः शरैराशीविषोपमैः ॥ १६ ॥

विविंशतिस्तु सप्तत्या कृतवर्मा च सप्तभिः।  
बृहद्बलस्तथाष्टाभिरश्वत्थामा च सप्तभिः ॥ १७ ॥  
भूरिश्रवास्त्रिभिर्बाणैर्मद्रेशः षड्‌भिराशुगैः ।  
द्वाभ्यां शराभ्यां शकुनिस्त्रिभिर्दुर्योधनो नृपः ॥ १८ ॥

स तु तान् प्रतिविव्याध त्रिभिस्त्रिभिरजिह्मगैः।  
नृत्यन्निव महाराज चापहस्तः प्रतापवान् ॥ १९ ॥

ततोऽभिमन्युः संक्रुद्धस्त्रास्यमानस्तवात्मजैः ।  
विदर्शयन् वै सुमहच्छिक्षौरसकृतं बलम् ॥ २० ॥

गरुडानिलरंहोभिर्यन्तुर्वाक्यकरैर्हयैः ।  
दान्तैरश्मकदायादस्त्वरमाणो ह्यवारयत् ॥ २१ ॥  
विव्याध दशभिर्बाणैस्तिष्ठ तिष्ठेति चाब्रवीत्।

तस्याभिमन्युर्दशभिर्हयान् सूतं ध्वजं शरैः ॥ २२ ॥  
बाहू धनुः शिरश्चोर्व्यां स्मयमानोऽभ्यपातयत्।

ततस्तस्मिन् हते वीरे सौभद्रेणाश्मकेश्वरे ॥ २३ ॥  
संचचाल बलं सर्वं पलायनपरायणम्।

ततः कर्णः कृपो द्रोणो द्रौणिर्गान्धारराट्‌शलः ॥ २४ ॥  
शल्यो भूरिश्रवाः क्राथः सोमदत्तो विविंशतिः।  
वृषसेनः सुषेणश्च कुण्डभेदी प्रतर्दनः ॥ २५ ॥  
वृन्दारको ललित्थश्च प्रबाहुर्दीर्घलोचनः ।  
दुर्योधनश्च संक्रुद्धः शरवर्षैरवाकिरन् ॥ २६ ॥

सोऽतिविद्धो महेष्वासैरभिमन्युरजिह्मगैः ।  
शरमादत्त कर्णाय वर्मकायावभेदिनम् ॥ २७ ॥

तस्य भित्त्वा तनुत्राणं देहं निर्भिद्य चाशुगः।  
प्राविशद् धरणीं वेगाद् वल्मीकमिव पन्नगः ॥ २८ ॥

स तेनातिप्रहारेण व्यथितो विह्वलन्निव।  
संचचाल रणे कर्णः क्षितिकम्पे यथाचलः ॥ २९ ॥

तथान्यैर्निशितैर्बाणैः सुषेणं दीर्घलोचनम् ।  
कुण्डभेदिं च संक्रुद्धस्त्रिभिस्त्रीनवधीद् बली ॥ ३० ॥

कर्णस्तं पञ्चविंशत्या नाराचानां समार्पयत्।  
अश्वत्थामा च विंशत्या कृतवर्मा च सप्तभिः ॥ ३१ ॥

स शराचितसर्वाङ्गः क्रुद्धः शक्रात्मजात्मजः।  
विचरन् ददृशे सैन्ये पाशहस्त इवान्तकः ॥ ३२ ॥

शल्यं च शरवर्षेण समीपस्थमवाकिरत्।  
उदक्रोशन्महाबाहुस्तव सैन्यानि भीषयन् ॥ ३३ ॥

ततः स विद्धोऽस्त्रविदा मर्मभिद्भिरजिह्मगैः।  
शल्यो राजन् रथोपस्थे निषसाद मुमोह च ॥ ३४ ॥

तं हि दृष्ट्वा तथा विद्धं सौभद्रेण यशस्विना।  
सम्प्राद्रवच्चमूः सर्वा भारद्वाजस्य पश्यतः ॥ ३५ ॥

सम्प्रेक्ष्य तं महाबाहुं रुक्मपुङ्खैः समावृतम्।  
त्वदीयाः प्रपलायन्ते मृगाः सिंहार्दिता इव ॥ ३६ ॥

स तु रणयशसाभिपूज्यमानः  
पितृसुरचारणसिद्धयक्षसंघैः ।  
अवनितलगतैश्च भूतसङ्घै-  
रतिविबभौ हुतभुग्यथाऽऽज्यसिक्तः ॥ ३७ ॥