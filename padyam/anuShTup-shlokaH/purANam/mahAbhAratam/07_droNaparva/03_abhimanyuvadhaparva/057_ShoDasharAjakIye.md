+++
title_full = "057 राजा पौरवके अद्\u200cभुत दानका वृत्तान्त"
title = "०५७ षोडशराजकीये"

+++


राजानं पौरवं वीरं मृतं सृञ्जय शुश्रुम।  
सहस्रं यः सहस्राणां श्वेतानश्वानवासृजत् ॥ १ ॥

तस्याश्वमेधे राजर्षेर्देशाद्देशात् समीयुषाम् ।  
शिक्षाक्षरविधिज्ञानां नासीत् संख्या विपश्चिताम् ॥ २ ॥

वेदविद्याव्रतस्नाता वदान्याः प्रियदर्शनाः ।  
सुभिक्षाच्छादनगृहाः सुशय्यासनभोजनाः ॥ ३ ॥

नटनर्तकगन्धर्वैः पूर्णकैर्वर्धमानकैः ।  
नित्योद्योगैश्च क्रीडद्भिस्तत्र स्म परिहर्षिताः ॥ ४ ॥

यज्ञे यज्ञे यथाकालं दक्षिणाः सोऽत्यकालयत्।  
द्विपा दशसहस्राख्याः प्रमदाः काञ्चनप्रभाः ॥ ५ ॥  
सध्वजाः सपताकाश्च रथा हेममयास्तथा।  
यः सहस्रं सहस्राणि कन्या हेमविभूषिताः ॥ ६ ॥

धूर्युजाश्वगजारूढाः सगृहक्षेत्रगोशताः ।  
शतं शतसहस्राणि स्वर्णमालिमहात्मनाम् ॥ ७ ॥  
गवां सहस्रानुचरान् दक्षिणामत्यकालयत् ।

हेमशृङ्ग्यो रौप्यखुराः सवत्साः कांस्यदोहनाः ॥ ८ ॥  
दासीदासखरोष्ट्राश्च प्रादादाजाविकं बहु ।

रत्नानां विविधानां च विविधांश्चान्नपर्वतान् ॥ ९ ॥  
तस्मिन् संवितते यज्ञे दक्षिणामत्यकालयत्।

तत्रास्य गाथा गायन्ति ये पुराणविदो जनाः ॥ १० ॥

अङ्गस्य यजमानस्य स्वधर्माधिगताः शुभाः।  
गुणोत्तरास्तु क्रतवस्तस्यासन् सार्वकामिकाः ॥ ११ ॥

स चेन्ममार सृञ्जय चतुर्भद्रतरस्त्वया।  
पुत्रात् पुण्यतरस्तुभ्यं मा पुत्रमनुतप्यथाः।  
अयज्वानमदाक्षिण्यमभि श्वैत्येत्युदाहरत् ॥ १२ ॥