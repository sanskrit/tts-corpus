+++
title_full = "066 राजा गयका चरित्र"
title = "०६६ षोडशराजकीये"

+++


गयं चामूर्तरयसं मृतं सृञ्जय शुश्रुम।  
यो वै वर्षशतं राजा हुतशिष्टाशनोऽभवत् ॥ १ ॥

तस्मै ह्यग्निर्वरं प्रादात् ततो वव्रे वरं गयः।  
तपसा ब्रह्मचर्येण व्रतेन नियमेन च ॥ २ ॥  
गुरूणां च प्रसादेन वेदानिच्छामि वेदितुम्।  
स्वधर्मेणाविहिंस्यान्यान् धनमिच्छामि चाक्षयम् ॥ ३ ॥  
विप्रेषु ददतश्चैव श्रद्धा भवतु नित्यशः।  
अनन्यासु सवर्णासु पुत्रजन्म च मे भवेत् ॥ ४ ॥  
अन्नं मे ददतः श्रद्धा धर्मे मे रमतां मनः।  
अविघ्नं चास्तु मे नित्यं धर्मकार्येषु पावक ॥ ५ ॥

तथा भविष्यतीत्युक्त्वा तत्रैवान्तरधीयत ।  
गयो ह्यवाप्य तत् सर्वं धर्मेणारीनजीजयत् ॥ ६ ॥

स दर्शपौर्णमासाभ्यां कालेष्वाग्रयणेन च।  
चातुर्मास्यैश्च विविधैर्यज्ञैश्चावाप्तदक्षिणैः ॥ ७ ॥  
अयजच्छ्रद्धया राजा परिसंवत्सरान् शतम्।

गवां शतसहस्राणि शतमश्वशतानि च ॥ ८ ॥  
शतं निष्कसहस्राणि गवां चाप्ययुतानि षट्।  
उत्थायोत्थाय स प्रादात् परिसंवत्सरान् शतम् ॥ ९ ॥

नक्षत्रेषु च सर्वेषु ददन्नक्षत्रदक्षिणाः।  
ईजे च विविधैर्यज्ञैर्यथा सोमोऽङ्गिरा यथा ॥ १० ॥

सौवर्णां पृथिवीं कृत्वा य इमां मणिशर्कराम्।  
विप्रेभ्यः प्राददद् राजा सोऽश्वमेधे महामखे ॥ ११ ॥

जाम्बूनदमया यूपाः सर्वे रत्नपरिच्छदाः।  
गयस्यासन् समृद्धास्तु सर्वभूतमनोहराः ॥ १२ ॥

सर्वकामसमृद्धं च प्रादादन्नं गयस्तदा।  
ब्राह्मणेभ्यः प्रहृष्टेभ्यः सर्वभूतेभ्य एव च ॥ १३ ॥

स समुद्रवनद्वीपनदीनदवनेषु च ।  
नगरेषु च राष्ट्रेषु दिवि व्योम्नि च येऽवसन् ॥ १४ ॥  
भूतग्रामाश्च विविधाः संतृप्ता यज्ञसम्पदा।  
गयस्य सदृशो यज्ञो नास्त्यन्य इति तेऽब्रुवन् ॥ १५ ॥

षट्त्रिंशद् योजनायामा त्रिंशद् योजनमायता।  
पश्चात् पुरश्चतुर्विंशद् वेदी ह्यासीद्धिरण्मयी ॥ १६ ॥  
गयस्य यजमानस्य मुक्तावज्रमणिस्तृता ।  
प्रादात् स ब्राह्मणेभ्योऽथ वासांस्याभरणानि च ॥ १७ ॥  
यथोक्ता दक्षिणाश्चान्या विप्रेभ्यो भूरिदक्षिणः।

यत्र भोजनशिष्टस्य पर्वताः पञ्चविंशतिः ॥ १८ ॥  
कुल्याः कुशलवाहिन्यो रसानामभवंस्तदा ।  
वस्त्राभरणगन्धानां राशयश्च पृथग्विधाः ॥ १९ ॥

यस्य प्रभावाच्च गयस्त्रिषु लोकेषु विश्रुतः।  
वटश्चाक्षय्यकरणः पुण्यं ब्रह्मसरश्च तत् ॥ २० ॥

स चेन्ममार सृञ्जय चतुर्भद्रतरस्त्वया।  
पुत्रात् पुण्यतरस्तुभ्यं मा पुत्रमनुतप्यथाः।  
अयज्वानमदाक्षिण्यमभि श्वैत्येत्युदाहरत् ॥ २१ ॥