+++
title_full = "041 अभिमन्युके द्वारा कर्णके भाईका वध तथा कौरव-सेनाका संहार और पलायन"
title = "०४१ अभिमन्युपराक्रमे"

+++


सोऽतिगर्जन् धनुष्पाणिर्ज्यां विकर्षन् पुनः पुनः।  
तयोर्महात्मनोस्तूर्णं रथान्तरमवापतत् ॥ १ ॥

सोऽविध्यद् दशभिर्बाणैरभिमन्युं दुरासदम् ।  
सच्छत्रध्वजयन्तारं साश्वमाशु स्मयन्निव ॥ २ ॥

पितृपैतामहं कर्म कुर्वाणमतिमानुषम् ।  
दृष्ट्वार्दितं शरैः कार्ष्णिं त्वदीया हृषिताऽभवन् ॥ ३ ॥

तस्याभिमन्युरायम्य स्मयन्नेकेन पत्रिणा ।  
शिरः प्रच्यावयामास तद्रथात् प्रापतद् भुवि ॥ ४ ॥  
कर्णिकारमिवाधूतं वातेनापतितं नगात् ।

भ्रातरं निहतं दृष्ट्वा राजन् कर्णो व्यथां ययौ ॥ ५ ॥  
विमुखीकृत्य कर्णं तु सौभद्रः कङ्कपत्रिभिः।  
अन्यानपि महेष्वासांस्तूर्णमेवाभिदुद्रुवे ॥ ६ ॥

ततस्तद् विततं सैन्यं हस्त्यश्वरथपत्तिमत्।  
क्रुद्धोऽभिमन्युरभिनत् तिग्मतेजा महारथः ॥ ७ ॥

कर्णस्तु बहुभिर्बाणैरर्द्यमानोऽभिमन्युना ।  
अपायाज्जवनैरश्वैस्ततोऽनीकमभज्यत ॥ ८ ॥

शलभैरिव चाकाशे धाराभिरिव चावृते।  
अभिमन्योः शरै राजन् न प्राज्ञायत किंचन ॥ ९ ॥

तावकानां तु योधानां वध्यतां निशितैः शरैः।  
अन्यत्र सैन्धवाद् राजन् न स्म कश्चिदतिष्ठत ॥ १० ॥

सौभद्रस्तु ततः शङ्खं प्रध्माप्य पुरुषर्षभः।  
शीघ्रमभ्यपतत् सेनां भारतीं भरतर्षभ ॥ ११ ॥

स कक्षेऽग्निरिवोत्सृष्टो निर्दहंस्तरसा रिपून्।  
मध्ये भारतसैन्यानामार्जुनिः पर्यवर्तत ॥ १२ ॥

रथनागाश्वमनुजानर्दयन् निशितैः शरैः ।  
सम्प्रविश्याकरोद् भूमिं कबन्धगणसंकुलाम् ॥ १३ ॥

सौभद्रचापप्रभवैर्निकृत्ताः परमेषुभिः ।  
स्वानेवाभिमुखान् घ्नन्तः प्राद्रवन् जीवितार्थिनः ॥ १४ ॥

ते घोरा रौद्रकर्माणो विपाठा बहवः शिताः।  
निघ्नन्तो रथनागाश्वान् जग्मुराशु वसुंधराम् ॥ १५ ॥

सायुधाः साङ्‌गुलित्राणाः सगदाः साङ्गदा रणे।  
दृश्यन्ते बाहवश्छिन्ना हेमाभरणभूषिताः ॥ १६ ॥

शराश्चापानि खड्‌गाश्च शरीराणि शिरांसि च।  
सकुण्डलानि स्रग्वीणि भूमावासन् सहस्रशः ॥ १७ ॥

सोपस्करैरधिष्ठानैरीषादण्डैश्च बन्धुरैः ।  
अक्षैर्विमथितैश्चक्रैर्बहुधा पतितैर्युगैः ॥ १८ ॥  
शक्तिचापासिभिश्चैव पतितैश्च महाध्वजैः ।  
चर्मचापशरैश्चैव व्यवकीर्णैः समन्ततः ॥ १९ ॥  
निहतैः क्षत्रियैरश्वैर्वारणैश्च विशाम्पते ।  
अगम्यरूपा पृथिवी क्षणेनासीत् सुदारुणा ॥ २० ॥

वध्यतां राजपुत्राणां क्रन्दतामितरेतरम् ।  
प्रादुरासीन्महाशब्दो भीरूणां भयवर्धनः ॥ २१ ॥

स शब्दो भरतश्रेष्ठ दिशः सर्वा व्यनादयत्।  
सौभद्रश्चाद्रवत् सेनां घ्नन् वराश्वरथद्विपान् ॥ २२ ॥

कक्षमग्निरिवोत्सृष्टो निर्दहंस्तरसा रिपून् ।  
मध्ये भारतसैन्यानामार्जुनिः प्रत्यदृश्यत ॥ २३ ॥

विचरन्तं दिशः सर्वाः प्रदिशश्चापि भारत।  
तं तदा नानुपश्यामः सैन्ये च रजसाऽऽवृते ॥ २४ ॥

आददानं गजाश्वानां नृणां चायूंषि भारत।  
क्षणेन भूयः पश्यामः सूर्यं मध्यंदिने यथा ॥ २५ ॥  
अभिमन्युं महाराज प्रतपन्तं द्विषद्‌गणान्।  
स वासवसमः संख्ये वासवस्यात्मजात्मजः।  
अभिमन्युर्महाराज सैन्यमध्ये व्यरोचत ॥ २६ ॥  
(यथा पुरा वह्निसुतोऽसुरसैन्येषु वीर्यवान्।)