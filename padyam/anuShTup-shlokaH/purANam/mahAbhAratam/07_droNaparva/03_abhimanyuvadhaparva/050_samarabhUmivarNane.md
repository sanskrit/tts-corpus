+++
title_full = "050 तीसरे (तेरहवें) दिनके युद्धकी समाप्तिपर सेनाका शिविरको प्रस्थान एवं रणभूमिका वर्णन"
title = "०५० समरभूमिवर्णने"

+++


वयं तु प्रवरं हत्वा तेषां तैः शरपीडिताः।  
निवेशायाभ्युपायामः सायाह्ने रुधिरोक्षिताः ॥ १ ॥

निरीक्षमाणास्तु वयं परे चायोधनं शनैः।  
अपयाता महाराज ग्लानिं प्राप्ता विचेतसः ॥ २ ॥

ततो निशाया दिवसस्य चाशिवः  
शिवारुतैः संधिरवर्तताद्भुतः ।  
कुशेशयापीडनिभे दिवाकरे  
विलम्बमानेऽस्तमुपेत्य पर्वतम् ॥ ३ ॥

वरासिशक्त्यृष्टिवरूथचर्मणां  
विभूषणानां च समाक्षिपन् प्रभाः।  
दिवं च भूमिं च समानयन्निव  
प्रियां तनुं भानुरुपैति पावकम् ॥ ४ ॥

महाभ्रकूटाचलशृङ्गसंनिभै-  
र्गजैरनेकैरिव वज्रपातितैः ।  
स वैजयन्त्यङ्कुशवर्मयन्तृभि-  
र्निपातितैर्नष्टगतिश्चिता क्षितिः ॥ ५ ॥

हतेश्वरैश्चूर्णितपत्त्युपस्करै-  
र्हताश्वसूतैर्विपताककेतुभिः ।  
महारथैर्भूः शुशुभे विचूर्णितैः  
पुरैरिवामित्रहतैर्नराधिप ॥ ६ ॥

रथाश्ववृन्दैः सह सादिभिर्हतैः  
प्रविद्धभाण्डाभरणैः पृथग्विधैः ।  
निरस्तजिह्वादशनान्त्रलोचनै-  
र्धरा बभौ घोरविरूपदर्शना ॥ ७ ॥

प्रविद्धवर्माभरणाम्बरायुधा  
विपन्नहस्त्यश्वरथानुगा नराः ।  
महार्हशय्यास्तरणोचितास्तदा  
क्षितावनाथा इव शेरते हताः ॥ ८ ॥

अतीव हृष्टाः श्वशृगालवायसा  
बकाः सुपर्णाश्च वृकास्तरक्षवः ।  
वयांस्यसृक्पान्यथ रक्षसां गणाः  
पिशाचसंघाश्च सुदारुणा रणे ॥ ९ ॥

त्वचो विनिर्भिद्य पिबन् वसामसृक्  
तथैव मज्जाः पिशितानि चाश्नुवन्।  
वपां विलुम्पन्ति हसन्ति गान्ति च  
प्रकर्षमाणाः कुणपान्यनेकशः ॥ १० ॥

शरीरसंघातवहा ह्यसृग्जला  
रथोडुपा कुञ्जरशैलसङ्कटा ।  
मनुष्यशीर्षोपलमांसकर्दमा  
प्रविद्धनानाविधशस्त्रमालिनी ॥ ११ ॥  
भयावहा वैतरणीव दुस्तरा  
प्रवर्तिता योधवरैस्तदा नदी ।  
उवाह मध्येन रणाजिरे भृशं  
भयावहा जीवमृतप्रवाहिनी ॥ १२ ॥

पिबन्ति चाश्नन्ति च यत्र दुर्दृशाः  
पिशाचसंघास्तु नदन्ति भैरवाः ।  
सुनन्दिताः प्राणभृतां क्षयङ्कराः  
समानभक्षाः श्वशृगालपक्षिणः ॥ १३ ॥

तथा तदायोधनमुग्रदर्शनं  
निशामुखे पितृपतिराष्ट्रवर्धनम् ।  
निरीक्षमाणाः शनकैर्जहुर्नराः  
समुत्थिता नृत्तकबन्धसंकुलम् ॥ १४ ॥

अपेतविध्वस्तमहार्हभूषणं  
निपातितं शक्रसमं महाबलम् ।  
रणेऽभिमन्युं ददृशुस्तदा जना  
व्यपोढहव्यं सदसीव पावकम् ॥ १५ ॥