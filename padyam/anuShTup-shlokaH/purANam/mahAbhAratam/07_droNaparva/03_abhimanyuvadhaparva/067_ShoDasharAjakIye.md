+++
title_full = "067 राजा रन्तिदेवकी महत्ता"
title = "०६७ षोडशराजकीये"

+++


सांकृतिं रन्तिदेवं च मृतं सृञ्जय शुश्रुम।  
यस्य द्विशतसाहस्रा आसन् सूदा महात्मनः ॥ १ ॥  
गृहानभ्यागतान् विप्रानतिथीन् परिवेषकाः ।  
पक्वापक्वं दिवारात्रं वरान्नममृतोपमम् ॥ २ ॥

न्यायेनाधिगतं वित्तं ब्राह्मणेभ्यो ह्यमन्यत।  
वेदानधीत्य धर्मेण यश्चक्रे द्विषतो वशे ॥ ३ ॥

ब्राह्मणेभ्यो ददन्निष्कान् सौवर्णान् स प्रभावतः।  
तुभ्यं निष्कं तुभ्यं निष्कमिति ह स्म प्रभाषते ॥ ४ ॥

तुभ्यं तुभ्यमिति प्रादान्निष्कान् निष्कान् सहस्रशः।  
ततः पुनः समाश्वास्य निष्कानेव प्रयच्छति ॥ ५ ॥

अल्पं दत्तं मयाद्येति निष्ककोटिं सहस्रशः।  
एकाह्ना दास्यति पुनः कोऽन्यस्तत् सम्प्रदास्यति ॥ ६ ॥

द्विजपाणिवियोगेन दुःखं मे शाश्वतं महत्।  
भविष्यति न संदेह एवं राजाददद् वसु ॥ ७ ॥

सहस्रशश्च सौवर्णान् वृषभान् गोशतानुगान्।  
साष्टं शतं सुवर्णानां निष्कमाहुर्धनं तथा ॥ ८ ॥

अध्यर्धमासमददद् ब्राह्मणेभ्यः शतं समाः।  
अग्निहोत्रोपकरणं यज्ञोपकरणं च यत् ॥ ९ ॥

ऋषिभ्यः करकान् कुम्भान् स्थालीः पिठरमेव च।  
शयनासनयानानि प्रासादांश्च गृहाणि च ॥ १० ॥  
वृक्षांश्च विविधान् दद्यादन्नानि च धनानि च।  
सर्वं सौवर्णमेवासीद् रन्तिदेवस्य धीमतः ॥ ११ ॥

तत्रास्य गाथा गायन्ति ये पुराणविदो जनाः।  
रन्तिदेवस्य तां दृष्ट्वा समृद्धिमतिमानुषीम् ॥ १२ ॥

नैतादृशं दृष्टपूर्वं कुबेरसदनेष्वपि ।  
धनं च पूर्यमाणं नः किं पुनर्मनुजेष्विति ॥ १३ ॥

व्यक्तं वस्वोकसारेयमित्यूचुस्तत्र विस्मिताः ।

सांकृते रन्तिदेवस्य यां रात्रिमतिथिर्वसेत् ॥ १४ ॥  
आलभ्यन्त तदा गावः सहस्राण्येकविंशतिः।

तत्र स्म सूदाः क्रोशन्ति  
सुमृष्टमणिकुण्डलाः ॥ १५ ॥  
सूपं भूयिष्ठमश्नीध्वं  
नाद्य मासं यथा पुरा।

रन्तिदेवस्य यत् किंचित्  
सौवर्णमभवत् तदा ॥ १६ ॥  
तत् सर्वं वितते यज्ञे ब्राह्मणेभ्यो ह्यमन्यत।

प्रत्यक्षं तस्य हव्यानि प्रतिगृह्णन्ति देवताः ॥ १७ ॥  
कव्यानि पितरः काले सर्वकामान् द्विजोत्तमाः।

स चेन्ममार सृञ्जय चतुर्भद्रतरस्त्वया ॥ १८ ॥  
पुत्रात् पुण्यतरस्तुभ्यं मा पुत्रमनुतप्यथाः।  
अयज्वानमदाक्षिण्यमभि श्वैत्येत्युदाहरत् ॥ १९ ॥