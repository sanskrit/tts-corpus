+++
title_full = "033 दुर्योधनका उपालम्भ, द्रोणाचार्यकी प्रतिज्ञा और अभिमन्युवधके वृत्तान्तका संक्षेपसे वर्णन"
title = "०३३ अभिमन्युवधसंक्षेपकथने"

+++


पूर्वमस्मासु भग्नेषु फाल्गुनेनामितौजसा ।  
द्रोणे च मोघसंकल्पे रक्षिते च युधिष्ठिरे ॥ १ ॥  
सर्वे विध्वस्तकवचास्तावका युधि निर्जिताः।  
रजस्वला भृशोद्विग्ना वीक्षमाणा दिशो दश ॥ २ ॥  
अवहारं ततः कृत्वा भारद्वाजस्य सम्मते।  
लब्धलक्ष्यैः शरैर्भिन्ना भृशावहसिता रणे ॥ ३ ॥

श्लाघमानेषु भूतेषु फाल्गुनस्यामितान् गुणान्।  
केशवस्य च सौहार्दे कीर्त्यमानेऽर्जुनं प्रति ॥ ४ ॥

अभिशस्ता इवाभूवन् ध्यानमूकत्वमास्थिताः ।  
ततः प्रभातसमये द्रोणं दुर्योधनोऽब्रवीत् ॥ ५ ॥

प्रणयादभिमानाच्च द्विषद्‌वृद्ध्या च दुर्मनाः।  
शृण्वतां सर्वयोधानां संरब्धो वाक्यकोविदः ॥ ६ ॥

नूनं वयं वध्यपक्षे भवतो द्विजसत्तम।  
तथा हि नाग्रहीः प्राप्तं समीपेऽद्य युधिष्ठिरम् ॥ ७ ॥

इच्छतस्ते न मुच्येत चक्षुःप्राप्तो रणे रिपुः।  
जिघृक्षतो रक्ष्यमाणः सामरैरपि पाण्डवैः ॥ ८ ॥

वरं दत्त्वा मम प्रीतः पश्चाद् विकृतवानसि।  
आशाभङ्गं न कुर्वन्ति भक्तस्यार्याः कथंचन ॥ ९ ॥

ततोऽप्रीतस्तथोक्तः सन् भारद्वाजोऽब्रवीन्नृपम् ।  
नाईसे मां तथा ज्ञातुं घटमानं तव प्रिये ॥ १० ॥

ससुरासुरगन्धर्वाः सयक्षोरगराक्षसाः ।  
नालं लोका रणे जेतुं पाल्यमानं किरीटिना ॥ ११ ॥

विश्वसृग् यत्र गोविन्दः पृतनानीस्तथार्जुनः।  
तत्र कस्य बलं क्रामेदन्यत्र त्र्यम्बकात् प्रभोः ॥ १२ ॥

सत्यं तात ब्रवीम्यद्य नैतज्जात्वन्यथा भवेत्।  
अद्यैकं प्रवरं कंचित् पातयिष्ये महारथम् ॥ १३ ॥

तं च व्यूहं विधास्यामि योऽभेद्यस्त्रिदशैरपि।  
योगेन केनचिद् राजन्नर्जुनस्त्वपनीयताम् ॥ १४ ॥

न ह्यज्ञातमसाध्यं वा तस्य संख्येऽस्ति किंचन।  
तेन ह्युपात्तं सकलं सर्वज्ञानमितस्ततः ॥ १५ ॥

द्रोणेन व्याहृते त्वेवं संशप्तकगणाः पुनः।  
आह्वयन्नर्जुनं संख्ये दक्षिणामभितो दिशम् ॥ १६ ॥

ततोऽर्जुनस्याथ परैः सार्धं समभवद् रणः।  
तादृशो यादृशो नान्यः श्रुतो दृष्टोऽपि वा क्वचित् ॥ १७ ॥

तत्र द्रोणेन विहितो व्यूहो राजन् व्यरोचत।  
चरन् मध्यंदिने सूर्यः प्रतपन्निव दुर्दृशः ॥ १८ ॥

तं चाभिमन्युर्वचनात् पितुर्ज्येष्ठस्य भारत।  
बिभेद दुर्भिदं संख्ये चक्रव्यूहमनेकधा ॥ १९ ॥

स कृत्वा दुष्करं कर्म हत्वा वीरान् सहस्रशः।  
षट्सु वीरेषु संसक्तो दौःशासनिवशं गतः ॥ २० ॥

सौभद्रः पृथिवीपाल जहौ प्राणान् परंतपः।  
वयं परमसंहृष्टाः पाण्डवाः शोककर्शिताः।  
सौभद्रे निहते राजन्नवहारमकुर्महि ॥ २१ ॥

पुत्रं पुरुषसिंहस्य संजयाप्राप्तयौवनम् ।  
रणे विनिहतं श्रुत्वा भृशं मे दीर्यते मनः ॥ २२ ॥

दारुणः क्षत्रधर्मोऽयं विहितो धर्मकर्तृभिः।  
यत्र राज्येप्सवः शूरा बाले शस्त्रमपातयन् ॥ २३ ॥

बालमत्यन्तसुखिनं विचरन्तमभीतवत् ।  
कृतास्त्रा बहवो जघ्नुर्ब्रूहि गावल्गणे कथम् ॥ २४ ॥

बिभित्सता रथानीकं सौभद्रेणामितौजसा ।  
विक्रीडितं यथा संख्ये तन्ममाचक्ष्व संजय ॥ २५ ॥

यन्मां पृच्छसि राजेन्द्र सौभद्रस्य निपातनम्।  
तत् ते कार्त्स्न्येन वक्ष्यामि शृणु राजन् समाहितः ॥ २६ ॥

विक्रीडितं कुमारेण यथानीकं बिभित्सता।  
आरुग्णाश्च यथा वीरा दुःसाध्याश्चापि विप्लवे ॥ २७ ॥

दावाग्न्यभिपरीतानां भूरिगुल्मतृणद्रुमे ।  
वनौकसामिवारण्ये त्वदीयानामभूद् भयम् ॥ २८ ॥