+++
title_full = "060 राजा भगीरथका चरित्र"
title = "०६० षोडशराजकीये"

+++


भगीरथं च राजानं मृतं सृञ्जय शुश्रुम।  
(परित्राणाय पूर्वेषां येन गङ्गावतारिता।  
यस्येन्द्रो बाहुवीर्येण प्रीतो राज्ञो महात्मनः॥  
योऽश्वमेधशतैरीजे समाप्तवरदक्षिणैः ।  
हविर्मन्त्रान्नसम्पन्नैर्देवानामादधान्मुदम् ॥  
यस्येन्द्रो वितते यज्ञे सोमं पीत्वा मदोत्कटः।  
असुराणां सहस्राणि बहूनि च सुरेश्वरः॥  
अजयद् बाहुवीर्येण भगवाल्ँलोकपूजितः ।)  
येन भागीरथी गङ्गा चयनैः काञ्चनैश्चिता ॥ १ ॥

यः सहस्रं सहस्राणां कन्या हेमविभूषिताः।  
राज्ञश्च राजपुत्रांश्च ब्राह्मणेभ्यो ह्यमन्यत ॥ २ ॥

सर्वा रथगताः कन्या रथाः सर्वे चतुर्युजः।  
रथे रथे शतं नागाः सर्वे वै हेममालिनः ॥ ३ ॥

सहस्रमश्वाश्चैकैकं गजानां पृष्ठतोऽन्वयुः ।  
अश्वे अश्वे शतं गावो गवां पश्चादजाविकम् ॥ ४ ॥

तेनाक्रान्ता जलौघेन दक्षिणा भूयसीर्ददत्।  
उपह्वरेऽतिव्यथिता तस्याङ्के निषसाद ह ॥ ५ ॥

तथा भागीरथी गङ्गा उर्वशी चाभवत् पुरा।  
दुहितृत्वं गता राज्ञः पुत्रत्वमगमत् तदा ॥ ६ ॥

तां तु गाथां जगुः प्रीता गन्धर्वाः सूर्यवर्चसः।  
पितृदेवमनुष्याणां शृण्वतां वल्गुवादिनः ॥ ७ ॥

भगीरथं यजमानमैक्ष्वाकुं भूरिदक्षिणम् ।  
गङ्गा समुद्रगा देवी वव्रे पितरमीश्वरम् ॥ ८ ॥

तस्य सेन्द्रैः सुरगणैर्देवैर्यबः स्वलङ्कृतः।  
सम्यक्परिगृहीतश्च शान्तविघ्नो निरामयः ॥ ९ ॥

यो य इच्छेत विप्रो वै यत्र यत्रात्मनः प्रियम्।  
भगीरथस्तदा प्रीतस्तत्र तत्राददद् वशी ॥ १० ॥

नादेयं ब्राह्मणस्यासीद्‌ यस्य यत्स्यात् प्रियं धनम्।  
सोऽपि विप्रप्रसादेन ब्रह्मलोकं गतो नृपः ॥ ११ ॥

येन यातौ मखमुखौ दिशाशाविह पादपाः।  
तेनावस्थातुमिच्छन्ति तं गत्वा राजमीश्वरम् ॥ १२ ॥

स चेन्ममार सृञ्जय चतुर्भद्रतरस्त्वया।  
पुत्रात् पुण्यतरस्तुभ्यं मा पुत्रमनुतप्यथाः ॥ १३ ॥  
अयज्वानमदाक्षिण्यमभि श्वैत्येत्युदाहरत् ।