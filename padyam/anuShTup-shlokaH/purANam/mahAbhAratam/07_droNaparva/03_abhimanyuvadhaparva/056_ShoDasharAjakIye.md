+++
title_full = "056 राजा सुहोत्रकी दानशीलता"
title = "०५६ षोडशराजकीये"

+++


सुहोत्रं नाम राजानं मृतं सृञ्जय शुश्रुम।  
एकवीरमशक्यं तममरैरभिवीक्षितुम् ॥ १ ॥

यः प्राप्य राज्यं धर्मेण ऋत्विग्ब्रह्मपुरोहितान्।  
अपृच्छदात्मनः श्रेयः पृष्ट्वा तेषां मते स्थितः ॥ २ ॥

प्रजानां पालनं धर्मो दानमिज्या द्विषज्जयः।  
एतत् सुहोत्रो विज्ञाय धर्मेणैच्छद् धनागमम् ॥ ३ ॥

धर्मेणाराधयन् देवान्  
बाणैः शत्रूञ्जयंस्तथा ।  
सर्वाण्यपि च भूतानि  
स्वगुणैरप्यरञ्जयत् ॥ ४ ॥  
यो भुक्त्वेमां वसुमतीं  
म्लेच्छाटविकवर्जिताम् ।  
यस्मै ववर्ष पर्जन्यो  
हिरण्यं परिवत्सरान् ॥ ५ ॥

हैरण्यास्तत्र वाहिन्यः स्वैरिण्यो व्यवहन् पुरा।  
ग्राहान् कर्कटकांश्चैव मत्स्यांश्च विविधान् बहून् ॥ ६ ॥

कामान् वर्षति पर्जन्यो रूप्याणि विविधानि च।  
सौवर्णान्यप्रमेयाणि वाप्यश्च क्रोशसम्मिताः ॥ ७ ॥

सहस्रं वामनान् कुब्जान् नक्रान् मकरकच्छपान्।  
सौवर्णान् विहितान्‌ दृष्ट्वा ततोऽस्मयत वै तदा ॥ ८ ॥

तत् सुवर्णमपर्यन्तं राजर्षिः कुरुजाङ्गले।  
ईजानो वितते यज्ञे ब्राह्मणेभ्यो ह्यमन्यत ॥ ९ ॥

सोऽश्वमेधसहस्रेण राजसूयशतेन च ।  
पुण्यैः क्षत्रिययज्ञैश्च प्रभूतवरदक्षिणैः ॥ १० ॥

काम्यनैमित्तिकाजस्रैरिष्टां गतिमवाप्तवान् ।  
स चेन्ममार सृञ्जय चतुर्भद्रतरस्त्वया ॥ ११ ॥  
पुत्रात् पुण्यतरस्तुभ्यं मा पुत्रमनुतप्यथाः।  
अयज्वानमदाक्षिण्यमभि श्वैत्येत्युदाहरत् ॥ १२ ॥