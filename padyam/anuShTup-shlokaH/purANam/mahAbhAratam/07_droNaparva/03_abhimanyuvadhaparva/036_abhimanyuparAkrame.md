+++
title_full = "036 अभिमन्युका उत्साह तथा उसके द्वारा कौरवोंकी चतुरंगिणी सेनाका संहार"
title = "०३६ अभिमन्युपराक्रमे"

+++


सौभद्रस्तद् वचः श्रुत्वा धर्मराजस्य धीमतः।  
अचोदयत यन्तारं द्रोणानीकाय भारत ॥ १ ॥

तेन संचोद्यमानस्तु याहि याहीति सारथिः।  
प्रत्युवाच ततो राजन्नभिमन्युमिदं वचः ॥ २ ॥

अतिभारोऽयमायुष्मन्नाहितस्त्वयि पाण्डवैः ।  
सम्प्रधार्य क्षणं बुद्ध्या ततस्त्वं योद्धुमर्हसि ॥ ३ ॥

आचार्यो हि कृती द्रोणः परमास्त्रे कृतश्रमः।  
अत्यन्तसुखसंवृद्धस्त्वं चायुद्धविशारदः ॥ ४ ॥

ततोऽभिमन्युः प्रहसन् सारथिं वाक्यमब्रवीत्।  
सारथे को न्वयं द्रोणः समग्रं क्षत्रमेव वा ॥ ५ ॥  
ऐरावतगतं शक्रं सहामरगणैरहम् ।  
अथवा रुद्रमीशानं सर्वभूतगणार्चितम् ।  
योधयेयं रणमुखे न मे क्षत्रेऽद्य विस्मयः ॥ ६ ॥

न ममैतद् द्विषत्सैन्यं कलामर्हति षोडशीम्।  
अपि विश्वजितं विष्णुं मातुलं प्राप्य सूतज ॥ ७ ॥  
पितरं चार्जुनं युद्धे न भीर्मामुपयास्यति।

अभिमन्युश्च तां वाचं कदर्थीकृत्य सारथेः ॥ ८ ॥  
याहीत्येवाब्रवीदेनं द्रोणानीकाय मा चिरम्।

ततः संनोदयामास हयानाशु त्रिहायनान् ॥ ९ ॥  
नातिहृष्टमनाः सूतो हेमभाण्डपरिच्छदान् ।

ते प्रेषिताः सुमित्रेण द्रोणानीकाय वाजिनः ॥ १० ॥  
द्रोणमभ्यद्रवन् राजन् महावेगपराक्रमम् ।

तमुदीक्ष्य तथाऽऽयान्तं सर्वे द्रोणपुरोगमाः।  
अभ्यवर्तन्त कौरव्याः पाण्डवाश्च तमन्वयुः ॥ ११ ॥

स कर्णिकारप्रवरोच्छ्रितध्वजः  
सुवर्णवर्मार्जुनिरर्जुनाद् वरः ।  
युयुत्सया द्रोणमुखान् महारथान्  
समासदत् सिंहशिशुर्यथा द्विपान् ॥ १२ ॥

ते विंशतिपदे यत्ताः सम्प्रहारं प्रचक्रिरे।  
आसीद् गाङ्ग इवावर्तो मुहूर्तमुदधाविव ॥ १३ ॥

शूराणां युध्यमानानां निघ्नतामितेरतरम् ।  
संग्रामस्तुमुलो राजन् प्रावर्तत सुदारुणः ॥ १४ ॥

प्रवर्तमाने संग्रामे तस्मिन्नतिभयंकरे ।  
द्रोणस्य मिषतो व्यूहं भित्वा प्राविशदार्जुनिः ॥ १५ ॥

(तदभेद्यमनाधृष्यं द्रोणानीकं सुदुर्जयम् ।  
भित्त्वाऽऽर्जुनिरसम्भ्रान्तो विवेशाचिन्त्यविक्रमः ॥)

तं प्रविष्टं विनिघ्नन्तं शत्रुसंघान् महाबलम्।  
हस्त्यश्वरथपत्त्यौघाः परिवव्रुरुदायुधाः ॥ १६ ॥

नानावादित्रनिनदैः क्ष्वेडितोत्क्रुष्टगर्जितैः ।  
हुंकारैः सिंहनादैश्च तिष्ठ तिष्ठेति निःस्वनैः ॥ १७ ॥  
घोरैर्हलहलाशब्दैर्मा गास्तिष्ठैहि मामिति ।  
असावहममुत्रेति प्रवदन्तो मुहुर्मुहुः ॥ १८ ॥  
बृंहितैः सिंजितैर्हासैः करनेमिस्वनैरपि ।  
संनादयन्तो वसुधामभिदुद्रुवुरार्जुनिम् ॥ १९ ॥

तेषामापततां वीरः शीघ्रयोधी महाबलः।  
क्षिप्रास्त्रो न्यवधीद् राजन् मर्मज्ञो मर्मभेदिभिः ॥ २० ॥

ते हन्यमाना विवशा नानालिङ्गैः शितैः शरैः।  
अभिपेतुः सुबहुशः शलभा इव पावकम् ॥ २१ ॥

ततस्तेषां शरीरैश्च शरीरावयवैश्च सः।  
संतस्तार क्षितिं क्षिप्रं कुशैर्वेदिमिवाध्वरे ॥ २२ ॥

बद्धगोधाङ्‌गुलित्राणान् सशरासनसायकान् ।  
सासिचर्माङ्कुशाभीषून् सतोमरपरश्वधान् ॥ २३ ॥  
सगदायोगुडप्रासान् सर्ष्टितोमरपट्टिशान् ।  
सभिन्दिपालपरिघान् सशक्तिवरकम्पनान् ॥ २४ ॥  
सप्रतोदमहाशङ्खान् सकुन्तान् सकचग्रहान् ।  
समुद्‌गरक्षेपणीयान् सपाशपरिघोपलान् ॥ २५ ॥  
सकेयूराङ्गदान् बाहून् हृद्यगन्धानुलेपनान् ।  
संचिच्छेदार्जुनिस्तूर्णं त्वदीयानां सहस्रशः ॥ २६ ॥

तैः स्फुरद्भिर्महाराज शुशुभे भूः सुलोहितैः।  
पञ्चास्यैः पन्नगैश्छिन्नैर्गरुडेनेव मारिष ॥ २७ ॥

सुनासाननकेशान्तैरव्रणैश्चारुकुण्डलैः ।  
संदष्टौष्ठपुटैः क्रोधात् क्षरद्भिः शोणितं बहु ॥ २८ ॥  
स चारुमुकुटोष्णीषैर्मणिरत्नविभूषितैः ।  
विनालनलिनाकारैर्दिवाकरशशिप्रभैः ॥ २९ ॥  
हितप्रियंवदैः काले बहुभिः पुण्यगन्धिभिः।  
द्विषच्छिरोभिः पृथिवीं स वै तस्तार फाल्गुनिः ॥ ३० ॥

गन्धर्वनगराकारान् विधिवत्‌ कल्पितान् रथान्।  
वीषामुखान् द्वित्रिवेणून् न्यस्तदण्डकबन्धुरान् ॥ ३१ ॥  
विजङ्घाकूबरांस्तत्र विनेमिदशनानपि ।  
विचक्रोपस्करोपस्थान् भग्नोपकरणानपि ॥ ३२ ॥  
प्रपातितोपस्तरणान् हतयोधान् सहस्रशः ।  
शरैर्विशकलीकुर्वन् दिक्षु सर्वास्वदृश्यत ॥ ३३ ॥

पुनर्द्विपान् द्विपारोहान् वैजयन्त्यङ्कुशध्वजान् ।  
तूणान् वर्माण्यथो कक्ष्या ग्रैवेयांश्च सकम्बलान् ॥ ३४ ॥  
घण्टाःशुण्डाविषाणाग्रान् छत्रमालाः पदानुगान् ।  
शरैर्निशितधाराग्रैः शात्रवाणामशातयत् ॥ ३५ ॥

वनायुजान् पर्वतीयान् काम्बोजानथ बाह्लिकान्।  
स्थिरबालधिकर्णाक्षाञ्जवनान् साधुवाहिनः ॥ ३६ ॥  
आरूढाञ्शिक्षितैर्योधैः शक्त्यृष्टिप्रासयोधिभिः ।  
विध्वस्तचामरमुखान् विप्रविद्धप्रकीर्णकान् ॥ ३७ ॥  
निरस्तजिह्वानयनान् निष्कीर्णान्त्रयकृद्‌घनान् ।  
हतारोहांश्छिन्नघण्टान् क्रव्यादगणमोदकान् ॥ ३८ ॥  
निकृत्तचर्मकवचान् शकृन्मूत्रासृगाप्लुतान् ।  
निपातयन्नश्ववरांस्तावकान् स व्यरोचत ॥ ३९ ॥  
एको विष्णुरिवाचिन्त्यं कृत्वा कर्म सुदुष्करम्।

तथा निर्मथितं तेन त्र्यङ्गं तव बलं महत् ॥ ४० ॥  
यथासुरबलं घोरं त्र्यम्बकेण महौजसा।

कृत्वा कर्म रणेऽसह्यं परैरार्जुनिराहवे ॥ ४१ ॥  
अभिनच्च पदात्योघांस्त्वदीयानेव सर्वशः ।

एवमेकेन तां सेनां सौभद्रेण शितैः शरैः ॥ ४२ ॥  
भृशं विप्रहतां दृष्ट्वा स्कन्देनेवासुरीं चमूम्।  
त्वदीयास्तव पुत्राश्च वीक्षमाणा दिशो दश ॥ ४३ ॥  
संशुष्कास्याश्चलन्नेत्राः प्रस्विन्ना रोमहर्षिणः ।  
पलायनकृतोत्साहा निरुत्साहा द्विषज्जये ॥ ४४ ॥

गोत्रनामभिरन्योन्यं क्रन्दन्तो जीवितैषिणः ।  
हतान् पुत्रान् पितॄन् भ्रातॄन् बन्धून् सम्बन्धिनस्तथा ॥ ४५ ॥  
प्रातिष्ठन्त समुत्सृज्य त्वरयन्तो हयद्विपान् ॥ ४६ ॥