+++
title_full = "071 नारदजीका सृंजयके पुत्रको जीवित करना और व्यासजीका युधिष्ठिरको समझाकर अन्तर्धान होना"
title = "०७१ षोडशराजकीये"

+++


पुण्यमाख्यानमायुष्यं श्रुत्वा षोडशराजकम् ।  
अव्याहरन्नरपतिस्तूष्णीमासीत् स सृञ्जयः ॥ १ ॥

तमब्रवीत् तथाऽऽसीनं नारदो भगवानृषिः।  
श्रुतं कीर्तयतो मह्यं गृहीतं ते महाद्युते ॥ २ ॥

आहोस्विदन्ततो नष्टं श्राद्धं शूद्रीपताविव।  
स एवमुक्तः प्रत्याह प्राञ्जलिः सृञ्जयस्तदा ॥ ३ ॥

एतच्छ्रुत्वा महाबाहो धन्यमाख्यानमुत्तमम् ।  
राजर्षीणां पुराणानां यज्वनां दक्षिणावताम् ॥ ४ ॥  
विस्मयेन हृते शोके तमसीवार्कतेजसा।  
विपाप्मास्म्यव्यथोपेतो ब्रूहि किं करवाण्यहम् ॥ ५ ॥

दिष्ट्‌यापहृतशोकस्त्वं वृणीष्वेह यदिच्छसि ।  
तत् तत् प्रपत्स्यसे सर्वं न मृषावादिनो वयम् ॥ ६ ॥

एतेनैव प्रतीतोऽहं प्रसन्नो यद्भवान् मम।  
प्रसन्नो यस्य भगवान् न तस्यास्तीह दुर्लभम् ॥ ७ ॥

मृतं ददानि ते पुत्रं दस्युभिर्निहतं वृथा।  
उद्‌धृत्य नरकात् कष्टात् पशुवत् प्रोक्षितं यथा ॥ ८ ॥

प्रादुरासीत् ततः पुत्रः सृञ्जयस्याद्‌भुतप्रभः।  
प्रसन्नेनर्षिणा दत्तः कुबेरतनयोपमः ॥ ९ ॥

ततः संगम्य पुत्रेण प्रीतिमानभवन्नृपः।  
ईजे च क्रतुभिः पुण्यैः समाप्तवरदक्षिणैः ॥ १० ॥

अकृतार्थश्च भीतश्च न च सान्नाहिको हतः।  
अयज्वा त्वनपत्यश्च ततोऽसौ जीवितः पुनः ॥ ११ ॥

शूरो वीरः कृतार्थश्च प्रताप्यारीन् सहस्रशः।  
अभिमन्युर्गतो वीरः पृतनाभिमुखो हतः ॥ १२ ॥

ब्रह्मचर्येण यान् कांश्चित् प्रज्ञया च श्रुतेन च।  
इष्टैश्च क्रतुभिर्यान्ति तांस्ते पुत्रोऽक्षयान् गतः ॥ १३ ॥

विद्वांसः कर्मभिः पुण्यैः स्वर्गमीहन्ति नित्यशः।  
न तु स्वर्गादयं लोकः काम्यते स्वर्गवासिभिः ॥ १४ ॥

तस्मात् स्वर्गगतं पुत्रमर्जुनस्य हतं रणे।  
न चेहानयितुं शक्यं किंचिदप्राप्यमीहितम् ॥ १५ ॥

यां योगिनो ध्यानविविक्तदर्शनाः  
प्रयान्ति यां चोत्तमयज्विनो जनाः।  
तपोभिरिद्धैरनुयान्ति यां तथा  
तामक्षयां ते तनयो गतो गतिम् ॥ १६ ॥

अन्तात् पुनर्भावगतो विराजते  
राजेव वीरो ह्यमृतात्मरश्मिभिः ।  
तामैन्दवीमात्मतनुं द्विजोचितां  
गतोऽभिमन्युर्न स शोकमर्हति ॥ १७ ॥

एवं ज्ञात्वा स्थिरो भूत्वा जह्यरीन् धैर्यमाप्नुहि।  
जीवन्त एव नः शोच्या न तु स्वर्गगतोऽनघ ॥ १८ ॥

शोचतो हि महाराज अघमेवाभिवर्धते।  
तस्माच्छोकं परित्यज्य श्रेयसे प्रयतेद् बुधः ॥ १९ ॥  
प्रहर्षमभिमानं च सुखप्राप्तिं च चिन्तयन्।

एतद् बुद्ध्वा बुधाः शोकं न शोकः शोक उच्यते॥२०॥

एवं विद्वान् समुत्तिष्ठ प्रयतो भव मा शुचः।  
श्रुतस्ते सम्भवो मृत्योस्तपांस्यनुपमानि च ॥ २१ ॥

सर्वभूतसमत्वं च चञ्चलाश्च विभूतयः।  
सृञ्जयस्य तु तं पुत्रं मृतं संजीवितं पुनः ॥ २२ ॥

एवं विद्वान् महाराज मा शुचः साधयाम्यहम्।  
एतावदुक्त्वा भगवांस्तत्रैवान्तरधीयत ॥ २३ ॥

वागीशाने भगवति व्यासे व्यभ्रनभःप्रभे।  
गते मतिमतां श्रेष्ठे समाश्वास्य युधिष्ठिरम् ॥ २४ ॥  
पूर्वेषां पार्थिवेन्द्राणां महेन्द्रप्रतिमौजसाम् ।  
न्यायाधिगतवित्तानां तां श्रुत्वा यज्ञसम्पदम् ॥ २५ ॥  
सम्पूज्य मनसा विद्वान्‌ विशोकोऽभूद् युधिष्ठिरः।  
पुनश्चाचिन्तयद्‌ दीनः किंस्विद् वक्ष्ये धनंजयम् ॥ २६ ॥