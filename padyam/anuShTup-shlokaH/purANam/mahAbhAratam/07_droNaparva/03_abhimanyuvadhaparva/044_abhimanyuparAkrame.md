+++
title_full = "044 अभिमन्युका पराक्रम और उसके द्वारा वसातीय आदि अनेक योद्धाओंका वध"
title = "०४४ अभिमन्युपराक्रमे"

+++


सैन्धवेन निरुद्धेषु जयगृद्धिषु पाण्डुषु।  
सुघोरमभवद्‌युद्धं त्वदीयानां परैः सह ॥ १ ॥

प्रविश्याथार्जुनिः सेनां सत्यसंधो दुरासदः।  
व्यक्षोभयत तेजस्वी मकरः सागरं यथा ॥ २ ॥

तं तथा शरवर्षेण क्षोभयन्तमरिन्दमम्।  
यथा प्रधानाः सौभद्रमभ्ययू रथसत्तमाः ॥ ३ ॥

तेषां तस्य च सम्मर्दो दारुणः समपद्यत।  
सृजतां शरवर्षाणि प्रसक्तममितौजसाम् ॥ ४ ॥

रथव्रजेन संरुद्धस्तैरमित्रैस्तथाऽऽर्जुनिः ।  
वृषसेनस्य यन्तारं हत्वा चिच्छेद कार्मुकम् ॥ ५ ॥

तस्य विव्याध बलवान् शरैरश्वानजिह्मगैः।  
वातायमानैरथ तैरश्वैरपहृतो रणात् ॥ ६ ॥

तेनान्तरेणाभिमन्योर्यन्तापासारयद् रथम् ।  
रथव्रजास्ततो हृष्टाः साधु साध्विति चुक्रुशुः ॥ ७ ॥

तं सिंहमिव संक्रुद्धं प्रमथ्नन्तं शरैररीन्।  
आरादायान्तमभ्येत्य वसातीयोऽभ्ययाद् द्रुतम् ॥ ८ ॥

सोऽभिमन्युं शरैःषष्ट्या रुक्मपुङ्खैरवाकिरत् ।  
अब्रवीच्च न मे जीवञ्जीवतो युधि मोक्ष्यसे ॥ ९ ॥

तमयस्मयवर्माणमिषुणा दूरपातिना ।  
विव्याध हृदि सौभद्रः स पपात व्यसुः क्षितौ ॥ १० ॥

वसातीयं हतं दृष्ट्वा क्रुद्धाः क्षत्रियपुङ्गवाः।  
परिवव्रुस्तदा राजंस्तव पौत्रं जिघांसवः ॥ ११ ॥

विस्फारयन्तश्चापानि नानारूपाण्यनेकशः ।  
तद् युद्धमभवद् रौद्रं सौभद्रस्यारिभिः सह ॥ १२ ॥

तेषां शरान् सेष्वसनान् शरीराणि शिरांसि च।  
सकुण्डलानि स्रग्वीणि क्रुद्धश्चिच्छेद फाल्गुनिः ॥ १३ ॥

सखड्गाः साङ्‌गुलित्राणाः सपट्टिशपरश्वधाः ।  
अदृश्यन्त भुजाश्छिन्ना हेमाभरणभूषिताः ॥ १४ ॥

स्रग्भिराभरणैर्वस्त्रैः पातितैश्च महाभुजैः ।  
वर्मभिश्चर्मभिर्हारैर्मुकुटैश्छत्रचामरैः ॥ १५ ॥  
उपस्करैरधिष्ठानैरीषादण्डकबन्धुरैः ।  
अक्षैर्विमथितैश्चक्रैर्भग्नैश्च बहुधा युगैः ॥ १६ ॥  
अनुकर्षैः पताकाभिस्तथा सारथिवाजिभिः ।  
रथैश्च भग्नैर्नागैश्च हतैः कीर्णाभवन्मही ॥ १७ ॥

निहतैः क्षत्रियैः शूरैर्नानाजनपदेश्वरैः ।  
जयगृद्धैर्वृता भूमिर्दारुणा समपद्यत ॥ १८ ॥

दिशो विचरतस्तस्य सर्वाश्च प्रदिशस्तथा।  
रणेऽभिमन्योः क्रुद्धस्य रूपमन्तरधीयत ॥ १९ ॥

काञ्चनं यद्यदस्यासीद् वर्म चाभरणानि च।  
धनुषश्च शराणां च तदपश्याम केवलम् ॥ २० ॥

तं तदा नाशकत्‌ कश्चिच्चक्षुर्भ्यामभिवीक्षितुम्।  
आददानं शरैर्योधान् मध्ये सूर्यमिव स्थितम् ॥ २१ ॥