+++
title_full = "068 राजा भरतका चरित्र"
title = "०६८ षोडशराजकीये"

+++


दौष्यन्तिं भरतं चापि मृतं सृञ्जय शुश्रुम।  
कर्माण्यसुकराण्यन्यैः कृतवान् यः शिशुर्वने ॥ १ ॥

हिमावदातान् यः सिंहान् नखदंष्ट्रायुधान् बली।  
निर्वीर्यांस्तरसा कृत्वा विचकर्ष बबन्ध च ॥ २ ॥

क्रूरांश्चोग्रतरान् व्याघ्रान्‌ दमित्वा चाकरोद् वशे।  
मनःशिला इव शिलाः संयुक्ता जतुराशिभिः ॥ ३ ॥

व्यालादींश्चातिबलवान् सुप्रतीकान् गजानपि ।  
दंष्ट्रासु गृह्य विमुखान् शुष्कास्यानकरोद् वशे ॥ ४ ॥

महिषानप्यतिबलो बलिनो विचकर्ष ह।  
सिंहानां च सुदृप्तानां शतान्याकर्षयद् बलात् ॥ ५ ॥

बलिनः सृमरान् खड्‌गान्‌ नानासत्त्वानि चाप्युत।  
कृच्छ्रप्राणं वने बद्ध्वा दमयित्वाप्यवासृजत् ॥ ६ ॥

तं सर्वदमनेत्याहुर्द्विजास्तेनास्य कर्मणा ।  
तं प्रत्यषेधज्जननी मा सत्त्वानि विजीजहि ॥ ७ ॥

सोऽश्वमेधशतेनेष्ट्वा यमुनामनु वीर्यवान् ।  
त्रिशताश्वान् सरस्वत्यां गङ्गामनु चतुःशतान् ॥ ८ ॥  
सोऽश्वमेधसहस्रेण राजसूयशतेन च ।  
पुनरीजे महायज्ञैः समाप्तवरदक्षिणैः ॥ ९ ॥

अग्निष्टोमातिरात्राभ्यामिष्ट्वा विश्वजिता अपि ।  
वाजपेयसहस्राणां सहस्रैश्च सुसंवृतैः ॥ १० ॥  
इष्ट्वा शाकुन्तलो राजा तर्पयित्वा द्विजान् धनैः।  
सहस्रं यत्र पद्मानां कण्वाय भरतो ददौ ॥ ११ ॥  
जाम्बूनदस्य शुद्धस्य कनकस्य महायशाः।

यस्य यूपः शतव्यामः परिणाहेन काञ्चनः ॥ १२ ॥  
समागम्य द्विजैः सार्धं सेन्द्रैर्देवैः समुच्छ्रितः।

अलंकृतान् राजमानान् सर्वरत्नैर्मनोहरैः ॥ १३ ॥  
हैरण्यानश्वान् द्विरदान् रथानुष्ट्रानजाविकम् ।  
दासीदासं धनं धान्यं गाः सवत्साः पयस्विनीः ॥ १४ ॥  
ग्रामान्‌ गृहांश्च क्षेत्राणि विविधांश्च परिच्छदान्।  
कोटीशतायुतांश्चैव ब्राह्मणेभ्यो ह्यमन्यत ॥ १५ ॥  
चक्रवर्ती ह्यदीनात्मा जितारिर्ह्यजितः परैः।

स चेन्ममार सृञ्जय चतुर्भद्रतरस्त्वया ॥ १६ ॥  
पुत्रात् पुण्यतरस्तुभ्यं मा पुत्रमनुतप्यथाः।  
अयज्वानमदाक्षिण्यमभि श्वैत्येत्युदाहरत् ॥ १७ ॥