+++
title_full = "052 विलाप करते हुए युधिष्ठिरके पास व्यासजीका आगमन और अकम्पन-नारद-संवादकी प्रस्तावना करते हुए मृत्युकी उत्पत्तिका प्रसंग आरम्भ करना"
title = "०५२"

+++


अथैनं विलपन्तं तं कुन्तीपुत्रं युधिष्ठिरम्।  
कृष्णद्वैपायनस्तत्र आजगाम महानृषिः ॥ १ ॥

अर्चयित्वा यथान्यायमुपविष्टं युधिष्ठिरः ।  
अब्रवीच्छोकसंतप्तो भ्रातुः पुत्रवधेन च ॥ २ ॥

अधर्मयुक्तैर्बहुभिः परिवार्य महारथैः ।  
युध्यमानो महेष्वासैः सौभद्रो निहतो रणे ॥ ३ ॥

बालश्च बालबुद्धिश्च सौभद्रः परवीरहा।  
अनुपायेन संग्रामे युध्यमानो विशेषतः ॥ ४ ॥

मया प्रोक्तः स संग्रामे द्वारं संजनयस्व नः।  
प्रविष्टेऽभ्यन्तरे तस्मिन् सैन्धवेन निवारिताः ॥ ५ ॥

ननु नाम समं युद्धमेष्टव्यं युद्धजीविभिः।  
इदं चैवासमं युद्धमीदृशं यत् कृतं परैः ॥ ६ ॥

तेनास्मि भृशसंतप्तः शोकबाष्पसमाकुलः ।  
शमं नैवाधिगच्छामि चिन्तयानः पुनः पुनः ॥ ७ ॥

तं तथा विलपन्तं वै शोकव्याकुलमानसम्।  
उवाच भगवान् व्यासो युधिष्ठिरमिदं वचः ॥ ८ ॥

युधिष्ठिर महाप्राज्ञ सर्वशास्त्रविशारद ।  
व्यसनेषु न मुह्यन्ति त्वादृशा भरतर्षभ ॥ ९ ॥

स्वर्गमेष गतः शूरः शत्रून् हत्वा बहून् रणे।  
अबालसदृशं कर्म कृत्वा वै पुरुषोत्तमः ॥ १० ॥

अनतिक्रमणीयो वै विधिरेष युधिष्ठिर।  
देवदानवगन्धर्वान् मृत्युर्हरति भारत ॥ ११ ॥

इमे वै पृथिवीपालाः शेरते पृथिवीतले।  
निहताः पृतनामध्ये मृतसंज्ञा महाबलाः ॥ १२ ॥

नागायुतबलाश्चान्ये वायुवेगबलास्तथा ।  
त एते निहताः संख्ये तुल्यरूपा नरैर्नराः ॥ १३ ॥

नैषां पश्यामि हन्तारं प्राणिनां संयुगे क्वचित्।  
विक्रमेणोपसम्पन्नास्तपोबलसमन्विताः ॥ १४ ॥

जेतव्यमिति चान्योन्यं येषां नित्यं हृदि स्थितम्।  
अथ चेमे हताः प्राज्ञाः शेरते विगतायुषः ॥ १५ ॥

मृता इति च शब्दोऽयं वर्तते च ततोऽर्थवत्।  
इमे मृता महीपालाः प्रायशो भीमविक्रमाः ॥ १६ ॥

निश्चेष्टा निरभीमानाः शूराः शत्रुवशंगताः।  
राजपुत्राश्च संरब्धा वैश्वानरमुखं गताः ॥ १७ ॥

अत्र मे संशयः प्राप्तः कुतः संज्ञा मृता इति।  
कस्य मृत्युः कुतो मृत्युः केन मृत्युरिमाः प्रजाः ॥ १८ ॥  
हरत्यमरसंकाश तन्मे ब्रूहि पितामह।

तं तथा परिपृच्छन्तं कुन्तीपुत्रं युधिष्ठिरम्।  
आश्वासनमिदं वाक्यमुवाच भगवानृषिः ॥ १९ ॥

अत्राप्युदाहरन्तीममितिहासं पुरातनम् ।  
अकम्पनस्य कथितं नारदेन पुरा नृप ॥ २० ॥

स चापि राजा राजेन्द्र पुत्रव्यसनमुत्तमम्।  
अप्रसह्यतमं लोके प्राप्तवानिति मे मतिः ॥ २१ ॥

तदहं सम्प्रवक्ष्यामि मृत्योः प्रभवमुत्तमम्।  
ततस्त्वं मोक्ष्यसे दुःखात् स्नेहबन्धनसंश्रयात् ॥ २२ ॥

समस्तपापराशिघ्नं शृणु कीर्तयतो मम।  
धन्यमाख्यानमायुष्यं शोकघ्नं पुष्टिवर्धनम् ॥ २३ ॥  
पवित्रमरिसंघघ्नं मङ्गलानां च मङ्गलम्।  
यथैव वेदाध्ययनमुपाख्यानमिदं तथा ॥ २४ ॥

श्रवणीयं महाराज प्रातर्नित्यं नृपोत्तमैः।  
पुत्रानायुष्मतो राज्यमीहमानैः श्रियं तथा ॥ २५ ॥

पुरा कृतयुगे तात आसीद् राजा ह्यकम्पनः।  
स शत्रुवशमापन्नो मध्ये संग्राममूर्धनि ॥ २६ ॥

तस्य पुत्रो हरिर्नाम नारायणसमो बले।  
श्रीमान् कृतास्त्रो मेधावी युधि शक्रोपमो बली ॥ २७ ॥

स शत्रुभिः परिवृतो बहुधा रणमूर्धनि।  
व्यस्यन् बाणसहस्राणि योधेषु च गजेषु च ॥ २८ ॥

स कर्म दुष्करं कृत्वा संग्रामे शत्रुतापनः।  
शत्रुभिर्निहतः संख्ये पृतनायां युधिष्ठिर ॥ २९ ॥

स राजा प्रेतकृत्यानि तस्य कृत्वा शुचान्वितः।  
शोचन्नहनि रात्रौ च नालभत् सुखमात्मनः ॥ ३० ॥

तस्य शोकं विदित्वा तु पुत्रव्यसनसम्भवम्।  
आजगामाथ देवर्षिर्नारदोऽस्य समीपतः ॥ ३१ ॥

स तु राजा महाभागो दृष्ट्वा देवर्षिसत्तमम्।  
पूजयित्वा यथान्यायं कथामकथयत् तदा ॥ ३२ ॥

तस्य सर्वं समाचष्ट यथावृत्तं नरेश्वरः।  
शत्रुभिर्विजयं संख्ये पुत्रस्य च वधं तथा ॥ ३३ ॥

मम पुत्रो महावीर्य इन्द्रविष्णुसमद्युतिः।  
शत्रुभिर्बहुभिः संख्ये पराक्रम्य हतो बली ॥ ३४ ॥

क एष मृत्युर्भगवन् किंवीर्यबलपौरुषः।  
एतदिच्छामि तत्त्वेन श्रोतुं मतिमतां वर ॥ ३५ ॥

तस्य तद् वचनं श्रुत्वा नारदो वरदः प्रभुः।  
आख्यानमिदमाचष्ट पुत्रशोकापहं महत् ॥ ३६ ॥

शृणु राजन् महाबाहो आख्यानं बहुविस्तरम्।  
यथावृत्तं श्रुतं चैव मयापि वसुधाधिप ॥ ३७ ॥

प्रजाः सृष्ट्वा तदा ब्रह्मा आदिसर्गे पितामहः।  
असंहृतं महातेजा दृष्ट्वा जगदिदं प्रभुः ॥ ३८ ॥  
तस्य चिन्ता समुत्पन्ना संहारं प्रति पार्थिव।  
चिन्तयन्न ह्यसौ वेद संहारं वसुधाधिप ॥ ३९ ॥

तस्य रोषान्महाराज खेभ्योऽग्निरुदतिष्ठत ।  
तेन सर्वा दिशो व्याप्ताः सान्तर्देशा दिधक्षता ॥ ४० ॥

ततो दिवं भुवं चैव ज्वालामालासमाकुलम्।  
चराचरं जगत् सर्वं ददाह भगवान् प्रभुः ॥ ४१ ॥  
ततो हतानि भूतानि चराणि स्थावराणि च।  
महता क्रोधवेगेन त्रासयन्निव वीर्यवान् ॥ ४२ ॥

ततो रुद्रो जटी स्थाणुर्निशाचरपतिर्हरः।  
जगाम शरणं देवं ब्रह्माणं परमेष्ठिनम् ॥ ४३ ॥

तस्मिन्नापतिते स्थाणौ प्रजानां हितकाम्यया।  
अब्रवीत् परमो देवो ज्वलन्निव महामुनिः ॥ ४४ ॥

किं कुर्मः कामं कामार्ह कामाज्जातोऽसि पुत्रक।  
करिष्यामि प्रियं सर्वं ब्रूहि स्थाणो यदिच्छसि ॥ ४५ ॥