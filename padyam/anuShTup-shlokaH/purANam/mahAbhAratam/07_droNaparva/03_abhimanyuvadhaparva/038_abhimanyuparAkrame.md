+++
title_full = "038 अभिमन्युके द्वारा शल्यके भाईका वध तथा द्रोणाचार्यकी रथसेनाका पलायन"
title = "०३८ अभिमन्युपराक्रमे"

+++


तथा प्रमथमानं तं महेष्वासानजिह्मगैः।  
आर्जुनिं मामकाः संख्ये के त्वेनं समवारयन् ॥ १ ॥

शृणु राजन् कुमारस्य रणे विक्रीडितं महत्।  
बिभित्सतो रथानीकं भारद्वाजेन रक्षितम् ॥ २ ॥

मद्रेशं सादितं दृष्ट्वा सौभद्रेणाशुगै रणे।  
शल्यादवरजः क्रुद्धः किरन् बाणान् समभ्ययात् ॥ ३ ॥

स विद्ध्वा दशभिर्बाणैः साश्वयन्तारमार्जुनिम्।  
उदक्रोशन्महाशब्दं तिष्ठ तिष्ठेति चाब्रवीत् ॥ ४ ॥

तस्यार्जुनिः शिरोग्रीवं पाणिपादं धनुर्हयान्।  
छत्रं ध्वजं नियन्तारं त्रिवेणुं तल्पमेव च ॥ ५ ॥  
चक्रं युगं च तूणीरं ह्यनुकर्षं च सायकैः।  
पताकां चक्रगोप्तारौ सर्वोपकरणानि च ॥ ६ ॥  
लघुहस्तः प्रचिच्छेद ददृशे तं न कश्चन।  
स पपात क्षितौ क्षीणः प्रविद्धाभरणाम्बरः ॥ ७ ॥  
वायुनेव महाशैलः सम्भग्नोऽमिततेजसा ।

अनुगास्तस्य वित्रस्ताः प्राद्रवन् सर्वतो दिशः ॥ ८ ॥  
आर्जुनेः कर्म तद् दृष्ट्वा सम्प्रणेदुः समन्ततः।  
नादेन सर्वभूतानि साधु साध्विति भारत ॥ ९ ॥

शल्यभ्रातर्यथारुग्णे बहुशस्तस्य सैनिकाः ।  
कुलाधिवासनामानि श्रावयन्तोऽर्जुनात्मजम् ॥ १० ॥  
अभ्यधावन्त संक्रुद्धा विविधायुधपाणयः ।

रथैरश्वैर्गजैश्चान्ये पद्भिश्चान्ये बलोत्कटाः ॥ ११ ॥  
बाणशब्देन महता रथनेमिस्वनेन च।  
हुंकारैः क्ष्वेडितोत्क्रुष्टैः सिंहनादैः सगर्जितैः ॥ १२ ॥  
ज्यातलत्रस्वनैरन्ये गर्जन्तोऽर्जुननन्दनम् ।  
ब्रुवन्तश्च न नो जीवन् मोक्ष्यसे जीवितादिति ॥ १३ ॥

तांस्तथा ब्रुवतो दृष्ट्वा सौभद्रः प्रहसन्निव।  
यो योऽस्मै प्राहरत् पूर्वं तं तं विव्याध पत्रिभिः॥१४॥

संदर्शयिष्यन्नस्त्राणि विचित्राणि लघूनि च।  
आर्जुनिः समरे शूरो मृदुपूर्वमयुध्यत ॥ १५ ॥

वासुदेवादुपात्तं यदस्त्रं यच्च धनंजयात्।  
अदर्शयत तत्‌ कार्ष्णिः कृष्णाभ्यामविशेषवत् ॥ १६ ॥

दूरमस्य गुरुं भारं साध्वसं च पुनः पुनः।  
संदधद् विसृजंश्चेषून् निर्विशेषमदृश्यत ॥ १७ ॥

चापमण्डलमेवास्य विस्फुरद् दिक्ष्वदृश्यत ।  
सुदीप्तस्य शरत्काले सवितुर्मण्डलं यथा ॥ १८ ॥

ज्याशब्दः शुश्रुवे तस्य तलशब्दश्च दारुणः।  
महाशनिमुचः काले पयोदस्येव निःस्वनः ॥ १९ ॥

ह्रीमानमर्षी सौभद्रो मानकृत् प्रियदर्शनः।  
सम्मिमानयिषुर्वीरानिष्वस्त्रैश्चाप्ययुध्यत ॥ २० ॥

मृदुर्भूत्वा महाराज दारुणः समपद्यत।  
वर्षाभ्यतीतो भगवाञ्छरदीव दिवाकरः ॥ २१ ॥

शरान्‌ विचित्रान्‌ सुबहून्‌ रुक्मपुङ्खाञ्छिलाशितान्।  
मुमोच शतशः क्रुद्धो गभस्तीनिव भास्करः ॥ २२ ॥

क्षुरप्रैर्वत्सदन्तैश्च विपाठैश्च महायशाः ।  
नाराचैरर्धचन्द्राभैर्भल्लैरञ्जलिकैरपि ॥ २३ ॥  
अवाकिरद् रथानीकं भारद्वाजस्य पश्यतः।  
ततस्तत्सैन्यमभवद् विमुखं शरपीडितम् ॥ २४ ॥