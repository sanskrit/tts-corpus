+++
title_full = "045 अभिमन्युके द्वारा सत्यश्रवा, क्षत्रियसमूह, रुक्मरथ तथा उसके मित्रगणों और सैकड़ों राजकुमारोंका वध और दुर्योधनकी पराजय"
title = "०४५ दुर्योधनपराजये"

+++


आददानस्तु शूराणामायूंष्यभवदार्जुनिः ।  
अन्तकः सर्वभूतानां प्राणान् काल इवागते ॥ १ ॥

स शक्र इव विक्रान्तः शक्रसूनोः सुतो बली।  
अभिमन्युस्तदानीकं लोडयन् समदृश्यत ॥ २ ॥

प्रविश्यैव तु राजेन्द्र क्षत्रियेन्द्रान्तकोपमः।  
सत्यश्रवसमादत्त व्याघ्रो मृगमिवोल्बणः ॥ ३ ॥

सत्यश्रवसि चाक्षिप्ते त्वरमाणा महारथाः।  
प्रगृह्य विपुलं शस्त्रमभिमन्युमुपाद्रवन् ॥ ४ ॥

अहं पूर्वमहं पूर्वमिति क्षत्रियपुङ्गवाः।  
स्पर्धमानाः समाजग्मुर्जिघांसन्तोऽर्जुनात्मजम् ॥ ५ ॥

क्षत्रियाणामनीकानि प्रद्रुतान्यभिधावताम् ।  
जग्रास तिमिरासाद्य क्षुद्रमत्स्यानिवार्णवे ॥ ६ ॥

ये केचन गतास्तस्य समीपमपलायिनः।  
न ते प्रतिन्यवर्तन्त समुद्रादिव सिन्धवः ॥ ७ ॥

महाग्राहगृहीतेव वातवेगभयार्दिता ।  
समकम्पत सा सेना विभ्रष्टा नौरिवार्णवे ॥ ८ ॥

अथ रुक्मरथो नाम मद्रेश्वरसुतो बली।  
त्रस्तामाश्वासयन् सेनामत्रस्तो वाक्यमब्रवीत् ॥ ९ ॥

अलं त्रासेन वः शूरा नैष कश्चिन्मयि स्थिते।  
अहमेनं ग्रहीष्यामि जीवग्राहं न संशयः ॥ १० ॥

एवमुक्त्वा तु सौभद्रमभिदुद्राव वीर्यवान्।  
सुकल्पितेनोह्यमानः स्यन्दनेन विराजता ॥ ११ ॥

सोऽभिमन्युं त्रिभिर्बाणैर्विद्ध्वा वक्षस्यथानदत् ।  
त्रिभिश्च दक्षिणे बाहौ सव्ये च निशितैस्त्रिभिः ॥ १२ ॥

स तस्येष्वसनं छित्त्वा फाल्गुनिः सव्यदक्षिणौ।  
भुजौ शिरश्च स्वक्षिभ्रु क्षितौ क्षिप्रमपातयत् ॥ १३ ॥

दृष्ट्‌वा रुक्मरथं रुग्णं पुत्रं शल्यस्य मानिनम्।  
जीवग्राहं जिघृक्षन्तं सौभद्रेण यशस्विना ॥ १४ ॥  
संग्रामदुर्मदा राजन् राजपुत्राः प्रहारिणः।  
वयस्याः शल्यपुत्रस्य सुवर्णविकृतध्वजाः ॥ १५ ॥  
तालमात्राणि चापानि विकर्षन्तो महाबलाः।  
आर्जुनिं शरवर्षेण समन्तात् पर्यवारयन् ॥ १६ ॥

शूरैः शिक्षाबलोपेतैस्तरुणैरत्यमर्षणैः ।  
दृष्ट्‌वैकं समरे शूरं सौभद्रमपराजितम् ॥ १७ ॥  
छाद्यमानं शरव्रातैर्हृष्टो दुर्योधनोऽभवत् ।  
वैवस्वतस्य भवनं गतं ह्येनममन्यत ॥ १८ ॥

सुवर्णपुङ्खैरिषुभिर्नानालिङ्गैः सुतेजनैः ।  
अदृश्यमार्जुनिं चक्रुर्निमेषात् ते नृपात्मजाः ॥ १९ ॥

ससूताश्वध्वजं तस्य स्यन्दनं तं च मारिष।  
आचितं समपश्याम श्वाविधं शललैरिव ॥ २० ॥

स गाढविद्धः क्रुद्धश्च तोत्रैर्गज इवार्दितः।  
गान्धर्वमस्त्रमायच्छद् रथमायां च भारत ॥ २१ ॥

अर्जुनेन तपस्तप्त्वा गन्धर्वेभ्यो यदाहृतम्।  
तुम्बुरुप्रमुखेभ्यो वै तेनामोहयताहितान् ॥ २२ ॥

एकधा शतधा राजन् दृश्यते स्म सहस्रधा।  
अलातचक्रवत् संख्ये क्षिप्रमस्त्राणि दर्शयन् ॥ २३ ॥

रथचर्यास्त्रमायाभिर्मोहयित्वा परंतपः ।  
बिभेद शतधा राजन् शरीराणि महीक्षिताम् ॥ २४ ॥

प्राणाः प्राणभृतां संख्ये प्रेषितानि शितैः शरैः।  
राजन् प्रापुरमुं लोकं शरीराण्यवनिं ययुः ॥ २५ ॥

धनूंष्यश्वान् नियन्तॄंश्च ध्वजान् बाहूंश्च साङ्गदान्।  
शिरांसि च शितैर्बाणैस्तेषां चिच्छेद फाल्गुनिः ॥ २६ ॥

चूतारामो यथा भग्नः पञ्चवर्षः फलोपगः।  
राजपुत्रशतं तद्वत् सौभद्रेण निपातितम् ॥ २७ ॥

क्रुद्धाशीविषसंकाशान् सुकुमारान् सुखोचितान् ।  
एकेन निहतान् दृष्ट्वा भीतो दुर्योधनोऽभवत् ॥ २८ ॥

रथिनः कुञ्जरानश्वान् पदातींश्चापि मज्जतः।  
दृष्ट्वा दुर्योधनः क्षिप्रमुपायात् तममर्षितः ॥ २९ ॥

तयोः क्षणमिवापूर्णः संग्रामः समपद्यत।  
अथाभवत् ते विमुखः पुत्रः शरशताहतः ॥ ३० ॥