+++
title_full = "065 राजा शशबिन्दुका चरित्र"
title = "०६५ षोडशराजकीये"

+++


शशबिन्दुं च राजानं मृतं सृञ्जय शुश्रुम।  
ईजे स विविधैर्यज्ञैः श्रीमान् सत्यपराक्रमः ॥ १ ॥

तस्य भार्यासहस्राणां शतमासीन्महात्मनः ।  
एकैकस्यां च भार्यायां सहस्रं तनयाऽभवन् ॥ २ ॥

ते कुमाराः पराक्रान्ताः सर्वे नियुतयाजिनः।  
राजानः क्रतुभिर्मुख्यैरीजाना वेदपारगाः ॥ ३ ॥

हिरण्यकवचाः सर्वे सर्वे चोत्तमधन्विनः।  
सर्वेऽश्वमेधैरीजानाः कुमाराः शशबिन्दवः ॥ ४ ॥

तानश्वमेधे राजेन्द्रो ब्राह्मणेभ्योऽददत् पिता।  
शतं शतं रथगजा एकैकं पृष्ठतोऽन्वयुः ॥ ५ ॥

राजपुत्रं तदा कन्यास्तपनीयस्वलंकृताः ।  
कन्यां कन्यां शतं नागा नागे नागे शतं रथाः॥६॥

रथे रथे शतं चाश्वा बलिनो हेममालिनः।  
अश्वे अश्वे गोसहस्रं गवां पञ्चाशदाविकाः ॥ ७ ॥

एतद् धनमपर्याप्तमश्वमेधे महामखे ।  
शशबिन्दुर्महाभागो ब्राह्मणेभ्यो ह्यमन्यत ॥ ८ ॥

वार्क्षाश्च यूपा यावन्त अश्वमेधे महामखे।  
ते तथैव पुनश्चान्ये तावन्तः काञ्चनाऽभवन् ॥ ९ ॥

भक्ष्यान्नपाननिचयाः पर्वताः क्रोशमुच्छ्रिताः ।  
तस्याश्वमेधे निर्वृत्ते राज्ञः शिष्टास्त्रयोदश ॥ १० ॥

तुष्टपुष्टजनाकीर्णां शान्तविघ्नामनामयाम् ।  
शशबिन्दुरिमां भूमिं चिरं भुक्त्वा दिवं गतः ॥ ११ ॥

स चेन्ममार सृञ्जय चतुर्भद्रतरस्त्वया।  
पुत्रात् पुण्यतरस्तुभ्यं मा पुत्रमनुतप्यथाः।  
अयज्वानमदाक्षिण्यमभि श्वैत्येत्युदाहरत् ॥ १२ ॥