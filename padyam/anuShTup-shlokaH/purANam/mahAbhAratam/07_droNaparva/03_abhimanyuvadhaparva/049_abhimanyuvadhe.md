+++
title_full = "049 अभिमन्युका कालिकेय, वसाति और कैकय रथियोंको मार डालना एवं छः महारथियोंके सहयोगसे अभिमन्युका वध और भागती हुई अपनी सेनाको युधिष्ठिरका आश्वासन देना"
title = "०४९ अभिमन्युवधे"

+++


विष्णोः स्वसुर्नन्दकरः स विष्ण्वायुधभूषणः।  
रराजातिरथः संख्ये जनार्दन इवापरः ॥ १ ॥

मारुतोद्धूतकेशान्तमुद्यतारिवरायुधम् ।  
वपुः समीक्ष्य पृथ्वीशा दुःसमीक्ष्यं सुरैरपि ॥ २ ॥  
तच्चक्रं भृशमुद्विग्नाः संचिच्छिदुरनेकधा ।

महारथस्ततः कार्ष्णिः संजग्राह महागदाम् ॥ ३ ॥  
विधनुःस्यन्दनासिस्तैर्विचक्रश्चारिभिः कृतः ।  
अभिमन्युर्गदापाणिरश्वत्थामानमार्दयत् ॥ ४ ॥

स गदामुद्यतां दृष्ट्वा ज्वलन्तीमशनीमिव।  
अपाक्रामद् रथोपस्थाद् विक्रमांस्त्रीन् नरर्षभः ॥ ५ ॥

तस्याश्वान् गदया हत्वा तथोभौ पार्ष्णिसारथी।  
शराचिताङ्गः सौभद्रः श्वाविद्वत् समदृश्यत ॥ ६ ॥

ततः सुबलदायादं कालिकेयमपोथयत् ।  
जघान चास्यानुचरान् गान्धारान् सप्तसप्ततिम् ॥ ७ ॥

पुनश्चैव वसातीयाञ्जघान रथिनो दश।  
केकयानां रथान् सप्त हत्वा च दश कुञ्जरान् ॥ ८ ॥  
दौःशासनिरथं साश्वं गदया समपोथयत्।

ततो दौःशासनिः क्रुद्धो गदामुद्यम्य मारिष ॥ ९ ॥  
अभिदुद्राव सौभद्रं तिष्ठ तिष्ठेति चाब्रवीत्।

तावुद्यतगदौ वीरावन्योन्यवधकाङ्क्षिणौ ॥ १० ॥  
भ्रातृव्यौ सम्प्रजह्राते पुरेव त्र्यम्बकान्धकौ।

तावन्योन्यं गदाग्राभ्यामाहत्य पतितौ क्षितौ ॥ ११ ॥  
इन्द्रध्वजाविवोत्सृष्टौ रणमध्ये परंतपौ ।

दौःशासनिरथोत्थाय कुरूणां कीर्तिवर्धनः ॥ १२ ॥  
उत्तिष्ठमानं सौभद्रं गदया मूर्ध्न्यताडयत्।

गदावेगेन महता व्यायामेन च मोहितः ॥ १३ ॥  
विचेता न्यपतद् भूमौ सौभद्रः परवीरहा।  
एवं विनिहतो राजन्नेको बहुभिराहवे ॥ १४ ॥

क्षोभयित्वा चमूं सर्वां नलिनीमिव कुञ्जरः।  
अशोभत हतो वीरो व्याधैर्वनगजो यथा ॥ १५ ॥

तं तथा पतितं शूरं तावकाः पर्यवारयन्।  
दावं दग्ध्वा यथा शान्तं पावकं शिशिरात्यये ॥ १६ ॥  
विमृद्य नगशृङ्गाणि संनिवृत्तमिवानिलम् ।  
अस्तंगतमिवादित्यं तप्त्वा भारतवाहिनीम् ॥ १७ ॥  
उपप्लुतं यथा सोमं संशुष्कमिव सागरम्।  
पूर्णचन्द्राभवदनं काकपक्षवृताक्षिकम् ॥ १८ ॥  
तं भूमौ पतितं दृष्ट्वा तावकास्ते महारथाः।  
मुदा परमया युक्ताश्चुक्रुशुः सिंहवन्मुहुः ॥ १९ ॥

आसीत् परमको हर्षस्तावकानां विशाम्पते।  
इतरेषां तु वीराणां नेत्रेभ्यः प्रापतज्जलम् ॥ २० ॥

अन्तरिक्षे च भूतानि प्राक्रोशन्त विशाम्पते।  
दृष्ट्वा निपतितं वीरं च्युतं चन्द्रमिवाम्बरात् ॥ २१ ॥

द्रोणकर्णमुखैः षड्भिर्धार्तराष्ट्रैर्महारथैः ।  
एकोऽयं निहतः शेते नैष धर्मो मतो हि नः॥२२॥

तस्मिन् विनिहते वीरे बह्वशोभत मेदिनी।  
द्यौर्यथा पूर्णचन्द्रेण नक्षत्रगणमालिनी ॥ २३ ॥

रुक्मपुङ्खैश्च सम्पूर्णा रुधिरौघपरिप्लुता ।  
उत्तमाङ्गैश्च शूराणां भ्राजमानैः सकुण्डलैः ॥ २४ ॥  
विचित्रैश्च परिस्तोभैः पताकाभिश्च संवृता।  
चामरैश्च कुथाभिश्च प्रविद्धैश्चाम्बरोत्तमैः ॥ २५ ॥  
तथाश्वनरनागानामलंकारैश्च सुप्रभैः ।  
खड्गैः सुनिशितैः पीतैर्निर्मुक्तैर्भुजगैरिव ॥ २६ ॥  
चापैश्च विविधैश्छिन्नैः शक्त्यृष्टिप्रासकम्पनैः ।  
विविधैश्चायुधैश्चान्यैः संवृता भूरशोभत ॥ २७ ॥

वाजिभिश्चापि निर्जीवैः श्वसद्भिः शोणितोक्षितैः।  
सारोहैर्विषमा भूमिः सौभद्रेण निपातितैः ॥ २८ ॥

साङ्कुशैः समहामात्रैः सवर्मायुधकेतुभिः ।  
पर्वतैरिव विध्वस्तैर्विशिखैर्मथितैर्गजैः ॥ २९ ॥  
पृथिव्यामनुकीर्णैश्च व्यश्वसारथियोधिभिः ।  
ह्रदैरिव प्रक्षुभितैर्हतनागै रथोत्तमैः ॥ ३० ॥  
पदातिसंघैश्च हतैर्विविधायुधभूषणैः ।  
भीरूणां त्रासजननी घोररूपाभवन्मही ॥ ३१ ॥

तं दृष्ट्वा पतितं भूमौ चन्द्रार्कसदृशद्युतिम्।  
तावकानां परा प्रीतिः पाण्डूनां चाभवद् व्यथा ॥ ३२ ॥

अभिमन्यौ हते राजन् शिशुकेऽप्राप्तयौवने।  
सम्प्राद्रवच्चमूः सर्वा धर्मराजस्य पश्यतः ॥ ३३ ॥

दीर्यमाणं बलं दृष्ट्वा सौभद्रे विनिपातिते।  
अजातशत्रुस्तान् वीरानिदं वचनमब्रवीत् ॥ ३४ ॥

स्वर्गमेष गतः शूरो यो हतो न पराङ्‌मुखः।  
संस्तम्भयत मा भैष्ट विजेष्यामो रणे रिपून् ॥ ३५ ॥

इत्येवं स महातेजा दुःखितेभ्यो महाद्युतिः।  
धर्मराजो युधां श्रेष्ठो ब्रुवन् दुःखमपानुदत् ॥ ३६ ॥

युद्धे ह्याशीविषाकारान् राजपुत्रान् रणे रिपून्।  
पूर्वं निहत्य संग्रामे पश्चादार्जुनिरभ्ययात् ॥ ३७ ॥

हत्वा दश सहस्राणि कौसल्यं च महारथम्।  
कृष्णार्जुनसमः कार्ष्णिः शक्रलोकं गतो ध्रुवम् ॥ ३८ ॥

रथाश्वनरमातङ्गान् विनिहत्य सहस्रशः ।  
अवितृप्तः स संग्रामादशोच्यः पुण्यकर्मकृत्।  
गतः पुण्यकृतां लोकान् शाश्वतान् पुण्यनिर्जितान् ॥ ३९ ॥