+++
title_full = "070 परशुरामजीका चरित्र"
title = "०७० षोडशराजकीये"

+++


रामो महातपाः शूरो वीरलोकनमस्कृतः।  
जामदग्न्योऽप्यतियशा अवितृप्तो मरिष्यति ॥ १ ॥

यः स्माद्यमनुपर्येति भूमिं कुर्वन्निमां सुखाम्।  
न चासीद् विक्रिया यस्य प्राप्य श्रियमनुत्तमाम् ॥ २ ॥

यः क्षत्रियैः परामृष्टे वत्से पितरि चाब्रुवन्।  
ततोऽवधीत् कार्तवीर्यमजितं समरे परैः ॥ ३ ॥

क्षत्रियाणां चतुःषष्टिमयुतानि सहस्रशः ।  
तदा मृत्योः समेतानि एकेन धनुषाजयत् ॥ ४ ॥

ब्रह्मद्विषां चाथ तस्मिन् सहस्राणि चतुर्दश।  
पुनरन्यानि जग्राह दन्तक्रूरं जघान ह ॥ ५ ॥

सहस्रं मुसलेनाहन् सहस्रमसिनावधीत् ।  
उद्‌बन्धनात् सहस्रं च सहस्रमुदके धृतम् ॥ ६ ॥

दन्तान् भङ्क्त्वा सहस्रस्य कर्णान्‌ नासान्यकृन्तत।  
ततः सप्तसहस्राणां कटुधूपमपाययत् ॥ ७ ॥

शिष्टान् बद्‌ध्वा च हत्वा वै तेषां मूर्ध्नि विभिद्य च।  
गुणावतीमुत्तरेण खाण्डवाद् दक्षिणेन च।  
गिर्यन्ते शतसाहस्रा हैहयाः समरे हताः ॥ ८ ॥  
सरथाश्वगजा वीरा निहतास्तत्र शेरते।  
पितुर्वधामर्षितेन जामदग्न्येन धीमता ॥ ९ ॥

निजघ्ने दशसाहस्रान् रामः परशुना तदा।  
न ह्यमृष्यत ता वाचो यास्तैर्भृशमुदीरिताः ॥ १० ॥  
भृगो रामाभिधावेति यदाक्रन्दन् द्विजोत्तमाः।

ततः काश्मीरदरदान् कुन्तिक्षुद्रकमालवान् ॥ ११ ॥  
अङ्गवङ्गकलिङ्गांश्च विदेहांस्ताम्रलिप्तकान् ।  
रक्षोवाहान् वीतिहोत्रांस्त्रिगर्तान्‌ मार्तिकावतान् ॥ १२ ॥  
शिबीनन्यांश्च राजन्यान्‌ देशान्‌ देशान् सहस्रशः।  
निजघान शितैर्बाणैर्जामदग्न्यः प्रतापवान् ॥ १३ ॥

कोटीशतसहस्राणि क्षत्रियाणां सहस्रशः ।  
इन्द्रगोपकवर्णस्य बन्धुजीवनिभस्य च ॥ १४ ॥  
रुधिरस्य परीवाहैः पूरयित्वा सरांसि च।  
सर्वानष्टादश द्वीपान् वशमानीय भार्गवः ॥ १५ ॥  
ईजे क्रतुशतैः पुण्यैः समाप्तवरदक्षिणैः।

वेदीमष्टनलोत्सेधां सौवर्णां विधिनिर्मिताम् ॥ १६ ॥  
सर्वरत्नशतैः पूर्णां पताकाशतमालिनीम् ।  
ग्राम्यारण्यैः पशुगणैः सम्पूर्णां च महीमिमाम् ॥ १७ ॥  
रामस्य जामदग्न्यस्य प्रतिजग्राह कश्यपः।

ततः शतसहस्राणि द्विपेन्द्रान् हेमभूषणान् ॥ १८ ॥  
निर्दस्युं पृथिवीं कृत्वा शिष्टेष्टजनसंकुलाम्।  
कश्यपाय ददौ रामो हयमेधे महामखे ॥ १९ ॥

त्रिःसप्तकृत्वः पृथिवीं कृत्वा निःक्षत्रियां प्रभुः।  
इष्ट्वा क्रतुशतैर्वीरो ब्राह्मणेभ्यो ह्यमन्यत ॥ २० ॥

सप्तद्वीपां वसुमतीं मारीचोऽगृह्णत द्विजः।  
रामं प्रोवाच निर्गच्छ वसुधातो ममाज्ञया ॥ २१ ॥

स कश्यपस्य वचनात् प्रोत्सार्य सरितां प्रतिम्।  
इषुपाते युधां श्रेष्ठः कुर्वन् ब्राह्मणशासनम् ॥ २२ ॥  
अध्यावसद् गिरिश्रेष्ठं महेन्द्रं पर्वतोत्तमम्।

एवं गुणशतैर्युक्तो भृगूणां कीर्तिवर्धनः ॥ २३ ॥  
जामदग्न्यो ह्यतियशा मरिष्यति महाद्युतिः।

त्वया चतुर्भद्रतरः पुत्रात् पुण्यतरस्तव ॥ २४ ॥  
अयज्वानमदाक्षिण्यं मा पुत्रमनुतप्यथाः ।

एते चतुर्भद्रतरास्त्वया भद्रशताधिकाः ।  
मृता नरवरश्रेष्ठ मरिष्यन्ति च सृञ्जय ॥ २५ ॥