+++
title_full = "047 अभिमन्युका पराक्रम, छः महारथियोंके साथ घोर युद्ध और उसके द्वारा वृन्दारक तथा दस हजार अन्य राजाओंके सहित कोसलनरेश बृहद्\u200cबलका वध"
title = "०४७ बृहद्बलवधे"

+++


तथा प्रविष्टं तरुणं सौभद्रमपराजितम्।  
कुलानुरूपं कुर्वाणं संग्रामेष्वपलायिनम् ॥ १ ॥  
आजानेयैः सुबलिभिर्यान्तमश्वैस्त्रिहायनैः ।  
प्लवमानमिवाकाशे के शूराः समवारयन् ॥ २ ॥

अभिमन्युः प्रविश्यैतांस्तावकान् निशितैः शरैः।  
अकरोत्‌ पार्थिवान् सर्वान्‌ विमुखान् पाण्डुनन्दनः ॥ ३ ॥

तं तु द्रोणः कृपः कर्णो द्रौणिश्च स बृहद्बलः।  
कृतवर्मा च हार्दिक्यः षड् रथाः पर्यवारयन् ॥ ४ ॥

दृष्ट्वा तु सैन्धवे भारमतिमात्रं समाहितम्।  
सैन्यं तव महाराज युधिष्ठिरमुपाद्रवत् ॥ ५ ॥

सौभद्रमितरे वीरमभ्यवर्षन् शराम्बुभिः ।  
तालमात्राणि चापानि विकर्षन्तो महाबलाः ॥ ६ ॥

तांस्तु सर्वान् महेष्वासान्‌ सर्वविद्यासु निष्ठितान्।  
व्यष्टम्भयद् रणे बाणैः सौभद्रः परवीरहा ॥ ७ ॥

द्रोणं पञ्चाशताविध्यद् विंशत्या च बृहद्बलम्।  
अशीत्या कृतवर्माणं कृपं षष्ट्या शिलीमुखैः ॥ ८ ॥  
रुक्मपुङ्खैर्महावेगैराकर्णसमचोदितैः ।  
अविध्यद् दशभिर्बाणैरश्वत्थामानमार्जुनिः ॥ ९ ॥

स कर्णं कर्णिना कर्णे पीतेन च शितेन च।  
फाल्गुनिर्द्विषतां मध्ये विव्याध परमेषुणा ॥ १० ॥

पातयित्वा कृपस्याश्वांस्तथोभौ पार्ष्णिसारथी ।  
अथैनं दशभिर्बाणैः प्रत्यविध्यत् स्तनान्तरे ॥ ११ ॥

ततो वृन्दारकं वीरं कुरूणां कीर्तिवर्धनम्।  
पुत्राणां तव वीराणां पश्यतामवधीद् बली ॥ १२ ॥

तं द्रौणिः पञ्चविंशत्या क्षुद्रकाणां समार्पयत्।  
वरं वरममित्राणामारुजन्तमभीतवत् ॥ १३ ॥

स तु बाणैः शितैस्तूर्णं प्रत्यविध्यत मारिष।  
पश्यतां धार्तराष्ट्राणामश्वत्थामानमार्जुनिः ॥ १४ ॥

षष्ट्या शराणां तं द्रौणिस्तिग्मधारैः सुतेजनैः।  
उग्रैर्नाकम्पयद् विद्ध्वा मैनाकमिव पर्वतम् ॥ १५ ॥

स तु द्रौणिं त्रिसप्तत्या हेमपुङ्खैरजिह्मगैः।  
प्रत्यविध्यन्महातेजा बलवानपकारिणम् ॥ १६ ॥

तस्मिन् द्रोणो बाणशतं पुत्रगृद्धी न्यपातयत्।  
अश्वत्थामा तथाष्टौ च परीप्सन् पितरं रणे ॥ १७ ॥

कर्णो द्वाविंशतिं भल्लान् कृतवर्मा च विंशतिम्।  
बृहद्‌बलस्तु पञ्चाशत् कृपः शारद्वतो दश ॥ १८ ॥

तांस्तु प्रत्यवधीत् सर्वान् दशभिर्दशभिः शरैः।  
तैरर्द्यमानः सौभद्रः सर्वतो निशितैः शरैः ॥ १९ ॥

तं कोसलानामधिपः कर्णिनाताडयद्धृदि ।  
स तस्याश्वान् ध्वजं चापं सूतं चापातयत् क्षितौ ॥ २० ॥

अथ कोसलराजस्तु विरथः खड्‌गचर्मभृत्।  
इयेष फाल्गुनेः कायाच्छिरो हर्तुं सकुण्डलम् ॥ २१ ॥

स कोसलानामधिपं राजपुत्रं बृहद्बलम्।  
हृदि विव्याध बाणेन स भिन्नहृदयोऽपतत् ॥ २२ ॥

बभञ्ज च सहस्राणि दश राज्ञां महात्मनाम्।  
सृजतामशिवा वाचः खड्‌गकार्मुकधारिणाम् ॥ २३ ॥

तथा बृहद्‌बलं हत्वा सौभद्रो व्यचरद् रणे।  
व्यष्टम्भयन्महेष्वासो योधांस्तव शराम्बुभिः ॥ २४ ॥