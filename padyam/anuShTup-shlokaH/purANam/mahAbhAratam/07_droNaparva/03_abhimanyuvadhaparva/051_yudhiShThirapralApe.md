+++
title_full = "051 युधिष्ठिरका विलाप"
title = "०५१ युधिष्ठिरप्रलापे"

+++


हते तस्मिन् महावीर्ये सौभद्रे रथयूथपे।  
विमुक्तरथसंनाहाः सर्वे निक्षिप्तकार्मुकाः ॥ १ ॥  
उपोपविष्टा राजानं परिवार्य युधिष्ठिरम्।  
तदेव युद्धं ध्यायन्तः सौभद्रगतमानसाः ॥ २ ॥

ततो युधिष्ठिरो राजा विललाप सुदुःखितः।  
अभिमन्यौ हते वीरे भ्रातुः पुत्रे महारथे ॥ ३ ॥

(एष जित्वा कृपं शल्यं राजानं च सुयोधनम्।  
द्रोणं द्रौणिं महेष्वासं तथैवान्यान् महारथान्॥)  
द्रोणानीकमसम्बाधं मम प्रियचिकीर्षया ।  
(हत्वा शत्रुगणान् वीरानेष शेते निपातितः।  
कृतास्त्रान् युद्धकुशलान् महेष्वासान् महारथान्॥  
कुलशीलगुणैर्युक्ताञ्छूरान् विख्यातपौरुषान् ।  
द्रोणेन विहितं व्यूहमभेद्यममरैरपि ॥  
अदृष्टपूर्वमस्माभिः चक्रं चक्रायुधप्रियः ।)  
भित्त्वा व्यूहं प्रविष्टोऽसौ गोमध्यमिव केसरी ॥ ४ ॥

(विक्रीडितं रणे तेन निघ्नता वै परान् वरान्।)  
यस्य शूरा महेष्वासाः प्रत्यनीकगता रणे।  
प्रभग्ना विनिवर्तन्ते कृतास्त्रा युद्धदुर्मदाः ॥ ५ ॥

अत्यन्तशत्रुरस्माकं येन दुःशासनः शरैः।  
क्षिप्रं ह्यभिमुखः संख्ये विसंज्ञो विमुखीकृतः ॥ ६ ॥  
स तीर्त्वा दुस्तरं वीरो द्रोणानीकमहार्णवम्।  
प्राप्य दौःशासनिं कार्ष्णिः प्राप्तो वैवस्वतक्षयम् ॥ ७ ॥

कथं द्रक्ष्यामि कौन्तेयं सौभद्रे निहतेऽर्जुनम्।  
सुभद्रां वा महाभागां प्रियं पुत्रमपश्यतीम् ॥ ८ ॥

किंस्विद् वयमपेतार्थमश्लिष्टमसमञ्जसम् ।  
तावुभौ प्रतिवक्ष्यामो हृषीकेशधनंजयौ ॥ ९ ॥

अहमेव सुभद्रायाः केशवार्जुनयोरपि ।  
प्रियकामो जयाकाङ्क्षी कृतवानिदमप्रियम् ॥ १० ॥

न लुब्धो बुध्यते दोषाल्ँलोभान्मोहात् प्रवर्तते।  
मधुलिप्सुर्हि नापश्यं प्रपातमहमीदृशम् ॥ ११ ॥

यो हि भोज्ये पुरस्कार्यो यानेषु शयनेषु च।  
भूषणेषु च सोऽस्माभिर्बालो युधि पुरस्कृतः ॥ १२ ॥

कथं हि बालस्तरुणो युद्धानामविशारदः।  
सदश्व इव सम्बाधे विषमे क्षेममर्हति ॥ १३ ॥

नो चेद्धि वयमप्येनं महीमनु शयीमहि।  
बीभत्सोः कोपदीप्तस्य दग्धाः कृपणचक्षुषा ॥ १४ ॥

अलुब्धो मतिमान् ह्रीमान् क्षमावान् रूपवान् बली।  
वपुष्मान् मानकृद् वीरः प्रियः सत्यपराक्रमः ॥ १५ ॥  
यस्य श्लाघन्ति विबुधाः कर्माण्यूर्जितकर्मणः।  
निवातकवचाञ्जघ्ने कालकेयांश्च वीर्यवान् ॥ १६ ॥  
महेन्द्रशत्रवो येन हिरण्यपुरवासिनः ।  
अक्ष्णोर्निमेषमात्रेण पौलोमाः सगणा हताः ॥ १७ ॥  
परेभ्योऽप्यभयार्थिभ्यो यो ददात्यभयं विभुः।  
तस्यास्माभिर्न शकितस्त्रातुमप्यात्मजो बली ॥ १८ ॥

भयं तु सुमहत् प्राप्तं धार्तराष्ट्रान् महाबलान्।  
पार्थः पुत्रवधात् क्रुद्धः कौरवाञ्शोषयिष्यति ॥ १९ ॥

क्षुद्रः क्षुद्रसहायश्च स्वपक्षक्षयमातुरः ।  
व्यक्तं दुर्योधनो दृष्ट्वा शोचन् हास्यति जीवितम् ॥ २० ॥

न मे जयः प्रीतिकरो न राज्यं  
न चामरत्वं न सुरैः सलोकता।  
इमं समीक्ष्याप्रतिवीर्यपौरुषं  
निपातितं देववरात्मजात्मजम् ॥ २१ ॥