+++
title_full = "063 राजा ययातिका उपाख्यान"
title = "०६३ षोडशराजकीये"

+++


ययातिं नाहुषं चैव मृतं सृञ्जय शुश्रुम।  
राजसूयशतैरिष्ट्वा सोऽश्वमेधशतेन च ॥ १ ॥  
पुण्डरीकसहस्रेण वाजपेयशतैस्तथा ।  
अतिरात्रसहस्रेण चातुर्मास्यैश्च कामतः ।  
अग्निष्टोमैश्च विविधैः सत्रैश्च प्राज्यदक्षिणैः ॥ २ ॥

अब्राह्मणानां यद् वित्तं पृथिव्यामस्ति किंचन।  
तत् सर्वं परिसंख्याय ततो ब्राह्मणसात्करोत् ॥ ३ ॥

सरस्वती पुण्यतमा नदीनां  
तथा समुद्राः सरितः साद्रयश्च।  
ईजानाय पुण्यतमाय राज्ञे  
घृतं पयो दुदुहुर्नाहुषाय ॥ ४ ॥

व्यूढे देवासुरे युद्धे कृत्वा देवसहायताम्।  
चतुर्धा व्यभजत् सर्वां चतुर्भ्यः पृथिवीमिमाम् ॥ ५ ॥  
यज्ञैर्नानाविधैरिष्ट्वा प्रजामुत्पाद्य चोत्तमाम् ।  
देवयान्यां चौशनस्यां शर्मिष्ठायां च धर्मतः ॥ ६ ॥  
देवारण्येषु सर्वेषु विजहारामरोपमः ।  
आत्मनः कामचारेण द्वितीय इव वासवः ॥ ७ ॥

यदा नाभ्यगमच्छान्तिं कामानां सर्ववेदवित्।  
ततो गाथामिमां गीत्वा सदारः प्राविशद् वनम् ॥ ८ ॥

यत् पृथिव्यां व्रीहियवं हिरण्यं पशवः स्त्रियः।  
नालमेकस्य तत् सर्वमिति मत्वा शमं व्रजेत् ॥ ९ ॥

एवं कामान् परित्यज्य ययातिर्धृतिमेत्य च।  
पूरुं राज्ये प्रतिष्ठाप्य प्रयातो वनमीश्वरः ॥ १० ॥

स चेन्ममार सृञ्जय चतुर्भद्रतरस्त्वया।  
पुत्रात् पुण्यतरस्तुभ्यं मा पुत्रमनुतप्यथाः।  
अयज्वानमदाक्षिण्यमभि श्वैत्येत्युदाहरत् ॥ ११ ॥