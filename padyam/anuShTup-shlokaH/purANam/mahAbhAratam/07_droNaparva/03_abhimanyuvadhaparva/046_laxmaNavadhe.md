+++
title_full = "046 अभिमन्युके द्वारा लक्ष्मण तथा क्राथपुत्रका वध और सेनासहित छः महारथियोंका पलायन"
title = "०४६ लक्ष्मणवधे"

+++


यथा वदसि मे सूत एकस्य बहुभिः सह।  
संग्रामं तुमुलं घोरं जयं चैव महात्मनः ॥ १ ॥  
अश्रद्धेयमिवाश्चर्यं सौभद्रस्याथ विक्रमम् ।  
किं तु नात्यद्भुतं तेषां येषां धर्मो व्यपाश्रयः ॥ २ ॥

दुर्योधने च विमुखे राजपुत्रशते हते।  
सौभद्रे प्रतिपत्तिं कां प्रत्यपद्यन्त मामकाः ॥ ३ ॥

संशुष्कास्याश्चलन्नेत्राः प्रस्विन्ना लोमहर्षणाः ।  
पलायनकृतोत्साहा निरुत्साहा द्विषज्जये ॥ ४ ॥

हतान् भ्रातॄन् पितॄन् पुत्रान्‌ सुहृत्सम्बन्धिबान्धवान्।  
उत्सृज्योत्सृज्य संजग्मुस्त्वरयन्तो हयद्विपान् ॥ ५ ॥

तान् प्रभग्नांस्तथा दृष्ट्वा द्रोणो द्रौणिर्बृहद्बलः।  
कृपो दुर्योधनः कर्णः कृतवर्माथ सौबलः ॥ ६ ॥  
अभ्यधावन् सुसंक्रुद्धाः सौभद्रमपराजितम् ।  
ते तु पौत्रेण ते राजन् प्रायशो विमुखीकृताः ॥ ७ ॥

एकस्तु सुखसंवृद्धो बाल्याद् दर्पाच्च निर्भयः।  
इष्वस्त्रविन्महातेजा लक्ष्मणोऽऽर्जुनिमभ्ययात् ॥ ८ ॥

तमन्वगेवास्य पिता पुत्रगृद्धी न्यवर्तत।  
अनुदुर्योधनं चान्ये न्यवर्तन्त महारथाः ॥ ९ ॥

तं तेऽभिषिषिचुर्बाणैर्मेघा गिरिमिवाम्बुभिः ।  
स तु तान् प्रममाथैको विष्वग्वातो यथाम्बुदान् ॥ १० ॥

पौत्रं तव च दुर्धर्षं लक्ष्मणं प्रियदर्शनम्।  
पितुः समीपे तिष्ठन्तं शूरमुद्यतकार्मुकम् ॥ ११ ॥  
अत्यन्तसुखसंवृद्धं धनेश्वरसुतोपमम् ।  
आससाद रणे कार्ष्णिर्मत्तो मत्तमिव द्विपम् ॥ १२ ॥

लक्ष्मणेन तु संगम्य सौभद्रः परवीरहा।  
शरैः सुनिशितैस्तीक्ष्णैर्बाह्वोरुरसि चार्पितः ॥ १३ ॥

संक्रुद्धो वै महाराज दण्डाहत इवोरगः।  
पौत्रस्तव महाराज तव पौत्रमभाषत ॥ १४ ॥

सुदृष्टः क्रियतां लोको ह्यमुं लोकं गमिष्यसि।  
पश्यतां बान्धवानां त्वां नयामि यमसादनम् ॥ १५ ॥

एवमुक्त्वा ततो भल्लं सौभद्रः परवीरहा।  
उद्बबर्ह महाबाहुर्निर्मुक्तोरगसंनिभम् ॥ १६ ॥

स तस्य भुजनिर्मुक्तो लक्ष्मणस्य सुदर्शनम्।  
सुनसं सुभ्रु केशान्तं शिरोऽहार्षीत् सकुण्डलम् ॥ १७ ॥

लक्ष्मणं निहतं दृष्ट्वा हाहेत्युच्चुक्रुशुर्जनाः।  
ततो दुर्योधनः क्रुद्धः प्रिये पुत्रे निपातिते ॥ १८ ॥  
घ्नतैनमिति चुक्रोश क्षत्रियान् क्षत्रियर्षभः।

ततो द्रोणः कृपः कर्णो द्रोणपुत्रो बृहद्बलः ॥ १९ ॥  
कृतवर्मा च हार्दिक्यः षड् रथाः पर्यवारयन्।

तांस्तु विद्ध्वा शितैर्बाणैर्विमुखीकृत्य चार्जुनिः ॥ २० ॥  
वेगेनाभ्यपतत् क्रुद्धः सैन्धवस्य महद् बलम्।

आवव्रुस्तस्य पन्थानं गजानीकेन दंशिताः ॥ २१ ॥  
कलिङ्गाश्च निषादाश्च क्राथपुत्रश्च वीर्यवान्।

तत् प्रसक्तमिवात्यर्थं युद्धमासीद् विशाम्पते ॥ २२ ॥  
ततस्तत् कुञ्जरानीकं व्यधमद् धृष्टमार्जुनिः।  
यथा वायुर्नित्यगतिर्जलदान् शतशोऽम्बरे ॥ २३ ॥

ततः क्राथः शरव्रातैरार्जुनिं समवाकिरत्।  
अथेतरे संनिवृत्ताः पुनर्द्रोणमुखा रथाः ॥ २४ ॥

परमास्त्राणि धुन्वानाः सौभद्रमभिदुद्रुवुः ।  
तान् निवार्यार्जुनिर्बाणैः क्राथपुत्रमथार्दयत् ॥ २५ ॥

शरौघेणाप्रमेयेण त्वरमाणो जिघांसया ।  
सधनुर्बाणकेयूरो बाहू समुकुटं शिरः ॥ २६ ॥  
सच्छत्रध्वजयन्तारं रथं चाश्वान् न्यपातयत्।

कुलशीलश्रुतिबलैः कीर्त्या चास्त्रबलेन च।  
युक्ते तस्मिन् हते वीराः प्रायशो विमुखाऽभवन् ॥ २७ ॥