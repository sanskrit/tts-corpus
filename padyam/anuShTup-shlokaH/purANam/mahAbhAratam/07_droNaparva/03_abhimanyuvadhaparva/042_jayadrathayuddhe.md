+++
title_full = "042 अभिमन्युके पीछे जानेवाले पाण्डवोंको जयद्रथका वरके प्रभावसे रोक देना"
title = "०४२ जयद्रथयुद्धे"

+++


बालमत्यन्तसुखिनं स्वबाहुबलदर्पितम् ।  
युद्धेषु कुशलं वीरं कुलपुत्रं तनुत्यजम् ॥ १ ॥  
गाहमानमनीकानि सदश्वैश्च त्रिहायनैः ।  
अपि यौधिष्ठिरात् सैन्यात् कश्चिदन्वपतद् बली ॥ २ ॥

युधिष्ठिरो भीमसेनः शिखण्डी सात्यकिर्यमौ।  
धृष्टद्युम्नो विराटश्च द्रुपदश्च सकेकयः ॥ ३ ॥  
धृष्टकेतुश्च संरब्धो मत्स्याश्चाभ्यपतन् रणे।  
तेनैव तु पथा यान्तः पितरो मातुलैः सह ॥ ४ ॥  
अभ्यद्रवन् परीप्सन्तो व्यूढानीकाः प्रहारिणः।

तान्‌ दृष्ट्वा द्रवतः शूरांस्त्वदीया विमुखाऽभवन् ॥ ५ ॥  
ततस्तद् विमुखं दृष्ट्वा तव सूनोर्महद् बलम्।  
जामाता तव तेजस्वी संस्तम्भयिषुराद्रवत् ॥ ६ ॥

सैन्धवस्य महाराज पुत्रो राजा जयद्रथः।  
स पुत्रगृद्धिनः पार्थान् सहसैन्यानवारयत् ॥ ७ ॥

उग्रधन्वा महेष्वासो दिव्यमस्त्रमुदीरयन् ।  
वार्धक्षत्रिरुपासेधत् प्रवणादिव कुञ्जरः ॥ ८ ॥

अतिभारमहं मन्ये सैन्धवे संजयाहितम्।  
यदेकः पाण्डवान् क्रुद्धान् पुत्रप्रेप्सूनवारयत् ॥ ९ ॥

अत्यद्भुतमहं मन्ये बलं शौर्यं च सैन्धवे।  
तस्य प्रब्रूहि मे वीर्यं कर्म चाग्र्यं महात्मनः ॥ १० ॥

किं दत्तं हुतमिष्टं वा किं सुतप्तमथो तपः।  
सिंधुराजो हि येनैकः पाण्डवान् समवारयत् ॥ ११ ॥

(दमो वा ब्रह्मचर्यं वा सूत यच्चास्य सत्तम।  
देवं कतममाराध्य विष्णुमीशानमब्जजम् ॥  
सिन्धुराट् तनये सक्तान् क्रुद्धः पार्थानवारयत्।  
नैवं कृतं महत् कर्म भीष्मेणाज्ञासिषं तथा॥)

द्रौपदीहरणे यत् तद् भीमसेनेन निर्जितः।  
मानात् स तप्तवान् राजा वरार्थी सुमहत् तपः ॥ १२ ॥

इन्द्रियाणीन्द्रियार्थेभ्यः प्रियेभ्यः संनिवर्त्य सः।  
क्षुत्पिपासातपसहः कृशो धमनिसंततः ॥ १३ ॥

देवमाराधयच्छर्वं गृणन् ब्रह्म सनातनम्।  
भक्तानुकम्पी भगवांस्तस्य चक्रे ततो दयाम् ॥ १४ ॥  
स्वप्नान्तेऽप्यथ चैवाह हरः सिन्धुपतेः सुतम्।  
वरं वृणीष्व प्रीतोऽस्मि जयद्रथ किमिच्छसि ॥ १५ ॥

एवमुक्तस्तु शर्वेण सिन्धुराजो जयद्रथः।  
उवाच प्रणतो रुद्रं प्राञ्जलिर्नियतात्मवान् ॥ १६ ॥

पाण्डवेयानहं संख्ये भीमवीर्यपराक्रमान् ।  
वारयेयं रथेनैकः समस्तानिति भारत ॥ १७ ॥  
एवमुक्तस्तु देवेशो जयद्रथमथाब्रवीत् ।  
ददामि ते वरं सौम्य विना पार्थं धनंजयम् ॥ १८ ॥  
वारयिष्यसि संग्रामे चतुरः पाण्डुनन्दनान्।  
एवमस्त्विति देवेशमुक्त्वाबुद्ध्यत पार्थिवः ॥ १९ ॥

स तेन वरदानेन दिव्येनास्त्रबलेन च।  
एकः संवारयामास पाण्डवानामनीकिनीम् ॥ २० ॥

तस्य ज्यातलघोषेण क्षत्रियान् भयमाविशत्।  
परांस्तु तव सैन्यस्य हर्षः परमकोऽभवत् ॥ २१ ॥

दृष्ट्वा तु क्षत्रिया भारं सैन्धवे सर्वमाहितम्।  
उत्क्रुश्याभ्यद्रवन् राजन् येन यौधिष्ठिरं बलम् ॥ २२ ॥