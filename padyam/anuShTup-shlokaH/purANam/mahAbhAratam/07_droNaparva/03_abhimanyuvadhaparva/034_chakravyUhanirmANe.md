+++
title_full = "034 संजयके द्वारा अभिमन्युकी प्रशंसा, द्रोणाचार्यद्वारा चक्रव्यूहका निर्माण"
title = "०३४ चक्रव्यूहनिर्माणे"

+++


समरेऽत्युग्रकर्माणः कर्मभिर्व्यञ्जितश्रमाः ।  
सकृष्णाः पाण्डवाः पञ्च देवैरपि दुरासदाः ॥ १ ॥

सत्त्वकर्मान्वयैर्बुद्ध्या कीर्त्या च यशसा श्रिया।  
नैव भूतो न भविता नैव तुल्यगुणः पुमान् ॥ २ ॥

सत्यधर्मरतो दान्तो विप्रपूजादिभिर्गुणैः ।  
सदैव त्रिदिवं प्राप्तो राजा किल युधिष्ठिरः ॥ ३ ॥

युगान्ते चान्तको राजन् जामदग्न्यश्च वीर्यवान्।  
रथस्थो भीमसेनश्च कथ्यन्ते सदृशास्त्रयः ॥ ४ ॥

प्रतिज्ञाकर्मदक्षस्य रणे गाण्डीवधन्वनः ।  
उपमां नाधिगच्छामि पार्थस्य सदृशीं क्षितौ ॥ ५ ॥

गुरुवात्सल्यमत्यन्तं नैभृत्यं विनयो दमः।  
नकुलेऽप्रातिरूप्यं च शौर्यं च नियतानि षट् ॥ ६ ॥

श्रुतगाम्भीर्यमाधुर्यसत्यरूपपराक्रमैः ।  
सदृशो देवयोर्वीरः सहदेवः किलाश्विनोः ॥ ७ ॥

ये च कृष्णे गुणाः स्फीताः पाण्डवेषु च ये गुणाः।  
अभिमन्यौ किलैकस्था दृश्यन्ते गुणसंचयाः ॥ ८ ॥

युधिष्ठिरस्य वीर्येण कृष्णस्य चरितेन च।  
कर्मभिर्भीमसेनस्य सदृशो भीमकर्मणः ॥ ९ ॥

धनंजयस्य रूपेण विक्रमेण श्रुतेन च।  
विनयात् सहदेवस्य सदृशो नकुलस्य च ॥ १० ॥

अभिमन्युमहं सूत सौभद्रमपराजितम् ।  
श्रोतुमिच्छामि कार्त्स्न्येन कथमायोधने हतः ॥ ११ ॥

स्थिरो भव महाराज शोकं धारय दुर्धरम्।  
महान्तं बन्धुनाशं ते कथयिष्यामि तच्छृणु ॥ १२ ॥

चक्रव्यूहो महाराज आचार्येणाभिकल्पितः ।  
तत्र शक्रोपमाः सर्वे राजानो विनिवेशिताः ॥ १३ ॥

आरास्थानेषु विन्यस्ताः कुमाराः सूर्यवर्चसः।  
संघातो राजपुत्राणां सर्वेषामभवत् तदा ॥ १४ ॥

कृताभिसमयाः सर्वे सुवर्णविकृतध्वजाः ।  
रक्ताम्बरधराः सर्वे सर्वे रक्तविभूषणाः ॥ १५ ॥

सर्वे रक्तपताकाश्च सर्वे वै हेममालिनः।  
चन्दनागुरुदिग्धाङ्गा स्रग्विणः सूक्ष्मवाससः ॥ १६ ॥

सहिताः पर्यधावन्त कार्ष्णिं प्रति युयुत्सवः।  
तेषां दश सहस्राणि बभूवुर्दृढधन्विनाम् ॥ १७ ॥

पौत्रं तव पुरस्कृत्य लक्ष्मणं प्रियदर्शनम्।  
अन्योन्यसमदुःखास्ते अन्योन्यसमसाहसाः ॥ १८ ॥

अन्योन्यं स्पर्धमानाश्च अन्योन्यस्य हिते रताः।  
दुर्योधनस्तु राजेन्द्र सैन्यमध्ये व्यवस्थितः ॥ १९ ॥

कर्णदुःशासनकृपैर्वृतो राजा महारथैः ।  
देवराजोपमः श्रीमाञ्छ्‌वेतच्छत्राभिसंवृतः ॥ २० ॥

चामरव्यजनाक्षेपैरुदयन्निव भास्करः ।  
प्रमुखे तस्य सैन्यस्य द्रोणोऽवस्थितनायकः ॥ २१ ॥

सिन्धुराजस्तथातिष्ठच्छ्रीमान् मेरुरिवाचलः ।  
सिन्धुराजस्य पार्श्वस्था अश्वत्थामपुरोगमाः ॥ २२ ॥

सुतास्तव महाराज त्रिंशत्त्रिदशसंनिभाः ।  
गान्धारराजः कितवः शल्यो भूरिश्रवास्तथा ॥ २३ ॥  
पार्श्वतः सिन्धुराजस्य व्यराजन्त महारथाः।

ततः प्रववृते युद्धं तुमुलं लोमहर्षणम् ॥ २४ ॥  
तावकानां परेषां च मृत्युं कृत्वा निवर्तनम् ॥ २५ ॥