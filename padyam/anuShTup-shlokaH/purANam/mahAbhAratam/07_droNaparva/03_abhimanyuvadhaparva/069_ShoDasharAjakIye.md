+++
title_full = "069 राजा पृथुका चरित्र"
title = "०६९ षोडशराजकीये"

+++


पृथुं वैन्यं च राजानं मृतं सृञ्जय शुश्रुम।  
यमभ्यषिञ्चन् साम्राज्ये राजसूये महर्षयः ॥ १ ॥

यत्नतः प्रथितेत्यूचुः सर्वानभिभवन् पृथुः।  
क्षतान्नस्त्रास्यते सर्वानित्येवं क्षत्त्रियोऽभवत् ॥ २ ॥

पृथुं वैन्यं प्रजा दृष्ट्वा रक्ताः स्मेति यदब्रुवन्।  
ततो राजेति नामास्य अनुरागादजायत ॥ ३ ॥

अकृष्टपच्या पृथिवी आसीद्‌ वैन्यस्य कामधुक्।  
सर्वाः कामदुघा गावः पुटके पुटके मधु ॥ ४ ॥

आसन् हिरण्मया दर्भाः सुखस्पर्शाः सुखावहाः।  
तेषां चीराणि संवीताः प्रजास्तेष्वेव शेरते ॥ ५ ॥

फलान्यमृतकल्पानि स्वादूनि च मधूनि च।  
तेषामासीत् तदाहारो निराहाराश्च नाभवन् ॥ ६ ॥

अरोगाः सर्वसिद्धार्था मनुष्या ह्यकुतोभयाः।  
न्यवसन्त यथाकामं वृक्षेषु च गुहासु च ॥ ७ ॥

प्रविभागो न राष्ट्राणां पुराणां चाभवत् तदा।  
यथासुखं यथाकामं तथैता मुदिताः प्रजाः ॥ ८ ॥

तस्य संस्तम्भिता ह्यापः समुद्रमभियास्यतः।  
पर्वताश्च ददुर्मार्गं ध्वजभङ्गश्च नाभवत् ॥ ९ ॥

तं वनस्पतयः शैला देवासुरनरोरगाः।  
सप्तर्षयः पुण्यजना गन्धर्वाप्सरसोऽपि च ॥ १० ॥  
पितरश्च सुखासीनमभिगम्येदमब्रुवन् ।  
सम्राडसि क्षत्रियोऽसि राजा गोप्ता पितासि नः ॥ ११ ॥  
देह्यस्मभ्यं महाराज प्रभुः सन्नीप्सितान् वरान्।  
यैर्वयं शाश्वतीस्तृप्तीर्वर्तयिष्यामहे सुखम् ॥ १२ ॥

तथेत्युक्त्वा पृथुर्वैन्यो गृहीत्वाऽऽजगवं धनुः।  
शरांश्चाप्रतिमान्‌ घोरांश्चिन्तयित्वाब्रवीन्महीम् ॥ १३ ॥

एह्येहि वसुके क्षिप्रं क्षरैभ्यः काङ्क्षितं पयः।  
ततो दास्यामि भद्रं ते अन्नं यस्य यथेप्सितम् ॥ १४ ॥

दुहितृत्वेन मां वीर संकल्पयितुमर्हसि।  
तथेत्युक्त्वा पृथुः सर्वं विधानमकरोद् वशी ॥ १५ ॥

ततो भूतनिकायास्तां वसुधां दुदुहुस्तदा।  
तां वनस्पतयः पूर्वं समुत्तस्थुर्दुधुक्षवः ॥ १६ ॥

सातिष्ठद्‌ वत्सला वत्सं दोग्धृपात्राणि चेच्छती।  
वत्सोऽभूत् पुष्पितः शालः प्लक्षो दोग्धाभवत्‌ तदा ॥ १७ ॥  
छिन्नप्ररोहणं दुग्धं पात्रमौदुम्बरं शुभम्।

उदयः पर्वतो वत्सो मेरुर्दोग्धा महागिरिः ॥ १८ ॥  
रत्नान्योषधयो दुग्धं पात्रमश्ममयं तथा।

दोग्धा चासीत्‌ तदा देवो दुग्धमूर्जस्करं प्रियम् ॥ १९ ॥

असुरा दुदुहुर्मायामामपात्रे तु ते तदा।  
दोग्धा द्विमूर्धा तत्रासीद् वत्सश्चासीद् विरोचनः ॥ २० ॥

कृषिं च सस्यं च नरा दुदुहुः पृथिवीतले।  
स्वायम्भुवो मनुर्वत्सस्तेषां दोग्धाभवत् पृथुः ॥ २१ ॥

अलाबुपात्रे च तथा विषं दुग्धा वसुंधरा।  
धृतराष्ट्रोऽभवद् दोग्धा तेषां वत्सस्तु तक्षकः ॥ २२ ॥

सप्तर्षिभिर्ब्रह्म दुग्धा तथा चाक्लिष्टकर्मभिः।  
दोग्धा बृहस्पतिः पात्रं छन्दो वत्सश्च सोमराट् ॥ २३ ॥

अन्तर्धानं चामपात्रे दुग्धा पुण्यजनैर्विराट्।  
दोग्धा वैश्रवणस्तेषां वत्सश्चासीद् वृषध्वजः ॥ २४ ॥

पुण्यगन्धान् पद्मपात्रे गन्धर्वाप्सरसोऽदुहन् ।  
वत्सश्चित्ररथस्तेषां दोग्धा विश्वरुचिः प्रभुः ॥ २५ ॥

स्वधां रजतपात्रेषु दुदुहुः पितरश्च ताम्।  
वत्सो वैवस्वतस्तेषां यमो दोग्धान्तकस्तदा ॥ २६ ॥

एवं निकायैस्तैर्दुग्धा पयोऽभीष्टं हि सा विराट्।  
यैर्वर्तयन्ति ते ह्यद्य पात्रैर्वत्सैश्च नित्यशः ॥ २७ ॥

यज्ञैश्च विविधैरिष्ट्वा पृथुर्वैन्यः प्रतापवान्।  
संतर्पयित्वा भूतानि सर्वैः कामैर्मनःप्रियैः ॥ २८ ॥

हैरण्यानकरोद् राजा ये केचित् पार्थिवा भुवि।  
तान् ब्राह्मणेभ्यः प्रायच्छदश्वमेधे महामखे ॥ २९ ॥

षष्टिनागसहस्राणि षष्टिनागशतानि च ।  
सौवर्णानकरोद् राजा ब्राह्मणेभ्यश्च तान् ददौ ॥ ३० ॥

इमां च पृथिवीं सर्वां  
मणिरत्नविभूषिताम् ।  
सौवर्णीमकरोद् राजा  
ब्राह्मणेभ्यश्च तां ददौ ॥ ३१ ॥

स चेन्ममार सृञ्जय  
चतुर्भद्रतरस्त्वया ।  
पुत्रात् पुण्यतरस्तुभ्यं  
मा पुत्रमनुतप्यथाः ।  
अयज्वानमदाक्षिण्य-  
मभि श्वैत्येत्युदाहरत् ॥ ३२ ॥