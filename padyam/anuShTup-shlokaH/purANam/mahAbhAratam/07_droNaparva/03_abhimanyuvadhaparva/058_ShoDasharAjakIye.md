+++
title_full = "058 राजा शिबिके यज्ञ और दानकी महत्ता"
title = "०५८ षोडशराजकीये"

+++


शिबिमौशीनरं चापि मृतं सृञ्जय शुश्रुम।  
य इमां पृथिवीं सर्वां चर्मवत् पर्यवेष्टयत् ॥ १ ॥

साद्रिद्वीपार्णववनां रथघोषेण नादयन् ।  
स शिबिर्वै रिपून् नित्यं मुख्यान् निघ्नन् सपत्नजित् ॥ २ ॥

तेन यज्ञैर्बहुविधैरिष्टं पर्याप्तदक्षिणैः ।  
स राजा वीर्यवान् धीमानवाप्य वसु पुष्कलम् ॥ ३ ॥  
सर्वमूर्धाभिषिक्तानां सम्मतः सोऽभवद् युधि।  
अयजच्चाश्वमेधैर्यो विजित्य पृथिवीमिमाम् ॥ ४ ॥

निरर्गलैर्बहुफलैर्निष्ककोटिसहस्रदः ।  
हस्त्यश्वपशुभिर्धान्यैर्मृगैर्गोऽजाविभिस्तथा ॥ ५ ॥  
विविधां पृथिवीं पुण्यां शिबिर्ब्राह्मणसात्करोत्।

यावत्यो वर्षतो धारा यावत्यो दिवि तारकाः ॥ ६ ॥  
यावत्यः सिकता गाङ्ग्यो यावन्मेरोर्महोपलाः।  
उदन्वति च यावन्ति रत्नानि प्राणिनोऽपि च ॥ ७ ॥  
तावतीरददद् गा वै शिबिरौशीनरोऽध्वरे।

नो यन्तारं धुरस्तस्य कञ्चिदन्यं प्रजापतिः ॥ ८ ॥  
भूतं भव्यं भवन्तं वा नाध्यगच्छन्नरोत्तमम्।

तस्यासन् विविधा यज्ञाः सर्वकामैः समन्विताः ॥ ९ ॥  
हेमयूपासनगृहा हेमप्राकारतोरणाः ।

शुचि स्वाद्वन्नपानं च ब्राह्मणाः प्रयुतायुताः ॥ १० ॥  
नानाभक्ष्यैः प्रियकथाः पयोदधिमहाह्रदाः ।  
तस्यासन् यज्ञवाटेषु नद्यः शुभ्रान्नपर्वताः ॥ ११ ॥

पिबत स्नात खादध्वमिति यद् रोचते जनाः।  
यस्मै प्रादाद् वरं रुद्रस्तुष्टः पुण्येन कर्मणा ॥ १२ ॥  
अक्षयं ददतो वित्तं श्रद्धा कीर्तिस्तथा कियाः।  
यथोक्तमेव भूतानां प्रियत्वं स्वर्गमुत्तमम् ॥ १३ ॥

एताल्ँलब्ध्वा वरानिष्टान्  
शिबिः काले दिवं गतः।  
स चेन्ममार सृञ्जय  
चतुर्भद्रतरस्त्वया ॥ १४ ॥  
पुत्रात् पुण्यतरस्तुभ्यं  
मा पुत्रमनुतप्यथाः ।  
अयज्वानमदाक्षिण्य-  
मभि श्वैत्येत्युदाहरत् ॥ १५ ॥