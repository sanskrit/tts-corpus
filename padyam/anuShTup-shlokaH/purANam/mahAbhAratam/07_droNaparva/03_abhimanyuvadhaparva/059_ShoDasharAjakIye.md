+++
title_full = "059 भगवान् श्रीरामका चरित्र"
title = "०५९ षोडशराजकीये"

+++


रामं दाशरथिं चैव मृतं सृञ्जय शुश्रुम।  
यं प्रजा अन्वमोदन्त पिता पुत्रानिवौरसान् ॥ १ ॥

असंख्येया गुणा यस्मिन्नासन्नमिततेजसि ।  
यश्चतुर्दश वर्षाणि निदेशात् पितुरच्युतः ॥ २ ॥  
वने वनितया सार्धमवसल्लक्ष्मणाग्रजः ।

जघान च जनस्थाने राक्षसान् मनुजर्षभः ॥ ३ ॥  
तपस्विनां रक्षणार्थं सहस्राणि चतुर्दश।

तत्रैव वसतस्तस्य रावणो नाम राक्षसः ॥ ४ ॥  
जहार भार्यां वैदेहीं सम्मोह्यैनं सहानुजम्।

(रामां हृतां राक्षसेन भार्यां श्रुत्वा जटायुषः।  
आतुरः शोकसंतप्तोऽगच्छद् रामो हरीश्वरम्॥

तेन रामः सुसङ्गम्य वानरैश्च महाबलैः।  
आजगामोदधेः पारं सेतुं कृत्वा महार्णवे॥

तत्र हत्वा तु पौलस्त्यान् ससुहृद्‌गणबान्धवान्।  
मायाविनं महाघोरं रावणं लोककण्टकम्॥)  
तमागस्कारिणं रामः पौलस्त्यमजितं परैः ॥ ५ ॥  
जघान समरे क्रुद्धः पुरेव त्र्यम्बकोऽन्धकम्।

सुरासुरैरवध्यं तं देवब्राह्मणकण्टकम् ॥ ६ ॥  
जघान स महाबाहुः पौलस्त्यं सगणं रणे।

(हत्वा तत्र रिपुं संख्ये भार्यया सह सङ्गतः।  
लङ्केश्वरं च चक्रे स धर्मात्मानं विभीषणम्॥

भार्यया सह संयुक्तस्ततो वानरसेनया।  
अयोध्यामागतो वीरः पुष्पकेण विराजता॥

तत्र राजन् प्रविष्टः स अयोध्यायां महायशाः।  
मातॄर्वयस्यान् सचिवानृत्विजः सपुरोहितान् ॥  
शुश्रूषमाणः सततं मन्त्रिभिश्चाभिषेचितः ।

विसृज्य हरिराजानं हनुमन्तं सहाङ्गदम्॥  
भ्रातरं भरतं वीरं शत्रुघ्नं चैव लक्ष्मणम्।  
पूजयन् परया प्रीत्या वैदेह्या चाभिपूजितः॥  
चतुःसागरपर्यन्तां पृथिवीमन्वशासत ॥)  
स प्रजानुग्रहं कृत्वा त्रिदशैरभिपूजितः ॥ ७ ॥

व्याप्य कृत्स्नं जगत् कीर्त्या सुरर्षिगणसेवितः।  
स प्राप्य विधिवद् राज्यं सर्वभूतानुकम्पकः ॥ ८ ॥  
आजहार महायज्ञं प्रजा धर्मेण पालयन्।  
निरर्गलं राजसूयमश्वमेधं च तं विभुः ॥ ९ ॥  
आजहार सुरेशस्य हविषा मुदमाहरत्।  
अन्यैश्च विविधैर्यज्ञैरीजे बहुगुणैर्नृपः ॥ १० ॥

क्षुत्पिपासेऽजयद् रामः सर्वरोगांश्च देहिनाम्।  
सततं गुणसम्पन्नो दीप्यमानः स्वतेजसा ॥ ११ ॥

अति सर्वाणि भूतानि रामो दाशरथिर्बभौ।  
ऋषीणां देवतानां च मानुषाणां च सर्वशः ॥ १२ ॥  
पृथिव्यां सहवासोऽभूद् रामे राज्यं प्रशासति।

नाहीयत तदा प्राणः प्राणिनां न तदन्यथा ॥ १३ ॥  
प्राणोऽपानः समानश्च रामे राज्यं प्रशासति।

पर्यदीप्यन्त तेजांसि तदानर्थाश्च नाभवन् ॥ १४ ॥  
दीर्घायुषः प्रजाः सर्वा युवा न म्रियते तदा।

वेदैश्चतुर्भिः सुप्रीताः प्राप्नुवन्ति दिवौकसः ॥ १५ ॥  
हव्यं कव्यं च विविधं निष्पूर्तं हुतमेव च।

अदंशमशका देशा नष्टव्यालसरीसृपाः ॥ १६ ॥  
नाप्सु प्राणभृतां मृत्युर्नाकाले ज्वलनोऽदहत्।

अधर्मरुचयो लुब्धा मूर्खा वा नाभवंस्तदा ॥ १७ ॥  
शिष्टेष्टयज्ञकर्माणः सर्वे वर्णास्तदाभवन् ।

स्वधां पूजां च रक्षोभिर्जनस्थाने प्रणाशिताम् ॥ १८ ॥  
प्रादान्निहत्य रक्षांसि पितृदेवेभ्य ईश्वरः।

सहस्रपुत्राः पुरुषा दशवर्षशतायुषः ॥ १९ ॥  
न च ज्येष्ठाः कनिष्ठेभ्यस्तदा श्राद्धान्यकारयन्।

(न तस्करा वा व्याधिर्वा विविधोपद्रवाः क्वचित्।  
अनावृष्टिभयं चात्र दुर्भिक्षो व्याधयः क्वचित्॥  
सर्वं प्रसन्नमेवासीदत्यन्तसुखसंयुतम् ।  
एवं लोकोऽभवत् सर्वो रामे राज्यं प्रशासति॥)

श्यामो युवा लोहिताक्षो मत्तमातङ्गविक्रमः ॥ २० ॥  
आजानुबाहुः सुभुजः सिंहस्कन्धो महाबलः।  
दशवर्षसहस्राणि दशवर्षशतानि च ॥ २१ ॥  
सर्वभूतमनःकान्तो रामो राज्यमकारयत् ।

रामो रामो राम इति प्रजानामभवत् कथा ॥ २२ ॥  
रामाद् रामं जगदभूद् रामे राज्यं प्रशासति।

चतुर्विधाः प्रजा रामः स्वर्गं नीत्वा दिवं गतः ॥ २३ ॥  
आत्मानं सम्प्रतिष्ठाप्य राजवंशमिहाष्टधा ।

स चेन्ममार सृञ्जय चतुर्भद्रतरस्त्वया ॥ २४ ॥  
पुत्रात् पुण्यतरस्तुभ्यं मा पुत्रमनुतप्यथाः।  
अयज्वानमदाक्षिण्यमभि श्वैत्येत्युदाहरत् ॥ २५ ॥