+++
title_full = "053 शंकर और ब्रह्माका संवाद, मृत्युकी उत्पत्ति तथा उसे समस्त प्रजाके संहारका कार्य सौंपा जाना"
title = "०५३ मृत्युकथने"

+++


प्रजासर्गनिमित्तं हि कृतो यत्नस्त्वया विभो।  
त्वया सृष्टाश्च वृद्धाश्च भूतग्रामाः पृथग्विधाः ॥ १ ॥

तास्तवेह पुनः क्रोधात् प्रजा दह्यन्ति सर्वशः।  
ता दृष्ट्त्वा मम कारुण्यं प्रसीद भगवन् प्रभो ॥ २ ॥

संहर्तुं न च मे काम एतदेवं भवेदिति।  
पृथिव्या हितकामं तु ततो मां मन्युराविशत् ॥ ३ ॥

इयं हि मां सहा देवी भारार्ता समचूचुदत्।  
संहारार्थं महादेव भारेणाभिहता सती ॥ ४ ॥

ततोऽहं नाधिगच्छामि तथा बहुविधं तदा।  
संहारमप्रमेयस्य ततो मां मन्युराविशत् ॥ ५ ॥

संहारार्थं प्रसीदस्व मा रुषो वसुधाधिप।  
मा प्रजाः स्थावराश्चैव जंगमाश्च व्यनीनशः ॥ ६ ॥

तव प्रसादाद् भगवन्निदं वर्तेत् त्रिधा जगत्।  
अनागतमतीतं च यच्च सम्प्रति वर्तते ॥ ७ ॥

भगवन् क्रोधसंदीप्तः क्रोधादग्निमवासृजत् ।  
स दहत्यश्मकूटानि द्रुमांश्च सरितस्तथा ॥ ८ ॥

पल्वलानि च सर्वाणि सर्वांश्चैव तृपोलपान्।  
स्थावरं जङ्गमं चैव निःशेषं कुरुते जगत् ॥ ९ ॥  
तदेतद् भस्मसाद्भूतं जगत् स्थावरजङ्गमम्।  
प्रसीद भगवन् स त्वं रोषो न स्याद् वरो मम॥१०॥

सर्वे हि सृष्टा नश्यन्ति तव देव कथंचन।  
तस्मान्निवर्ततां तेजस्त्वय्येवेदं प्रलीयताम् ॥ ११ ॥

तत् पश्य देव सुभृशं प्रजानां हितकाम्यया।  
यथेमे प्राणिनः सर्वे निवर्तेरंस्तथा कुरु ॥ १२ ॥

अभावं नेह गच्छेयुरुत्सन्नजननाः प्रजाः।  
आदिदेव नियुक्तोऽस्मि त्वया लोकेषु लोककृत् ॥ १३ ॥

मा विनश्येज्जगन्नाथ जगत् स्थावरजङ्गमम्।  
प्रसादाभिमुखं देवं तस्मादेवं ब्रवीम्यहम् ॥ १४ ॥

श्रुत्वा हि वचनं देवः प्रजानां हितकारणे।  
तेजः संधारयामास पुनरेवान्तरात्मनि ॥ १५ ॥

ततोऽग्निमुपसंहृत्य भगवाल्ँलोकसत्कृतः ।  
प्रवृत्तं च निवृत्तं च कथयामास वै प्रभुः ॥ १६ ॥

उपसंहरतस्तस्य तमग्निं रोषजं तथा।  
प्रादुर्बभूव विश्वेभ्यो गोभ्यो नारी महात्मनः ॥ १७ ॥  
कृष्णरक्ता तथा पिङ्गरक्तजिह्वास्यलोचना ।  
कुण्डलाभ्यां च राजेन्द्र तप्ताभ्यां तप्तभूषणा ॥ १८ ॥

सा निःसृत्य तथा खेभ्यो दक्षिणां दिशमाश्रिता।  
स्मयमाना च सावेक्ष्य देवौ विश्वेश्वरावुभौ ॥ १९ ॥

तामाहूय तदा देवो लोकादिनिधनेश्वरः।  
(उक्तवान् मधुरं वाक्यं सान्त्वयित्वा पुनः पुनः।)  
मृत्यो इति महीपाल जहि चेमाः प्रजा इति ॥ २० ॥

त्वं हि संहारबुद्ध्याथ प्रादुर्भूता रुषो मम।  
तस्मात् संहर सर्वांस्त्वं प्रजाः सजडपण्डिताः ॥ २१ ॥  
मम त्वं हि नियोगेन ततः श्रेयो ह्यवाप्स्यसि।

एवमुक्ता तु सा तेन मृत्युः कमललोचना ॥ २२ ॥  
दध्यौ चात्यर्थमबला प्ररुरोद च सुस्वरम्।

पाणिभ्यां प्रतिजग्राह तान्यश्रूणि पितामहः।  
सर्वभूतहितार्थाय तां चाप्यनुनयत् तदा ॥ २३ ॥