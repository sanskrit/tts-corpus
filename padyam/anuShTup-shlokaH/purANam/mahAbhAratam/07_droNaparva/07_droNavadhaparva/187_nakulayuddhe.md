+++
title_full = "187 युद्धस्थलकी भीषण अवस्थाका वर्णन और नकुलके द्वारा दुर्योधनकी पराजय"
title = "१८७ नकुलयुद्धे"

+++


ते तथैव महाराज दंशिता रणमूर्धनि।  
संध्यागतं सहस्रांशुमादित्यमुपतस्थिरे ॥ १ ॥

उदिते तु सहस्रांशौ तप्तकाञ्चनसप्रभे।  
प्रकाशितेषु लोकेषु पुनर्युद्धमवर्तत ॥ २ ॥

द्वन्द्वानि तत्र यान्यासन् संसक्तानि पुरोदयात्।  
तान्येवाभ्युदिते सूर्ये समसज्जन्त भारत ॥ ३ ॥

रथैर्हया हयैर्नागाः पादातैश्चापि कुञ्जराः।  
हयैर्हयाः समाजग्मुः पादाताश्च पदातिभिः ॥ ४ ॥

रथा रथैरिभैर्नागास्तथैव भरतर्षभ ।  
संसक्ताश्च वियुक्ताश्च योधाः संन्यपतन् रणे ॥ ५ ॥

ते रात्रौ कृतकर्माणः श्रान्ताः सूर्यस्य तेजसा।  
क्षुत्पिपासापरीताङ्गा विसंज्ञा बहवोऽभवन् ॥ ६ ॥

शङ्खभेरीमृदङ्गानां कुञ्जराणां च गर्जताम्।  
विस्फारितविकृष्टानां कार्मुकाणां च कूजताम् ॥ ७ ॥  
शब्दः समभवद् राजन् दिविस्पृग् भरतर्षभ।

द्रवतां च पदातीनां शस्त्राणां पततामपि ॥ ८ ॥  
हयानां ह्रेषतां चापि रथानां च निवर्तताम्।  
क्रोशतां गर्जतां चैव तदाऽऽसीत् तुमुलं महत् ॥ ९ ॥

विवृद्धस्तुमुलः शब्दो द्यामगच्छन्महांस्तदा ।  
नानायुधनिकृत्तानां चेष्टतामातुरः स्वनः ॥ १० ॥  
भूमावश्रूयत महांस्तदाऽऽसीत् कृपणं महत्।  
पततां पात्यमानानां पत्त्यश्वरथदन्तिनाम् ॥ ११ ॥

तेषु सर्वेष्वनीकेषु व्यतिषक्तेष्वनेकशः ।  
स्वे स्वाञ्जघ्नुः परे स्वांश्च स्वान् परेषां परे परान्॥१२॥

वीरबाहुविमृष्टाश्च योधेषु च गजेषु च।  
राशयः प्रत्यदृश्यन्त वाससां नेजनेष्विव ॥ १३ ॥

उद्यतप्रतिपिष्टानां खड्‌गानां वीरबाहुभिः ।  
स एव शब्दस्तद्रूपो वाससां निज्यतामिव ॥ १४ ॥

अर्धासिभिस्तथा खड्‌गैस्तोमरैः सपरश्वधैः ।  
निकृष्टयुद्धं संसक्तं महदासीत् सुदारुणम् ॥ १५ ॥

गजाश्वकायप्रभवां नरदेहप्रवाहिनीम् ।  
शस्त्रमत्स्यसुसम्पूर्णां मांसशोणितकर्दमाम् ॥ १६ ॥  
आर्तनादस्वनवतीं पताकाशस्त्रफेनिलाम् ।  
नदीं प्रावर्तयन् वीराः परलोकौघगामिनीम् ॥ १७ ॥

शरशक्त्यर्दिताः क्लान्ता रात्रिमूढाल्पचेतसः ।  
विष्टभ्य सर्वगात्राणि व्यतिष्ठन् गजवाजिनः ॥ १८ ॥

बाहुभिः कवचैश्चित्रैः शिरोभिश्चारुकुण्डलैः ।  
युद्धोपकरणैश्चान्यैस्तत्र तत्र चकाशिरे ॥ १९ ॥

क्रव्यादसङ्घैराकीर्णं मृतैरर्धमृतैरपि ।  
नासीद् रथपथस्तत्र सर्वमायोधनं प्रति ॥ २० ॥

मज्जत्सु चक्रेषु रथान् सत्त्वमास्थाय वाजिनः।  
कथंचिदवहञ्श्रान्ता वेपमानाः शरार्दिताः ॥ २१ ॥  
कुलसत्त्वबलोपेता वाजिनो वारणोपमाः ।

विह्वलं तूर्णमुद्भ्रान्तं सभयं भारतातुरम् ॥ २२ ॥  
बलमासीत् तदा सर्वमृते द्रोणार्जुनावुभौ।  
तावेवास्तां निलयनं तावार्तायनमेव च ॥ २३ ॥  
तावेवान्ये समासाद्य जग्मुर्वैवस्वतक्षयम् ।

आविग्नमभवत् सर्वं कौरवाणां महद् बलम् ॥ २४ ॥  
पञ्चालानां च संसक्तं न प्राज्ञायत किंचन।  
अन्तकाक्रीडसदृशं भीरूणां भयवर्धनम् ॥ २५ ॥

पृथिव्यां राजवंश्यानामुत्थिते महति क्षये।  
न तत्र कर्णं द्रोणं वा नार्जुनं न युधिष्ठिरम्॥२६॥  
न भीमसेनं न यमौ न पाञ्चाल्यं न सात्यकिम्।  
न च दुःशासनं द्रौणिं न दुर्योधनसौबलौ ॥ २७ ॥  
न कृपं मद्रराजं च कृतवर्माणमेव च।  
न चान्यान् नैव चात्मानं न क्षितिं न दिशस्तथा॥२८॥  
पश्याम राजन् संसक्तान् सैन्येन रजसाऽऽवृतान्।

सम्भ्रान्ते तुमुले घोरे रजोमेघे समुत्थिते ॥ २९ ॥  
द्वितीयामिव सम्प्राप्ताममन्यन्त निशां तदा।

न ज्ञायन्ते कौरवेया न पञ्चाला न पाण्डवाः ॥ ३० ॥  
न दिशो द्यौर्न चोर्वी च न समं विषमं तथा।

हस्तसंस्पर्शमापन्नान् परानप्यथवा स्वकान् ॥ ३१ ॥  
न्यपातयंस्तदा युद्धे नराः स्म विजयैषिणः।

उद्धूतत्वात् तु रजसः प्रसेकाच्छोणितस्य च ॥ ३२ ॥  
प्राशाम्यत रजो भौमं शीघ्रत्वादनिलस्य च।

तत्र नागा हया योधा रथिनोऽथ पदातयः ॥ ३३ ॥  
पारिजातवनानीव व्यरोचन् रुधिरोक्षिताः ।

ततो दुर्योधनः कर्णो द्रोणो दुःशासनस्तथा ॥ ३४ ॥  
पाण्डवैः समसज्जन्त चतुर्भिश्चतुरो रथाः।

दुर्योधनः सह भ्रात्रा यमाभ्यां समसज्जत ॥ ३५ ॥  
वृकोदरेण राधेयो भारद्वाजेन चार्जुनः।

तद् घोरं महदाश्चर्यं सर्वे प्रैक्षन्त सर्वतः ॥ ३६ ॥  
रथर्षभाणामुग्राणां संनिपातममानुषम् ।

रथमार्गैर्विचित्रैस्तैर्विचित्ररथसंकुलम् ॥ ३७ ॥  
अपश्यन् रथिनो युद्धं विचित्रं चित्रयोधिनाम्।

यतमानाः पराक्रान्ताः परस्परजिगीषवः ॥ ३८ ॥  
जीमूता इव घर्मान्ते शरवर्षैरवाकिरन्।

ते रथान् सूर्यसंकाशानास्थिताः पुरुषर्षभाः ॥ ३९ ॥  
अशोभन्त यथा मेघाः शारदाश्चलविद्युतः।

योधास्ते तु महाराज क्रोधामर्षसमन्विताः ॥ ४० ॥  
स्पर्धिनश्च महेष्वासाः कृतयत्ना धनुर्धराः।  
अभ्यगच्छंस्तथान्योन्यं मत्ता गजवृषा इव ॥ ४१ ॥

न नूनं देहभेदोऽस्ति काले राजन्ननागते।  
यत्र सर्वे न युगपद् व्यशीर्यन्त महारथाः ॥ ४२ ॥

बाहुभिश्चरणैश्छिन्नैः शिरोभिश्च सकुण्डलैः ।  
कार्मुकैर्विशिखैः प्रासैः खड्गैः परशुपट्टिशैः ॥ ४३ ॥  
नालीकैः क्षुद्रनाराचैर्नखरैः शक्तितोमरैः ।  
अन्यैश्च विविधाकारैर्धौतैः प्रहरणोत्तमैः ॥ ४४ ॥  
विचित्रैर्विविधाकारैः शरीरावरणैरपि ।  
विचित्रैश्च रथैर्भग्नैर्हतैश्च गजवाजिभिः ॥ ४५ ॥  
शून्यैश्च नगराकारैर्हतयोधध्वजै रथैः ।  
अमनुष्यैर्हयैस्त्रस्तैः कृष्यमाणैस्ततस्ततः ॥ ४६ ॥  
वातायमानैरसकृद्धतवीरैरलङ्कृतैः ।  
व्यजनैः कङ्कटैश्चैव ध्वजैश्च विनिपातितैः ॥ ४७ ॥  
छत्रैराभरणैर्वस्त्रैर्माल्यैश्च ससुगन्धिभिः ।  
हारैः किरीटैर्मुकुटैरुष्णीषैः किङ्किणीगणैः ॥ ४८ ॥  
उरस्थैर्मणिभिर्निष्कैश्चूडामणिभिरेव च ।  
आसीदायोधनं तत्र नभस्तारागणैरिव ॥ ४९ ॥

ततो दुर्योधनस्यासीन्नकुलेन समागमः ।  
अमर्षितेन क्रुद्धस्य क्रुद्धेनामर्षितस्य च ॥ ५० ॥

अपसव्यं चकाराथ माद्रीपुत्रस्तवात्मजम् ।  
किरन् शरशतैर्हृष्टस्तत्र नादो महानभूत् ॥ ५१ ॥

अपसव्यं कृतं संख्ये भ्रातृव्येनात्यमर्षिणा।  
नामृष्यत तमप्याजौ प्रतिचक्रेऽपसव्यतः ॥ ५२ ॥  
पुत्रस्तव महाराज राजा दुर्योधनो द्रुतम्।

ततः प्रतिचिकीर्षन्तमपसव्यं तु ते सुतम् ॥ ५३ ॥  
न्यवारयत तेजस्वी नकुलश्चित्रमार्गवित् ।

स सर्वतो निवार्यैनं शरजालेन पीडयन् ॥ ५४ ॥  
विमुखं नकुलश्चक्रे तत् सैन्याः समपूजयन्।

तिष्ठ तिष्ठेति नकुलो बभाषे तनयं तव।  
संस्मृत्य सर्वदुःखानि तव दुर्मन्त्रितं च तत् ॥ ५५ ॥