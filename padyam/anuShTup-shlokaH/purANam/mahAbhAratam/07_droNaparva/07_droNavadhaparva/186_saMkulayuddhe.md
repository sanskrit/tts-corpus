+++
title_full = "186 पाण्डववीरोंका द्रोणाचार्यपर आक्रमण, द्रुपदके पौत्रों तथा द्रुपद एवं विराट आदिका वध, धृष्टद्युम्नकी प्रतिज्ञा और दोनों दलोंमें घमासान युद्ध"
title = "१८६ संकुलयुद्धे"

+++


त्रिभागमात्रशेषायां रात्र्यां युद्धमवर्तत ।  
कुरूणां पाण्डवानां च संहृष्टानां विशाम्पते ॥ १ ॥

अथ चन्द्रप्रभां मुष्णन्नादित्यस्य पुरःसरः।  
अरुणोऽभ्युदयांचक्रे ताम्रीकुर्वन्निवाम्बरम् ॥ २ ॥

प्राच्यां दिशि सहस्रांशोररुणेनारुणीकृतम् ।  
तपनीयं यथा चक्रं भ्राजते रविमण्डलम् ॥ ३ ॥

ततो रथाश्वांश्च मनुष्ययाना-  
न्युत्सृज्य सर्वे कुरुपाण्डुयोधाः ।  
दिवाकरस्याभिमुखं जपन्तः  
संध्यागताः प्राञ्जलयो बभूवुः ॥ ४ ॥

ततो द्वैधीकृते सैन्ये द्रोणः सोमकपाण्डवान्।  
अभ्यद्रवत् सपाञ्चालान् दुर्योधनपुरोगमः ॥ ५ ॥

द्वैधीकृतान् कुरून् दृष्ट्वा माधवोऽर्जुनमब्रवीत्।  
सपत्नान् सव्यतः कृत्वा अपसव्यमिमं कुरु ॥ ६ ॥

स माधवमनुज्ञाय कुरुष्वेति धनंजयः।  
द्रोणकर्णौ महेष्वासौ सव्यतः पर्यवर्तत ॥ ७ ॥

अभिप्रायं तु कृष्णस्य ज्ञात्वा परपुरंजयः।  
आजिशीर्षगतं पार्थं भीमसेनोऽभ्युवाच ह ॥ ८ ॥

अर्जुनार्जुन बीभत्सो शृणुष्वैतद् वचो मम।  
यदर्थं क्षत्रिया सूते तस्य कालोऽयमागतः ॥ ९ ॥

अस्मिंश्चेदागते काले श्रेयो न प्रतिपत्स्यसे।  
असम्भावितरूपस्त्वं सुनृशंसं करिष्यसि ॥ १० ॥

सत्यश्रीधर्मयशसां वीर्येणानृण्यमाप्नुहि ।  
भिन्ध्यनीकं युधां श्रेष्ठ अपसव्यमिमान् कुरु ॥ ११ ॥

स सव्यसाची भीमेन चोदितः केशवेन च।  
कर्णद्रोणावतिक्रम्य समन्तात् पर्यवारयत् ॥ १२ ॥

तमाजिशीर्षमायान्तं दहन्तं क्षत्रियर्षभान् ।  
पराक्रान्तं पराक्रम्य ततः क्षत्रियपुङ्गवाः ॥ १३ ॥  
नाशक्नुवन् वारयितुं वर्धमानमिवानलम् ।

अथ दुर्योधनः कर्णः शकुनिश्चापि सौबलः ॥ १४ ॥  
अभ्यवर्षञ्छरव्रातैः कुन्तीपुत्रं धनंजयम् ।

तेषामस्त्राणि सर्वेषामुत्तमास्त्रविदां वरः ॥ १५ ॥  
कदर्थीकृत्य राजेन्द्र शरवर्षैरवाकिरत् ।

अस्त्रैरस्त्राणि संवार्य लघुहस्तो जितेन्द्रियः ॥ १६ ॥  
सर्वानविध्यन्निशितैर्दशभिर्दशभिः शरैः ।

उद््‌धूता रजसो वृष्टिः शरवृष्टिस्तथैव च ॥ १७ ॥  
तमश्च घोरं शब्दश्च तदा समभवन्महान्।

न द्यौर्न भूमिर्न दिशः प्राज्ञायन्त तथागते ॥ १८ ॥  
सैन्येन रजसा मूढं सर्वमन्धमिवाभवत्।

नैव ते न वयं राजन् प्राज्ञासिष्म परस्परम् ॥ १९ ॥  
उद्देशेन हि तेन स्म समयुध्यन्त पार्थिवाः।

विरथा रथिनो राजन् समासाद्य परस्परम् ॥ २० ॥  
केशेषु समसज्जन्त कवचेषु भुजेषु च।

हताश्वा हतसूताश्च निश्चेष्टा रथिनो हताः ॥ २१ ॥  
जीवन्त इव तत्र स्म व्यदृश्यन्त भयार्दिताः।

हतान् गजान् समाश्लिष्य पर्वतानिव वाजिनः ॥ २२ ॥  
गतसत्त्वा व्यदृश्यन्त तथैव सह सादिभिः।

ततस्त्वभ्यवसृत्यैव संग्रामादुत्तरां दिशम् ॥ २३ ॥  
अतिष्ठदाहवे द्रोणो विधूमोऽग्निरिव ज्वलन्।

तमाजिशीर्षादेकान्तमपक्रान्तं निशम्य तु ॥ २४ ॥  
समकम्पन्त सैन्यानि पाण्डवानां विशाम्पते।

भ्राजमानं श्रिया युक्तं ज्वलन्तमिव तेजसा ॥ २५ ॥  
द्रोणं दृष्ट्वा परे त्रेसुश्चेरुर्मम्लुश्च भारत।

आह्वयन्तं परानीकं प्रभिन्नमिव वारणम् ॥ २६ ॥  
नैनमाशंसिरे जेतुं दानवा वासवं यथा।

केचिदासन्‌ निरुत्साहाः केचित्‌ क्रुद्धा मनस्विनः ॥ २७ ॥  
विस्मिताश्चाभवन् केचित्‌ केचिदासन्नमर्षिताः ।

हस्तैर्हस्ताग्रमपरे प्रत्यपिंषन् नराधिपाः ॥ २८ ॥  
अपरे दशनैरोष्ठानदशन् क्रोधमूर्च्छिताः ।

व्याक्षिपन्नायुधान्यन्ये ममृदुश्चापरे भुजान् ॥ २९ ॥  
अन्ये चान्वपतन् द्रोणं त्यक्तात्मानो महौजसः।

पञ्चालास्तु विशेषेण द्रोणसायकपीडिताः ॥ ३० ॥  
समसज्जन्त राजेन्द्र समरे भृशवेदनाः।

ततो विराटद्रुपदौ द्रोणं प्रययतू रणे ॥ ३१ ॥  
तथा चरन्तं संग्रामे भृशं समरदुर्जयम्।

द्रुपदस्य ततः पौत्रास्त्रय एव विशाम्पते ॥ ३२ ॥  
चेदयश्च महेष्वासा द्रोणमेवाभ्ययुर्युधि ।

तेषां द्रुपदपौत्राणां त्रयाणां निशितैः शरैः ॥ ३३ ॥  
त्रिभिर्द्रोणोऽहरत् प्राणांस्ते हता न्यपतन् भुवि।

ततो द्रोणोऽजयद् युद्धे चेदिकैकेयसृञ्जयान् ॥ ३४ ॥  
मत्स्यांश्चैवाजयत्‌ कृत्स्नान् भारद्वाजो महारथान्।

ततस्तु द्रुपदः क्रोधाच्छरवर्षमवासृजत् ॥ ३५ ॥  
द्रोणं प्रति महाराज विराटश्चैव संयुगे।

तं निहत्येषुवर्षं तु द्रोणः क्षत्रियमर्दनः ॥ ३६ ॥  
तौ शरैश्छादयामास विराटद्रुपदावुभौ ।

द्रोणेन च्छाद्यमानौ तु क्रुद्धौ संग्राममूर्धनि ॥ ३७ ॥  
द्रोणं शरैर्विव्यधतुः परमं क्रोधमास्थितौ।

ततो द्रोणो महाराज क्रोधामर्षसमन्वितः ॥ ३८ ॥  
भल्लाभ्यां भृशतीक्ष्णाभ्यां चिच्छेद धनुषी तयोः।

ततो विराटः कुपितः समरे तोमरान् दश ॥ ३९ ॥  
दश चिक्षेप च शरान् द्रोणस्य वधकाङ्क्षया।

शक्तिं च द्रुपदो घोरामायसीं स्वर्णभूषिताम् ॥ ४० ॥  
चिक्षेप भुजगेन्द्राभां क्रुद्धो द्रोणरथं प्रति।

ततो भल्लैः सुनिशितैश्छित्त्वा तांस्तोमरान् दश ॥ ४१ ॥  
शक्तिं कनकवैदूर्यां द्रोणश्चिच्छेद सायकैः।

ततो द्रोणः सुपीताभ्यां भल्लाभ्यामरिमर्दनः ॥ ४२ ॥  
द्रुपदं च विराटं च प्रेषयामास मृत्यवे।

हते विराटे द्रुपदे केकयेषु तथैव च ॥ ४३ ॥  
तथैव चेदिमत्स्येषु पञ्चालेषु तथैव च।  
हतेषु त्रिषु वीरेषु द्रुपदस्य च नप्तृषु ॥ ४४ ॥  
द्रोणस्य कर्म तद् दृष्ट्वा कोपदुःखसमन्वितः।  
शशाप रथिनां मध्ये धृष्टद्युम्नो महामनाः ॥ ४५ ॥

इष्टापूर्तात्‌ तथा क्षात्राद् ब्राह्मण्याच्च स नश्यतु।  
द्रोणो यस्याद्य मुच्येत यं वा द्रोणः पराभवेत् ॥ ४६ ॥

इति तेषां प्रतिश्रुत्य मध्ये सर्वधनुष्मताम्।  
आयाद् द्रोणं सहानीकः पाञ्चाल्यः परवीरहा ॥ ४७ ॥

पञ्चालास्त्वेकतो द्रोणमभ्यघ्नन् पाण्डवैः सह।  
दुर्योधनश्च कर्णश्च शकुनिश्चापि सौबलः ॥ ४८ ॥  
सोदर्याश्च यथामुख्यास्तेऽरक्षन् द्रोणमाहवे ।

रक्ष्यमाणं तथा द्रोणं सर्वैस्तैस्तु महारथैः ॥ ४९ ॥  
यतमानास्तु पञ्चाला न शेकुः प्रतिवीक्षितुम्।

तत्राक्रुध्यद् भीमसेनो धृष्टद्युम्नस्य मारिष ॥ ५० ॥  
स एनं वाग्भिरुग्राभिस्ततक्ष पुरुषर्षभः।

द्रुपदस्य कुले जातः सर्वास्त्रेष्वस्त्रवित्तमः ॥ ५१ ॥  
कः क्षत्रियो मन्यमानः प्रेक्षेतारिमवस्थितम्।

पितृपुत्रवधं प्राप्य पुमान् कः परिपालयेत् ॥ ५२ ॥  
विशेषतस्तु शपथं शपित्वा राजसंसदि।

एष वैश्वानर इव समिद्धः स्वेन तेजसा ॥ ५३ ॥  
शरचापेन्धनो द्रोणः क्षत्रं दहति तेजसा।

पुरा करोति निःशेषां पाण्डवानामनीकिनीम् ॥ ५४ ॥  
स्थिताः पश्यत मे कर्म द्रोणमेव व्रजाम्यहम्।

इत्युक्त्वा प्राविशत्‌ क्रुद्धो द्रोणानीकं वृकोदरः ॥ ५५ ॥  
शरैः पूर्णायतोत्सृष्टैर्द्रावयंस्तव वाहिनीम् ।

धृष्टद्युम्नोऽपि पाञ्चाल्यः प्रविश्य महतीं चमूम् ॥ ५६ ॥  
आससादरणे द्रोणं तदाऽऽसीत् तुमुलं महत्।

नैव नस्तादृशं युद्धं दृष्टपूर्वं न च श्रुतम् ॥ ५७ ॥  
यथा सूर्योदये राजन् समुत्पिञ्जोऽभवन्महान्।

संसक्तान्येव चादृश्यन् रथवृन्दानि मारिष ॥ ५८ ॥  
हतानि च विकीर्णानि शरीराणि शरीरिणाम्।

केचिदन्यत्र गच्छन्तः पथि चान्यैरुपद्रुताः ॥ ५९ ॥  
विमुखाः पृष्ठतश्चान्ये ताड्यन्ते पार्श्वतः परे।

तथा संसक्तयुद्धं तदभवद् भृशदारुणम्।  
अथ संध्यागतः सूर्यः क्षणेन समपद्यत ॥ ६० ॥