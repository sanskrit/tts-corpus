+++
title_full = "185 दुर्योधनका उपालम्भ और द्रोणाचार्यका व्यंगपूर्ण उत्तर"
title = "१८५ द्रोणदुर्योधनभाषणे"

+++


ततो दुर्योधनो द्रोणमभिगम्याब्रवीदिदम् ।  
अमर्षवशमापन्नो जनयन् हर्षतेजसी ॥ १ ॥

न मर्षणीयाः संग्रामे विश्रमन्तः श्रमान्विताः।  
सपत्ना ग्लानमनसो लब्धलक्ष्या विशेषतः ॥ २ ॥

यत् तु मर्षितमस्माभिर्भवतः प्रियकाम्यया।  
त एते परिविश्रान्ताः पाण्डवा बलवत्तराः ॥ ३ ॥

सर्वथा परिहीनाः स्म तेजसा च बलेन च।  
भवता पाल्यमानास्ते विवर्धन्ते पुनः पुनः ॥ ४ ॥

दिव्यान्यस्त्राणि सर्वाणि ब्राह्मादीनि च यानि ह।  
तानि सर्वाणि तिष्ठन्ति भवत्येव विशेषतः ॥ ५ ॥

न पाण्डवेया न वयं नान्ये लोके धनुर्धराः।  
युध्यमानस्य ते तुल्याः सत्यमेतद् ब्रवीमि ते ॥ ६ ॥

ससुरासुरगन्धर्वानिमाल्ँलोकान् द्विजोत्तम ।  
सर्वास्त्रविद् भवान् हन्याद्‌ दिव्यैरस्त्रैर्न संशयः ॥ ७ ॥

स भवान् मर्षयत्येतांस्त्वत्तो भीतान् विशेषतः।  
शिष्यत्वं वा पुरस्कृत्य मम वा मन्दभाग्यताम् ॥ ८ ॥

एवमुद्धर्षितो द्रोणः कोपितश्च सुतेन ते।  
समन्युरब्रवीद् राजन् दुर्योधनमिदं वचः ॥ ९ ॥

स्थविरः सन् परं शक्त्या घटे दुर्योधनाहवे।  
अतः परं मया कार्यं क्षुद्रं विजयगृद्धिना ॥ १० ॥

अनस्त्रविदयं सर्वो हन्तव्योऽस्त्रविदा जनः।  
यद् भवान् मन्यते चापि शुभं वा यदि वाशुभम्॥११॥  
तद् वै कर्तास्मि कौरव्य वचनात् तव नान्यथा।

निहत्य सर्वपञ्चालान् युद्धे कृत्वा पराक्रमम् ॥ १२ ॥  
विमोक्ष्ये कवचं राजन् सत्येनायुधमालभे।

मन्यसे यच्च कौन्तेयमर्जुनं श्रान्तमाहवे ॥ १३ ॥  
तस्य वीर्यं महाबाहो शृणु सत्येन कौरव।

तं न देवा न गन्धर्वा न यक्षा न च राक्षसाः॥१४॥  
उत्सहन्ते रणे जेतुं कुपितं सव्यसाचिनम्।

खाण्डवे येन भगवान् प्रत्युद्यातः सुरेश्वरः ॥ १५ ॥  
सायकैर्वारितश्चापि वर्षमाणो महात्मना ।

यक्षा नागास्तथा दैत्या ये चान्ये बलगर्विताः ॥ १६ ॥  
निहताः पुरुषेन्द्रेण तच्चापि विदितं तव।

गन्धर्वा घोषयात्रायां चित्रसेनादयो जिताः ॥ १७ ॥  
यूयं तैर्ह्रियमाणाश्च मोक्षिता दृढधन्वना।

निवातकवचाश्चापि देवानां शत्रवस्तथा ॥ १८ ॥  
सुरैरवध्याः संग्रामे तेन वीरेण निर्जिताः।

दानवानां सहस्राणि हिरण्यपुरवासिनाम् ॥ १९ ॥  
विजिग्ये पुरुषव्याघ्रः स शक्यो मानुषैः कथम्।

प्रत्यक्षं चैव ते सर्वं यथाबलमिदं तव ॥ २० ॥  
क्षपितं पाण्डुपुत्रेण चेष्टतां नो विशाम्पते।

तं तदाभिप्रशंसन्तमर्जुनं कुपितस्तदा ॥ २१ ॥  
द्रोणं तव सुतो राजन् पुनरेवेदमब्रवीत्।

अहं दुःशासनः कर्णः शकुनिर्मातुलश्च मे ॥ २२ ॥  
हनिष्यामोऽर्जुनं संख्ये द्विधा कृत्वाद्य भारतीम्।  
(तिष्ठ स त्वं महाबाहो नित्यं शिष्यः प्रियस्तव॥)

तस्य तद् वचनं श्रुत्वा भारद्वाजो हसन्निव ॥ २३ ॥  
अन्ववर्तत राजानं स्वस्ति तेऽस्त्विति चाब्रवीत्।

को हि गाण्डीवधन्वानं ज्वलन्तमिव तेजसा ॥ २४ ॥  
अक्षयं क्षपयेत् कश्चित् क्षत्रियः क्षत्रियर्षभम्।

तं न वित्तपतिर्नेन्द्रो न यमो न जलेश्वरः ॥ २५ ॥  
नासुरोरगरक्षांसि क्षपयेयुः सहायुधम् ।

मूढास्त्वेतानि भाषन्ते यानीमान्यात्थ भारत ॥ २६ ॥  
युद्धे ह्यर्जुनमासाद्य स्वस्तिमान् को व्रजेद् गृहान्।

त्वं तु सर्वाभिशङ्कित्वान्निष्ठुरः पापनिश्चयः ॥ २७ ॥  
श्रेयसस्त्वद्धिते युक्तांस्तत्तद् वक्तुमिहेच्छसि ।

गच्छ त्वमपि कौन्तेयमात्मार्थे जहि मा चिरम् ॥ २८ ॥  
त्वमप्याशंसये योद्‌धुं कुलजः क्षत्रियो ह्यसि।  
इमान् किं क्षत्रियान् सर्वान् घातयिष्यस्यनागसः ॥ २९ ॥

त्वमस्य मूलं वैरस्य तस्मादासादयार्जुनम्।  
एष ते मातुलः प्राज्ञः क्षत्रधर्ममनुव्रतः ॥ ३० ॥  
दुर्द्यूतदेवी गान्धारे प्रयात्वर्जुनमाहवे ।

एषोऽक्षकुशलो जिह्मो द्यूतकृत् कितवः शठः ॥ ३१ ॥  
देविता निकृतिप्रज्ञो युधि जेष्यति पाण्डवान्।

त्वया कथितमत्यर्थं कर्णेन सह हृष्टवत् ॥ ३२ ॥  
असकृच्छून्यवन्मोहाद् धृतराष्ट्रस्य शृण्वतः ।  
अहं च तात कर्णश्च भ्राता दुःशासनश्च मे ॥ ३३ ॥  
पाण्डुपुत्रान् हनिष्यामः सहिताः समरे त्रयः।  
इति ते कत्थमानस्य श्रुतं संसदि संसदि ॥ ३४ ॥

अनुतिष्ठ प्रतिज्ञां तां सत्यवाग् भव तैः सह।  
एष ते पाण्डवः शत्रुरविशङ्कोऽग्रतः स्थितः ॥ ३५ ॥  
क्षत्रधर्ममवेक्षस्व श्लाघ्यस्तव वधो जयात्।

दत्तं भुक्तमधीतं च प्राप्तमैश्वर्यमीप्सितम् ॥ ३६ ॥  
कृतकृत्योऽनृणश्चासि मा भैर्युध्यस्व पाण्डवम्।

इत्युक्त्वा समरे द्रोणो न्यवर्तत यतः परे।  
द्वैधीकृत्य ततः सेनां युद्धं समभवत् तदा ॥ ३७ ॥