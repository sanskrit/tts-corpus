+++
title_full = "191 द्रोणाचार्य और धृष्टद्युम्नका युद्ध तथा सात्यकिकी शूरवीरता और प्रशंसा"
title = "१९१ संकुलयुद्धे"

+++


तं दृष्ट्‌वा परमोद्विग्नं शोकोपहतचेतसम्।  
पाञ्चालराजस्य सुतो धृष्टद्युम्नः समाद्रवत् ॥ १ ॥  
य इष्ट्वा मनुजेन्द्रेण द्रुपदेन महामखे।  
लब्धो द्रोणविनाशाय समिद्धाद्धव्यवाहनात् ॥ २ ॥

स धनुर्जैत्रमादाय घोरं जलदनिःस्वनम्।  
दृढज्यमजरं दिव्यं शरं चाशीविषोपमम् ॥ ३ ॥  
संदधे कार्मुके तस्मिंस्ततस्तमनलोपमम् ।  
द्रोणं जिघांसुः पाञ्चाल्यो महाज्वालमिवानलम् ॥ ४ ॥

तस्य रूपं शरस्यासीद् धनुर्ज्यामण्डलान्तरे।  
द्योततो भास्करस्येव घनान्ते परिवेषिणः ॥ ५ ॥

पार्षतेन परामृष्टं ज्वलन्तमिव तद् धनुः।  
अन्तकालमनुप्राप्तं मेनिरे वीक्ष्य सैनिकाः ॥ ६ ॥

तमिषुं संहतं तेन भारद्वाजः प्रतापवान्।  
दृष्ट्वामन्यत देहस्य कालपर्यायमागतम् ॥ ७ ॥

ततः प्रयत्नमातिष्ठदाचार्यस्तस्य वारणे ।  
न चास्यास्त्राणि राजेन्द्र प्रादुरासन्महात्मनः ॥ ८ ॥

तस्य त्वहानि चत्वारि क्षपा चैकास्यतो गता।  
तस्य चाह्नस्त्रिभागेन क्षयं जग्मुः पतत्त्रिणः ॥ ९ ॥

स शरक्षयमासाद्य पुत्रशोकेन चार्दितः।  
विविधानां च दिव्यानामस्त्राणामप्रसादतः ॥ १० ॥  
उत्स्रष्टुकामः शस्त्राणि ऋषिवाक्यप्रचोदितः ।  
तेजसा पूर्यमाणश्च युयुधे न यथा पुरा ॥ ११ ॥

भूयश्चान्यत् समादाय दिव्यमाङ्गिरसं धनुः।  
शरांश्च ब्रह्मदण्डाभान् धृष्टद्युम्नमयोधयत् ॥ १२ ॥

ततस्तं शरवर्षेण महता समवाकिरत्।  
व्यशातयच्च संक्रुद्धो धृष्टद्युम्नममर्षणम् ॥ १३ ॥

शरांश्च शतधा तस्य द्रोणश्चिच्छेद सायकैः।  
ध्वजं धनुश्च निशितैः सारथिं चाप्यपातयत् ॥ १४ ॥

धृष्टद्युम्नः प्रहस्यान्यत् पुनरादाय कार्मुकम्।  
शितेन चैनं बाणेन प्रत्यविध्यत् स्तनान्तरे ॥ १५ ॥

सोऽतिविद्धो महेष्वासोऽसम्भ्रान्त इव संयुगे।  
भल्लेन शितधारेण चिच्छेदास्य पुनर्धनुः ॥ १६ ॥

यच्चास्य बाणविकृतं धनूंषि च विशाम्पते।  
सर्वं चिच्छेद दुर्धर्षो गदां खड्‌गं च वर्जयन् ॥ १७ ॥

धृष्टद्युम्नं च विव्याध नवभिर्निशितैः शरैः।  
जीवितान्तकरैः क्रुद्धः क्रुद्धरूपं परंतपः ॥ १८ ॥

धृष्टद्युम्नोऽथ तस्याश्वान् स्वरथाश्वैर्महारथः ।  
व्यामिश्रयदमेयात्मा ब्राह्ममस्त्रमुदीरयन् ॥ १९ ॥

ते मिश्रा बह्वशोभन्त जवना वातरंहसः।  
पारावतसवर्णाश्च शोणाश्वा भरतर्षभ ॥ २० ॥

यथा सविद्युतो मेघा नदन्तो जलदागमे।  
तथा रेजुर्महाराज मिश्रिता रणमूर्धनि ॥ २१ ॥

ईषाबन्धं चक्रबन्धं रथबन्धं तथैव च।  
प्रणाशयदमेयात्मा धृष्टद्युम्नस्य स द्विजः ॥ २२ ॥

स च्छिन्नधन्वा पाञ्चाल्यो निकृत्तध्वजसारथिः।  
उत्तमामापदं प्राप्य गदां वीरः परामृशत् ॥ २३ ॥

तामस्य विशिखैस्तीक्ष्णैः क्षिप्यमाणां महारथः।  
निजघान शरैर्द्रोणः क्रुद्धः सत्यपराक्रमः ॥ २४ ॥

तां तु दृष्ट्‌वा नरव्याघ्रो द्रोणेन निहतां शरैः।  
विमलं खड्‌गमादत्त शतचन्द्रं च भानुमत् ॥ २५ ॥

असंशयं तथाभूतः पाञ्चाल्यः साध्वमन्यत।  
वधमाचार्यमुख्यस्य प्राप्तकालं महात्मनः ॥ २६ ॥

ततः स रथनीडस्थं स्वरथस्य रथेषया।  
अगच्छदसिमुद्यम्य शतचन्द्रं च भानुमत् ॥ २७ ॥

चिकीर्षुर्दुष्करं कर्म धृष्टद्युम्नो महारथः।  
इयेष वक्षो भेत्तुं स भारद्वाजस्य संयुगे ॥ २८ ॥

सोऽतिष्ठद् युगमध्ये वै युगसन्नहनेषु च।  
जघनार्धेषु चाश्वानां तत् सैन्याः समपूजयन् ॥ २९ ॥

तिष्ठतो युगपालीषु शोणानप्यधितिष्ठतः ।  
नापश्यदन्तरं द्रोणस्तदद्भुतमिवाभवत् ॥ ३० ॥

क्षिप्रं श्येनस्य चरतो यथैवामिषगृद्धिनः।  
तद्वदासीदभीसारो द्रोणपार्षतयो रणे ॥ ३१ ॥

तस्य पारावतानश्वान् रथशक्त्या पराभिनत्।  
सर्वानेकैकशो द्रोणो रक्तानश्वान् विवर्जयन् ॥ ३२ ॥

ते हता न्यपतन् भूमौ धृष्टद्युम्नस्य वाजिनः।  
शोणास्तु पर्यमुच्यन्त रथबन्धाद् विशाम्पते ॥ ३३ ॥

तान् हयान् निहतान्‌ दृष्ट्वा द्विजाग्र्येण स पार्षतः।  
नामृष्यत युधां श्रेष्ठो याज्ञसेनिर्महारथः ॥ ३४ ॥

विरथः स गृहीत्वा तु खड्‌गं खड्‌गभृतां वर।  
द्रोणमभ्यपतद् राजन् वैनतेय इवोरगम् ॥ ३५ ॥

तस्य रूपं बभौ राजन् भारद्वाजं जिघांसतः।  
यथा रूपं पुरा विष्णोर्हिरण्यकशिपोर्वधे ॥ ३६ ॥

स तदा विविधान् मार्गान् प्रवरांश्चैकविंशतिम्।  
दर्शयामास कौरव्य पार्षतो विचरन् रणे ॥ ३७ ॥

भ्रान्तमुद्भ्रान्तमाविद्धमाप्लुतं प्रसृतं सृतम् ।  
परिवृत्तं निवृत्तं च खड्‌गं चर्म च धारयन् ॥ ३८ ॥  
सम्पातं समुदीर्णं च दर्शयामास पार्षतः।  
भारतं कौशिकं चैव सात्वतं चैव शिक्षया ॥ ३९ ॥

दर्शयन् व्यचरद् युद्धे द्रोणस्यान्तचिकीर्षया।  
चरतस्तस्य तान् मार्गान् विचित्रान्‌ खड्‌गचर्मिणः ॥ ४० ॥  
व्यस्मयन्त रणे योधा देवताश्च समागताः।

ततः शरसहस्रेण शतचन्द्रमपातयत् ॥ ४१ ॥  
चर्म खड्‌गं च सम्बाधे धृष्टद्युम्नस्य स द्विजः।  
ये तु वैतस्तिका नाम शरा आसन्नयोधिनः ॥ ४२ ॥  
निकृष्टयुद्धे द्रोणस्य नान्येषां सन्ति ते शराः।

ऋते शारद्वतात् पार्थाद् द्रौणेर्वैकर्तनात् तथा ॥ ४३ ॥  
प्रद्युम्नयुयुधानाभ्यामभिमन्योश्च भारत ।

अथास्येषुं समाधत्त दृढं परमसम्मतम् ॥ ४४ ॥  
अन्तेवासिनमाचार्यो जिघांसुः पुत्रसम्मितम् ।

तं शरैर्दशभिस्तीक्ष्णैश्चिच्छेद शिनिपुङ्गवः ॥ ४५ ॥  
पश्यतस्तव पुत्रस्य कर्णस्य च महात्मनः।  
ग्रस्तमाचार्यमुख्येन धृष्टद्युम्नममोचयत् ॥ ४६ ॥

चरन्तं रथमार्गेषु सात्यकिं सत्यविक्रमम्।  
द्रोणकर्णान्तरगतं कृपस्यापि च भारत ॥ ४७ ॥  
अपश्येतां महात्मानौ विष्वक्सेनधनंजयौ ।  
अपूजयेतां वार्ष्णेयं ब्रुवाणौ साधु साध्विति ॥ ४८ ॥  
दिव्यान्यस्त्राणि सर्वेषां युधि निघ्नन्तमच्युतम्।

अभिपत्य ततः सेनां विष्वक्सेनधनंजयौ ॥ ४९ ॥  
धनंजयस्ततः कृष्णमब्रवीत् पश्य केशव।  
आचार्यरथमुख्यानां मध्ये क्रीडन् मधूद्वहः ॥ ५० ॥

आनन्दयति मां भूयः सात्यकिः परवीरहा।  
माद्रीपुत्रौ च भीमं च राजानं च युधिष्ठिरम् ॥ ५१ ॥

यच्छिक्षयानुद्धतः सन् रणे चरति सात्यकिः।  
महारथानुपक्रीडन् वृष्णीनां कीर्तिवर्धनः ॥ ५२ ॥  
तमेते प्रतिनन्दन्ति सिद्धाः सैन्याश्च विस्मिताः।  
अजय्यं समरे दृष्ट्‌वा साधु साध्विति सात्यकिम्।  
योधाश्चोभयतः सर्वे कर्मभिः समपूजयन् ॥ ५३ ॥