+++
title_full = "192 उभयपक्षके श्रेष्ठ महारथियोंका परस्पर युद्ध, धृष्टद्युम्नका आक्रमण, द्रोणाचार्यका अस्त्र त्यागकर योगधारणाके द्वारा ब्रह्मलोक-गमन और धृष्टद्युम्नद्वारा उनके मस्तकका उच्छेद"
title = "१९२ द्रोणवधे"

+++


सात्वतस्य तु तत् कर्म दृष्ट्‌वा दुर्योधनादयः।  
शैनेयं सर्वतः क्रुद्धा वारयामासुरञ्जसा ॥ १ ॥

कृपकर्णौ च समरे पुत्राश्च तव मारिष।  
शैनेयं त्वरयाभ्येत्य विनिघ्नन् निशितैः शरैः ॥ २ ॥

युधिष्ठिरस्ततो राजा माद्रीपुत्रौ च पाण्डवौ।  
भीमसेनश्च बलवान् सात्यकिं पर्यवारयन् ॥ ३ ॥

कर्णश्च शरवर्षेण गौतमश्च महारथः।  
दुर्योधनादयस्ते च शैनेयं पर्यवारयन् ॥ ४ ॥

तां वृष्टिं सहसा राजन्नुत्थितां घोररूपिणीम्।  
वारयामास शैनेयो योधयंस्तान् महारथान् ॥ ५ ॥

तेषामस्त्राणि दिव्यानि संहितानि महात्मनाम्।  
वारयामास विधिवद् दिव्यैरस्त्रैर्महामृधे ॥ ६ ॥

क्रूरमायोधनं जज्ञे तस्मिन् राजसमागमे।  
रुद्रस्येव हि क्रुद्धस्य निघ्नतस्तान् पशून् पुरा ॥ ७ ॥

हस्तानामुत्तमाङ्गानां कार्मुकाणां च भारत।  
छत्राणां चापविद्धानां चामराणां च संचयैः ॥ ८ ॥  
राशयः स्म व्यदृश्यन्त तत्र तत्र रणाजिरे।

भग्नचक्रै रथैश्चापि पातितैश्च महाध्वजैः ॥ ९ ॥  
सादिभिश्च हतैः शूरैः संकीर्णा वसुधाभवत्।

बाणपातनिकृत्तास्तु योधास्ते कुरुसत्तम ॥ १० ॥  
चेष्टन्तो विविधाश्चेष्टा व्यदृश्यन्त महाहवे।

वर्तमाने तथा युद्धे घोरे देवासुरोपमे ॥ ११ ॥  
अब्रवीत् क्षत्रियांस्तत्र धर्मराजो युधिष्ठिरः।  
अभिद्रवत संयत्ताः कुम्भयोनिं महारथाः ॥ १२ ॥

एषो हि पार्षतो वीरो भारद्वाजेन संगतः।  
घटते च यथाशक्ति भारद्वाजस्य नाशने ॥ १३ ॥

यादृशानि हि रूपाणि दृश्यन्तेऽस्य महारणे।  
अद्य द्रोणं रणे क्रुद्धो घातयिष्यति पार्षतः ॥ १४ ॥  
ते यूयं सहिता भूत्वा युध्यध्वं कुम्भसम्भवम्।

युधिष्ठिरसमाज्ञप्ताः सृञ्जयानां महारथाः ॥ १५ ॥  
अभ्यद्रवन्त संयत्ता भारद्वाजजिघांसवः ।

तान् समापततः सर्वान् भारद्वाजो महारथः ॥ १६ ॥  
अभ्यवर्तत वेगेन मर्तव्यमिति निश्चितः।

प्रयाते सत्यसंधे तु समकम्पत मेदिनी ॥ १७ ॥  
ववुर्वाताः सनिर्घातास्त्रासयाना वरूथिनीम् ।

पपात महती चोल्का आदित्यान्निश्चरन्त्युत ॥ १८ ॥  
दीपयन्ती उभे सेने शंसन्तीव महद् भयम्।

जज्वलुश्चैव शस्त्राणि भारद्वाजस्य मारिष ॥ १९ ॥  
रथाः स्वनन्ति चात्यर्थं हयाश्चाश्रूण्यवासृजन्।

हतौजा इव चाप्यासीद् भारद्वाजो महारथः ॥ २० ॥  
प्रास्फुरन्नयनं चास्य वामं बाहुस्तथैव च।

विमनाश्चाभवद् युद्धे दृष्ट्‌वा पार्षतमग्रतः ॥ २१ ॥  
ऋषीणां ब्रह्मवादानां स्वर्गस्य गमनं प्रति।  
सुयुद्धेन ततः प्राणानुत्स्रष्टुमुपचक्रमे ॥ २२ ॥

ततश्चतुर्दिशं सैन्यैर्द्रुपदस्याभिसंवृतः ।  
निर्दहन् क्षत्रियव्रातान् द्रोणः पर्यचरद् रणे ॥ २३ ॥

हत्वा विंशतिसाहस्रान् क्षत्रियानरिमर्दनः ।  
दशायुतानि करिणामवधीद् विशिखैः शितैः ॥ २४ ॥

सोऽतिष्ठदाहवे यत्तो विधूमोऽग्निरिव ज्वलन्।  
क्षत्रियाणामभावाय ब्राह्ममस्त्रं समास्थितः ॥ २५ ॥

पाञ्चाल्यं विरथं भीमो हतसर्वायुधं बली।  
सुविषण्णं महात्मानं त्वरमाणः समभ्ययात् ॥ २६ ॥  
ततः स्वरथमारोप्य पाञ्चाल्यमरिमर्दनः ।  
अब्रवीदभिसम्प्रेक्ष्य द्रोणमस्यन्तमन्तिकात् ॥ २७ ॥

न त्वदन्य इहाचार्यं योद्‌धुमुत्सहते पुमान्।  
त्वरस्व प्राग् वधायैव त्वयि भारः समाहितः ॥ २८ ॥

स तथोक्तो महाबाहुः सर्वभारसहं धनुः।  
अभिपत्याददे क्षिप्रमायुधप्रवरं दृढम् ॥ २९ ॥

संरब्धश्च शरानस्यन् द्रोणं दुर्वारणं रणे।  
विवारयिषुराचार्यं शरवर्षैरवाकिरत् ॥ ३० ॥

तौ न्यवारयतां श्रेष्ठौ संरब्धौ रणशोभिनौ।  
उदीरयेतां ब्रह्माणि दिव्यान्यस्त्राण्यनेकशः ॥ ३१ ॥

स महास्त्रैर्महाराज द्रोणमाच्छादयद् रणे।  
निहत्य सर्वाण्यस्त्राणि भारद्वाजस्य पार्षतः ॥ ३२ ॥

सवसातीञ्शिबींश्चैव बाह्लीकान् कौरवानपि ।  
रक्षिष्यमाणान् संग्रामे द्रोणं व्यधमदच्युतः ॥ ३३ ॥

धृष्टद्युम्नस्तथा राजन् गभस्तिभिरिवांशुमान् ।  
बभौ प्रच्छादयन्नाशाः शरजालैः समन्ततः ॥ ३४ ॥

तस्य द्रोणो धनुश्छित्त्वा विद्‌ध्वा चैनं शिलीमुखैः।  
मर्माण्यभ्यहनद् भूयः स व्यथां परमामगात् ॥ ३५ ॥

ततो भीमो दृढक्रोधो द्रोणस्याश्लिष्य तं रथम्।  
शनकैरिव राजेन्द्र द्रोणं वचनमब्रवीत् ॥ ३६ ॥

यदि नाम न युध्येरन् शिक्षिता ब्रह्मबन्धवः।  
स्वकर्मभिरसंतुष्टा न स्म क्षत्रं क्षयं व्रजेत् ॥ ३७ ॥

अहिंसां सर्वभूतेषु धर्मं ज्यायस्तरं विदुः।  
तस्य च ब्राह्मणो मूलं भवांश्च ब्रह्मवित्तमः ॥ ३८ ॥

श्वपाकवन्म्लेच्छगणान् हत्वा चान्यान्‌ पृथग्विधान्।  
अज्ञानान्मूढवद् ब्रह्मन् पुत्रदारधनेप्सया ॥ ३९ ॥

एकस्यार्थे बहून् हत्वा पुत्रस्याधर्मविद्यया।  
स्वकर्मस्थान् विकर्मस्थो न व्यपत्रपसे कथम् ॥ ४० ॥

यस्यार्थे शस्त्रमादाय यमपेक्ष्य च जीवसि।  
स चाद्य पतितः शेते पृष्ठे नावेदितस्तव ॥ ४१ ॥  
धर्मराजस्य तद् वाक्यं नाभिशङ्कितुमर्हसि।

एवमुक्तस्ततो द्रोणो भीमेनोत्सृज्य तद् धनुः ॥ ४२ ॥  
सर्वाण्यस्त्राणि धर्मात्मा हातुकामोऽभ्यभाषत ।

कर्ण कर्ण महेष्वास कृप दुर्योधनेति च ॥ ४३ ॥  
संग्रामे क्रियतां यत्नो ब्रवीम्येष पुनः पुनः।  
पाण्डवेभ्यः शिवं वोऽस्तु शस्त्रमभ्युत्सृजाम्यहम् ॥ ४४ ॥

इति तत्र महाराज प्राक्रोशद् द्रौणिमेव च।  
उत्सृज्य च रणे शस्त्रं रथोपस्थे निविश्य च ॥ ४५ ॥  
अभयं सर्वभूतानां प्रददौ योगमीयिवान्।

तस्य तच्छिद्रमाज्ञाय धृष्टद्युम्नः प्रतापवान् ॥ ४६ ॥  
सशरं तद् धनुर्घोरं संन्यस्याथ रथे ततः।  
खड्‌गी रथादवप्लुत्य सहसा द्रोणमभ्ययात् ॥ ४७ ॥

हाहाकृतानि भूतानि मानुषाणीतराणि च।  
द्रोणं तथागतं दृष्ट्‌वा धृष्टद्युम्नवशं गतम् ॥ ४८ ॥

हाहाकारं भृशं चक्रुरहो धिगिति चाब्रुवन्।  
द्रोणोऽपि शस्त्राण्युत्सृज्य परमं सांख्यमास्थितः ॥ ४९ ॥

तथोक्त्वा योगमास्थाय ज्योतिर्भूतो महातपाः।  
पुराणं पुरुषं विष्णुं जगाम मनसा परम् ॥ ५० ॥

मुखं किंचित् समुन्नाम्य विष्टभ्य उरमग्रतः।  
निमीलिताक्षः सत्त्वस्थो निक्षिप्य हृदि धारणाम् ॥ ५१ ॥  
ओमित्येकाक्षरं ब्रह्म ज्योतिर्भूतो महातपाः।  
स्मरित्वा देवदेवेशमक्षरं परमं प्रभुम् ॥ ५२ ॥  
दिवमाक्रामदाचार्यः साक्षात् सद्भिर्दुराक्रमाम् ।

द्वौ सूर्याविति नो बुद्धिरासीत् तस्मिंस्तथागते ॥ ५३ ॥

एकाग्रमिव चासीच्च ज्योतिर्भिः पूरितं नभः।  
समपद्यत चार्काभे भारद्वाजदिवाकरे ॥ ५४ ॥

निमेषमात्रेण च तज्ज्योतिरन्तरधीयत ।  
आसीत्‌ किलकिलाशब्दः प्रहृष्टानां दिवौकसाम् ॥ ५५ ॥  
ब्रह्मलोकगते द्रोणे धृष्टद्युम्ने च मोहिते।

वयमेव तदाद्राक्ष्म पञ्च मानुषयोनयः ॥ ५६ ॥  
योगयुक्तं महात्मानं गच्छन्तं परमां गतिम्।  
अहं धनंजयः पार्थो कृपः शारद्वतस्तथा ॥ ५७ ॥  
वासुदेवश्च वार्ष्णेयो धर्मपुत्रश्च पाण्डवः।

अन्ये तु सर्वे नापश्यन् भारद्वाजस्य धीमतः ॥ ५८ ॥  
महिमानं महाराज योगयुक्तस्य गच्छतः।

ब्रह्मलोकं महद् दिव्यं देवगुह्यं हि तत् परम् ॥ ५९ ॥  
गतिं परमिकां प्राप्तमजानन्तो नृयोनयः।  
नापश्यन् गच्छमानं हि तं सार्धमृषिपुङ्गवैः ॥ ६० ॥  
आचार्यं योगमास्थाय ब्रह्मलोकमरिंदमम् ।

वितुन्नाङ्गं शरव्रातैर्न्यस्तायुधमसृक्‌क्षरम् ॥ ६१ ॥  
धिक्कृतः पार्षतस्तं तु सर्वभूतैः परामृशत्।

तस्य मूर्धानमालम्ब्य गतसत्त्वस्य देहिनः ॥ ६२ ॥  
किंचिदब्रुवतः कायाद् विचकर्तासिना शिरः।

हर्षेण महता युक्तो भारद्वाजे निपातिते ॥ ६३ ॥  
सिंहनादरवं चक्रे भ्रामयन् खड्‌गमाहवे।

आकर्णपलितः श्यामो वयसाशीतिपञ्चकः ॥ ६४ ॥  
त्वत्कृते व्यचरत् संख्ये स तु षोडशवर्षवत्।

उक्तवांश्च महाबाहुः कुन्तीपुत्रो धनंजयः ॥ ६५ ॥  
जीवन्तमानयाचार्यं मा वधीर्द्रुपदात्मज ।  
न हन्तव्यो न हन्तव्य इति ते सैनिकाश्च ह॥६६॥

उत्क्रोशन्नर्जुनश्चैव सानुक्रोशस्तमाव्रजत् ।  
क्रोशमानेऽर्जुने चैव पार्थिवेषु च सर्वशः ॥ ६७ ॥  
धृष्टद्युम्नोऽवधीद् द्रोणं रथतल्पे नरर्षभम्।

शोणितेन परिक्लिन्नो रथाद् भूमिमथापतत् ॥ ६८ ॥  
लोहिताङ्ग इवादित्यो दुर्धर्षः समपद्यत।

एवं तं निहतं संख्ये ददृशे सैनिको जनः ॥ ६९ ॥  
धृष्टद्युम्नस्तु तद् राजन् भारद्वाजशिरोऽहरत्।  
तावकानां महेष्वासः प्रमुखे तत् समाक्षिपत् ॥ ७० ॥

ते तु दृष्ट्‌वा शिरो राजन् भारद्वाजस्य तावकाः।  
पलायनकृतोत्साहा दुद्रुवुः सर्वतो दिशम् ॥ ७१ ॥

द्रोणस्तु दिवमास्थाय नक्षत्रपथमाविशत् ।  
अहमेव तदाद्राक्षं द्रोणस्य निधनं नृप ॥ ७२ ॥  
ऋषेः प्रसादात् कृष्णस्य सत्यवत्याः सुतस्य च।

विधूमामिह संयान्तीमुल्कां प्रज्वलितामिव ॥ ७३ ॥  
अपश्याम दिवं स्तब्ध्वा गच्छन्तं तं महाद्युतिम्।

हते द्रोणे निरुत्साहान्‌ कुरून् पाण्डवसृञ्जयाः ॥ ७४ ॥  
अभ्यद्रवन् महावेगास्ततः सैन्यं व्यदीर्यत।

निहता हतभूयिष्ठाः संग्रामे निशितैः शरैः ॥ ७५ ॥  
तावका निहते द्रोणे गतासव इवाभवन्।

पराजयमथावाप्य परत्र च महद् भयम् ॥ ७६ ॥  
उभयेनैव ते हीना नाविन्दन् धृतिमात्मनः।

अन्विच्छन्तः शरीरं तु भारद्वाजस्य पार्थिवाः ॥ ७७ ॥  
नान्वगच्छन् महाराज कबन्धायुतसंकुले ।

पाण्डवास्तु जयं लब्ध्वा परत्र च महद् यशः ॥ ७८ ॥  
बाणशङ्‌खरवांश्चक्रुः सिंहनादांश्च पुष्कलान् ।

भीमसेनस्ततो राजन् धृष्टद्युम्नश्च पार्षतः ॥ ७९ ॥  
वरूथिन्यामनृत्येतां परिष्वज्य परस्परम् ।

अब्रवीच्च तदा भीमः पार्षतं शत्रुतापनम् ॥ ८० ॥  
भूयोऽहं त्वां विजयिनं परिष्वज्यामि पार्षत।  
सूतपुत्रे हते पापे धार्तराष्ट्रे च संयुगे ॥ ८१ ॥

एतावदुक्त्वा भीमस्तु हर्षेण महता युतः।  
बाहुशब्देन पृथिवीं कम्पयामास पाण्डवः ॥ ८२ ॥

तस्य शब्देन वित्रस्ताः प्राद्रवंस्तावका युधि।  
क्षत्रधर्मं समुत्सृज्य पलायनपरायणाः ॥ ८३ ॥

पाण्डवास्तु जयं लब्ध्वा हृष्टा ह्यासन्‌ विशाम्पते।  
अरिक्षयं च संग्रामे तेन ते सुखमाप्नुवन् ॥ ८४ ॥