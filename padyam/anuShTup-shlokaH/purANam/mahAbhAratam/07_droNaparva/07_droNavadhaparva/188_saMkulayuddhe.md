+++
title_full = "188 दुःशासन और सहदेवका, कर्ण और भीमसेनका तथा द्रोणाचार्य और अर्जुनका घोर युद्ध"
title = "१८८ संकुलयुद्धे"

+++


ततो दुःशासनः क्रुद्धः सहदेवमुपाद्रवत्।  
रथवेगेन तीव्रेण कम्पयन्निव मेदिनीम् ॥ १ ॥

तस्यापतत एवाशु भल्लेनामित्रकर्शनः ।  
माद्रीपुत्रः शिरो यन्तुः सशिरस्त्राणमच्छिनत् ॥ २ ॥

नैनं दुःशासनः सूतं नापि कश्चन सैनिकः।  
कृत्तोत्तमाङ्गमाशुत्वात् सहदेवेन बुद्धवान् ॥ ३ ॥

यदा त्वसंगृहीतत्वात् प्रयान्त्यश्वा यथासुखम्।  
ततो दुःशासनः सूतं बुबुधे गतचेतसम् ॥ ४ ॥

स हयान् संनिगृह्याजौ स्वयं हयविशारदः।  
युयुधे रथिनां श्रेष्ठो लघु चित्रं च सुष्ठु च॥५॥

तदस्यापूजयन् कर्म स्वे परे चापि संयुगे।  
हतसूतरथेनाजौ व्यचरद् यदभीतवत् ॥ ६ ॥

सहदेवस्तु तानश्वांस्तीक्ष्णैर्बाणैरवाकिरत् ।  
पीड्यमानाः शरैश्चाशु प्राद्रवंस्ते ततस्ततः ॥ ७ ॥

स रश्मिषु विषक्तत्वादुत्ससर्ज शरासनम्।  
धनुषा कर्म कुर्वंस्तु रश्मींश्च पुनरुत्सृजत् ॥ ८ ॥

छिद्रेष्वेतेषु तं बाणैर्माद्रीपुत्रोऽभ्यवाकिरत् ।  
परीप्संस्त्वत्सुतं कर्णस्तदन्तरमवाप तत् ॥ ९ ॥

वृकोदरस्ततः कर्णं त्रिभिर्भल्लैः समाहितः।  
आकर्णपूर्णैरभ्यघ्नद् बाह्वोरुरसि चानदत् ॥ १० ॥

स निवृत्तस्ततः कर्णः संघट्टित इवोरगः।  
भीममावारयामास विकिरन् निशितान् शरान् ॥ ११ ॥

ततोऽभूत् तुमुलं युद्धं भीमराधेययोस्तदा।  
तौ वृषाविव नर्दन्तौ विवृत्तनयनावुभौ ॥ १२ ॥

वेगेन महतान्योन्यं संरब्धावभिपेततुः ।  
अभिसंश्लिष्टयोस्तत्र तयोराहवशौण्डयोः ॥ १३ ॥  
विच्छिन्नशरपातत्वाद् गदायुद्धमवर्तत ।

गदया भीमसेनस्तु कर्णस्य रथकूबरम् ॥ १४ ॥  
बिभेद शतधा राजंस्तदद्भुतमिवाभवत् ।

ततो भीमस्य राधेयो गदामाविध्य वीर्यवान् ॥ १५ ॥  
अवासृजद् रथे तां तु बिभेद गदया गदाम्।

ततो भीमः पुनर्गुर्वीं चिक्षेपाधिरथेर्गदाम् ॥ १६ ॥  
तां गदां बहुभिः कर्णः सुपुङ्खैः सुप्रवेजितैः।  
प्रत्यविध्यत् पुनश्चान्यैः सा भीमं पुनराव्रजत् ॥ १७ ॥

व्यालीव मन्त्राभिहता कर्णबाणैरभिद्रुता ।  
तस्याः प्रतिनिपातेन भीमस्य विपुलो ध्वजः ॥ १८ ॥  
पपात सारथिश्चास्य मुमोह च गदाहतः।

स कर्णं सायकानष्टौ व्यसृजत् क्रोधमूर्च्छितः ॥ १९ ॥  
तैस्तस्य निशितैस्तीक्ष्णैर्भीमसेनो महाबलः ।  
चिच्छेद परवीरघ्नः प्रहसन्निव भारत ॥ २० ॥  
ध्वजं शरासनं चैव शरावापं च भारत।

कर्णोऽप्यन्यद् धनुर्गृह्य हेमपृष्ठं दुरासदम् ॥ २१ ॥  
ततः पुनस्तु राधेयो हयानस्य रथेषुभिः।  
ऋक्षवर्णाञ्जघानाशु तथोभौ पार्ष्णिसारथी ॥ २२ ॥

स विपन्नरथो भीमो नकुलस्याप्लुतो रथम्।  
हरिर्यथा गिरेः शृङ्गं समाक्रामदरिंदमः ॥ २३ ॥

तथा द्रोणार्जुनौ चित्रमयुध्येतां महारथौ।  
आचार्यशिष्यौ राजेन्द्र कृतप्रहरणौ युधि ॥ २४ ॥

लघुसंधानयोगाभ्यां रथयोश्च रणेन च।  
मोहयन्तौ मनुष्याणां चक्षूंषि च मनांसि च ॥ २५ ॥

उपारमन्त ते सर्वे योधा भरतसत्तम।  
अदृष्टपूर्वं पश्यन्तस्तद् युद्धं गुरुशिष्ययोः ॥ २६ ॥

विचित्रान् पृतनामध्ये रथमार्गानुदीर्य तौ।  
अन्योन्यमपसव्यं च कर्तुं वीरौ तदेषतुः ॥ २७ ॥

पराक्रमं तयोर्योधा ददृशुस्ते सुविस्मिताः।  
तयोः समभवद् युद्धं द्रोणपाण्डवयोर्महत् ॥ २८ ॥  
आमिषार्थे महाराज गगने श्येनयोरिव।

यद् यच्चकार द्रोणस्तु कुन्तीपुत्रजिगीषया ॥ २९ ॥  
तत् तत् प्रतिजघानाशु प्रहसंस्तस्य पाण्डवः।

यदा द्रोणो न शक्नोति पाण्डवं स्म विशेषितुम् ॥ ३० ॥  
ततः प्रादुश्चकारास्त्रमस्त्रमार्गविशारदः ।

ऐन्द्रं पाशुपतं त्वाष्ट्रं वायव्यमथ वारुणम् ॥ ३१ ॥  
मुक्तं मुक्तं द्रोणचापात् तज्जघान धनंजयः।

अस्त्राण्यस्त्रैर्यदा तस्य विधिवद्धन्ति पाण्डवः ॥ ३२ ॥  
ततोऽस्त्रैः परमैर्दिव्यैर्द्रोणः पार्थमवाकिरत् ।

यद् यदस्त्रं स पार्थाय प्रयुङ्‌क्ते विजिगीषया ॥ ३३ ॥  
तस्य तस्य विघाताय तत् तद्धि कुरुतेऽर्जुनः।

स वध्यमानेष्वस्त्रेषु दिव्येष्वपि यथाविधि ॥ ३४ ॥  
अर्जुनेनार्जुनं द्रोणो मनसैवाभ्यपूजयत् ।

मेने चात्मानमधिकं पृथिव्यामधि भारत ॥ ३५ ॥  
तेन शिष्येण सर्वेभ्यः शस्त्रविद्भ्यः परंतपः।

वार्यमाणस्तु पार्थेन तथा मध्ये महात्मनाम् ॥ ३६ ॥  
यतमानोऽर्जुनं प्रीत्या प्रत्यवारयदुत्स्मयन् ।

ततोऽन्तरिक्षे देवाश्च गन्धर्वाश्च सहस्रशः ॥ ३७ ॥  
ऋषयः सिद्धसंघाश्च व्यतिष्ठन्त दिदृक्षया।

तदप्सरोभिराकीर्णं यक्षगन्धर्वसंकुलम् ॥ ३८ ॥  
श्रीमदाकाशमभवद् भूयो मेघाकुलं यथा।

तत्र स्मान्तर्हिता वाचो व्यचरन्त पुनः पुनः ॥ ३९ ॥  
द्रोणपार्थस्तवोपेता व्यश्रूयन्त नराधिप ।

विसृज्यमानेष्वस्त्रेषु ज्वालयत्सु दिशो दश ॥ ४० ॥  
अब्रुवंस्तत्र सिद्धाश्च ऋषयश्च समागताः।

नैवेदं मानुषं युद्धं नासुरं न च राक्षसम् ॥ ४१ ॥  
न दैवं न च गान्धर्वं ब्राह्मं ध्रुवमिदं परम्।  
विचित्रमिदमाश्चर्यं न नो दृष्टं न च श्रुतम् ॥ ४२ ॥

अति पाण्डवमाचार्यो द्रोणं चाप्यति पाण्डवः।  
नानयोरन्तरं शक्यं द्रष्टुमन्येन केनचित् ॥ ४३ ॥

यदि रुद्रो द्विधाकृत्य युध्येतात्मानमात्मना।  
तत्र शक्योपमा कर्तुमन्यत्र तु न विद्यते ॥ ४४ ॥

ज्ञानमेकस्थमाचार्ये ज्ञानं योगश्च पाण्डवे।  
शौर्यमेकस्थमाचार्ये बलं शौर्यं च पाण्डवे ॥ ४५ ॥

नेमौ शक्यौ महेष्वासौ युद्धे क्षपयितुं परैः।  
इच्छमानौ पुनरिमौ हन्येतां सामरं जगत् ॥ ४६ ॥

इत्यब्रुवन् महाराज दृष्ट्‌वा तौ पुरुषर्षभौ।  
अन्तर्हितानि भूतानि प्रकाशानि च सर्वशः ॥ ४७ ॥

ततो द्रोणो ब्राह्ममस्त्रं प्रादुश्चक्रे महामतिः।  
संतापयन् रणे पार्थं भूतान्यन्तर्हितानि च ॥ ४८ ॥

ततश्चचाल पृथिवी सपर्वतवनद्रुमा ।  
ववौ च विषमो वायुः सागराश्चापि चुक्षुभुः ॥ ४९ ॥

ततस्त्रासो महानासीत् कुरुपाण्डवसेनयोः ।  
सर्वेषां चैव भूतानामुद्यतेऽस्त्रे महात्मना ॥ ५० ॥

ततः पार्थोऽप्यसम्भ्रान्तस्तदस्त्रं प्रतिजघ्निवान् ।  
ब्रह्मास्त्रेणैव राजेन्द्र ततः सर्वमशीशमत् ॥ ५१ ॥

यदा न गम्यते पारं तयोरन्यतरस्य वा।  
ततः संकुलयुद्धेन तद् युद्धं व्याकुलीकृतम् ॥ ५२ ॥

नाज्ञायत ततः किंचित् पुनरेव विशाम्पते।  
प्रवृत्ते तुमुले युद्धे द्रोणपाण्डवयोर्मृधे ॥ ५३ ॥

(द्रोणो मुक्त्वा रणे पार्थं पञ्चालानन्वधावत।  
अर्जुनोऽपि रणे द्रोणं त्यक्त्वा प्राद्रावयत् कुरून्॥

शरौघैरथ ताभ्यां तु छायाभूतं महामृधे।  
तुमुलं प्रबभौ राजन् सर्वस्य जगतो भयम्॥)

शरजालैः समाकीर्णे मेघजालैरिवाम्बरे ।  
नापतच्च ततः कश्चिदन्तरिक्षचरस्तदा ॥ ५४ ॥