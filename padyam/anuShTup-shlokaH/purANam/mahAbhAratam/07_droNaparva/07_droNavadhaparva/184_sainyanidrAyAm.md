+++
title_full = "184 निद्रासे व्याकुल हुए उभयपक्षके सैनिकोंका अर्जुनके कहनेसे सो जाना और चन्द्रोदयके बाद पुनः उठकर युद्धमें लग जाना"
title = "१८४ सैन्यनिद्रायाम्"

+++


व्यासेनैवमथोक्तस्तु धर्मराजो युधिष्ठिरः ।  
स्वयं कर्णवधाद् वीरो निवृत्तो भरतर्षभ ॥ १ ॥

घटोत्कचे तु निहते सूतपुत्रेण तां निशाम्।  
दुःखामर्षवशं प्राप्तो धर्मराजो युधिष्ठिरः ॥ २ ॥

दृष्ट्वा भीमेन महतीं वार्यमाणां चमूं तव।  
धृष्टद्युम्नमुवाचेदं कुम्भयोनिं निवारय ॥ ३ ॥

त्वं हि द्रोणविनाशाय समुत्पन्नो हुताशनात्।  
सशरः कवची खड्गी धन्वी च परतापनः ॥ ४ ॥

अभिद्रव रणे हृष्टो मा च ते भीः कथंचन।  
जनमेजयः शिखण्डी च दौर्मुखिश्च यशोधरः ॥ ५ ॥  
अभिद्रवन्तु संहृष्टाः कुम्भयोनिं समन्ततः।

नकुलः सहदेवश्च द्रौपदेयाः प्रभद्रकाः ॥ ६ ॥  
द्रुपदश्च विराटश्च पुत्रभ्रातृसमन्वितौ ।  
सात्यकिः केकयाश्चैव पाण्डवश्च धनंजयः ॥ ७ ॥  
अभिद्रवन्तु वेगेन कुम्भयोनिवधेप्सया ।

तथैव रथिनः सर्वे हस्त्यश्वं यच्च किञ्चन ॥ ८ ॥  
पदाताश्च रणे द्रोणं पातयन्तु महारथम्।

तथाऽऽज्ञप्तास्तु ते सर्वे पाण्डवेन महात्मना ॥ ९ ॥  
अभ्यद्रवन्त वेगेन कुम्भयोनिवधेप्सया ।

आगच्छतस्तान् सहसा सर्वोद्योगेन पाण्डवान् ॥ १० ॥  
प्रतिजग्राह समरे द्रोणः शस्त्रभृतां वरः।

ततो दुर्योधनो राजा सर्वोद्योगेन पाण्डवान् ॥ ११ ॥  
अभ्यद्रवत्‌ सुसंक्रुद्ध इच्छन्‌ द्रोणस्य जीवितम्।

ततः प्रववृते युद्धं श्रान्तवाहनसैनिकम् ॥ १२ ॥  
पाण्डवानां कुरूणां च गर्जतामितरेतरम्।

निद्रान्धास्ते महाराज परिश्रान्ताश्च संयुगे ॥ १३ ॥  
नाभ्यपद्यन्त समरे काञ्चिच्चेष्टां महारथाः।

त्रियामा रजनी चैषा घोररूपा भयानका ॥ १४ ॥  
सहस्रयामप्रतिमा बभूव प्राणहारिणी ।

वध्यतां च तथा तेषां क्षतानां च विशेषतः ॥ १५ ॥  
अर्धरात्रिः समाजज्ञे निद्रान्धानां विशेषतः।

सर्वे ह्यासन् निरुत्साहाः क्षत्रिया दीनचेतसः ॥ १६ ॥  
तव चैव परेषां च गतास्त्रा विगतेषवः।

ते तदापारयन्तश्च ह्रीमन्तश्च विशेषतः ॥ १७ ॥  
स्वधर्ममनुपश्यन्तो न जहुः स्वामनीकिनीम्।

अस्त्राण्यन्ये समुत्सृज्य निद्रान्धाः शेरते जनाः ॥ १८ ॥  
रथेष्वन्ये गजेष्वन्ये हयेष्वन्ये च भारत।

निद्रान्धा नो बुबुधिरे काञ्चिच्चेष्टां नराधिप ॥ १९ ॥  
तानन्ये समरे योधाः प्रेषयन्तो यमक्षयम्।

स्वप्नायमानांस्त्वपरे परानतिविचेतसः ॥ २० ॥  
आत्मानं समरे जघ्नुः स्वानेव च परानपि।  
नानावाचो विमुञ्चन्तो निद्रान्धास्ते महारणे ॥ २१ ॥

अस्माकं च महाराज परेभ्यो बहवो जनाः।  
योद्धव्यमिति तिष्ठन्तो निद्रासंरक्तलोचनाः ॥ २२ ॥

संसर्पन्तो रणे केचिन्निद्रान्धास्ते तथा परान्।  
जघ्नुः शूरा रणे शूरांस्तस्मिंस्तमसि दारुणे ॥ २३ ॥

हन्यमानमथात्मानं परेभ्यो बहवो जनाः।  
नाभ्यजानन्त समरे निद्रया मोहिता भृशम् ॥ २४ ॥

तेषामेतादृशीं चेष्टां विज्ञाय पुरुषर्षभः।  
उवाच वाक्यं बीभत्सुरुच्चैः संनादयन् दिशः ॥ २५ ॥

श्रान्ता भवन्तो निद्रान्धाः सर्व एव सवाहनाः।  
तमसा च वृते सैन्ये रजसा बहुलेन च ॥ २६ ॥  
ते यूयं यदि मन्यध्वमुपारमत सैनिकाः।  
निमीलयत चात्रैव रणभूमौ मुहूर्तकम् ॥ २७ ॥

ततो विनिद्रा विश्रान्ताश्चन्द्रमस्युदिते पुनः।  
संसाधयिष्यथान्योन्यं संग्रामं कुरुपाण्डवाः ॥ २८ ॥

तद् वचः सर्वधर्मज्ञा धार्मिकस्य विशाम्पते।  
अरोचयन्त सैन्यानि तथा चान्योन्यमब्रुवन् ॥ २९ ॥

चुक्रुशुः कर्ण कर्णेति तथा दुर्योधनेति च।  
उपारमत पाण्डूनां विरता हि वरूथिनी ॥ ३० ॥

तथा विक्रोशमानस्य फाल्गुनस्य ततस्ततः।  
उपारमत पाण्डूनां सेना तव च भारत ॥ ३१ ॥

तामस्य वाचं देवाश्च ऋषयश्च महात्मनः।  
सर्वसैन्यानि चाक्षुद्रां प्रहृष्टाः प्रत्यपूजयन् ॥ ३२ ॥

तत् सम्पूज्य वचोऽक्रूरं सर्वसैन्यानि भारत।  
मुहूर्तमस्वपन् राजञ्श्रान्तानि भरतर्षभ ॥ ३३ ॥

सा तु सम्प्राप्य विश्रामं ध्वजिनी तव भारत।  
सुखमाप्तवती वीरमर्जुनं प्रत्यपूजयत् ॥ ३४ ॥

त्वयि वेदास्तथास्त्राणि त्वयि बुद्धिपराक्रमौ।  
धर्मस्त्वयि महाबाहो दया भूतेषु चानघ ॥ ३५ ॥

यच्चाश्वस्तास्तवेच्छामः शर्म पार्थ तदस्तु ते।  
मनसश्च प्रियानर्थान् वीर क्षिप्रमवाप्नुहि ॥ ३६ ॥

इति ते तं नरव्याघ्रं प्रशंसन्तो महारथाः।  
निद्रया समवाक्षिप्तास्तूष्णीमासन् विशाम्पते ॥ ३७ ॥

अश्वपृष्ठेषु चाप्यन्ये रथनीडेषु चापरे।  
गजस्कन्धगताश्चान्ये शेरते चापरे क्षितौ ॥ ३८ ॥  
सायुधाः सगदाश्चैव सखड्गाः सपरश्वधाः।  
सप्रासकवचाश्चान्ये नराः सुप्ताः पृथक् पृथक् ॥ ३९ ॥

गजास्ते पन्नगाभोगैर्हस्तैर्भूरेणुगुण्ठितैः ।  
निद्रान्धा वसुधां चक्रुर्घ्राणनिःश्वासशीतलाम् ॥ ४० ॥

सुप्ताः शुशुभिरे तत्र निःश्वसन्तो महीतले।  
विकीर्णा गिरयो यद्वन्निःश्वसद्भिर्महोरगैः ॥ ४१ ॥

समां च विषमां चक्रुः खुराग्रैर्विकृतां महीम्।  
हयाः काञ्चनयोक्त्रास्ते केसरालम्बिभिर्युगैः ॥ ४२ ॥

सुषुपुस्तत्र राजेन्द्र युक्ता वाहेषु सर्वशः।  
एवं हयाश्च नागाश्च योधाश्च भरतर्षभ।  
युद्धाद् विरम्य सुषुपुः श्रमेण महतान्विता ॥ ४३ ॥

तत् तथा निद्रया भग्नमबोधं प्रास्वपद् भृशम्।  
कुशलैः शिल्पिभिर्न्यस्तं पटे चित्रमिवाद्भुतम् ॥ ४४ ॥

ते क्षत्रियाः कुण्डलिनो युवानः  
परस्परं सायकविक्षताङ्गाः ।  
कुम्भेषु लीनाः सुषुपुर्गजानां  
कुचेषु लग्ना इव कामिनीनाम् ॥ ४५ ॥

ततः कुमुदनाथेन कामिनीगण्डपाण्डुना ।  
नेत्रानन्देन चन्द्रेण माहेन्द्री दिगलङ्कृता ॥ ४६ ॥

दशशताक्षककुब्दरिनिःसृतः  
किरणकेसरभासुरपिञ्जरः ।  
तिमिरवारणयूथविदारणः  
समुदियादुदयाचलकेसरी ॥ ४७ ॥

हरवृषोत्तमगात्रसमद्युतिः  
स्मरशरासनपूर्णसमप्रभः ।  
नववधूस्मितचारुमनोहरः  
प्रविसृतः कुमुदाकरबान्धवः ॥ ४८ ॥

ततो मुहूर्ताद् भगवान् पुरस्ताच्छशलक्षणः।  
अरुणं दर्शयामास ग्रसन् ज्योतिःप्रभाः प्रभुः ॥ ४९ ॥

अरुणस्य तु तस्यानु जातरूपसमप्रभम्।  
रश्मिजालं महच्चन्द्रो मन्दं मन्दमवासृजत् ॥ ५० ॥

उत्सारयन्तः प्रभया तमस्ते चन्द्ररश्मयः।  
पर्यगच्छन् शनैः सर्वा दिशः खं च क्षितिं तथा॥५१॥

ततो मुहूर्ताद् भुवनं ज्योतिर्भूतमिवाभवत्।  
अप्रख्यमप्रकाशं च जगामाशु तमस्तथा ॥ ५२ ॥

प्रतिप्रकाशिते लोके दिवाभूते निशाकरे।  
विचेरुर्न विचेरुश्च राजन् नक्तञ्चरास्ततः ॥ ५३ ॥

बोध्यमानं तु तत् सैन्यं राजंश्चन्द्रस्य रश्मिभिः।  
बुबुधे शतपत्राणां वनं सूर्यांशुभिर्यथा ॥ ५४ ॥

यथा चन्द्रोदयोद्भूतः क्षुभितः सागरोऽभवत्।  
तथा चन्द्रोदयोद्‌धूतः स बभूव बलार्णवः ॥ ५५ ॥

ततः प्रववृते युद्धं पुनरेव विशाम्पते।  
लोके लोकविनाशाय परं लोकमभीप्सताम् ॥ ५६ ॥