+++
title_full = "197 भीमसेनके वीरोचित उद्\u200cगार और धृष्टघुम्नके द्वारा अपने कृत्यका समर्थन"
title = "१९७ धृष्टद्युम्नवाक्ये"

+++


अर्जुनस्य वचः श्रुत्वा नोचुस्तत्र महारथाः।  
अप्रियं वा प्रियं वापि महाराज धनंजयम् ॥ १ ॥

ततः क्रुद्धो महाबाहुर्भीमसेनोऽभ्यभाषत ।  
कुत्सयन्निव कौन्तेयमर्जुनं भरतर्षभ ॥ २ ॥

मुनिर्यथारण्यगतो भाषसे धर्मसंहितम् ।  
न्यस्तदण्डो यथा पार्थ ब्राह्मणः संशितव्रतः ॥ ३ ॥

क्षतत्राता क्षताज्जीवन् क्षन्ता स्त्रीष्वपि साधुषु।  
क्षत्रियः क्षितिमाप्नोति क्षिप्रं धर्मं यशः श्रियः ॥ ४ ॥

स भवान् क्षत्रियगुणैर्युक्तः सर्वैः कुलोद्वहः।  
अविपश्चिद् यथा वाचं व्याहरन् नाद्य शोभसे ॥ ५ ॥

पराक्रमस्ते कौन्तेय शक्रस्येव शचीपतेः।  
न चाति वर्तसे धर्मं वेलामिव महोदधिः ॥ ६ ॥

न पूजयेत् त्वां को न्वद्य यत् त्रयोदशवार्षिकम्।  
अमर्षं पृष्ठतः कृत्वा धर्ममेवाभिकाङ्‌क्षसे ॥ ७ ॥

दिष्ट्‌या तात मनस्तेऽद्य स्वधर्ममनुवर्तते।  
आनृशंस्ये च ते दिष्ट्‌या बुद्धिः सततमच्युत ॥ ८ ॥

यत् तु धर्मप्रवृत्तस्य हृतं राज्यमधर्मतः।  
द्रौपदी च परामृष्टा सभामानीय शत्रुभिः ॥ ९ ॥  
वनं प्रव्राजिताश्चास्म वल्कलाजिनवाससः ।  
अनर्हमाणास्तं भावं त्रयोदश समाः परैः ॥ १० ॥

एतान्यमर्षस्थानानि मर्षितानि मयानघ ।  
क्षत्रधर्मप्रसक्तेन सर्वमेतदनुष्ठितम् ॥ ११ ॥

तमधर्ममपाकृष्टं स्मृत्वाद्य सहितस्त्वया ।  
सानुबन्धान् हनिष्यामि क्षुद्रान् राज्यहरानहम् ॥ १२ ॥

त्वया हि कथितं पूर्वं युद्धायाभ्यागता वयम्।  
घटामहे यथाशक्ति त्वं तु नोऽद्य जुगुप्ससे ॥ १३ ॥

स्वधर्मं नेच्छसे ज्ञातुं मिथ्यावचनमेव ते।  
भयार्दितानामस्माकं वाचा मर्माणि कृन्तसि ॥ १४ ॥

वपन् व्रणे क्षारमिव क्षतानां शत्रुकर्शन।  
विदीर्यते मे हृदयं त्वया वाक्‌शल्यपीडितम् ॥ १५ ॥

अधर्ममेनं विपुलं धार्मिकः सन् न बुद्‌ध्यसे।  
यत् त्वमात्मानमस्मांश्च प्रशस्यान् न प्रशंससि ॥ १६ ॥

वासुदेवे स्थिते चापि द्रोणपुत्रं प्रशंससि।  
यः कलां षोडशीं पूर्णां धनंजय न तेऽर्हति ॥ १७ ॥

स्वयमेवात्मनो दोषान् ब्रुवाणः किन्न लज्जसे।  
दारयेयं महीं क्रोधाद् विकिरेयं च पर्वतान् ॥ १८ ॥  
आविध्यैतां गदां गुर्वीं भीमां काञ्चानमालिनीम्।  
गिरिप्रकाशान् क्षितिजान् भञ्जेयमनिलो यथा ॥ १९ ॥

द्रावयेयं शरैश्चापि सेन्द्रान् देवान् समागतान्।  
सराक्षसगणान् पार्थ सासुरोरगमानवान् ॥ २० ॥

स त्वमेवंविधं जानन् भ्रातरं मां नरर्षभ।  
द्रोणपुत्राद् भयं कर्तुं नार्हस्यमितविक्रम ॥ २१ ॥

अथवा तिष्ठ बीभत्सो सह सर्वैः सहोदरैः।  
अहमेनं गदापाणिर्जेष्याम्येको महाहवे ॥ २२ ॥

ततः पाञ्चालराजस्य पुत्रः पार्थमथाब्रवीत्।  
संक्रुद्धमिव नर्दन्तं हिरण्यकशिपुर्हरिम् ॥ २३ ॥

बीभत्सो विप्रकर्माणि विदितानि मनीषिणाम्।  
याजनाध्यापने दानं तथा यज्ञप्रतिग्रहौ ॥ २४ ॥  
षष्ठमध्ययनं नाम तेषां कस्मिन् प्रतिष्ठितः।  
हतो द्रोणो मया ह्येवं किं मां पार्थ विगर्हसे॥२५॥  
अपक्रान्तः स्वधर्माच्च क्षात्रधर्मं व्यपाश्रितः।  
अमानुषेण हन्त्यस्मानस्त्रेण क्षुद्रकर्मकृत् ॥ २६ ॥

तथा मायां प्रयुञ्चानमसह्यं ब्राह्मणब्रुवम्।  
माययैव विहन्याद् यो न युक्तं पार्थ तत्र किम्॥२७॥

तस्मिंस्तथा मया शस्ते यदि द्रौणायनी रुषा।  
कुरुते भैरवं नादं तत्र किं मम हीयते ॥ २८ ॥

न चाद्भुतमिदं मन्ये यद् द्रौणिर्युद्धसंज्ञया।  
घातयिष्यति कौरव्यान् परित्रातुमशक्नुवन् ॥ २९ ॥

यच्च मां धार्मिको भूत्वा ब्रवीषि गुरुघातिनम्।  
तदर्थमहमुत्पन्नः पाञ्चाल्यस्य सुतोऽनलात् ॥ ३० ॥

यस्य कार्यमकार्यं वा युध्यतः स्यात् समं रणे।  
तं कथं ब्राह्मणं ब्रूयाः क्षत्रियं वा धनंजय ॥ ३१ ॥

यो ह्यनस्त्रविदो हन्याद् ब्रह्मास्त्रैः क्रोधमूर्च्छितः।  
सर्वोपायैर्न स कथं वध्यः पुरुषसत्तम ॥ ३२ ॥

विधर्मिणं धर्मविद्भिः प्रोक्तं तेषां विषोपमम्।  
जानन् धर्मार्थतत्त्वज्ञ किं मामर्जुन गर्हसे ॥ ३३ ॥

नृशंसः स मयाऽऽक्रम्य रथ एव निपातितः।  
तन्मामनिन्द्यं बीभत्सो किमर्थं नाभिनन्दसे ॥ ३४ ॥

कालानलसमं पार्थ ज्वलनार्कविषोपमम् ।  
भीमं द्रोणशिरश्छिन्नं न प्रशंससि मे कथम् ॥ ३५ ॥

योऽसौ ममैव नान्यस्य बान्धवान्‌ युधि जघ्निवान्।  
छित्त्वापि तस्य मूर्धानं नैवास्मि विगतज्वरः ॥ ३६ ॥

तच्च मे कृन्तते मर्म यन्न तस्य शिरो मया।  
निषादविषये क्षिप्तं जयद्रथशिरो यथा ॥ ३७ ॥

अथावधश्च शत्रूणामधर्मः श्रूयतेऽर्जुन ।  
क्षत्रियस्य हि धर्मोऽयं हन्याद्धन्येत वा पुनः ॥ ३८ ॥

स शत्रुर्निहतः संख्ये मया धर्मेण पाण्डव।  
यथा त्वया हतः शूरो भगदत्तः पितुः सखा ॥ ३९ ॥

पितामहं रणे हत्वा मन्यसे धर्ममात्मनः।  
मया शत्रौ हते कस्मात् पापे धर्मं न मन्यसे॥४०॥

सम्बन्धावनतं पार्थ न मां त्वं वक्तुमर्हसि।  
स्वगात्रकृतसोपानं निषण्णमिव दन्तिनम् ॥ ४१ ॥

क्षमामि ते सर्वमेव वाग्व्यतिक्रममर्जुन।  
द्रौपद्या द्रौपदेयानां कृते नान्येन हेतुना ॥ ४२ ॥

कुलक्रमागतं वैरं ममाचार्येण विश्रुतम्।  
तथा जानात्ययं लोको न यूयं पाण्डुनन्दनाः ॥ ४३ ॥

नानृती पाण्डवो ज्येष्ठो नाहं वाधार्मिकोऽर्जुन।  
शिष्यद्रोही हतः पापो युध्यस्व विजयस्तव ॥ ४४ ॥