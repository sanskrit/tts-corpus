+++
title_full = "201 अश्वत्थामाके द्वारा आग्नेयास्त्रके प्रयोगसे एक अक्षौहिणी पाण्डव-सेनाका संहार, श्रीकृष्ण और अर्जुनपर उस अस्त्रका प्रभाव न होनेसे चिन्तित हुए अश्वत्थामाको व्यासजीका शिव और श्रीकृष्णकी महिमा बताना"
title = "२०१ शतरुद्रिये"

+++


तत् प्रभग्नं बलं दृष्ट्‌वा कुन्तीपुत्रो धनंजयः।  
न्यवारयदमेयात्मा द्रोणपुत्रजयेप्सया ॥ १ ॥

ततस्ते सैनिका राजन् नैव तत्रावतस्थिरे।  
संस्थाप्यमाना यत्नेन गोविन्देनार्जुनेन च ॥ २ ॥

एक एव च बीभत्सुः सोमकावयवैः सह।  
मत्स्यैरन्यैश्च संधाय कौरवान् संन्यवर्तत ॥ ३ ॥

ततो द्रुतमतिक्रम्य सिंहलाङ्‌गूलकेतनम् ।  
सव्यसाची महेष्वासमश्वत्थामानमब्रवीत् ॥ ४ ॥

या शक्तिर्यच्च विज्ञानं यद् वीर्यं यच्च पौरुषम्।  
धार्तराष्ट्रेषु या प्रीतिर्द्वेषोऽस्मासु च यश्च ते ॥ ५ ॥  
यच्च भूयोऽस्ति तेजस्ते तत् सर्वं मयि दर्शय।  
स एव द्रोणहन्ता ते दर्पं छेत्स्यति पार्षतः ॥ ६ ॥

कालानलसमप्रख्यं द्विषतामन्तकोपमम् ।  
समासादय पाञ्चाल्यं मां चापि सहकेशवम्।  
दर्पं नाशयितास्म्यद्य तवोद्‌वृत्तस्य संयुगे ॥ ७ ॥

आचार्यपुत्रो मानार्हो बलवांश्चापि संजय।  
प्रीतिर्धनंजये चास्य प्रियश्चापि महात्मनः ॥ ८ ॥  
न भूतपूर्वं बीभत्सोर्वाक्यं परुषमीदृशम्।  
अथ कस्मात् स कौन्तेयः सखायं रूक्षमुक्तवान् ॥ ९ ॥

युवराजे हते चैव वृद्धक्षत्रे च पौरवे।  
इष्वस्त्रविधिसम्पन्ने मालवे च सुदर्शने ॥ १० ॥  
धृष्टद्युम्ने सात्यकौ च भीमे चापि पराजिते।  
युधिष्ठिरस्य तैर्वाक्यैर्मर्मण्यपि च घट्टिते ॥ ११ ॥  
अन्तर्भेदे च संजाते दुःखं संस्मृत्य च प्रभो।  
अभूतपूर्वो बीभत्सोर्दुःखान्मन्युरजायत ॥ १२ ॥

तस्मादनर्हमश्लीलमप्रियं द्रौणिमुक्तवान् ।  
मान्यमाचार्यतनयं रूक्षं कापुरुषं यथा ॥ १३ ॥

एवमुक्तः श्वसन् क्रोधान्महेष्वासतमो नृप।  
पार्थेन परुषं वाक्यं सर्वमर्मभिदा गिरा ॥ १४ ॥

द्रौणिश्चुकोप पार्थाय कृष्णाय च विशेषतः।  
स तु यत्तो रथे स्थित्वा वार्युपस्पृश्य वीर्यवान् ॥ १५ ॥  
देवैरपि सुदुर्धर्षमस्त्रमाग्नेयमाददे ।

दृश्यादृश्यानरिगणानुद्‌दिश्याचार्यनन्दनः ॥ १६ ॥  
सोऽभिमन्त्र्य शरं दीप्तं विधूममिव पावकम्।  
सर्वतः क्रोधमाविश्य चिक्षेप परवीरहा ॥ १७ ॥

ततस्तुमुलमाकाशे शरवर्षमजायत ।  
पावकार्चिः परीतं तत् पार्थमेवाभिपुप्लुवे ॥ १८ ॥

उल्काश्च गगनात् पेतुर्दिशश्च न चकाशिरे।  
तमश्च सहसा रौद्रं चमूमवततार ताम् ॥ १९ ॥

रक्षांसि च पिशाचाश्च विनेदुरतिसङ्गताः।  
ववुश्चाशिशिरा वाताः सूर्यो नैव तताप च ॥ २० ॥

वायसाश्चापि चाक्रन्दन् दिक्षु सर्वासु भैरवम्।  
रुधिरं चापि वर्षन्तो विनेदुस्तोयदा दिवि ॥ २१ ॥

पक्षिणः पशवो गावो विनेदुश्चापि सुव्रताः।  
परमं प्रयतात्मानो न शान्तिमुपलेभिरे ॥ २२ ॥

भ्रान्तसर्वमहाभूतमावर्तितदिवाकरम् ।  
त्रैलोक्यमभिसंतप्तं ज्वराविष्टमिवाभवत् ॥ २३ ॥

अस्त्रतेजोऽभिसंतप्ता नागा भूमिशयास्तथा ।  
निःश्वसन्तः समुत्पेतुस्तेजो घोरं मुमुक्षवः ॥ २४ ॥

जलजानि च सत्त्वानि दह्यमानानि भारत।  
न शान्तिमुपजग्मुर्हि तप्यमानैर्जलाशयैः ॥ २५ ॥

दिग्भ्यः प्रदिग्भ्यः खाद् भूमेः सर्वतः शरवृष्टयः।  
उच्चावचा निपेतुर्वै गरुडानिलरंहसः ॥ २६ ॥

तैः शरैर्द्रोणपुत्रस्य वज्रवेगैः समाहताः।  
प्रदग्धा रिपवः पेतुरग्निदग्धा इव द्रुमाः ॥ २७ ॥

दह्यमाना महानागाः पेतुरुर्व्यां समन्ततः।  
नदन्तो भैरवान् नादाञ्जलदोपमनिःस्वनान् ॥ २८ ॥

अपरे प्रद्रुता नागा भयत्रस्ता विशाम्पते।  
भ्रेमुर्दिशो यथा पूर्वं वने दावाग्निसंवृताः ॥ २९ ॥

द्रुमाणां शिखराणीव दावदग्धानि मारिष।  
अश्ववृन्दान्यदृश्यन्त रथवृन्दानि भारत ॥ ३० ॥  
अपतन्त रथौघाश्च तत्र तत्र सहस्रशः।

तत् सैन्यं भयसंविग्नं ददाह युधि भारत ॥ ३१ ॥  
युगान्ते सर्वभूतानि संवर्तक इवानलः।

दृष्ट्‌वा तु पाण्डवीं सेना दह्यमानां महाहवे ॥ ३२ ॥  
प्रहृष्टास्तावका राजन् सिंहनादान् विनेदिरे।

ततस्तूर्यसहस्राणि नानालिङ्गानि भारत ॥ ३३ ॥  
तूर्णमाजघ्निरे हृष्टास्तावका जितकाशिनः ।

कृत्स्ना ह्यक्षौहिणी राजन् सव्यसाची च पाण्डवः ॥ ३४ ॥  
तमसा संवृते लोके नादृश्यन्त महाहवे।

नैव नस्तादृशं राजन् दृष्टपूर्वं न च श्रुतम् ॥ ३५ ॥  
यादृशं द्रोणपुत्रेण सृष्टमस्त्रममर्षिणा ।

अर्जुनस्तु महाराज ब्राह्ममस्त्रमुदैरयत् ॥ ३६ ॥  
सर्वास्त्रप्रतिघातार्थं विहितं पद्मयोनिना ।

ततो मुहूर्तादिव तत् तमो व्युपशशाम ह ॥ ३७ ॥  
प्रववौ चानिलः शीतो दिशश्च विमला बभुः।

तत्राद्भुतमपश्याम कृत्स्नामक्षौहिणीं हताम् ॥ ३८ ॥  
अनभिज्ञेयरूपां च प्रदग्धामस्त्रतेजसा ।

ततो वीरौ महेष्वासौ विमुक्तौ केशवार्जुनौ ॥ ३९ ॥  
सहितौ प्रत्यदृश्येतां नभसीव तमोनुदौ।

ततो गाण्डीवधन्वा च केशवश्चाक्षतावुभौ ॥ ४० ॥  
सपताकध्वजहयः सानुकर्षवरायुधः ।  
प्रबभौ स रथो मुक्तस्तावकानां भयंकरः ॥ ४१ ॥

ततः किलकिलाशब्दः शङ्खभेरीस्वनैः सह।  
पाण्डवानां प्रहृष्टानां क्षणेन समजायत ॥ ४२ ॥

हताविति तयोरासीत् सेनयोरुभयोर्मतिः ।  
तरसाभ्यागतौ दृष्ट्‌वा सहितौ केशवार्जुनौ ॥ ४३ ॥

तावक्षतौ प्रमुदितौ दध्यतुर्वारिजोत्तमौ ।  
दृष्ट्वा प्रमुदितान् पार्थांस्त्वदीया व्यथिता भृशम् ॥ ४४ ॥

विमुक्तौ च महात्मानौ दृष्ट्वा द्रौणिः सुदुःखितः।  
मुहूर्तं चिन्तयामास किं त्वेतदिति मारिष ॥ ४५ ॥

चिन्तयित्वा तु राजेन्द्र ध्यानशोकपरायणः।  
निःश्वसन् दीर्घमुष्णं च विमनाश्चाभवत् ततः ॥ ४६ ॥

ततो द्रौणिर्धनुस्त्यक्त्वा रथात् प्रस्कन्द्य वेगितः।  
धिग् धिक् सर्वमिदं मिथ्येत्युक्त्वा सम्प्राद्रवद्‌ रणात् ॥ ४७ ॥

ततः स्निग्धाम्बुदाभासं वेदावासमकल्मषम् ।  
वेदव्यासं सरस्वत्यावासं व्यासं ददर्श ह ॥ ४८ ॥

तं द्रौणिरग्रतो दृष्ट्वा स्थितं कुरुकुलोद्वह।  
सन्नकण्ठोऽब्रवीद् वाक्यमभिवाद्य सुदीनवत् ॥ ४९ ॥

भो भो माया यदृच्छा वा न विद्मः किमिदं भवेत्।  
अस्त्रं त्विदं कथं मिथ्या मम कश्च व्यतिक्रमः ॥ ५० ॥

अधरोत्तरमेतद् वा लोकानां वा पराभवः।  
यदिमौ जीवतः कृष्णौ कालो हि दुरतिक्रमः ॥ ५१ ॥

नासुरा न च गन्धर्वा न पिशाचा न राक्षसाः।  
न सर्पा यक्षपतगा न मनुष्याः कथंचन ॥ ५२ ॥  
उत्सहन्तेऽन्यथा कर्तुमेतदस्त्रं मयेरितम् ।  
तदिदं केवलं हत्वा शान्तमक्षौहिणीं ज्वलत् ॥ ५३ ॥

सर्वघाति मया मुक्तमस्त्रं परमदारुणम्।  
केनेमौ मर्त्यधर्माणौ नावधीत् केशवार्जुनौ ॥ ५४ ॥

एतत् प्रब्रूहि भगवन् मया पृष्टो यथातथम्।  
श्रोतुमिच्छामि तत्त्वेन सर्वमेतन्महामुने ॥ ५५ ॥

महान्तमेवमथ मां यं त्वं पृच्छसि विस्मयात्।  
तं प्रवक्ष्यामि ते सर्वं समाधाय मनः शृणु ॥ ५६ ॥

योऽसौ नारायणो नाम पूर्वेषामपि पूर्वजः।  
(आदिदेवो जगन्नाथो लोककर्ता स्वयं प्रभुः।  
आद्यः सर्वस्य लोकस्य अनादिनिधनोऽच्युतः॥

व्याकुर्वते यस्य तत्त्वं श्रुतयो मुनयश्च ह।  
अतोऽजय्यः सर्वभूतैर्मनसापि जगत्पतिः ॥)

अजायत च कार्यार्थं पुत्रो धर्मस्य विश्वकृत् ॥ ५७ ॥

स तपस्तीव्रमातस्थे शिशिरं गिरिमास्थितः।  
ऊर्ध्वबाहुर्महातेजा ज्वलनादित्यसंनिभः ॥ ५८ ॥

षष्टिं वर्षसहस्राणि तावन्त्येव शतानि च।  
अशोषयत् तदाऽऽत्मानं वायुभक्षोऽम्बुजेक्षणः ॥ ५९ ॥

अथापरं तपस्तप्त्वा द्विस्ततोऽन्यत् पुनर्महत्।  
द्यावापृथिव्योर्विवरं तेजसा समपूरयत् ॥ ६० ॥

स तेन तपसा तात ब्रह्मभूतो यदाभवत्।  
ततो विश्वेश्वरं योनिं विश्वस्य जगतः पतिम् ॥ ६१ ॥  
ददर्श भृशदुर्धर्षं सर्वदेवैरभिष्टुतम् ।  
अणीयांसमणुभ्यश्च बृहद्भ्यश्च बृहत्तमम् ॥ ६२ ॥

रुद्रमीशानवृषभं हरं शम्भुं कपर्दिनम्।  
चेकितानं परां योनिं तिष्ठतो गच्छतश्च ह ॥ ६३ ॥

दुर्वारणं दुर्दृशं तिग्ममन्युं  
महात्मानं सर्वहरं प्रचेतसम् ।  
दिव्यं चापमिषुधी चाददानं  
हिरण्यवर्माणमनन्तवीर्यम् ॥ ६४ ॥

पिनाकिनं वज्रिणं दीप्तशूलं  
परश्वधिं गदिनं चायतासिम् ।  
शुभ्रं जटिलं मुसलिनं चन्द्रमौलिं  
व्याघ्राजिनं परिघिणं दण्डपाणिम् ॥ ६५ ॥

शुभाङ्गदं नागयज्ञोपवीतं  
विश्वैर्गणैः शोभितं भूतसंघैः ।  
एकीभूतं तपसां संनिधानं  
वयोऽतिगैः सुष्टुतमिष्टवाग्भिः ॥ ६६ ॥

जलं दिशं खं क्षितिं चन्द्रसूर्यौ  
तथा वाय्वग्नी प्रमिमाणं जगच्च।  
नालं द्रष्टुं यं जना भिन्नवृत्ता  
ब्रह्मद्विषघ्नममृतस्य योनिम् ॥ ६७ ॥

यं पश्यन्ति ब्राह्मणाः साधुवृत्ताः  
क्षीणे पापे मनसा वीतशोकाः।  
तं निष्पतन्तं तपसा धर्ममीड्‌यं  
तद्‌भक्त्या वै विश्वरूपं ददर्श।  
दृष्ट्‌वा चैनं वाङ्‌मनोबुद्धिदेहैः  
संहृष्टात्मा मुमुदे वासुदेवः ॥ ६८ ॥

अक्षमालापरिक्षिप्तं ज्योतिषां परमं निधिम्।  
ततो नारायणो दृष्ट्‌वा ववन्दे विश्वसम्भवम् ॥ ६९ ॥

वरदं पृथुचार्वङ्ग्या पार्वत्या सहितं प्रभुम्।  
क्रीडमानं महात्मानं भूतसङ्‌घगणैर्वृतम् ॥ ७० ॥  
अजमीशानमव्यक्तं कारणात्मानमच्युतम् ।

(स्वजानुभ्यां महीं गत्वा कृत्वा शिरसि चाञ्जलिम्।)  
अभिवाद्याथ रुद्राय सद्योऽन्धकनिपातिने ।  
पद्माक्षस्तं विरूपाक्षमभितुष्टाव भक्तिमान् ॥ ७१ ॥

त्वत्सम्भूता भूतकृतो वरेण्य  
गोप्तारोऽस्य भुवनस्यादिदेव ।  
आविश्येमां धरणीं येऽभ्यरक्षन्  
पुरा पुराणीं तव देवसृष्टिम् ॥ ७२ ॥

सुरासुरान् नागरक्षःपिशाचान्  
नरान् सुपर्णानथ गन्धर्वयक्षान् ।  
पृथग्विधान् भूतसंघांश्च विश्वां-  
स्त्वत्सम्भूतान् विद्म सर्वांस्तथैव ।  
ऐन्द्रं याम्यं वारुणं वैत्तपाल्यं  
पैत्रं त्वाष्ट्रं कर्म सौम्यं च तुभ्यम् ॥ ७३ ॥

रूपं ज्योतिः शब्द आकाशवायुः  
स्पर्शः स्वाद्यं सलिलं गन्ध उर्वी।  
कालो ब्रह्मा ब्रह्म च ब्राह्मणाश्च  
त्वत्सम्भूतं स्थास्नु चरिष्णु चेदम् ॥ ७४ ॥

अद्‌भ्यः स्तोका यान्ति यथा पृथक्त्वं  
ताभिश्चैक्यं संक्षये यान्ति भूयः।  
एवं विद्वान् प्रभवं चाप्ययं च  
मत्वा भूतानां तव सायुज्यमेति ॥ ७५ ॥

दिव्यामृतौ मानसौ द्वौ सुपर्णौ  
वाचा शाखाः पिप्पलाः सप्त गोपाः।  
दशाप्यन्ये ये पुरं धारयन्ति  
त्वया सृष्टास्त्वं हि तेभ्यः परो हि ॥ ७६ ॥

भूतं भव्यं भविता चाप्यधृष्यं  
त्वत्सम्भूता भुवनानीह विश्वा ।  
भक्तं च मां भजमानं भजस्व  
मा रीरिषो मामहिताहितेन ॥ ७७ ॥

आत्मानं त्वामात्मनोऽनन्यबोधं  
विद्वानेवं गच्छति ब्रह्म शुक्रम्।  
अस्तौषं त्वां तव सम्मानमिच्छन्  
विचिन्वन् वै सदृशं देववर्य।  
सुदुर्लभान् देहि वरान् ममेष्टा-  
नभिष्टुतः प्रविकार्षीश्च मायाम् ॥ ७८ ॥

तस्मै वरानचिन्त्यात्मा नीलकण्ठः पिनाकधृत्।  
अर्हते देवमुख्याय प्रायच्छदृषिसंस्तुतः ॥ ७९ ॥

मत्प्रसादान्मनुष्येषु देवगन्धर्वयोनिषु ।  
अप्रमेयबलात्मा त्वं नारायण भविष्यसि ॥ ८० ॥

न च त्वां प्रसहिष्यन्ति देवासुरमहोरगाः।  
न पिशाचा न गन्धर्वा न यक्षा न च राक्षसाः॥८१॥  
न सुपर्णास्तथा नागा न च विश्वे वियोनिजाः।  
न कश्चित् त्वां च देवोऽपि समरेषु विजेष्यति ॥ ८२ ॥

न शस्त्रेण न वज्रेण नाग्निना न च वायुना।  
न चार्द्रेण न शुष्केण त्रसेन स्थावरेण च ॥ ८३ ॥  
कश्चित् तव रुजां कर्ता मत्प्रसादात् कथंचन।  
अपि वै समरं गत्वा भविष्यसि ममाधिकः ॥ ८४ ॥

एवमेते वरा लब्धाः पुरस्ताद् विद्धि शौरिणा।  
स एष देवश्चरति मायया मोहयञ्जगत् ॥ ८५ ॥

तस्यैव तपसा जातं नरं नाम महामुनिम्।  
तुल्यमेतेन देवेन तं जानीह्यर्जुनं सदा ॥ ८६ ॥

तावेतौ पूर्वदेवानां परमोपचितावृषी ।  
लोकयात्राविधानार्थं संजायेते युगे युगे ॥ ८७ ॥

तथैव कर्मणा कृत्स्नं महतस्तपसोऽपि च।  
तेजो मन्युं च बिभ्रत्त्वं जातो रौद्रो महामते ॥ ८८ ॥  
स भवान् देववत् प्राज्ञो ज्ञात्वा भवमयं जगत्।  
अवाकर्षस्त्वमात्मानं नियमैस्तत्प्रियेप्सया ॥ ८९ ॥

शुभ्रमत्र भवान् कृत्वा महापुरुषविग्रहम्।  
ईजिवांस्त्वं जपैर्होमैरुपहारैश्च मानद ॥ ९० ॥

स तथा पूज्यमानस्ते पूर्वदेहेऽप्यतूतुषत्।  
पुष्कलांश्च वरान् प्रादात्‌ तव विद्वन् हृदि स्थितान् ॥ ९१ ॥

जन्मकर्मतपोयोगास्तयोस्तव च पुष्कलाः ।  
ताभ्यां लिङ्गेऽर्चितो देवस्त्वयार्चायां युगे युगे ॥ ९२ ॥

सर्वरूपं भवं ज्ञात्वा लिङ्गे योऽर्चयति प्रभुम्।  
आत्मयोगाश्च तस्मिन् वै शास्त्रयोगाश्च शाश्वताः ॥ ९३ ॥

एवं देवा यजन्तो हि सिद्धाश्च परमर्षयः।  
प्रार्थयन्ते परं लोके स्थाणुमेकं स सर्वकृत् ॥ ९४ ॥

स एष रुद्रभक्तश्च केशवो रुद्रसम्भवः।  
कृष्ण एव हि यष्टव्यो यज्ञैश्चैव सनातनः ॥ ९५ ॥

सर्वभूतभवं ज्ञात्वा लिङ्गमर्चति यः प्रभोः।  
तस्मिन्नभ्यधिकां प्रीतिं करोति वृषभध्वजः ॥ ९६ ॥

तस्य तद् वचनं श्रुत्वा द्रोणपुत्रो महारथः।  
नमश्चकार रुद्राय बहु मेने च केशवम् ॥ ९७ ॥

हृष्टरोमा च वश्यात्मा सोऽभिवाद्य महर्षये।  
वरूथिनीमभिप्रेक्ष्य ह्यवहारमकारयत् ॥ ९८ ॥

ततः प्रत्यवहारोऽभूत् पाण्डवानां विशाम्पते।  
कौरवाणां च दीनानां द्रोणे युधि निपातिते ॥ ९९ ॥

युद्धं कृत्वा दिनान् पञ्च द्रोणो हत्वा वरूथिनीम्।  
ब्रह्मलोकं गतो राजन् ब्राह्मणो वेदपारगः ॥ १०० ॥