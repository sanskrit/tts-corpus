+++
title_full = "196 कौरव-सेनाका सिंहनाद सुनकर युधिष्ठिरका अर्जुनसे कारण पूछना और अर्जुनके द्वारा अश्वत्थामाके क्रोध एवं गुरुहत्याके भीषण परिणामका वर्णन"
title = "१९६ अर्जुनवाक्ये"

+++


प्रादुर्भूते ततस्तस्मिन्नस्त्रे नारायणे प्रभो।  
प्रावात् सपृषतो वायुरनभ्रे स्तनयित्नुमान् ॥ १ ॥

चचाल पृथिवी चापि चुक्षुभे च महोदधिः।  
प्रतिस्रोतः प्रवृत्ताश्च गन्तुं तत्र समुद्रगाः ॥ २ ॥

शिखराणि व्यशीर्यन्त गिरीणां तत्र भारत।  
अपसव्यं मृगाश्चैव पाण्डुसेनां प्रचक्रिरे ॥ ३ ॥

तमसा चावकीर्यन्त सूर्यश्च कलुषोऽभवत्।  
सम्पतन्ति च भूतानि क्रव्यादानि प्रहृष्टवत् ॥ ४ ॥

देवदानवगन्धर्वास्त्रस्तास्त्वासन् विशाम्पते ।  
कथंकथाभवत् तीव्रा दृष्ट्‌वा तद् व्याकुलं महत् ॥ ५ ॥

व्यथिताः सर्वराजानस्त्रस्ताश्चासन् विशाम्पते ।  
तद् दृष्ट्‌वा घोररूपं वै द्रौणेरस्त्रं भयावहम् ॥ ६ ॥

निवर्तितेषु सैन्येषु द्रोणपुत्रेण संयुगे।  
भृशं शोकाभितप्तेन पितुर्वधममृष्यता ॥ ७ ॥  
कुरूनापततो दृष्ट्‌वा धृष्टद्युम्नस्य रक्षणे।  
को मन्त्रः पाण्डवेष्वासीत् तन्ममाचक्ष्व संजय ॥ ८ ॥

प्रागेव विद्रुतान्‌ दृष्ट्‌वा धार्तराष्ट्रान्‌ युधिष्ठिरः।  
पुनश्च तुमुलं शब्दं श्रुत्वार्जुनमथाब्रवीत् ॥ ९ ॥

आचार्ये निहते द्रोणे धृष्टद्युम्नेन संयुगे।  
निहते वज्रहस्तेन यथा वृत्रे महासुरे ॥ १० ॥  
नाशंसन्तो जयं युद्धे दीनात्मानो धनंजय।  
आत्मत्राणे मतिं कृत्वा प्राद्रवन् कुरवो रणात् ॥ ११ ॥

केचिद् भ्रान्तै रथैस्तूर्णं निहतैः पार्ष्णियन्तृभिः।  
विपताकध्वजच्छत्रैः पार्थिवाः शीर्णकूबरैः ॥ १२ ॥  
भग्ननीडैराकुलाश्वैः प्रारुग्णाश्च विशेषतः ।  
भग्नाक्षयुगचक्रैश्च व्याकृष्यन्त समन्ततः ॥ १३ ॥

भीताः पादैर्हयान्‌ केचित् त्वरयन्तः स्वयं रथान्।  
रथान्‌ विशीर्णानुत्सृज्य पद्भिः केचिच्च विद्रुताः ॥ १४ ॥

हयपृष्ठगताश्चान्ये कृष्यन्तेऽर्धच्युतासनाः ।  
गजस्कन्धेषु संस्यूता नाराचैश्चलितासनाः ॥ १५ ॥  
शरार्तैर्विद्रुतैर्नागैर्हृताः केचिद् दिशो दश।

विशस्त्रकवचाश्चान्ये वाहनेभ्यः क्षितिं गताः ॥ १६ ॥  
संछिन्ना नेमिभिश्चैव मृदिताश्च हयद्विपैः।

क्रोशन्तस्तात पुत्रेति पलायन्ते परे भयात् ॥ १७ ॥  
नाभिजानन्ति चान्योन्यं कश्मलाभिहतौजसः ।

पुत्रान् पितॄन् सखीन् भ्रातॄन् समारोप्य दृढक्षतान् ॥ १८ ॥  
जलेन क्लेदयन्त्यन्ये विमुच्य कवचान्यपि।

अवस्थां तादृशीं प्राप्य हते द्रोणे द्रुतं बलम् ॥ १९ ॥  
पुनरावर्तितं केन यदि जानासि शंस मे।

हयानां ह्रेषतां शब्दः कुञ्जराणां च बृंहताम् ॥ २० ॥  
रथनेमिस्वनैश्चात्र विमिश्रः श्रूयते महान्।

एते शब्दा भृशं तीव्राः प्रवृत्ताः कुरुसागरे ॥ २१ ॥  
मुहुर्मुहुरुदीर्यन्ते कम्पयन्त्यपि मामकान् ।

य एष तुमुलः शब्दः श्रूयते लोमहर्षणः ॥ २२ ॥  
सेन्द्रानप्येष लोकांस्त्रीन् ग्रसेदिति मतिर्मम।

मन्ये वज्रधरस्यैष निनादो भैरवस्वनः ॥ २३ ॥  
द्रोणे हते कौरवार्थं व्यक्तमभ्येति वासवः।

प्रहृष्टरोमकूपाश्च संविग्ना रथपुङ्गवाः ॥ २४ ॥  
धनंजय गुरुं श्रुत्वा तत्र नादं सुभीषणम्।

क एष कौरवान् दीर्णानवस्थाप्य महारथः ॥ २५ ॥  
निवर्तयति युद्धार्थं मृधे देवेश्वरो यथा।

उद्यम्यात्मानमुग्राय कर्मणे वीर्यमास्थिताः ॥ २६ ॥  
धमन्ति कौरवाः शङ्खान् यस्य वीर्यं समाश्रिताः।  
यत्र ते संशयो राजन् न्यस्तशस्त्रे गुरौ हते ॥ २७ ॥  
धार्तराष्ट्रानवस्थाप्य क एष नदतीति हि।  
ह्रीमन्तं तं महाबाहुं मत्तद्विरदगामिनम् ॥ २८ ॥  
(इन्द्रविष्णुसमं वीर्ये कोपेऽन्तकमिव स्थितम्।  
बृहस्पतिसमं बुद्‌ध्या नीतिमन्तं महारथम्॥)  
आख्यास्याम्युग्रकर्माणं कुरूणामभयंकरम् ।

यस्मिञ्जाते ददौ द्रोणो गवां दशशतं धनम् ॥ २९ ॥  
ब्राह्मणेभ्यो महार्हेभ्यः सोऽश्वत्थामैष गर्जति।

जातमात्रेण वीरेण येनोच्चैःश्रवसा यथा ॥ ३० ॥  
ह्रेषता कम्पिता भूमिर्लोकाश्च सकलास्त्रयः।  
तच्छ्रुत्वान्तर्हितं भूतं नाम तस्याकरोत् तदा ॥ ३१ ॥  
अश्वत्थामेति सोऽद्यैष शूरो नदति पाण्डव।

यो ह्यनाथ इवाक्रम्य पार्षतेन हतस्तथा ॥ ३२ ॥  
कर्मणा सुनृशंसेन तस्य नाथो व्यवस्थितः।

गुरुं मे यत्र पाञ्चाल्यः केशपक्षे परामृशत् ॥ ३३ ॥  
तन्न जातु क्षमेद् द्रौणिर्जानन् पौरुषमात्मनः।

उपचीर्णो गुरुर्मिथ्या भवता राज्यकारणात् ॥ ३४ ॥  
धर्मज्ञेन सता नाम सोऽधर्मः सुमहान् कृतः।

चिरं स्थास्यति चाकीर्तिस्त्रैलोक्ये सचराचरे ॥ ३५ ॥  
रामे वालिवधाद् यद्वदेवं द्रोणे निपातिते।

सर्वधर्मोपपन्नोऽयं स मे शिष्यश्च पाण्डवः ॥ ३६ ॥  
नायं वदति मिथ्येति प्रत्ययं कृतवांस्त्वयि।

स सत्यकञ्चुकं नाम प्रविष्टेन ततोऽनृतम् ॥ ३७ ॥  
आचार्य उक्तो भवता हतः कुञ्जर इत्युत।

ततः शस्त्रं समुत्सृज्य निर्ममो गतचेतनः ॥ ३८ ॥  
आसीत्‌ सुविह्वलो राजन्‌ यथा दृष्टस्त्वया विभुः।

स तु शोकसमाविष्टो विमुखः पुत्रवत्सलः ॥ ३९ ॥  
शाश्वतं धर्ममुत्सृज्य गुरुः शस्त्रेण घातितः।

न्यस्तशस्त्रमधर्मेण घातयित्वा गुरुं भवान् ॥ ४० ॥  
रक्षत्विदानीं सामात्यो यदि शक्तोऽसि पार्षतम्।  
ग्रस्तमाचार्यपुत्रेण क्रुद्धेन हतबन्धुना ॥ ४१ ॥

सर्वे वयं परित्रातुं न शक्ष्यामोऽद्य पार्षतम्।  
सौहार्दं सर्वभूतेषु यः करोत्यतिमानुषः।  
सोऽद्य केशग्रहं श्रुत्वा पितुर्धक्ष्यति नो रणे ॥ ४२ ॥

विक्रोशमाने हि मयि भृशमाचार्यगृद्धिनि।  
अपाकीर्य स्वयं धर्मं शिष्येण निहतो गुरुः ॥ ४३ ॥

यदा गतं वयो भूयः शिष्टमल्पतरं च नः।  
तस्येदानीं विकारोऽयमधर्मोऽयं कृतो महान् ॥ ४४ ॥

पितेव नित्यं सौहार्दात् पितेव हि च धर्मतः।  
सोऽल्पकालस्य राज्यस्य कारणाद् घातितो गुरुः ॥ ४५ ॥

धृतराष्ट्रेण भीष्माय द्रोणाय च विशाम्पते।  
विसृष्टा पृथिवी सर्वा सह पुत्रैश्च तत्परैः ॥ ४६ ॥

सम्प्राप्य तादृशीं वृत्तिं सत्कृतः सततं परैः।  
अवृणीत सदा पुत्रान् मामेवाभ्यधिकं गुरुः ॥ ४७ ॥

अवेक्षमाणस्त्वां मां च न्यस्तास्त्रश्चाहवे हतः।  
न त्वेनं युध्यमानं वै हन्यादपि शतक्रतुः ॥ ४८ ॥

तस्याचार्यस्य वृद्धस्य द्रोहो नित्योपकारिणः।  
कृत्वे ह्यनार्यैरस्माभी राज्यार्थे लुब्धबुद्धिभिः ॥ ४९ ॥

अहो बत महत् पापं कृतं कर्म सुदारुणम्।  
यद् राज्यसुखलोभेन द्रोणोऽयं साधु घातितः ॥ ५० ॥

पुत्रान् भ्रातॄन् पितॄन्‌ दाराञ्जीवितं चैव वासविः।  
त्यजेत् सर्वं मम प्रेम्णा जानात्येवं हि मे गुरुः॥५१॥

स मया राज्यकामेन हन्यमानो ह्युपेक्षितः।  
तस्मादर्वाक्‌शिरा राजन् प्राप्तोऽस्मि नरकं प्रभो ॥ ५२ ॥

ब्राह्मणं वृद्धमाचार्यं न्यस्तशस्त्रं महामुनिम्।  
घातयित्वाद्य राज्यार्थे मृतं श्रेयो न जीवितम् ॥ ५३ ॥