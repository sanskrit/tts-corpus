+++
title_full = "202 व्यासजीका अर्जुनसे भगवान् शिवकी महिमा बताना तथा द्रोणपर्वके पाठ और श्रवणका फल"
title = "२०२"

+++


तस्मिन्नतिरथे द्रोणे निहते पार्षतेन वै।  
मामकाः पाण्डवाश्चैव किमकुर्वन्नतः परम् ॥ १ ॥

तस्मिन्नतिरथे द्रोणे निहते पार्षतेन वै।  
कौरवेषु च भग्नेषु कुन्तीपुत्रो धनंजयः ॥ २ ॥  
दृष्ट्‌वा सुमहदाश्चर्यमात्मनो विजयावहम् ।  
यदृच्छयाऽऽगतं व्यासं पप्रच्छ भरतर्षभ ॥ ३ ॥

संग्रामे न्यहनं शत्रून् शरौघैर्विमलैरहम्।  
अग्रतो लक्षये यान्तं पुरुषं पावकप्रभम् ॥ ४ ॥

ज्वलन्तं शूलमुद्यम्य यां दिशं प्रतिपद्यते।  
तस्यां दिशि विदीर्यन्ते शत्रवो मे महामुने ॥ ५ ॥

तेन भग्नानरीन् सर्वान् मद्भग्नान् मन्यते जनः।  
तेन भग्नानि सैन्यानि पृष्ठतोऽनुव्रजाम्यहम् ॥ ६ ॥

भगवंस्तन्ममाचक्ष्व को वै स पुरुषोत्तमः।  
शूलपाणिर्मया दृष्टस्तेजसा सूर्यसंनिभः ॥ ७ ॥

न पद्‌भ्यां स्पृशते भूमिं न च शूलं विमुञ्चति।  
शूलाच्छूलसहस्राणि निष्येतुस्तस्य तेजसा ॥ ८ ॥

प्रजापतीनां प्रथमं तैजसं पुरुषं प्रभुम्।  
भुवनं भूर्भुवं देवं सर्वलोकेश्वरं प्रभुम् ॥ ९ ॥  
ईशानं वरदं पार्थ दृष्टवानसि शङ्करम्।  
तं गच्छ शरणं देवं वरदं भुवनेश्वरम् ॥ १० ॥

महादेवं महात्मानमीशानं जटिलं विभुम्।  
त्र्यक्षं महाभुजं रुद्रं शिखिनं चीरवाससम् ॥ ११ ॥

महादेवं हरं स्थाणुं वरदं भुवनेश्वरम्।  
जगत्प्रधानमजितं जगत्प्रीतिमधीश्वरम् ॥ १२ ॥

जगद्योनिं जगद्बीजं जयिनं जगतो गतिम्।  
विश्वात्मानं विश्वसृजं विश्वमूर्तिं यशस्विनम् ॥ १३ ॥

विश्वेश्वरं विश्वनरं कर्मणामीश्वरं प्रभुम्।  
शम्भुं स्वयम्भुं भूतेशं भूतभव्यभवोद्भवम् ॥ १४ ॥

योगं योगेश्वरं सर्वं सर्वलोकेश्वरेश्वरम्।  
सर्वश्रेष्ठं जगच्छ्रेष्ठं वरिष्ठं परमेष्ठिनम् ॥ १५ ॥

लोकत्रयविधातारमेकं लोकत्रयाश्रयम् ।  
शुद्धात्मानं भवं भीमं शशाङ्ककृतशेखरम् ॥ १६ ॥

शाश्वतं भूधरं देवं सर्ववागीश्वरेश्वरम्।  
सुदुर्जयं जगन्नाथं जन्ममृत्युजरातिगम् ॥ १७ ॥

ज्ञानात्मानं ज्ञानगम्यं ज्ञानश्रेष्ठं सुदुर्विदम्।  
दातारं चैव भक्तानां प्रसादविहितान् वरान् ॥ १८ ॥

तस्य पारिषदा दिव्या रूपैर्नानाविधैर्विभोः।  
वामना जटिला मुण्डा ह्रस्वग्रीवा महोदराः ॥ १९ ॥  
महाकाया महोत्साहा महाकर्णास्तथापरे ।  
आननैर्विकृतैः पादैः पार्थ वेषैश्च वैकृतैः ॥ २० ॥

ईदृशैः स महादेवः पूज्यमानो महेश्वरः।  
स शिवस्तात तेजस्वी प्रसादाद् याति तेऽग्रतः ॥ २१ ॥

तस्मिन् घोरे सदा पार्थ संग्रामे रोमहर्षणे।  
दौणिकर्णकृपैर्गुप्तां महेष्वासैः प्रहारिभिः ॥ २२ ॥  
कस्तां सेनां तदा पार्थ मनसापि प्रधर्षयेत्।  
ऋते देवान्महेष्वासाद् बहुरूपान्महेश्वरात् ॥ २३ ॥

स्थातुमुत्सहते कश्चिन्न तस्मिन्नग्रतः स्थिते।  
न हि भूतं समं तेन त्रिषु लोकेषु विद्यते॥२४॥

गन्धेनापि हि संग्रामे तस्य क्रुद्धस्य शत्रवः।  
विसंज्ञा हतभूयिष्ठा वेपन्ति च पतन्ति च ॥ २५ ॥

तस्मै नमस्तु कुर्वन्तो देवास्तिष्ठन्ति वै दिवि।  
ये चान्ये मानवा लोके ते च स्वर्गजितो नराः॥२६॥

ये भक्ता वरदं देवं शिवं रुद्रमुमापतिम्।  
अनन्यभावेन सदा सर्वेशं समुपासते ॥ २७ ॥  
इहलोके सुखं प्राप्य ते यान्ति परमां गतिम्।

नमस्कुरुष्व कौन्तेय तस्मै शान्ताय वै सदा ॥ २८ ॥  
रुद्राय शितिकण्ठाय कनिष्ठाय सुवर्चसे।  
कपर्दिने करालाय हर्यक्षवरदाय च ॥ २९ ॥

याम्यायाव्यक्तकेशाय सद्‌वृत्ते शङ्कराय च।  
काम्याय हरिनेत्राय स्थाणवे पुरुषाय च ॥ ३० ॥  
हरिकेशाय मुण्डाय कृशायोत्तारणाय च।  
भास्कराय सुतीर्थाय देवदेवाय रंहसे ॥ ३१ ॥

बहुरूपाय सर्वाय प्रियाय प्रियवाससे।  
उष्णीषिणे सुवक्त्राय सहस्राक्षाय मीढुषे ॥ ३२ ॥

गिरिशाय प्रशान्ताय यतये चीरवाससे।  
हिरण्यबाहवे राज्ञे उग्राय पतये दिशाम् ॥ ३३ ॥

पर्जन्यपतये चैव भूतानां पतये नमः।  
वृक्षाणां पतये चैव गवां च पतये नमः ॥ ३४ ॥

वृक्षैरावृतकायाय सेनान्ये मध्यमाय च।  
स्रुवहस्ताय देवाय धन्विने भार्गवाय च ॥ ३५ ॥

बहुरूपाय विश्वस्य पतये मुञ्जवाससे।  
सहस्रशिरसे चैव सहस्रनयनाय च ॥ ३६ ॥  
सहस्रबाहवे चैव सहस्रचरणाय च।

शरणं गच्छ कौन्तेय वरदं भुवनेश्वरम् ॥ ३७ ॥  
उमापतिं विरूपाक्षं दक्षयज्ञनिबर्हणम् ।  
प्रजानां पतिमव्यग्रं भूतानां पतिमव्ययम् ॥ ३८ ॥

कपर्दिनं वृषावर्तं वृषनाभं वृषध्वजम्।  
वृषदर्पं वृषपतिं वृषशृङ्गं वृषर्षभम् ॥ ३९ ॥  
वृषाङ्कं वृषभोदारं वृषभं वृषभेक्षणम्।  
वृषायुधं वृषशरं वृषभूतं वृषेश्वरम् ॥ ४० ॥

महोदरं महाकायं द्वीपिचर्मनिवासिनम् ।  
लोकेशं वरदं मुण्डं ब्रह्मण्यं ब्राह्मणप्रियम् ॥ ४१ ॥  
त्रिशूलपाणिं वरदं खड्‌गचर्मधरं प्रभुम्।  
पिनाकिनं खड्‌गधरं लोकानां पतिमीश्वरम् ॥ ४२ ॥  
प्रपद्ये शरणं देवं शरण्यं चीरवाससम्।

नमस्तस्मै सुरेशाय यस्य वैश्रवणः सखा ॥ ४३ ॥  
सुवाससे नमस्तुभ्यं सुव्रताय सुधन्विने।  
धनुर्धराय देवाय प्रियधन्वाय धन्विने ॥ ४४ ॥  
धन्वन्तराय धनुषे धन्याचार्याय ते नमः।  
उग्रायुधाय देवाय नमः सुरवराय च ॥ ४५ ॥

नमोऽस्तु बहुरूपाय नमोऽस्तु बहुधन्विने।  
नमोऽस्तु स्थाणवे नित्यं नमस्तस्मै तपस्विने ॥ ४६ ॥

नमोऽस्तु त्रिपुरघ्नाय भगघ्नाय च वै नमः।  
वनस्पतीनां पतये नराणां पतये नमः ॥ ४७ ॥

मातॄणां पतये चैव गणानां पतये नमः।  
गवां च पतये नित्यं यज्ञानां पतये नमः ॥ ४८ ॥

अपां च पतये नित्यं देवानां पतये नमः।  
पूष्णो दन्तविनाशाय त्र्यक्षाय वरदाय च ॥ ४९ ॥  
नीलकण्ठाय पिङ्गाय स्वर्णकेशाय वै नमः।

कर्माणि यानि दिव्यानि महादेवस्य धीमतः ॥ ५० ॥  
तानि ते कीर्तयिष्यामि यथाप्रज्ञं यथाश्रुतम्।

न सुरा नासुरा लोके न गन्धर्वा न राक्षसाः॥५१॥  
सुखमेधन्ति कुपिते तस्मिन्नपि गुहागताः।

दक्षस्य यजमानस्य विधिवत् सम्भृतं पुरा ॥ ५२ ॥  
विव्याध कुपितो यज्ञं निर्दयस्त्वभवत् तदा।  
धनुषा बाणमुत्सृज्य सघोषं विननाद च ॥ ५३ ॥

ते न शर्म कुतः शान्तिं लेभिरे स्म सुरास्तदा।  
विद्रुते सहसा यज्ञे कुपिते च महेश्वरे ॥ ५४ ॥

तेन ज्यातलघोषेण सर्वे लोकाः समाकुलाः।  
बभूवुर्वशगाः पार्थ निपेतुश्च सुरासुराः ॥ ५५ ॥

आपश्चुक्षुभिरे सर्वाश्चकम्पे च वसुंधरा।  
पर्वताश्च व्यशीर्यन्त दिशो नागाश्च मोहिताः ॥ ५६ ॥

अन्धेन तमसा लोका न प्राकाशन्त संवृताः।  
जघ्निवान् सह सूर्येण सर्वेषां ज्योतिषां प्रभाः ॥ ५७ ॥

चुक्षुभुर्भयभीताश्च शान्तिं चक्रुस्तथैव च।  
ऋषयः सर्वभूतानामात्मनश्च सुखैषिणः ॥ ५८ ॥

पूषाणमभ्यद्रवत शङ्करः प्रहसन्निव ।  
पुरोडाशं भक्षयतो दशनान् वै व्यशातयत् ॥ ५९ ॥

ततो निश्चक्रमुर्देवा वेपमाना नताः स्म ते।  
पुनश्च संदधे दीप्तान् देवानां निशिताञ्शरान् ॥ ६० ॥

सधूमान् सस्फुलिङ्गांश्च विद्युत्तोयदसंनिभान् ।  
तं दृष्ट्‌वा तु सुराः सर्वे प्रणिपत्य महेश्वरम् ॥ ६१ ॥  
रुद्रस्य यज्ञभागं च विशिष्टं ते त्वकल्पयन्।

भयेन त्रिदशा राजञ्छरणं च प्रपेदिरे ॥ ६२ ॥  
तेन चैवातिकोपेन स यज्ञः संधितस्तदा।  
भग्नाश्चापि सुरा आसन् भीताश्चाद्यापि तं प्रति ॥ ६३ ॥

असुराणां पुराण्यासंस्त्रीणि वीर्यवतां दिवि।  
आयसं राजतं चैव सौवर्णं परमं महत् ॥ ६४ ॥

सौवर्णं कमलाक्षस्य तारकाक्षस्य राजतम्।  
तृतीयं तु पुरं तेषां विद्युन्मालिन आयसम् ॥ ६५ ॥

न शक्तस्तानि मघवान् भेत्तुं सर्वायुधैरपि।  
अथ सर्वे सुरा रुद्रं जग्मुः शरणमर्दिताः ॥ ६६ ॥

ते तमूचुर्महात्मानं सर्वे देवाः सवासवाः।  
ब्रह्मदत्तवरा ह्येते घोरास्त्रिपुरवासिनः ॥ ६७ ॥  
पीडयन्त्यधिकं लोकं यस्मात् ते वरदर्पिताः।

त्वदृते देवदेवेश नान्यः शक्तः कथंचन ॥ ६८ ॥  
हन्तुं दैत्यान् महादेव जहि तांस्त्वं सुरद्विषः।

रुद्र रौद्रा भविष्यन्ति पशवः सर्वकर्मसु ॥ ६९ ॥  
निपातयिष्यसे चैतानसुरान् भुवनेश्वर ।

स तथोक्तस्तथेत्युक्त्वा देवानां हितकाम्यया ॥ ७० ॥  
गन्धमादनविन्ध्यौ च कृत्वा वंशध्वजौ हरः।  
पृथ्वीं ससागरवनां रथं कृत्वा तु शङ्करः ॥ ७१ ॥  
अक्षं कृत्वा तु नागेन्द्रं शेषं नाम त्रिलोचनः।  
चक्रे कृत्वा तु चन्द्रार्कौ देवदेवः पिनाकधृक् ॥ ७२ ॥  
अणी कृत्वैलपत्रं च पुष्पदन्तं च त्र्यम्बकः।  
यूपं कृत्वा तु मलयमवनाहं च तक्षकम् ॥ ७३ ॥

योक्त्राङ्गानि च सत्त्वानि कृत्वा शर्वः प्रतापवान्।  
वेदान् कृत्वाऽथ चतुरश्चतुरश्वान् महेश्वरः ॥ ७४ ॥

उपवेदान् खलीनांश्च कृत्वा लोकत्रयेश्वरः।  
गायत्रीं प्रग्रहं कृत्वा सावित्रीं च महेश्वरः ॥ ७५ ॥

कृत्वोङ्कारं प्रतोदं च ब्रह्माणं चैव सारथिम्।  
गाण्डीवं मन्दरं कृत्वा गुणं कृत्वा तु वासुकिम् ॥ ७६ ॥  
विष्णुं शरोत्तमं कृत्वा शल्यमग्निं तथैव च।  
वायुं कृत्वाथ वाजाभ्यां पुङ्खे वैवस्वतं यमम् ॥ ७७ ॥

विद्युत्‌ कृत्वाथ निश्राणं मेरुं कृत्वाथ वै ध्वजम्।  
आरुह्य स रथं दिव्यं सर्वदेवमयं शिवः ॥ ७८ ॥  
त्रिपुरस्य वधार्थाय स्थाणुः प्रहरतां वरः।  
असुराणामन्तकरः श्रीमानतुलविक्रमः ॥ ७९ ॥

स्तूयमानः सुरैः पार्थ ऋषिभिश्च तपोधनैः।  
स्थानं माहेश्वरं कृत्वा दिव्यमप्रतिमं प्रभुः ॥ ८० ॥  
अतिष्ठत् स्थाणुभूतः स सहस्रं परिवत्सरान्।

यदा त्रीणि समेतानि अन्तरिक्षे पुराणि च ॥ ८१ ॥  
त्रिपर्वणा त्रिशल्येन तदा तानि बिभेद सः।

पुराणि न च तं शेकुर्दानवाः प्रतिवीक्षितुम् ॥ ८२ ॥  
शरं कालाग्निसंयुक्तं विष्णुसोमसमायुतम् ।

पुराणि दग्धवन्तं तं देवी याता प्रवीक्षितुम् ॥ ८३ ॥  
बालमङ्कगतं कृत्वा स्वयं पञ्चशिखं पुनः।

उमा जिज्ञासमाना वै कोऽयमित्यब्रवीत् सुरान् ॥ ८४ ॥  
असूयतश्च शक्रस्य वज्रेण प्रहरिष्यतः।  
बाहुं सवज्रं तं तस्य क्रुद्धस्यास्तम्भयत् प्रभुः ॥ ८५ ॥  
प्रहस्य भगवांस्तूर्णं सर्वलोकेश्वरो विभुः।

ततः स स्तम्भितभुजः शक्रो देवगणैर्वृतः ॥ ८६ ॥  
जगाम ससुरस्तूर्णं ब्रह्माणं प्रभुमव्ययम्।

ते तं प्रणम्य शिरसा प्रोचुः प्राञ्चलयस्तदा ॥ ८७ ॥  
किमप्यङ्कगतं ब्रह्मन् पार्वत्या भूतमद्भुतम्।  
बालरूपधरं दृष्ट्‌वा नास्माभिरभिलक्षितः ॥ ८८ ॥

तस्मात् त्वां प्रष्टुमिच्छामो निर्जिता येन वै वयम्।  
अयुध्यता हि बालेन लीलया सपुरंदराः ॥ ८९ ॥

तेषां तद् वचनं श्रुत्वा ब्रह्मा ब्रह्मविदां वरः।  
ध्यात्वा स शम्भुं भगवान् बालं चामिततेजसम् ॥ ९० ॥

उवाच भगवान् ब्रह्मा शक्रादींश्च सुरोत्तमान्।  
चराचरस्य जगतः प्रभुः स भगवान् हरः ॥ ९१ ॥  
तस्मात् परतरं नान्यत् किंचिदस्ति महेश्वरात्।  
यो दृष्टो ह्युमया सार्धं युष्माभिरमितद्युतिः ॥ ९२ ॥  
स पार्वत्याः कृते शर्वः कृतवान् बालरूपताम्।  
ते मया सहिता यूयं प्रापयध्वं तमेव हि ॥ ९३ ॥

स एष भगवान् देवः सर्वलोकेश्वरः प्रभुः।  
न सम्बुबुधिरे चैनं देवास्तं भुवनेश्वरम् ॥ ९४ ॥  
सप्रजापतयः सर्वे बालार्कसदृशप्रभम् ।

अथाभ्येत्य ततो ब्रह्मा दृष्ट्‌वा स च महेश्वरम् ॥ ९५ ॥  
अयं श्रेष्ठ इति ज्ञात्वा ववन्दे तं पितामहः।

त्वं यज्ञो भुवनस्यास्य त्वं गतिस्त्वं परायणम् ॥ ९६ ॥  
त्वं भवस्त्वं महादेवस्त्वं धाम परमं पदम्।  
त्वया सर्वमिदं व्याप्तं जगत् स्थावरजङ्गमम् ॥ ९७ ॥

भगवन् भूतभव्येश लोकनाथ जगत्पते।  
प्रसादं कुरु शक्रस्य त्वया क्रोधार्दितस्य वै ॥ ९८ ॥

पद्मयोनिवचः श्रुत्वा ततः प्रीतो महेश्वरः।  
प्रसादाभिमुखो भूत्वा अट्टहासमथाकरोत् ॥ ९९ ॥

ततः प्रसादयामासुरुमां रुद्रं च ते सुराः।  
अभवच्च पुनर्बाहुर्यथाप्रकृति वज्रिणः ॥ १०० ॥

तेषां प्रसन्नो भगवान् सपत्नीको वृषध्वजः।  
देवानां त्रिदशश्रेष्ठो दक्षयज्ञविनाशनः ॥ १०१ ॥

स वै रुद्रः स च शिवः सोऽग्निः सर्वश्च सर्ववित्।  
स चेन्द्रश्चैव वायुश्च सोऽश्विनौ च स विद्युतः ॥ १०२ ॥

स भवः स च पर्जन्यो महादेवः सनातनः।  
स चन्द्रमाः स चेशानः स सूर्यो वरुणश्च सः॥१०३॥

स कालः सोऽन्तको मृत्युः स यमो रात्र्यहानि तु।  
मासार्धमासा ऋतवः संध्ये संवत्सरश्च सः ॥ १०४ ॥

धाता च स विधाता च विश्वात्मा विश्वकर्मकृत्।  
सर्वासां देवतानां च धारयत्यवपुर्वपुः ॥ १०५ ॥

सर्वदेवैः स्तुतो देवः सैकधा बहुधा च सः।  
शतधा सहस्रधा चैव भूयः शतसहस्रधा ॥ १०६ ॥

द्वे तनू तस्य देवस्य वेदज्ञा ब्राह्मणा विदुः।  
घोरा चान्या शिवा चान्या ते तनू बहुधा पुनः॥१०७॥

घोरा तु या तनुस्तस्य सोऽग्निर्विष्णुः स भास्करः।  
सौम्या तु पुनरेवास्य आपो ज्योतींषि चन्द्रमाः ॥ १०८ ॥

वेदाः साङ्गोपनिषदः पुराणाध्यात्मनिश्चयाः ।  
यदत्र परमं गुह्यं स वै देवो महेश्वरः ॥ १०९ ॥

ईदृशश्च महादेवो भूयांश्च भगवानजः।  
न हि सर्वे मया शक्या वक्तुं भगवतो गुणाः॥११०॥  
अपि वर्षसहस्रेण सततं पाण्डुनन्दन।

सर्वैर्ग्रहैर्गृहीतान् वै सर्वपापसमन्वितान् ॥ १११ ॥  
स मोचयति सुप्रीतः शरण्यः शरणागतान्।

आयुरारोग्यमैश्वर्यं वित्तं कामांश्च पुष्कलान् ॥ ११२ ॥  
स ददाति मनुष्येभ्यः स चैवाक्षिपते पुनः।

सेन्द्रादिषु च देवेषु तस्य चैश्वर्यमुच्यते ॥ ११३ ॥  
स चैव व्यापृतो लोके मनुष्याणां शुभाशुभे।  
ऐश्वर्याच्चैव कामानामीश्वरश्च स उच्यते ॥ ११४ ॥

महेश्वरश्च महतां भूतानामीश्वरश्च सः।  
बहुभिर्बहुधा रूपैर्विश्वं व्याप्नोति वै जगत् ॥ ११५ ॥

तस्य देवस्य यद् वक्त्रं समुद्रे तदधिष्ठितम्।  
वडवामुखेति विख्यातं पिबत् तोयमयं हविः ॥ ११६ ॥

एष चैव श्मशानेषु देवो वसति नित्यशः।  
यजन्त्येनं जनास्तत्र वीरस्थान इतीश्वरम् ॥ ११७ ॥

अस्य दीप्तानि रूपाणि घोराणि च बहूनि च।  
लोके यान्यस्य पूज्यन्ते मनुष्याः प्रवदन्ति च ॥ ११८ ॥

नामधेयानि लोकेषु बहून्यस्य यथार्थवत्।  
निरुच्यन्ते महत्त्वाच्च विभुत्वात् कर्मणस्तथा ॥ ११९ ॥

वेदे चास्य समाम्नातं शतरुद्रियमुत्तमम्।  
‌नाम्ना चानन्तरुद्रेति ह्युपस्थानं महात्मनः ॥ १२० ॥

स कामानां प्रभुर्देवो ये दिव्या ये च मानुषाः।  
स विभुः स प्रभुर्देवो विश्वं व्याप्नोति वै महत्॥१२१॥

ज्येष्ठं भूतं वदन्त्येनं ब्राह्मणा मुनयस्तथा।  
प्रथमो ह्येष देवानां मुखादस्यानलोऽभवत् ॥ १२२ ॥

सर्वथा यत् पशून् पाति तैश्च यद् रमते पुनः।  
तेषामधिपतिर्यच्च तस्मात् पशुपतिः स्मृतः ॥ १२३ ॥

दिव्यं च ब्रह्मचर्येण लिङ्गमस्य यथा स्थितम्।  
महयत्येष लोकांश्च महेश्वर इति स्मृतः ॥ १२४ ॥

ऋषयश्चैव देवाश्च गन्धर्वाप्सरसस्तथा ।  
लिङ्गमस्यार्चयन्ति स्म तच्चाप्यूर्ध्वं समास्थितम् ॥ १२५ ॥

पूज्यमाने ततस्तस्मिन् मोदते स महेश्वरः।  
सुखी प्रीतश्च भवति प्रहृष्टश्चैव शङ्करः ॥ १२६ ॥

यदस्य बहुधा रूपं भूतभव्यभवस्थितम्।  
स्थावरं जङ्गमं चैव बहुरूपस्ततः स्मृतः ॥ १२७ ॥

एकाक्षो जाज्वलन्नास्ते सर्वतोऽक्षिमयोऽपि वा।  
क्रोधाद् यश्चाविशल्लोकांस्तस्मात् सर्व इति स्मृतः ॥ १२८ ॥

धूम्ररूपं च यत् तस्य धूर्जटिस्तेन चोच्यते।  
विश्वेदेवाश्च यत् तस्मिन् विश्वरूपस्ततः स्मृतः ॥ १२९ ॥

तिस्रो देवीर्यदा चैव भजते भुवनेश्वरः।  
द्यामपः पृथिवीं चैव त्र्यम्बकश्च ततः स्मृतः ॥ १३० ॥

समेधयति यन्नित्यं सर्वार्थान् सर्वकर्मसु।  
शिवमिच्छन्‌ मनुष्याणां तस्मादेष शिवः स्मृतः ॥ १३१ ॥

सहस्राक्षोऽयुताक्षो वा सर्वतोऽक्षिमयोऽपि वा।  
यच्च विश्वं महत् पाति महादेवस्ततः स्मृतः ॥ १३२ ॥

महत् पूर्वं स्थितो यच्च प्राणोत्पत्तिस्थितश्च यत्।  
स्थितलिङ्गश्च यन्नित्यं तस्मात् स्थाणुरिति स्मृतः ॥ १३३ ॥

सूर्याचन्द्रमसोर्लोके प्रकाशन्ते रुचश्च याः।  
ताः केशसंज्ञितास्त्र्यक्षे व्योमकेशस्ततः स्मृतः ॥ १३४ ॥

भूतं भव्यं भविष्यं च सर्वं जगदशेषतः।  
भव एव ततो यस्माद् भूतभव्यभवोद्भवः ॥ १३५ ॥

कपिः श्रेष्ठ इति प्रोक्तो धर्मश्च वृष उच्यते।  
स देवदेवो भगवान् कीर्त्यतेऽतो वृषाकपिः ॥ १३६ ॥

ब्रह्माणमिन्द्रं वरुणं यमं धनदमेव च।  
निगृह्य हरते यस्मात् तस्माद्धर इति स्मृतः ॥ १३७ ॥

निमीलिताभ्यां नेत्राभ्यां बलाद् देवो महेश्वरः।  
ललाटे नेत्रमसृजत् तेन त्र्यक्षः स उच्यते ॥ १३८ ॥

विषमस्थः शरीरेषु समश्च प्राणिनामिह।  
स वायुर्विषमस्थेषु प्राणोऽपानः शरीरिषु ॥ १३९ ॥

पूजयेद् विग्रहं यस्तु लिङ्गं चापि महात्मनः।  
लिङ्गं पूजयिता नित्यं महतीं श्रियमश्नुते ॥ १४० ॥

ऊरुभ्यामर्धमाग्नेयं सोमर्धं च शिवा तनुः।  
आत्मनोऽर्धं तथा चाग्निः सोमोऽर्धं पुनरुच्यते ॥ १४१ ॥

तैजसी महती दीप्ता देवेभ्योऽस्य शिवा तनुः।  
भास्वती मानुषेष्वस्य तनुर्घोराग्निरुच्यते ॥ १४२ ॥

ब्रह्मचर्यं चरत्येष शिवा यास्य तनुस्तया।  
यास्य घोरतरा मूर्तिः सर्वानत्ति तयेश्वरः ॥ १४३ ॥

यन्निर्दहति यत्‌ तीक्ष्णो यदुग्रो यत् प्रतापवान्।  
मांसशोणितमज्जादो यत् ततो रुद्र उच्यते ॥ १४४ ॥

एष देवो महादेवो योऽसौ पार्थ तवाग्रतः।  
संग्रामे शात्रवान् निघ्नंस्त्वया दृष्टः पिनाकधृक् ॥ १४५ ॥

सिन्धुराजवधार्थाय प्रतिज्ञाते त्वयानघ ।  
कृष्णेन दर्शितः स्वप्ने यस्तु शैलेन्द्रमूर्धनि ॥ १४६ ॥  
एष वै भगवान् देवः संग्रामे याति तेऽग्रतः।  
येन दत्तानि तेऽस्त्राणि यैस्त्वया दानवा हताः ॥ १४७ ॥

धन्यं यशस्यमायुष्यं पुण्यं वेदैश्च सम्मितम्।  
देवदेवस्य ते पार्थ व्याख्यातं शतरुद्रियम् ॥ १४८ ॥

सर्वार्थसाधनं पुण्यं सर्वकिल्बिषनाशनम् ।  
सर्वपापप्रशमनं सर्वदुःखभयापहम् ॥ १४९ ॥

चतुर्विधमिदं स्तोत्रं यः शृणोति नरः सदा।  
विजित्य शत्रून् सर्वान् स रुद्रलोके महीयते ॥ १५० ॥

चरितं महात्मनो नित्यं सांग्रामिकमिदं स्मृतम्।  
पठन् वै शतरुद्रीयं शृण्वंश्च सततोत्थितः ॥ १५१ ॥  
भक्तो विश्वेश्वरं देवं मानुषेषु च यः सदा।  
वरान् कामान् स लभते प्रसन्ने त्र्यम्बके नरः ॥ १५२ ॥

गच्छ युद्ध्यस्व कौन्तेय न तवास्ति पराजयः।  
यस्य मन्त्री च गोप्ता च पार्श्वस्थो हि जनार्दनः॥१५३॥

एवमुक्त्वार्जुनं संख्ये पराशरसुतस्तदा ।  
जगाम भरतश्रेष्ठ यथागतमरिंदम ॥ १५४ ॥

युद्धं कृत्वा महद् घोरं पञ्चाहानि महाबलः।  
ब्राह्मणो निहतो राजन् ब्रह्मलोकमवाप्तवान् ॥ १५५ ॥

स्वधीते यत् फलं वेदे तदस्मिन्नपि पर्वणि।  
क्षत्रियाणामभीरूणां युक्तमत्र महद् यशः ॥ १५६ ॥

य इदं पठते पर्व शृणुयाद् वापि नित्यशः।  
स मुच्यते महापापैः कृतैर्घोरैश्च कर्मभिः ॥ १५७ ॥

यज्ञावाप्तिर्ब्राह्मणस्येह नित्यं  
घोरे युद्धे क्षत्रियाणां यशश्च।  
शेषौ वर्णौ काममिष्टं लभेते  
पुत्रान् पौत्रान् नित्यमिष्टांस्तथैव ॥ १५८ ॥

स्वधीते यत् फलं वेदे तदस्मिन्नपि पर्वणि।  
क्षत्रियाणामभीरूणां युक्तमत्र महद् यशः ॥ १ ॥  
य इदं पठते पर्व शृणुयाद् वापि नित्यशः।  
स मुच्यते महापापैः कृतैर्घोरैश्च कर्मभिः ॥ २ ॥  
यज्ञावाप्तिर्ब्राह्मणस्येह नित्यं

शेषौ वर्णौ काममिष्टं लभेते