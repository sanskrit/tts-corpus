+++
title_full = "199 अश्वत्थामाके द्वारा नारायणास्त्रका प्रयोग, राजा युधिष्ठिरका खेद, भगवान् श्रीकृष्णके बताये हुए उपायसे सैनिकोंकी रक्षा, भीमसेनका वीरोचित उद्\u200cगार और उनपर उस अस्त्रका प्रबल आक्रमण"
title = "१९९ पाण्डवसैन्यास्त्रत्यागे"

+++


ततः स कदनं चक्रे रिपूणां द्रोणनन्दनः।  
युगान्ते सर्वभूतानां कालसृष्ट इवान्तकः ॥ १ ॥

ध्वजद्रुमं शस्त्रशृङ्गं हतनागमहाशिलम् ।  
अश्वकिम्पुरुषाकीर्णं शरासनलतावृतम् ॥ २ ॥  
क्रव्यादपक्षिसंघुष्टं भूतयक्षगणाकुलम् ।  
निहत्य शात्रवान् भल्लैः सोऽचिनोद् देहपर्वतम् ॥ ३ ॥

ततो वेगेन महता विनद्य स नरर्षभः।  
प्रतिज्ञां श्रावयामास पुनरेव तवात्मजम् ॥ ४ ॥

यस्माद् युध्यन्तमाचार्यं धर्मकञ्चुकमास्थितः ।  
मुञ्च शस्त्रमिति प्राह कुन्तीपुत्रो युधिष्ठिरः ॥ ५ ॥  
तस्मात् सम्पश्यतस्तस्य द्रावयिष्यामि वाहिनीम्।  
विद्राव्य सर्वान् हन्तास्मि जाल्मं पाञ्चाल्यमेव तु ॥ ६ ॥

सर्वानेतान् हनिष्यामि यदि योत्स्यन्ति मां रणे।  
सत्यं ते प्रतिजानामि परिवर्तय वाहिनीम् ॥ ७ ॥

तच्छ्रुत्वा तव पुत्रस्तु वाहिनीं पर्यवर्तयत्।  
सिंहनादेन महता व्यपोह्य सुमहद् भयम् ॥ ८ ॥

ततः समागमो राजन् कुरुपाण्डवसेनयोः।  
पुनरेवाभवत् तीव्रः पूर्णसागरयोरिव ॥ ९ ॥

संरब्धा हि स्थिरीभूता द्रोणपुत्रेण कौरवाः।  
उदग्राः पाण्डुपञ्चाला द्रोणस्य निधनेन च ॥ १० ॥

तेषां परमहृष्टानां जयमात्मनि पश्यताम्।  
संरब्धानां महावेगः प्रादुरासीद् विशाम्पते ॥ ११ ॥

यथा शिलोच्चये शैलः सागरे सागरो यथा।  
प्रतिहन्येत राजेन्द्र तथाऽऽसन् कुरुपाण्डवाः ॥ १२ ॥

ततः शङ्खसहस्राणि भेरीणामयुतानि च।  
अवादयन्त संहृष्टाः कुरुपाण्डवसैनिकाः ॥ १३ ॥

यथा निर्मथ्यमानस्य सागरस्य तु निःस्वनः।  
अभवत् तव सैन्यस्य सुमहानद्भुतोपमः ॥ १४ ॥

प्रादुश्चक्रे ततो द्रौणिरस्त्रं नारायणं तदा।  
अभिसंधाय पाण्डूनां पञ्चालानां च वाहिनीम् ॥ १५ ॥  
प्रादुरासंस्ततो बाणा दीप्ताग्राः खे सहस्रशः।  
पाण्डवान् क्षपयिष्यन्तो दीप्तास्याः पन्नगा इव ॥ १६ ॥

ते दिशः खं च सैन्यं च समावृण्वन् महाहवे।  
मुहूर्ताद् भास्करस्येव लोके राजन् गभस्तयः ॥ १७ ॥

तथापरे द्योतमाना ज्योतींषीवामलाम्बरे ।  
प्रादुरासन् महाराज कार्ष्णायसमया गुडाः ॥ १८ ॥

चतुश्चक्रा द्विचक्राश्च शतघ्न्यो बहुला गदाः।  
चक्राणि च क्षुरान्तानि मण्डलानीव भास्वतः ॥ १९ ॥

शस्त्राकृतिभिराकीर्णमतीव पुरुषर्षभ ।  
दृष्ट्वान्तरिक्षमाविग्नाः पाण्डुपाञ्चालसृञ्जयाः ॥ २० ॥

यथा यथा ह्ययुध्यन्त पाण्डवानां महारथाः।  
तथा तथा तदस्त्रं वै व्यवर्धत जनाधिप ॥ २१ ॥

वध्यमानास्तदास्त्रेण तेन नारायणेन वै।  
दह्यमानानलेनेव सर्वतोऽभ्यर्दिता रणे ॥ २२ ॥

यथा हि शिशिरापाये दहेत् कक्षं हुताशनः।  
तथा तदस्त्रं पाण्डूनां ददाह ध्वजिनीं प्रभो ॥ २३ ॥

आपूर्यमाणेनास्त्रेण सैन्ये क्षीयति च प्रभो।  
जगाम परमं त्रासं धर्मपुत्रो युधिष्ठिरः ॥ २४ ॥

द्रवमाणं तु तत् सैन्यं दृष्ट्‌वा विगतचेतनम्।  
मध्यस्थतां च पार्थस्य धर्मपुत्रोऽब्रवीदिदम् ॥ २५ ॥

धृष्टद्युम्न पलायस्व सह पाञ्चालसेनया।  
सात्यके त्वं च गच्छस्व वृष्ण्यन्धकवृतो गृहान् ॥ २६ ॥

वासुदेवोऽपि धर्मात्मा करिष्यत्यात्मनः क्षमम्।  
श्रेयो ह्यपदिशत्येष लोकस्य किमुतात्मनः ॥ २७ ॥

संग्रामस्तु न कर्तव्यः सर्वसैन्यान् ब्रवीमि वः।  
अहं हि सह सोदर्यैः प्रवेक्ष्ये हव्यवाहनम् ॥ २८ ॥

भीष्मद्रोणार्णवं तीर्त्वा संग्रामे भीरुदुस्तरे।  
विमज्जिष्यामि सलिले सगणो द्रौणिगोष्पदे ॥ २९ ॥

कामः सम्पद्यतामस्य बीभत्सोराशु मां प्रति।  
कल्याणवृत्तिराचार्यो मया युधि निपातितः ॥ ३० ॥

येन बालः स सौभद्रो युद्धानामविशारदः।  
समर्थैर्बहुभिः क्रूरैर्घातितो नाभिपालितः ॥ ३१ ॥

येनाविब्रुवता प्रश्नं तथा कृष्णा सभां गता।  
उपेक्षिता सपुत्रेण दासभावं नियच्छती ॥ ३२ ॥

(रक्षणे च महान् यत्नः सैन्धवस्य कृतो युधि।  
अर्जुनस्य विघातार्थं प्रतिज्ञा येन रक्षिता॥

व्यूहद्वारि वयं चैव धृता येन जिगीषवः।  
वारितं च महत् सैन्यं प्रविशत् तद् यथाबलम्॥)

जिघांसुर्धार्तराष्ट्रश्च श्रान्तेष्वश्वेषु फाल्गुनम् ।  
कवचेन तथा गुप्तो रक्षार्थं सैन्धवस्य च ॥ ३३ ॥

येन ब्रह्मास्त्रविदुषा पञ्चालाः सत्यजिन्मुखाः।  
कुर्वाणा मज्जये यत्नं समूला विनिपातिताः ॥ ३४ ॥

येन प्रव्राज्यमानाश्च राज्याद् वयमधर्मतः।  
निवार्यमाणा नु वयं नानुयातास्तदैषिणः ॥ ३५ ॥

योऽसावत्यन्तमस्मासु कुर्वाणः सौहृदं परम्।  
हतस्तदर्थे मरणं गमिष्यामि सबान्धवः ॥ ३६ ॥

एवं ब्रुवति कौन्तेये दाशार्हस्त्वरितस्ततः।  
निवार्य सैन्यं बाहुभ्यामिदं वचनमब्रवीत् ॥ ३७ ॥

शीघ्रं न्यस्यत शस्त्राणि वाहेभ्यश्चावरोहत।  
एष योगोऽत्र विहितः प्रतिषेधे महात्मना ॥ ३८ ॥

द्विपाश्वस्यन्दनेभ्यश्च क्षितिं सर्वेऽवरोहत ।  
एवमेतन्न वो हन्यादस्त्रं भूमौ निरायुधान् ॥ ३९ ॥

यथा यथा हि युध्यन्ते योधा ह्यस्त्रमिदं प्रति।  
तथा तथा भवन्त्येते कौरवा बलवत्तराः ॥ ४० ॥

निक्षेप्स्यन्ति च शस्त्राणि वाहनेभ्योऽवरुह्य ये।  
(येऽञ्जलिं कुर्वते वीरा नमन्ति च विवाहनाः।)  
तान्नैतदस्त्रं संग्रामे निहनिष्यति मानवान् ॥ ४१ ॥

ये त्वेतत्प्रतियोत्स्यन्ति मनसापीह केचन।  
निहनिष्यति तान् सर्वान् रसातलगतानपि ॥ ४२ ॥

ते वचस्तस्य तच्छ्रुत्वा वासुदेवस्य भारत।  
ईषुः सर्वे समुत्स्रष्टुं मनोभिः करणेन च ॥ ४३ ॥

तत उत्स्रष्टुकामांस्तानस्त्राण्यालक्ष्य पाण्डवः ।  
भीमसेनोऽब्रवीद् राजन्निदं संहर्षयन् वचः ॥ ४४ ॥

न कथंचन शस्त्राणि मोक्तव्यानीह केनचित्।  
अहमावारयिष्यामि द्रोणपुत्रास्त्रमाशुगैः ॥ ४५ ॥

गदयाप्यनया गुर्व्या हेमविग्रहया रणे।  
कालवत् प्रहरिष्यामि द्रौणेरस्त्रं विशातयन् ॥ ४६ ॥

न हि मे विक्रमे तुल्यः कश्चिदस्ति पुमानिह।  
यथैव सवितुस्तुल्यं ज्योतिरन्यन्न विद्यते ॥ ४७ ॥

पश्यतेमौ हि मे बाहू नागराजकरोपमौ।  
समर्थौ पर्वतस्यापि शैशिरस्य निपातने ॥ ४८ ॥

नागायुतसमप्राणो ह्यहमेको नरेष्विह ।  
शक्रो यथाप्रतिद्वन्द्वो दिवि देवेषु विश्रुतः ॥ ४९ ॥

अद्य पश्यत मे वीर्यं बाह्वोः पीनांसयोर्युधि।  
ज्वलमानस्य दीप्तस्य द्रौणेरस्त्रस्य वारणे ॥ ५० ॥

यदि नारायणास्त्रस्य प्रतियोद्धा न विद्यते।  
अद्यैतत् प्रतियोत्स्यामि पश्यत्सु कुरुपाण्डुषु ॥ ५१ ॥

अर्जुनार्जुन बीभत्सो न न्यस्यं गाण्डिवं त्वया।  
शशाङ्कस्येव ते पङ्को नैर्मल्यं पातयिष्यति ॥ ५२ ॥

भीम नारायणास्त्रे मे गोषु च ब्राह्मणेषु च।  
एतेषु गाण्डिवं न्यस्यमेतद्धि व्रतमुत्तमम् ॥ ५३ ॥

एवमुक्तस्ततो भीमो द्रोणपुत्रमरिंदमम् ।  
अभ्ययान्मेघघोषेण रथेनादित्यवर्चसा ॥ ५४ ॥

(कम्पयन् मेदिनीं सर्वां त्रासयंश्च चमूं तव।  
शङ्खशब्दं महत् कृत्वा भुजशब्दं च पाण्डवः॥

तस्य शङ्खस्वनं श्रुत्वा बाहुशब्दं च तावकाः।  
समन्तात् कोष्ठकीकृत्य शरव्रातैरवाकिरन् ॥)

स एनमिषुजालेन लघुत्वाच्छीघ्रविक्रमः ।  
निमेषमात्रेणासाद्य कुन्तीपुत्रोऽभ्यवाकिरत् ॥ ५५ ॥

ततो द्रौणिः प्रहस्यैनं द्रवन्तमभिभाष्य च।  
अवाकिरत् प्रदीप्ताग्रैः शरैस्तैरभिमन्त्रितैः ॥ ५६ ॥

पन्नगैरिव दीप्तास्यैर्वमद्भिर्ज्वलनं रणे ।  
अवकीर्णोऽभवत् पार्थः स्फुलिङ्गैरिव काञ्चनैः ॥ ५७ ॥

तस्य रूपमभूद् राजन् भीमसेनस्य संयुगे।  
खद्योतैरावृतस्येव पर्वतस्य दिनक्षये ॥ ५८ ॥

तदस्त्रं द्रोणपुत्रस्य तस्मिन् प्रतिसमस्यति।  
अवर्धत महाराज यथाग्निरनिलोद्धतः ॥ ५९ ॥

विवर्धमानमालक्ष्य तदस्त्रं भीमविक्रमम् ।  
पाण्डुसैन्यमृते भीमं सुमहद् भयमाविशत् ॥ ६० ॥

ततः शस्त्राणि ते सर्वे समुत्सृज्य महीतले।  
अवारोहन् रथेभ्यश्च हस्त्यश्वेभ्यश्च सर्वशः ॥ ६१ ॥

तेषु निक्षिप्तशस्त्रेषु वाहनेभ्यश्च्युतेषु च।  
तदस्त्रवीर्यं विपुलं भीममूर्धन्यथापतत् ॥ ६२ ॥

हाहाकृतानि भूतानि पाण्डवाश्च विशेषतः।  
भीमसेनमपश्यन्त तेजसा संवृतं तथा ॥ ६३ ॥