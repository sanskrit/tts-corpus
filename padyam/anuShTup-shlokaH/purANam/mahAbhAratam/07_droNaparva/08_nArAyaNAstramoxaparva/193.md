+++
title_full = "193 कौरव-सैनिकों तथा सेनापतियोंका भागना, अश्वत्थामाके पूछनेपर कृपाचार्यका उसे द्रोणवधका वृत्तान्त सुनाना"
title = "१९३"

+++


ततो द्रोणे हते राजन् कुरवः शस्त्रपीडिताः।  
हतप्रवीरा विध्यस्ता भृशं शोकपरायणाः ॥ १ ॥

उदीर्णांश्च परान् दृष्ट्‌वा कम्पमानाः पुनः पुनः।  
अश्रुपूर्णेक्षणास्त्रस्ता दीनास्त्वासन् विशाम्पते ॥ २ ॥

विचेतसो हतोत्साहाः कश्मलाभिहतौजसः ।  
आर्तस्वरेण महता पुत्रं ते पर्यवारयन् ॥ ३ ॥

रजस्वला वेपमाना वीक्षमाणा दिशो दश।  
अश्रुकण्ठा यथा दैत्या हिरण्याक्षे पुरा हते ॥ ४ ॥

स तैः परिवृतो राजा त्रस्तैः क्षुद्रमृगैरिव।  
अशक्नुवन्नवस्थातुमपायात् तनयस्तव ॥ ५ ॥

क्षुत्पिपासापरिम्लानास्ते योधास्तव भारत ।  
आदित्येनेव संतप्ता भृशं विमनसोऽभवन् ॥ ६ ॥

भास्करस्येव पतनं समुद्रस्येव शोषणम्।  
विपर्यासं यथा मेरोर्वासवस्येव निर्जयम् ॥ ७ ॥  
अमर्षणीयं तद् दृष्ट्वा भारद्वाजस्य पातनम्।  
त्रस्तरूपतरा राजन् कौरवाः प्राद्रवन् भयात् ॥ ८ ॥

गान्धारराजः शकुनिस्त्रस्तस्त्रस्ततरैः सह ।  
हतं रुक्मरथं श्रुत्वा प्राद्रवत् सहितो रथैः ॥ ९ ॥

वरूथिनीं वेगवतीं विद्रुतां सपताकिनीम्।  
परिगृह्य महासेनां सूतपुत्रोऽपयाद् भयात् ॥ १० ॥

रथनागाश्वकलिलां पुरस्कृत्य तु वाहिनीम्।  
मद्राणामीश्वरः शल्यो वीक्षमाणोऽपयाद् भयात् ॥ ११ ॥

हतप्रवीरैर्भूयिष्ठैर्ध्वजैर्बहुपताकिभिः ।  
वृतः शारद्वतोऽगच्छत् कष्टं कष्टमिति ब्रुवन् ॥ १२ ॥

भोजानीकेन शिष्टेन कलिकङ्गारट्टबाह्लिकैः ।  
कृतवर्मा वृतो राजन् प्रायात् सुजवनैर्हयैः ॥ १३ ॥

पदातिगणसंयुक्तस्त्रस्तो राजन् भयार्दितः ।  
उलूकः प्राद्रवत् तत्र दृष्ट्‌वा द्रोणं निपातितम् ॥ १४ ॥

दर्शनीयो युवा चैव शौर्येण कृतलक्षणः।  
दुःशासनो भृशोद्विग्नः प्राद्रवद् गजसंवृतः ॥ १५ ॥

रथानामयुतं गृह्य त्रिसाहस्रं च दन्तिनाम्।  
वृषसेनो ययौ तूर्णं दृष्ट्‌वा द्रोणं निपातितम् ॥ १६ ॥

गजाश्वरथसंयुक्तो वृतश्चैव पदातिभिः ।  
दुर्योधनो महाराज प्रायात् तत्र महारथः ॥ १७ ॥

संशप्तकगणान् गृह्य हतशेषान् किरीटिना।  
सुशर्मा प्राद्रवद् राजन्‌ दृष्ट्‌वा द्रोणं निपातितम् ॥ १८ ॥

गजान् रथान् समारुह्य व्युदस्य च हयाञ्जनाः।  
प्राद्रवन् सर्वतः संख्ये दृष्ट्‌वा रुक्मरथं हतम् ॥ १९ ॥

त्वरयन्तः पितॄनन्ये भ्रातॄनन्येऽथ मातुलान्।  
पुत्रानन्ये वयस्यांश्च प्राद्रवन् कुरवस्तदा ॥ २० ॥

चोदयन्तश्च सैन्यानि स्वस्रीयांश्च तथापरे।  
सम्बन्धिनस्तथान्ये च प्राद्रवन्त दिशो दश ॥ २१ ॥

प्रकीर्णकेशा विध्वस्ता न द्वावेकत्र धावतः।  
नेदमस्तीति मन्वाना हतोत्साहा हतौजसः ॥ २२ ॥

उत्सृज्य कवचानन्ये प्राद्रवंस्तावका विभो।  
अन्योन्यं ते समाक्रोशन् सैनिका भरतर्षभ ॥ २३ ॥

तिष्ठ तिष्ठेति न च ते स्वयं तत्रावतस्थिरे।  
धुर्यानुन्मुच्य च रथाद्धतसूतात् स्वलंकृतान्।  
अधिरुह्य हयान् योधाः क्षिप्रं पद्भिरचोदयन् ॥ २४ ॥

द्रवमाणे तथा सैन्ये त्रस्तरूपे हतौजसि।  
प्रतिस्रोत इव ग्राहो द्रोणपुत्रः परानियात् ॥ २५ ॥

तस्यासीत् सुमहद् युद्धं शिखण्डिप्रमुखैर्गणैः।  
प्रभद्रकैश्च पाञ्चालैश्चेदिभिश्च सकेकयैः ॥ २६ ॥

हत्वा बहुविधाः सेनाः पाण्डूनां युद्धदुर्मदः।  
कथंचित् संकटान्मुक्तो मत्तद्विरदविक्रमः ॥ २७ ॥

द्रवमाणं बलं दृष्ट्‌वा पलायनकृतक्षणम्।  
दुर्योधनं समासाद्य द्रोणपुत्रोऽब्रवीदिदम् ॥ २८ ॥

किमियं द्रवते सेना त्रस्तरूपेव भारत।  
द्रवमाणां च राजेन्द्र नावस्थापयसे रणे ॥ २९ ॥

त्वं चापि न यथापूर्वं प्रकृतिस्थो नराधिप।  
कर्णप्रभृतयश्चेमे नावतिष्ठन्ति पार्थिव ॥ ३० ॥

अन्येष्वपि च युद्धेषु नैव सेनाद्रवत् तदा।  
कच्चित् क्षेमं महाबाहो तव सैन्यस्य भारत ॥ ३१ ॥

कस्मिन्निदं हते राजन् रथसिंहे बलं तव।  
एतामवस्थां सम्प्राप्तं तन्ममाचक्ष्व कौरव ॥ ३२ ॥

तत्तु दुर्योधनः श्रुत्वा द्रोणपुत्रस्य भाषितम्।  
घोरमप्रियमाख्यातुं नाशक्नोत् पार्थिवर्षभः ॥ ३३ ॥

भिन्ना नौरिव ते पुत्रो मग्नः शोकमहार्णवे।  
बाष्पेणापिहितो दृष्ट्‌वा द्रोणपुत्रं रथे स्थितम् ॥ ३४ ॥

ततः शारद्वतं राजा सव्रीडमिदमब्रवीत्।  
शंसात्र भद्रं ते सर्वं यथा सैन्यमिदं द्रुतम् ॥ ३५ ॥

अथ शारद्वतो राजन्नार्तिमार्च्छन् पुनः पुनः।  
शशंस द्रोणपुत्राय यथा द्रोणो निपातितः ॥ ३६ ॥

वयं द्रोणं पुरस्कृत्य पृथिव्यां प्रवरं रथम्।  
प्रावर्तयाम संग्रामं पञ्चालैरेव केवलम् ॥ ३७ ॥

ततः प्रवृत्ते संग्रामे विमिश्राः कुरुसोमकाः।  
अन्योन्यमभिगर्जन्तः शस्त्रैर्देहानपातयन् ॥ ३८ ॥

वर्तमाने तथा युद्धे क्षीयमाणेषु संयुगे।  
धार्तराष्ट्रेषु संक्रुद्धः पिता तेऽस्त्रमुदैरयत् ॥ ३९ ॥

ततो द्रोणो ब्राह्ममस्त्रं विकुर्वाणो नरर्षभः।  
व्यहनच्छात्रवान् भल्लैः शतशोऽथ सहस्रशः ॥ ४० ॥

पाण्डवाः केकया मत्स्याः पञ्चालाश्च विशेषतः।  
संख्ये द्रोणरथं प्राप्य व्यनशन् कालचोदिताः ॥ ४१ ॥

सहस्रं नरसिंहानां द्विसाहस्रं च दन्तिनाम्।  
द्रोणो ब्रह्मास्त्रयोगेन प्रेषयामास मृत्यवे ॥ ४२ ॥

आकर्णपलितः श्यामो वयसाशीतिपञ्चकः ।  
रणे पर्यचरद् द्रोणो वृद्धः षोडशवर्षवत् ॥ ४३ ॥

क्लिश्यमानेषु सैन्येषु वध्यमानेषु राजसु।  
अमर्षवशमापन्नाः पञ्चला विमुखाऽभवन् ॥ ४४ ॥

तेषु किंचित् प्रभग्नेषु विमुखेषु सपत्नजित्।  
दिव्यमस्त्रं विकुर्वाणो बभूवार्क इवोदितः ॥ ४५ ॥

स मध्यं प्राप्य पाण्डूनां शररश्मिः प्रतापवान्।  
मध्यंगत इवादित्यो दुष्प्रेक्ष्यस्ते पिताभवत् ॥ ४६ ॥

ते दह्यमाना द्रोणेन सूर्येणेव विराजता।  
दग्धवीर्या निरुत्साहा बभूवुर्गतचेतसः ॥ ४७ ॥

तान् दृष्ट्‌वा पीडितान् बाणैर्द्रोणेन मधुसूदनः।  
जयैषी पाण्डुपुत्राणामिदं वचनमब्रवीत् ॥ ४८ ॥

नैष जातु नरैः शक्यो जेतुं शस्त्रभृतां वरः।  
अपि वृत्रहणा संख्ये रथयूथपयूथपः ॥ ४९ ॥

ते यूयं धर्ममुत्सृज्य जयं रक्षत पाण्डवाः।  
यथा वः संयुगे सर्वान् न हन्याद् रुक्मवाहनः ॥ ५० ॥

अश्वत्थाम्नि हते नैष युध्येदिति मतिर्मम।  
हतं तं संयुगे कश्चिदाख्यात्वस्मै मृषा नरः ॥ ५१ ॥

एतन्नारोचयद् वाक्यं कुन्तीपुत्रो धनंजयः।  
अरोचयंस्तु सर्वेऽन्ये कृच्छ्रेण तु युधिष्ठिरः ॥ ५२ ॥

भीमसेनस्तु सव्रीडमब्रवीत् पितरं तव।  
अश्वत्थामा हत इति तं नाबुध्यत ते पिता ॥ ५३ ॥

स शङ्कमानस्तन्मिथ्या धर्मराजमपृच्छत ।  
हतं वाप्यहतं वाऽऽजौ त्वां पिता पुत्रवत्सलः ॥ ५४ ॥

तमतथ्यभये मग्नो जये सक्तो युधिष्ठिरः।  
अश्वत्थामानमायोधे हतं दृष्ट्‌वा महागजम् ॥ ५५ ॥  
भीमेन गिरिवर्ष्माणं मालवस्येन्द्रवर्मणः ।  
उपसृत्य तदा द्रोणमुच्चैरिदमुवाच ह ॥ ५६ ॥

यस्यार्थे शस्त्रमादत्से यमवेक्ष्य च जीवसि।  
पुत्रस्ते दयितो नित्यं सोऽश्वत्थामा निपातितः ॥ ५७ ॥  
शेते विनिहतो भूमौ वने सिंहशिशुर्यथा ॥ ५८ ॥

जानन्नप्यनृतस्याथ दोषान् स द्विजसत्तमम्।  
अव्यक्तमब्रवीद् राजा हतः कुञ्जर इत्युत ॥ ५९ ॥

स त्वां निहतमाक्रन्दे श्रुत्वा संतापतापितः।  
नियम्य दिव्यान्यस्त्राणि नायुध्यत यथा पुरा ॥ ६० ॥

तं दृष्ट्‌वा परमोद्विग्नं शोकातुरमचेतसम्।  
पांचालराजस्य सुतः क्रूरकर्मा समाद्रवत् ॥ ६१ ॥

तं दृष्ट्‌वा विहितं मृत्युं लोकतत्त्वविचक्षणः।  
दिव्यान्यस्त्राण्यथोत्सृज्य रणे प्रायमुपाविशत् ॥ ६२ ॥

ततोऽस्य केशान् सव्येन गृहीत्वा पाणिना तदा।  
पार्षतः क्रोशमानानां वीराणामच्छिनच्छिरः ॥ ६३ ॥

न हन्तव्यो न हन्तव्य इति ते सर्वतोऽब्रुवन्।  
तथैव चार्जुनो वाहादवरुह्यैनमाद्रवत् ॥ ६४ ॥

उद्यम्य त्वरितो बाहुं ब्रुवाणश्च पुनः पुनः।  
जीवन्तमानयाचार्यं मा वधीरिति धर्मवित् ॥ ६५ ॥

तथा निवार्यमाणेन कौरवैरर्जुनेन च।  
हत एव नृशंसेन पिता तव नरर्षभ ॥ ६६ ॥

सैनिकाश्च ततः सर्वे प्राद्रवन्त भयार्दिताः।  
वयं चापि निरुत्साहा हते पितरि तेऽनघ ॥ ६७ ॥

तच्छ्रुत्वा द्रोणपुत्रस्तु निधनं पितुराहवे।  
क्रोधमाहारयत् तीव्रं पदाहत इवोरगः ॥ ६८ ॥

ततः क्रुद्धो रणे द्रौणिर्भृशं जज्वाल मारिष।  
यथेन्धनं महत् प्राप्य प्राज्वलद्धव्यवाहनः ॥ ६९ ॥

तलं तलेन निष्पिष्य दन्तैर्दन्तानुपास्पृशत्।  
निःश्वसन्नुरगो यद्वल्लोहिताक्षोऽभवत् तदा ॥ ७० ॥