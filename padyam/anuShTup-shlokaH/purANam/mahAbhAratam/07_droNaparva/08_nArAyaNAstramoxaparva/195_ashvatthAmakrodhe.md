+++
title_full = "195 अश्वत्थामाके क्रोधपूर्ण उद्\u200cगार और उसके द्वारा नारायणास्त्रका प्राकट्\u200cय"
title = "१९५ अश्वत्थामक्रोधे"

+++


छद्मना निहतं श्रुत्वा पितरं पापकर्मणा।  
बाष्पेणापूर्यत द्रौणी रोषेण च नरर्षभ ॥ १ ॥

तस्य क्रुद्धस्य राजेन्द्र वपुर्दीप्तमदृश्यत।  
अन्तकस्येव भूतानि जिहीर्षोः कालपर्यये ॥ २ ॥

अश्रुपूर्णे ततो नेत्रे व्यपमृज्य पुनः पुनः।  
उवाच कोपान्निःश्वस्य दुर्योधनमिदं वचः ॥ ३ ॥

पिता मम यथा क्षुद्रैर्न्यस्तशस्त्रो निपातितः।  
धर्मध्वजवता पापं कृतं तद् विदितं मम ॥ ४ ॥

अनार्यं सुनृशंसं च धर्मपुत्रस्य मे श्रुतम्।  
युद्धेष्वपि प्रवृत्तानां ध्रुवं जयपराजयौ ॥ ५ ॥  
द्वयमेतद् भवेद् राजन् वधस्तत्र प्रशस्यते।

न्यायवृत्तो वधो यस्तु संग्रामे युध्यतो भवेत् ॥ ६ ॥  
न स दुःखाय भवति तथा दृष्टो हि स द्विजैः।

गतः स वीरलोकाय पिता मम न संशयः ॥ ७ ॥  
न शोच्यः पुरुषव्याघ्र यस्तदा निधनं गतः।

यत् तु धर्मप्रवृत्तः सन् केशग्रहणमाप्तवान् ॥ ८ ॥  
पश्यतां सर्वसैन्यानां तन्मे मर्माणि कृन्तति।

मयि जीवति यत् तातः केशग्रहमवाप्तवान् ॥ ९ ॥  
कथमन्ये करिष्यन्ति पुत्रेभ्यः पुत्रिणः स्पृहाम्।

कामात् क्रोधादविज्ञानाद्धर्षाद्‌ बाल्येन वा पुनः ॥ १० ॥  
विधर्मकाणि कुर्वन्ति तथा परिभवन्ति च।  
तदिदं पार्षतेनेह महदाधर्मिकं कृतम् ॥ ११ ॥  
अवज्ञाय च मां नूनं नृशंसेन दुरात्मना।  
तस्यानुबन्धं द्रष्टासौ धृष्टद्युम्नः सुदारुणम् ॥ १२ ॥

अकार्यं परमं कृत्वा मिथ्यावादी च पाण्डवः।  
यो ह्यसौ छद्मनाऽऽचार्यं शस्त्रं संन्यासयत् तदा ॥ १३ ॥  
तस्याद्य धर्मराजस्य भूमिः पास्यति शोणितम्।

शपे सत्येन कौरव्य इष्टापूर्तेन चैव ह ॥ १४ ॥  
अहत्वा सर्वपाञ्चालान् जीवेयं न कथंचन।  
सर्वोपायैर्यतिष्यामि पञ्चालानामहं वधे ॥ १५ ॥

धृष्टद्युम्नं च समरे हन्ताहं पापकारिणम्।  
कर्मणा येन तेनेह मृदुना दारुणेन च ॥ १६ ॥

पञ्चालानां वधं कृत्वा शान्तिं लब्धास्मि कौरव।  
यदर्थं पुरुषव्याघ्र पुत्रानिच्छन्ति मानवाः ॥ १७ ॥  
प्रेत्य चेह च सम्प्राप्तास्त्रायन्ते महतो भयात्।

पित्रा तु मम सावस्था प्राप्ता निर्बन्धुना यथा ॥ १८ ॥  
मयि शैलप्रतीकाशे पुत्रे शिष्ये च जीवति।

धिङ्‌ममास्त्राणि दिव्यानि धिग् बाहू धिक् पराक्रमम् ॥ १९ ॥  
यं स्म द्रोणः सुतं प्राप्य केशग्रहमवाप्तवान्।

स तथाहं करिष्यामि यथा भरतसत्तम ॥ २० ॥  
परलोकगतस्यापि भविष्याम्यनृणः पितुः ।

आर्येण हि न वक्तव्या कदाचित् स्तुतिरात्मनः ॥ २१ ॥  
पितुर्वधममृष्यंस्तु वक्ष्याम्यद्येह पौरुषम् ।

अद्य पश्यन्तु मे वीर्यं पाण्डवाः सजनार्दनाः ॥ २२ ॥  
मृद्‌नतः सर्वसैन्यानि युगान्तमिव कुर्वतः।

न हि देवा न गन्धर्वा नासुरा न च राक्षसाः॥२३॥  
अद्य शक्ता रणे जेतुं रथस्थं मां नरर्षभाः।

मदन्यो नास्ति लोकेऽस्मिन्नर्जुनाद् वास्त्रवित् क्वचित् ॥ २४ ॥  
अहं हि ज्वलतां मध्ये मयूखानामिवांशुमान्।  
प्रयोक्ता देवसृष्टानामस्त्राणां पृतनागतः ॥ २५ ॥

भृशमिष्वसनादद्य मत्प्रयुक्ता महाहवे ।  
दर्शयन्तः शरा वीर्यं प्रमथिष्यन्ति पाण्डवान् ॥ २६ ॥

अद्य सर्वा दिशो राजन् धाराभिरिव संकुलाः।  
आवृताः पत्रिभिस्तीक्ष्णैर्द्रष्टारो मामकैरिह ॥ २७ ॥

विकिरन् शरजालानि सर्वतो भैरवस्वनान्।  
शत्रून् निपातयिष्यामि महावात इव द्रुमान् ॥ २८ ॥

न हि जानाति बीभत्सुस्तदस्त्रं न जनार्दनः।  
न भीमसेनो न यमौ न च राजा युधिष्ठिरः॥२९॥  
न पार्षतो दुरात्मासौ न शिखण्डी न सात्यकिः।  
यदिदं मयि कौरव्य सकल्पं सनिवर्तनम् ॥ ३० ॥

नारायणाय मे पित्रा प्रणम्य विधिपूर्वकम्।  
उपहारः पुरा दत्तो ब्रह्मरूप उपस्थितः ॥ ३१ ॥  
तं स्वयं प्रतिगृह्याथ भगवान् स वरं ददौ।  
वव्रे पिता मे परममस्त्रं नारायणं ततः ॥ ३२ ॥

अथैनमब्रवीद् राजन् भगवान् देवसत्तमः।  
भविता त्वत्समो नान्यः कश्चिद् युधि नरः क्वचित् ॥ ३३ ॥  
न त्विदं सहसा ब्रह्मन् प्रयोक्तव्यं कथंचन।  
न ह्येतदस्त्रमन्यत्र वधाच्छत्रोर्निवर्तते ॥ ३४ ॥

न चैतच्छक्यते ज्ञातुं कं न वध्येदिति प्रभो।  
अवध्यमपि हन्याद्धि तस्मान्नैतत् प्रयोजयेत् ॥ ३५ ॥

अथ संख्ये रथस्यैव शस्त्राणां च विसर्जनम्।  
प्रयाचतां च शत्रूणां गमनं शरणस्य च ॥ ३६ ॥  
एते प्रशमने योगा महास्त्रस्य परंतप।  
सर्वथा पीडितो हि स्यादवध्यान् पीडयन् रणे ॥ ३७ ॥

तज्जग्राह पिता मह्यमब्रवीच्चैव स प्रभुः।  
त्वं वधिष्यसि सर्वाणि शस्त्रवर्षाण्यनेकशः ॥ ३८ ॥  
अनेनास्त्रेण संग्रामे तेजसा च ज्वलिष्यसि।  
एवमुक्त्वा स भगवान् दिवमाचक्रमे प्रभुः ॥ ३९ ॥

एतन्नारायणादस्त्रं तत् प्राप्तं पितृबन्धुना।  
तेनाहं पाण्डवांश्चैव पञ्चालान् मत्स्यकेकयान् ॥ ४० ॥  
विद्रावयिष्यामि रणे शचीपतिरिवासुरान् ।

यथा यथाहमिच्छेयं तथा भूत्वा शरा मम ॥ ४१ ॥  
निपतेयुः सपत्नेषु विक्रमत्स्वपि भारत।

यथेष्टमश्मवर्षेण प्रवर्षिष्ये रणे स्थितः ॥ ४२ ॥  
अयोमुखैश्च विहगैर्द्रावयिष्ये महारथान् ।  
परश्वधांश्च निशितानुत्स्रक्ष्येऽहमसंशयम् ॥ ४३ ॥

सोऽहं नारायणास्त्रेण महता शत्रुतापनः।  
शत्रून् विध्वंसयिष्यामि कदर्थीकृत्य पाण्डवान् ॥ ४४ ॥

मित्रब्रह्मगुरुद्रोही जाल्मकः सुविगर्हितः ।  
पाञ्चालापसदश्चाद्य न मे जीवन् विमोक्ष्यते ॥ ४५ ॥

तच्छ्रुत्वा द्रोणपुत्रस्य पर्यवर्तत वाहिनी।  
ततः सर्वे महाशङ्खान् दध्मुः पुरुषसत्तमाः ॥ ४६ ॥

भेरीश्चाभ्यहनन् हृष्टा डिण्डिमांश्च सहस्रशः।  
तथा ननाद वसुधा खुरनेमिप्रपीडिता ॥ ४७ ॥  
स शब्दस्तुमुलः खं द्यां पृथिवीं च व्यनादयत्।

तं शब्दं पाण्डवाः श्रुत्वा पर्जन्यनिनदोपमम् ॥ ४८ ॥  
समेत्य रथिनां श्रेष्ठाः सहिताश्चाप्यमन्त्रयन्।

तथोक्त्वा द्रोणपुत्रस्तु वार्युपस्पृश्य भारत ॥ ४९ ॥  
प्रादुश्चकार तद् दिव्यमस्त्रं नारायणं तदा ॥ ५० ॥