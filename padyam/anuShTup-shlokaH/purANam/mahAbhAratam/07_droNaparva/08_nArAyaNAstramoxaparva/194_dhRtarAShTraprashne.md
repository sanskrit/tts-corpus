+++
title_full = "194 धृतराष्ट्रका प्रश्न"
title = "१९४ धृतराष्ट्रप्रश्ने"

+++


अधर्मेण हतं श्रुत्वा धृष्टद्युम्नेन संजय।  
ब्राह्मणं पितरं वृद्धमश्वत्थामा किमब्रवीत् ॥ १ ॥

मानवं वारुणाग्नेयं ब्राह्ममस्त्रं च वीर्यवान्।  
ऐन्द्रं नारायणं चैव यस्मिन् नित्यं प्रतिष्ठितम् ॥ २ ॥  
तमधर्मेण धर्मिष्ठं धृष्टद्युम्नेन संयुगे।  
श्रुत्वा निहतमाचार्यं सोऽश्वत्थामा किमब्रवीत् ॥ ३ ॥

येन रामादवाप्येह धनुर्वेदं महात्मना।  
प्रोक्तान्यस्त्राणि दिव्यानि पुत्राय गुणकाङ्‌क्षिणा ॥ ४ ॥

एकमेव हि लोकेऽस्मिन्नात्मनो गुणवत्तरम्।  
इच्छन्ति पुरुषाः पुत्रं लोके नान्यं कथंचन ॥ ५ ॥

आचार्याणां भवन्त्येव रहस्यानि महात्मनाम्।  
तानि पुत्राय वा दद्युः शिष्यायानुगताय वा ॥ ६ ॥

स शिष्यः प्राप्य तत् सर्वं सविशेषं च संजय।  
शूरः शारद्वतीपुत्रः संख्ये द्रोणादनन्तरः ॥ ७ ॥

रामस्य तु समः शस्त्रे पुरंदरसमो युधि।  
कार्तवीर्यसमो वीर्ये बृहस्पतिसमो मतौ ॥ ८ ॥  
महीधरसमः स्थैर्ये तेजसाग्निसमो युवा।  
समुद्र इव गाम्भीर्ये क्रोधे चाशीविषोपमः ॥ ९ ॥  
स रथी प्रथमो लोके दृढधन्वा जितक्लमः।  
शीघ्रोऽनिल इवाक्रन्दे चरन् क्रुद्ध इवान्तकः ॥ १० ॥

अस्यता येन संग्रामे धरण्यभिनिपीडिता।  
यो न व्यथति संग्रामे वीरः सत्यपराक्रमः ॥ ११ ॥  
वेदस्नातो व्रतस्नातो धनुर्वेदे च पारगः।  
महोदधिरिवाक्षोभ्यो रामो दाशरथिर्यथा ॥ १२ ॥

तमधर्मेण धर्मिष्ठं धृष्टद्युम्नेन संयुगे।  
श्रुत्वा निहतमाचार्यमश्वत्थामा किमब्रवीत् ॥ १३ ॥

धृष्टद्युम्नस्य यो मृत्युः सृष्टस्तेन महात्मना।  
यथा द्रोणस्य पाञ्चाल्यो यज्ञसेनसुतोऽभवत् ॥ १४ ॥

तं नृशंसेन पापेन क्रूरेणादीर्घदर्शिना।  
श्रुत्वा निहतमाचार्यमश्वत्थामा किमब्रवीत् ॥ १५ ॥