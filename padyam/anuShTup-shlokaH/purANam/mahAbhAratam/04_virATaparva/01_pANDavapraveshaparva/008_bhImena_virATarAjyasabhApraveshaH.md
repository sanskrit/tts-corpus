+++
title_full = "008 भीमसेनका राजा विराटकी सभामें प्रवेश और राजाके द्वारा आश्वासन पान"
title = "००८ भीमेन विराटराज्यसभाप्रवेशः"

+++


अथापरो भीमबलः श्रियाज्वल-  
न्नुपाययौ सिंहविलासविक्रमः ।  
खजां च दर्बीं च करेण धारय-  
न्नसिं च कालाङ्गमकोशमव्रणम् ॥ १ ॥

स सूदरूपः परमेण वर्चसा  
रविर्यथा लोकमिमं प्रकाशयन् ।  
स कृष्णवासा गिरिराजसारवां-  
स्तं मत्स्यराजं समुपेत्य तस्थिवान् ॥ २ ॥

तं प्रेक्ष्य राजा रमयन्नुपागतं  
ततोऽब्रवीज्जानपदान् समागतान् ।  
सिंहोन्नतांसोऽयमतीव रूपवान्  
प्रदृश्यते को नु नरर्षभो युवा ॥ ३ ॥

अदृष्टपूर्वः पुरुषो रविर्यथा  
वितर्कयन् नास्य लभामि निश्चयम्।  
तथास्य चित्तं ह्यपि संवितर्कयन्  
नरर्षभस्यास्य न यामि तत्त्वतः ॥ ४ ॥

दृष्ट्वैव चैनं तु विचारयाम्यहं  
गन्धर्वराजो यदि वा पुरंदरः।  
जानीत कोऽयं मम दर्शने स्थितो  
यदीप्सितं तल्लभतां च मा चिरम् ॥ ५ ॥

विराटवाक्येन च तेन चोदिता  
नरा विराटस्य सुशीघ्रगामिनः ।  
उपेत्य कौन्तेयमथाब्रुवंस्तदा  
यथा स राजावदताच्युतानुजम् ॥ ६ ॥

ततो विराटं समुपेत्य पाण्डव-  
स्त्वदीनरूपं वचनं महामनाः ।  
उवाच सूदोऽस्मि नरेन्द्र बल्लवो  
भजस्व मां व्यञ्जनकारमुत्तमम् ॥ ७ ॥

न सूदतां बल्लव श्रद्दधामि ते  
सहस्रनेत्रप्रतिमो विराजसे ।  
श्रिया च रूपेण च विक्रमेण च  
प्रभाससे त्वं नृवरो नरेष्विव ॥ ८ ॥

नरेन्द्र सूदः परिचारकोऽस्मि ते  
जानामि सूपान् प्रथमं च केवलान्।  
आस्वादिता ये नृपते पुराभवन्  
युधिष्ठिरेणापि नृपेण सर्वशः ॥ ९ ॥

बलेन तुल्यश्च न विद्यते मया  
नियुद्धशीलश्च सदैव पार्थिव ।  
गजैश्च सिंहैश्च समेयिवानहं  
सदा करिष्यामि तवानघ प्रियम् ॥ १० ॥

ददामि ते हन्त वरान् महानसे  
तथा च कुर्याः कुशलं प्रभाषसे।

न चैव मन्ये तव कर्म यत् समं  
समुद्रनेमिं पृथिवीं त्वमर्हसि ॥ ११ ॥

तथा हि कामो भवतस्तथा कृतं  
महानसे त्वं भव मे पुरस्कृतः।  
नराश्च ये तत्र समाहिताः पुरा  
भवांश्च तेषामधिपो मया कृतः ॥ १२ ॥

तथा स भीमो विहितो महानसे  
विराटराज्ञो दयितोऽभवद् दृढम् ।  
उवास राज्ये न च तं पृथग् जनो  
बुबोध तत्रानुचराश्च केचन ॥ १३ ॥