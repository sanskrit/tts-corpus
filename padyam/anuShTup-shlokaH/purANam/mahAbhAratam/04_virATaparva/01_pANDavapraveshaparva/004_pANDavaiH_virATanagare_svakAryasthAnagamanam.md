+++
title_full = "004 धौम्यका पाण्डवोंको राजाके यहाँ रहनेका ढंग बताना और सबका अपने-अपने अभीष्ट स्थानोंको जाना"
title = "००४ पाण्डवैः विराटनगरे स्वकार्यस्थानगमनम्"

+++


कर्माण्युक्तानि युष्माभिर्यानि यानि करिष्यथ।  
मम चापि यथा बुद्धिरुचिता विधिनिश्चयात् ॥ १ ॥

पुरोहितोऽयमस्माकमग्निहोत्राणि रक्षतु ।  
सूदपौरोगवैः सार्द्धं द्रुपदस्य निवेशने ॥ २ ॥  
इन्द्रसेनमुखाश्चेमे रथानादाय केवलान् ।  
यान्तु द्वारवतीं शीघ्रमिति मे वर्तते मतिः ॥ ३ ॥

इमाश्च नार्यो द्रौपद्याः सर्वाश्च परिचारिकाः।  
पाञ्जालानेव गच्छन्तु सूदपौरोगवैः सह ॥ ४ ॥

सर्वैरपि च वक्तव्यं न प्राज्ञायन्त पाण्डवाः।  
गता ह्यस्मानपाहाय सर्वे द्वैतवनादिति ॥ ५ ॥

एवं तेऽन्योन्यमामन्त्र्य कर्माण्युक्त्वा पृथक् पृथक्।  
धौम्यमामन्त्रयामासुः स च तान् मन्त्रमब्रवीत् ॥ ३ ॥

विहितं पाण्डवाः सर्वं ब्राह्मणेषु सुहृत्सु च।  
याने प्रहरणे चैव तथैवाग्निषु भारत ॥ ७ ॥  
त्वया रक्षा विधातव्या कृष्णायाः फाल्गुनेन च।  
विदितं वो यथा सर्वं लोकवृत्तमिदं तव ॥ ८ ॥

विदिते चापि वक्तव्यं सुहृद्भिरनुरागतः।  
एष धर्मश्च कामश्च अर्थश्चैव सनातनः ॥ ९ ॥

अतोऽहमपि वक्ष्यामि हेतुमत्र निबोधत।  
हन्तेमां राजवसतिं राजपुत्रा ब्रवीम्यहम् ॥ १० ॥  
यथा राजकुलं प्राप्य सर्वान् दोषांस्तरिष्यथ।  
दुर्वसं चैव कौरव्य जानता राजवेश्मनि ॥ ११ ॥

अमानितैर्मानितैर्वा अज्ञातैः परिवत्सरम् ।  
ततश्चतुर्दशे वर्षे चरिष्यथ यथासुखम् ॥ १२ ॥

दृष्टद्वारो लभेद् द्रष्टुं राजस्वेषु न विश्वसेत्।  
तदेवासनमन्विच्छेद् यत्र नाभिपतेत् परः ॥ १३ ॥

यो न यानं न पर्यङ्कं न पीठं न गजं रथम्।  
आरोहेत् सम्मतोऽस्मीति स राजवसतिं वसेत् ॥ १४ ॥

यत्र यत्रैनमासीनं शङ्केरन् दुष्टचारिणः।  
न तत्रोपविशेद् यो वै स राजवसतिं वसेत् ॥ १५ ॥

न चानुशिष्याद् राजानमपृच्छन्तं कदाचन।  
तूष्णीं त्वेनमुपासीत काले समभिपूजयेत् ॥ १६ ॥

असूयन्ति हि राजानो जनाननृतवादिनः।  
तथैव चावमन्यन्ते मन्त्रिणं वादिनं मृषा ॥ १७ ॥

नैषां दारेषु कुर्वीत मैत्रीं प्राज्ञः कदाचन।  
अन्तःपुरचरा ये च द्वेष्टि यानहिताश्च ये ॥ १८ ॥

विदिते चास्य कुर्वीत कार्याणि सुलघून्यपि।  
एवं विचरतो राज्ञि न क्षतिर्जायते क्वचित् ॥ १९ ॥

गच्छन्नपि परां भूमिमपृष्टो ह्यनियोजितः।  
जात्यन्ध इव मन्येत मर्यादामनुचिन्तयन् ॥ २० ॥

न हि पुत्रं न नप्तारं न भ्रातरमरिंदमाः।  
समतिक्रान्तमर्यादं पूजयन्ति नराधिपाः ॥ २१ ॥

यत्नाच्चोपचरेदेनमग्निवद् देववत् त्विह ।  
अनृतेनोपचीर्णो हि हन्यादेव न संशयः ॥ २२ ॥

यद् यद् भर्तानुयुञ्जीत तत् तदेवानुवर्तयेत्।  
प्रमादमवलेपं च कोपं च परिवर्जयेत् ॥ २३ ॥

समर्थनासु सर्वासु हितं च प्रियमेव च।  
संवर्णयेत् तदेवास्य प्रियादपि हितं भवेत् ॥ २४ ॥

अनुकूलो भवेच्चास्य सर्वार्थेषु कथासु च।  
अप्रियं चाहितं यत् स्यात् तदस्मै नानुवर्णयेत् ॥ २५ ॥

नाहमस्य प्रियोऽस्मीति मत्वा सेवेत पण्डितः।  
अप्रमत्तश्च सततं हितं कुर्यात् प्रियं च यत् ॥ २६ ॥

नास्यानिष्टानि सेवेत नाहितैः सह संवदेत्।  
स्वस्थानान्न विकम्पेत स राजवसतिं वसेत् ॥ २७ ॥

दक्षिणं वाथ वामं वा पार्श्वमासीत पण्डितः।  
रक्षिणां ह्यात्तशस्त्राणां स्थानं पश्चात् विधीयते ॥ २८ ॥

नित्यं हि प्रतिषिद्धं तु पुरस्तादासनं महत्।  
न च संदर्शने किञ्चित् प्रवृत्तमपि संजयेत् ॥ २९ ॥

अपि ह्येतद् दरिद्राणां व्यलीकस्थानमुत्तमम्।  
न मृषाभिहितं राज्ञां मनुष्येषु प्रकाशयेत् ॥ ३० ॥

असूयन्ति हि राजानो नराननृतवादिनः।  
तथैव चावमन्यन्ते नरान् पण्डितमानिनः ॥ ३१ ॥

शूरोऽस्मीति न दृप्तः स्याद् बुद्धिमानिति वा पुनः।  
प्रियमेवाचरन् राज्ञः प्रियो भवति भोगवान् ॥ ३२ ॥

ऐश्वर्यं प्राप्य दुष्प्रापं प्रियं प्राप्य च राजतः।  
अप्रमत्तो भवेद् राज्ञः प्रियेषु च हितेषु च ॥ ३३ ॥

यस्य कोपो महाबाधः प्रसादश्च महाफलः।  
कस्तस्य मनसापीच्छेदनर्थं प्राज्ञसम्मतः ॥ ३४ ॥

न चोष्ठौ न भुजौ जानू न च वाक्यं समाक्षिपेत्।  
सदा वातं च वाचं च ष्ठीवनं चाचरेच्छनैः ॥ ३५ ॥

हास्यवस्तुषु चान्यस्य वर्तमानेषु केषुचित्।  
नातिगाढं प्रहृष्येत न चाप्युन्मत्तवद्धसेत् ॥ ३६ ॥  
न चातिधैर्येण चरेद् गुरुतां हि व्रजेत् ततः।  
स्मितं तु मृदुपूर्वेण दर्शयेत प्रसादजम् ॥ ३७ ॥

लाभे न हर्षयेद् यस्तु न व्यथेद् योऽवमानितः।  
असम्मूढश्च यो नित्यं स राजवसतिं वसेत् ॥ ३८ ॥

राजानं राजपुत्रं वा संवर्णयति यः सदा।  
अमात्यः पण्डितो भूत्वा स चिरं तिष्ठते प्रियः ॥ ३९ ॥

प्रगृहीतश्च योऽमात्यो निगृहीतस्त्वकारणैः ।  
न निर्वदति राजानं लभते सम्पदं पुनः ॥ ४० ॥  
प्रत्यक्षं च परोक्षं च गुणवादी विचक्षणः।  
उपजीवी भवेद् राज्ञो विषये योऽपि वा भवेत् ॥ ४१ ॥

अमात्यो हि बलाद् भोक्तुं राजानं प्रार्थयेत यः।  
न स तिष्ठेच्चिरं स्थानं गच्छेच्च प्राणसंशयम् ॥ ४२ ॥

श्रेयः सदाऽऽत्मनो दृष्ट्वा परं राज्ञा न संवदेत्।  
विशेषयेच्च राजानं योग्यभूमिषु सर्वदा ॥ ४३ ॥

अम्लानोबलवाञ्छूरश्छायेवानुगतः सदा ।  
सत्यवादी मृदुर्दान्तः स राजवसतिं वसेत् ॥ ४४ ॥

अन्यस्मिन् प्रेष्यमाणे तु पुरस्ताद् यः समुत्पतेत्।  
अहं किं करवाणीति स राजवसतिं वसेत् ॥ ४५ ॥

आन्तरे चैव बाह्ये च राज्ञा यश्चाथ सर्वदा।  
आदिष्टो नैव कम्पेत स राजवसतिं वसेत् ॥ ४६ ॥

यो वै गृहेभ्यः प्रवसन् प्रियाणां नानुसंस्मरेत्।  
दुःखेन सुखमन्विच्छेत् स राजवसतिं वसेत् ॥ ४७ ॥

समवेषं न कुर्वीत नोच्चैः संनिहितो वसेत्।  
न मन्त्रं बहुधा कुर्यादेवं राज्ञः प्रियो भवेत् ॥ ४८ ॥

न कर्मणि नियुक्तः सन् धनं किञ्चिदपि स्पृशेत्।  
प्राप्नोति हि हरन् द्रव्यं बन्धनं यदि वा वधम्॥४९॥

यानं वस्त्रमलङ्कारं यच्चान्यत् सम्प्रयच्छति।  
तदेव धारयेन्नित्यमेवं प्रियतरो भवेत् ॥ ५० ॥

एवं संयम्य चित्तानि यत्नतः पाण्डुनन्दनाः।  
संवत्सरमिमं तात तथाशीला बुभूषत।  
अथ स्वविषयं प्राप्य यथाकामं करिष्यथ ॥ ५१ ॥

अनुशिष्टाः स्म भद्रं ते नैतद् वक्तास्ति कश्चन।  
कुन्तीमृते मातरं नो विदुरं वा महामतिम् ॥ ५२ ॥

यदेवानन्तरं कार्यं तद् भवान् कर्तुमर्हति।  
तारणायास्य दुःखस्य प्रस्थानाय जयाय च ॥ ५३ ॥

एवमुक्तस्ततो राज्ञा धौम्योऽथ द्विजसत्तमः।  
अकरोद् विधिवत् सर्वं प्रस्थाने यद् विधीयते ॥ ५४ ॥

तेषां समिध्य तानग्नीन् मन्त्रवच्च जुहाव सः।  
समृद्धिवृद्धिलाभाय पृथिवीविजयाय च ॥ ५५ ॥

अग्नीन् प्रदक्षिणीकृत्य ब्राह्मणांश्च तपोधनान्।  
याज्ञसेनीं पुरस्कृत्य षडेवाथ प्रवव्रजुः ॥ ५६ ॥

गतेषु तेषु वीरेषु धौम्योऽथ जपतां वरः।  
अग्निहोत्राण्युपादाय पाञ्चालानभ्यगच्छत ॥ ५७ ॥

इन्द्रसेनादयश्चैव यथोक्ताः प्राप्य यादवान्।  
रथानश्वांश्च रक्षन्तः सुखमूषुः सुसंवृताः ॥ ५८ ॥