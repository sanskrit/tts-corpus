+++
title_full = "007 युधिष्ठिरका राजसभामें जाकर विराटसे मिलना और वहाँ आदरपूर्वक निवास पाना"
title = "००७ युुधिष्ठिरेण विराटराज्यसभायां कार्यप्राप्तिः"

+++


(ततस्तु ते पुण्यतमां शिवां शुभां  
महर्षिगन्धर्वनिषेवितोदकाम् ।  
त्रिलोककान्तामवतीर्य जाह्नवी-  
मृषींश्च देवांश्च पितॄनतर्पयन् ॥

वरप्रदानं ह्यनुचिन्त्य पार्थिवो  
हुताग्निहोत्रः कृतजप्यमङ्गलः ।  
दिशं तथैन्द्रीमभितः प्रपेदिवान्  
कृताञ्जलिर्धर्ममुपाह्वयच्छनैः ॥

वरप्रदानं मम दत्तवान् पिता  
प्रसन्नचेता वरदः प्रजापतिः ।  
जलार्थिनो मे तृषितस्य सोदरा  
मया प्रयुक्ता विविशुर्जलाशयम् ॥

निपातिता यक्षवरेण ते वने  
महाहवे वज्रभृतेव दानवाः ।  
मया च गत्वा वरदोऽभितोषितो  
विवक्षता प्रश्नसमुच्चयं गुरुः ॥

स मे प्रसन्नो भगवान् वरं ददौ  
परिष्वजंश्चाह तथैव सौहृदात् ।  
वृणीष्व यद् वाञ्छसि पाण्डुनन्दन  
स्थितोऽन्तरिक्षे वरदोऽस्मि पश्यताम् ॥

स वै मयोक्तो वरदः पिता प्रभुः  
सदैव मे धर्मरता मतिर्भवेत्।  
इमे च जीवन्तु ममानुजाः प्रभो  
वपुश्च रूपं च बलं तथाप्नुयुः॥

क्षमा च कीर्तिश्च यथेष्टतो भवेद्  
व्रतं च सत्यं च समाप्तिरेव च।  
वरो ममैषोऽस्तु यथानुकीर्तितो  
न तन्मृषा देववरो यदब्रवीत्॥

इत्येवमुक्त्वा धर्मात्मा धर्ममेवानुचिन्तयन् ।  
तदैव तत्प्रसादेन रूपमेवाभजत् स्वकम्॥

स वै द्विजातिस्तरुणस्त्रिदण्डधृक्  
कमण्डलूष्णीषधरोऽन्वजायत ।  
सुरक्तमाञ्जिष्ठवराम्बरः शिखी  
पवित्रपाणिर्ददृशे तदद्‌भुतम् ॥

तथैव तेषामपि धर्मचारिणां  
यथेप्सिता ह्याभरणाम्बरस्रजः ।  
क्षणेन राजन्नभवन्महात्मनां  
प्रशस्तधर्माग्र्यफलाभिकाङ्‌क्षिणाम् ॥)

ततो विराटं प्रथमं युधिष्ठिरो  
राजा सभायामुपविष्टमाव्रजत् ।  
वैदूर्यरूपान् प्रतिमुच्य काञ्चना-  
नक्षान् स कक्षे परिगृह्य वाससा ॥ १ ॥

नराधिपो राष्ट्रपतिं यशस्विनं  
महायशाः कौरववंशवर्धनः ।  
महानुभावो नरराजसत्कृतो  
दुरासदस्तीक्ष्णविषो यथोरगः ॥ २ ॥  
बलेन रूपेण नरर्षभो महा-  
नपूर्वरूपेण यथामरस्तथा ।  
महाभ्रजालैरिव संवृतो रवि-  
र्यथानलो भस्मवृतश्च वीर्यवान् ॥ ३ ॥

तमापतन्तं प्रसमीक्ष्य पाण्डवं  
विराटराडिन्दुमिवाभ्रसंवृतम् ।  
समागतं पूर्णशशिप्रभाननं  
महानुभावं न चिरेण दृष्टवान् ॥ ४ ॥

मन्त्रिद्विजान् सूतमुखान् विशस्तथा  
ये चापि केचित् परितः समासते।  
पप्रच्छ कोऽयं प्रथमं समेयिवान्  
नृपोपमोऽयं समवेक्षते सभाम् ॥ ५ ॥

न तु द्विजोऽयं भविता नरोत्तमः  
पतिः पृथिव्या इति मे मनोगतम्।  
न चास्य दासो न रथो न कुञ्जरः  
समीपतो भ्राजति चायमिन्द्रवत् ॥ ६ ॥

शरीरलिङ्गैरुपसूचितो ह्ययं  
मूर्द्धाभिषिक्त इति मे मनोगतम्।  
समीपमायाति च मे गतव्यथो  
यथा गजस्तामरसीं मदोत्कटः ॥ ७ ॥

वितर्कयन्तं तु नरर्षभस्तथा  
युधिष्ठिरोऽभ्येत्य विराटमब्रवीत् ।  
सम्राड्‌विजानात्विह जीवनार्थिनं  
विनष्टसर्वस्वमुपागतं द्विजम् ॥ ८ ॥

इहाहमिच्छामि तवानघान्तिके  
वस्तुं यथा कामचरस्तथा विभो।  
तमब्रवीत् स्वागतमित्यनन्तरं  
राजा प्रहृष्टः प्रतिसंगृहाण च ॥ ९ ॥  
तं राजसिंहं प्रतिगृह्य राजा  
प्रीत्याऽऽत्मना चैनमिदं बभाषे ।  
कामेन ताताभिवदाम्यहं त्वां  
कस्यासि राज्ञो विषयादिहागतः ॥ १० ॥

गोत्रं च नामापि च शंस तत्त्वतः  
किं चापि शिल्पं तव विद्यते कृतम् ॥ ११ ॥

युधिष्ठिरस्यासमहं पुरा सखा  
वैयाघ्रपद्यः पुनरस्मि विप्रः ।  
अक्षान् प्रयोक्तुं कुशलोऽस्मि देविनां  
कङ्केति नाम्नास्मि विराट विश्रुतः ॥ १२ ॥

ददामि ते हन्त वरं यमिच्छसि  
प्रशाधि मत्स्यान् वशगो ह्यहं तव।  
प्रियाश्च धूर्ता मम देविनः सदा  
भवांश्च देवोपम राज्यमर्हति ॥ १३ ॥

प्राप्तो विवादः प्रथमं विशाम्पते  
न विद्यते कं च न मत्स्य हीनतः।  
न मे जितः कश्चन धारयेद् धनं  
वरो ममैषोऽस्तु तव प्रसादजः ॥ १४ ॥

हन्यामवश्यं यदि तेऽप्रियं चरेत्  
प्रव्राजयेयं विषयाद् द्विजांस्तथा ।  
शृण्वन्तु मे जानपदाः समागताः  
कङ्को यथाहं विषये प्रभुस्तथा ॥ १५ ॥

समानयानो भवितासि मे सखा  
प्रभूतवस्त्रो बहुपानभोजनः ।  
पश्येस्त्वमन्तश्च बहिश्च सर्वदा  
कृतं च ते द्वारमपावृतं मया ॥ १६ ॥

ये त्वानुवादेऽयुरवृत्तिकर्शिता  
ब्रूयाश्च तेषां वचनेन मां सदा।  
दास्यामि सर्वं तदहं न संशयो  
न ते भयं विद्यति संनिधौ मम ॥ १७ ॥

(एवं तु राज्ञः प्रथमः समागमो  
बभूव मात्स्यस्य युधिष्ठिरस्य च।  
विराटराजस्य हि तेन संगमो  
बभूव विष्णोरिव वज्रपाणिना ॥

तमासनस्थं प्रियरूपदर्शनं  
निरीक्षमाणो न ततर्प भूमिपः।  
सभां च तां प्रज्वलयन् युधिष्ठिरः  
श्रिया यथा शक्र इव त्रिविष्टपम्॥)

एवं स लब्ध्वा तु वरं समागमं  
विराटराजेन नरर्षभस्तदा ।  
उवास धीरः परमार्चितः सुखी  
न चापि कश्चिच्चरितं बुबोध तत् ॥ १८ ॥