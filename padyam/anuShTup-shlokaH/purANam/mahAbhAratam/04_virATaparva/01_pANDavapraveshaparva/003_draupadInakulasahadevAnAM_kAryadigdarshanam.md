+++
title_full = "003 नकुल, सहदेव तथा द्रौपदीद्वारा अपने-अपने भावी कर्तव्योंका दिग्दर्शन"
title = "००३ द्रौपदीनकुलसहदेवानां कार्यदिग्दर्शनम्"

+++


इत्येवमुक्त्वा पुरुषप्रवीर-  
स्तथार्जुनो धर्मभृतां वरिष्ठः ।  
वाक्यं तथासौ विरराम भूयो  
नृपोऽपरं भ्रातरमाबभाषे ॥ १ ॥

किं त्वं नकुल कुर्वाणस्तत्र तात चरिष्यसि।  
कर्म तत् त्वं समाचक्ष्व राज्ये तस्य महीपतेः।  
सुकुमारश्च शूरश्च दर्शनीयः सुखोचितः ॥ २ ॥

अश्वबन्धो भविष्यामि विराटनृपतेरहम् ।  
सर्वथा ज्ञानसम्पन्नः कुशलः परिरक्षणे ॥ ३ ॥

ग्रन्थिको नाम नाम्नाहं कर्मैतत् सुप्रियं मम।  
कुशलोऽस्म्यश्वशिक्षायां तथैवाश्वचिकित्सने ।  
प्रियाश्च सततं मेऽश्वाः कुरुराज यथा तव ॥ ४ ॥

ये मामामन्त्रयिष्यन्ति विराटनगरे जनाः।  
तेभ्य एवं प्रवक्ष्यामि विहरिष्याम्यहं यथा ॥ ५ ॥  
पाण्डवेन पुरा तात अश्वेष्वधिकृतः पुरा।  
विराटनगरे छन्नश्चरिष्यामि महीपते ॥ ६ ॥

सहदेव कथं तस्य समीपे विहरिष्यसि।  
किं वा त्वं कर्म कुर्वाणः प्रच्छन्नो विहरिष्यसि ॥ ७ ॥

गोसंख्याता भविष्यामि विराटस्य महीपतेः।  
प्रतिषेद्धा च दोग्धा च संख्याने कुशलो गवाम् ॥ ८ ॥

तन्तिपाल इति ख्यातो नाम्नाहं विदितस्त्वथ।  
निपुणं च चरिष्यामि व्येतु ते मानसो ज्वरः ॥ ९ ॥

(अरोगा बहुलाः पुष्टाः क्षीरवत्यो बहुप्रजाः।  
निष्पन्नसत्त्वाः सुभृता व्यपेतज्वरकिल्बिषाः ॥  
नष्टचोरभया नित्यं व्याधिव्याघ्रविवर्जिताः ।  
गावश्च सुसुखा राजन् निरुद्विग्ना निरामयाः॥  
भविष्यन्ति मया गुप्ता विराटपशवो नृप॥)

अहं हि सततं गोषु भवता प्रहितः पुरा।  
तत्र मे कौशलं सर्वमवबुद्धं विशाम्पते ॥ १० ॥

लक्षणं चरितं चापि गवां यच्चापि मङ्गलम्।  
तत् सर्वं मे सुविदितमन्यच्चापि महीपते ॥ ११ ॥  
वृषभानपि जानामि राजन् पूजितलक्षणान्।  
येषां मूत्रमुपाघ्राय अपि वन्ध्या प्रसूयते ॥ १२ ॥

सोऽहमेवं चरिष्यामि प्रीतिरत्र हि मे सदा।  
न च मां वेत्स्यते कश्चित् तोषयिष्ये च पार्थिवम्॥१३॥

इयं हि नः प्रिया भार्या प्राणेभ्योऽपि गरीयसी।  
मातेव परिपाल्या च पूज्या ज्येष्ठेव च स्वसा ॥ १४ ॥  
केन स्म द्रौपदी कृष्णा कर्मणा विचरिष्यति।  
न हि किञ्चिद् विजानाति कर्म कर्तुं यथा स्त्रियः॥१५॥

सुकुमारी च बाला च राजपुत्री यशस्विनी।  
पतिव्रता महाभागा कथं नु विचरिष्यति ॥ १६ ॥

माल्यगन्धानलङ्कारान् वस्त्राणि विविधानि च।  
एतान्येवाभिजानाति यतो जाता हि भामिनी ॥ १७ ॥

सैरन्ध्र्यो रक्षिता लोके भुजिष्याः सन्ति भारत।  
नैवमन्याः स्त्रियो यान्ति इति लोकस्य निश्चयः॥  
साहं ब्रुवाणा सैरन्ध्री कुशला केशकर्मणि ॥ १८ ॥  
युधिष्ठिरस्य गेहे वै द्रौपद्याः परिचारिका।  
उषितास्मीति वक्ष्यामि पृष्टा राज्ञा च भारत ॥ १९ ॥

आत्मगुप्ता चरिष्यामि यन्मां त्वं परिपृच्छसि ॥ २० ॥  
सुदेष्णां प्रत्युपस्थास्ये राजभार्यां यशस्विनीम्।  
सा रक्षिष्यति मां प्राप्तां मा भूत् ते दुःखमीदृशम्॥२१॥

कल्याणं भाषसे कृष्णे कुले जातासि भामिनि।  
न पापमभिजानासि साध्वी साधुव्रते स्थिता ॥ २२ ॥

यथा न दुर्हृदः पापा भवन्ति सुखिनः पुनः।  
कुर्यास्तत् त्वं हि कल्याणि लक्षयेयुर्न ते तथा ॥ २३ ॥