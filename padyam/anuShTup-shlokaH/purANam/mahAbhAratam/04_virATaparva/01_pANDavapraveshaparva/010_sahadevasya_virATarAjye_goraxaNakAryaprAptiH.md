+++
title_full = "010 सहदेवका राजा विराटके साथ वार्तालाप और गौओंकी देखभालके लिये उनकी नियुक्ति"
title = "०१० सहदेवस्य विराटराज्ये गोरक्षणकार्यप्राप्तिः"

+++


सहदेवोऽपि गोपानां कृत्वा वेषमनुत्तमम्।  
भाषां चैषां समास्थाय विराटमुपयादथ ॥ १ ॥

गोष्ठमासाद्य तिष्ठन्तं भवनस्य समीपतः।  
राजाथ दृष्ट्‌वा पुरुषान् प्राहिणोज्जातविस्मयः ॥ २ ॥

तमायान्तमभिप्रेक्ष्य भ्राजमानं नरर्षभम् ।  
समुपस्थाय वै राजा पप्रच्छ कुरुनन्दनम् ॥ ३ ॥

कस्य वा त्वं कुतो वा त्वं किं वा त्वं तु चिकीर्षसि।  
न हि मे दृष्टपूर्वस्त्वं तत्त्वं ब्रूहि नरर्षभ ॥ ४ ॥

सम्प्राप्य राजानममित्रतापनं  
ततोऽब्रवीन्मेघमहौघनिःस्वनः ।  
वैश्योऽस्मि नाम्नाहमरिष्टनेमि-  
र्गोसंख्य आसं कुरुपुङ्गवानाम् ॥ ५ ॥  
वस्तुं त्वयीच्छामि विशां वरिष्ठ  
तान् राजसिंहान् न हि वेद्मि पार्थान्।  
न शक्यते जीवितुमप्यकर्मणा  
न च त्वदन्यो मम रोचते नृपः ॥ ६ ॥

त्वं ब्राह्मणो यदि वा क्षत्रियोऽसि  
समुद्रनेमीश्वररूपवानसि ।  
आचक्ष्व मे तत्त्वममित्रकर्शन  
न वैश्यकर्म त्वयि विद्यते क्षमम् ॥ ७ ॥

कस्यासि राज्ञो विषयादिहागतः  
किं वापि शिल्पं तव विद्यते कृतम्।  
कथं त्वमस्मासु निवत्स्यसे सदा  
वदस्व किं चापि तवेह वेतनम् ॥ ८ ॥

पञ्चानां पाण्डुपुत्राणां ज्येष्ठो भ्राता युधिष्ठिरः।  
तस्याष्टशतसाहस्रा गवां वर्गाः शतं शतम् ॥ ९ ॥

अपरे शतसाहस्रा द्विस्तावन्तस्तथा परे।  
तेषां गोसंख्य आसं वै तन्तिपालेति मां विदुः ॥ १० ॥  
भूतं भव्यं भविष्यं च यच्च संख्यागतं गवाम्।  
न मेऽस्त्यविदितं किंचित्‌ समन्ताद्‌ दशयोजनम् ॥ ११ ॥

गुणाः सुविदिता ह्यासन् मम तस्य महात्मनः।  
असकृत् स मया तुष्टः कुरुराजो युधिष्ठिरः ॥ १२ ॥  
क्षिप्रं च गावो बहुला भवन्ति  
न तासु रोगो भवतीह कश्चन।  
तैस्तैरुपायैर्विदितं ममैत-  
देतानि शिल्पानि मयि स्थितानि ॥ १३ ॥  
ऋषभांश्चापि जानामि राजन् पूजितलक्षणान्।  
येषां मूत्रमुपाघ्राय अपि वन्ध्या प्रसूयते ॥ १४ ॥

शतं सहस्राणि समाहितानि  
सवर्णवर्णस्य विमिश्रितान् गुणैः ।  
पशून् सपालान् भवते ददाम्यहं  
त्वदाश्रया मे पशवो भवन्त्विह ॥ १५ ॥

तथा स राज्ञोऽविदितो विशाम्पते-  
रुवास तत्रैव सुखं नरोत्तमः।  
न चैनमन्येऽपि विदुः कथंचन  
प्रादाच्च तस्मै भरणं यथेप्सितम् ॥ १६ ॥