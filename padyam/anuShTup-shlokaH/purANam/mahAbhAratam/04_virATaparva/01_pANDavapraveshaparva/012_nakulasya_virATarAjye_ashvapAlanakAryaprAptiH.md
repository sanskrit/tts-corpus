+++
title_full = "012 नकुलका विराटके अश्वोंकी देख-रेखमें नियुक्त होना"
title = "०१२ नकुलस्य विराटराज्ये अश्वपालनकार्यप्राप्तिः"

+++


अथापरोऽदृश्यत पाण्डवः प्रभु-  
र्विराटराजं तरसा समेयिवान् ।  
तमापतन्तं ददृशे पृथग्जनो  
विमुक्तमभ्रादिव सूर्यमण्डलम् ॥ १ ॥

स वै हयानैक्षत तांस्ततस्ततः  
समीक्षमाणं स ददर्श मत्स्यराट्।  
ततोऽब्रवीत् ताननुगान् नरेश्वरः  
कुतोऽयमायाति नरोऽमरोपमः ॥ २ ॥  
स्वयं हयानीक्षति मामकान् दृढं  
ध्रुवं हयज्ञो भविता विचक्षणः।  
प्रवेश्यतामेष समीपमाशु मे  
विभाति वीरो हि यथामरस्तथा ॥ ३ ॥

अभ्येत्य राजानममित्रहाब्रवी-  
ज्जयोऽस्तु ते पार्थिव भद्रमस्तु वः।  
हयेषु युक्तो नृप सम्मतः सदा  
तवाश्वसूतो निपुणो भवाम्यहम् ॥ ४ ॥

ददामि यानानि धनं निवेशनं  
ममाश्वसूतो भवितुं त्वमर्हसि ।  
कुतोऽसि कस्यासि कथं त्वमागतः  
प्रब्रूहि शिल्पं तव विद्यते च यत् ॥ ५ ॥

पञ्चानां पाण्डुपुत्राणां ज्येष्ठो भ्राता युधिष्ठिरः।  
तेनाहमश्वेषु पुरा नियुक्तः शत्रुकर्शन ॥ ६ ॥  
अश्वानां प्रकृतिं वेद्मि विनयं चापि सर्वशः।  
दुष्टानां प्रतिपत्तिं च कृत्स्नं चैव चिकित्सितम् ॥ ७ ॥

न कातरं स्यान्मम जातु वाहनं  
न मेऽस्ति दुष्टा वडवा कुतो हयाः।  
जनस्तु मामाह स चापि पाण्डवो  
युधिष्ठिरो ग्रन्थिकमेव नामतः ॥ ८ ॥

(मातलिरिव देवपतेर्दशरथनृपतेः सुमन्त्र इव यन्ता।  
सुमह इव जामदग्नेस्तथैव तव शिक्षयाम्यश्वान्॥  
युधिष्ठिरस्य राजेन्द्र नरराजस्य शासनात्।  
शतसाहस्रकोटीनामश्वानामस्मि रक्षिता ॥)

यदस्ति किंचिन्मम वाजिवाहनं  
तदस्तु सर्वं त्वदधीनमद्य वै।  
ये चापि केचिन्मम वाजियोजका-  
स्त्वदाश्रयाः सारथयश्च सन्तु मे ॥ ९ ॥

इदं तवेष्टं यदि वै सुरोपम  
ब्रवीहि यत् ते प्रसमीक्षितं वसु।  
त तेऽनुरूपं हयकर्म विद्यते  
प्रभासि राजेव हि सम्मतो मम ॥ १० ॥  
युधिष्ठिरस्येव हि दर्शनेन मे  
समं तवेदं प्रियमत्र दर्शनम्।  
कथं तु भृत्यैः स विनाकृतो वने  
वसत्यनिन्द्यो रमते च पाण्डवः ॥ ११ ॥

तथा स गन्धर्ववरोपमो युवा  
विराटराज्ञा मुदितेन पूजितः ।  
न चैनमन्येऽपि विदुः कथंचन  
प्रियाभिरामं विचरन्तमन्तरा ॥ १२ ॥

एवं हि मत्स्ये न्यवसन्त पाण्डवा  
यथाप्रतिज्ञाभिरमोघदर्शनाः ।  
अज्ञातचर्यां व्यचरन् समाहिताः  
समुद्रनेमीपतयोऽतिदुःखिताः ॥ १३ ॥