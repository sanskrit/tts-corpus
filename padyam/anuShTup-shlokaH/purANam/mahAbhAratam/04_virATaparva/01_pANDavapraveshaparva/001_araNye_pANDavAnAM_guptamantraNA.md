+++
title_full = "001 विराटनगरमें अज्ञातवास करनेके लिये पाण्डवोंकी गुप्त मन्त्रणा तथा युधिष्ठिरके द्वारा अपने भावी कार्यक्रमका दिग्दर्शन"
title = "००१ अरण्ये पाण्डवानां गुप्तमन्त्रणा"

+++


नारायणं नमस्कृत्य नरं चैव नरोत्तमम्।  
देवीं सरस्वतीं व्यासं ततो जयमुदीरयेत् ॥ १ ॥

कथं विराटनगरे मम पूर्वपितामहाः।  
अज्ञातवासमुषिता दुर्योधनभयार्दिताः ॥ २ ॥  
पतिव्रता महाभागा सततं ब्रह्मवादिनी।  
द्रौपदी च कथं ब्रह्मन्नज्ञाता दुःखितावसत् ॥ ३ ॥

यथा विराटनगरे तव पूर्वपितामहाः।  
अज्ञातवासमुषितास्तच्छृणुष्व नराधिप ॥ ४ ॥

तथा स तु वराल्ँलब्ध्वा धर्मो धर्मभृतां वरः।  
गत्वाऽऽश्रमं ब्राह्मणेभ्य आचख्यौ सर्वमेव तत् ॥ ५ ॥

कथयित्वा तु तत् सर्वं ब्राह्मणेभ्यो युधिष्ठिरः।  
अरणीसहितं तस्मै ब्राह्मणाय न्यवेदयत् ॥ ६ ॥  
ततो युधिष्ठिरो राजा धर्मपुत्रो महामनाः।  
संनिवर्त्यानुजान् सर्वानिति होवाच भारत ॥ ७ ॥

द्वादशेमानि वर्षाणि राज्यविप्रोषिता वयम्।  
त्रयोदशोऽयं सम्प्राप्तः कृच्छ्रात् परमदुर्वसः ॥ ८ ॥

स साधु कौन्तेय इतो वासमर्जुन रोचय।  
संवत्सरमिमं यत्र वसेमाविदिताः परैः ॥ ९ ॥

तस्यैव वरदानेन धर्मस्य मनुजाधिप।  
अज्ञाता विचरिष्यामो नराणां नात्र संशयः ॥ १० ॥  
तत्र वासाय राष्ट्राणि कीर्तयिष्यामि कानिचित्।  
रमणीयानि गुप्तानि तेषां किञ्चित् स्म रोचय ॥ ११ ॥

सन्ति रम्या जनपदा बह्वन्नाः परितः कुरून्।  
पाञ्चालाश्चेदिमत्स्याश्च शूरसेनाः पटच्चराः ॥ १२ ॥  
दशार्णा नवराष्ट्राश्च मल्लाः शाल्वा युगन्धराः।  
कुन्तिराष्ट्रं च विपुलं सुराष्ट्रावन्तयस्तथा ॥ ५३ ॥

एतेषां कतमो राजन् निवासस्तव रोचते।  
यत्र वत्स्यामहे राजन् संवत्सरमिमं वयम् ॥ १४ ॥

श्रुतमेतन्महाबाहो यथा स भगवान् प्रभुः।  
अब्रवीत् सर्वभूतेशस्तत् तथा न तदन्यथा ॥ १५ ॥

अवश्यं त्वेव वासार्थं रमणीयं शिवं सुखम्।  
सम्मन्त्र्य सहितैः सर्वैर्वस्तव्यमकुतोभयैः ॥ १६ ॥

मत्स्यो विराटो बलवानभिरक्तोऽथ पाण्डवान्।  
धर्मशीलो वदान्यश्च वृद्धश्च सततं प्रियः ॥ १७ ॥

विराटनगरे तात संवत्सरमिमं वयम्।  
कुर्वन्तस्तस्य कर्माणि विहरिष्याम भारत ॥ १८ ॥

यानि यानि च कर्माणि तस्य वक्ष्यामहे वयम्।  
आसाद्य मत्स्यं तत् कर्म प्रब्रूत कुरुनन्दनाः ॥ १९ ॥

नरदेव कथं तस्य राष्ट्रे कर्म करिष्यसि।  
विराटनगरे साधो रंस्यसे केन कर्मणा ॥ २० ॥

मृदुर्वदान्यो ह्रीमांश्च धार्मिकः सत्यविक्रमः।  
राजंस्त्वमापदाऽऽकृष्टः किं करिष्यसि पाण्डव ॥ २१ ॥

न दुःखमुचितं किञ्चिद् राजन् वेद यथा जनः।  
स इमामापदं प्राप्य कथं घोरां तरिष्यसि ॥ २२ ॥

शृणुध्वं यत् करिष्यामि कर्म वै कुरुनन्दनाः।  
विराटमनुसम्प्राप्य राजानं पुरुषर्षभाः ॥ २३ ॥

सभास्तारो भविष्यामि तस्य राज्ञो महात्मनः।  
कङ्को नाम द्विजो भूत्वा मताक्षः प्रियदेवनः ॥ २४ ॥  
वैदूर्यान्‌ काञ्चनान्‌ दान्तान् फलैर्ज्योतीरसैः सह।  
कृष्णाल्ँलोहितवर्णांश्च निर्वर्त्स्यामि मनोरमान् ॥ २५ ॥

विराटराजं रमयन् सामात्यं सहबान्धवम्।  
न च मां वेत्स्यते कश्चित् तोषयिष्ये च तं नृपम्॥२६॥

आसं युधिष्ठिरस्याहं पुरा प्राणसमः सखा।  
इति वक्ष्यामि राजानं यदि मां सोऽनुयोक्ष्यते ॥ २७ ॥

इत्येतद् वो मयाऽऽख्यातं विहरिष्याम्यहं यथा।

एवं निर्दिश्य चात्मानं भीमसेनमुवाच ह॥

भीमसेन कथं कर्म मात्स्यराष्ट्रे करिष्यसि॥  
हत्वा क्रोधवशांस्तत्र पर्वते गन्धमादने।  
यक्षान् क्रोधाभिताम्राक्षान् राक्षसांश्चापि पौरुषान्।  
प्रादाः पाञ्चालकन्यायै पद्मानि सुबहून्यपि॥

बकं राक्षसराजानं भीषणं पुरुषादकम्।  
जघ्निवानसि कौन्तेय ब्राह्मणार्थमरिंदम ॥  
क्षेमा चाभयसंवीता ह्येकचक्रा त्वया कृता॥

हिडिम्बं च महावीर्यं किर्मीरं चैव राक्षसम्।  
त्वया हत्वा महाबाहो वनं निष्कण्टकं कृतम्॥

आपदं चापि सम्प्राप्ता द्रौपदी चारुहासिनी।  
जटासुरवधं कृत्वा त्वया च परिमोक्षिता॥  
मत्स्यराजान्तिके तात वीर्यपूर्णोऽत्यमर्षणः ।)  
वृकोदर विराटे त्वं रंस्यसे केन हेतुना ॥ २८ ॥