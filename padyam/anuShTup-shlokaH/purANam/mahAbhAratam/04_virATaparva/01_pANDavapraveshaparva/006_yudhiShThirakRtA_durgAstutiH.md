+++
title_full = "006 युधिष्ठिरद्वारा दुर्गादेवीकी स्तुति और देवीका प्रत्यक्ष प्रकट होकर उन्हें वर देना"
title = "००६ युधिष्ठिरकृता दुर्गास्तुतिः"

+++


विराटनगरं रम्यं गच्छमानो युधिष्ठिरः।  
अस्तुवन्मनसा देवीं दुर्गां त्रिभुवनेश्वरीम् ॥ १ ॥

यशोदागर्भसम्भूतां नारायणवरप्रियाम् ।  
नन्दगोपकुले जातां मङ्गल्यां कुलवर्धिनीम् ॥ २ ॥  
कंसविद्रावणकरीमसुराणां क्षयंकरीम् ।  
शिलातटविनिक्षिप्तामाकाशं प्रति गामिनीम् ॥ ३ ॥  
वासुदेवस्य भगिनीं दिव्यमाल्यविभूषिताम् ।  
दिव्याम्बरधरां देवीं खड्‌गखेटकधारिणीम् ॥ ४ ॥

भारावतरणे पुण्ये ये स्मरन्ति सदाशिवाम्।  
तान् वै तारयसे पापात् पङ्के गामिव दुर्बलाम् ॥ ५ ॥

स्तोतुं प्रचक्रमे भूयो विविधैः स्तोत्रसम्भवैः।  
आमन्त्र्य दर्शनाकाङ्क्षी राजा देवीं सहानुजः ॥ ६ ॥  
नमोऽस्तु वरदे कृष्णे कुमारि ब्रह्मचारिणि।  
बालार्कसदृशाकारे पूर्णचन्द्रनिभानने ॥ ७ ॥

चतुर्भुजे चतुर्वक्त्रे पीनश्रोणिपयोधरे ।  
मयूरपिच्छवलये केयूराङ्गदधारिणि ।  
भासि देवि यथा पद्मा नारायणपरिग्रहः ॥ ८ ॥  
स्वरूपं ब्रह्मचर्यं च विशदं गगनेश्वरी।  
कृष्णच्छविसमा कृष्णा संकर्षणसमानना ॥ ९ ॥

बिभ्रती विपुलौ बाहू शक्रध्वजसमुच्छ्रयौ।  
पात्री च पङ्कजी घण्टी स्त्रीविशुद्धा च या भुवि॥१०॥  
पाशं धनुर्महाचक्रं विविधान्यायुधानि च।  
कुण्डलाभ्यां सुपूर्णाभ्यां कर्णाभ्यां च विभूषिता ॥ ११ ॥  
चन्द्रविस्पर्द्धिना देवि मुखेन त्वं विराजसे।  
मुकुटेन विचित्रेण केशबन्धेन शोभिना ॥ १२ ॥  
भुजङ्गाभोगवासेन श्रोणिसूत्रेण राजता ।  
विभ्राजसे चाबद्धेन भोगेनेवेह मन्दरः ॥ १३ ॥

ध्वजेन शिखिपिच्छानामुच्छ्रितेन विराजसे ।  
कौमारं व्रतमास्थाय त्रिदिवं पावितं त्वया ॥ १४ ॥

तेन त्वं स्तूयसे देवि त्रिदशैः पूज्यसेऽपि च।  
त्रैलोक्यरक्षणार्थाय महिषासुरनाशिनि ।  
प्रसन्ना मे सुरश्रेष्ठे दयां कुरु शिवा भव ॥ १५ ॥

जया त्वं विजया चैव संग्रामे च जयप्रदा।  
ममापि विजयं देहि वरदा त्वं च साम्प्रतम् ॥ १६ ॥

विन्ध्ये चैव नगश्रेष्ठे तव स्थानं हि शाश्वतम्।  
कालि कालि महाकालि खड्‌गखट्‌वाङ्गधारिणि ॥ १७ ॥

कृतानुयात्रा भूतैस्त्वं वरदा कामचारिणि।  
भारावतारे ये च त्वां संस्मरिष्यन्ति मानवाः ॥ १८ ॥  
प्रणमन्ति च ये त्वां हि प्रभाते तु नरा भुवि।  
न तेषां दुर्लभं किंचित् पुत्रतो धनतोऽपि वा ॥ १९ ॥

दुर्गात् तारयसे दुर्गे तत् त्वं दुर्गा स्मृता जनैः।  
कान्तारेष्ववसन्नानां मग्नानां च महार्णवे ॥ २० ॥  
दस्युभिर्वा निरुद्धानां त्वं गतिः परमा नृणाम्।  
जलप्रतरणे चैव कान्तारेष्वटवीषु च ॥ २१ ॥  
ये स्मरन्ति महादेवि न च सीदन्ति ते नराः।  
त्वं कीर्तिः श्रीर्धृतिः सिद्धिर्ह्रोर्विद्या संततिर्मतिः ॥ २२ ॥  
संध्या रात्रिः प्रभा निद्रा ज्योत्स्ना कान्तिः क्षमा दया।  
नृणां च बन्धनं मोहं पुत्रनाशं धनक्षयम् ॥ २३ ॥  
व्याधिं मृत्युं भयं चैव पूजिता नाशयिष्यसि।  
सोऽहं राज्यात् परिभ्रष्टः शरणं त्वां प्रपन्नवान् ॥ २४ ॥

प्रणतश्च यथा मूर्ध्ना तव देवि सुरेश्वरि।  
त्राहि मां पद्मपत्राक्षि सत्ये सत्या भवस्व नः ॥ २५ ॥

शरणं भव मे दुर्गे शरण्ये भक्तवत्सले।  
एवं स्तुता हि सा देवी दर्शयामास पाण्डवम् ॥ २६ ॥  
उपगम्य तु राजानमिदं वचनमब्रवीत्।

शृणु राजन् महाबाहो मदीयं वचनं प्रभो ॥ २७ ॥  
भविष्यत्यचिरादेव संग्रामे विजयस्तव ।  
मम प्रसादान्निर्जित्य हत्वा कौरववाहिनीम् ॥ २८ ॥  
राज्यं निष्कपटकं कृत्वा भोक्ष्यसे मेदिनीं पुनः।  
भ्रातृभिःसहितो राजन् प्रीतिं प्राप्स्यसि पुष्कलाम् ॥ २९ ॥

मत्प्रसादाच्च ते सौख्यमारोग्यं च भविष्यति।  
ये च संकीर्तयिष्यन्ति लोके विगतकल्मषाः ॥ ३० ॥  
तेषां तुष्टा प्रदास्यामि राज्यमायुर्वपुः सुतम्।  
प्रवासे नगरे चापि संग्रामे शत्रुसंकटे ॥ ३१ ॥  
अटव्यां दुर्गकान्तारे सागरे गहने गिरौ।  
ये स्मरिष्यन्ति मां राजन् यथाहं भवता स्मृता ॥ ३२ ॥  
न तेषां दुर्लभं किंचिदस्मिल्ँलोके भविष्यति।  
इदं स्तोत्रवरं भक्त्या शृणुयाद् वा पठेत वा ॥ ३३ ॥  
तस्य सर्वाणि कार्याणि सिद्धिं यास्यन्ति पाण्डवाः।  
मत्प्रसादाच्च वः सर्वान् विराटनगरे स्थितान् ॥ ३४ ॥  
न प्रज्ञास्यन्ति कुरवो नरा वा तन्निवासिनः।  
इत्युक्त्वा वरदा देवी युधिष्ठिरमरिंदमम्।  
रक्षां कृत्वा च पाण्डूनां तत्रैवान्तरधीयत ॥ ३५ ॥