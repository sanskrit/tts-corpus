+++
title_full = "009 द्रौपदीका सैरन्ध्रीके वेशमें विराटके रनिवासमें जाकर रानी सुदेष्णासे वार्तालाप करना और वहाँ निवास पाना"
title = "००९ द्रौपदी - सुदेष्णासंवादः"

+++


ततः केशान् समुत्क्षिप्य वेल्लिताग्राननिन्दितान्।  
कृष्णान् सूक्ष्मान् मृदून् दीर्घान् समुद्‌ग्रथ्य शुचिस्मिता ॥ १ ॥  
जुगूहे दक्षिणे पार्श्वे मृदूनसितलोचना।  
वासश्च परिधायैकं कृष्णा सुमलिनं महत् ॥ २ ॥  
कृत्वा वेषं च सैरन्ध्र्यास्ततो व्यचरदार्तवत्।

तां नराः परिधावन्तीं स्त्रियश्च समुपाद्रवन् ॥ ३ ॥  
अपृच्छंश्चैव तां दृष्ट्‌वा का त्वं किं च चिकीर्षसि।

सा तानुवाच राजेन्द्र सैरन्ध्र्यहमिहागता ॥ ४ ॥  
कर्म चेच्छामि वै कर्तुं तस्य यो मां युयुक्षति।  
तस्या रूपेण वेषेण श्लक्ष्णया च तथा गिरा।  
न श्रद्दधत तां दासीमन्नहेतोरुपस्थिताम् ॥ ५ ॥

विराटस्य तु कैकेयी भार्या परमसम्मता।  
आलोकयन्ती ददृशे प्रासादाद् द्रुपदात्मजाम् ॥ ६ ॥

सा समीक्ष्य तथारूपामनाथामेकवाससम् ।  
समाहूयाब्रवीद् भद्रे का त्वं किं च चिकीर्षसि ॥ ७ ॥

सा तामुवाच राजेन्द्र सैरन्ध्र्यहमुपागता।  
कर्म चेच्छाम्यहं कर्तुं तस्य यो मां युयुक्षति ॥ ८ ॥

नैवंरूपा भवन्त्येव यथा वदसि भामिनि।  
प्रेषयन्तीव वै दासीर्दासांश्च विविधान् बहुन् ॥ ९ ॥

नोच्चगुल्फा संहतोरुस्त्रिगम्भीरा षडुन्नता ।  
रक्ता पञ्चसु रक्तेषु हंसगद्गदभाषिणी ॥ १० ॥  
सुकेशी सुस्तनी श्यामा पीनश्रोणिपयोधरा।  
तेन तेनैव सम्पन्ना काश्मीरीव तुरङ्गमी ॥ ११ ॥  
अरालपक्ष्मनयना बिम्बोष्ठी तनुमध्यमा ।  
कम्बुग्रीवा गूढशिरा पूर्णचन्द्रनिभानना ॥ १२ ॥

शारदोत्पलपत्राक्ष्या शारदोत्पलगन्धया ।  
शारदोत्पलसेविन्या रूपेण सदृशी श्रिया ॥ १३ ॥

का त्वं ब्रूहि यथा भद्रे नासि दासी कथंचन।  
यक्षी वा यदि वा देवी गन्धर्वी यदि वाप्सराः॥१४॥  
देवकन्या भुजङ्गी वा नगरस्याथ देवता।  
विद्याधरी किन्नरी वा यदि वा रोहिणी स्वयम् ॥ १५ ॥

अलम्बुषा मिश्रकेशी पुण्डरीकाथ मालिनी।  
इन्द्राणी वारुणी वा त्वं त्वष्टुर्धातुः प्रजापतेः।  
देव्यो देवेषु विख्यातास्तासां त्वं कतमा शुभे ॥ १६ ॥

नास्मि देवी न गन्धर्वी नासुरी न च राक्षसी।  
सैरन्ध्री तु भुजिष्यास्मि सत्यमेतद् ब्रवीमि ते ॥ १७ ॥

केशान् जानाम्यहं कर्तुं पिंषे साधु विलेपनम्।  
मल्लिकोत्पलपद्मानां चम्पकानां तथा शुभे ॥ १८ ॥  
ग्रथयिष्ये विचित्राश्च स्रजः परमशोभनाः।

आराधयं सत्यभामां कृष्णस्य महिषीं प्रियाम् ॥ १९ ॥  
कृष्णां च भार्यां पाण्डूनां कुरूणामेकसुन्दरीम्।

तत्र तत्र चराम्येवं लभमाना सुभोजनम् ॥ २० ॥  
वासांसि यावन्ति लभे तावत् तावद् रमे तथा।  
मालिनीत्येव मे नाम स्वयं देवी चकार सा।  
साहमद्यागता देवि सुदेष्णे त्वन्निवेशनम् ॥ २१ ॥

मूर्ध्नि त्वां वासयेयं वै संशयो मे न विद्यते।  
न चेदिच्छति राजा त्वां गच्छेत् सर्वेण चेतसा ॥ २२ ॥

स्त्रियो राजकुले याश्च याश्चेमा मम वेश्मनि।  
प्रसक्तास्त्वां निरीक्षन्ते पुमांसं कं न मोहयेः ॥ २३ ॥

वृक्षांश्चावस्थितान् पश्य य इमे मम वेश्मनि।  
तेऽपि त्वां संनमन्तीव पुमांसं कं न मोहयेः ॥ २४ ॥

राजा विराटः सुश्रोणि दृष्ट्‌वा वपुरमानुषम्।  
विहाय मां वरारोहे गच्छेत् सर्वेण चेतसा ॥ २५ ॥

यं हि त्वमनवद्याङ्गि तरलायतलोचने।  
प्रसक्तमभिवीक्षेथाः स कामवशगो भवेत् ॥ २६ ॥

यश्च त्वां सततं पश्येत् पुरुषश्चारुहासिनि।  
एवं सर्वानवद्याङ्गि स चानङ्गवशो भवेत् ॥ २७ ॥

अध्यारोहेद् यथा वृक्षान् वधायैवात्मनो नरः।  
राजवेश्मनि ते सुभ्रु गृहे तु स्यात् तथा मम॥२८॥

यथा च कर्कटी गर्भमाधत्ते मृत्युमात्मनः।  
तथाविधमहं मन्ये वासं तव शुचिस्मिते ॥ २९ ॥

नास्मि लभ्या विराटेन न चान्येन कदाचन।  
गन्धर्वाः पतयो मह्यं युवानः पञ्च भामिनि ॥ ३० ॥

पुत्रा गन्धर्वराजस्य महासत्त्वस्य कस्यचित्।  
रक्षन्ति ते च मां नित्यं दुःखाचारा तथा ह्यहम्॥३१॥

यो मे न दद्यादुच्छिष्टं न च पादौ प्रधावयेत्।  
प्रीणेरंस्तेन वासेन गन्धर्वाः पतयो मम ॥ ३२ ॥

यो हि मां पुरुषो गृद्ध्येद् यथान्याः प्राकृताः स्त्रियः।  
तामेव निवसेद् रात्रिं प्रविश्य च परां तनुम् ॥ ३३ ॥

न चाप्यहं चालयितुं शक्या केनचिदङ्गने।  
दुःखशीला हि गन्धर्वास्ते च मे बलिनः प्रियाः ॥ ३४ ॥  
प्रच्छन्नाश्चापि रक्षन्ति ते मां नित्यं शुचिस्मिते।

एवं त्वां वासयिष्यामि यथा त्वं नन्दिनीच्छसि ॥ ३५ ॥  
न च पादौ न चोच्छिष्टं स्प्रक्ष्यसि त्वं कथंचन।

एवं कृष्णा विराटस्य भार्यया परिसान्त्विता ॥ ३६ ॥  
उवास नगरे तस्मिन् पतिधर्मवती सती।  
न चैनां वेद तत्रान्यस्तत्त्वेन जनमेजय ॥ ३७ ॥