+++
title_full = "002 भीमसेन और अर्जुनद्वारा विराटनगरमें किये जानेवाले अपने अनुकूल कार्योंका निर्देश"
title = "००२ भीमार्जुनयोः कार्यनिर्देशः"

+++


पौरोगवो ब्रुवाणोऽहं बल्लवो नाम भारत।  
उपस्थास्यामि राजानं विराटमिति मे मतिः ॥ १ ॥

सूपानस्य करिष्यामि कुशलोऽस्मि महानसे।  
कृतपूर्वाणि यान्यस्य व्यञ्जनानि सुशिक्षितैः ॥ २ ॥  
तान्यप्यभिभविष्यामि प्रीतिं संजनयन्नहम् ।

आहरिष्यामि दारूणां निचयान् महतोऽपि च ॥ ३ ॥  
यत् प्रेक्ष्य विपुलं कर्म राजा संयोक्ष्यते स माम्।  
अमानुषाणि कुर्वाणस्तानि कर्माणि भारत ॥ ४ ॥

राज्ञस्तस्य परे प्रेष्या मंस्यन्ते मां यथा नृपम्।  
भक्ष्यान्नरसपानानां भविष्यामि तथेश्वरः ॥ ५ ॥

द्विपा वा बलिनो राजन् वृषभा वा महाबलाः।  
विनिग्राह्या यदि मया निग्रहीष्यामि तानपि ॥ ६ ॥

ये च केचिन्नियोत्स्यन्ति समाजेषु नियोधकाः।  
तानहं हि नियोत्स्यामि रतिं तस्य विवर्धयन् ॥ ७ ॥

न त्वेतान् युद्ध्यमानान् वै हनिष्यामि कथञ्चन।  
तथैतान् पातयिष्यामि यथा यास्यन्ति न क्षयम् ॥ ८ ॥

आरालिको गोविकर्ता सूपकर्ता नियोधकः।  
आसं युधिष्ठिरस्याहमिति वक्ष्यामि पृच्छतः ॥ ९ ॥

आत्मानमात्मना रक्षंश्चरिष्यामि विशाम्पते ।  
इत्येतत् प्रतिजानामि विहरिष्याम्यहं यथा ॥ १० ॥

यमग्निर्ब्राह्मणो भूत्वा समागच्छन्नृणां वरम्।  
दिधक्षुः खाण्डवं दावं दाशार्हसहितं पुरा ॥ ११ ॥  
महाबलं महाबाहुमजितं कुरुनन्दनम् ।  
सोऽयं किं कर्म कौन्तेयः करिष्यति धनंजयः ॥ १२ ॥

योऽयमासाद्य तं दावं तर्पयामास पावकम्।  
विजित्यैकरथेनेन्द्रं हत्वा पन्नगराक्षसान् ॥ १३ ॥  
वासुकेः सर्पराजस्य स्वसारं हृतवांश्च यः।  
श्रेष्ठो यः प्रतियोधानां सोऽर्जुनः किं करिष्यति ॥ १४ ॥

सूर्यः प्रतपतां श्रेष्ठो द्विपदां ब्राह्मणो वरः।  
आशीविषश्च सर्पाणामग्निस्तेजस्विनां वरः ॥ १५ ॥  
आयुधानां वरं वज्रं ककुद्मी च गवां वरः।  
ह्रदानामुदधिः श्रेष्ठः पर्जन्यो वर्षतां वरः ॥ १६ ॥  
धृतराष्ट्रश्च नागानां हस्तिष्वैरावणो वरः।  
पुत्रः प्रियाणामधिको भार्या च सुहृदां वरा ॥ १७ ॥  
(गिरीणां प्रवरो मेरुर्देवानां मधुसूदनः।  
ग्रहाणां प्रवरश्चन्द्रः सरसां मानसं वरम्॥)  
यथैतानि विशिष्टानि जात्यां जात्यां वृकोदर।  
एवं युवा गुडाकेशः श्रेष्ठः सर्वधनुष्मताम् ॥ १८ ॥

सोऽयमिन्द्रादनवरो वासुदेवान्महाद्युतिः ।  
गाण्डीवधन्वा बीभत्सुः श्वेताश्वः किं करिष्यति ॥ १९ ॥

उषित्वा पञ्ज वर्षाणि सहस्राक्षस्य वेश्मनि।  
अस्त्रयोगं समासाद्य स्ववीर्यान्मानुषाद्भुतम् ।  
दिव्यान्यस्त्राणि चाप्तानि देवरूपेण भास्वता ॥ २० ॥

यं मन्ये द्वादशं रुद्रमादित्यानां त्रयोदशम्।  
वसूनां नवमं मन्ये ग्रहाणां दशमं तथा ॥ २१ ॥

यस्य बाहू समौ दीर्घौ ज्याघातकठिनत्वचौ।  
दक्षिणे चैव सव्ये च गवामिव वहः कृतः ॥ २२ ॥

हिमवानिव शैलानां समुद्रः सरितामिव।  
त्रिदशानां यथा शक्रो वसूनामिव हव्यवाट् ॥ २३ ॥  
मृगाणामिव शार्दूलो गरुडः पततामिव।  
वरः संनह्यमानानां सोऽर्जुनः किं करिष्यति ॥ २४ ॥

प्रतिज्ञां षण्ढकोऽस्मीति करिष्यामि महीपते।  
ज्याघातौ हि महान्तौ मे संवर्तुं नृप दुष्करौ ॥ २५ ॥  
वलयैश्छादयिष्यामि बाहू किणकृताविमौ ।

कर्णयोः प्रतिमुच्याहं कुण्डले ज्वलनप्रभे ॥ २६ ॥  
पिनद्धकम्बुः पाणिभ्यां तृतीयां प्रकृतिं गतः।  
वेणीकृतशिरा राजन् नाम्ना चैव बृहन्नला ॥ २७ ॥

पठन्नाख्यायिकाश्चैव स्त्रीभावेन पुनः पुनः।  
रमयिष्ये महीपालमन्यांश्चान्तःपुरे जनान् ॥ २८ ॥

गीतं नृत्यं विचित्रं च वादित्रं विविधं तथा।  
शिक्षयिष्याम्यहं राजन् विराटस्य पुरस्त्रियः ॥ २९ ॥

प्रजानां समुदाचारं बहु कर्म कृतं वदन्।  
छादयिष्यामि कौन्तेय माययाऽऽत्मानमात्मना ॥ ३० ॥

युधिष्ठिरस्य गेहे वै द्रौपद्याः परिचारिका।  
उषितास्मीति वक्ष्यामि पृष्टो राज्ञा च पाण्डव ॥ ३१ ॥

एतेन विधिना छन्नः कृतकेन यथानलः।  
विहरिष्यामि राजेन्द्र विराटभवने सुखम् ॥ ३२ ॥