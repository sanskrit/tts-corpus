+++
title_full = "011 अर्जुनका राजा विराटसे मिलना और राजाके द्वारा कन्याओंको नृत्य आदिकी शिक्षा देनेके लिये उनको नियुक्त करना"
title = "०११ अर्जुनेन नृत्यशिक्षाकार्यप्राप्तिः"

+++


अथापरोऽदृश्यत रूपसम्पदा  
स्त्रीणामलङ्कारधरो बृहत्पुमान् ।  
प्राकारवप्रे प्रतिमुच्य कुण्डले  
दीर्घे च कम्बूपरि हाटके शुभे ॥ १ ॥

बाहू च दीर्घान् प्रविकीर्य मूर्धजान्  
महाभुजो वारणतुल्यविक्रमः ।  
गतेन भूमिं प्रतिकम्पयंस्तदा  
विराटमासाद्य सभासमीपतः ॥ २ ॥

तं प्रेक्ष्य राजोपगतं सभातले  
व्याजात् प्रतिच्छन्नमरिप्रमाथिनम् ।  
विराजमानं परमेण वर्चसा  
सुतं महेन्द्रस्य गजेन्द्रविक्रमम् ॥ ३ ॥  
सर्वानपृच्छच्च सभानुचारिणः  
कुतोऽयमायाति पुरा न मे श्रुतः।  
न चैनमूचुर्विदितं तदा नराः  
सविस्मयं वाक्यमिदं नृपोऽब्रवीत् ॥ ४ ॥

सत्त्वोपपन्नः पुरुषोऽमरोपमः  
श्यामो युवा वारणयूथपोपमः ।  
आमुच्य कम्बूपरि हाटके शुभे  
विमुच्य वेणीमपिनह्य कुण्डले ॥ ५ ॥  
स्रग्वी सुकेशः परिधाय चान्यथा  
शुशोभ धन्वी कवची शरी यथा।  
आरुह्य यानं परिधावतां भवान्  
सुतैः समो मे भव वा मया समः ॥ ६ ॥

वृद्धो ह्यहं वै परिहारकामः  
सर्वान् मत्स्यांस्तरसा पालयस्व ।  
नैवंविधाः क्लीबरूपा भवन्ति  
कथंचनेति प्रतिभाति मे मनः ॥ ७ ॥

वेणीं प्रकुर्यां रुचिरे च कुण्डले  
तथा स्रजः प्रावरणानि संहरे।  
स्नानं चरेयं विमृजे च दर्पणं  
विशेषकेष्वेव च कौशलं मम॥  
क्लीबेषु बालेषु जनेषु नर्तने  
शिक्षाप्रदानेषु च योग्यता मम।  
करोमि वेणीषु च पुष्पपूरणं  
न मे स्त्रियः कर्मणि कौशलाधिकाः॥

तमब्रवीत् प्रांशुमुदीक्ष्य विस्मितो  
विराटराजोपसृतं महायशाः ॥

नार्हस्तु वेषोऽयमनूर्जितस्ते  
नापुंस्त्वमर्हो नरदेवसिंह ।  
तवैष वेशोऽशुभवेषभूषणै-  
र्विभूषितो भूतपतेरिव प्रभो ॥  
विभाति भानोरिव रश्मिमालिनो  
घनावरुद्धे गगने घनैरिव ।  
धनुर्हि मन्ये तव शोभयेद् भुजौ  
तथा हि पीनावतिमात्रमायतौ ॥)

गायामि नृत्याम्यथ वादयामि  
भद्रोऽस्मि नृत्ये कुशलोऽस्मि गीते।  
त्वमुत्तरायै प्रदिशस्व मां स्वयं  
भवामि देव्या नरदेव नर्तकः ॥ ८ ॥

इदं तु रूपं मम येन किं तव  
प्रकीर्तयित्वा भृशशोकवर्धनम् ।  
बृहन्नलां मां नरदेव विद्धि  
सुतं सुतां वा पितृमातृवर्जिताम् ॥ ९ ॥

ददामि ते हन्त वरं बृहन्नले  
सुतां च मे नर्तय याश्च तादृशीः।  
इदं तु ते कर्म समं न मे मतं  
समुद्रनेमिं पृथिवीं त्वमर्हसि ॥ १० ॥

बृहन्नलां तामभिवीक्ष्य मत्स्यराट्  
कलासु नृत्येषु तथैव वादिते।  
सम्मन्त्र्य राजा विविधैः स्वमन्त्रिभिः  
परीक्ष्य चैनं प्रमदाभिराशु वै ॥ ११ ॥  
अपुंस्त्वमप्यस्य निशम्य च स्थिरं  
ततः कुमारीपुरमुत्ससर्ज तम् ।

स शिक्षयामास च गीतवादितं  
सुतां विराटस्य धनंजयः प्रभुः ॥ १२ ॥  
सखीश्च तस्याः परिचारिकास्तथा  
प्रियश्च तासां स बभूव पाण्डवः ॥ १३ ॥  
तथा स सत्रेण धनंजयो वसन्  
प्रियाणि कुर्वन् सह ताभिरात्मवान्।  
तथा च तं तत्र न जज्ञिरे जना  
बहिश्चरा वाप्यथ चान्तरेचराः ॥ १४ ॥