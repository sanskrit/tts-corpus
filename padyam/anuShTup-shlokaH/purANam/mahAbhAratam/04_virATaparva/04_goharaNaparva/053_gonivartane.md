+++
title_full = "053 अर्जुनका दुर्योधनकी सेनापर आक्रमण करके गौओंको लौटा लेना"
title = "०५३ गोनिवर्तने"

+++


तथा व्यूढेष्वनीकेषु कौरवेयेषु भारत।  
उपायादर्जुनस्तूर्णं रथघोषेण नादयन् ॥ १ ॥  
ददृशुस्ते ध्वजाग्रं वै शुश्रुवुश्च महास्वनम्।  
दोधूयमानस्य भृशं गाण्डीवस्य च निःस्वनम् ॥ २ ॥

ततस्तु सर्वमालोक्य द्रोणो वचनमब्रवीत्।  
महारथमनुप्राप्तं दृष्ट्वा गाण्डीवधन्विनम् ॥ ३ ॥

एतद् ध्वजाग्रं पार्थस्य दूरतः सम्प्रकाशते।  
एष घोषः स रथजो रोरवीति च वानरः ॥ ४ ॥

एष तिष्ठन् रथश्रेष्ठे रथे च रथिनां वरः।  
उत्कर्षति धनुःश्रेष्ठं गाण्डीवमशनिस्वनम् ॥ ५ ॥

इमौ च बाणौ सहितौ पादयोर्मे व्यवस्थितौ।  
अपरौ चाप्यतिक्रान्तौ कर्णौ संस्पृश्य मे शरौ ॥ ६ ॥

निरुष्य हि वने वासं कृत्वा कर्मातिमानुषम्।  
अभिवादयते पार्थः श्रोत्रे च परिपृच्छति ॥ ७ ॥

चिरदृष्टोऽयमस्माभिः प्रज्ञावान् बान्धवप्रियः ।  
अतीव ज्वलितो लक्ष्म्या पाण्डुपुत्रो धनंजयः ॥ ८ ॥

रथी शरी चारुतली निषङ्गी  
शङ्खी पताकी कवची किरीटी।  
खड्गी च धन्वी च विभाति पार्थः  
शिखी वृतः स्रुग्भिरिवाज्यसिक्तः ॥ ९ ॥

तमदूरमुपायान्तं दृष्ट्वा पाण्डवमर्जुनम् ।  
नारयः प्रेक्षितुं शेकुस्तपन्तं हि यथा रविम्॥

इषुपाते च सेनाया हयान् संयच्छ सारथे।  
यावत्‌ समीक्षे सैन्येऽस्मिन्‌ क्वासौ कुरुकुलाधमः ॥ १० ॥  
सर्वानेताननादृत्य दृष्ट्वा तमतिमानिनम् ।  
तस्य मुर्ध्नि पतिष्यामि तत एते पराजिताः ॥ ११ ॥

एष व्यवस्थितो द्रोणो द्रौणिश्च तदनन्तरम्।  
भीष्मः कृपश्च कर्णश्च महेष्वासाः समागताः ॥ १२ ॥

राजानं नात्र पश्यामि गाः समादाय गच्छति।  
दक्षिणं मार्गमास्थाय शङ्के जीवपरायणः ॥ १३ ॥

उत्सृजैतद् रथानीकं गच्छ यत्र सुयोधनः।  
तत्रैव योत्स्ये वैराटे नास्ति युद्धं निरामिषम्।  
तं जित्वा विनिवर्तिष्ये गाः समादाय वै पुनः ॥ १४ ॥

एवमुक्तः स वैराटिर्हयान् संयम्य यत्नतः।  
नियम्य च ततो रश्मीन् यत्र ते कुरुपुङ्गवाः।  
अचोदयत् ततो वाहान् यत्र दुर्योधनो गतः ॥ १५ ॥

उत्सृज्य रथवंशं तु प्रयाते श्वेतवाहने।  
अभिप्रायं विदित्वा च कृपो वचनमब्रवीत् ॥ १६ ॥

नैषोऽन्तरेण राजानं बीभत्सुः स्थातुमिच्छति।  
तस्य पार्ष्णिं ग्रहीष्यामो जवेनाभिप्रयास्यतः ॥ १७ ॥

न ह्येनमतिसंक्रुद्धमेको युध्येत संयुगे।  
अन्यो देवात्‌ सहस्राक्षात्‌ कृष्णाद् वा देवकीसुतात्।  
आचार्याच्च सपुत्राद् वा भारद्वाजान्महारथात् ॥ १८ ॥

किं नो गावः करिष्यन्ति धनं वा विपुलं तथा।  
दुर्योधनः पार्थजले पुरा नौरिव मज्जति ॥ १९ ॥

तथैव गत्वा बीभत्सुर्नाम विश्राव्य चात्मनः।  
शलभैरिव तां सेनां शरैः शीघ्रमवाकिरत् ॥ २० ॥

कीर्यमाणाः शरौघैस्तु योधास्ते पार्थचोदितैः।  
नापश्यन्नावृतां भूमिं नान्तरिक्षं च पत्रिभिः ॥ २१ ॥

तेषामापततां युद्धे नापयानेऽभवन्मतिः ।  
शीघ्रत्वमेव पार्थस्य पूजयन्ति स्म चेतसा ॥ २२ ॥

ततः शङ्खं प्रदध्मौ स द्विषतां लोमहर्षणम्।  
विस्फार्य च धनुःश्रेष्ठं ध्वजे भूतान्यचोदयत् ॥ २३ ॥

तस्य शङ्खस्य शब्देन रथनेमिस्वनेन च।  
गाण्डीवस्य च घोषेण पृथिवी समकम्पत ॥ २४ ॥  
अमानुषाणां भूतानां तेषां च ध्वजवासिनाम्।  
ऊर्ध्वं पुच्छान् विधुन्वाना रेभमाणाः समन्ततः।  
गावः प्रतिन्यवर्तन्त दिशमास्थाय दक्षिणाम् ॥ २५ ॥