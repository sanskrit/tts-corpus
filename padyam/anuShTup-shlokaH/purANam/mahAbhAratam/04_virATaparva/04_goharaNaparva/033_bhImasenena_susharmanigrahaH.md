+++
title_full = "033 सुशर्माका विराटको पकड़कर ले जाना, पाण्डवोंके प्रयत्नसे उनका छुटकारा, भीमद्वारा सुशर्माका निग्रह और युधिष्ठिरका अनुग्रह करके उसे छोड़ देना"
title = "०३३ भीमसेनेन सुशर्मनिग्रहः"

+++


तमसाभिप्लुते लोके रजसा चैव भारत।  
अतिष्ठन् वै मुहूर्तं तु व्यूढानीकाः प्रहारिणः ॥ १ ॥

ततोऽन्धकारं प्रणुदन्नुदतिष्ठत चन्द्रमाः ।  
कुर्वाणो विमलां रात्रिं नन्दयन् क्षत्रियान् युधि ॥ २ ॥

ततः प्रकाशमासाद्य पुनर्युद्धमवर्तत ।  
घोररूपं ततस्ते स्म नावैक्षन्त परस्परम् ॥ ३ ॥

ततः सुशर्मा त्रैगर्तः सह भ्रात्रा यवीयसा।  
अभ्यद्रवन्मत्स्यराजं रथव्रातेन सर्वशः ॥ ४ ॥

ततो रथाभ्यां प्रस्कन्द्य भ्रातरौ क्षत्रियर्षभौ।  
गदापाणी सुसंरब्धौ समभ्यद्रवतां रथान् ॥ ५ ॥

(मत्ताविव वृषावेतौ गजाविव मदोद्धतौ।  
सिंहाविव गजग्राहौ शक्रवृत्राविवोत्थितौ ॥  
उभौ तुल्यबलोत्साहावुभौ तुल्यपराक्रमौ ।  
उभौ तुल्यास्त्रविदुषावुभौ युद्धविशारदौ ॥)

तथैव तेषां तु बलानि तानि  
क्रुद्धान्यथान्योन्यमभिद्रवन्ति ।  
गदासिखड्‌गैश्च परश्वधैश्च  
प्रासैश्च तीक्ष्णाग्रसुपीतधारैः ॥ ६ ॥

बलं तु मत्स्यस्य बलेन राजा  
सर्वं त्रिगर्ताधिपतिः सुशर्मा ।  
प्रमथ्य जित्वा च प्रसह्य मत्स्यं  
विराटमोजस्विनमभ्यधावत् ॥ ७ ॥  
तौ निहत्य पृथग् धुर्यावुभौ तौ पार्ष्णिसारथी।  
विरथं मत्स्यराजानं जीवग्राहमगृह्णताम् ॥ ८ ॥

तमुन्मथ्य सुशर्माथ युवतीमिव कामुकः।  
स्यन्दनं स्वं समारोप्य प्रययौ शीघ्रवाहनः ॥ ९ ॥

तस्मिन् गृहीते विरथे विराटे बलवत्तरे।  
प्राद्रवन्त भयान्मत्स्यास्त्रिगर्तैरर्दिता भृशम् ॥ १० ॥

तेषु संत्रस्यमानेषु कुन्तीपुत्रो युधिष्ठिरः।  
प्रत्यभाषन्महाबाहुं भीमसेनमरिंदमम् ॥ ११ ॥

मत्स्यराजः परामृष्टस्त्रिगर्तेन सुशर्मणा ।  
तं मोचय महाबाहो न गच्छेद् द्विषतां वशम् ॥ १२ ॥

उषिताः स्म सुखं सर्वे सर्वकामैः सुपूजिताः।  
भीमसेन त्वया कार्या तस्य वासस्य निष्कृतिः ॥ १३ ॥

अहमेनं परित्रास्ये शासनात् तव पार्थिव।  
पश्य मे सुमहत् कर्म युध्यतः सह शत्रुभिः ॥ १४ ॥

स्वबाहुबलमाश्रित्य तिष्ठ त्वं भ्रातृभिः सह।  
एकान्तमाश्रितो राजन् पश्य मेऽद्य पराक्रमम् ॥ १५ ॥

सुस्कन्धोऽयं महावृक्षो गदारूप इव स्थितः।  
अहमेनमपारुज्य द्रावयिष्यामि शात्रवान् ॥ १६ ॥

तं मत्तमिव मातङ्गं वीक्षमाणं वनस्पतिम्।  
अब्रवीद् भ्रातरं वीरं धर्मराजो युधिष्ठिरः ॥ १७ ॥

मा भीम साहसं कार्षीस्तिष्ठत्वेष वनस्पतिः।  
मा त्वां वृक्षेण कर्माणि कुर्वाणमतिमानुषम् ॥ १८ ॥  
जनाः समवबुध्येरन् भीमोऽयमिति भारत।  
अन्यदेवायुधं किंचित् प्रतिपद्यस्व मानुषम् ॥ १९ ॥

चापं वा यदि वा शक्तिं निस्त्रिंशं वा परश्वधम्।  
यदेव मानुषं भीम भवेदन्यैरलक्षितम् ॥ २० ॥  
तदेवायुधमादाय मोक्षयाशु महीपतिम् ।  
यमौ च चक्ररक्षौ ते भवितारौ महाबलौ ॥ २१ ॥  
सहिताः समरे तत्र मत्स्यराजं परीप्सत।

एवमुक्तस्तु वेगेन भीमसेनो महाबलः ॥ २२ ॥  
गृहीत्वा तु धनुः श्रेष्ठं जवेन सुमहाजवः।  
व्यमुञ्चच्छरवर्षाणि सतोय इव तोयदः ॥ २३ ॥

तं भीमो भीमकर्माणं सुशर्माणमथाद्रवत्।  
विराटं समवीक्ष्यैनं तिष्ठ तिष्ठेति चावदत् ॥ २४ ॥

सुशर्मा चिन्तयामास कालान्तकयमोपमम् ।  
तिष्ठ तिष्ठेति भाषन्तं पृष्ठतो रथपुङ्गवः।  
पश्यतां सुमहत् कर्म महद् युद्धमुपस्थितम् ॥ २५ ॥

परावृत्तो धनुर्गृह्य सुशर्मा भ्रातृभिः सह।  
निमेषान्तरमात्रेण भीमसेनेन ते रथाः ॥ २६ ॥  
रथानां च गजानां च वाजिनां च ससादिनाम्।  
सहस्रशतसङ्घाताः शूराणामुग्रधन्विनाम् ॥ २७ ॥  
पातिता भीमसेनेन विराटस्य समीपतः।  
पत्तयो निहतास्तेषां गदां गृह्य महात्मना ॥ २८ ॥

तद् दृष्ट्वा तादृशं युद्धं सुशर्मा युद्धदुर्मदः।  
चिन्तयामास मनसा किं शेषं हि बलस्य मे।  
अपरो दृश्यते सैन्ये पुरा मग्नो महाबले ॥ २९ ॥

आकर्णपूर्णेन तदा धनुषा प्रत्यदृश्यत।  
सुशर्मा सायकांस्तीक्ष्णान् क्षिपते च पुनः पुनः ॥ ३० ॥  
ततः समस्तास्ते सर्वे तुरगानभ्यचोदयन्।  
दिव्यमस्त्रं विकुर्वाणास्त्रिगर्तान् प्रत्यमर्षणाः ॥ ३१ ॥

तान्‌ निवृत्तरथान्‌ दृष्ट्वा पाण्डवान् सा महाचमूः।  
वैराटिः परमक्रुद्धो युयुधे परमाद्भुतम् ॥ ३२ ॥

सहस्रमवधीत् तत्र कुन्तीपुत्रो युधिष्ठिरः।  
भीमः सप्त सहस्राणि यमलोकमदर्शयत् ॥ ३३ ॥

नकुलश्चापि सप्तैव शतानि प्राहिणोच्छरैः।  
शतानि त्रीणि शूराणां सहदेवः प्रतापवान् ॥ ३४ ॥  
युधिष्ठिरसमादिष्टो निजघ्ने पुरुषर्षभः ।

ततोऽभ्यपतदत्युग्रः सुशर्माणमुदायुधः ॥ ३५ ॥  
हत्वा तां महतीं सेनां त्रिगर्तानां महारथः।

ततो युधिष्ठिरो राजा त्वरमाणो महारथः ॥ ३६ ॥  
अभिपत्य सुशर्माणं शरैरभ्याहनद् भृशम्।

सुशर्मापि सुसंरब्धस्त्वरमाणो युधिष्ठिरम् ॥ ३७ ॥  
अविध्यन्नवभिर्बाणैश्चतुर्भिश्चतुरो हयान् ।

ततो राजन्नाशुकारी कुन्तीपुत्रो वृकोदरः ॥ ३८ ॥  
समासाद्य सुशर्माणमश्वानस्य व्यपोथयत् ।  
पृष्ठगोपांश्च तस्याथ हत्वा परमसायकैः ॥ ३९ ॥  
अथास्य सारथिं क्रुद्धो रथोपस्थादपातयत्।

चक्ररक्षश्च शूरो वै मदिराक्षोऽतिविश्रुतः ॥ ४० ॥  
समायाद् विरथं दृष्ट्‌वा त्रिगर्तं प्राहरत् तदा।

ततो विराटः प्रस्कन्द्य रथादथ सुशर्मणः ॥ ४१ ॥  
गदां तस्य परामृश्य तमेवाभ्यद्रवद् बली।  
स चचार गदापाणिर्वृद्धोऽपि तरुणो यथा ॥ ४२ ॥

पलायमानं त्रैगर्तं दृष्ट्‌वा भीमोऽभ्याभाषत।  
राजपुत्र निवर्तस्व न ते युक्तं पलायनम् ॥ ४३ ॥

अनेन वीर्येण कथं गास्त्वं प्रार्थयसे बलात्।  
कथं चानुचरांस्त्यक्त्वा शत्रुमध्ये विषीदसि ॥ ४४ ॥

इत्युक्तः स तु पार्थेन सुशर्मा रथयूथपः।  
तिष्ठ तिष्ठेति भीमं स सहसाऽभ्यद्रवद् बली ॥ ४५ ॥  
भीमस्तु भीमसंकाशो रथात् प्रस्कन्द्य पाण्डवः।  
प्राद्रवत् तूर्णमव्यग्रो जीवितेप्सुः सुशर्मणः ॥ ४६ ॥

तं भीमसेनो धावन्तमभ्यधावत वीर्यवान्।  
त्रिगर्तराजमादातुं सिंहः क्षुद्रमृगं यथा ॥ ४७ ॥

अभिद्रुत्य सुशर्माणं केशपक्षे परामृशत्।  
समुद्यम्य तु रोषात् तं निष्पिपेष महीतले ॥ ४८ ॥

पदा मूर्ध्नि महाबाहुः प्राहरद् विलपिष्यतः।  
तस्य जानुं ददौ भीमो जघ्ने चैनमरत्निना।  
स मोहमगमद् राजा प्रहारवरपीडितः ॥ ४९ ॥

तस्मिन् गृहीते विरथे त्रिगर्तानां महारथे।  
अभज्यत बलं सर्वं त्रैगर्तं तद् भयातुरम् ॥ ५० ॥

निवर्त्य गास्ततः सर्वाः पाण्डुपुत्रा महारथाः।  
अवजित्य सुशर्माणं धनं चादाय सर्वशः ॥ ५१ ॥

स्वबाहुबलसम्पन्ना ह्रीनिषेवा यतव्रताः ।  
विराटस्य महात्मानः परिक्लेशविनाशनाः ॥ ५२ ॥

स्थिताः समक्षं ते सर्वे त्वथ भीमोऽभ्यभाषत ॥ ५३ ॥  
नायं पापसमाचारो मत्तो जीवितुमर्हति।  
किं तु शक्यं मया कर्तुं यद् राजा सततं घृणी॥५४॥

गले गृहीत्वा राजानमानीय विवशं वशम्।  
तत एनं विचेष्टन्तं बद्‌ध्वा पार्थो वृकोदरः ॥ ५५ ॥  
रथमारोपयामास विसंज्ञं पांसुगुण्ठितम् ।

अभ्येत्य रणमध्यस्थमभ्यगच्छद् युधिष्ठिरम् ॥ ५६ ॥  
दर्शयामास भीमस्तु सुशर्माणं नराधिपम्।

प्रोवाच पुरुषव्याघ्रो भीममाहवशोभिनम् ॥ ५७ ॥  
तं राजा प्राहसद् दृष्ट्‌वा मुच्यतां वै नराधमः।  
एवमुक्तोऽब्रवीद् भीमः सुशर्माणं महाबलम् ॥ ५८ ॥

जीवितुं चेच्छसे मूढ हेतुं मे गदतः शृणु।  
दासोऽस्मीति त्वया वाच्यं संसत्सु च सभासु च ॥ ५९ ॥

एवं ते जीवितं दद्यामेष युद्धजितो विधिः।  
तमुवाच ततो ज्येष्ठो भ्राता सप्रणयं वचः ॥ ६० ॥

मुञ्च मुञ्चाधमाचारं प्रमाणं यदि ते वयम्।  
दासभावं गतो ह्येष विराटस्य महीपतेः।  
अदासो गच्छ मुक्तोऽसि मैवं कार्षीः कदाचन ॥ ६१ ॥