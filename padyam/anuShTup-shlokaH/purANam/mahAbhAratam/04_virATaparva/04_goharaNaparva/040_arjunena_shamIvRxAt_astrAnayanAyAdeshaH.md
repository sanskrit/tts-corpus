+++
title_full = "040 अर्जुनका उत्तरको शमीवृक्षसे अस्त्र उतारनेके लिये आदेश"
title = "०४० अर्जुनेन शमीवृक्षात् अस्त्रानयनायादेशः"

+++


तां शमीमुपसंगम्य पार्थो वैराटिमब्रवीत्।  
सुकुमारं समाज्ञाय संग्रामे नातिकोविदम् ॥ १ ॥

समादिष्टो मया क्षिप्रं धनूंष्यवहरोत्तर।  
नेमानि हि त्वदीयानि सोढुं शक्ष्यन्ति मे बलम्।  
भारं चापि गुरुं वोढुं कुञ्जरं वा प्रमर्दितुम् ॥ २ ॥  
मम वा बाहुविक्षेपं शत्रूनिह विजेष्यतः।

(नैभिः काममलं कर्तुं कर्म वैजयिकं त्विह।  
अतिसूक्ष्माणि ह्रस्वानि सर्वाणि च मृदूनि च।  
आयुधानि महाबाहो तवैतानि परंतप॥)  
तस्माद् भूमिंजयारोह शमीमेतां पलाशिनीम् ॥ ३ ॥

अस्यां हि पाण्डुपुत्राणां धनूंषि निहितान्युत।  
युधिष्ठिरस्य भीमस्य बीभत्सोर्यमयोस्तथा ॥ ४ ॥

ध्वजाः शराश्च शूराणां दिव्यानि कवचानि च।  
अत्र चैतन्महावीर्यं धनुः पार्थस्य गाण्डिवम् ॥ ५ ॥  
एकं शतसहस्रेण सम्मितं राष्ट्रवर्धनम्।  
व्यायामसहमत्यर्थं तृणराजसमं महत् ॥ ६ ॥

सर्वायुधमहामात्रं शत्रुसम्बाधकारकम् ।  
सुवर्णविकृतं दिव्यं श्लक्ष्णमायतमव्रणम् ॥ ७ ॥  
अलं भारं गुरुं वोढुं दारुणं चारुदर्शनम्।  
तादृशान्येव सर्वाणि बलवन्ति दृढानि च।  
युधिष्ठिरस्य भीमस्य बीभत्सोर्यमयोस्तथा ॥ ८ ॥