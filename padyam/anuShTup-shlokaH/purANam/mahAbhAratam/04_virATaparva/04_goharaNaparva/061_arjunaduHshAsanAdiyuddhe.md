+++
title_full = "061 अर्जुनका उत्तरकुमारको आस्थासन तथा अर्जुनसे दुःशासन आदिकी पराजय"
title = "०६१ अर्जुनदुःशासनादियुद्धे"

+++


ततो वैकर्तनं जित्वा पार्थो वैराटिमब्रवीत्।  
एतन्मां प्रापयानीकं यत्र तालो हिरण्मयः ॥ १ ॥

अत्र शान्तनवो भीष्मो रथेऽस्माकं पितामहः।  
काङ्क्षमाणो मया युद्धं तिष्ठत्यमरदर्शनः ॥ २ ॥

अथ सैन्यं महद् दृष्ट्वा रथनागहयाकुलम्।  
अब्रवीदुत्तरः पार्थमपविद्धः शरैर्भृशम् ॥ ३ ॥  
नाहं शक्ष्यामि वीरेह नियन्तुं ते हयोत्तमान्।  
विषीदन्ति मम प्राणा मनो विह्वलतीव मे ॥ ४ ॥

अस्त्राणामिव दिव्यानां प्रभावः सम्प्रयुज्यताम्।  
त्वया च कुरुभिश्चैव द्रवन्तीव दिशो दश ॥ ५ ॥

गन्धेन मूर्च्छितश्चाहं वसारुधिरमेदसाम् ।  
द्वैधीभूतं मनो मेऽद्य तव चैव प्रपश्यतः ॥ ६ ॥

अदृष्टपूर्वः शूराणां मया संख्ये समागमः।  
गदापातेन महता शङ्खानां निःस्वनेन च ॥ ७ ॥  
सिंहनादैश्च शूराणां गजानां बृंहितैस्तथा।  
गाण्डीवशब्देन भृशमशनिप्रतिमेन च ।  
श्रुतिः स्मृतिश्च मे वीर प्रणष्टा मूढचेतसः ॥ ८ ॥

अलातचक्रप्रतिमं मण्डलं सततं त्वया।  
व्याक्षिप्यमाणं समरे गाण्डीवं च प्रकर्षता।  
दृष्टिः प्रचलिता वीर हृदयं दीर्यतीव मे ॥ ९ ॥

वपुश्चोग्रं तव रणे क्रुद्धस्येव पिनाकिनः।  
व्यायच्छतस्तव भुजं दृष्ट्वा भीर्मे भवत्यपि ॥ १० ॥

नाददानं न संधानं न मुञ्चन्तं शरोत्तमान्।  
त्वामहं सम्प्रपश्यामि पश्यन्नपि न चेतनः ॥ ११ ॥

अवसीदन्ति मे प्राणा भूरियं चलतीव च।  
न च प्रतोदं रश्मींश्च संयन्तुं शक्तिरस्ति मे ॥ १२ ॥

मा भैषीः स्तम्भयात्मानं त्वयापि नरपुङ्गव।  
अत्यद्‌भुतानि कर्माणि कृतानि रणमूर्धनि ॥ १३ ॥

राजपुत्रोऽसि भद्रं ते कुले मत्स्यस्य विश्रुते।  
जातस्त्वं शत्रुदमने नावसीदितुमर्हसि ॥ १४ ॥  
धृतिं कृत्वा सुविपुलां राजपुत्र रथे मम।  
युध्यमानस्य समरे हयान् संयच्छ शत्रुहन् ॥ १५ ॥

एवमुक्त्वा महाबाहुर्वैराटिं नरसत्तमः ।  
अर्जुनो रथिनां श्रेष्ठ उत्तरं वाक्यमब्रवीत् ॥ १६ ॥

सेनाग्रमाशु भीष्मस्य प्रापयस्वैतदेव माम्।  
आच्छेत्स्याम्यहमेतस्य धनुर्ज्यामपि चाहवे ॥ १७ ॥

अस्यन्तं दिव्यमस्त्रं मां चित्रमद्य निशामय।  
शतह्रदामिवायान्तीं स्तनयित्नोरिवाम्बरे ॥ १८ ॥  
सुवर्णपृष्ठं गाण्डीवं द्रक्ष्यन्ति कुरवो मम।  
दक्षिणेनाथ वामेन कतरेण स्विदस्यति ॥ १९ ॥  
इति मां सङ्गताः सर्वे तर्कयिष्यन्ति शत्रवः।  
शोणितोदां रथावर्तां नागनक्रां दुरत्ययाम्।  
नदीं प्रस्कन्दयिष्यामि परलोकप्रवाहिनीम् ॥ २० ॥

पाणिपादशिरःपृष्ठबाहुशाखानिरन्तरम् ।  
वनं कुरूणां छेत्स्यामि शरैः संनतपर्वभिः ॥ २१ ॥

जयतः कौरवीं सेनामेकस्य मम धन्विनः।  
शतं मार्गा भविष्यन्ति पावकस्येव कानने ॥ २२ ॥

मया चक्रमिवाविद्धं सैन्यं द्रक्ष्यसि केवलम्।  
इष्वस्त्रे शिक्षितं चित्रमहं दर्शयितास्मि ते ॥ २३ ॥

असम्भ्रान्तो रथे तिष्ठ समेषु विषमेषु च।  
दिवमावृत्य तिष्ठन्तं गिरिं भिन्द्यां स्म पत्रिभिः ॥ २४ ॥

अहमिन्द्रस्य वचनात् संग्रामेऽभ्यहनं पुरा।  
पौलोमान् कालखञ्जांश्च सहस्राणि शतानि च ॥ २५ ॥

अहमिन्द्राद् दृढां मुष्टिं ब्रह्मणः कृतहस्तताम्।  
प्रगाढे तुमुलं चित्रमिति विद्धि प्रजापतेः ॥ २६ ॥

अहं पारे समुद्रस्य हिरण्यपुरवासिनाम्।  
जित्वा षष्टिं सहस्राणि रथिनामुग्रधन्विनाम् ॥ २७ ॥

शीर्यमाणानि कूलानि प्रवृद्धेनेव वारिणा।  
मया कुरूणां वृन्दानि पात्यमानानि पश्य वै ॥ २८ ॥

ध्वजवृक्षं पत्तितृणं रथसिंहगणायुतम् ।  
वनमादीपयिष्यामि कुरूणामस्त्रतेजसा ॥ २९ ॥

तानहं रथनीडेभ्यः शरैः संनतपर्वभिः।  
यत्तान्‌ सर्वानतिबलान्‌ योत्स्यमानानवस्थितान् ।  
एकः संकालयिष्यामि वज्रपाणिरिवासुरान् ॥ ३० ॥

रौद्रं रुद्रादहं ह्यस्त्रं वारुणं वरुणादपि।  
अस्त्रमाग्नेयमग्नेश्च वायव्यं मातरिश्वनः ।  
वज्रादीनि तथास्त्राणि शक्रादहमवाप्तवान् ॥ ३१ ॥

धार्तराष्ट्रवनं घोरं नरसिंहाभिरक्षितम् ।  
अहमुत्पाटयिष्यामि वैराटे व्येतु ते भयम् ॥ ३२ ॥

एवमाश्वासितस्तेन वैराटिः सव्यसाचिना ।  
व्यवागाहद् रथानीकं भीमं भीष्माभिरक्षितम् ॥ ३३ ॥

तमायान्तं महाबाहुं जिगीषन्तं रणे कुरून्।  
अभ्यवारयदव्यग्रः क्रूरकर्माऽऽपगासुतः ॥ ३४ ॥

तस्य जिष्णुरुपावृत्य ध्वजं मूलादपातयत्।  
विकृष्य कलधौताग्रैः स विद्धः प्रापतद् भुवि ॥ ३५ ॥

तं चित्रमाल्याभरणाः कृतविद्या मनस्विनः।  
आगच्छन् भीमधन्वानं चत्वारश्च महाबलाः ॥ ३६ ॥  
दुःशासनो विकर्णश्च दुःसहोऽथ विविंशतिः।  
आगत्य भीमधन्वानं बीभत्सुं पर्यवारयन् ॥ ३७ ॥

दुःशासनस्तु भल्लेन विद्‌ध्वा वैराटमुत्तरम्।  
द्वितीयेनार्जुनं वीरः प्रत्यविध्यत् स्तनान्तरे ॥ ३८ ॥

तस्य जिष्णुरुपावृत्य पृथुधारेण कार्मुकम्।  
चकर्त गार्ध्रपत्रेण जातरूपपरिष्कृतम् ॥ ३९ ॥

अथैनं पञ्चभिः पश्चात् प्रत्यविध्यत् स्तनान्तरे।  
सोऽपयातो रणं हित्वा पार्थबाणप्रपीडितः ॥ ४० ॥

तं विकर्णः शरैस्तीक्ष्णैर्गृध्रपत्रैरजिह्मगैः ।  
विव्याध परवीरघ्नमर्जुनं धृतराष्ट्रजः ॥ ४१ ॥

ततस्तमपि कौन्तेयः शरेणानतपर्वणा ।  
ललाटेऽभ्यहनत् तूर्णं स विद्धः प्रापतद् रथात् ॥ ४२ ॥

ततः पार्थमभिद्रुत्य दुःसहः सविविंशतिः।  
अवाकिरच्छरैस्तीक्ष्णैः परीप्सुर्भ्रातरं रणे ॥ ४३ ॥

तावुभौ गार्ध्रपत्राभ्यां निशिताभ्यां धनंजयः।  
विद्ध्‌वा युगपदव्यग्रस्तयोर्वाहानसूदयत् ॥ ४४ ॥

तौ हताश्वौ विभिन्नाङ्गौ धृतराष्ट्रात्मजावुभौ।  
अभिपत्य रथैरन्यैरपनीतौ पदानुगैः ॥ ४५ ॥

सर्वा दिशश्चाभ्यपतद् बीभत्सुरपराजितः ।  
किरीटमाली कौन्तेयो लब्धलक्षो महाबलः ॥ ४६ ॥