+++
title_full = "068 राजा विराटकी उत्तरके विषयमें चिन्ता, विजयी उत्तरका नगरमें प्रवेश, प्रजाओंद्वारा उनका स्वागत, विराटद्वारा युधिष्ठिरका तिरस्कार और क्षमा-प्रार्थना एवं उत्तरसे युद्धका समाचार पूछना"
title = "०६८ विराटोत्तरसंवादे"

+++


धनं चापि विजित्याशु विराटो वाहिनीपतिः।  
विवेश नगरं हृष्टश्चतुर्भिः पाण्डवैः सह ॥ १ ॥

जित्वा त्रिगर्तान् संग्रामे गाश्चैवादाय सर्वशः।  
अशोभत महाराज सहपार्थः श्रिया वृतः ॥ २ ॥

तमासनगतं वीरं सुहृदां हर्षवर्धनम्।  
उपासाञ्चक्रिरे सर्वे सह पार्थैः परंतपाः ॥ ३ ॥

उपतस्थुः प्रकृतयः समस्ता ब्राह्मणैः सह।  
सभाजितः ससैन्यस्तु प्रतिनन्द्याथ मत्स्यराट् ॥ ४ ॥

विसर्जयामास तदा द्विजांश्च प्रकृतीस्तथा।  
तथा स राजा मत्स्यानां विराटो वाहिनीपतिः ॥ ५ ॥  
उत्तरं परिपप्रच्छ क्व यात इति चाब्रवीत्।  
आचख्युस्तस्य तत् सर्वं स्त्रियः कन्याश्च वेश्मनि ॥ ६ ॥

अन्तःपुरचराश्चैव कुरुभिर्गोधनं हृतम् ।  
विजेतुमभिसंरब्ध एक एवातिसाहसात् ।  
बृहन्नलासहायश्च निर्गतः पृथिवीञ्जयः ॥ ७ ॥

उपयातानतिरथान् भीष्मं शान्तनवं कृपम्।  
कर्णं दुर्योधनं द्रोणं द्रोणपुत्रं च षड् रथान् ॥ ८ ॥

राजा विराटोऽथ भृशाभितप्तः  
श्रुत्वा सुतं त्वेकरथेन यातम्।  
बृहन्नलासारथिमाजिवर्धनं  
प्रोवाच सर्वानथ मन्त्रिमुख्यान् ॥ ९ ॥

सर्वथा कुरवस्ते हि ये चान्ये वसुधाधिपाः।  
त्रिगर्तान् निःसृताञ्छ्रुत्वा न स्थास्यन्ति कदाचन ॥ १० ॥

तस्माद् गच्छन्तु मे योधा बलेन महता वृताः।  
उत्तरस्य परीप्सार्थं ये त्रिगर्तैरविक्षताः ॥ ११ ॥

हयांश्च नागांश्च रथांश्च शीघ्रं  
पदातिसङ्घांश्च ततः प्रवीरान् ।  
प्रस्थापयामास सुतस्य हेतो-  
र्विचित्रशस्त्राभरणोपपन्नान् ॥ १२ ॥

एवं स राजा मत्स्यानां विराटो वाहिनीपतिः।  
व्यादिदेशाथ तां क्षिप्रं वाहिनीं चतुरङ्गिणीम् ॥ १३ ॥  
कुमारमाशु जानीत यदि जीवति वा न वा।  
यस्य यन्ता गतः षण्ढो मन्येऽहं स न जीवति॥१४॥

तमब्रवीद् धर्मराजो विहस्य  
विराटराजं तु भृशाभितप्तम् ।  
बृहन्नला सारथिश्चेन्नरेन्द्र  
परे न नेष्यन्ति तवाद्य गास्ताः ॥ १५ ॥  
सर्वान् महीपान् सहितान् कुरूंश्च  
तथैव देवासुरसिद्धयक्षान् ।  
अलं विजेतुं समरे सुतस्ते  
स्वनुष्ठितः सारथिना हि तेन ॥ १६ ॥

अथोत्तरेण प्रहिता दूतास्ते शीघ्रगामिनः।  
विराटनगरं प्राप्य विजयं समवेदयन् ॥ १७ ॥

राज्ञस्तत् सर्वमाचख्यौ मन्त्री विजयमुत्तमम्।  
पराजयं कुरूणां चाप्युपायान्तं तथोत्तरम् ॥ १८ ॥  
सर्वा विनिर्जिता गावः कुरवश्च पराजिताः।  
उत्तरः सह सूतेन कुशली च परंतपः ॥ १९ ॥

दिष्ट्या विनिर्जिता गावः कुरवश्च पलायिताः।  
नाद्‌भुतं त्वेव मन्येऽहं यत्‌ ते पुत्रोऽजयत्‌ कुरून् ॥ २० ॥  
ध्रुव एव जयस्तस्य यस्य यन्ता बृहन्नला।  
(देवेन्द्रसारथिश्चैव मातलिर्लघुविक्रमः ।  
कृष्णस्य सारथिश्चैव न बृहन्नलया समौ॥)

ततो विराटो नृपतिः सम्प्रहृष्टतनुरुहः ॥ २१ ॥  
श्रुत्वा स विजयं तस्य कुमारस्यामितौजसः।  
आच्छादयित्वा दूतांस्तान् मन्त्रिणं सोऽभ्यचोदयत् ॥ २२ ॥

राजमार्गाः क्रियन्तां मे पताकाभिरलंकृताः।  
पुष्पोपहारैरर्च्यन्तां देवताश्चापि सर्वशः ॥ २३ ॥  
कुमारा योधमुख्याश्च गणिकाश्च स्वलंकृताः।  
वादित्राणि च सर्वाणि प्रत्युद्यान्तु सुतं मम ॥ २४ ॥

घण्टावान् मानवः शीघ्रं मत्तमारुह्य वारणम्।  
शृङ्गाटकेषु सर्वेषु आख्यातु विजयं मम ॥ २५ ॥  
उत्तरा च कुमारीभिर्बह्वीभिः परिवारिता।  
शृंगारवेषाभरणा प्रत्युद्यातु सुतं मम ॥ २६ ॥

श्रुत्वा चेदं वचनं पार्थिवस्य  
सर्वं पुरं स्वस्तिकपाणिभूतम् ।  
भेर्यश्च तूर्याणि च वारिजाश्च  
वेषैः परार्घ्यैः प्रमदाः शुभाश्च ॥ २७ ॥  
तथैव सूतैः सह मागधैश्च  
नान्दीवाद्याः पणवास्तूर्यवाद्याः ।  
पुराद् विराटस्य महाबलस्य  
प्रत्युद्ययुः पुत्रमनन्तवीर्यम् ॥ २८ ॥

प्रस्थाप्य सेनां कन्याश्च गणिकाश्च स्वलङ्कृताः।  
मत्स्यराजो महाप्राज्ञः प्रहृष्ट इदमब्रवीत् ॥ २९ ॥

अक्षानाहर सैरन्ध्रि कङ्क द्यूतं प्रवर्तताम्।  
तं तथावादिनं दृष्ट्वा पाण्डवः प्रत्यभाषत ॥ ३० ॥

न देवितव्यं हृष्टेन कितवेनेति नः श्रुतम्।  
तं त्वामद्य मुदा युक्तं नाहं देवितुमुत्सहे।  
प्रियं तु ते चिकीर्षामि वर्ततां यदि मन्यसे ॥ ३१ ॥

स्त्रियो गावो हिरण्यं च यच्चान्यद् वसु किञ्चन।  
न मे किञ्चित् त्वया रक्ष्यमन्तरेणापि देवितुम् ॥ ३२ ॥

किं ते द्यूतेन राजेन्द्र बहुदोषेण मानद।  
देवने बहवो दोषास्तस्मात् तत् परिवर्जयेत् ॥ ३३ ॥

श्रुतस्ते यदि वा दृष्टः पाण्डवेयो युधिष्ठिरः।  
स राष्ट्रं सुमहत् स्फीतं भ्रातॄंश्च त्रिदशोपमान् ॥ ३४ ॥  
राज्यं हारितवान् सर्वं तस्माद् द्यूतं न रोचये।  
(निःसंशयं स कितवः पश्चात् तप्यति पाण्डवः॥  
विविधानां च रत्नानां धनानां च पराजये।  
अस्मिन् क्षितिविनाशश्च वाक्पारुष्यमनन्तरम् ॥  
अविश्वास्यं बुधैर्नित्यमेकाह्ना द्रव्यनाशनम् ।)  
अथवा मन्यसे राजन् दीव्याम यदि रोचते ॥ ३५ ॥

प्रवर्तमाने द्यूते तु मत्स्यः पाण्डवमब्रवीत्।  
पश्य पुत्रेण मे युद्धे तादृशाः कुरवो जिताः ॥ ३६ ॥

ततोऽब्रवीन्महात्मा स एनं राजा युधिष्ठिरः।  
बृहन्नला यस्य यन्ता कथं स न जयेद् युधि॥३७॥

इत्युक्तः कुपितो राजा मत्स्यः पाण्डवमब्रवीत्।  
समं पुत्रेण मे षण्ढं ब्रह्मबन्धो प्रशंससि ॥ ३८ ॥

वाच्यावाच्यं न जानीषे नूनं मामवमन्यसे।  
भीष्मद्रोणमुखान् सर्वान् कस्मान्न स विजेष्यति ॥ ३९ ॥  
वयस्यत्वात् तु ते ब्रह्मन्नपराधमिमं क्षमे।  
नेदृशं तु पुनर्वाच्यं यदि जीवितुमिच्छसि ॥ ४० ॥

यत्र द्रोणस्तथा भीष्मो द्रौणिर्वैकर्तनः कृपः।  
दुर्योधनश्च राजेन्द्रस्तथान्ये च महारथाः ॥ ४१ ॥  
मरुद्‌गणैः परिवृतः साक्षादपि मरुत्पतिः।  
कोऽन्यो बृहन्नलायास्तान् प्रतियुध्येत सङ्गतान् ॥ ४२ ॥

यस्य बाहुबले तुल्यो न भूतो न भविष्यति।  
अतीव समरं दृष्ट्वा हर्षो यस्योपजायते ॥ ४३ ॥  
योऽजयत् सङ्गतान् सर्वान् ससुरासुरमानवान्।  
तादृशेन सहायेन कस्मात् स न विजेष्यते ॥ ४४ ॥

बहुशः प्रतिषिद्धोऽसि न च वाचं नियच्छसि।  
नियन्ता चेन्न विद्येत न कश्चिद् धर्ममाचरेत् ॥ ४५ ॥

ततः प्रकुपितो राजा तमक्षेणाहनद् भृशम्।  
मुखे युधिष्ठिरं कोपान्नैवमित्येव भर्त्सयन् ॥ ४६ ॥

बलवत् प्रतिविद्धस्य नस्तः शोणितमावहत्।  
तदप्राप्तं महीं पार्थः पाणिभ्यां प्रत्यगृह्णत ॥ ४७ ॥  
अवैक्षत स धर्मात्मा द्रौपदीं पार्श्वतः स्थिताम्।  
सा ज्ञात्वा तमभिप्रायं भर्तुश्चित्तवशानुगा ॥ ४८ ॥  
पात्रं गृहीत्वा सौवर्णं जलपूर्णमनिन्दिता।  
तच्छोणितं प्रत्यगृह्णाद् यत् प्रसुस्राव नस्ततः ॥ ४९ ॥

अथोत्तरः शुभैर्गन्धैर्माल्यैश्च विविधैस्तथा ।  
अवकीर्यमाणः संहृष्टो नगरं स्वैरमागतः ॥ ५० ॥

सभाज्यमानः पौरैश्च स्त्रीभिर्जानपदैस्तथा ।  
आसाद्य भवनद्वारं पित्रे सम्प्रत्यवेदयत् ॥ ५१ ॥

ततो द्वाःस्थः प्रविश्यैव विराटमिदमब्रवीत्।  
बृहन्नलासहायश्च पुत्रो द्वार्युत्तरः स्थितः ॥ ५२ ॥

ततो हृष्टो मत्स्यराजः क्षत्तारमिदमब्रवीत्।  
प्रवेश्यतामुभौ तूर्णं दर्शनेप्सुरहं तयोः ॥ ५३ ॥

क्षत्तारं कुरुराजस्तु शनैः कर्ण उपाजपत्।  
उत्तरः प्रविशत्वेको न प्रवेश्या बृहन्नला ॥ ५४ ॥

एतस्य हि महाबाहो व्रतमेतत् समाहितम्।  
यो ममाङ्गे व्रणं कुर्याच्छोणितं वापि दर्शयेत्।  
अन्यत्र संग्रामगतान्न स जीवेत् कथञ्चन ॥ ५५ ॥

न मृष्याद् भूशसंक्रुद्धो मां दृष्ट्वा तु सशोणितम्।  
विराटमिह सामात्यं हन्यात् सबलवाहनम् ॥ ५६ ॥

ततो राज्ञः सुतो ज्येष्ठः प्राविशत्‌ पृथिवीञ्जयः।  
सोऽभिवाद्य पितुः पादौ कङ्कं चाप्युपतिष्ठत ॥ ५७ ॥

ततो रुधिरसंयुक्तमनेकाग्रमनागसम् ।  
भूमावासीनमेकान्ते सैरन्ध्र्या प्रत्युपस्थितम् ॥ ५८ ॥

ततः पप्रच्छ पितरं त्वरमाण इवोत्तरः।  
केनायं ताडितो राजन् केन पापमिदं कृतम् ॥ ५९ ॥

मयायं ताडितो जिह्मो न चाप्येतावदर्हति।  
प्रशस्यमाने यच्छूरे त्वयि षण्ढं प्रशंसति ॥ ६० ॥

अकार्यं ते कृतं राजन् क्षिप्रमेव प्रसाद्यताम्।  
मा त्वां ब्रह्मविषं घोरं समूलमिह निर्दहेत् ॥ ६१ ॥

स पुत्रस्य वचः श्रुत्वा विराटो राष्ट्रवर्धनः।  
क्षमयामास कौन्तेयं भस्मच्छन्नमिवानलम् ॥ ६२ ॥

क्षमयन्तं तु राजानं पाण्डवः प्रत्यभाषत।  
चिरं क्षान्तमिदं राजन् न मन्युर्विद्यते मम ॥ ६३ ॥

यदि ह्येतत् पतेद् भूमौ रुधिरं मम नस्ततः।  
सराष्ट्रस्त्वं महाराज विनश्येथा न संशयः ॥ ६४ ॥

न दूषयामि ते राजन् यद् वै हन्याददूषकम्।  
बलवन्तं प्रभुं राजन् क्षिप्रं दारुणमाप्नुयात् ॥ ६५ ॥

शोणिते तु व्यतिक्रान्ते प्रविवेश बृहन्नला।  
अभिवाद्य विराटं तु कङ्कं चाप्युपतिष्ठत ॥ ६६ ॥

क्षामयित्वा तु कौरव्यं रणादुत्तरमागतम्।  
प्रशशंस ततो मत्स्यः शृण्वतः सव्यसाचिनः ॥ ६७ ॥

त्वया दायादवानस्मि कैकेयीनन्दिवर्धन ।  
त्वया मे सदृशः पुत्रो न भूतो न भविष्यति॥६८॥

पदं पदसहस्रेण यश्चरन् नापराध्नुयात्।  
तेन कर्णेन ते तात कथमासीत् समागमः ॥ ६९ ॥  
मनुष्यलोके सकले यस्य तुल्यो न विद्यते।  
तेन भीष्मेण ते तात कथमासीत् समागमः ॥ ७० ॥

आचार्यो वृष्णिवीराणां कौरवाणां च यो द्विजः।  
सर्वक्षत्रस्य चाचार्यः सर्वशस्त्रभृतां वरः।  
तेन द्रोणेन ते तात कथमासीत् समागमः ॥ ७१ ॥

आचार्यपुत्रो यः शूरः सर्वशस्त्रभृतामपि।  
अश्वत्थामेति विख्यातस्तेनासीत्‌ संगरः कथम् ॥ ७२ ॥

रणे यं प्रेक्ष्य सीदन्ति हृतस्वा वणिजो यथा।  
कृपेण तेन ते तात कथमासीत् समागमः ॥ ७३ ॥

पर्वतं योऽभिविध्येत राजपुत्रो महेषुभिः।  
दुर्योधनेन ते तात कथमासीत् समागमः ॥ ७४ ॥

अवगाढा द्विषन्तो मे सुखो वातोऽभिवाति माम्।  
यस्त्वं धनमथाजैषीः कुरुभिर्ग्रस्तमाहवे ॥ ७५ ॥

तेषां भयाभिपन्नानां सर्वेषां बलशालिनाम्।  
नूनं प्रकाल्य तान् सर्वांस्त्वया युधि नरर्षभ।  
आच्छिन्नं गोधनं सर्वं शार्दूलेनामिषं यथा ॥ ७६ ॥