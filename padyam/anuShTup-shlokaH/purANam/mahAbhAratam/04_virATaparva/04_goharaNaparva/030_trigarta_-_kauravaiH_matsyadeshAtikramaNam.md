+++
title_full = "030 सुशर्माके प्रस्तावके अनुसार त्रिगर्तों और कौरवोंका मत्स्यदेशपर धावा"
title = "०३० त्रिगर्त - कौरवैः मत्स्यदेशातिक्रमणम्"

+++


अथ राजा त्रिगर्तानां सुशर्मा रथयूथपः।  
प्राप्तकालमिदं वाक्यमुवाच त्वरितो बली ॥ १ ॥

असकृन्निकृताः पूर्वं मत्स्यशाल्वेयकैः प्रभो।  
सूतेनैव च मत्स्यस्य कीचकेन पुनः पुनः ॥ २ ॥  
बाधितो बन्धुभिः सार्धं बलाद् बलवता विभो।  
स कर्णमभ्युदीक्ष्याथ दुर्योधनमभाषत ॥ ३ ॥

असकृन्मत्स्यराज्ञा मे राष्ट्रं बाधितमोजसा।  
प्रणेता कीचकस्तस्य बलवानभवत् पुरा ॥ ४ ॥

क्रूरोऽमर्षी स दुष्टात्मा भुवि प्रख्यातविक्रमः।  
निहतः स तु गन्धर्वैः पापकर्मा नृशंसवान् ॥ ५ ॥

तस्मिन् विनिहते राजा हतदर्पो निराश्रयः।  
भविष्यति निरुत्साहो विराट इति मे मतिः ॥ ६ ॥

तत्र यात्रा मम मता यदि ते रोचतेऽनघ।  
कौरवाणां च सर्वेषां कर्णस्य च महात्मनः ॥ ७ ॥

एतत् प्राप्तमहं मन्ये कार्यमात्ययिकं हि नः।  
राष्ट्रं तस्याभियास्यामो बहुधान्यसमाकुलम् ॥ ८ ॥

आददामोऽस्य रत्नानि विविधानि वसूनि च।  
ग्रामान् राष्ट्राणि वा तस्य हरिष्यामो विभागशः ॥ ९ ॥

अथवा गोसहस्राणि शुभानि च बहूनि च।  
विविधानि हरिष्यामः प्रतिपीड्य पुरं बलात् ॥ १० ॥

कौरवैः सह संगत्य त्रिगर्तैश्च विशाम्पते।  
गास्तस्यापहरामोऽद्य सर्वैश्चैव सुसंहताः ॥ ११ ॥

संविभागेन कृत्वा तु निबध्नीमोऽस्य पौरुषम्।  
हत्वा चास्य चमूं कृत्स्नां वशमेवानयामहे ॥ १२ ॥

तं वशे न्यायतः कृत्वा सुखं वत्स्यामहे वयम्।  
भवतां बलवृद्धिश्च भविष्यति न संशयः ॥ १३ ॥

तच्छ्रुत्वा वचनं तस्य कर्णो राजानमब्रवीत्।  
सूक्तं सुशर्मणा वाक्यं प्राप्तकालं हितं च नः ॥ १४ ॥

तस्मात् क्षिप्रं विनिर्यामो योजयित्वा वरूथिनीम्।  
विभज्य चाप्यनीकानि यथा वा मन्यसेऽनघ ॥ १५ ॥

प्राज्ञो वा कुरुवृद्धोऽयं सर्वेषां नः पितामहः॥  
आचार्यश्च यथा द्रोणः कृपः शारद्वतस्तथा।  
मन्यन्ते ते यथा सर्वे तथा यात्रा विधीयताम् ॥ १६ ॥

सम्मन्त्र्य चाशु गच्छामः साधनार्थं महीपतेः।  
किं च नः पाण्डवैः कार्यं हीनार्थबलपौरुषैः ॥ १७ ॥

अत्यन्तं वा प्रणष्टास्ते प्राप्ता वापि यमक्षयम्।  
यामो राजन् निरुद्विग्ना विराटनगरं वयम्।  
आदास्यामो हि गास्तस्य विविधानि वसूनि च ॥ १८ ॥

ततो दुर्योधनो राजा वाक्यमादाय तस्य तत्।  
वैकर्तनस्य कर्णस्य क्षिप्रमाज्ञापयत् स्वयम् ॥ १९ ॥  
शासने नित्यसंयुक्तं दुःशासनमनन्तरम् ।  
सह वृद्धैस्तु सम्मन्त्र्य क्षिप्रं योजय वाहिनीम् ॥ २० ॥

यथोद्देशं च गच्छामः सहितास्तत्र कौरवैः।  
सुशर्मा च यथोद्दिष्टं देशं यातु महारथः।  
त्रिगर्तैः सहितो राजा समग्रबलवाहनः ॥ २१ ॥

प्रागेव हि सुसंवीतो मत्स्यस्य विषयं प्रति।  
जघन्यतो वयं तत्र यास्यामो दिवसान्तरे।  
विषयं मत्स्यराजस्य सुसमृद्धं सुसंहताः ॥ २२ ॥

ये यान्तु सहितास्तत्र विराटनगरं प्रति।  
क्षिप्रं गोपान् समासाद्य गृह्णन्तु विपुलं धनम् ॥ २३ ॥

गवां शतसहस्राणि श्रीमन्ति गुणवन्ति च।  
वयमप्यनुगृह्णीमो द्विधा कृत्वा वरूथिनीम् ॥ २४ ॥

ते स्म गत्वा यथोद्दिष्टां दिशं वह्नेर्महीपते।  
संनद्धा रथिनः सर्वे सपदाता बलोत्कटाः ॥ २५ ॥  
प्रति वैरं चिकीर्षन्तो गोषु गृद्धा महाबलाः।  
आदातुं गाः सुशर्माथ कृष्णपक्षस्य सप्तमीम् ॥ २६ ॥

अपरे दिवसे सर्वे राजन् सम्भूय कौरवाः।  
अष्टम्यां ते न्यगृह्णन्त गोकुलानि सहस्रशः ॥ २७ ॥