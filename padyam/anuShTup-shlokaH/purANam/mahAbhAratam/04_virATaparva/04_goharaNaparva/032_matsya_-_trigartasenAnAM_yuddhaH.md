+++
title_full = "032 मत्स्य तथा त्रिगर्तदेशीय सेनाओंका परस्पर युद्ध"
title = "०३२ मत्स्य - त्रिगर्तसेनानां युद्धः"

+++


निर्याय नगराच्छूरा व्यूढानीकाः प्रहारिणः।  
त्रिगर्तानस्पृशन् मत्स्याः सूर्ये परिणते सति ॥ १ ॥

ते त्रिगर्ताश्च मत्स्याश्च संरब्धा युद्धदुर्मदाः।  
अन्योन्यमभिगर्जन्तो गोषु गृद्धा महाबलाः ॥ २ ॥

भीमाश्च मत्तमातङ्गास्तोमराङ्‌कुशनोदिताः ।  
ग्रामणीयैः समारूढाः कुशलैर्हस्तिसादिभिः ॥ ३ ॥  
तेषां समागमो घोरस्तुमुलो लोमहर्षणः।  
घ्नतां परस्परं राजन् यमराष्ट्रविवर्धनः ॥ ४ ॥

देवासुरसमो राजन्नासीत् सूर्येऽवलम्बति ।  
पदातिरथनागेन्द्रहयारोहबलौघवान् ॥ ५ ॥

अन्योन्यमभ्यापततां निघ्नतां चेतरेतरम् ।  
उदतिष्ठद् रजो भौमं न प्राज्ञायत किंचन ॥ ६ ॥

पक्षिणश्चापतन् भूमौ सैन्येन रजसाऽऽवृताः।  
इषुभिर्व्यतिसर्पद्‌भिरादित्योऽन्तरधीयत ॥ ७ ॥

खद्योतैरिव संयुक्तमन्तरिक्षं व्यराजत ।  
रुक्मपृष्ठानि चापानि व्यतिषिक्तानि धन्विनाम् ॥ ८ ॥  
पततां लोकवीराणां सव्यदक्षिणमस्यताम् ।  
रथा रथैः समाजग्मुः पादातैश्च पदातयः ॥ ९ ॥

सादिनः सादिभिश्चैव गजैश्चापि महागजाः।  
असिभिः पट्टिशैः प्रासैः शक्तिभिस्तोमरैरपि ॥ १० ॥  
संरब्धाः समरे राजन् निजघ्नुरितरेतरम्।  
निघ्नन्तः समरेऽन्योन्यं शूराः परिघबाहवः ॥ ११ ॥  
न शेकुरभिसंरब्धाः शूरान् कर्तुं पराङ्‌मुखान्।

कृत्तोत्तरोष्ठं सुनसं कृत्तकेशमलंकृतम् ॥ १२ ॥  
अदृश्यत शिरश्छिन्नं रजोध्वस्तं सकुण्डलम्।

अदृश्यंस्तत्र गात्राणि शरैश्छिन्नानि भागशः ॥ १३ ॥  
शालस्कन्धनिकाशानि क्षत्रियाणां महामृधे ।

नागभोगनिकाशैश्च बाहुभिश्चन्दनोक्षितैः ॥ १४ ॥  
आस्तीर्णा वसुधा भाति शिरोभिश्च सकुण्डलैः।

रथिनां रथिभिश्चात्र सम्प्रहारोऽभ्यवर्तत ॥ १५ ॥  
सादिभिः सादिनां चापि पदातीनां पदातिभिः।  
उपाशाम्यद् रजो भौमं रुधिरेण प्रसर्पता ॥ १६ ॥

कश्मलं चाविशद् घोरं निर्मर्यादमवर्तत।

(युधिष्ठिरोऽपि धर्मात्मा भ्रातृभिः सहितस्तदा।  
व्यूहं कृत्वा विराटस्य अन्वयुध्यत पाण्डवः॥  
आत्मानं श्येनवत्‌ कृत्वा तुण्डमासीद्‌ युधिष्ठिरः।  
पक्षौ यमौ च भवतः पुच्छमासीद् वृकोदरः॥  
सहस्रं न्यहनत् तत्र कुन्तीपुत्रो युधिष्ठिरः।  
भीमसेनः सुसंक्रुद्धः सर्वशस्त्रभृतां वरः॥  
द्विसहस्रं रथान् वीरः परलोकं प्रवेशयत्।  
नकुलस्त्रिशतं जघ्ने सहदेवश्चतुःशतम् ॥)

उपाविशन् गरुत्मन्तः शरैर्गाढं प्रवेजिताः।  
अन्तरिक्षे गतिर्येषां दर्शनं चाप्यरुध्यत ॥ १७ ॥

ते घ्नन्तः समरेऽन्योन्यं शूराः परिघबाहवः।  
न शेकुरभिसंरब्धाः शूरान् कर्तुं पराङ्‌मुखान् ॥ १८ ॥

शतानीकः शतं हत्वा विशालाक्षश्चतुःशतम्।  
प्रविष्टौ महतीं सेनां त्रिगर्तानां महारथौ ॥ १९ ॥

तौ प्रविष्टौ महासेनां बलवन्तौ मनस्विनौ।  
आर्च्छेतां बहुसंरब्धौ केशाकेशि रथारथिः ॥ २० ॥

लक्षयित्वा त्रिगर्तानां तौ प्रविष्टौ रथव्रजम्।  
अग्रतः सूर्यदत्तश्च मदिराक्षश्च पृष्ठतः ॥ २१ ॥

विराटस्तत्र संग्रामे हत्वा पञ्चशतान् रथान्।  
हयानां च शतान्यष्टौ हत्वा पञ्च महारथान् ॥ २२ ॥  
चरन् स विविधान् मार्गान् रथेन रथसत्तमः।  
त्रिगर्तानां सुशर्माणमार्च्छद् रुक्मरथं रणे ॥ २३ ॥

तौ व्यवाहरतां तत्र महात्मानौ महाबलौ।  
अन्योन्यमभिगर्जन्तौ गोष्ठेषु वृषभाविव ॥ २४ ॥

ततो राजा त्रिगर्तानां सुशर्मा युद्धदुर्मदः।  
मत्स्यं समायाद् राजानं द्वैरथेन नरर्षभः ॥ २५ ॥

ततो रथाभ्यां रथिनौ व्यतीयतुरमर्षणौ।  
शरान् व्यसृजतां शीघ्रं तोयधारा घना इव ॥ २६ ॥

अन्योन्यं चापि संरब्धौ विचेरतुरमर्षणौ।  
कृतास्त्रौ निशितैर्बाणैरसिशक्तिगदाभृतौ ॥ २७ ॥

ततो राजा सुशर्माणं विव्याध दशभिः शरैः।  
पञ्चभिः पञ्चभिश्चास्य विव्याध चतुरो हयान् ॥ २८ ॥

तथैव मत्स्यराजानं सुशर्मा युद्धदुर्मदः।  
पञ्चाशता शितैर्बाणैर्विव्याध परमास्त्रवित् ॥ २९ ॥

ततः सैन्यं महाराज मत्स्यराजसुशर्मणोः।  
नाभ्यजानात् तदान्योन्यं सैन्येन रजसाऽऽवृतम् ॥ ३० ॥