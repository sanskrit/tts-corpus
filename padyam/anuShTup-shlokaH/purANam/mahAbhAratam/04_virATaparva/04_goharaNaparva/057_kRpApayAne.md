+++
title_full = "057 कृपाचार्य और अर्जुनका युद्ध तथा कौरवपक्षके सैनिकोंद्वारा कृपाचार्यको हटा ले जाना"
title = "०५७ कृपापयाने"

+++


दृष्ट्वा व्यूढान्यनीकानि कुरूणां कुरुनन्दन।  
तत्र वैराटिमामन्त्र्य पार्थो वचनमब्रवीत् ॥ १ ॥

जाम्बूनदमयी वेदी ध्वजे यस्य प्रदृश्यते।  
तस्य दक्षिणतो याहि कृपः शारद्वतो यतः ॥ २ ॥

धनंजयवचः श्रुत्वा वैराटिस्त्वरितस्ततः ।  
हयान् रजतसंकाशान् हेमभाण्डानचोदयत् ॥ ३ ॥

आनुपूर्व्यात् तु तत् सर्वमास्थाय जवमुत्तमम्।  
प्राहिणोच्चन्द्रसंकाशान् कुपितानिव तान्‌ हयान् ॥ ४ ॥

स गत्वा कुरुसेनायाः समीपं हयकोविदः।  
पुनरावर्तयामास तान् हयान् वातरंहसः ॥ ५ ॥  
प्रदक्षिणमुपावृत्य मण्डलं सव्यमेव च।

कुरून् सम्मोहयामास मत्स्यो यानेन तत्त्ववित् ॥ ६ ॥  
कृपस्य रथमास्थाय वैराटिरकुतोभयः ।  
प्रदक्षिणमुपावृत्य तस्थौ तस्याग्रतो बली ॥ ७ ॥

ततोऽर्जुनः शङ्खवरं देवदत्तं महारवम्।  
प्रदध्मौ बलमास्थाय नाम विश्राव्य चात्मनः ॥ ८ ॥

तस्य शब्दो महानासीद् धम्यमानस्य जिष्णुना।  
तथा वीर्यवता संख्ये पर्वतस्येव दीर्यतः ॥ ९ ॥

पूजयांचक्रिरे शङ्खं कुरवः सहसैनिकाः।  
अर्जुनेन तथा ध्मातः शतधा यन्न दीर्यते ॥ १० ॥

दिवमावृत्य शब्दस्तु निवृत्तः शुश्रुवे पुनः।  
सृष्टो मघवता वज्रः प्रपतन्निव पर्वते ॥ ११ ॥

एतस्मिन्नन्तरे वीरो बलवीर्यसमन्वितः ।  
अर्जुनं प्रति संरब्धः कृपः परमदुर्जयः।  
अमृष्यमाणस्तं शब्दं कृपः शारद्वतस्तदा ॥ १२ ॥  
अर्जुनं प्रति संरब्धो युद्धार्थी स महारथः।  
महोदधिजमादाय दध्मौ वेगेन वीर्यवान् ॥ १३ ॥

स तु शब्देन लोकांस्त्रीनावृत्य रथिनां वरः।  
धनुरादाय सुमहज्ज्याशब्दमकरोत् तदा ॥ १४ ॥

तौ रथौ सूर्यसंकाशौ योत्स्यमानौ महाबलौ।  
शारदाविव जीमूतौ व्यरोचेतां व्यवस्थितौ ॥ १५ ॥

ततः शारद्वतस्तूर्णं पार्थं दशभिराशुगैः।  
विव्याध परवीरघ्नं निशितैर्मर्मभेदिभिः ॥ १६ ॥

पार्थोऽपि विश्रुतं लोके गाण्डीवं परमायुधम्।  
विकृष्य चिक्षेप बहून् नाराचान् मर्मभेदिनः ॥ १७ ॥

तानप्राप्तान् शितैर्बाणैर्नासचान् रक्तभोजनान् ।  
कृपश्चिच्छेद पार्थस्य शतशोऽथ सहस्रशः ॥ १८ ॥

ततः पार्थस्तु संक्रुद्धश्चित्रान्‌ मार्गान् प्रदर्शयन्।  
दिशः संछादयन् बाणैः प्रदिशश्च महारथः।  
एकच्छायमिवाकाशमकरोत् सर्वतः प्रभुः ॥ १९ ॥

प्राच्छादयदमेयात्मा पार्थः शरशतैः कृपम्।  
स शरैरर्दितः क्रुद्धः शितैरग्निशिखोपमैः ॥ २० ॥

तूर्णं दशसहस्रेण पार्थमप्रतिमौजसम् ।  
अर्दयित्वा महात्मानं ननर्द समरे कृपः ॥ २१ ॥

ततः कनकपर्वाग्रैर्वीरः संनतपर्वभिः ।  
त्वरन् गाण्डीवनिर्मुक्तैरर्जुनस्तस्य वाजिनः ॥ २२ ॥  
चतुर्भिश्चतुरस्तीक्ष्णैरविध्यत् परमेषुभिः ।  
ते हया निशितैर्बाणैर्ज्वलद्भिरिव पन्नगैः।  
उत्पेतुः सहसा सर्वे कृपः स्थानादथाच्यवत् ॥ २३ ॥

च्युतं तु गौतमं स्थानात् समीक्ष्य कुरुनन्दनः।  
नाविध्यत् परवीरघ्नो रक्षमाणोऽस्य गौरवम् ॥ २४ ॥

स तु लब्ध्वा पुनः स्थानं गौतमः सव्यसाचिनम्।  
विव्याध दशभिर्बाणैस्त्वरितः कङ्कपत्रिभिः ॥ २५ ॥

ततः पार्थो धनुस्तस्य भल्लेन निशितेन ह।  
चिच्छेदैकेन भूयश्च हस्तावापमथाहरत् ॥ २६ ॥

अथास्य कवचं बाणैर्निशितैर्मर्मभेदिभिः ।  
व्यधमन्न च पार्थोऽस्य शरीरमवपीडयत् ॥ २७ ॥

तस्य निर्मुच्यमानस्य कवचात् काय आबभौ।  
समये मुच्यमानस्य सर्पस्येव तनुर्यथा ॥ २८ ॥

छिन्ने धनुषि पार्थेन सोऽन्यदादाय कार्मुकम्।  
चकार गौतमः सज्यं तदद्‌भुतमिवाभवत् ॥ २९ ॥

स तदप्यस्य कौन्तेयश्चिच्छेद नतपर्वणा।  
एवमन्यानि चापानि बहूनि कृतहस्तवत्।  
शारद्वतस्य चिच्छेद पाण्डवः परवीरहा ॥ ३० ॥

स च्छिन्नधनुरादाय रथशक्तिं प्रतापवान्।  
प्राहिणोत् पाण्डुपुत्राय प्रदीप्तामशनीमिव ॥ ३१ ॥

तामर्जुनस्तदाऽऽयान्तीं शक्तिं हेमविभूषिताम् ।  
वियद्‌गतां महोल्काभां चिच्छेद दशभिः शरैः ॥ ३२ ॥  
सापतद् दशधा छिन्ना भूमौ पार्थेन धीमता ॥ ३३ ॥

युगपच्चैव भल्लैस्तु ततः सज्यधनुः कृपः।  
तमाशु निशितैः पार्थं बिभेद दशभिः शरैः ॥ ३४ ॥

ततः पार्थो महातेजा विशिखानग्नितेजसः।  
चिक्षेप समरे क्रुद्धस्त्रयोदश शिलाशितान् ॥ ३५ ॥

अथास्य युगमेकेन चतुर्भिश्चतुरो हयान्।  
षष्ठेन च शिरः कायाच्छरेण रथसारथेः ॥ ३६ ॥

त्रिभिस्त्रिवेणुं समरे द्वाभ्यामक्षं महारथः।  
द्वादशेन तु भल्लेन चकर्तास्य ध्वजं तदा ॥ ३७ ॥  
ततो वज्रनिकाशेन फाल्गुनः प्रहसन्निव।  
त्रयोदशेनेन्द्रसमः कृपं वक्षस्यविध्यत ॥ ३८ ॥

स च्छिन्नधन्वा विरथो हताश्वो हतसारथिः।  
गदापाणिरवप्लुत्य तूर्णं चिक्षेप तां गदाम् ॥ ३९ ॥

सा च मुक्ता गदा गुर्वी कृपेण सुपरिष्कृता।  
अर्जुनेन शरैर्नुन्ना प्रतिमार्गमथागमत् ॥ ४० ॥

तं तु योधाः परीप्सन्तः शारद्वतममर्षणम्।  
सर्वतः समरे पार्थं शरवर्षैरवाकिरन् ॥ ४१ ॥

ततो विराटस्य सुतः सव्यमावृत्य वाजिनः।  
यमकं मण्डलं कृत्वा तान् योधान् प्रत्यवारयत् ॥ ४२ ॥

ततः कृपमुपादाय विरथं ते नरर्षभाः।  
अपजह्रुर्महावेगा कुन्तीपुत्राद् धनंजयात् ॥ ४३ ॥