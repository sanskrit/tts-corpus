+++
title_full = "054 अर्जुनका कर्णपर आक्रमण, विकर्णकी पराजय, शत्रुंतप और संग्रामजित्\u200cका वध, कर्ण और अर्जुनका युद्ध तथा कर्णका पलायन"
title = "०५४ कर्णापयाने"

+++


स शत्रुसेनां तरसा प्रणुद्य  
गास्ता विजित्याथ धनुर्धराग्र्यः ।  
दुर्योधनायाभिमुखं प्रयातो  
भूयो रणं सोऽभिचिकीर्षमाणः ॥ १ ॥

गोषु प्रयातासु जवेन मत्स्यान्  
किरीटिनं कृतकार्यं च मत्वा।  
दुर्योधनायाभिमुखं प्रयातं  
कुरुप्रवीराः सहसा निपेतुः ॥ २ ॥

तेषामनीकानि बहूनि गाढं  
व्यूढानि दृष्ट्वा बहुलध्वजानि ।  
मत्स्यस्य पुत्रं द्विषतां निहन्ता  
वैराटिमामन्त्र्य ततोऽभ्युवाच ॥ ३ ॥

एतेन तूर्णं प्रतिपादयेमान्  
श्वेतान्‌ हयान्‌ काञ्चनरश्मियोक्त्रान् ।  
जवेन सर्वेण कुरु प्रयत्न-  
मासादयेऽहं कुरुसिंहवृन्दम् ॥ ४ ॥  
गजो गजेनेव मया दुरात्मा  
योद्धुं समाकाङ्क्षति सूतपुत्रः ।  
तमेव मां प्रापय राजपुत्र  
दुर्योधनापाश्रयजातदर्पम् ॥ ५ ॥

स तैर्हयैर्वातजवैर्बृहद्‌भिः  
पुत्रो विराटस्य सुवर्णकक्षैः ।  
व्यध्वंसयत् तद् रथिनामनीकं  
ततोऽवहत् पाण्डवमाजिमध्ये ॥ ६ ॥

तं चित्रसेनो विशिखैर्विपाठैः  
संग्रामजिच्छत्रुसहो जयश्च ।  
प्रत्युद्ययुर्भारतमापतन्तं  
महारथाः कर्णमभीप्समानाः ॥ ७ ॥

ततः स तेषां पुरुषप्रवीरः  
शरासनार्चिः शरवेगतापः ।  
व्रातं रथानामदहत् समन्यु-  
र्वनं यथाग्निः कुरुपुङ्गनाम् ॥ ८ ॥

तस्मिंस्तु युद्धे तुमुले प्रवृत्ते  
पार्थं विकर्णोऽतिरथं रथेन ।  
विपाठवर्षेण कुरुप्रवीरो  
भीमेन भीमानुजमाससाद ॥ ९ ॥

ततो विकर्णस्य धनुर्विकृष्य  
जाम्बूनदाग्र्योपचितं दृढज्यम् ।  
अपातयत् तं ध्वजमस्य मथ्य  
च्छिन्नध्वजः सोऽप्यपयाज्जवेन ॥ १० ॥

तं शात्रवाणां गणबाधितारं  
कर्माणि कुर्वन्तममानुषाणि ।  
शत्रुंतपः पार्थममृष्यमाणः  
समार्दयच्छरवर्षेण पार्थम् ॥ ११ ॥

स तेन राज्ञातिरथेन विद्धो  
विगाहमानो ध्वजिनीं कुरूणाम् ।  
शत्रुंतपं पञ्यभिराशु विद्धा  
ततोऽस्य सूतं दशभिर्जघान ॥ १२ ॥

ततः स विद्धो भरतर्षभेण  
बाणेन गात्रावरणातिगेन ।  
गतासुराजौ निपपात भूमौ  
नगो नगाग्रादिव वातरुग्णः ॥ १३ ॥

नरर्षभास्तेन नरर्षभेण  
वीरा रणे वीरतरेण भग्नाः।  
चकम्पिरे वातवशेन काले  
प्रकम्पितानीव महावनानि ॥ १४ ॥

हतास्तु पार्थेन नरप्रवीरा  
गतासवोर्व्यां सुषुपुः सुवेषाः ।  
वसुप्रदा वासवतुल्यवीर्याः  
पराजिता वासवजेन संख्ये ॥ १५ ॥

सुवर्णकार्ष्णायसवर्मनद्धा  
नागा यथा हैमवताः प्रवृद्धाः।  
तथा स शत्रून् समरे विनिघ्नन्  
गाण्डीवधन्वा पुरुषप्रवीरः ॥ १६ ॥  
चचार संख्ये विदिशो दिशश्च  
दहन्निवाग्निर्वनमातपान्ते ।

प्रकीर्णपर्णानि यथा वसन्ते  
विशातयित्वा पवनोऽम्बुदांश्च ॥ १७ ॥  
तथा सपत्नान् विकिरन् किरीटी  
चचार संख्येऽतिरथो रथेन ।

शोणाश्ववाहस्य हयान् निहत्य  
वैकर्तनभ्रातुरदीनसत्त्वः ।  
एकेन संग्रामजितः शरेण  
शिरो जहाराथ किरीटमाली ॥ १८ ॥

तस्मिन् हते भ्रातरि सूतपुत्रो  
वैकर्तनो वीर्यमथाददानः ।  
प्रगृह्य दन्ताविव नागराजो  
महर्षभं व्याघ्र इवाभ्यधावत् ॥ १९ ॥

स पाण्डवं द्वादशभिः पृषत्कै-  
र्वैकर्तनः शीघ्रमथो जघान ।  
विव्याध गात्रेषु हयांश्च सर्वान्  
विराटपुत्रं च करे निजघ्ने ॥ २० ॥

तमापतन्तं सहसा किरीटी  
वैकर्तनं वै तरसाभिपत्य ।  
प्रगृह्य वेगं न्यपतज्जवेन  
नागं गरुत्मानिव चित्रपक्षः ॥ २१ ॥

तावुत्तमौ सर्वधनुर्धराणां  
महाबलौ सर्वसपत्नसाहौ ।  
कर्णस्य पार्थस्य निशम्य युद्धं  
दिदृक्षमाणाः कुरवोऽभितस्थुः ॥ २२ ॥

स पाण्डवस्तूर्णमुदीर्णकोपः  
कृतागसं कर्णमुदीक्ष्य हर्षात् ।  
क्षणेन साश्वं सरथं ससारथि-  
मन्तर्दधे घोरशरौघवृष्ट्या ॥ २३ ॥

ततः सुविद्धाः सरथाः सनागा  
योधा विनेदुर्भरतर्षभाणाम् ।  
अन्तर्हिता भीष्ममुखाः सहाश्वाः  
किरीटिना कीर्णरथाः पृषत्कैः ॥ २४ ॥

स चापि तानर्जुनबाहुमुक्ता-  
ञ्छराञ्छरौघैः प्रतिहत्य वीरः ।  
तस्थौ महात्मा सधनुः सबाणः  
सविस्फुलिङ्गोऽग्निरिवाशु कर्णः ॥ २५ ॥

ततस्त्वभूद् वै तलतालशब्दः  
सशङ्गभेरीपणवप्रणादः ।  
प्रक्ष्वेडितज्यातलनिःस्वनं तं  
वैकर्तनं पूजयतां कुरूणाम् ॥ २६ ॥

उद्धूतलाङ्गूलमहापताक-  
ध्वजोत्तमांसाकुलभीषणान्तम् ।  
गाण्डीवनिर्ह्रादकृतप्रणादं  
किरीटिनं प्रेक्ष्य ननाद कर्णः ॥ २७ ॥

स चापि वैकर्तनमर्दयित्वा  
साश्वं ससूतं सरथं पृषत्कैः।  
तमाववर्ष प्रसभं किरीटी  
पितामहं द्रोणकृपौ च दृष्ट्वा ॥ २८ ॥

स चापि पार्थं बहुभिः पृषत्कै-  
र्वैकर्तनो मेघ इवाभ्यवर्षत् ।  
तथैव कर्णं च किरीटमाली  
संछादयामास शितैः पृषत्कैः ॥ २९ ॥

तयोः सुतीक्ष्णान् सृजतोः शरौघान्  
महाशरौघास्त्रविवर्धने रणे ।  
रथे विलग्नाविव चन्द्रसूर्यौ  
घनान्तरेणानुददर्श लोकः ॥ ३० ॥

अथाशुकारी चतुरो हयांश्च  
विव्याध कर्णो निशितैः किरीटिनः।  
त्रिभिश्च यन्तारममृष्यमाणो  
विव्याध तूर्णं त्रिभिरस्य केतुम् ॥ ३१ ॥

ततोऽभिविद्धः समरावमर्दी  
प्रबोधितः सिंह इव प्रसुप्तः।  
गाण्डीवधन्वा ऋषभः कुरूणा-  
मजिह्मगैः कर्णमियाय जिष्णुः ॥ ३२ ॥

शरास्त्रवृष्ट्या निहतो महात्मा  
प्रादुश्चकारातिमनुष्यकर्म ।  
प्राच्छादयत् कर्णरथं पृषत्कै-  
र्लोकानिमान् सूर्य इवांशुजालैः ॥ ३३ ॥

स हस्तिनेवाभिहतो गजेन्द्रः  
प्रगृह्य भल्लान् निशितान् निषङ्गात्।  
आकर्णपूर्णं च धनुर्विकृष्य  
विव्याध गात्रेष्वथ सूतपुत्रम् ॥ ३४ ॥

अथास्य बाहूरुशिरोललाटं  
ग्रीवां वराङ्गानि परावमर्दी ।  
शितैश्च बाणैर्युधि निर्बिभेद  
गाण्डीवमुक्तैरशनिप्रकाशैः ॥ ३५ ॥

स पार्थमुक्तैरिषुभिः प्रणुन्नो  
गजो गजेनेव जितस्तरस्वी ।  
विहाय संग्रामशिरः प्रयातो  
वैकर्तनः पाण्डवबाणतप्तः ॥ ३६ ॥