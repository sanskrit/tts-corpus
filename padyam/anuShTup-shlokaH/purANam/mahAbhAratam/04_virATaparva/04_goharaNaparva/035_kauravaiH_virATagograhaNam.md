+++
title_full = "035 कौरवोंद्वारा उत्तर दिशाकी ओरसे आकर विराटकी गौओंका अपहरण और गोपाध्यक्षका उत्तरकुमारको युद्धके लिये उत्साह दिलाना"
title = "०३५ कौरवैः विराटगोग्रहणम्"

+++


याते त्रिगर्तान् मत्स्ये तु पशूंस्तान् वै परीप्सति।  
दुर्योधनः सहामात्यो विराटमुपयादथ ॥ १ ॥

भीष्मो द्रोणश्च कर्णश्च कृपश्च परमास्त्रवित्।  
द्रौणिश्च सौबलश्चैव तथा दुःशासनः प्रभो ॥ २ ॥  
विविंशतिर्विकर्णश्च चित्रसेनश्च वीर्यवान् ।  
दुर्मुखो दुःशलश्चैव ये चैवान्ये महारथाः ॥ ३ ॥

एते मत्स्यानुपागम्य विराटस्य महीपतेः।  
घोषान् विद्राव्य तरसा गोधनं जह्रुरोजसा ॥ ४ ॥

षष्टिं गवां सहस्राणि कुरवः कालयन्ति च।  
महता रथवंशेन परिवार्य समन्ततः ॥ ५ ॥

गोपालानां तु घोषस्य हन्यतां तैर्महारथैः।  
आरावः सुमहानासीत् सम्प्रहारे भयंकरे ॥ ६ ॥

गोपाध्यक्षो भयत्रस्तो रथमास्थाय सत्वरः।  
जगाम नगरायैव परिक्रोशंस्तदाऽऽर्तवत् ॥ ७ ॥

स प्रविश्य पुरं राज्ञो नृपवेश्माभ्ययात् ततः।  
अवतीर्य रथात् तूर्णमाख्यातुं प्रविवेश ह ॥ ८ ॥

दृष्ट्‌वा भूमिंजयं नाम पुत्रं मत्स्यस्य मानिनम्।  
तस्मै तत् सर्वमाचष्ट राष्ट्रस्य पशुकर्षणम् ॥ ९ ॥  
षष्टिं गवां सहस्राणि कुरवः कालयन्ति ते।  
तद् विजेतुं समुत्तिष्ठ गोधनं राष्ट्रमवर्धन ॥ १० ॥

राजपुत्र हितप्रेप्सुः क्षिप्रं निर्याहि च स्वयम्।  
त्वां हि मत्स्यो महीपालः शून्यपालमिहाकरोत् ॥ ११ ॥

त्वया परिषदो मध्ये श्लाघते स नराधिपः।  
पुत्रो ममानुरूपश्च शूरश्चेति कुलोद्वहः ॥ १२ ॥

इष्वस्त्रे निपुणो योधः सदा वीरश्च मे सुतः।  
तस्य तत् सत्यमेवास्तु मनुष्येन्द्रस्य भाषितम् ॥ १३ ॥

आवर्तय कुरून् जित्वा पशून् पशुमतां वर।  
निर्दहैषामनीकानि भीमेन शरतेजसा ॥ १४ ॥

धनुश्च्युतै रुक्मपुङ्खैः शरैः संनतपर्वभिः।  
द्विषतां भिन्ध्यनीकानि गजानामिव यूथपः ॥ १५ ॥

पाशोपधानां ज्यातन्त्रीं चापदण्डां महास्वनाम्।  
शरवर्णां धनुर्वीणां शत्रुमध्ये प्रवादय ॥ १६ ॥

श्वेता रजतसंकाशा रथे युज्यन्तु ते हयाः।  
ध्वजं च सिंहं सौवर्णमुच्छ्रयन्तु तव प्रभो ॥ १७ ॥

रुक्मपुङ्खाः प्रसन्नाग्रा मुक्ता हस्तवता त्वया।  
छादयन्तु शराः सूर्यं राज्ञां मार्गनिरोधकाः ॥ १८ ॥

रणे जित्वा कुरून्‌ सर्वान् वज्रपाणिरिवासुरान्।  
यशो महदवाप्य त्वं प्रविशेदं पुरं पुनः ॥ १९ ॥

त्वं हि राष्ट्रस्य परमा गतिर्मत्स्यपतेः सुतः।  
यथा हि पाण्डुपुत्राणामर्जुनो जयतां वरः ॥ २० ॥  
एवमेव गतिर्नूनं भवान् विषयवासिनाम्।  
गतिमन्तो वयं त्वद्य सर्वे विषयवासिनः ॥ २१ ॥

स्त्रीमध्य उक्तस्तेनासौ तद् वाक्यमभयंकरम्।  
अन्तःपुरे श्लाघमान इदं वचनमब्रवीत् ॥ २२ ॥