+++
title_full = "058 अर्जुनका द्रोणाचार्यके साथ युद्ध और आचार्यका पलायन"
title = "०५८ द्रोणापयाने"

+++


कृपेऽपनीते द्रोणस्तु प्रगृह्य सशरं धनुः।  
अभ्यद्रवदनाधृष्यः शोणाश्वः श्वेतवाहनम् ॥ १ ॥

स तु रुक्मरथं दृष्ट्वा गुरुमायान्तमन्तिकात्।  
अर्जुनो जयतां श्रेष्ठ उत्तरं वाक्यमब्रवीत् ॥ २ ॥

यत्रैषा काञ्चनी वेदी ध्वजे यस्य प्रकाशते।  
उच्छ्रिता प्रवरे दण्डे पताकाभिरलङ्कृता।  
अत्र मां वह भद्रं ते द्रोणानीकाय सारथे ॥ ३ ॥

अथवाः शोणाः प्रकाशन्ते बृहन्तश्चारुवाहिनः।  
स्निग्धविद्रुमसंकाशास्ताम्रास्याः प्रियदर्शनाः ।  
युक्ता रथवरे यस्य सर्वशिक्षाविशारदाः ॥ ४ ॥  
दीर्घबाहुर्महातेजा बलरूपसमन्वितः ।  
सर्वलोकेषु विक्रान्तो भारद्वाजः प्रतापवान् ॥ ५ ॥

बुद्ध्या तुल्यो ह्युशनसा बृहस्पतिसमो नये।  
वेदास्तथैव चत्वारो ब्रह्मचर्यं तथैव च ॥ ६ ॥  
ससंहाराणि सर्वाणि दिव्यान्यस्त्राणि मारिष।  
धनुर्वेदश्च कार्त्स्न्येन यस्मिन् नित्यं प्रतिष्ठितः ॥ ७ ॥

क्षमा दमश्च सत्यं च आनृशंस्यमथार्जवम्।  
एते चान्ये च बहवो यस्मिन् नित्यं द्विजे गुणाः॥८॥

तेनाहं योद्धुमिच्छामि महाभागेन संयुगे।  
तस्मात् तं प्रापयाचार्यं क्षिप्रमुत्तर वाहय ॥ ९ ॥

अर्जुनेनैवमुक्तस्तु वैराटिर्हेमभूषणान् ।  
चोदयामास तानश्वान् भारद्वाजरथं प्रति ॥ १० ॥

तमापतन्तं वेगेन पाण्डवं रथिनां वरम्।  
द्रोणः प्रत्युद्ययौ पार्थं मत्तो मत्तमिव द्विपम् ॥ ११ ॥

ततः प्राध्मापयच्छङ्खं भेरीशतनिनादिनम् ।  
प्रचुक्षुभे बलं सर्वमुद्‌भूत इव सागरः ॥ १२ ॥

अथ शोणान् सदश्वांस्तान् हंसवर्णैर्मनोजवैः।  
मिश्रितान् समरे दृष्ट्वा व्यस्मयन्त रणे नराः ॥ १३ ॥

तौ रथौ वीर्यसम्पन्नौ दृष्ट्वा संग्राममूर्धनि।  
आचार्यशिष्यावजितौ कृतविद्यौ मनस्विनौ ॥ १४ ॥  
समाश्लिष्टौ तदान्योन्यं द्रोणपार्थौ महाबलौ।  
दृष्ट्वा प्राकम्पत मुहुर्भरतानां महद् बलम् ॥ १५ ॥

हर्षयुक्तस्ततः पार्थः प्रहसन्निव वीर्यवान्।  
रथं रथेन द्रोणस्य समासाद्य महारथः ॥ १६ ॥  
अभिवाद्य महाबाहुः सामपूर्वमिदं वचः।  
उवाच श्लक्ष्णया वाचा कौन्तेयः परवीरहा ॥ १७ ॥

उषिताः स्मो वने वासं प्रतिकर्म चिकीर्षवः।  
कोपं नार्हसि नः कर्तुं सदा समरदुर्जय ॥ १८ ॥  
अहं तु प्रहृते पूर्वं प्रहरिष्यामि तेऽनघ।  
इति मे वर्तते बुद्धिस्तद् भवान् कर्तुमर्हति ॥ १९ ॥

ततोऽस्मै प्राहिणोद् द्रोणः शरानधिकविंशतिम्।  
अप्राप्तांश्चैव तान् पार्थश्चिच्छेद कृतहस्तवत् ॥ २० ॥

ततः शरसहस्रेण रथं पार्थस्य वीर्यवान्।  
अवाकिरत् ततो द्रोणः शीघ्रमस्त्रं विदर्शयन् ॥ २१ ॥

हयांश्च रजतप्रख्यान् कङ्कपत्रैः शिलाशितैः।  
अवाकिरदमेयात्मा पार्थं संकोपयन्निव ॥ २२ ॥

एवं प्रववृते युद्धं भारद्वाजकिरीटिनोः।  
समं विमुञ्चतो संख्ये विशिखान् दीप्ततेजसः ॥ २३ ॥

तावुभौ ख्यातकर्माणावुभौ वायुसमौ जवे।  
उभौ दिव्यास्त्रविदुषावुभावुत्तमतेजसौ ।  
क्षिपन्तौ शरजालानि मोहयामासतुर्नृपान् ॥ २४ ॥

व्यस्मयन्त ततो योधा ये तत्रासन् समागताः।  
शरान् विसृजतोस्तूर्णं साधु साध्वित्यपूजयन् ॥ २५ ॥

द्रोणं हि समरे कोऽन्यो योद्‌धुमर्हति फाल्गुनात्।  
रौद्रः क्षत्रियधर्मोऽयं गुरुणा यदयुध्यत।  
इत्यब्रुवञ्जनास्तत्र संग्रामशिरसि स्थिताः ॥ २६ ॥

वीरौ तावभिसंरब्धौ संनिकृष्टौ महाभूजौ।  
छादयेतां शरव्रातैरन्योन्यमपराजितौ ॥ २७ ॥

विस्फार्य सुमहच्चापं हेमपृष्ठं दुरासदम्।  
भारद्वाजोऽथ संक्रुद्धः फाल्गुनं प्रत्यविध्यत ॥ २८ ॥

स सायकमयैर्जालैरर्जुनस्य रथं प्रति।  
भानुमद्भिः शिलाधौतैर्भानोराच्छादयत् प्रभाम् ॥ २९ ॥

पार्थं च सुमहाबाहुर्महावेगैर्महारथः ।  
विव्याध निशितैर्बाणैर्मेघो वृष्ट्येव पर्वतम् ॥ ३० ॥

तथैव दिव्यं गाण्डीवं धनुरादाय पाण्डवः।  
शत्रुघ्नं वेगवान् हृष्टो भारसाधनमुत्तमम् ॥ ३१ ॥  
विससर्ज शरांश्चित्रान् सुवर्णविकृतान् बहून्।  
नाशयन् शरवर्षाणि भारद्वाजस्य वीर्यवान्।  
तूर्णं चापविनिर्मुक्तैस्तदद्‌भुतमिवाभवत् ॥ ३२ ॥

स रथेन चरन् पार्थः प्रेक्षणीयो धनंजयः।  
युगपद् दिक्षु सर्वासु सर्वतोऽस्त्राण्यदर्शयत् ॥ ३३ ॥  
एकच्छायमिवाकाशं बाणैश्चक्रे समन्ततः ।  
नादृश्यत तदा द्रोणो नीहारेणेव संवृतः ॥ ३४ ॥

तस्याभवत् तदा रूपं संवृतस्य शरोत्तमैः।  
जाज्वल्यमानस्य तदा पर्वतस्येव सर्वतः ॥ ३५ ॥

दृष्ट्वा तु पार्थस्य रणे शरैः स्वरथमावृतम्।  
स विस्फार्य धनुः श्रेष्ठं मेघस्तनितनिःस्वनम् ॥ ३६ ॥  
अग्निचक्रोपमं घोरं व्यकर्षत् परमायुधम्।  
व्यशातयच्छरांस्तांस्तु द्रोणः समितिशोभनः ॥ ३७ ॥

महानभूत् ततः शब्दो वंशानामिव दह्यताम् ॥ ३८ ॥

जाम्बूनदमयैः पुङ्खैश्चित्रचापविनिर्गतैः ।  
प्राच्छादयदमेयात्मा दिशः सूर्यस्य च प्रभाम् ॥ ३९ ॥

ततः कनकपुङ्खानां शराणां नतपर्वणाम्।  
वियच्चराणां वियति दृश्यन्ते बहवो व्रजाः ॥ ४० ॥

द्रोणस्य पुङ्खसक्ताश्च प्रभवन्तः शरासनात्।  
एको दीर्घ इवादृश्यदाकाशे संहतः शरः ॥ ४१ ॥

एवं तौ स्वर्णविकृतान् विमुञ्चन्तौ महाशरान्।  
आकाशं संवृतं वीरावुल्काभिरिव चक्रतुः ॥ ४२ ॥

शरास्तयोस्तु विबभुः कङ्कबर्हिणवाससः ।  
पङ्क्त्यः शरदि खस्थानां हंसानां चरतामिव ॥ ४३ ॥

युद्धं समभवत् तत्र सुसंरब्धं महात्मनोः।  
द्रोणपाण्डवयोर्घोरं वृत्रवासवयोरिव ॥ ४४ ॥

तौ गजाविव चासाद्य विषाणाग्रैः परस्परम्।  
शरैः पूर्णायतोत्सृष्टैरन्योन्यमभिजघ्नतुः ॥ ४५ ॥

तौ व्यवाहरतां युद्धे संरब्धौ रणशोभिनौ।  
उदीरयन्तौ समरे दिव्यान्यस्त्राणि भागशः ॥ ४६ ॥

अथ त्वाचार्यमुख्येन शरान् सृष्टाञ्छिलाशितान्।  
न्यवारयच्छितैर्बाणैरर्जुनो जयतां वरः ॥ ४७ ॥

दर्शयन् वीक्षमाणानामस्त्रमुग्रपराक्रमः ।  
इषुभिस्तूर्णमाकाशं बहुभिश्च समावृणोत् ॥ ४८ ॥  
जिघांसन्तं नरव्याघ्रमर्जुनं तिग्मतेजसम् ।  
आचार्यमुख्यः समरे द्रोणः शस्त्रभृतां वरः।  
अर्जुनेन सहाक्रीडच्छरैः संनतपर्वभिः ॥ ४९ ॥

दिव्यान्यस्त्राणि वर्षन्तं तस्मिन् वै तुमुले रणे।  
अस्त्रैरस्त्राणि संवार्य फाल्गुनं समयोधयत् ॥ ५० ॥

तयोरासीत् सम्प्रहारः क्रुद्धयोर्नरसिंहयोः ।  
अमर्षिणोस्तदान्योन्यं देवदानवयोरिव ॥ ५१ ॥

ऐन्द्रं वायव्यमाग्नेयमस्त्रमस्त्रेण पाण्डवः ।  
द्रोणेन मुक्तमात्रं तु ग्रसति स्म पुनः पुनः ॥ ५२ ॥

एवं शूरौ महेष्वासौ विसृजन्तौ शिताञ्छरान्।  
एकच्छायं चक्रतुस्तावाकाशं शरवृष्टिभिः ॥ ५३ ॥

तत्रार्जुनेन मुक्तानां पततां वै शरीरिषु।  
पर्वतेष्विव वज्राणां शराणां श्रूयते स्वनः ॥ ५४ ॥

ततो नागा रथाश्चैव वाजिनश्च विशाम्पते।  
शोणिताक्ता व्यदृश्यन्त पुष्पिता इव किंशुकाः ॥ ५५ ॥

बाहुभिश्च सकेयूरैर्विचित्रैश्च महारथैः ।  
सुवर्णचित्रैः कवचैर्ध्वजैश्च विनिपातितैः ॥ ५६ ॥  
योधैश्च निहतैस्तत्र पार्थबाणप्रपीडितैः ।  
बलमासीत् समुद्भ्रान्तं द्रोणार्जुनसमागमे ॥ ५७ ॥

विधुन्वानौ तु तौ तत्र धनुषी भारसाधने।  
आच्छादयेतामन्योन्यं ततक्षतुरथेषुभिः ॥ ५८ ॥

तयोः समभवद् युद्धं तुमुलं भरतर्षभ।  
द्रोणकौन्तेययोस्तत्र बलिवासवयोरिव ॥ ५९ ॥

अथ पूर्णायतोत्सृष्टैः शरैः संनतपर्वभिः।  
व्यदारयेतामन्योन्यं प्राणद्यूते प्रवर्तिते ॥ ६० ॥

अथान्तरिक्षे नादोऽभूद् द्रोणं तत्र प्रशंसताम्।  
दुष्करं कृतवान् द्रोणो यदर्जुनमयोधयत् ॥ ६१ ॥  
प्रमाथिनं महावीर्यं दृढमुष्टिं दुरासदम्।  
जेतारं देवदैत्यानां सर्वेषां च महारथम् ॥ ६२ ॥

अविभ्रमं च शिक्षां च लाघवं दूरपातिताम्।  
पार्थस्य समरे दृष्ट्वा द्रोणस्याभूच्च विस्मयः ॥ ६३ ॥

अथ गाण्डीवमुद्यम्य दिव्यं धनुरमर्षणः।  
विचकर्ष रणे पार्थो बाहुभ्यां भरतर्षभ ॥ ६४ ॥

तस्य बाणमयं वर्षं शलभानामिवायतिम्।  
दृष्ट्वा ते विस्मिताः सर्वे साधु साध्वित्य पूजयन् ॥ ६५ ॥

न च बाणान्तरे वायुरस्य शक्नोति सर्पितुम्।  
अनिशं संदधानस्य शरानुत्सृजतस्तथा ॥ ६६ ॥  
ददर्श नान्तरं कश्चित् पार्थस्याददतोऽपि च ॥ ६७ ॥

तथा शीघ्रास्त्रयुद्धे तु वर्तमाने सुदारुणे।  
शीघ्रं शीघ्रतरं पार्थः शरानन्यानुदीरयत् ॥ ६८ ॥

ततः शतसहस्राणि शराणां नतपर्वणाम्।  
युगपत् प्रापतंस्तत्र द्रोणस्य रथमन्तिकात् ॥ ६९ ॥  
कीर्यमाणे तदा द्रोणे शरैर्गाण्डीवधन्वना।  
हाहाकारो महानासीत् सैन्यानां भरतर्षभ ॥ ७० ॥

पाण्डवस्य तु शीघ्रास्त्रं मघवा प्रत्यपूजयत्।  
गन्धर्वाप्सरसश्चैव ये च तत्र समागताः ॥ ७१ ॥

ततो वृन्देन महता रथानां रथयूथपः।  
आचार्यपुत्रः सहसा पाण्डवं पर्यवारयत् ॥ ७२ ॥

अश्वत्थामा तु तत् कर्म हृदयेन महात्मनः।  
पूजयामास पार्थस्य कोपं चास्याकरोद् भृशम् ॥ ७३ ॥

स मन्युवशमापन्नः पार्थमभ्यद्रवद् रणे।  
किरञ्छरसहस्राणि पर्जन्य इव वृष्टिमान् ॥ ७४ ॥

आवृत्य तु महाबाहुर्यतो द्रौणिस्ततो हयान्।  
अन्तरं प्रददौ पार्थो द्रोणस्य व्यपसर्पितुम् ॥ ७५ ॥

स तु लब्ध्वान्तरं तूर्णमपायाज्जवनैर्हयैः।  
छिन्नवर्मध्वजः शूरो निकृत्तः परमेषुभिः ॥ ७६ ॥