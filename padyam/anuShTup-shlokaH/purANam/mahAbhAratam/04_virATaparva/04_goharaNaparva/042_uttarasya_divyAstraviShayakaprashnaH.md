+++
title_full = "042 उत्तरका बृहन्नलासे पाण्डवोंके अस्त्र-शस्त्रोंके विषयमें प्रश्न करना"
title = "०४२ उत्तरस्य दिव्यास्त्रविषयकप्रश्नः"

+++


बिन्दवो जातरूपस्य शतं यस्मिन् निपातिताः।  
सहस्रकोटिसौवर्णाः कस्यैतद् धनुरुत्तमम् ॥ १ ॥

वारणा यत्र सौवर्णाः पृष्ठे भासन्ति दंशिताः।  
सुपार्श्वं सुग्रहं चैव कस्यैतद् धनुरुत्तमम् ॥ २ ॥

तपनीयस्य शुद्धस्य षष्टिर्यस्येन्द्रगोपकाः ।  
पृष्ठे विभक्ताः शोभान्ते कस्यैतद् धनुरुत्तमम् ॥ ३ ॥

सूर्या यत्र च सौवर्णास्त्रयो भासन्ति दंशिताः।  
तेजसा प्रज्वलन्तो हि कस्यैत्‌द धनुरुत्तमम् ॥ ४ ॥

शलभा यत्र सौवर्णास्तपनीयविभूषिताः ।  
सुवर्णमणिचित्रं च कस्यैतद् धनुरुत्तमम् ॥ ५ ॥

इमे च कस्य नाराचाः साहस्रा लोमवाहिनः।  
समन्तात् कलधौताग्रा उपासंगे हिरण्मये ॥ ६ ॥  
विपाठाः पृथवः कस्य गार्ध्रपत्राः शिलाशिताः।  
हारिद्रवर्णाः सुमुखाः पीताः सर्वायसाः शराः ॥ ७ ॥

कस्यायमसितश्चापः पञ्चशार्दूललक्षणः ।  
वराहकर्णव्यामिश्रान् शरान् धारयते दश ॥ ८ ॥

कस्येमे पृथवो दीर्घाश्चन्द्रबिम्बार्धदर्शनाः ।  
शतानि सप्त तिष्ठन्ति नाराचा रुधिराशनाः ॥ ९ ॥

कस्येमे शुकपत्राभैः पूर्वैरर्धैः सुवाससः।  
उत्तरैरायसैः पीतैर्हेमपुङ्खैः शिलाशितैः ॥ १० ॥

गुरुभारसहो दिव्यः शात्रवाणां भयंकरः।  
कस्यायं सायको दीर्घः शिलीपृष्ठः शिलीमुखः ॥ ११ ॥

वैयाघ्रकोशे निहितो हेमचित्रो दुरासदः।  
सुफलश्चित्रकोशश्च किङ्किणीसायको महान् ॥ १२ ॥  
कस्य हेमत्सरुर्दिव्यः खड्गः परमनिर्मलः।

कस्यायं विमलः खड्‌गो गव्ये कोशे समर्पितः ॥ १३ ॥  
हेमत्सरुरनाधृष्यो नैषध्यो भारसाधनः ।

कस्य पाञ्चनखे कोशे सायको हेमविग्रहः ॥ १४ ॥  
प्रमाणरूपसम्पन्नः पीत आकाशसंनिभः ।

कस्य हेममये कोशे सुतप्ते पावकप्रभे ॥ १५ ॥  
निस्त्रिंशोऽयं गुरुः पीतः सायकः परनिर्व्रणः।  
कस्यायमसितः खड्‌गो हेमबिन्दुभिरावृतः ॥ १६ ॥  
आशीविषसमस्पर्शः परकायप्रभेदनः ।

निर्दिशस्व यथातत्त्वं मया पृष्टा बृहन्नले।  
विस्मयो मे परो जातो दृष्ट्वा सर्वमिदं महत् ॥ १८ ॥