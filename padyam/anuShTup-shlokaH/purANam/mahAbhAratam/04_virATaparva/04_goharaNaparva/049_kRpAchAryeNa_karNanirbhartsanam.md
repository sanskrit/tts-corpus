+++
title_full = "049 कृपाचार्यका कर्णको फटकारते हुए युद्धके विषयमें अपना विचार बताना"
title = "०४९ कृपाचार्येण कर्णनिर्भर्त्सनम्"

+++


सदैव तव राधेय युद्धे क्रूरतरा मतिः।  
नार्थानां प्रकृतिं वेत्सि नानुबन्धमवेक्षसे ॥ १ ॥

माया हि बहवः सन्ति शास्त्रमाश्रित्य चिन्तिताः।  
तेषां युद्धं तु पापिष्ठं वेदयन्ति पुराविदः ॥ २ ॥

देशकालेन संयुक्तं युद्धं विजयदं भवेत्।  
हीनकालं तदेवेह फलं न लभते पुनः।  
देशे काले च विक्रान्तं कल्याणाय विधीयते ॥ ३ ॥

आनुकूल्येन कार्याणामन्तरं संविधीयते ।  
भारं हि रथकारस्य न व्यवस्यन्ति पण्डिताः ॥ ४ ॥

परिचिन्त्य तु पार्थेन संनिपातों न नः क्षमः।  
एकः कुरूनभ्यगच्छदेकश्चाग्निमतर्पयत् ॥ ५ ॥

एकश्च पञ्च वर्षाणि ब्रह्मचर्यमधारयत्।  
एकः सुभद्रामारोप्य द्वैरथे कृष्णमाह्वयत् ॥ ६ ॥

एक: किरातरूपेण स्थितं रुद्रमयोधयत्।  
अस्मिन्नेव वने पार्थो हृतां कृष्णामवाजयत् ॥ ७ ॥

एकश्च पञ्च वर्षाणि शक्रादस्त्राण्यशिक्षत।  
एकः सोऽयमरिं जित्वा कुरूणामकरोद् यशः ॥ ८ ॥  
एको गन्धर्वराजानं चित्रसेनमरिंदमः ।  
विजिग्ये तरसा संख्ये सेनां प्राप्य सुदुर्जयाम् ॥ ९ ॥

तथा निवातकवचाः कालखञ्जाश्च दानवाः।  
दैवतैरप्यवध्यास्ते एकेन युधि पातिताः ॥ १० ॥

एकेन हि त्वया कर्ण किं नामेह कृतं पुरा।  
एकैकेन यथा तेषां भूमिपाला वशे कृताः ॥ ११ ॥

इन्द्रोऽपि हि न पार्थेन संयुगे योद्‌धुमर्हति।  
यस्तेनाशंसते योद्‌धुं कर्तव्यं तस्य भेषजम् ॥ १२ ॥

आशीविषस्य क्रुद्धस्य पाणिमुद्यम्य दक्षिणम्।  
अवमुच्य प्रदेशिन्या दंष्ट्रामादातुमिच्छसि ॥ १३ ॥

अथवा कुञ्जरं मत्तमेक एव चरन् वने।  
अनङ्‌कुशं समारुह्य नगरं गन्तुमिच्छसि ॥ १४ ॥

समिद्धं पावकं चैव घृतमेदोवसाहुतम्।  
घृताक्तश्चीरवासास्त्वं मध्येनोत्तर्तुमिच्छसि ॥ १५ ॥

आत्मानं कः समुद्बद्‌ध्य कण्ठे बद्ध्वा महाशिलाम्।  
समुद्रं तरते दोर्भ्यां तत्र किं नाम पौरुषम् ॥ १६ ॥

अकृतास्त्रः कृतास्त्रं वै बलवन्तं सुदुर्बलः।  
तादृशं कर्ण यः पार्थं योद्‌धुमिच्छेत् स दुर्मतिः ॥ १७ ॥

अस्माभिर्ह्येष निकृतो वर्षाणीह त्रयोदश।  
सिंहः पाशविनिर्मुक्तो न नः शेषं करिष्यति ॥ १८ ॥  
एकान्ते पार्थमासीनं कूपेऽग्निमिव संवृतम्।  
अज्ञानादभ्यवस्कन्द्य प्राप्ताः स्मो भयमुत्तमम् ॥ १९ ॥

सह युध्यामहे पार्थमागतं युद्धदुर्मदम्।  
सैन्यास्तिष्ठन्तु संनद्धा व्यूढानीकाः प्रहारिणः ॥ २० ॥

द्रोणो दुर्योधनो भीष्मो भवान् द्रौणिस्तथा वयम्।  
सर्वे युध्यामहे पार्थं कर्ण मा साहसं कृथाः ॥ २१ ॥  
वयं व्यवसितं पार्थं वज्रपाणिमिवोद्यतम्।  
षड्‌रथाः प्रतियुध्येम तिष्ठेम यदि संहताः ॥ २२ ॥

व्यूढानीकानि सैन्यानि यत्ताः परमधन्विनः।  
युध्यामहेऽर्जुनं संख्ये दानवा इव वासवम् ॥ २३ ॥