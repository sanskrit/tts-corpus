+++
title_full = "043 बृहन्नलाद्वारा उत्तरको पाण्डवोंके आयुधोंका परिचय कराना"
title = "०४३ अर्जुनेन पाण्डवदिव्यास्त्रपरिचयः"

+++


यन्मां पूर्वमिहापृच्छः शत्रुसेनापहारिणम् ।  
गाण्डीवमेतत् पार्थस्य लोकेषु विदितं धनुः ॥ १ ॥  
सर्वायुधमहामात्रं शातकुम्भपरिष्कृतम् ।  
एतत् तदर्जुनस्यासीद् गाण्डीवं परमायुधम् ॥ २ ॥

यत् तच्छतसहस्रेण सम्मितं राष्ट्रवर्द्धनम्।  
येन देवान् मनुष्यांश्च पार्थो विजयते मृधे ॥ ३ ॥  
चित्रमुच्चावचैर्वर्णैः श्लक्ष्णमायतमव्रणम् ।  
देवदानवगन्धर्वैः पूजितं शाश्वतीः समाः ॥ ४ ॥

एतद् वर्षसहस्रं तु ब्रह्मा पूर्वमधारयत्।  
ततोऽनन्तरमेवाथ प्रजापतिरधारयत् ॥ ५ ॥  
त्रीणि पञ्चशतं चैव शक्रोऽशीति च पञ्च च।  
सोमः पञ्चशतं राजा तथैव वरुणः शतम्।  
पार्थः पञ्च च षष्टिं च वर्षाणि श्वेतवाहनः ॥ ६ ॥

महावीर्यं महादिव्यमेतत् तद् धनुरुत्तमम्।  
एतत् पार्थमनुप्राप्तं वरुणाच्चारुदर्शनम् ॥ ७ ॥

पूजितं सुरमर्त्येषु बिभर्ति परमं वपुः।  
सुपार्श्वं भीमसेनस्य जातरूपग्रहं धनुः।  
येन पार्थोऽजयत् कृत्स्नां दिशं प्राचीं परंतपः ॥ ८ ॥

इन्द्रगोपकचित्रं च यदेतच्चारुदर्शनम् ।  
राज्ञो युधिष्ठिरस्यैतद् वैराटे धनुरुत्तमम् ॥ ९ ॥

सूर्या यस्मिंस्तु सौवर्णाः प्रकाशन्ते प्रकाशिनः।  
तेजसा प्रज्वलन्तो वै नकुलस्यैतदायुधम् ॥ १० ॥

शलभा यत्र सौवर्णास्तपनीयविचित्रिताः ।  
एतन्माद्रीसुतास्यापि सहदेवस्य कार्मुकम् ॥ ११ ॥

ये त्विमे क्षुरसंकाशाः सहस्रा लोमवाहिनः।  
एतेऽर्जुनस्य वैराटे शराः सर्पविषोपमाः ॥ १२ ॥

एते ज्वलन्तः संग्रामे तेजसा शीघ्रगामिनः।  
भवन्ति वीरस्याक्षय्या व्यूहतः समरे रिपून् ॥ १३ ॥

ये चेमे पृथवो दीर्घाश्चन्द्रबिम्बार्धदर्शनाः।  
एते भीमस्य निशिता रिपुक्षयकराः शराः ॥ १४ ॥  
हारिद्रवर्णा ये त्वेते हेमपुङ्खाः शिलाशिताः।

नकुलस्य कलापोऽयं पञ्चशार्दूललक्षणः ॥ १५ ॥  
येनासौ व्यजयत् कृत्स्नां प्रतीचीं दिशमाहवे।  
कलापो ह्येष तस्यासीन्माद्रीपुत्रस्य धीमतः ॥ १६ ॥

ये त्विमे भास्कराकाराः सर्वपारसवाः शराः।  
एते चित्रक्रियोपेताः सहदेवस्य धीमतः ॥ १७ ॥

ये त्विमे निशिताः पीताः पृथवो दीर्घवाससः।  
हेमपुङ्खास्त्रिपर्वाणो राज्ञ एते महाशराः ॥ १८ ॥

यस्त्वयं सायको दीर्घः शिलीपृष्ठः शिलीमुखः।  
अर्जुनस्यैष संग्रामे गुरुभारसहो दृढः ॥ १९ ॥

वैयाघ्रकोशः सुमहान् भीमसेनस्य सायकः।  
गुरुभारसहो दिव्यः शात्रवाणां भयंकरः ॥ २० ॥

सुफलश्चित्रकोशश्च हेमत्सरुरनुत्तमः ।  
निस्त्रिंशः कौरवस्यैष धर्मराजस्य धीमतः ॥ २१ ॥

यस्तु पाञ्चनखे कोशे निहितश्चित्रयोधने।  
नकुलस्यैष निस्त्रिंशो गुरुभारसहो दृढः ॥ २२ ॥

यस्त्वयं विपुलः खड्‌गो गव्ये कोशे समर्पितः।  
सहदेवस्य विद्ध्येनं सर्वभारसहं दृढम् ॥ २३ ॥