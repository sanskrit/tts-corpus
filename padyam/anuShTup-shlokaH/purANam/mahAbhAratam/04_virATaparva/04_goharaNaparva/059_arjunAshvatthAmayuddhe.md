+++
title_full = "059 अश्वत्थामाके साथ अर्जुनका युद्ध"
title = "०५९ अर्जुनाश्वत्थामयुद्धे"

+++


ततो द्रौणिर्महाराज प्रययावर्जुनं रणे।  
तं पार्थः प्रतिजग्राह वायुवेगमिवोद्धतम्।  
शरजालेन महता वर्षमाणमिवाम्बुदम् ॥ १ ॥

तयोर्देवासुरसमः संनिपातो महानभूत् ।  
किरतोः शरजालानि वृत्रवासवयोरिव ॥ २ ॥

न स्म सूर्यस्तदा भाति न च वाति समीरणः।  
शरजालावृते व्योम्निच्छायाभूते समन्ततः ॥ ३ ॥

महांश्चटचटाशब्दो योधयोर्हन्यमानयोः ।  
दह्यतामिव वेणूनामासीत् परपुरंजय ॥ ४ ॥

हयानस्यार्जुनः सर्वान् कृतवानल्पजीवितान् ।  
ते राजन् न प्रजानन्त दिशं काञ्चन मोहिताः ॥ ५ ॥

ततो द्रौणिर्महावीर्यः पार्थस्य विचरिष्यतः।  
विवरं सूक्ष्ममालोक्य ज्यां चिच्छेद क्षुरेण ह।  
तदस्यापूजयन् देवाः कर्म दृष्ट्वातिमानुषम् ॥ ६ ॥

द्रोणो भीष्मश्च कर्णश्च कृपश्चैव महारथाः।  
साधु साध्विति भाषन्तोऽपूजयन् कर्म तस्य तत् ॥ ७ ॥

ततो द्रौणिर्धनुः श्रेष्ठमपकृष्य रथर्षभम्।  
पुनरेवाहनत् पार्थं हृदये कङ्कपत्रिभिः ॥ ८ ॥

ततः पार्थो महाबाहुः प्रहस्य स्वनवत् तदा।  
योजयामास नवया मौर्व्या गाण्डीवमोजसा ॥ ९ ॥

ततोऽर्धचन्द्रमावृत्य तेन पार्थः समागमत्।  
वारणेनेव मत्तेन मत्तो वारणयूथपः ॥ १० ॥

ततः प्रववृते युद्धं पृथिव्यामेकवीरयोः।  
रणमध्ये द्वयोरेवं सुमहल्लोमहर्षणम् ॥ ११ ॥

तौ वीरौ ददृशुः सर्वे कुरवो विस्मयान्विताः।  
युध्यमानौ महावीर्यौ यूथपाविव संगतौ ॥ १२ ॥

तौ समाजघ्नतुर्वीरावन्योन्यं पुरुषर्षभौ ।  
शरैराशीविषाकारैर्ज्वलद्भिरिव पन्नगैः ॥ १३ ॥

अक्षय्याविषुधी दिव्यौ पाण्डवस्य महात्मनः।  
तेन पार्थो रणे शूरस्तस्थौ गिरिरिवाचलः ॥ १४ ॥

अश्वत्थाम्नः पुनर्बाणाः क्षिप्रमभ्यस्यतो रणे।  
जग्मुः परिक्षयं तूर्णमभूत् तेनाधिकोऽर्जुनः ॥ १५ ॥

ततः कर्णो महाचापं विकृष्याभ्यधिकं तदा।  
अवाक्षिपत् ततः शब्दो हाहाकारो महानभूत् ॥ १६ ॥

ततश्चक्षुर्दधे पार्थो यत्र विस्फार्यते धनुः।  
ददर्श तत्र राधेयं तस्य कोपो व्यवर्धत ॥ १७ ॥

स रोषवशमापन्नः कर्णमेव जिघांसया।  
तमैक्षत विवृत्ताभ्यां नेत्राभ्यां कुरुपुङ्गवः ॥ १८ ॥

तथा तु विमुखे पार्थे द्रोणपुत्रस्य सायकान्।  
त्वरिताः पुरुषा राजन्नुपाजह्रुः सहस्रशः ॥ १९ ॥

उत्सृज्य च महाबाहुर्द्रोणपुत्रं धनंजयः।  
अभिदुद्राव सहसा कर्णमेव सपत्नजित् ॥ २० ॥

तमभिद्रुत्य कौन्तेयः क्रोधसंरक्तलोचनः ।  
कामयन् द्वैरथं तेन युद्धं वचनमब्रवीत् ॥ २१ ॥