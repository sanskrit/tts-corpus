+++
title_full = "048 कर्णकी आत्मप्रशंसापूर्ण अहंकारोक्ति"
title = "०४८ कर्णेन आत्मप्रशंसा"

+++


सर्वानायुष्मतो भीतान् संत्रस्तानिव लक्षये।  
अयुद्धमनसश्चैव सर्वांश्चैवानवस्थितान् ॥ १ ॥

यद्येष राजा मत्स्यानां यदि बीभत्सुरागतः।  
अहमावारयिष्यामि वेलेव मकरालयम् ॥ २ ॥

मम चापप्रयुक्तानां शराणां नतपर्वणाम्।  
नावृत्तिर्गच्छतां तेषां सर्पाणामिव सर्पताम् ॥ ३ ॥

रुक्मपुङ्खा सुतीक्ष्णाग्रा मुक्ता हस्तवता मया।  
छादयन्तु शराः पार्थं शलभा इव पादपम् ॥ ४ ॥

शराणां पुङ्खसक्तानां मौर्व्याभिहतया दृढम्।  
श्रूयतां तलयोः शब्दो भेर्योराहतयोरिव ॥ ५ ॥

समाहितो हि बीभत्सुर्वर्षाण्यष्टौ च पञ्च च।  
जातस्नेहश्च युद्धेऽस्मिन् मयि सम्प्रहरिष्यति ॥ ६ ॥

पात्रीभूतश्च कौन्तेयो ब्राह्मणो गुणवानिव।  
शरौघान् प्रतिगृह्णातु मया मुक्तान् सहस्रशः ॥ ७ ॥

एष चैव महेष्वासस्त्रिषु लोकेषु विश्रुतः।  
अहं चापि नरश्रेष्ठादर्जुनान्नावरः क्वचित् ॥ ८ ॥

इतश्चेतश्च निर्मुक्तैः काञ्चनैर्गार्ध्रवाजितैः ।  
दृश्यतामद्य वै व्योम खद्योतैरिव संवृतम् ॥ ९ ॥

अद्याहमृणमक्षय्यं पुरा वाचा प्रतिश्रुतम्।  
धार्तराष्ट्राय दास्यामि निहत्य समरेऽर्जुनम् ॥ १० ॥

अन्तराच्छिद्यमानानां पुङ्खानां व्यतिशीर्यताम् ।  
शलभानामिवाकाशे प्रचारः सम्प्रदृश्यताम् ॥ ११ ॥

इन्द्राशनिसमस्पर्शैर्महेन्द्रसमतेजसम् ।  
अर्दयिष्याम्यहं पार्थमुल्काभिरिव कुञ्जरम् ॥ १२ ॥

रथादतिरथं शूरं सर्वशस्त्रभृतां वरम्।  
विवशं पार्थमादास्ये गरुत्मानिव पन्नगम् ॥ १३ ॥

तमग्निमिव दुर्धर्षमसिशक्तिशरेन्धनम् ।  
पाण्डवाग्निमहं दीप्तं प्रदहन्तमिवाहितम् ॥ १४ ॥  
अश्ववेगपुरोवातो रथौघस्तनयित्नुमान् ।  
शरधारो महामेघः शमयिष्यामि पाण्डवम् ॥ १५ ॥

मत्कार्मुकविनिर्मुक्ताः पार्थमाशीविषोपमाः ।  
शराः समभिसर्पन्तु वल्मीकमिव पन्नगाः ॥ १६ ॥

सुतेजनै रुक्मपुङ्खैः सुधौतैर्नतपर्वभिः ।  
आचितं पश्य कौन्तेयं कर्णिकारैरिवाचलम् ॥ १७ ॥

जामदग्न्यान्मया ह्यस्त्रं यत् प्राप्तमृषिसत्तमात्।  
तदुपाश्रित्य वीर्यं च युध्येयमपि वासवम् ॥ १८ ॥

ध्वजाग्रे वानरस्तिष्ठन् भल्लेन निहतो मया।  
अद्यैव पततां भूमौ विनदन् भैरवान् रवान् ॥ १९ ॥

शत्रोर्मया विपन्नानां भूतानां ध्वजवासिनाम्।  
दिशः प्रतिष्ठमानानामस्तु शब्दो दिवंगमः ॥ २० ॥

अद्य दुर्योधनस्याहं शल्यं ह्रदि चिरस्थितम्।  
समूलमुद्धरिष्यामि बीभत्सुं पातयन् रथात् ॥ २१ ॥

हताश्वं विरथं पार्थं पौरुषे पर्यवस्थितम्।  
निःश्वसन्तं यथा नागमद्य पश्यन्तु कौरवाः ॥ २२ ॥

कामं गच्छन्तु कुरवो धनमादाय केवलम्।  
रथेषु वापि तिष्ठन्तो युद्धं पश्यन्तु मामकम् ॥ २३ ॥