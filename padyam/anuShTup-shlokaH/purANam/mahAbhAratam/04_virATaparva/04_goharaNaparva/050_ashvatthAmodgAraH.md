+++
title_full = "050 अश्वत्थामाके उद्\u200cगार"
title = "०५० अश्वत्थामोद्गारः"

+++


न च तावज्जिता गावो न च सीमान्तरं गताः।  
न हास्तिनपुरं प्राप्तास्त्वं च कर्ण विकत्थसे ॥ १ ॥

संग्रामांश्च बहून् जित्वा लब्धवा च विपुलं धनम्।  
विजित्य च परां सेनां नाहुः किंचन पौरुषम् ॥ २ ॥  
दहत्यग्निरवाक्यस्तु तूष्णीं भाति दिवाकरः।  
तूष्णीं धारयते लोकान् वसुधा सचराचरान् ॥ ३ ॥

चातुर्वर्ण्यस्य कर्माणि विहितानि स्वयम्भुवा।  
धनं यैरधिगन्तव्यं यच्च कुर्वन् न दुष्यति ॥ ४ ॥

अधीत्य ब्राह्मणो वेदान् याजयेत यजेत वा।  
क्षत्रियो धनुराश्रित्य यजेच्चैव न याजयेत् ॥ ५ ॥

वैश्योऽधिगम्य वित्तानि ब्रह्मकर्माणि कारयेत्।  
शूद्रः शुश्रूषणं कुर्यात् त्रिषु वर्णेषु नित्यशः।  
वन्दनायोगविधिभिर्वैतसीं वृत्तिमास्थितः ॥ ६ ॥

वर्तमाना यथाशास्त्रं प्राप्य चापि महीमिमाम्।  
सत्कुर्वन्ति महाभागा गुरून् सुविगुणानपि ॥ ७ ॥

प्राप्य द्यूतेन को राज्यं क्षत्रियस्तोष्टुमर्हति।  
तथा नृशंसरूपोऽयं धार्तराष्ट्रश्च निर्घृणः ॥ ८ ॥

तथाधिगम्य वित्तानि को विकत्थेद् विचक्षणः।  
निकृत्या वञ्चनायोगैश्चरन् वैतंसिको यथा ॥ ९ ॥

कतमद् द्वैरथं युद्धं यत्राजैषीर्धनंजयम्।  
नकुलं सहदेवं वा धनं येषां त्वया हृतम् ॥ १० ॥

युधिष्ठिरो जितः कस्मिन् भीमश्च बलिनां वरः।  
इन्द्रप्रस्थं त्वया कस्मिन् संग्रामे निर्जितं पुरा ॥ ११ ॥

तथैव कतमद् युद्धं यस्मिन् कृष्णा जिता त्वया।  
एकवस्त्रा सभां नीता दुष्टकर्मन् रजस्वला ॥ १२ ॥

मूलमेषां महत् कृत्तं सारार्थी चन्दनं यथा।  
कर्म कारयिथाः सूत तत्र किं विदुरोऽब्रवीत् ॥ १३ ॥

यथाशक्ति मनुष्याणां शममालक्षयामहे ।  
अन्येषामपि सत्त्वानामपि कीटपिपीलिकैः ।  
द्रौपद्याः सम्परिक्लेशं न क्षन्तुं पाण्डवोऽर्हति ॥ १४ ॥

क्षयाय धार्तराष्ट्राणां प्रादुर्भूतो धनंजयः।  
त्वं पुनः पण्डितो भूत्वा वाचं वक्तुमिहेच्छसि ॥ १५ ॥

वैरान्तकरणो जिष्णुर्न नः शेषं करिष्यति ॥ १६ ॥

नैष देवान्‌ न गन्धर्वान् नासुरान् न च राक्षसान्।  
भयादिह न मुध्येत कुन्तीपुत्रो धनंजयः ॥ १७ ॥

यं यमेषोऽतिसंक्रुद्धः संग्रामे निपतिष्यति।  
वृक्षं गरुत्मान् वेगेन विनिहत्य तमेष्यति ॥ १८ ॥

त्वत्तो विशिष्टं वीर्येण धनुष्यमरराट्‌समम्।  
वासुदेवसमं युद्धे तं पार्थं को न पूजयेत् ॥ १९ ॥

देवं दैवेन युध्येत मानुषेण च मानुषम्।  
अस्त्रं ह्यस्त्रेण यो हन्यात् कोऽर्जुनेन समः पुमान् ॥ २० ॥

पुत्रादनन्तरं शिष्य इति धर्मविदो विदुः।  
एतेनापि निमित्तेन प्रियो द्रोणस्य पाण्डवः ॥ २१ ॥

यथा त्वमकरोर्द्यूतमिन्द्रप्रस्थं यथाऽऽहरः ।  
यथाऽऽनैषीः सभां कृष्णां तथा युध्यस्व पाण्डवम् ॥ २२ ॥

अयं ते मातुलः प्राज्ञः क्षत्रधर्मस्य कोविदः।  
दुर्द्यूतदेवी गान्धारः शकुनिर्युध्यतामिह ॥ २३ ॥

नाक्षान् क्षिपति गाण्डीवं न कृतं द्वापरं न च।  
ज्वलतो निशितान् बाणांस्तांस्तान् क्षिपति गाण्डिवम् ॥ २४ ॥

न हि गाण्डीवनिर्मुक्ता गार्ध्रपक्षाः सुतेजनाः।  
नान्तरेष्ववतिष्ठन्ते गिरीणामपि दारणाः ॥ २५ ॥

अन्तकः पवनो मृत्युस्तथाग्निर्वडवामुखः ।  
कुर्युरेते क्वचिच्छेषं न तु क्रुद्धो धनंजयः ॥ २६ ॥

यथा सभायां द्यूतं त्वं मातुलेन सहाकरोः।  
तथा युध्यस्व संग्रामे सौबलेन सुरक्षितः ॥ २७ ॥

युध्यन्तां कामतो योधा नाहं योत्स्ये धनंजयम्।  
मत्स्यो ह्यस्माभिरायोध्यो यद्यागच्छेद्‌ गवां पदम् ॥ २८ ॥