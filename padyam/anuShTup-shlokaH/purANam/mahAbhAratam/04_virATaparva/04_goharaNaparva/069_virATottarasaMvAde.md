+++
title_full = "069 राजा विराट और उत्तरकी विजयके विषयमें बातचीत"
title = "०६९ विराटोत्तरसंवादे"

+++


न मया निर्जिता गावो न मया निर्जिताः परे।  
कृतं तत् सकलं तेन देवपुत्रेण केनचित् ॥ १ ॥

स हि भीतं द्रवन्तं मां देवपुत्रो न्यवर्तयत्।  
स चातिष्ठद् रथोपस्थे वज्रसंहननो युवा ॥ २ ॥

तेन ता निर्जिता गावः कुरवश्च पराजिताः।  
तस्य तत् कर्म वीरस्य न मया तात तत् कृतम्॥३॥

स हि शारद्वतं द्रोणं द्रोणपुत्रं च षड् रथान्।  
सूतपुत्रं च भीष्मं च चकार विमुखाञ्छरैः ॥ ४ ॥  
दुर्योधनं विकर्णं च सनागमिव यूथपम्।  
प्रभग्नमब्रवीद् भीतं राजपुत्रं महाबलः ॥ ५ ॥

न हास्तिनपुरे त्राणं तव पश्यामि किंचन।  
व्यायामेन परीप्सस्व जीवितं कौरवात्मज ॥ ६ ॥

न मोक्ष्यसे पलायंस्त्वं राजन् युद्धे मनः कुरु।  
पृथिवीं भोक्ष्यसे जित्वा हतो वा स्वर्गमाप्स्यसि ॥ ७ ॥

स निवृत्तो नरव्याघ्रो मुञ्चन् वज्रनिभाञ्छरान्।  
सचिवैः संवृतो राजा रथे नाग इव श्वसन् ॥ ८ ॥

तं दृष्ट्वा रोमहर्षोऽभूदूरुकम्पश्च मारिष।  
स तत्र सिंहसंकाशमनीकं व्यधमच्छरैः ॥ ९ ॥

तत् प्रणुद्य रथानीकं सिंहसंहननो युवा।  
कुरूंस्तान् प्रहसन् राजन्‌ संस्थितान्‌ हृतवाससः ॥ १० ॥  
एकेन तेन वीरेण षड् रथाः परिनिर्जिताः।  
शार्दूलेनेव मत्तेन यथा वनचरा मृगाः ॥ ११ ॥

क्व स वीरो महाबाहुर्देवपुत्रो महायशाः।  
यो मे धनमथाजैषीत् कुरुभिर्ग्रस्तमाहवे ॥ १२ ॥  
इच्छामि तमहं द्रष्टुमर्चितुं च महाबलम्।  
येन मे त्वं च गावश्च रक्षिता देवसूनुना ॥ १३ ॥

अन्तर्धानं गतस्तत्र देवपुत्रो महाबलः।  
स तु श्वो वा परश्वो वा मन्ये प्रादुर्भविष्यति॥१४॥

एवमाख्यायमानं तु छन्नं सत्रेण पाण्डवम्।  
वसन्तं तत्र नाज्ञासीद् विराटो वाहिनीपतिः ॥ १५ ॥

ततः पार्थोऽभ्यनुज्ञातो विराटेन महात्मना।  
प्रददौ तानि वासांसि विराटदुहितुः स्वयम् ॥ १६ ॥

उत्तरा तु महार्हाणि विविधानि नवानि च।  
प्रतिगृह्याभवत् प्रीता तानि वासांसि भामिनी ॥ १७ ॥  
मन्त्रयित्वा तु कौन्तेय उत्तरेण महात्मना।  
इतिकर्तव्यतां सर्वां राजन् पार्थे युधिष्ठिरे ॥ १८ ॥  
ततस्तथा तद् व्यदधाद् यथावत् पुरुषर्षभ।  
सह पुत्रेण मत्स्यस्य प्रहृष्टा भरतर्षभाः ॥ १९ ॥