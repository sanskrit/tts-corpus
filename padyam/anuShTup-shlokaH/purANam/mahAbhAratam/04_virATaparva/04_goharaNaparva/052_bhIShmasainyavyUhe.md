+++
title_full = "052 पितामह भीष्मकी सम्मति"
title = "०५२ भीष्मसैन्यव्यूहे"

+++


कलाः काष्ठाश्च युज्यन्ते मुहूर्ताश्च दिनानि च।  
अर्धमासाश्च मासाश्च नक्षत्राणि ग्रहास्तथा ॥ १ ॥  
ऋतवश्चापि युज्यन्ते तथा संवत्सरा अपि।  
एवं कालविभागेन कालचक्रं प्रवर्तते ॥ २ ॥

तेषां कालातिरेकेण ज्योतिषां च व्यतिक्रमात्।  
पञ्चमे पञ्चमे वर्षे द्वौ मासावुपजायतः ॥ ३ ॥

एषामभ्यधिका मासाः पञ्च च द्वादश क्षपाः।  
त्रयोदशानां वर्षाणामिति मे वर्तते मतिः ॥ ४ ॥

सर्वं यथावच्चरितं यद् यदेभिः प्रतिश्रुतम्।  
एवमेतद् ध्रुवं ज्ञात्वा ततो बीभत्सुरागतः ॥ ५ ॥

सर्वे चैव महात्मानः सर्वे धर्मार्थकोविदाः।  
येषां युधिष्ठिरो राजा कस्माद् धर्मेऽपराध्नुयुः ॥ ६ ॥

अलुब्धाश्चैव कौन्तेयाः कृतवन्तश्च दुष्करम्।  
न चापि केवलं राज्यमिच्छेयुस्तेऽनुपायतः ॥ ७ ॥

तदैव ते हि विक्रान्तुमीषुः कौरवनन्दनाः।  
धर्मपाशनिबद्धास्तु न चेलुः क्षत्रियव्रतात् ॥ ८ ॥  
यच्चानृत इति ख्यायाद् यः स गच्छेत्‌ पराभवम्।  
वृणुयुर्मरणं पार्था नानृतत्वं कथंचन ॥ ९ ॥

प्राप्तकाले तु प्राप्तव्यं नोत्सृजेयुर्नरर्षभाः।  
अपि वज्रभृता गुप्तं तथावीर्या हि पाण्डवाः ॥ १० ॥

प्रतियुध्येम समरे सर्वशस्त्रभृतां वरम्।  
तस्माद् यदत्र कल्याणं लोके सद्‌भिरनुष्ठितम्।  
तत् संविधीयतां शीघ्रं  
मा वो ह्यर्थोऽभ्यगात् परम् ॥ ११ ॥

न हि पश्यामि संग्रामे कदाचिदपि कौरव।  
एकान्तसिद्धिं राजेन्द्र सम्प्राप्तश्च धनंजयः ॥ १२ ॥

सम्प्रवृत्ते तु संग्रामे भावाभावौ जयाजयौ।  
अवश्यमेकं स्पृशतो दृष्टमेतदसंशयम् ॥ १३ ॥

तस्माद् युद्धोचितं कर्म कर्म वा धर्मसंहितम्।  
क्रियतामाशु राजेन्द्र सम्प्राप्तश्च धनंजयः ॥ १४ ॥

(एकोऽपि समरे पार्थः पृथिवीं निर्दहेच्छरैः।  
भ्रातृभिः सहितस्तात किं पुनः कौरवान् रणे।  
तस्मात् सन्धिं कुरुश्रेष्ठ कुरुष्व यदि मन्यसे।)

नाहं राज्यं प्रदास्यामि पाण्डवानां पितामह।  
युद्धोपचारिकं यत् तु तच्छीघ्रं प्रविधीयताम् ॥ १५ ॥

अत्र या मामिका बुद्धिः श्रूयतां यदि रोचते।  
सर्वथा हि मया श्रेयो वक्तव्यं कुरुनन्दन ॥ १६ ॥

क्षिप्रं बलचतुर्भागं गृह्य गच्छ पुरं प्रति।  
ततोऽपरश्चतुर्भागो गाः समादाय गच्छतु ॥ १७ ॥

वयं चार्धेन सैन्यस्य प्रतियोत्स्याम पाण्डवम्।  
अहं द्रोणश्च कर्णश्च अश्वत्थामा कृपस्तथा।  
प्रतियोत्स्याम बीभत्सुमागतं कृतनिश्चयम् ॥ १८ ॥

मत्स्यं वा पुनरायातमागतं वा शतक्रतुम्।  
अहमावारयिष्यामि वेलेव मकरालयम् ॥ १९ ॥

तद् वाक्यं रुरुचे तेषां भीष्मेणोक्तं महात्मना।  
तथा हि कृतवान् राजा कौरवाणामनन्तरम् ॥ २० ॥  
भीष्मः प्रस्थाप्य राजानं गोधनं तदनन्तरम्।  
सेनामुख्यान् व्यवस्थाप्य व्यूहितुं सम्प्रचक्रमे ॥ २१ ॥

आचार्य मध्ये तिष्ठ त्वमश्वत्थामा तु सव्यतः।  
कृपः शारद्वतो धीमान् पार्श्वं रक्षतु दक्षिणम् ॥ २२ ॥

अग्रतः सूतपुत्रस्तु कर्णस्तिष्ठतु दंशितः।  
अहं सर्वस्य सैन्यस्य पश्चात् स्थास्यामि पालयन् ॥ २३ ॥

(सर्वे महारथाः शूरा महेष्वासा महाबलाः।  
युद्ध्यन्तु पाण्डवश्रेष्ठमागतं यत्नतो युधि॥

अभेद्यं सर्वसैन्यानां व्यूह्य व्यूहं कुरूत्तमः।  
वज्रगर्भं व्रीहिमुखमर्धचक्रान्तमण्डलम् ॥  
तस्य व्यूहस्य पश्चार्धे भीष्मश्चाथोद्यतायुधः।  
सौवर्णं तालमुच्छ्रित्य रथे तिष्ठन्नशोभत॥)