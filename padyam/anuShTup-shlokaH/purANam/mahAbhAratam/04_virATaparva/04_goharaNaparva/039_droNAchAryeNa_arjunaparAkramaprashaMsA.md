+++
title_full = "039 द्रोणाचार्यद्वारा अर्जुनके अलौकिक पराक्रमकी प्रशंसा"
title = "०३९ द्रोणाचार्येण अर्जुनपराक्रमप्रशंसा"

+++


तं दृष्ट्वा क्लीबवेषेण रथस्थं नरपुङ्गवम्।  
शमीमभिमुखं यान्तं रथमारोप्य चोत्तरम् ॥ १ ॥  
भीष्मद्रोणमुखास्तत्र कुरवो रथिसत्तमाः ।  
वित्रस्तमनसः सर्वे धनंजयकृताद् भयात् ॥ २ ॥

तानवेक्ष्य हतोत्साहानुत्पातानपि चाद्भुतान् ।  
गुरुः शस्त्रभृतां श्रेष्ठो भारद्वाजोऽभ्यभाषत ॥ ३ ॥

चण्डाश्च वाताः संवान्ति रूक्षाः शर्करवर्षिणः।  
भस्मवर्णप्रकाशेन तमसा संवृतं नभः ॥ ४ ॥

रूक्षवर्णाश्च जलदा दृश्यन्तेऽद्भुतदर्शनाः ।  
निःसरन्ति च कोशेभ्यः शस्त्राणि विविधानि च ॥ ५ ॥

शिवाश्च विनदन्त्येता दीप्तायां दिशि दारुणाः।  
हयाश्चाश्रूणि मुञ्चन्ति ध्वजाः कम्पन्त्यकम्पिताः ॥ ६ ॥

यादृशान्यत्र रूपाणि संदृश्यन्ते बहूनि च।  
यत्ता भवन्तस्तिष्ठन्तु साध्यसं समुपस्थितम् ॥ ७ ॥

रक्षध्वमपि चात्मानं व्यूहध्वं वाहिनीमपि।  
वैशसं च प्रतीक्षध्वं रक्षध्वं चापि गोधनम् ॥ ८ ॥

एष वीरो महेष्वासः सर्वशस्त्रभृतां वरः।  
आगतः क्लीबवेषेण पार्थो नास्त्यत्र संशयः ॥ ९ ॥

नदीज लङ्केशवनारिकेतु-  
र्नगाह्वयो नाम नगारिसूनुः ।  
एषोऽङ्गनावेषधरः किरीटी  
जित्वाऽव यं नेष्यति चाद्य गा वः ॥ १० ॥

स एष पार्थो विक्रान्तः सव्यसाची परंतपः।  
नायुद्धेन निवर्तेत सर्वैरपि सुरासुरैः ॥ ११ ॥

क्लेशितश्च वने शूरो वासवेनापि शिक्षितः।  
अमर्षवशमापन्नो वासवप्रतिमो युधि ।  
नेहास्य प्रतियोद्धारमहं पश्यामि कौरवाः ॥ १२ ॥

महादेवोऽपि पार्थेन श्रूयते युधि तोषितः।  
किरातवेषप्रच्छन्नो गिरौ हिमवति प्रभुः ॥ १३ ॥

सदा भवान्‌ फाल्गुनस्य गुणैरस्मान् विकत्थसे।  
न चार्जुनः कलापूर्णो मम दुर्योधनस्य च ॥ १४ ॥

यद्येष पार्थो राधेय कृतं कार्यं भवेन्मम।  
ज्ञाताः पुनश्चरिष्यन्ति द्वादशाब्दान् विशाम्पते ॥ १५ ॥

अथैष कश्चिदेवान्यः क्लीबवेषेण मानवः।  
शरैरेनं सुनिशितैः पातयिष्यामि भूतले ॥ १६ ॥

तस्मिन् ब्रुवति तद् वाक्यं धार्तराष्ट्रे परंतप।  
भीष्मो द्रोणः कृपो द्रौणिः पौरुषं तदपूजयन् ॥ १७ ॥