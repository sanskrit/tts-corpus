+++
title_full = "027 आचार्य द्रोणकी सम्मति"
title = "०२७ द्रोणाचार्यस्य सम्मतिः"

+++


अथाब्रवीन्महावीर्यो द्रोणस्तत्त्वार्थदर्शिवान् ।  
न तादृशा विनश्यन्ति न प्रयान्ति पराभवम् ॥ १ ॥  
शूराश्च कृतविद्याश्च बुद्धिमन्तो जितेन्द्रियाः।  
धर्मज्ञाश्च कृतज्ञाश्च धर्मराजमनुव्रताः ॥ २ ॥

नीतिधर्मार्थतत्त्वज्ञं पितृवच्च समाहितम् ।  
धर्मे स्थितं सत्यधृतिं ज्येष्ठं ज्येष्ठानुयायिनः ॥ ३ ॥  
अनुव्रता महात्मानं भ्रातरो भ्रातरं नृप।  
अजातशत्रुं श्रीमन्तं सर्वभ्रातॄननुव्रतम् ॥ ४ ॥

तेषां तथा विधेयानां निभृतानां महात्मनाम्।  
किमर्थं नीतिमान् पार्थः श्रेयो नैषां करिष्यति ॥ ५ ॥

तस्माद् यत्नात् प्रतीक्षन्ते कालस्योदयमागतम्।  
न हि ते नाशमृच्छेयुरिति पश्याम्यहं धिया ॥ ६ ॥

साम्प्रतं चैव यत् कार्यं तच्च क्षिप्रमकालिकम्।  
क्रियतां साधु संचिन्त्य वासश्चैषां प्रचिन्त्यताम् ॥ ७ ॥  
यथावत् पाण्डुपुत्राणां सर्वार्थेषु धृतात्मनाम्।  
दुर्ज्ञेयाः खलु शूरास्ते दुरापास्तपसा वृताः ॥ ८ ॥

शुद्धात्मा गुणवान्‌ पार्थः सत्यवान् नीतिमान्‌ शुचिः।  
तेजोराशिरसंख्येयो गृह्णीयादपि चक्षुषा ॥ ९ ॥

विज्ञाय क्रियतां तस्माद् भूयश्च मृगयामहे।  
ब्राह्मणैश्चारकैः सिद्धैर्ये चान्ये तद्विदो जनाः ॥ १० ॥