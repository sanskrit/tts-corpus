+++
title_full = "062 अर्जुनका सब योद्धाओं और महारथियोंके साथ युद्ध"
title = "०६२ अर्जुनसंकुलयुद्धे"

+++


अथ संगम्य सर्वे ते कौरवाणां महारथाः।  
अर्जुनं सहिता यत्ताः प्रत्ययुध्यन्त भारत ॥ १ ॥

स सायकमयैर्जालैः सर्वतस्तान् महारथान्।  
प्राच्छादयदमेयात्मा नीहारेणेव पर्वतान् ॥ २ ॥

नदद्भिश्च महानागैर्ह्रेषमाणैश्च वाजिभिः ।  
भेरीशङ्खनिनादैश्च स शब्दस्तुमुलोऽभवत् ॥ ३ ॥

नराश्वकायान् निर्भिद्य लौहानि कवचानि च।  
पार्थस्य शरजालानि विनिष्पेतुः सहस्रशः ॥ ४ ॥

त्वरमाणः शरानस्यन् पाण्डवः प्रबभौ रणे।  
मध्यंदिनगतोऽर्चिष्माञ्छरदीव दिवाकरः ॥ ५ ॥

उपप्लवन्ति वित्रस्ता रथेभ्यो रथिनस्तथा।  
सादिनश्चाश्वपृष्ठेभ्यो भूमौ चैव पदातयः ॥ ६ ॥

शरैः संछिद्यमानानां कवचानां महात्मनाम्।  
ताम्रराजतलौहानां प्रादुरासीन्महास्वनः ॥ ७ ॥

छन्नमायोधनं सर्वं शरीरैर्गतचेतसाम् ।  
गजाश्वसादिनां तत्र शितबाणात्तजीवितैः ॥ ८ ॥  
रथोपस्थाभिपतितैरास्तृता मानवैर्मही ।  
प्रनृत्यतीव संग्रामे चापहस्तो धनंजयः ॥ ९ ॥

श्रुत्वा गाण्डीवनिर्घोषं विस्फूर्जितमिवाशनेः ।  
त्रस्तानि सर्वसैन्यानि व्यपागच्छन् महाहवात् ॥ १० ॥  
कुण्डलोष्णीषधारीणि जातरूपस्रजस्तथा ।  
पतितानि स्म दृश्यन्ते शिरांसि रणमूर्धनि ॥ ११ ॥

विशिखोन्मथितैर्गात्रैर्बाहुभिश्च सकार्मुकैः ।  
सहस्ताभरणैश्चान्यैः प्रच्छन्ना भाति मेदिनी ॥ १२ ॥

शिरसां पात्यमानानामन्तरा निशितैः शरैः।  
अश्मवृष्टिरिवाकाशादभवद् भरतर्षभ ॥ १३ ॥

दर्शयित्वा तथाऽऽत्मानं रौद्रं रुद्रपराक्रमः।  
अवरुद्धोऽचरत् पार्थो वर्षाणि त्रिदशानि च।  
क्रोधाग्निमुत्सृजन् वीरो धार्तराष्ट्रेषु पाण्डवः ॥ १४ ॥

तस्य तद् दहतः सैन्यं दृष्ट्वा चैव पराक्रमम्।  
सर्वे शान्तिपरा योधा धार्तराष्ट्रस्य पश्यतः ॥ १५ ॥

वित्रासयित्वा तत् सैन्यं द्रावयित्वा महारथान्।  
अर्जुनो जयतां श्रेष्ठः पर्यवर्तत भारत ॥ १६ ॥

प्रावर्तयन्नदीं घोरां शोणितोदां तरङ्गिणीम्।  
अस्थिशैवालसम्बाधां युगान्ते कालनिर्मिताम् ॥ १७ ॥

शरचापप्लवां घोरां केशशैवलशाद्वलाम् ।  
तनुत्रोष्णीषसम्बाधां नागकूर्ममहाद्विपाम् ॥ १८ ॥

मेदोवसासृक्‌प्रवहां महाभयविवर्धिनीम् ।  
रौद्ररूपां महाभीमां श्वापदैरभिनादिताम् ॥ १९ ॥

तीक्ष्णशस्त्रमहाग्राहां क्रव्यादगणसेविताम् ।  
मुक्ताहारोर्मिकलिलां चित्रालंकारबुद्‌बुदाम् ॥ २० ॥

शरसंघमहावर्तां नागनक्रां दुरत्ययाम् ।  
महारथमहाद्वीपां शङ्खदुन्दुभिनिःस्वनाम् ।  
चकार च तदा पार्थो नदीं दुस्तरशोणिताम् ॥ २१ ॥

आददानस्य हि शरान् संधाय च विमुञ्चतः।  
विकर्षतश्च गाण्डीवं न कश्चिद् ददृशे जनः ॥ २२ ॥