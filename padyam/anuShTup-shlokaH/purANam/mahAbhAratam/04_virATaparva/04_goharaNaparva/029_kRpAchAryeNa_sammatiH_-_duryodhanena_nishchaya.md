+++
title_full = "029 कृपाचार्यकी सम्मति और दुर्योधनका निश्चय"
title = "०२९ कृपाचार्येण सम्मतिः - दुर्योधनेन निश्चयः"

+++


ततः शारद्वतो वाक्यमित्युवाच कृपस्तदा।  
युक्तं प्राप्तं च वृद्धेन पाण्डवान् प्रति भाषितम् ॥ १ ॥

धर्मार्थसहितं श्लक्ष्णं तत्त्वतश्च सहेतुकम्।  
तत्रानुरूपं भीष्मेण ममाप्यत्र गिरं शृणु ॥ २ ॥

तेषां चैव गतिस्तीर्थैर्वासश्चैषां प्रचिन्त्यताम्।  
नीतिर्विधीयतां चापि साम्प्रतं या हिता भवेत् ॥ ३ ॥

नावज्ञेयो रिपुस्तात प्राकृतोऽपि बुभूषता।  
किं पुनः पाण्डवास्तात सर्वास्त्रकुशला रणे ॥ ४ ॥

तस्मात् सत्रं प्रविष्टेषु पाण्डवेषु महात्मसु।  
गूढभावेषु छन्नेषु काले चोदयमागते ॥ ५ ॥  
स्वराष्ट्रे परराष्ट्रे च ज्ञातव्यं बलमात्मनः।  
उदयः पाण्डवानां च प्राप्ते काले न संशयः ॥ ६ ॥

निवृत्तसमयाः पार्था महात्मानो महाबलाः।  
महोत्साहा भविष्यन्ति पाण्डवा ह्यमितौजसः ॥ ७ ॥

तस्माद् बलं च कोषश्च नीतिश्चापि विधीयताम्।  
यथा कालोदये प्राप्ते सम्यक् तैः संदधामहे ॥ ८ ॥

तात बुद्ध्यापि तत् सर्वं बुध्यस्व बलमात्मनः।  
नियतं सर्वमित्रेषु बलवत्स्वबलेषु च ॥ ९ ॥

उच्चावचं बलं ज्ञात्वा मध्यस्थं चापि भारत।  
प्रहृष्टमप्रहृष्टं च संदधाम तथा परैः ॥ १० ॥

साम्ना दानेन भेदेन दण्डेन बलिकर्मणा।  
न्यायेनाक्रम्य च परान् बलाच्चानम्य दुर्बलान् ॥ ११ ॥  
सान्त्वयित्वा तु मित्राणि बलं चाभाष्यतां सुखम्।  
सुकोषबलसंवृद्धः सम्यक् सिद्धिमवाप्स्यसि ॥ १२ ॥

योत्स्यसे चापि बलिभिररिभिः प्रत्युपस्थितैः।  
अन्यैस्त्वं पाण्डवैर्वापि हीनैः स्वबलवाहनैः ॥ १३ ॥

एवं सर्वं विनिश्चित्य व्यवसायं स्वधर्मतः।  
यथाकालं मनुष्येन्द्र चिरं सुखमवाप्स्यसि ॥ १४ ॥

ततो दुर्योधनो वाक्यं श्रुत्वा तेषां महात्मनाम्।  
मुहूर्तमिव संचिन्त्य सचिवानिदमब्रवीत् ॥

श्रुतं ह्येतन्मया पूर्वं कथासु जनसंसदि।  
वीराणां शास्त्रविदुषां प्राज्ञानां मतिनिश्चये॥  
कृतिनां सारफल्गुत्वं जानामि नयचक्षुषा।

सत्त्वे बाहुबले धैर्ये प्राणे शारीरसम्भवे।  
साम्प्रतं मानुषे लोके सदैत्यनरराक्षसे॥  
चत्वारस्तु नरव्याघ्रा बले शक्रोपमा भुवि।  
उत्तमाः प्राणिनां तेषां नास्ति कश्चिद् बले समः॥  
समप्राणबला नित्यं सम्पूर्णबलपौरुषाः ।  
बलदेवश्च भीमश्च मद्रराजश्च वीर्यवान्॥  
चतुर्थः कीचकस्तेषां पञ्चमं नानुशुश्रुमः।  
अन्योन्यानन्तरबलाः परस्परजयैषिणः ॥  
बाहुयुद्धमभीप्सन्तो नित्यं संरब्धमानसाः ।  
तेनाहमवगच्छामि प्रत्ययेन वृकोदरम् ॥  
मनस्यभिनिविष्टं मे व्यक्तं जीवन्ति पाण्डवाः।

तत्राहं कीचकं मन्ये भीमसेनेन मारितम्॥  
सैरन्ध्रीं द्रौपदीं मन्ये नात्र कार्या विचारणा।

शङ्के कृष्णानिमित्तं तु भीमसेनेन कीचकः॥  
गन्धर्वव्यपदेशेन हतो निशि महाबलः।  
को हि शक्तः परो भीमात् कीचकं हन्तुमोजसा॥  
शस्त्रं विना बाहुवीर्यात् तथा सर्वाङ्गचूर्णने।  
मर्दितुं वा तथा शीघ्रं चर्ममांसास्थिचूर्णितम्॥

रूपमन्यत् समास्थाय भीमस्यैतद् विचेष्टितम्।  
ध्रुवं कृष्णानिमित्तं तु भीमसेनेन सूतजाः॥  
गन्धर्वव्यपदेशेन हता युधि न संशयः।

पितामहेन ये चोक्ता देशस्य च जनस्य च॥  
गुणास्ते मत्स्यराष्ट्रस्य बहुशोऽपि मया श्रुताः।  
विराटनगरे मन्ये पाण्डवाश्छन्नचारिणः ॥  
निवसन्ति पुरे रम्ये तत्र यात्रा विधीयताम्।

मत्स्यराष्ट्रं हनिष्यामो ग्रहीष्यामश्च गोधनम्॥  
गृहीते गोधने नूनं तेऽपि योत्स्यन्ति पाण्डवाः।  
अपूर्णे समये चापि यदि पश्येम पाण्डवान्।  
द्वादशान्यानि वर्षाणि प्रवेक्ष्यन्ति पुनर्वनम्॥

तस्मादन्यतरेणापि लाभोऽस्माकं भविष्यति ।  
कोषवृद्धिरिहास्माकं शत्रूणां निधनं भवेत्॥  
कथं सुयोधनं गच्छेद् युधिष्ठिरभृतः पुरा।  
एतच्चापि वदत्येष मात्स्यः परिभवान्मयि॥

तस्मात् कर्तव्यमेतद् वै तत्र यात्रा विधीयताम्।  
एतत् सुनीतं मन्येऽहं सर्वेषां यदि रोचते॥)