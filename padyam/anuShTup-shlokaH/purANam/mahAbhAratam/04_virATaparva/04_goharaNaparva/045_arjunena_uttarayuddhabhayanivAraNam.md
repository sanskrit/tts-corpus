+++
title_full = "045 अर्जुनद्वारा युद्धकी तैयारी, अस्त्र-शस्त्रोंका स्मरण, उनसे वार्तालाप तथा उत्तरके भयका निवारण"
title = "०४५ अर्जुनेन उत्तरयुद्धभयनिवारणम्"

+++


आस्थाय रुचिरं वीर रथं सारथिना मया।  
कतमं यास्यसेऽनीकमुक्तो यास्याम्यहं त्वया ॥ १ ॥

प्रीतोऽस्मि पुरुषव्याघ्र न भयं विद्यते तव।  
सर्वान् नुदामि ते शत्रून् रणे रणविशारद ॥ २ ॥

स्वस्थो भव महाबाहो पश्य मां शत्रुभिः सह।  
युध्यमानं विमर्देऽस्मिन् कुर्वाणं भैरवं महत् ॥ ३ ॥

एतान् सर्वानुपासङ्गान् क्षिप्रं बध्नीहि मे रथे।  
एकं चाहर निस्त्रिंशं जातरूपपरिष्कृतम् ॥ ४ ॥

अर्जुनस्य वचः श्रुत्वा त्वरावानुत्तरस्तदा।  
अर्जुनस्यायुधान् गृह्य शीघ्रेणावातरत् ततः ॥ ५ ॥

अहं वै कुरुभिर्योत्स्याम्यवजेष्यामि ते पशून् ॥ ६ ॥

संकल्पपक्षविक्षेपं बाहुप्राकारतोरणम् ।  
त्रिदण्डतूणसम्बाधमनेकध्वजसंकुलम् ॥ ७ ॥  
ज्याक्षेपणं क्रोधकृतं नेमीनिनददुन्दुभि ।  
नगरं ते मया गुप्तं रथोपस्थं भविष्यति ॥ ८ ॥

अधिष्ठितो मया संख्ये रथो गाण्डीवधन्वना।  
अजेयः शत्रुसैन्यानां वैराटे व्येतु ते भयम् ॥ ९ ॥

बिभेमि नाहमेतेषां जानामि त्वां स्थिरं युधि।  
केशवेनापि संग्रामे साक्षादिन्द्रेण वा समम् ॥ १० ॥

इदं तु चिन्तयन्नेवं परिमुह्यामि केवलम्।  
निश्चयं चापि दुर्मेधा न गच्छामि कथंचन ॥ ११ ॥

एवं युक्ताङ्गरूपस्य लक्षणैः सूचितस्य च।  
केन कर्मविपाकेन क्लीबत्वमिदमागतम् ॥ १२ ॥

मन्ये त्वां क्लीबवेषेण चरन्तं शूलपाणिनम्।  
गन्धर्वराजप्रतिमं देवं वापि शतक्रतुम् ॥ १३ ॥

(उर्वशीशापसम्भूतं क्लैब्यं मां समुपस्थितम्।  
पुराहमाज्ञया भ्रातुर्ज्येष्ठस्यास्मि सुरालयम् ॥  
प्राप्तवानुर्वशी दृष्टा सुधर्मायां मया तदा।  
नृत्यन्ती परमं रूपं बिभ्रती वज्रिसंनिधौ॥  
अपश्यंस्तामनिमिषं कूटस्थामन्वयस्य मे ।  
रात्रौ समागता मह्यं शयानं रन्तुमिच्छया॥  
अहं तामभिवाद्यैव मातृसत्कारमाचरम् ।  
सा च मामशपत् क्रुद्धा शिखण्डी त्वं भवेरिति॥  
श्रुत्वा तमिन्द्रो मामाह मा भैस्त्वं पार्थ षण्ढतः।  
उपकारो भवेत् तुभ्यमज्ञातवसतौ पुरा॥  
इतीन्द्रो मामनुग्राह्य ततः प्रेषितवान् वृषा।  
तदिदं समनुप्राप्तं व्रतं तीर्णं मयानघ॥)

भ्रातुर्नियोगाज्ज्येष्ठस्य संवत्सरमिदं व्रतम् ।  
चरामि व्रतचर्यं च सत्यमेतद् ब्रवीमि ते ॥ १४ ॥  
नास्मि क्लीबो महाबाहो परवान् धर्मसंयुतः।  
समाप्तव्रतमुत्तीर्णं विद्धि मां त्वं नृपात्मज ॥ १५ ॥

परमोऽनुग्रहो मेऽद्य यतस्तर्को न मे वृथा।  
न हीदृशाः क्लीबरूपा भवन्ति तु नरोत्तम ॥ १६ ॥

सहायवानस्मि रणे युध्येयममरैरपि ।  
साध्वसं हि प्रणष्टं मे किं करोमि ब्रवीहि मे॥१७॥  
अहं ते संग्रहीष्यामि हयान् शत्रुरथारुजान्।  
शिक्षितो ह्यस्मि सारथ्ये तीर्थतः पुरुषर्षभ ॥ १८ ॥

दारुको वासुदेवस्य यथा शक्रस्य मातलिः।  
तथा मां विद्धि सारथ्ये शिक्षितं नरपुङ्गव ॥ १९ ॥

यस्य याते न पश्यन्ति भूमौ क्षिप्तं पदं पदम्।  
दक्षिणां यो धुरं युक्तः सुग्रीवसदृशो हयः ॥ २० ॥

योऽयं धुरं धुर्यवरो वामां वहति शोभनः।  
तं मन्ये मेघपुष्पस्य जवेन सदृशं हयम् ॥ २१ ॥

योऽयं काञ्चनसंनाहः पार्ष्णिं वहति शोभनः।  
समं शैब्यस्य तं मन्ये जवेन बलवत्तरम् ॥ २२ ॥

योऽयं वहति मे पार्ष्णिं दक्षिणामभितः स्थितः।  
बलाहकादपि मतः स जवे वीर्यवत्तरः ॥ २३ ॥

त्वामेवायं रथो वोढुं संग्रामेऽर्हति धन्विनम्।  
त्वं चेमं रथमास्थाय योद्‌धुमर्हो मतो मम ॥ २४ ॥

ततो विमुच्य बाहुभ्यां वलयानि स वीर्यवान्।  
चित्र काञ्चनसंनाहे प्रत्यमुञ्चत् तदा तले ॥ २५ ॥

कृष्णान् भङ्गिमतः केशान् श्वेतेनोद्‌ग्रथ्य वाससा।  
अथासौ प्राङ्‌मुखो भूत्वा शुचिः प्रयतमानसः।  
अभिदध्यौ महाबाहुः सर्वास्त्राणि रथोत्तमे ॥ २६ ॥

ऊचुश्च पार्थं सर्वाणि प्राञ्जलीनि नृपात्मजम्।  
इमे स्म परमोदाराः किंकराः पाण्डुनन्दन ॥ २७ ॥

प्रणिपत्य ततः पार्थः समालभ्य च पाणिना।  
सर्वाणि मानसानीह भवतेत्यभ्यभाषत ॥ २८ ॥

प्रतिगृह्य ततोऽस्त्राणि प्रहृष्टवदनोऽभवत् ।  
अधिज्यं तरसा कृत्वा गाण्डीवं व्याक्षिपद् धनुः ॥ २९ ॥

तस्य विक्षिप्यमाणस्य धनुषोऽभून्महाध्वनिः ।  
यथा शैलस्य महतः शैलेनैवावजघ्नतः ॥ ३० ॥

स निर्घातोऽभवद् भूभिद्‌ दिक्षु वायुर्ववौ भृशम्।  
पपात महती चोल्का दिशो न प्रचकाशिरे।  
भ्रान्तध्वजं खं तदासीत् प्रकम्पितमहाद्रुमम् ॥ ३१ ॥  
तं शब्दं कुरवोऽजानन् विस्फोटमशनेरिव।  
यदर्जुनो धनुःश्रेष्ठं बाहुभ्यामाक्षिपद् रथे ॥ ३२ ॥

एकस्त्वं पाण्डवश्रेष्ठ बहूनेतान् महारथान्।  
कथं जेष्यसि संग्रामे सर्वशस्त्रास्त्रपारगान् ॥ ३३ ॥

असहायोऽसि कौन्तेय ससहायाश्च कौरवाः।  
अतएव महाबाहो भीतस्तिष्ठामि तेऽग्रतः ॥ ३४ ॥

उवाच पार्थो मा भैषीः प्रहस्य स्वनवत् तदा ॥ ३५ ॥  
युध्यमानस्य मे वीर गन्धर्वैः सुमहाबलैः।  
सहायो घोषयात्रायां कस्तदाऽऽसीत् सखा मम ॥ ३६ ॥

तथा प्रतिभये तस्मिन् देवदानवसंकुले।  
खाण्डवे युध्यमानस्य कस्तदाऽऽसीत् सखा मम ॥ ३७ ॥

निवातकवचैः सार्धं पौलोमैश्च महाबलैः।  
युध्यतो देवराजार्थे कः सहायस्तदाभवत् ॥ ३८ ॥

स्वयंवरे तु पाञ्चाल्या राजभिः सह संयुगे।  
युध्यतो बहुभिस्तात कः सहायस्तदाभवत् ॥ ३९ ॥

उपजीव्य गुरुं द्रोणं शक्रं वैश्रवणं यमम्।  
वरुणं पावकं चैव कृपं कृष्णं च माधवम् ॥ ४० ॥  
पिनाकपाणिनं चैव कथमेतान् न योधये।  
रथं वाहय मे शीघ्रं व्येतु ते मानसो ज्वरः॥४१॥