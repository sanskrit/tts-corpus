+++
title_full = "051 भीष्मजीके द्वारा सेनामें शान्ति और एकता बनाये रखनेकी चेष्टा तथा द्रोणाचार्यके द्वारा दुर्योधनकी रक्षाके लिये प्रयत्न"
title = "०५१ द्रोणवाक्ये"

+++


साधु पश्यति वै द्रौणिः कृपः साध्वनुपश्यति।  
कर्णस्तु क्षत्रधर्मेण केवलं योद्धुमिच्छति ॥ १ ॥

आचार्यो नाभिवक्तव्यः पुरुषेण विजानता।  
देशकालौ तु सम्प्रेक्ष्य योद्धव्यमिति मे मतिः ॥ २ ॥

यस्य सूर्यसमाः पञ्च सपत्नाः स्युः प्रहारिणः।  
कथमभ्युदये तेषां न प्रमुह्येत पण्डितः ॥ ३ ॥

स्वार्थे सर्वे विमुह्यन्ति येऽपि धर्मविदो जनाः।  
तस्माद् राजन् ब्रवीम्येष वाक्यं ते यदि रोचते ॥ ४ ॥

कर्णो हि यदवोचत् त्वां तेजःसंजननाय तत्।  
आचार्यपुत्रः क्षमतां महत् कार्यमुपस्थितम् ॥ ५ ॥

नायं कालो विरोधस्य कौन्तेये समुपस्थिते।  
क्षन्तव्यं भवता सर्वमाचार्येण कृपेण च ॥ ६ ॥

भवतां हि कृतास्त्रत्वं यथाऽऽदित्ये प्रभा तथा।  
यथा चन्द्रमसो लक्ष्मीः सर्वथा नापकृष्यते ॥ ७ ॥

एवं भवत्सु ब्राह्मण्यं ब्रह्मास्त्रं च प्रतिष्ठितम्।  
चत्वार एकतो वेदाः क्षात्रमेकत्र दृश्यते ॥ ८ ॥

नैतत् समस्तमुभयं कस्मिंश्चिदनुशुश्रुम ।  
अन्यत्र भारताचार्यात् सपुत्रादिति मे मतिः ॥ ९ ॥

वेदान्ताश्च पुराणानि इतिहासं पुरातनम्।  
जामदग्न्यमृते राजन् को द्रोणादधिको भवेत् ॥ १० ॥

ब्रह्मास्त्रं चैव वेदाश्च नैतदन्यत्र दृश्यते।  
आचार्यपुत्रः क्षमतां नायं कालो विभेदने ॥ ११ ॥  
सर्वे संहत्य युध्यामः पाकशासनिमागतम् ॥ १२ ॥

बलस्य व्यसनानीह यान्युक्तानि मनीषिभिः।  
मुख्यो भेदो हि तेषां तु पापिष्ठो विदुषां मतः॥१३॥

नैव न्याय्यमिदं वाच्यमस्माकं पुरुषर्षभ।  
किं तु रोषपरीतेन गुरुणा भाषिता गुणाः ॥ १४ ॥

शत्रोरपि गुणा ग्राह्या दोषा वाच्या गुरोरपि।  
सर्वथा सर्वयत्नेन पुत्रे शिष्ये हितं वदेत् ॥ १५ ॥

आचार्य एव क्षमतां शान्तिरत्र विधीयताम्।  
अभिद्यमाने तु गुरौ तद् वृत्तं रोषकारितम् ॥ १६ ॥

ततो दुर्योधनो द्रोणं क्षमयामास भारत।  
सह कर्णेन भीष्मेण कृपेण च महात्मना ॥ १७ ॥

यदेतत् प्रथमं वाक्यं भीष्मः शान्तनवोऽब्रवीत्।  
तेनैवाहं प्रसन्नो वै नीतिरत्र विधीयताम् ॥ १८ ॥  
यथा दुर्योधनं पार्थो नोपसर्पति संगरे।  
साहसाद् यदि वा मोहात्‌ तथा नीतिर्विधीयताम् ॥ १९ ॥

वनवासे ह्यनिर्वृत्ते दर्शयेन्न धनंजयः।  
धनं चालभमानोऽत्र नाद्य तत् क्षन्तुमर्हति ॥ २० ॥

यथा नायं समायुञ्ज्याद् धार्तराष्ट्रन् कथंचन।  
न च सेनाः पराजय्यात् तथा नीतिर्विधीयताम् ॥ २१ ॥

उक्तं दुर्योधनेनापि पुरस्ताद् वाक्यमीदृशम्।  
तदनुस्मृत्य गाङ्गेय यथावद् वक्तुमर्हसि ॥ २२ ॥