+++
title_full = "026 दुर्योधनका सभासदोंसे पाण्डवोंका पता लगानेके लिये परामर्श तथा इस विषयमें कर्ण और दुःशासनकी सम्मति"
title = "०२६ कर्णदुश्शासनादिभिः पाण्डवान्वेषणचिन्तनम्"

+++


ततो दुर्योधनो राजा ज्ञात्वा तेषां वचस्तदा।  
चिरमन्तर्मना भूत्वा प्रत्युवाच सभासदः ॥ १ ॥

सुदुःखा खलु कार्याणां गतिर्विज्ञातुमन्ततः।  
तस्मात् सर्वे निरीक्षध्वं क्व नु ते पाण्डवा गताः॥२॥

अल्पावशिष्टं कालस्य गतभूयिष्ठमन्ततः ।  
तेषामज्ञातचर्यायामस्मिन् वर्षे त्रयोदशे ॥ ३ ॥

अस्य वर्षस्य शेषं चेद् व्यतीयुरिह पाण्डवाः।  
निवृत्तसमयास्ते हि सत्यव्रतपरायणाः ॥ ४ ॥  
क्षरन्त इव नागेन्द्राः सर्वे ह्याशीविषोपमाः।  
दुःखा भवेयुः संरब्धाः कौरवान् प्रति ते ध्रुवम् ॥ ५ ॥

सर्वे कालस्य वेत्तारः कृच्छ्ररूपधराः स्थिताः।  
प्रविशेयुर्जितक्रोधास्तावदेव पुनर्वनम् ॥ ६ ॥  
तस्मात् क्षिप्रं बुभूषध्वं यथा तेऽत्यन्तमव्ययम्।  
राज्यं निर्द्वन्द्वमव्यग्रं निःसपत्नं चिरं भवेत् ॥ ७ ॥

अथाब्रवीत् ततः कर्णः क्षिप्रं गच्छन्तु भारत।  
अन्ये धूर्ता नरा दक्षा निभृताः साधुकारिणः ॥ ८ ॥

चरन्तु देशान् संवीताः स्फीताञ्जनपदाकुलान्।  
तत्र गोष्ठीषु रम्यासु सिद्धप्रव्रजितेषु च ॥ ९ ॥  
परिचारेषु तीर्थेषु विविधेष्वाकरेषु च।  
विज्ञातव्या मनुष्यैस्तैस्तर्कया सुविनीतया ॥ १० ॥

विविधैस्तत्परैः सम्यक् तज्ज्ञैर्निपुणसंवृतैः ।  
अन्वेष्टव्याः सुनिपुणैः पाण्डवाश्छन्नवासिनः ॥ ११ ॥  
नदीकुञ्जेषु तीर्थेषु ग्रामेषु नगरेषु च।  
आश्रमेषु च रम्येषु पर्वतेषु गुहासु च ॥ १२ ॥

अथाग्रजानन्तरजः पापभावानुरागवान् ।  
ज्येष्ठं दुःशासनस्तत्र भ्राता भ्रातरमब्रवीत् ॥ १३ ॥

येषु नः प्रत्ययो राजंश्चारेषु मनुजाधिप।  
ते यान्तु दत्तदेया वै भूयस्तान् परिमार्गितुम् ॥ १४ ॥

एतच्च कर्णो यत् प्राह सर्वमीहामहे तथा।  
यथोद्दिष्टं चराः सर्वे मृगयन्तु यतस्ततः ॥ १५ ॥

एते चान्ये च भूयांसो देशाद् देशं यथाविधि।  
न तु तेषां गतिर्वासः प्रवृत्तिश्चोपलभ्यते ॥ १६ ॥

अत्यन्तं वा निगूढास्ते पारं चोर्मिमतो गताः।  
व्यालैश्चापि महारण्ये भक्षिताः शूरमानिनः ॥ १७ ॥

अथवा विषमं प्राप्य विनष्टाः शाश्वतीः समाः।  
तस्मान्मानसमव्यग्रं कृत्वा त्वं कुरुनन्दन।  
कुरु कार्यं महोत्साहं मन्यसे यन्नराधिप ॥ १८ ॥