+++
title_full = "066 अर्जुनके द्वारा समस्त कौरवदलकी पराजय तथा कौरवोंका स्वदेशको प्रस्थान"
title = "०६६ समस्तकौरवपलायने"

+++


आहूयमानश्च स तेन संख्ये  
महात्मना वै धृतराष्ट्रपुत्रः ।  
निवर्तितस्तस्य गिराङ्कुशेन  
महागजो मत्त इवाङ्कुशेन ॥ १ ॥

सोऽमृष्यमाणो वचसाभिमृष्टो  
महारथेनातिरथस्तरस्वी ।  
पर्याववर्ताथ रथेन वीरो  
भोगी यथा पादतलाभिमृष्टः ॥ २ ॥

तं प्रेक्ष्य कर्णः परिवर्तमानं  
निवर्त्य संस्तभ्य च विद्धगात्रम्।  
दुर्योधनस्योत्तरतोऽभ्यगच्छत्  
पार्थं नृवीरो युधि हेममाली ॥ ३ ॥

भीष्मस्ततः शान्तनवो विवृत्य  
हिरण्यकक्षस्त्वरयाभिषङ्गी ।  
दुर्योधनं पश्चिमतोऽभ्यरक्षत्  
पार्थान्महाबाहुरधिज्यधन्वा ॥ ४ ॥

द्रोणः कृपश्चैव विविंशतिश्च  
दुःशासनश्चैव विवृत्य शीघ्रम् ।  
सर्वे पुरस्ताद् विततोरुचापा  
दुर्योधनार्थं त्वरिताऽभ्युपेयुः ॥ ५ ॥

स तान्यनीकानि निवर्तमाना-  
न्यालोक्य पूर्णौघनिभानि पार्थः ।  
हंसो यथा मेघमिवापतन्तं  
धनंजयः प्रत्यतपत् तरस्वी ॥ ६ ॥

ते सर्वतः सम्परिवार्य पार्थ-  
मस्त्राणि दिव्यानि समाददानाः ।  
ववर्षुरभ्येत्य शरैः समन्ता-  
न्मेघा यथा भूधरमम्बुवर्गैः ॥ ७ ॥

ततोऽस्त्रमस्त्रेण निवार्य तेषां  
गाण्डीवधन्वा कुरुपुङ्गवानाम् ।  
सम्मोहनं शत्रुसहोऽन्यदस्त्रं  
प्रादुश्चकारैन्द्रिरपारणीयम् ॥ ८ ॥

ततो दिशश्चानुदिशो विवृत्य  
शरैः सुधारैर्निशितैः सुपत्रैः ।  
गाण्डीवघोषेण मनांसि तेषां  
महाबलः प्रव्यथयाञ्चकार ॥ ९ ॥

ततः पुनर्भीमरवं प्रगृह्य  
दोर्भ्यां महाशङ्खमुदारघोषम् ।  
व्यनादयत् स प्रदिशो दिशः खं  
भुवं च पार्थो द्विषतां निहन्ता ॥ १० ॥

ते शङ्खनादेन कुरुप्रवीराः  
सम्मोहिताः पार्थसमीरितेन ।  
उत्सृज्य चापानि दुरासदानि  
सर्वे तदा शान्तिपरा बभूवुः ॥ ११ ॥

तथा विसंज्ञेषु च तेषु पार्थः  
स्मृत्वा च वाक्यानि तथोत्तरायाः।  
निर्याहि मध्यादिति मत्स्यपुत्र-  
मुवाच यावत् कुरवो विसंज्ञाः ॥ १२ ॥  
आचार्यशारद्वतयोः सुशुक्ले  
कर्णस्य पीतं रुचिरं च वस्त्रम्।  
द्रौणेश्च राज्ञश्च तथैव नीले  
वस्त्रे समादत्स्व नरप्रवीर ॥ १३ ॥

भीष्मस्य संज्ञां तु तथैव मन्ये  
जानाति सोऽस्त्रप्रतिघातमेषः ।  
एतस्य वाहान् कुरु सव्यतस्त्व-  
मेवं हि यातव्यममूढसंज्ञैः ॥ १४ ॥

रश्मीन् समुत्सृज्य ततो महात्मा  
रथादवप्लुत्य विराटपुत्रः ।  
वस्त्राण्युपादाय महारथानां  
तूर्णं पुनः स्वं रथमारुरोह ॥ १५ ॥

ततोऽन्वशासच्चतुरः सदश्वान्  
पुत्रो विराटस्य हिरण्यकक्षान् ।  
ते तद् व्यतीयुर्ध्वजिनामनीकं  
श्वेता वहन्तोऽर्जुनमाजिमध्यात् ॥ १६ ॥

तथानुयान्तं पुरुषप्रवीरं  
भीष्मः शरैरभ्यहनत् तरस्वी ।  
स चापि भीष्मस्य हयान् निहत्य  
विव्याध पार्थो दशभिः पृषत्कैः ॥ १७ ॥

ततोऽर्जुनो भीष्ममपास्य युद्धे  
विद्‌ध्वास्य यन्तारमरिष्टधन्वा ।  
तस्थौ विमुक्तो रथवृन्दमध्या-  
न्मेघं विदार्येव सहस्ररश्मिः ॥ १८ ॥

लब्ध्वा हि संज्ञां तु कुरुप्रवीराः  
पार्थं निरीक्ष्याथ सुरेन्द्रकल्पम् ।  
रणे विमुक्तं स्थितमेकमाजौ  
स धार्तराष्ट्रस्त्वरितं बभाषे ॥ १९ ॥

अयं कथं वै भवतो विमुक्त-  
स्तथा प्रमथ्नीत यथा न मुच्येत्।  
तमब्रवीच्छान्तनवः प्रहस्य  
क्व ते गता बुद्धिरभूत् क्व वीर्यम् ॥ २० ॥  
शान्तिं परां प्राप्य यदा स्थितोऽभू-  
रुत्सृज्य बाणांश्च धनुर्विचित्रम् ।

न त्वेष बीभत्सुरलं नृशंसं  
कर्तुं न पापेऽस्य मनो विशिष्टम् ॥ २१ ॥  
त्रैलोक्यहेतोर्न जहेत् स्वधर्मं  
सर्वे न तस्मान्निहता रणेऽस्मिन्।  
क्षिप्रं कुरून् याहि कुरुप्रवीर  
विजित्य गाश्च प्रतियातु पार्थः।  
मा ते स्वकोऽर्थो निपतेत मोहात्  
तत् संविधातव्यमरिष्टबन्धम् ॥ २२ ॥

दुर्योधनस्तस्य तु तन्निशम्य  
पितामहस्यात्महितं वचोऽथ ।  
अतीतकामो युधि सोऽत्यमर्षी  
राजा विनिःश्वस्य बभूव तूष्णीम् ॥ २३ ॥

तद् भीष्मवाक्यं हितमीक्ष्य सर्वे  
धनंजयाग्निं च विवर्धमानम् ।  
निवर्तनायैव मनो निदध्यु-  
र्दुर्योधनं ते परिरक्षमाणाः ॥ २४ ॥

तान् प्रस्थितान् प्रीतमनाः स पार्थो  
धनंजयः प्रेक्ष्य कुरुप्रवीरान् ।  
अभाषमाणोऽनुनयं मुहूर्तं  
वचोऽब्रवीत् सम्परिहृत्य भूयः ॥ २५ ॥  
पितामहं शान्तनवं च वृद्धं  
द्रोणं गुरुं च प्रणिपत्य मूर्ध्ना।

द्रौणिं कृपं चैव कुरूंश्च मान्या-  
ञ्छरैर्विचित्रैरभिवाद्य चैव ॥ २६ ॥  
दुर्योधनस्योत्तमरत्नचित्रं  
चिच्छेद पार्थो मुकुटं शरेण।

आमन्त्र्य वीरांश्च तथैव मान्यान्  
गाण्डीवघोषेण विनाद्य लोकान् ॥ २७ ॥  
स देवदत्तं सहसा विनाद्य  
विदार्य वीरो द्विषतां मनांसि।

ध्वजेन सर्वानभिभूय शत्रून्  
सहेममालेन विराजमानः ॥ २८ ॥  
दृष्ट्वा प्रयातांस्तु कुरून् किरीटी  
हृष्टोऽब्रवीत् तत्र स मत्स्यपुत्रम्।  
आवर्तयाश्वान् पशवो जितास्ते  
याताः परे याहि पुरं प्रहृष्टः ॥ २९ ॥

देवास्तु दृष्ट्वा महदद्‌भुतं तद्  
युद्धं कुरूणां सह फाल्गुनेन।  
जग्मुर्यथास्वं भवनं प्रतीताः  
पार्थस्य कर्माणि विचिन्तयन्तः ॥ ३० ॥