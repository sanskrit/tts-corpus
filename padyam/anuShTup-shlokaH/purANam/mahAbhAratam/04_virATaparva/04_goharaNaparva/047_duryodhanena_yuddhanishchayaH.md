+++
title_full = "047 दुर्योधनके द्वारा युद्धका निश्चय तथा कर्णकी उक्ति"
title = "०४७ दुर्योधनेन युद्धनिश्चयः"

+++


अथ दुर्योधनो राजा समरे भीष्ममब्रवीत्।  
द्रोणं च रथशार्दूलं कृपं च सुमहारथम् ॥ १ ॥

उक्तोऽयमर्थ आचार्यौ मया कर्णेन चासकृत्।  
पुनरेव प्रवक्ष्यामि न हि तृप्यामि तं ब्रुवन् ॥ २ ॥

पराभूतैर्हि वस्तव्यं तैश्च द्वादश वत्सरान्।  
वने जनपदे ज्ञातैरेष एव पणो हि नः ॥ ३ ॥

तेषां न तावन्निर्वृत्तं वर्तते तु त्रयोदशम्।  
अज्ञातवासो बीभत्सुरथास्माभिः समागतः ॥ ४ ॥

अनिवृत्ते तु निर्वासे यदि बीभत्सुरागतः।  
पुनर्द्वादश वर्षाणि वने वत्स्यन्ति पाण्डवाः ॥ ५ ॥

लोभाद् वा ते न जानीयुरस्मान् वा मोह आविशत्।  
हीनातिरिक्तमेतेषां भीष्मो वेदितुमर्हति ॥ ६ ॥

अर्थानां च पुनर्द्वैधे नित्यं भवति संशयः।  
अन्यथा चिन्तितो ह्यर्थः पुनर्भवति सोऽन्यथा ॥ ७ ॥

उत्तरं मार्गमाणानां मत्स्यानां च युयुत्सताम्।  
यदि बीभत्सुरायातस्तदा कस्यापराध्नुमः ॥ ८ ॥

त्रिगर्तानां वयं हेतोर्मत्स्यान् योद्‌धुमिहागताः।  
मत्स्यानां विप्रकारांस्ते बहूनस्मानकीर्तयन् ॥ ९ ॥

तेषां भयाभिभूतानां तदस्माभिः प्रतिश्रुतम्।  
प्रथमं तैर्ग्रहीतव्यं मत्स्यानां गोधनं महत्।  
सप्तम्यामपराह्णे वै तथा तैस्तु समाहितम् ॥ १० ॥

अष्टम्यां पुनरस्माभिरादित्यस्योदयं प्रति ।  
इमा गावो ग्रहीतव्या गते मत्स्ये गवां पदम् ॥ ११ ॥

ते वा गाश्चानयिष्यन्ति यदि वा स्युः पराजिताः।  
अस्मान् वा ह्युपसंधाय कुर्युर्मत्स्येन संगतम् ॥ १२ ॥

अथवा तानपाहाय मत्स्यो जानपदैः सह।  
सर्वया सेनया सार्धं संवृतो भीमरूपया।  
आयातः केवलं रात्रिमस्मान् योद्‌धुमिहागतः ॥ १३ ॥

तेषामेव महावीर्यः कश्चिदेष पुरःसरः।  
अस्मान्‌ जेतुमिहायातो मत्स्यो वापि स्वयं भवेत् ॥ १४ ॥

यद्येष राजा मत्स्यानां यदि बीभत्सुरागतः।  
सर्वैर्योद्धव्यमस्माभिरिति नः समयः कृतः ॥ १५ ॥

अथ कस्मात् स्थिता ह्येते रथेषु रथसत्तमाः।  
भीष्मो द्रोणः कृपश्चैव विकर्णो द्रौणिरेव च ॥ १६ ॥  
सम्भ्रान्तमनसः सर्वे काले ह्यस्मिन् महारथाः।  
नान्यत्र युद्धाच्छ्रेयोऽस्ति तथाऽऽत्मा प्रणिधीयताम् ॥ १७ ॥

आच्छिन्ने गोधनेऽस्माकमपि देवेन वज्रिणा।  
यमेन वापि संग्रामे को हास्तिनपुरं व्रजेत् ॥ १८ ॥

शरैरेभिः प्रणुन्नानां भग्नानां गहने वने।  
को हि जीवेत् पदातीनां भवेदश्वेषु संशयः ॥ १९ ॥

दुर्योधनवचः श्रुत्वा राधेयस्त्वब्रवीद् वचः।  
आचार्यं पृष्ठतः कृत्वा तथा नीतिर्विधीयताम् ॥ २० ॥

जानाति हि मतं तेषामतस्त्रासयतीह नः।  
अर्जुने चास्य सम्प्रीतिमधिकामुपलक्षये ॥ २१ ॥

तथा हि दृष्ट्वा बीभत्सुमुपायान्तं प्रशंसति।  
यथा सेना न भज्येत तथा नीतिर्विधीयताम् ॥ २२ ॥

ह्रेषितं ह्युपशृण्वाने द्रोणे सर्वं विघट्टितम्।  
अदेशिका महारण्ये ग्रीष्मे शत्रुवशं गताः।  
यथा न विभ्रमेत् सेना तथा नीतिर्विधीयताम् ॥ २३ ॥

इष्टा हि पाण्डवा नित्यमाचार्यस्य विशेषतः।  
आसयन्नपरार्थाश्च कथ्यते स्म स्वयं तथा ॥ २४ ॥

अश्वानां ह्रेषितं श्रुत्वा कः प्रशंसापरो भवेत्।  
स्थाने वापि व्रजन्तो वा सदा ह्रेषन्ति वाजिनः ॥ २५ ॥

सदा च वायवो वान्ति नित्यं वर्षति वासवः।  
स्तनयित्नोश्च निर्घोषः श्रूयते बहुशस्तथा ॥ २६ ॥  
किमत्र कार्यं पार्थस्य कथं वा स प्रशस्यते।  
अन्यत्र कामाद् द्वेषाद् वा रोषादस्मासु केवलात् ॥ २७ ॥

आचार्या वै कारुणिकाः प्राज्ञाश्चापापदर्शिनः।  
नैते महाभये प्राप्ते सम्प्रष्टव्याः कथंचन ॥ २८ ॥

प्रासादेषु विचित्रेषु गोष्ठीषूपवनेषु च।  
कथा विचित्राः कुर्वाणाः पण्डितास्तत्र शोभनाः ॥ २९ ॥

बहून्याश्चर्यरूपाणि कुर्वाणा जनसंसदि ।  
इज्यास्त्रे चोपसंधाने पण्डितास्तत्र शोभनाः ॥ ३० ॥

परेषां विवरज्ञाने मनुष्यचरितेषु च।  
हस्त्यश्वरथचर्यासु खरोष्ट्राजाविकर्मणि ॥ ३१ ॥  
गोधनेषु प्रतोलीषु वरद्वारमुखेषु च।  
अन्नसंस्कारदोषेषु पण्डितास्तत्र शोभनाः ॥ ३२ ॥

पण्डितान् पृष्ठतः कृत्वा परेषां गुणवादिनः।  
विधीयतां तथा नीतिर्यथा वध्यो भवेत् परः ॥ ३३ ॥

गावश्च सम्प्रतिष्ठाप्य सेनां व्यूह्य समन्ततः।  
आरक्षाश्च विधीयन्तां यत्र योत्स्यामहे परान् ॥ ३४ ॥