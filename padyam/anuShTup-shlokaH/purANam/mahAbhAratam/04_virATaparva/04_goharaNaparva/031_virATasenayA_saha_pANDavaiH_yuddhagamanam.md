+++
title_full = "031 चारों पाण्डवोंसहित राजा विराटकी सेनाका युद्धके लिये प्रस्थान"
title = "०३१ विराटसेनया सह पाण्डवैः युद्धगमनम्"

+++


ततस्तेषां महाराज तत्रैवामिततेजसाम् ।  
छद्मलिङ्गप्रविष्टानां पाण्डवानां महात्मनाम् ॥ १ ॥  
व्यतीतः समयः सम्यग् वसतां वै पुरोत्तमे।  
कुर्वतां तस्य कर्माणि विराटस्य महीपतेः ॥ २ ॥

कीचके तु हते राजा विराटः परवीरहा।  
परां सम्भावनां चक्रे कुन्तीपुत्रे युधिष्ठिरे ॥ ३ ॥

ततस्त्रयोदशस्यान्ते तस्य वर्षस्य भारत।  
सुशर्मणा गृहीतं तद् गोधनं तरसा बहु ॥ ४ ॥

(ततः शब्दो महानासीद् रेणुश्च दिवमस्पृशत्।  
शङ्खदुन्दुभिघोषश्च भेरीणां च महास्वनः॥  
गवाश्वरथनागानां नराणां च पदातिनाम्।

एवं तैस्त्वभिनिर्याय मत्स्यराजस्य गोधने॥  
त्रिगर्तैर्गृह्यमाणे तु गोपालाः प्रत्यषेधयन्।

अथ त्रिगर्ता बहवः परिगृह्य धनं बहु॥  
परिक्षिप्य हयैः शीघ्रै रथव्रातैश्च भारत।  
गोपालान् प्रत्ययुध्यन्त रणे कृत्वा जये धृतिम्॥  
ते हन्यमाना बहुभिः प्रासतोमरपाणिभिः।  
गोपाला गोकुले भक्ता वारयामासुरोजसा।  
परश्वधैश्च मुसलैर्भिन्दिपालैश्च मुद्‌गरैः ॥  
गोपालाः कर्षणैश्चित्रैर्जघ्नुरश्वान् समन्ततः ।

ते हन्यामानाः संक्रुद्धास्त्रिगर्ता रथयोधिनः॥  
विसृज्य शरवर्षाणि गोपिन् व्यद्रावयन् रणे।)

ततो जवेन महता गोपः पुरमथाव्रजत्।  
स दृष्ट्‌वा मत्स्यराजं च रथात् प्रस्कन्द्य कुण्डली ॥ ५ ॥

शूरैः परिवृतं योधैः कुण्डलाङ्गदधारिभिः।  
संवृतं मन्त्रिभिः सार्धं पाण्डवैश्च महात्मभिः ॥ ६ ॥  
तं सभायां महाराजमासीनं राष्ट्रवर्धनम्।

सोऽब्रवीदुपसंगम्य विराटं प्रणतस्तदा ॥ ७ ॥  
अस्मान् युधि विनिर्जित्य परिभूय सबान्धवान्।  
गवां शतसहस्राणि त्रिगर्ताः कालयन्ति ते ॥ ८ ॥

तान् परीप्सस्व राजेन्द्र मा नेशुः पशवस्तव।  
तच्छ्रुत्वा नृपतिः सेनां मत्स्यानां समयोजयत् ॥ ९ ॥

रथनागाश्वकलिलां पत्तिध्वजसमाकुलाम् ।  
राजानो राजपुत्राश्च तनुत्राण्यथ भेजिरे ॥ १० ॥

भानुमन्ति विचित्राणि शूरसेव्यानि भागशः।  
सवज्रायसगर्भं तु कवचं तत्र काञ्चनम् ॥ ११ ॥  
विराटस्य प्रियो भ्राता शतानीकोऽभ्यहारयत्।

सर्वपारसवं वर्म कल्याणपटलं दृढम् ॥ १२ ॥  
शतानीकादवरजो मदिराक्षोऽभ्यहारयत् ।

शतसूर्यं शतावर्तं शतबिन्दु शताक्षिमत् ॥ १३ ॥  
अभेद्यकल्पं मत्स्यानां राजा कवचमाहरत्।  
उत्सेधे यस्य पद्मानि शतं सौगन्धिकानि च ॥ १४ ॥

सुवर्णपृष्ठं सूर्याभं सूर्यदत्तोऽभ्यहारयत् ।  
दृढमायसगर्भं च श्वेतं वर्म शताक्षिमत् ॥ १५ ॥  
विराटस्य सुतो ज्येष्ठो वीरः शङ्खोऽभ्यहारयत्।

शतशश्च तनुत्राणि यथास्वं ते महारथाः ॥ १६ ॥  
योत्स्यमाना अनह्यन्त देवरूपाः प्रहारिणः।

सूपस्करेषु शुभ्रेषु महत्सु च महारथाः ॥ १७ ॥  
पृथक् काञ्चनसंनाहान् रथेष्वश्वानयोजयन् ।

सूर्यचन्द्रप्रतीकाशे रथे दिव्ये हिरण्मये ॥ १८ ॥  
महानुभावो मत्स्यस्य ध्वज उच्छिश्रिये तदा।

अथान्यान् विविधाकारान् ध्वजान् हेमपरिष्कृतान् ॥ १९ ॥  
यथास्वं क्षत्रियाः शूरा रथेषु समयोजयन्।

(रथेषु युज्यमानेषु कङ्को राजानमब्रवीत्।  
मयाप्यस्त्रं चतुर्मार्गमवाप्तमृषिसत्तमात् ॥  
दंशितो रथमास्थाय पदं निर्याम्यहं गवाम्।  
अयं च बलवाञ्छूरो बल्लवो दृश्यतेऽनघ॥  
गोसंख्यमश्वबन्धं च रथेषु समयोजय।  
नैते न जातु युध्येयुर्गवार्थमिति मे मतिः॥)  
अथ मत्स्योऽब्रवीद् राजा शतानीकं जघन्यजम् ॥ २० ॥

कङ्कबल्लवगोपाला दामग्रन्थिश्च वीर्यवान् ।  
युद्ध्येयुरिति मे बुद्धिर्वर्तते नात्र संशयः ॥ २१ ॥

एतेषामपि दीयन्तां रथा ध्वजपताकिनः।  
कवचानि च चित्राणि दृढानि च मृदूनि च ॥ २२ ॥  
प्रतिमुञ्चन्तु गात्रेषु दीयन्तामायुधानि च।  
वीराङ्गरूपाः पुरुषा नागराजकरोपमाः ॥ २३ ॥

नेमे जातु न युध्येरन्निति मे धीयते मतिः।  
एतच्छ्रुत्वा तु नृपतेर्वाक्यं त्वरितमानसः।  
शतानीकस्तु पार्थेभ्यो रथान् राजन् समादिशत् ॥ २४ ॥

सहदेवाय राज्ञे च भीमाय नकुलाय च।  
तान् प्रहृष्टांस्ततः सूता राजभक्तिपुरस्कृताः ॥ २५ ॥  
निर्दिष्टा नरदेवेन रथाञ्छीघ्रमयोजयन् ।

कवचानि विचित्राणि मृदूनि च दृढानि च ॥ २६ ॥  
विराटः प्रादिशद् यानि तेषामक्लिष्टकर्मणाम्।  
तान्यामुच्य शरीरेषु दंशितास्ते परंतपाः ॥ २७ ॥

रथान् हयैः सुसम्पन्नानास्थाय च नरोत्तमाः।  
निर्ययुर्मुदिताः पार्थाः शत्रुसंघावमर्दिनः ॥ २८ ॥

तरस्विनश्छन्नरूपाः सर्वे युद्धविशारदाः ।  
रथान् हेमपरिच्छन्नानास्थाय च महारथाः ॥ २९ ॥  
विराटमन्वयुः पार्थाः सहिताः कुरुपुङ्गवाः।  
चत्वारो भ्रातरः शूराः पाण्डवाः सत्यविक्रमाः ॥ ३० ॥

(दीर्घाणां च दृढानां च धनुषां ते यथाबलम्।  
उत्कृष्य पाशान् मौर्वीणां वीराश्चापेष्वयोजयन्॥  
ततः सुवाससः सर्वे ते वीराश्चन्दनोक्षिताः।  
चोदिता नरदेवेन क्षिप्रमश्वानचोदयन् ॥  
ते हया हेमसंच्छन्ना बृहन्तः साधुवाहिनः।  
चोदिताः प्रत्यदृश्यन्त पक्षिणामिव पङ्‌क्तयः॥)

भीमाश्च मत्तमातङ्गाः प्रभिन्नकरटामुखाः ।  
क्षरन्तश्चैव नागेन्द्राः सुदन्ताः षष्टिहायनाः ॥ ३१ ॥  
स्वारूढा युद्धकुशलैः शिक्षिता हस्तिसादिभिः।  
राजानमन्वयुः पश्चाच्चलन्त इव पर्वताः ॥ ३२ ॥

विशारदानां मुख्यानां हृष्टानां चारुजीविनाम्।  
अष्टौ रथसहस्राणि दश नागशतानि च ॥ ३३ ॥  
षष्टिश्चाश्वसहस्राणि मत्स्यानामभिनिर्ययुः ।  
तदनीकं विराटस्य शुशुभे भरतर्षभ ॥ ३४ ॥

सम्प्रयातं तदा राजन् निरीक्षन्तं गवां पदम्।  
तद् बलाग्र्यं विराटस्य सम्प्रस्थितमशोभत।  
दृढायुधजनाकीर्णं गजाश्वरथसंकुलम् ॥ ३५ ॥