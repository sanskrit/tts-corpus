+++
title_full = "037 बृहन्नलाको सारथि बनाकर राजकुमार उत्तरका रणभूमिकी ओर प्रस्थान"
title = "०३७ बृहन्नलां सारथिं कृत्वा उत्तरेण युद्धप्रस्थानम्"

+++


सा प्राद्रवत् काञ्चनमाल्यधारिणी  
ज्येष्ठेन भ्रात्रा प्रहिता यशस्विनी।  
सुदक्षिणा वेदिविलग्नमध्या  
सा पद्मपत्राभनिभा शिखण्डिनी ॥ १ ॥  
तन्वी शुभाङ्गी मणिचित्रमेखला  
मत्स्यस्य राज्ञो दुहिता श्रिया वृता।  
तन्नर्तनागारमरालपक्ष्मा  
शतह्रदा मेघमिवान्वपद्यत ॥ २ ॥

सा हस्तिहस्तोपमसंहितोरूः  
स्वनिन्दिता चारुदती सुमध्यमा ।  
आसाद्य तं वै वरमाल्यधारिणी  
पार्थं शुभा नागवधूरिव द्विपम् ॥ ३ ॥

सा रत्नभूता मनसः प्रियार्चिता  
सुता विराटस्य यथेन्द्रलक्ष्मीः ।  
सुदर्शनीया प्रमुखे यशस्विनी  
प्रीत्याब्रवीदर्जुनमायतेक्षणा ॥ ४ ॥

सुसंहतोरुं कनकोज्ज्वलत्वचं  
पार्थः कुमारीं स तदाभ्यभाषत।  
किमागमः काञ्चनमाल्यधारिणि  
मृगाक्षि किं त्वं त्वरितेव भामिनि॥  
किं ते मुखं सुन्दरि न प्रसन्न-  
माचक्ष्व तत्त्वं मम शीघ्रमङ्गने ॥ ५ ॥

स तां दृष्ट्‌वा विशालाक्षीं राजपुत्रीं सखीं तथा।  
प्रहसन्नब्रवीद् राजन् किमागमनमित्युत ॥ ६ ॥  
तमब्रवीद् राजपुत्री समुपेत्य नरर्षभम्।  
प्रणयं भावयन्ती सा सखीमध्य इदं वचः ॥ ७ ॥

गावो राष्ट्रस्य कुरुभिः काल्यन्ते नो बृहन्नले।  
ता विजेतुं मम भ्राता प्रयास्यति धनुर्धरः ॥ ८ ॥

नाचिरं निहतस्तस्य संग्रामे रथसारथिः।  
तेन नास्ति समः सूतो योऽस्य सारथ्यमाचरेत् ॥ ९ ॥

तस्मै प्रयतमानाय सारथ्यर्थं बृहन्नले।  
आचचक्षे हयज्ञाने सैरन्ध्री कौशलं तव ॥ १० ॥

अर्जुनस्य किलासीस्त्वं सारथिर्दयितः पुरा।  
त्वयाजयत् सहायेन पृथिवीं पाण्डवर्षभः ॥ ११ ॥

सा सारथ्यं मम भ्रातुः कुरु साधु बृहन्नले।  
पुरा दूरतरं गावो ह्रियन्त कुरुभिर्हि नः ॥ १२ ॥

अथैतद् वचनं मेऽद्य नियुक्ता न करिष्यसि।  
प्रणयादुच्यमाना त्वं परित्यक्ष्यामि जीवितम् ॥ १३ ॥

एवमुक्तस्तु सुश्रोण्या तया सख्या परंतपः।  
जगाम राजपुत्रस्य सकाशममितौजसः ॥ १४ ॥  
तमाव्रजन्तं त्वरितं प्रभिन्नमिव कुञ्जरम्।  
अन्वगच्छद् विशालाक्षी गजं गजवधूरिव ॥ १५ ॥

दूरादेव तु तां प्रेक्ष्य राजपुत्रोऽभ्यभाषत।  
त्वया सारथिना पार्थः खाण्डवेऽग्निमतर्पयत् ॥ १६ ॥  
पृथिवीमजयत् कृत्स्नां कुन्तीपुत्रो धनंजयः।  
सैरन्ध्री त्वां समाचष्टे सा हि जानाति पाण्डवान् ॥ १७ ॥

संयच्छ मामकानश्वांस्तथैव त्वं बृहन्नले।  
कुरुभिर्योत्स्यमानस्य गोधनानि परीप्सतः ॥ १८ ॥

अर्जुनस्य किलासीस्त्वं सारथिर्दयितः पुरा।  
त्वयाजयत् सहायेन पृथिवीं पाण्डवर्षभः ॥ १९ ॥

एवमुक्ता प्रत्युवाच राजपुत्रं बृहन्नला।  
का शक्तिर्मम सारथ्यं कर्तुं संग्राममूर्धनि ॥ २० ॥

गीतं वा यदि वा नृत्यं वादित्रं वा पृथग्विधम्।  
तत् करिष्यामि भद्रं ते सारथ्यं तु कुतो मम॥२१॥

बृहन्नले गायनो वा नर्तनो वा पुनर्भव।  
क्षिप्रं मे रथमास्थाय निगृह्णीष्व हयोत्तमान् ॥ २२ ॥

स तत्र नर्मसंयुक्तमकरोत् पाण्डवो बहु।  
उत्तरायाः प्रमुखतः सर्वं जानन्नरिंदमः ॥ २३ ॥

ऊर्ध्वमुत्क्षिप्य कवचं शरीरे प्रत्यमुञ्जत।  
कुमार्यस्तत्र तं दृष्ट्वा प्राहसन् पृथुलोचनाः ॥ २४ ॥

स तु दृष्ट्वा विमुह्यन्तं स्वयमेवोत्तरस्ततः।  
कवचेन महार्हेण समनह्यद् बृहन्नलाम् ॥ २५ ॥

स बिभ्रत् कवचं चाग्र्यं स्वयमप्यंशुमत्प्रभम्।  
ध्वजं च सिंहमुच्छ्रित्य सारथ्ये समकल्पयत् ॥ २६ ॥

धनूंषि च महार्हाणि बाणांश्च रुचिरान् बहून्।  
आदाय प्रययौ वीरः स बृहन्नलसारथिः ॥ २७ ॥

अथोत्तरा च कन्याश्च सख्यस्तामब्रुवंस्तदा।  
बृहन्नले आनयेथा वासांसि रुचिराणि च ॥ २८ ॥  
पाञ्चालिकार्थं चित्राणि सूक्ष्माणि च मृदूनि च।  
विजित्य संग्रामगतान् भीष्मद्रोणमुखान् कुरून् ॥ २९ ॥

एवं ता ब्रुवतीः कन्याः सहिताः पाण्डुनन्दनः।  
प्रत्युवाच हसन् पार्थो मेघदुन्दुभिनिःस्वनः ॥ ३० ॥

यद्युत्तरोऽयं संग्रामे विजेष्यति महारथान्।  
अथाहरिष्ये वासांसि दिव्यानि रुचिराणि च ॥ ३१ ॥

एवमुक्त्वा तु बीभत्सुस्ततः प्राचोदयद्धयान्।  
कुरूनभिमुखः शूरो नानाध्वजपताकिनः ॥ ३२ ॥

तमुत्तरं वीक्ष्य रथोत्तमे स्थितं  
बृहन्नलायाः सहितं महाभुजम् ।  
स्त्रियश्च कन्याश्च द्विजाश्च सुव्रताः  
प्रदक्षिणं चक्रुरथोचुरङ्गनाः ॥ ३३ ॥

यदर्जुनस्यर्षभतुल्यगामिनः  
पुराभवत् खाण्डवदाहमङ्गलम् ।  
कुरून् समासाद्य रणे बृहन्नले  
सहोत्तरेणाद्य तदस्तु मङ्गलम् ॥ ३४ ॥