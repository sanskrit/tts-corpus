+++
title_full = "038 उत्तरकुमारका भय और अर्जुनका उसे आश्वासन देकर रथपर चढ़ाना"
title = "०३८ युद्धाद् भीतस्योत्तरकुमारस्य अर्जुनेन समाधानम्"

+++


स राजधान्या निर्याय वैराटिरकुतोभयः।  
प्रयाहीत्यब्रवीत् सूतं यत्र ते कुरवो गताः ॥ १ ॥

समवेतान् कुरून् सर्वान् जिगीषूनवजित्य वै।  
गास्तेषां क्षिप्रमादाय पुनरेष्याम्यहं पुरम् ॥ २ ॥

ततस्तांश्चोदयामास सदश्वान् पाण्डुनन्दनः ।  
ते हया नरसिंहेन नोदिता वातरंहसः।  
आलिखन्त इवाकाशमूहुः काञ्चनमालिनः ॥ ३ ॥

नातिदूरमथो गत्वा मत्स्यपुत्रधनंजयौ ।  
अवेक्षेताममित्रघ्नौ कुरूणां बलिनां बलम् ॥ ४ ॥

श्मशानमभितो गत्वा आससाद कुरूनथ।  
तां शमीमन्ववीक्षेतां व्यूढानीकांश्च सर्वशः ॥ ५ ॥

तदनीकं महत् तेषां विबभौ सागरोपमम्।  
सर्पमाणमिवाकाशे वनं बहुलपादपम् ॥ ६ ॥

ददृशे पार्थिवो रेणुर्जनितस्तेन सर्पता।  
दृष्टिप्रणाशो भूतानां दिवस्पृक् कुरुसत्तम ॥ ७ ॥

तदनीकं महद् दृष्ट्वा गजाश्वरथसंकुलम्।  
कर्णदुर्योधनकृपैर्गुप्तं शान्तनवेन च ॥ ८ ॥  
द्रोणेन च सपुत्रेण महेष्वासेन धीमता।  
हृष्टरोमा भयोद्विग्नः पार्थं वैराटिरब्रवीत् ॥ ९ ॥

नोत्सहे कुरुभिर्योद्‌धुं रोमहर्षं हि पश्य मे।  
बहुप्रवीरमत्युग्रं देवैरपि दुरासदम् ॥ १० ॥

प्रतियोद्‌धुं न शक्ष्यामि कुरुसैन्यमनन्तकम्।  
नाशंसे भारतीं सेनां प्रवेष्टुं भीमकार्मुकाम् ॥ ११ ॥

रथनागाश्वकलिलां पत्तिध्वजसमाकुलाम् ।  
दृष्ट्वैव हि परानाजौ मनः प्रव्यथतीव मे ॥ १२ ॥

यत्र द्रोणश्च भीष्मश्च कृपः कर्णो विविंशतिः।  
अश्वत्थामा विकर्णश्च सोमदत्तश्च बाह्लिकः ॥ १३ ॥  
दुर्योधनस्तथा वीरो राजा च रथिनां वरः।  
द्युतिमन्तो महेष्वासाः सर्वे युद्धविशारदाः ॥ १४ ॥

(मत्ता इव महानागा युक्तध्वजपताकिनः।  
नीतिमन्तो महेष्वासा सर्वास्त्रकृतनिश्चयाः ॥  
दुर्जयाः सर्वसैन्यानां देवैरपि सवासवैः।  
पताकिनश्च मातङ्गाः सध्वजाश्च महारथाः॥  
विप्रकीर्णाः कृतोद्योगा वाजिनश्चित्रभूषिताः ।  
तान् जेतुं समरे शूरान् दुर्बुद्धिरहमागतः॥)

दृष्ट्वैव हि कुरूनेतान् व्यूढानीकान् प्रहारिणः।  
हृषितानि च रोमाणि कश्मलं चागतं मम ॥ १५ ॥

अविजातो विजातस्य मौर्ख्याद् धूर्तस्थ पश्यतः।  
परिदेवयते मन्दः सकाशे सव्यसाचिनः ॥ १६ ॥

त्रिगर्तान् मे पिता यातः शून्ये सम्प्रणिधाय माम्।  
सर्वां सेनामुपादाय न मे सन्तीह सैनिकाः ॥ १७ ॥  
सोऽहमेको बहून् बालः कृतास्त्रानकृतश्रमः।  
प्रतियोद्‌धुं न शक्ष्यामि निवर्तस्व बृहन्नले ॥ १८ ॥

भयेन दीनरूपोऽसि द्विषतां हर्षवर्धनः।  
न च तावत् कृतं कर्म परैः किंचिद् रणाजिरे॥१९॥

स्वयमेव च मामात्थ वह मां कौरवान् प्रति।  
सोऽहं त्वां तत्र नेष्यामि यत्रैते बहुला ध्वजाः ॥ २० ॥

मध्यमामिषगृध्राणां कुरूणामाततायिनाम् ।  
नेष्यामि त्वां महाबाहो पृथिव्यामपि युध्यताम् ॥ २१ ॥

तथा स्त्रीषु प्रतिश्रुत्य पौरुषं पुरुषेषु च।  
कत्थमानोऽभिनिर्याय किमर्थं न युयुत्ससे ॥ २२ ॥

न चेद् विजित्य गास्तास्त्वं गृहान् वै प्रतियास्यसि।  
प्रहसिष्यन्ति वीरास्त्वां नरा नार्यश्च संगताः ॥ २३ ॥

अहमप्यत्र सैरन्ध्र्या ख्याता सारथ्यकर्मणि।  
न च शक्ष्याम्यनिर्जित्य गाः प्रयातुं पुरं प्रति ॥ २४ ॥

स्तोत्रेण चैव सैरन्ध्र्यास्तव वाक्येन तेन च।  
कथं न युध्येयमहं कुरून् सर्वान् स्थिरो भव ॥ २५ ॥

कामं हरन्तु मत्स्यानां भूयांसः कुरवो धनम्।  
प्रहसन्तु च मां नार्यो नरा वापि बृहन्नले ॥ २६ ॥  
संग्रामे न च कार्यं मे गावो गच्छन्तु चापि मे।  
शून्यं मे नगरं चापि पितुश्चैव बिभेम्यहम् ॥ २७ ॥

इत्युक्त्वा प्राद्रवद् भीतो रथात् प्रस्कन्द्य कुण्डली।  
त्यक्त्वा मानं च दर्पं च विसृज्य सशरं धनुः॥२८॥

नैष शूरैः स्मृतो धर्मः क्षत्रियस्य पलायनम्।  
श्रेयस्तु मरणं युद्धे न भीतस्य पलायनम् ॥ २९ ॥

एवमुक्त्वा तु कौन्तेयः सोऽवप्लुत्य रथोत्तमात्।  
तमन्वधावद् धावन्तं राजपुत्रं धनंजयः ॥ ३० ॥  
दीर्घां वेणीं विधुन्वानः साधु रक्ते च वाससी।  
विधूय वेणीं धावन्तमजानन्तोऽर्जुनं तदा ॥ ३१ ॥  
सैनिकाः प्राहसन् केचित् तथारूपमवेक्ष्य तम्।  
तं शीघ्रमभिधावन्तं सम्प्रेक्ष्य कुरवोऽब्रुवन् ॥ ३२ ॥

क एष वेषसंच्छन्नो भस्मन्येव हुताशनः।  
किंचिदस्य यथा पुंसः किंचिदस्य यथा स्त्रियः ॥ ३३ ॥

सारूप्यमर्जुनस्येव क्लीबरूपं बिभर्ति च।  
तदेवैतच्छिरो ग्रीवं तौ बाहू परिघोपमौ।  
तद्वदेवास्य विक्रान्तं नायमन्यो धनंजयात् ॥ ३४ ॥

अमरेष्विव देवेन्द्रो मानुषेषु धनंजयः।  
एकः कोऽस्मानुपायायादन्यो लोके धनंजयात् ॥ ३५ ॥

एकः पुत्रो विराटस्य शून्ये संनिहितः पुरे।  
स एष किल निर्यातो बालभावान्न पौरुषात् ॥ ३६ ॥

सत्रेण नूनं छन्नं हि चरन्तं पार्थमर्जुनम्।  
उत्तरः सारथिं कृत्वा निर्यातो नगराद् बहिः ॥ ३७ ॥

स नो मन्यामहे दृष्ट्वा भीत एष पलायते।  
तं नूनमेष धावन्तं जिघृक्षति धनंजयः ॥ ३८ ॥

इति स्म कुरवः सर्वे विमृशन्तः पृथक् पृथक्।  
न च व्यवसितुं किंचिदुत्तरं शक्नुवन्ति ते ॥ ३९ ॥  
छन्नं तथा तं सत्रेण पाण्डवं प्रेक्ष्य भारत।

(दुर्योधन उवाचेदं सैनिकान् रथसत्तमान्॥  
अर्जुनो वासुदेवो वा रामः प्रद्युम्न एव वा।  
ते हि नः प्रतिसंयातुं संग्रामे न च शक्नुयुः॥  
अन्यो वा क्लीबरूपेण यद्यागच्छेद् गवां पदम्।  
अर्पयित्वा शरैस्तीक्ष्णैः पातयिष्यामि भूतले॥  
कथमेकतरस्तेषां समस्तान् योधयेत् कुरून्।  
अर्जुनो नेति चेत्येनं न व्यवस्यन्ति ते पुनः।  
इति स्म कुरवः सर्वे मन्त्रयन्तो महारथाः॥  
दृढवेधी महासत्त्वः शक्रतुल्यपराक्रमः ।  
अद्यागच्छति ये योद्‌धुं सर्वं संशयितं बलम्॥  
न चाप्यन्यं नरं तत्र व्यवस्यन्ति धनंजयात्।)

उत्तरं तु प्रधावन्तमभिद्रुत्य धनंजयः।  
गत्वा पदशतं तूर्णं केशपक्षे परामृशत् ॥ ४० ॥

सोऽर्जुनेन परामृष्टः पर्यदेवयदार्तवत् ।  
बहुलं कृपणं चैव विराटस्य सुतस्तदा ॥ ४१ ॥

शृणुयास्त्वं हि कल्याणि बृहन्नले सुमध्यमे।  
निवर्तय रथं क्षिप्रं जीवन् भद्राणि पश्यति ॥ ४२ ॥

शातकुम्भस्य शुद्धस्य शतं निष्कान् ददामि ते।  
मणीनष्टौ च वैदूर्यान् हेमबद्धान् महाप्रभान् ॥ ४३ ॥

हेमदण्डप्रतिच्छन्नं रथं युक्तं च सुव्रतैः।  
मत्तांश्च दश मातङ्गान् मुञ्च मां त्वं बृहन्नले ॥ ४४ ॥

एवमादीनि वाक्यानि विलपन्तमचेतसम् ।  
प्रहस्य पुरुषव्याघ्रो रथस्यान्तिकमानयत् ॥ ४५ ॥

अथैनमब्रवीत् पार्थो भयार्तं नष्टचेतसम्।  
यदि नोत्सहसे योद्‌धुं शत्रुभिः शत्रुकर्षण।  
एहि मे त्वं हयान् यच्छ युध्यमानस्य शत्रुभिः ॥ ४६ ॥

प्रयाह्येतद् रथानीकं मद्बाहुबलरक्षितः ।  
अप्रधृष्यतमं घोरं गुप्तं वीरैर्महारथैः ॥ ४७ ॥

मा भैस्त्वं राजपुत्राग्र्य क्षत्रियोऽसि परंतप।  
कथं पुरुषशार्दूल शत्रुमध्ये विषीदसि ॥ ४८ ॥

अहं वै कुरुभिर्योत्स्ये विजेष्यामि च ते पशून्।  
प्रविश्यैतद् रथानीकमप्रधृष्यं दुरासदम् ॥ ४९ ॥

यन्ता भव नरश्रेष्ठ योत्स्येऽहं कुरुभिः सह।

एवं ब्रुवाणो बीभत्सुर्वैराटिमपराजितः ।  
समाश्वास्य मुहुर्तं तमुत्तरं भरतर्षभ ॥ ५० ॥  
तत एनं विचेष्टन्तमकामं भयपीडितम्।  
रथमारोपयामास पार्थः प्रहरतां वरः ॥ ५१ ॥

(गाण्डीवं पुनरादातुमुपायात् तां शमीं प्रति॥  
उत्तरं स समाश्वास्य कृत्वा यन्तारमर्जुनः।)