+++
title_full = "056 अर्जुन और कृपाचार्यका युद्ध देखनेके लिये देवताओंका आकाशमें विमानोंपर आगमन"
title = "०५६ देवागमने"

+++


तान्यनीकान्यदृश्यन्त कुरूणामुग्रधन्विनाम् ।  
संसर्पन्ते यथा मेघा घर्मान्ते मन्दमारुताः ॥ १ ॥

अभ्याशे वाजिनस्तस्थुः समारूढाः प्रहारिणः।  
भीमरूपाश्च मातङ्गास्तोमराङ्कुशनोदिताः ।  
महामात्रैः समारूढा विचित्रकवचोच्च्वलाः ॥ २ ॥

ततः शक्रः सुरगणैः समारुह्य सुदर्शनम्।  
सहोपायात् तदा राजन् विश्वाश्विमरुतां गणैः ॥ ३ ॥

तद् देवयक्षगन्धर्वमहोरगसमाकुलम् ।  
शुशुभेऽभ्रविनिर्मुक्तं ग्रहाणामिव मण्डलम् ॥ ४ ॥

अस्त्राणां च बलं तेषां मानुषेषु प्रयुञ्जताम्।  
तच्च भीमं महद् युद्धं कृपार्जुनसमागमे।  
द्रष्टुमभ्यागता देवाः स्वविमानैः पृथक् पृथक् ॥ ५ ॥

शतं शतसहस्राणां यत्र स्थूणा हिरण्मयी।  
मणिरत्नमयी चान्या प्रासादं तदधारयत् ॥ ६ ॥  
ततः कामगमं दिव्यं सर्वरत्नविभूषितम्।  
विमानं देवराजस्य शुशुभे खेचरं तदा ॥ ७ ॥

तत्र देवास्त्रयस्त्रिंशत् तिष्ठन्ति सहवासवाः।  
गन्धर्वा राक्षसाः सर्पाः पितरश्च महर्षिभिः ॥ ८ ॥  
तथा राजा वसुमना बलाक्षः सुप्रतर्दनः।  
अष्टकश्च शिबिश्चैव ययातिर्नहुषो गयः ॥ ९ ॥  
मनुः पूरू रघुर्भानुः कृशाश्वः सगरो नलः।  
विमाने देवराजस्य समदृश्यन्त सुप्रभाः ॥ १० ॥

अग्नेरीशस्य सोमस्य वरुणस्य प्रजापतेः।  
तथा धातुर्विधातुश्च कुबेरस्य यमस्य च ॥ ११ ॥  
अलम्बुषोग्रसेनानां गन्धर्वस्य च तुम्बुरोः।  
यथामानं यथोद्देशं विमानानि चकाशिरे ॥ १२ ॥

सर्वदेवनिकायाश्च सिद्धाश्च परमर्षयः ।  
अर्जुनस्य कुरूणां च द्रष्टुं युद्धमुपागताः ॥ १३ ॥

दिव्यानां सर्वमाल्यानां गन्धः पुण्योऽथ सर्वशः।  
प्रससार वसन्ताग्रे वनानामिव भारत ॥ १४ ॥

तत्र रत्नानि देवानां समदृश्यन्त तिष्ठताम्।  
आतपत्राणि वासांसि स्रजश्च व्यजनानि च ॥ १५ ॥

उपाशाम्यद् रजो भौमं सर्वं व्याप्तं मरीचिभिः।  
दिव्यगन्धानुपादाय वायुर्योधानसेवत ॥ १६ ॥

प्रभासितमिवाकाशं चित्ररूपमलंकृतम् ।  
सम्पतद्भिः स्थितैश्चापि नानारत्नविभासितैः ॥ १७ ॥  
विमानैर्विविधैश्चित्रैरुपानीतैः सुरोत्तमैः ।  
वज्रभृच्छुशुभे तत्र विमानस्थैः सुरैर्वृतः ॥ १८ ॥  
बिभ्रन्मालां महातेजाः पद्मोत्पलसमायुताम् ।  
विप्रेक्ष्यमाणो बहुभिर्नातृप्यत् सुमहाहवम् ॥ १९ ॥