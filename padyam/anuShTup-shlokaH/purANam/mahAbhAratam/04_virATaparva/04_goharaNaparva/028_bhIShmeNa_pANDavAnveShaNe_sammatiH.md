+++
title_full = "028 युधिष्ठिरकी महिमा कहते हुए भीष्मकी पाण्डवोंके अन्वेषणके विषयमें सम्मति"
title = "०२८ भीष्मेण पाण्डवान्वेषणे सम्मतिः"

+++


ततः शान्तनवो भीष्मो भरतानां पितामहः।  
श्रुतवान् देशकालज्ञस्तत्त्वज्ञः सर्वधर्मवित् ॥ १ ॥  
आचार्यवाक्योपरमे तद्वाक्यमभिसंदधत् ।  
हितार्थं समुवाचैनां भारतीं भारतान् प्रति ॥ २ ॥

युधिष्ठिरे समासक्तां धर्मज्ञे धर्मसंवृताम्।  
असत्सु दुर्लभां नित्यं सतां चाभिमतां सदा ॥ ३ ॥

भीष्मः समवदत् तत्र गिरं साधुभिरर्चिताम्।  
यश्चैष ब्राह्मणः प्राह द्रोणः सर्वार्थतत्त्ववित् ॥ ४ ॥

सर्वलक्षणसम्पन्नाः साधुव्रतसमन्विताः ।  
श्रुतव्रतोपपन्नाश्च नानाश्रुतिसमन्विताः ॥ ५ ॥  
वृद्धानुशासने युक्ताः सत्यव्रतपरायणाः ।  
समयं समयज्ञास्ते पालयन्तः शुचिव्रताः ॥ ६ ॥

क्षत्रधर्मरता नित्यं केशवानुगताः सदा।  
प्रवीरपुरुषास्ते वै महात्मानो महाबलाः।  
नावसीदितुमर्हन्ति उद्वहन्तः सतां धरम् ॥ ७ ॥

धर्मतश्चैव गुप्तास्ते सुवीर्येण च पाण्डवाः।  
न नाशमधिगच्छेयुरिति मे धीयते मतिः ॥ ८ ॥

तत्र बुद्धिं प्रवक्ष्यामि पाण्डवान् प्रति भारत।  
न तु नीतिः सुनीतस्य शक्यतेऽन्वेषितुं परैः ॥ ९ ॥

यत्‌ तु शक्यमिहास्माभिस्तान्‌ वै संचिन्त्य पाण्डवान्।  
बुद्ध्या प्रयुक्तं न द्रोहात् प्रवक्ष्यामि निबोध तत् ॥ १० ॥

न त्वियं मादृशैर्नीतिस्तस्य वाच्या कथंचन।  
सा त्वियं साधु वक्तव्या न त्वनीतिः कथंचन ॥ ११ ॥

वृद्धानुशासने तात तिष्ठता सत्यशीलिना।  
अवश्यं त्विह धीरेण सतां मध्ये विवक्षता ॥ १२ ॥  
यथार्हमिह वक्तव्यं सर्वथा धर्मलिप्सया।

तत्र नाहं तथा मन्ये यथायमितरो जनः ॥ १३ ॥  
निवासं धर्मराजस्य वर्षेऽस्मिन् वै त्रयोदशे।

तत्र तात न तेषां हि राज्ञां भाव्यमसाम्प्रतम् ॥ १४ ॥  
पुरे जनपदे चापि यत्र राजा युधिष्ठिरः।  
दानशीलो वदान्यश्च निभृतो ह्रीनिषेवकः।  
जनो जनपदे भाव्यो यत्र राजा युधिष्ठिरः ॥ १५ ॥

प्रियवादी सदा दान्तो भव्यः सत्यपरो जनः।  
हृष्टः पुष्टः शुचिर्दक्षो यत्र राजा युधिष्ठिरः ॥ १६ ॥

नासूयको न चापीर्षुर्नाभिमानी न मत्सरी।  
भविष्यति जनस्तत्र स्वयं धर्ममनुव्रतः ॥ १७ ॥

ब्रह्मघोषाश्च भूयांसः पूर्णाहुत्यस्तथैव च।  
क्रतवश्च भविष्यन्ति भूयांसो भूरिदक्षिणाः ॥ १८ ॥

सदा च तत्र पर्जन्यः सम्यग्वर्षी न संशयः।  
सम्पन्नसस्या च मही निरातङ्‌का भविष्यति ॥ १९ ॥

गुणवन्ति च धान्यानि रसवन्ति फलानि च।  
गन्धवन्ति च माल्यानि शुभशब्दा च भारती ॥ २० ॥

वायुश्च सुखसंस्पर्शो निष्प्रतीपं च दर्शनम्।  
न भयं त्वाविशेत् तत्र यत्र राजा युधिष्ठिरः ॥ २१ ॥

गावश्च बहुलास्तत्र न कृशा न च दुर्बलाः।  
पयांसि दधिसर्पींषि रसवन्ति हितानि च ॥ २२ ॥

गुणवन्ति च पेयानि भोज्यानि रसवन्ति च।  
तत्र देशे भविष्यन्ति यत्र राजा युधिष्ठिरः ॥ २३ ॥

रसाः स्पर्शाश्च गन्धाश्च शब्दाश्चापि गुणान्विताः।  
दृश्यानि च प्रसन्नानि यत्र राजा युधिष्ठिरः ॥ २४ ॥

धर्माश्च तत्र सर्वैस्तु सेविताश्च द्विजातिभिः।  
स्वैः स्वैर्गुणैश्च संयुक्ता अस्मिन् वर्षे त्रयोदशे ॥ २५ ॥

देशे तस्मिन् भविष्यन्ति तात पाण्डवसंयुते।  
सम्प्रीतिमान् जनस्तत्र संतुष्टः शुचिरव्ययः ॥ २६ ॥

देवतातिथिपूजासु सर्वभावानुरागवान् ।  
इष्टदानो महोत्साहः स्वस्वधर्मपरायणः ॥ २७ ॥

अशुभाद्धि शुभप्रेप्सुरिष्टयज्ञः शुभव्रतः ।  
भविष्यति जनस्तत्र यत्र राजा युधिष्ठिरः ॥ २८ ॥

त्यक्तवाक्यानृतस्तात शुभकल्याणमङ्गलः ।  
शुभार्थेप्सुः शुभमतिर्यत्र राजा युधिष्ठिरः ॥ २९ ॥

भविष्यति जनस्तत्र नित्यं चेष्टप्रियव्रतः।  
धर्मात्मा शक्यते ज्ञातुं नापि तात द्विजातिभिः ॥ ३० ॥  
किं पुनः प्राकृतैस्तात पार्थो विज्ञायते क्वचित्।  
यस्मिन् सत्यं धृतिर्दानं परा शान्तिर्ध्रुवा क्षमा ॥ ३१ ॥  
ह्रीः श्रीः कीर्तिः परं तेज आनृशंस्यमथार्जवम्।

तस्मात् तत्र निवासं तु छन्नं यत्नेन धीमतः।  
गतिं च परमां तत्र नोत्सहे वक्तुमन्यथा ॥ ३२ ॥

एवमेतत् तु संचिन्त्य यत्कृते मन्यसे हितम्।  
तत् क्षिप्रं कुरु कौरव्य यद्येवं श्रद्दधासि मे ॥ ३३ ॥