+++
title_full = "063 अर्जुनपर समस्त कौरवपक्षीय महारथियोंका आक्रमण और सबका युद्धभूमिसे पीठ दिखाकर भागना"
title = "०६३ अर्जुनसंकुलयुद्धे"

+++


ततो दुर्योधनः कर्णो दुःशासनविविंशती।  
द्रोणश्च सह पुत्रेण कृपश्चापि महारथः ॥ १ ॥  
पुनर्ययुश्च संरब्धा धनंजयजिघांसवः ।  
विस्फारयन्तश्चापानि बलवन्ति दृढानि च ॥ २ ॥

तान् विकीर्णपताकेन रथेनादित्यवर्चसा ।  
प्रत्युद्ययौ महाराज समन्ताद् वानरध्वजः ॥ ३ ॥

ततः कृपश्च कर्णश्च द्रोणश्च रथिनां वरः।  
तं महास्त्रैर्महावीर्यं परिवार्य धनंजयम् ॥ ४ ॥  
शरौघान् सम्यगस्यन्तो जीमूता इव वार्षिकाः।  
ववर्षुः शरवर्षाणि पातयन्तो धनंजयम् ॥ ५ ॥

इषुभिर्बहुभिस्तूर्णं समरे लोमवाहिभिः ।  
अदूरात् पर्यवस्थाप्य पूरयामासुरादृताः ॥ ६ ॥

तथा तैरवकीर्णस्य दिव्यैरस्त्रैः समन्ततः।  
न तस्य द्व्यङ्‌गुलमपि विवृतं सम्प्रदृश्यते ॥ ७ ॥

ततः प्रहस्य बीभत्सुर्दिव्यमैन्द्रं महारथः।  
अस्त्रमादित्यसंकाशं गाण्डीवे समयोजयत् ॥ ८ ॥

शररश्मिरिवादित्यः प्रतस्थे समरे बली।  
किरीटमाली कौन्तेयः सर्वान् प्राच्छादयत्‌ कुरून् ॥ ९ ॥

यथा बलाहके विद्युत् पावको वा शिलोच्चये।  
तथा गाण्डीवमभवदिन्द्रायुधमिवानतम् ॥ १० ॥

यथा वर्षति पर्जन्ये विद्युद् विभ्राजते दिवि।  
द्योतयन्ती दिशः सर्वाः पृथिवीं च समन्ततः ॥ ११ ॥  
तथा दश दिशः सर्वाः पतद्‌गाण्डीवमावृणोत्।  
नागाश्च रथिनः सर्वे मुमुहुस्तत्र भारत ॥ १२ ॥

सर्वे शान्तिपरा योधाः स्वचित्तानि न लेभिरे।  
संग्रामे विमुखाः सर्वे योधास्ते हतचेतसः ॥ १३ ॥

एवं सर्वाणि सैन्यानि भग्नानि भरतर्षभ।  
व्यद्रवन्त दिशः सर्वा निराशानि स्वजीविते ॥ १४ ॥