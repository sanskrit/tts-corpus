+++
title_full = "060 अर्जुन और कर्णका संवाद तथा कर्णका अर्जुनसे हारकर भागना"
title = "०६० कर्णापयाने"

+++


कर्ण यत् ते सभामध्ये बहु वाचा विकत्थितम्।  
न मे युधि समोऽस्तीति तदिदं समुपस्थितम् ॥ १ ॥

सोऽद्य कर्ण मया सार्धं व्यवहृत्य महामृधे।  
ज्ञास्यस्यबलमात्मानं न चान्यानवमंस्यसे ॥ २ ॥

अवोचः परुषा वाचो धर्ममुत्सृज्य केवलम्।  
इदं तु दुष्करं मन्ये यदिदं ते चिकीर्षितम् ॥ ३ ॥

यत् त्वया कथितं पूर्वं मामनासाद्य किंचन।  
तदद्य कुरु राधेय कुरुमध्ये मया सह ॥ ४ ॥

यत् सभायां स पाञ्चालीं क्लिश्यमानां दुरात्मभिः।  
दृष्टवानसि तस्याद्य फलमाप्नुहि केवलम् ॥ ५ ॥

धर्मपाशनिबद्धेन यन्मया मर्षितं पुरा।  
तस्य राधेय कोपस्य विजयं पश्य मे मृधे ॥ ६ ॥

वने द्वादश वर्षाणि यानि सोढानि दुर्मते।  
तस्याद्य प्रतिकोपस्य फलं प्राप्नुहि सम्प्रति ॥ ७ ॥

एहि कर्ण मया सार्धं प्रतियुध्यस्व सङ्गरे।  
प्रेक्षकाः कुरवः सर्वे भवन्तु तव सैनिकाः ॥ ८ ॥

ब्रवीषि वाचा यत् पार्थ कर्मणा तत् समाचर।  
अतिशेते हि ते वाक्यं कर्मैतत् प्रथितं भुवि ॥ ९ ॥

यत् त्वया मर्षितं पूर्वं तदशक्तेन मर्षितम्।  
इतो गृह्णीमहे पार्थ तव दृष्ट्वा पराक्रमम् ॥ १० ॥

धर्मपाशनिबद्धेन यत् त्वया मर्षितं पुरा।  
तथैव बद्धमात्मानमबद्धमिव मन्यसे ॥ ११ ॥

यदि तावद् वने वासो यथोक्तश्चरितस्त्वया।  
तत् त्वं धर्मार्थवित् क्लिष्टः स मया योद्‌धुमिच्छसि ॥ १२ ॥

यदि शक्रः स्वयं पार्थ युध्यते तव कारणात्।  
तथापि न व्यथा काचिन्मम स्याद् विक्रमिष्यतः ॥ १३ ॥

अयं कौन्तेय कामस्ते नचिरात् समुपस्थितः।  
योत्स्यसे हि मया सार्धमद्य द्रक्ष्यसि मे बलम् ॥ १४ ॥

इदानीमेव तावत् त्वमपयातो रणान्मम।  
तेन जीवसि राधेय निहतस्त्वनुजस्तव ॥ १५ ॥

भ्रातरं घातयित्वा कस्त्यक्त्वा रणशिरश्च कः।  
त्वदन्यः कः पुमान् सत्सु ब्रूयादेवं व्यवस्थितः ॥ १६ ॥

इति कर्णं ब्रुवन्नेव बीभत्सुरपराजितः।  
अभ्ययाद्‌ विसृजन् बाणान् कायावरणभेदिनः ॥ १७ ॥

प्रतिजग्राह तं कर्णः प्रीयमाणो महारथः।  
महता शरवर्षेण वर्षमाणमिवाम्बुदम् ॥ १८ ॥

उत्पेतुः शरजालानि घोररूपाणि सर्वशः।  
अविध्यदश्वान्‌ बाह्वोश्च हस्तावापं पृथक् पृथक् ॥ १९ ॥  
सोऽमृष्यमाणः कर्णस्य निषङ्गस्यावलम्बनम् ।  
चिच्छेद निशिताग्रेण शरेण नतपर्वणा ॥ २० ॥

उपासङ्गादुपादाय कर्णो बाणानथापरान् ।  
विव्याध पाण्डवं हस्ते तस्य मुष्टिरशीर्यत ॥ २१ ॥

ततः पार्थो महाबाहुः कर्णस्य धनुरच्छिनत्।  
स शक्तिं प्राहिणोत् तस्मै तां पार्थो व्यधमच्छरैः ॥ २२ ॥

ततोऽनुपेतुर्बहवो राधेयस्य पदानुगाः ।  
तांश्च गाण्डीवनिर्मुक्तैः प्राहिणोद् यमसादनम् ॥ २३ ॥

ततोऽस्याश्वाञ्छरैस्तीक्ष्णैर्बीभत्सुर्भारसाधनैः ।  
आकर्णमुक्तैरवधीत् ते हताः प्रापतन् भुवि ॥ २४ ॥

अथापरेण बाणेन ज्वलितेन महौजसा।  
विव्याध कर्णं कौन्तेयस्तीक्ष्णेनोरसि वीर्यवान् ॥ २५ ॥

तस्य भित्त्वा तनुत्राणं कायमभ्यगमच्छरः।  
ततः स तमसाऽऽविष्टो न स्म किंचित् प्रजज्ञिवान् ॥ २६ ॥

स गाढवेदनो हित्वा रणं प्रायादुदङ्‌मुखः।  
ततोऽर्जुन उदक्रोशदुत्तरश्च महारथः ॥ २७ ॥