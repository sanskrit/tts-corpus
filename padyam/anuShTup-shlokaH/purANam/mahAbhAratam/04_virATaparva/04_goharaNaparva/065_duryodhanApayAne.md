+++
title_full = "065 अर्जुन और दुर्योधनका युद्ध, विकर्ण आदि योद्धाओं-सहित दुर्योधनका युद्धके मैदानसे भागना"
title = "०६५ दुर्योधनापयाने"

+++


भीष्मे तु संग्रामशिरो विहाय  
पलायमाने धृतराष्ट्रपुत्रः ।  
उत्सृज्य केतुं विनदन् महात्मा  
धनुर्विगृह्यार्जुनमाससाद ॥ १ ॥

स भीमधन्वानमुदग्रवीर्यं  
धनंजयं शत्रुगणे चरन्तम् ।  
आकर्णपूर्णायतचोदितेन  
विव्याध भल्लेन ललाटमध्ये ॥ २ ॥

स तेन बाणेन समर्पितेन  
जाम्बूनदाग्रेण सुसंहितेन ।  
रराज राजन् महनीयकर्मा  
यथैकपर्वा रुचिरैकशृङ्गः ॥ ३ ॥

अथास्य बाणेन विदारितस्य  
प्रादुर्बभूवासृगजस्रमुष्णम् ।  
स तस्य जाम्बूनदपुङ्खचित्रो  
भित्त्वा ललाटं सुविराजते स्म ॥ ४ ॥

दुर्योधनश्चापि तमुग्रतेजाः  
पार्थश्च दुर्योधनमेकवीरः ।  
अन्योन्यमाजौ पुरुषप्रवीरौ  
समौ समाजग्मतुराजमीढौ ॥ ५ ॥

ततः प्रभिन्नेन महागजेन  
महीधराभेन पुनर्विकर्णः ।  
रथैश्चतुर्भिर्गजपादरक्षैः  
कुन्तीसुतं जिष्णुमथाभ्यधावत् ॥ ६ ॥

तमापतन्तं त्वरितं गजेन्द्रं  
धनंजयः कुम्भविभागमध्ये ।  
आकर्णपूर्णेन महायसेन  
बाणेन विव्याध महाजवेन ॥ ७ ॥

पार्थेन सृष्टः स तु गार्ध्रपत्र  
आपुङ्खदेशात् प्रविवेश नागम् ।  
विदार्य शैलप्रवरं प्रकाशं  
यथाशनिः पर्वतमिन्द्रसृष्टः ॥ ८ ॥

शरप्रतप्तः स तु नागराजः  
प्रवेपिताङ्गो व्यथितान्तरात्मा ।  
संसीदमानो निपपात मह्यां  
वज्राहतं शृङ्गमिवाचलस्य ॥ ९ ॥

निपातिते दन्तिवरे पृथिव्यां  
त्रासाद् विकर्णः सहसावतीर्य ।  
तूर्णं पदान्यष्टशतानि गत्वा  
विविंशतेः स्यन्दनमारुरोह ॥ १० ॥

निहत्य नागं तु शरेण तेन  
वज्रोपमेनाद्रिवराम्बुदाभम् ।  
तथाविधेनैव शरेण पार्थो  
दुर्योधनं वक्षसि निर्बिभेद ॥ ११ ॥

ततो गजे राजनि चैव भिन्ने  
भग्ने विकर्णे च सपादरक्षे।  
गाण्डीवमुक्तैर्विशिखैः प्रणुन्ना-  
स्ते योधमुख्याः सहसापजग्मुः ॥ १२ ॥

दृष्ट्वैव पार्थेन हतं च नागं  
योधांश्च सर्वान् द्रवतो निशम्य।  
रथं समावृत्य कुरुप्रवीरो  
रणात् प्रदुद्राव यतो न पार्थः ॥ १३ ॥

तं भीमरूपं त्वरितं द्रवन्तं  
दुर्योधनं शत्रुसहोऽभिषङ्गात् ।  
प्रास्फोटयद् योद्‌धुमनाः किरीटी  
बाणेन विद्धं रुधिरं वमन्तम् ॥ १४ ॥

विहाय कीर्तिं विपुलं यशश्च  
युद्धात् परावृत्य पलायसे किम्।  
न तेऽद्य तूर्याणि समाहतानि  
तथैव राज्यादवरोपितस्य ॥ १५ ॥  
युधिष्ठिरस्यास्मि निदेशकारी  
पार्थस्तृतीयो युधि संस्थितीऽस्मि ।  
तदर्थमावृत्य मुखं प्रयच्छ  
नरेन्द्रवृत्तं स्मर धार्तराष्ट्र ॥ १६ ॥

मोघं तवेदं भुवि नामधेयं  
दुर्योधनेतीह कृतं पुरस्तात् ।  
न हीह दुर्योधनता तवास्ति  
पलायमानस्य रणं विहाय ॥ १७ ॥

न ते पुरस्तादथ पृष्ठतो वा  
पश्यामि दुर्योधन रक्षितारम् ।  
अपेहि युद्धात् पुरुषप्रवीर  
प्राणान् प्रियान् पाण्डवतोऽद्य रक्ष ॥ १८ ॥