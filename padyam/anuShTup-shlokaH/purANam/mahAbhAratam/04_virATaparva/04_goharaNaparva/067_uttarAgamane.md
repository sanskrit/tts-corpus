+++
title_full = "067 विजयी अर्जुन और उत्तरका राजधानीकी ओर प्रस्थान"
title = "०६७ उत्तरागमने"

+++


ततो विजित्य संग्रामे कुरून् स वृषभेक्षणः।  
समानयामास तदा विराटस्य धनं महत् ॥ १ ॥

गतेषु च प्रभग्नेषु धार्तराष्ट्रेषु सर्वतः।  
वनान्निष्क्रम्य गहनाद् बहवः कुरुसैनिकाः ॥ २ ॥  
भयात् संत्रस्तमनसः समाजग्मुस्ततस्ततः ।  
मुक्तकेशास्त्वदृश्यन्त स्थिताः प्राञ्जलयस्तदा ॥ ३ ॥  
क्षुत्पिपासापरिश्रान्ता विदेशस्था विचेतसः ।

ऊचुः प्रणम्य सम्भ्रान्ताः पार्थ किं करवाम ते ॥ ४ ॥  
(प्राणानन्तर्मनोयातान् प्रयाचिष्यामहे वयम् ।  
वयं चार्जुन ते दासा ह्यनुरक्ष्या ह्यनायकाः॥

अनाथान् दुःखितान् दीनान्  
कृशान् वृद्धान् पराजितान् ।  
न्यस्तशस्त्रान् निराशांश्च  
नाहं हन्मि कृताञ्जलीन् ॥)  
स्वस्ति व्रजत वो भद्रं न भेतव्यं कथंचन।  
नाहमार्तान् जिघांसामि भृशमाश्वासयामि वः ॥ ५ ॥

तस्य तामभयां वाचं श्रुत्वा योधाः समागताः।  
आयुःकीर्तियशोदाभिस्तमाशीर्भिरनन्दयन् ॥ ६ ॥

ततोऽर्जुनं नागमिव प्रभिन्न-  
मुत्सृज्य शत्रून् विनिवर्तमानम् ।  
विराटराष्ट्राभिमुखं प्रयान्तं  
नाशक्नुवंस्तं कुरवोऽभियातुम् ॥ ७ ॥

ततः स तन्मेघमिवापतन्तं  
विद्राव्य पार्थः कुरुसैन्यवृन्दम् ।  
मत्स्यस्य पुत्रं द्विषतां निहन्ता  
वचोऽब्रवीत् सम्परिरभ्य भूयः ॥ ८ ॥

पितुः सकाशे तव तात सर्वे  
वसन्ति पार्था विदितं तवैव।  
तान् मा प्रशंसेर्नगरं प्रविश्य  
भीतः प्रणश्येद्धि स मत्स्यराजः ॥ ९ ॥

मया जिता सा ध्वजिनी कुरूणां  
मया च गावो विजिता द्विषद्भ्यः।  
पितुः सकाशं नगरं प्रविश्य  
त्वमात्मनः कर्म कृतं ब्रवीहि ॥ १० ॥

यत् ते कृतं कर्म न पारणीयं  
तत् ते कर्म कर्तुं मम नास्ति शक्तिः।  
न त्वां प्रवक्ष्यामि पितुः सकाशे  
यावन्न मां वक्ष्यसि सव्यसाचिन् ॥ ११ ॥

स शत्रुसेनामवजित्य जिष्णु-  
राच्छिद्य सर्वं च धनं कुरुभ्यः।  
श्मशानमागत्य पुनः शमीं ता-  
मभ्येत्य तस्थौ शरविक्षताङ्गः ॥ १२ ॥

ततः स वह्निप्रतिमो महाकपिः  
सहैव भूतैर्दिवमुत्पपात ।  
तथैव माया विहिता बभूव  
ध्वजं च सैंहं युयुजे रथे पुनः ॥ १३ ॥

विधाय तच्चायुधमाजिवर्धनं  
कुरूत्तमानामिषुधीः शरांस्तथा ।  
प्रायात् स मत्स्यो नगरं प्रहृष्टः  
किरीटिना सारथिना महात्मना ॥ १४ ॥

पार्थस्तु कृत्वा परमार्यकर्म  
निहत्य शत्रून् द्विषतां निहन्ता।  
चकार वेणीं च तथैव भूयो  
जग्राह रश्मीन् पुनरुत्तरस्य ।  
विवेश हृष्टो नगरं महामना  
बृहन्नलारूपमुपेत्य सारथिः ॥ १५ ॥

ततो निवृत्ताः कुरवः प्रभग्ना वशमास्थिताः।  
हस्तिनापुरमुद्दिश्य सर्वे दीना ययुस्तदा ॥ १६ ॥  
पन्थानमुपसङ्गम्य फाल्गुनो वाक्यमब्रवीत् ॥ १७ ॥

राजपुत्र प्रत्यवेक्ष समानीतानि सर्वशः।  
गोकुलानि महाबाहो वीर गोपालकैः सह ॥ १८ ॥  
ततोऽपराह्णे यास्यामो विराटनगरं प्रति।  
आश्वास्य पाययित्वा च परिप्लाव्य च वाजिनः ॥ १९ ॥

गच्छन्तु त्वरिताश्चेमे गोपालाः प्रेषितास्त्वया।  
नगरे प्रियमाख्यातुं घोषयन्तु च ते जयम् ॥ २० ॥

अथोत्तरस्त्वरमाणः स दूता-  
नाज्ञापयद् वचनात् फाल्गुनस्य ।  
आचक्षध्वं विजयं पार्थिवस्य  
भग्नाः परे विजिताश्चापि गावः ॥ २१ ॥

इत्येवं तौ भारतमत्स्यवीरौ  
सम्मन्त्र्य सङ्गम्य ततः शमीं ताम्।  
अभ्येत्य भूयो विजयेन तृप्ता-  
वुत्सृष्ट मारोपयतां स्वभाण्डम् ॥ २२ ॥

स शत्रुसेनामभिभूय सर्वा-  
माच्छिद्य सर्वं च धनं कुरुभ्यः।  
वैराटिरायान्नगरं प्रतीतो  
बृहन्नलासारथिना प्रवीरः ॥ २३ ॥