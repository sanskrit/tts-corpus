+++
title_full = "064 अर्जुन और भीष्मका अद्भुत युद्ध तथा मूर्छित भीष्मका सारथिद्वारा रणभूमिसे हटाया जाना"
title = "०६४ भीष्मापयाने"

+++


ततः शान्तनवो भीष्मो भरतानां पितामहः।  
वध्यमानेषु योधेषु धनंजयमुपाद्रवत् ॥ १ ॥

प्रगृह्य कार्मुकश्रेष्ठं जातरूपपरिष्कृतम् ।  
शरानादाय तीक्ष्णाग्रान् मर्मभेदान् प्रमाथिनः ॥ २ ॥

पाण्डुरेणातपत्रेण ध्रियमाणेन मूर्धनि ।  
शुशुभे स नरव्याघ्रो गिरिः सूर्योदये यथा ॥ ३ ॥

प्रध्माय शङ्खं गाङ्गेयो धार्तराष्ट्रान् प्रहर्षयन्।  
प्रदक्षिणमुपावृत्य बीभत्सुं समवारयत् ॥ ४ ॥

तमुदीक्ष्य समायान्तं कौन्तेयः परवीरहा।  
प्रत्यगृह्णात् प्रहृष्टात्मा धाराधरमिवाचलः ॥ ५ ॥

ततो भीष्मः शरानष्टौ ध्वजे पार्थस्य वीर्यवान्।  
समार्पयन्महावेगाञ्छ्‌वसमानानिवोरगान् ॥ ६ ॥

ते ध्वजं पाण्डुपुत्रस्य समासाद्य पतत्त्रिणः।  
ज्वलन्तं कपिमाजघ्नुर्ध्वजाग्रनिलयांश्च तान् ॥ ७ ॥

ततो भल्लेन महता पृथुधारेण पाण्डवः।  
छत्रं चिच्छेद भीष्मस्य तूर्णं तदपतद् भुवि ॥ ८ ॥

ध्वजं चैवास्य कौन्तेयः शरैरभ्यहनद् भृशम्।  
शीघ्रकृद् रथवाहांश्च तथोभौ पार्ष्णिसारथी ॥ ९ ॥

अमृष्यमाणस्तद् भीष्मो जानन्नपि स पाण्डवम्।  
दिव्येनास्त्रेण महता धनंजयमवाकिरत् ॥ १० ॥

तथैव पाण्डवो भीष्मे दिव्यमस्त्रमुदीरयन्।  
प्रत्यगृह्णादमेयात्मा महामेघमिवाचलः ॥ ११ ॥

तयोस्तदभवद् युद्धं तुमुलं लोमहर्षणम्।  
भीष्मस्य सह पार्थेन बलिवासवयोरिव ॥ १२ ॥

प्रैक्षन्त कुरवः सर्वे योधाश्च सहसैनिकाः।  
भल्लैर्भल्लाः समागम्य भीष्मपाण्डवयोर्युधि ।  
अन्तरिक्षे व्यराजन्त खद्योताः प्रावृषीव हि ॥ १३ ॥

अग्निचक्रमिवाविद्धं सव्यदक्षिणमस्यतः ।  
गाण्डीवमभवद् राजन् पार्थस्य सृजतः शरान् ॥ १४ ॥  
ततः संछादयामास भीष्मं शरशतैः शितैः।  
पर्वतं वारिधाराभिश्छादयन्निव तोयदः ॥ १५ ॥

तां स वेलामिवोद्‌भूतां शरवृष्टिं समुत्थिताम्।  
व्यधमत् सायकैर्भीष्मः पाण्डवं समवारयत् ॥ १६ ॥

ततस्तानि निकृत्तानि शरजालानि भागशः।  
समरे च व्यशीर्यन्त फाल्गुनस्य रथं प्रति ॥ १७ ॥

ततः कनकपुङ्खानां शरवृष्टिं समुत्थिताम्।  
पाण्डवस्य रथात् तूर्णं शलभानामिवायतिम्।  
व्यधमत् तां पुनस्तस्य भीष्मः शरशतैः शितैः ॥ १८ ॥

ततस्ते कुरवः सर्वे साधु साध्विति चाब्रुवन्।  
दुष्करं कृतवान् भीष्मो यदर्जुनमयोधयत् ॥ १९ ॥

बलवांस्तरुणो दक्षः क्षिप्रकारी धनंजयः।  
कोऽन्यः समर्थः पार्थस्य वेगं धारयितुं रणे ॥ २० ॥  
ऋते शान्तनवाद् भीष्मात्‌ कृष्णाद् वा देवकीसुतात्।  
आचार्यप्रवराद् वापि भारद्वाजान्महाबलात् ॥ २१ ॥

अस्त्रैरस्त्राणि संवार्य क्रीडन्तौ भरतर्षभौ।  
चक्षूंषि सर्वभूतानां मोहयन्तौ महाबलौ ॥ २२ ॥

प्राजापत्यं तथैवैन्द्रमाग्नेयं रौद्रदारुणम् ।  
कौबेरं वारुणं चैव याम्यं वायव्यमेव च।  
प्रयुञ्जानौ महात्मानौ समरे तौ विचेरतुः ॥ २३ ॥

विस्मितान्यथ भूतानि तौ दृष्ट्वा संयुगे तदा।  
साधु पार्थ महाबाहो साधु भीष्मेति चाब्रुवन् ॥ २४ ॥

नायं युक्तो मनुष्येषु योऽयं संदृश्यते महान्।  
महास्त्राणां सम्प्रयोगः समरे भीष्मपार्थयोः ॥ २५ ॥

एवं सर्वास्त्रविदुषोरस्त्रयुद्धमवर्तत ।  
अस्त्रयुद्धे तु निर्वृत्ते शरयुद्धमवर्तत ॥ २६ ॥

अथ जिष्णुरुपावृत्य क्षुरधारेण कार्मुकम्।  
चकर्त भीष्मस्य तदा जातरूपपरिष्कृतम् ॥ २७ ॥

निमेषान्तरमात्रेण भीष्मोऽन्यत् कार्मुकं रणे।  
समादाय महाबाहुः सज्यं चक्रे महारथः।  
शरांश्च सुबहून् क्रुद्धो मुमोचाशु धनंजये ॥ २८ ॥

अर्जुनोऽपि शरांस्तीक्ष्णान्‌ भीष्माय निशितान् बहून्।  
चिक्षेप सुमहातेजास्तथा भीष्मश्च पाण्डवे ॥ २९ ॥

तयोर्दिव्यास्त्रविदुषोरस्यतोर्निशिताञ्छरान् ।  
न विशेषस्तदा राजल्ँलक्ष्यते स्म महात्मनोः ॥ ३० ॥

अथावृणोद् दश दिशः शरैरतिरथस्तदा।  
किरीटमाली कौन्तेयः शूरः शान्तनवस्तथा ॥ ३१ ॥

अतीव पाण्डवो भीष्मं भीष्मश्चातीव पाण्डवम्।  
बभूव तस्मिन् संग्रामे राजंल्लोके तदद्‌भुतम् ॥ ३२ ॥

पाण्डवेन हताः शूरा भीष्मस्य रथरक्षिणः।  
शेरते स्म तदा राजन् कौन्तेयस्याभितो रथम् ॥ ३३ ॥

ततो गाण्डीवनिर्मुक्ता निरमित्रं चिकीर्षवः।  
आगच्छन् पुङ्खसंश्लिष्टाः श्वेतवाहनपत्रिणः ॥ ३४ ॥

निष्पतन्तो रथात् तस्य धौता हैरण्यवाससः।  
आकाशे समदृश्यन्त हंसानामिवपङ्क्तयः ॥ ३५ ॥

तस्य तद् दिव्यमस्त्रं हि विगाढं चित्रमस्यतः।  
प्रेक्षन्ते स्मान्तरिक्षस्थाः सर्वे देवाः सवासवाः ॥ ३६ ॥

तं दृष्ट्वा परमप्रीतो गन्धर्वश्चित्रमद्‌भुतम्।  
शशंस देवराजाय चित्रसेनः प्रतापवान् ॥ ३७ ॥

पश्येमान् पार्थनिर्मुक्तान् संसक्तानिव गच्छतः।  
चित्ररूपमिदं जिष्णोर्दिव्यमस्त्रमुदीर्यतः ॥ ३८ ॥

नेदं मनुष्याः संदध्युर्न हीदं तेषु विद्यते।  
पौराणानां महास्त्राणां विचित्रोऽयं समागमः ॥ ३९ ॥

आददानस्य हि शरान् संधाय च विमुञ्चतः।  
विकर्षतश्च गाण्डीवं नान्तरं समदृश्यत ॥ ४० ॥

मध्यंदिनगतं सूर्यं प्रतपन्तमिवाम्बरे ।  
नाशक्नुवन्त सैन्यानि पाण्डवं प्रति वीक्षितुम् ॥ ४१ ॥

तथैव भीष्मं गाङ्गेयं द्रष्टुं नोत्सहते जनः ॥ ४२ ॥

उभौ विश्रुतकर्माणावुभौ तीव्रपराक्रमौ ।  
उभौ सदृशकर्माणावुभौ युधि सुदुर्जयौ ॥ ४३ ॥

इत्युक्तो देवराजस्तु पार्थभीष्मसमागमम् ।  
पूजयामास दिव्येन पुष्पवर्षेण भारत ॥ ४४ ॥

ततः शान्तनवो भीष्मो वामं पार्श्वमताडयत्।  
पश्यतः प्रतिसंधाय विध्यतः सव्यसाचिनः ॥ ४५ ॥

ततः प्रहस्य बीभत्सुः पृथुधारेण कार्मुकम्।  
चिच्छेद गार्ध्रपत्रेण भीष्मस्यादित्यतेजसः ॥ ४६ ॥

अथैनं दशभिर्बाणैः प्रत्यविध्यत् स्तनान्तरे।  
यतमानं पराक्रान्तं कुन्तीपुत्रो धनंजयः ॥ ४७ ॥

स पीडितो महाबाहुर्गृहीत्वा रथकूबरम्।  
गाङ्गेयो युद्धदुर्धर्षस्तस्थौ दीर्घमिवान्तरम् ॥ ४८ ॥

तं विसंज्ञमपोवाह संयन्ता रथवाजिनाम्।  
उपदेशमनुस्मृत्य रक्षमाणो महारथम् ॥ ४९ ॥