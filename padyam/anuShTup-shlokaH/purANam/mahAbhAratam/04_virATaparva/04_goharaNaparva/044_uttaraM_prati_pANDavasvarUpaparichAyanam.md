+++
title_full = "044 अर्जुनका उत्तरकुमारसे अपना और अपने भाइयोंका यथार्थ परिचय देना"
title = "०४४ उत्तरं प्रति पाण्डवस्वरूपपरिचायनम्"

+++


सुवर्णविकृतानीमान्यायुधानि महात्मनाम् ।  
रुचिराणि प्रकाशन्ते पार्थानामाशुकारिणाम् ॥ १ ॥  
क्व नु स्विदर्जुनः पार्थः कौरव्यो वा युधिष्ठिरः।  
नकुलः सहदेवश्च भीमसेनश्च पाण्डवः ॥ २ ॥

सर्व एव महात्मानः सर्वामित्रविनाशनाः।  
राज्यमक्षैः पराकीर्य न श्रूयन्ते कथंचन ॥ ३ ॥

द्रौपदी क्व च पाञ्चाली स्त्रीरत्नमिति विश्रुता।  
जितानक्षैस्तदा कृष्णा तानेवान्वगमद् वनम् ॥ ४ ॥

अहमस्म्यर्जुनः पार्थः सभास्तारो युधिष्ठिरः।  
बल्लवो भीमसेनस्तु पितुस्ते रसपाचकः ॥ ५ ॥

अश्वबन्धोऽथ नकुलः सहदेवस्तु गोकुले।  
सैरन्ध्रीं द्रौपदीं विद्धि यत्कृते कीचका हताः ॥ ६ ॥

दश पार्थस्य नामानि यानि पूर्वं श्रुतानि मे।  
प्रब्रूयास्तानि यदि मे श्रद्दध्यां सर्वमेव ते ॥ ७ ॥

हन्त तेऽहं समाचक्षे दश नामानि यानि मे।  
वैराटे शृणु तानि त्वं यानि पूर्वं श्रुतानि ते॥८॥

एकाग्रमानसो भूत्वा शृणु सर्वं समाहितः।  
अर्जुनः फाल्गुनो जिष्णुः किरीटी श्वेतवाहनः।  
बीभत्सुर्विजयः कृष्णः सव्यसाची धनंजयः ॥ ९ ॥

केनासि विजयो नाम केनासि श्वेतवाहनः।  
किरीटी नाम केनासि सव्यसाची कथं भवान् ॥ १० ॥

अर्जुनः फाल्गुनो जिष्णुः कृष्णो बीभत्सुरेव च।  
धनंजयश्च केनासि ब्रूहि तन्मम तत्त्वतः ॥ ११ ॥

श्रुता मे तस्य वीरस्य केवला नामहेतवः।  
तत् सर्वं यदि मे ब्रूयाः श्रद्दध्यां सर्वमेव ते॥१२॥

सर्वान् जनपदान् जित्वा वित्तमादाय केवलम्।  
मध्ये धनस्य तिष्ठामि तेनाहुर्मां धनंजयम् ॥ १३ ॥

अभिप्रयामि संग्रामे यदहं युद्धदुर्मदान्।  
नाजित्वा विनिवर्तामि तेन मां विजयं विदुः ॥ १४ ॥

श्वेताः काञ्चनसंनाहा रथे युज्यन्ति मे हयाः।  
संग्रामे युध्यमानस्य तेनाहं श्वेतवाहनः ॥ १५ ॥  
उत्तराभ्यां फल्गुनीभ्यां नक्षत्राभ्यामहं दिवा।  
जातो हिमवतः पृष्ठे तेन मां फाल्गुनं विदुः ॥ १६ ॥

पुरा शक्रेण मे दत्तं युध्यतो दानवर्षभैः।  
किरीटं मुर्ध्नि सूर्याभं तेनाहुर्मां किरीटिनम् ॥ १७ ॥

न कुर्यां कर्म बीभत्सं युध्यमानः कथंचन।  
तेन देवमनुष्येषु बीभत्सुरिति विश्रुतः ॥ १८ ॥

उभौ मे दक्षिणौ पाणी गाण्डीवस्य विकर्षणे।  
तेन देवमनुष्येषु सव्यसाचीति मां विदुः ॥ १९ ॥

पृथिव्यां चतुरन्तायां वर्णो मे दुर्लभः समः।  
करोमि कर्म शुक्लं च तस्मान्मामर्जुनं विदुः ॥ २० ॥

अहं दुरापो दुर्धर्षो दमनः पाकशासनिः।  
तेन देवमनुष्येषु जिष्णुर्नामास्मि विश्रुतः ॥ २१ ॥  
कृष्ण इत्येव दशमं नाम चक्रे पिता मम।  
कृष्णावदातस्य ततः प्रियत्वाद् बालकस्य वै ॥ २२ ॥

ततः स पार्थं वैराटिरभ्यवादयदन्तिकात्।  
अहं भूमिंजयो नाम नाम्नाहमपि चोत्तरः ॥ २३ ॥

दिष्ट्या त्वां पार्थ पश्यामि स्वागतं ते धनंजय।  
लोहिताक्ष महाबाहो नागराजकरोपम ॥ २४ ॥

यदज्ञानादवोचं त्वां क्षन्तुमर्हसि तन्मम।  
यतस्त्वया कृतं पूर्वं चित्रं कर्म सुदुष्करम्।  
अतो भयं व्यतीतं मे प्रीतिश्च परमा त्वयि ॥ २५ ॥

(दासोऽहं ते भविष्यामि पश्य मामनुकम्पया।  
या प्रतिज्ञा कृता पूर्वं तव सारथ्यकर्मणि॥  
मनः स्वास्थ्यं च मे जातं जातं भाग्यं च मे महत्।)