+++
title_full = "046 उत्तरके रथपर अर्जुनको ध्वजकी प्राप्ति, अर्जुनका शंखनाद और द्रोणाचार्यका कौरवोंसे उत्पातसूचक अपशकुनोंका वर्णन"
title = "०४६ अपशकुनवर्णनम्"

+++


उत्तरं सारथिं कृत्वा शमीं कृत्वा प्रदक्षिणम्।  
आयुधं सर्वमादाय प्रययौ पाण्डवर्षभः ॥ १ ॥

ध्वजं सिंहं रथात् तस्मादपनीय महारथः।  
प्रणिधाय शमीमूले प्रायादुत्तरसारथिः ॥ २ ॥

दैवीं मायां रथे युक्तां विहितां विश्वकर्मणा।  
काञ्चनं सिंहलाङ्‌गूलं ध्वजं वानरलक्षणम् ॥ ३ ॥  
मनसा चिन्तयामास प्रसादं पावकस्य च।  
स च तच्चिन्तितं ज्ञात्वा ध्वजे भूतान्यदेशयत् ॥ ४ ॥

सपताकं विचित्राङ्गं सोपासङ्गं महाबलम्।  
खात् पपात रथे तूर्णं दिव्यरूपं मनोरमम् ॥ ५ ॥

रथं तमागतं दृष्ट्वा दक्षिणं प्राकरोत् तदा।  
रथमास्थाय बीभत्सुः कौन्तेयः श्वेतवाहनः ॥ ६ ॥  
बद्धगोधाङ्‌गुलित्राणः प्रगृहीतशरासनः ।  
ततः प्रायादुदीचीं च कपिप्रवरकेतनः ॥ ७ ॥

स्वनवन्तं महाशङ्खं बलवानरिमर्दनः ।  
प्राधमद् बलमास्थाय द्विषतां लोमहर्षणम् ॥ ८ ॥

(शशाङ्करूपं बीभत्सुः प्राध्यापयदरिंदमः ।  
शङ्खशब्दोऽस्य सोऽत्यर्थं श्रूयते कालमेघवत्॥  
तस्य शंखस्य शब्देन धनुषो निस्वनेन च।  
वानरस्य च नादेन रथनेमिस्वनेन च॥  
जङ्गमस्य भयं घोरमकरोत् पाकशासनिः।)

ततस्ते जवना धुर्या जानुभ्यामगमन्महीम्।  
उत्तरश्चापि संत्रस्तो रथोपस्थ उपाविशत् ॥ ९ ॥

संस्थाप्य चाश्वान्‌ कौन्तेयः समुद्यम्य च रश्मिभिः।  
उत्तरं च परिष्वज्य समाश्वासयदर्जुनः ॥ १० ॥

मा भैस्त्वं राजपुत्राग्र्य क्षत्रियोऽसि परंतप।  
कथं तु पुरुषव्याघ्र शत्रुमध्ये विषीदसि ॥ ११ ॥

श्रुतास्ते शङ्खशब्दाश्च भेरीशब्दाश्च पुष्कलाः।  
कुञ्जराणां च नदतां व्यूढानीकेषु तिष्ठताम् ॥ १२ ॥

स त्वं कथमिहानेन शङ्खशब्देन भीषितः।  
विवर्णरूपो वित्रस्तः पुरुषः प्राकृतो यथा ॥ १३ ॥

श्रुता मे शङ्खशब्दाश्च भेरीशब्दाश्च पुष्कलाः।  
कुञ्जराणां निनदतां व्यूढानीकेषु तिष्ठताम् ॥ १४ ॥

नैवंविधः शङ्खशब्दः पुरा जातु मया श्रुतः।  
ध्वजस्य चापि रूपं मे दृष्टपूर्वं न हीदृशम् ॥ १५ ॥

धनुषश्चैव निर्घोषः श्रुतपूर्वो न मे क्वचित्।  
अस्य शङ्खस्य शब्देन धनुषो निःस्वनेन च ॥ १६ ॥  
अमानुषाणां शब्देन भूतानां ध्वजवासिनाम्।  
रथस्य च निनादेन मनो मुह्यति मे भृशम् ॥ १७ ॥

व्याकुलाश्च दिशः सर्वा हृदयं व्यथतीव मे।  
ध्वजेन पिहिताः सर्वा दिशो न प्रतिभान्ति मे ॥ १८ ॥

गाण्डीवस्य च शब्देन कर्णौ मे बधिरीकृतौ।  
स मुहूर्तं प्रयातं तु पार्थो वैराटिमब्रवीत् ॥ १९ ॥

एकान्तं रथमास्थाय पद्भ्यां त्वमवपीडयन्।  
दृढं च रश्मीन् संयच्छ शङ्खं ध्मास्याम्यहं पुनः ॥ २० ॥

ततः शङ्खमुपाध्मासीद् दारयन्निव पर्वतान्।  
गुहा गिरीणां च तदा दिशः शैलांस्तथैव च।  
उत्तरश्चापि संलीनो रथोपस्थ उपाविशत् ॥ २१ ॥

तस्य शङ्खस्य शब्देन रथनेमिस्वनेन च।  
गाण्डीवस्य च घोषेण पृथिवी समकम्पत ॥ २२ ॥

तं समाश्वासयामास पुनरेव धनंजयः ॥ २३ ॥

यथा रथस्य निर्घोषो यथा मेघ उदीर्यते।  
कम्पते च यथा भूमिर्नैषोऽन्यः सव्यसाचिनः ॥ २४ ॥  
(यह शंख-ध्वनि सुनकर कौरवसेनामें)

शस्त्राणि न प्रकाशन्ते प्रहृष्यन्ति वाजिनः।  
अग्नयश्च न भासन्ते समिद्धास्तन्न शोभनम् ॥ २५ ॥

प्रत्यादित्यं च नः सर्वे मृगा घोरप्रवादिनः।  
ध्वजेषु च निलीयन्ते वायसास्तन्न शोभनम् ॥ २६ ॥

शकुनाश्चापसव्या नो वेदयन्ति महद् भयम् ॥ २७ ॥  
गोमायुरेष सेनायां रुदन् मध्येन धावति।  
अनाहतश्च निष्क्रान्तो महद् वेदयते भयम् ॥ २८ ॥

भवतां रोमकूपाणि प्रहृष्टान्युपलक्षये ।  
ध्रुवं विनाशो युद्धेन क्षत्रियाणां प्रदृश्यते ॥ २९ ॥

ज्योतींषि न प्रकाशन्ते दारुणा मृगपक्षिणः।  
उत्पाता विविधा घोरा दृश्यन्ते क्षत्रनाशनाः ॥ ३० ॥

विशेषत इहास्माकं निमित्तानि विनाशने।  
उल्काभिश्च प्रदीप्ताभिर्बाध्यते पृतना तव।  
वाहनान्यप्रहृष्टानि रुदन्तीव विशाम्पते ॥ ३१ ॥

उपासते च सैन्यानि गृध्रास्तव समन्ततः।  
तप्स्यसे वाहिनीं दृष्ट्वा पार्थबाणप्रपीडिताम्।  
पराभूता च वः सेना न कश्चिद् योद्‌धुमिच्छति ॥ ३२ ॥

विवर्णमुखभूयिष्ठाः सर्वे योधा विचेतसः।  
गाः सम्प्रस्थाप्य तिष्ठामो व्यूढानीका प्रहारिणः ॥ ३३ ॥