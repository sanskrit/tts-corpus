+++
title_full = "055 अर्जुनद्वारा कौरवसेनाका संहार और उत्तरका उनके रथको कृपाचार्यके पास ले जाना"
title = "०५५ अर्जुनकृपसंग्रामे"

+++


अपयाते तु राधेये दुर्योधनपुरोगमाः।  
अनीकेन यथास्वेन शनैरार्च्छन्त पाण्डवम् ॥ १ ॥

बहुधा तस्य सैन्यस्य व्यूढस्यापततः शरैः।  
अधारयत वेगं स वेलेव तु महोदधेः ॥ २ ॥

ततः प्रहस्य बीभत्सुः कौन्तेयः श्वेतवाहनः।  
दिव्यमस्त्रं प्रकुर्वाणः प्रत्यायाद् रथसत्तमः ॥ ३ ॥  
यथा रश्मिभिरादित्यः प्रच्छादयति मेदिनीम्।  
तथा गाण्डीवनिर्मुक्तैः शरैः पार्थो दिशो दश ॥ ४ ॥

न रथानां न चाश्वानां न गजानां न वर्मणाम्।  
अनिविद्धं शितैर्बाणैरासीद्‌द्व्यङ्‌गुलमन्तरम् ॥ ५ ॥

दिव्ययोगाच्च पार्थस्य हयानामुत्तरस्य च।  
शिक्षाशिल्पोपपन्नत्वादस्त्राणां च परिक्रमात् ।  
वीर्यवत्त्वं द्रुतं चाग्र्यं दृष्ट्वा जिष्णोरपूजयन् ॥ ६ ॥

कालाग्निमिव बीभत्सुं निर्दहन्तमिव प्रजाः।  
नारयः प्रेक्षितुं शेकुर्ज्वलन्तमिव पावकम् ॥ ७ ॥

तानि ग्रस्तान्यनीकानि रेजुरर्जुनमार्गणैः ।  
शैलं प्रति बलाभ्राणि व्याप्तानीवार्करश्मिभिः ॥ ८ ॥

अशोकानां वनानीवच्छन्नानि बहुशः शुभैः।  
रेजुः पार्थशरैस्तत्र तदा सैन्यानि भारत ॥ ९ ॥

स्रजोऽर्जुनशरैः शीर्णं शुष्यत्पुष्पं हिरण्मयम्।  
छत्राणि च पताकाश्च खे दधार सदागतिः ॥ १० ॥

स्वबलत्रासनात्त्रस्ताः परिपेतुर्दिशो दश ।  
रथाङ्गदेशानादाय पार्थच्छिन्नयुगा हयाः ॥ ११ ॥

कर्णकक्षविषाणेषु अन्तरोष्ठेषु चैव ह।  
मर्मस्वङ्गेषु चाहत्यापातयत् समरे गजान् ॥ १२ ॥

कौरवाग्रगजानां तु शरीरैर्गतचेतसाम् ।  
क्षणेन संवृता भूमिर्मेघैरिव नभस्तलम् ॥ १३ ॥

युगान्तसमये सर्वं यथा स्थावरजङ्गमम्।  
कालक्षयमशेषेण दहत्यग्रशिखः शिखी ।  
तद्वत् पार्थो महाराज ददाह समरे रिपून् ॥ १४ ॥

ततः सर्वास्त्रतेजोभिर्धनुषो निःस्वनेन च।  
शब्देनामानुषाणां च भूतानां ध्वजवासिनाम्।  
भैरवं शब्दमत्यर्थं वानरस्य च कुर्वतः ॥ १५ ॥  
दैवारिपाच्च बीभत्सुस्तस्मिन् दौर्योधने वने।  
भयमुत्पादयामास बलवानरिमर्दनः ॥ १६ ॥

रथशक्तिममित्राणां प्रागेव निपतद् भुवि।  
सोऽपयात्‌ सहसा पश्चात्‌ साहसाच्चाभ्युपेयिवान् ॥ १७ ॥

शरव्रातैः सुतीक्ष्णाग्रैः समादिष्टैः खगैरिव।  
अर्जुनस्तु खमावव्रे लोहितप्राशनैः खगैः ॥ १८ ॥

अत्र मध्ये यथार्कस्य रश्मयस्तिग्मतेजसः।  
दिशासु च तथा राजन्नसंख्याताः शरास्तदा ॥ १९ ॥

सकृदेवानतं शेकू रथमभ्यसितुं परे।  
अलभ्यः पुनरश्वैस्तु रथात् सोऽतिप्रपादयेत् ॥ २० ॥

ते शरा द्विट्‌शरीरेषु यथैव न ससज्जिरे।  
द्विडनीकेषु बीभत्सोर्न ससज्जे रथस्तदा ॥ २१ ॥

स तद् विक्षोभयामास ह्यरातिबलमञ्जसा।  
अनन्तभोगो भुजगः क्रीडन्निव महार्णवे ॥ २२ ॥

अस्यतो नित्यमत्यर्थं सर्वमेवातिगस्तथा ।  
अश्रुतः श्रूयते भूतैर्धनुर्घोषः किरीटिनः ॥ २३ ॥

संततास्तत्र मातङ्गा बाणैरल्पान्तरान्तरे ।  
संवृतास्तेन दृश्यन्ते मेघा इव गभस्तिभिः ॥ २४ ॥

दिशोऽनुभ्रमतः सर्वाः सव्यदक्षिणमस्यतः ।  
सततं दृश्यते युद्धे सायकासनमण्डलम् ॥ २५ ॥

पतन्त्यरूपेषु यथा चक्षूंषि न कदाचन।  
नालक्ष्येषु शराः पेतुस्तथा गाण्डीवधन्वनः ॥ २६ ॥

मार्गो गजसहस्रस्य युगपद् गच्छतो वने।  
यथा भवेत् तथा जज्ञे रथमार्गः किरीटिनः ॥ २७ ॥

नूनं पार्थजयैषित्वाच्छक्रः सर्वामरैः सह।  
हन्त्यस्मानित्यमन्यन्त पार्थेन निहताः परे ॥ २८ ॥

घ्नन्तमत्यर्थमहितान् विजयं तत्र मेनिरे।  
कालमर्जुनरूपेण संहरन्तमिव प्रजाः ॥ २९ ॥

कुरुसेनाशरीराणि पार्थेनैवाहतान्यपि ।  
सेदुः पार्थहतानीव पार्थकर्मानुशासनात् ॥ ३० ॥

ओषधीनां शिरांसीव द्विषच्छीर्षाणि सोऽन्वयात्।  
अवनेशुः कुरूणां हि वीर्याण्यर्जुनजाद् भयात् ॥ ३१ ॥

अर्जुनानिलभिन्नानि वनान्यर्जुनविद्विषाम् ।  
चक्रुर्लोहितधाराभिर्धरणीं लोहितान्तराम् ॥ ३२ ॥

लोहितेन समायुक्तैः पांसुभिः पवनोद्‌धृतैः।  
बभूवुर्लोहितास्तत्र भृशमादित्यरश्मयः ॥ ३३ ॥

सार्कं खं तत्क्षणेनासीत् संध्यायामिव लोहितम्।  
अप्यस्तं प्राप्य सूर्योऽपि निवर्तेत न पाण्डवः ॥ ३४ ॥

तान् सर्वान् समरे शूरः पौरुषे समवस्थितान्।  
दिव्यैरस्त्रैरचिन्त्यात्मा सर्वानार्च्छद् धनुर्धरान् ॥ ३५ ॥

स तु द्रोणं त्रिसप्तत्या क्षुरप्राणां समार्पयत्।  
दुःसहं दशभिर्बाणैर्द्रौणिमष्टाभिरेव च ॥ ३६ ॥  
दुःशासनं द्वादशभिः कृपं शारद्वतं त्रिभिः।  
भीष्मं शान्तनवं षष्ट्या राजानं च शतेन ह।  
कर्णं च कर्णिना कर्णे विव्याध परवीरहा ॥ ३७ ॥

तस्मिन् विद्धे महेष्वासे कर्णे सर्वास्त्रकोविदे।  
हताश्वसूते विरथे ततोऽनीकमभज्यत ॥ ३८ ॥

तत् प्रभग्नं बलं दृष्ट्वा पार्थमाजिस्थितं पुनः।  
अभिप्रायं समाज्ञाय वैराटिरिदमब्रवीत् ॥ ३९ ॥  
आस्थाय रुचिरं जिष्णो रथं सारथिना मया।  
कतमं यास्यसेऽनीकमुक्तो यास्याम्यहं त्वया ॥ ४० ॥

लोहिताश्वमरिष्टं यं वैयाघ्रमनुपश्यसि ।  
नीलां पताकामाश्रित्य रथे तिष्ठन्तमुत्तर ॥ ४१ ॥  
कृपस्यैतदनीकाग्र्यं प्रापयस्वैतदेव माम् ।  
एतस्य दर्शयिष्यामि शीघ्रास्त्रं दृढधन्विनः ॥ ४२ ॥

ध्वजे कमण्डलुर्यस्य शातकौम्भमयः शुभः।  
आचार्य एष हि द्रोणः सर्वशस्त्रभृतां वरः ॥ ४३ ॥

सदा ममैष मान्यस्तु सर्वशस्त्रभृतामपि।  
सुप्रसन्नं महावीरं कुरुष्वैनं प्रदक्षिणम् ॥ ४४ ॥

अत्रैव वावरोहैनमेष धर्मः सनातनः।  
यदि मे प्रथमं द्रोणः शरीरे प्रहरिष्यति।  
ततोऽस्य प्रहरिष्यामि नास्य कोपो भवेदिति ॥ ४५ ॥

अस्याविदूरे हि धनुर्ध्वजाग्रे यस्य दृश्यते।  
आचार्यस्यैष पुत्रो वै अश्वत्थामा महारथः ॥ ४६ ॥  
सदा ममैष मान्यस्तु सर्वशस्त्रभृतामपि।  
एतस्य त्वं रथं प्राप्य निवर्तेथाः पुनः पुनः ॥ ४७ ॥

य एष तु रथानीके सुवर्णकवचावृतः।  
सेनाग्र्येण तृतीयेन व्यावहार्येण तिष्ठति ॥ ४८ ॥  
यस्य नागो ध्वजाग्रेऽसौ हेमकेतनसंवृतः।  
धृतराष्ट्रात्मजः श्रीमानेष राजा सुयोधनः ॥ ४९ ॥

एतस्याभिमुखं वीर रथं पररथारुजम्।  
प्रापयस्वैष राजा हि प्रमाथी युद्धदुर्मदः ॥ ५० ॥

एष द्रोणस्य शिष्याणां शीघ्रास्त्रे प्रथमो मतः।  
एतस्य दर्शयिष्यामि शीघ्रास्त्रं विपुलं रणे ॥ ५१ ॥

नागकक्षा तु रुचिरा ध्वजाग्रे यस्य तिष्ठति।  
एष वैकर्तनः कर्णो विदितः पूर्वमेव ते ॥ ५२ ॥

एतस्य रथमास्थाय राधेयस्य दुरात्मनः।  
यत्तो भवेथाः संग्रामे स्पर्धते हि सदा मया ॥ ५३ ॥

यस्तु नीलानुसारेण पञ्चतारेण केतुना।  
हस्तावापी बृहद्धन्वा रथे तिष्ठति वीर्यवान् ॥ ५४ ॥  
यस्य तारार्कचित्रोऽसौ ध्वजो रथवरे स्थितः।  
यस्यैतत् पाण्डुरं छत्रं विमलं मूर्ध्नि तिष्ठति ॥ ५५ ॥  
महतो रथवंशस्य नानाध्वजपताकिनः ।  
बलाहकाग्रे सूर्यो वा य एष प्रमुखे स्थितः ॥ ५६ ॥  
हैमं चन्द्रार्कसंकाशं कवचं यस्य दृश्यते।  
जातरूपशिरस्त्राणं मनस्तापयतीव मे ॥ ५७ ॥  
एष शान्तनवो भीष्मः सर्वेषां नः पितामहः।  
राजश्रियाभिवृद्धश्च सुयोधनवशानुगः ॥ ५८ ॥

पश्चादेष प्रयातव्यो न मे विघ्नकरो भवेत्।  
एतेन युध्यमानस्य यत्तः संयच्छ मे हयान् ॥ ५९ ॥

ततोऽभ्यवहदव्यग्रो वैराटिः सव्यसाचिनम् ।  
यत्रातिष्ठत्‌ कृपो राजन्‌ योत्स्यमानो धनंजयम् ॥ ६० ॥