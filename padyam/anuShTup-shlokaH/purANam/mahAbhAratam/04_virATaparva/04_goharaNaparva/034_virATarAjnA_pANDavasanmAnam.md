+++
title_full = "034 राजा विराटद्वारा पाण्डवोंका सम्मान, युधिष्ठिरद्वारा राजाका अभिनन्दन तथा विराटनगरमें राजाकी विजयघोषणा"
title = "०३४ विराटराज्ञा पाण्डवसन्मानम्"

+++


एवमुक्ते तु सव्रीडः सुशर्माऽऽसीदधोमुखः।  
स मुक्तोऽभ्येत्य राजानमभिवाद्य प्रतस्थिवान् ॥ १ ॥

विसृज्य तु सुशर्माणं पाण्डवास्ते हतद्विषः।  
स्वबाहुबलसम्पन्ना ह्रीनिषेवा यतव्रताः ॥ २ ॥  
संग्रामशिरसो मध्ये तां रात्रिं सुखिनोऽवसन्।

ततो विराटः कौन्तेयानतिमानुषविक्रमान् ।  
अर्चयामास वित्तेन मानेन च महारथान् ॥ ३ ॥

यथैव मम रत्नानि युष्माकं तानि वै तथा।  
कार्यं कुरुत वै सर्वे यथाकामं यथासुखम् ॥ ४ ॥  
ददाम्यलंकृताः कन्या वसूनि विविधानि च।  
मनसश्चाप्यभिप्रेतं युद्धे शत्रुनिबर्हणाः ॥ ५ ॥

युष्माकं विक्रमादद्य मुक्तोऽहं स्वस्तिमानिह।  
तस्माद् भवन्तो मत्स्यानामीश्वराः सर्व एव हि ॥ ६ ॥

तथेतिवादिनं मत्स्यं कौरवेयाः पृथक् पृथक्।  
ऊचुः प्राञ्जलयः सर्वे युधिष्ठिरपुरोगमाः ॥ ७ ॥

प्रतिनन्दाम ते वाक्यं सर्वं चैव विशाम्पते।  
एतेनैव प्रतीताः स्म यत् त्वं मुक्तोऽद्य शत्रुभिः ॥ ८ ॥

ततोऽब्रवीत् प्रीतमना मत्स्यराजो युधिष्ठिरम्।  
पुनरेव महाबाहुर्विराटो राजसत्तमः ॥ ९ ॥  
एहि त्वामभिषेक्ष्यामि मत्स्यराजस्तु नो भवान् ॥ १० ॥

मनसश्चाप्यभिप्रेतं यथेष्टं भुवि दुर्लभम्।  
तत् तेऽहं सम्प्रदास्यामि सर्वमर्हति नो भवान् ॥ ११ ॥

रत्नानि गाः सुवर्णं च मणिमुक्तमथापि च।  
वैयाघ्रपद्य विप्रेन्द्र सर्वथैव नमोऽस्तु ते ॥ १२ ॥

त्वत्कृते ह्यद्य पश्यामि राज्यं संतानमेव च।  
यतश्च जातसंरम्भो न च शत्रुवशं गतः ॥ १३ ॥

ततो युधिष्ठिरो मत्स्यं पुनरेवाभ्यभाषत।  
प्रतिनन्दामि ते वाक्यं मनोज्ञं मत्स्य भाषसे ॥ १४ ॥  
आनृशंस्यपरो नित्यं सुसुखी सततं भव।

पुनरेव विराटश्च राजा कङ्कमभाषत।  
अहो सूदस्य कर्माणि बल्लवस्य द्विजोत्तम।  
सोऽहं सूदेन संग्रामे बल्लवेनाभिरक्षितः॥  
त्वत्कृते सर्वमेवैतदुपपन्नं ममानघ ।  
वरं वृणीष्य भद्रं ते ब्रूहि किं करवाणि ते॥  
ददामि ते महाप्रीत्या रत्नान्युच्चावचानि च।  
शयनासनयानानि कन्याश्च समलंकृताः ॥  
हस्त्यश्वरथसङ्घाश्च राष्ट्राणि विविधानि च।  
एतानि च मम प्रीत्या प्रतिगृह्णीष्व सुव्रत॥

तं तथावादिनं तत्र कौरव्यः प्रत्यभाषत।  
एकैव तु मम प्रीतिर्यत् त्वं मुक्तोऽसि शत्रुभिः।  
प्रतीतश्च पुरं तुष्टः प्रवेक्ष्यसि तदानघ॥  
दारैः पुत्रैश्च संश्लिष्य सा हि प्रीतिर्ममातुला।)

गच्छन्तु दूतास्त्वरितं नगरं तव पार्थिव ॥ १५ ॥  
सुहृदां प्रियमाख्यातुं घोषयन्तु च ते जयम्।  
ततस्तद्वचनान्मत्स्यो दूतान् राजा समादिशत् ॥ १६ ॥

आचक्षध्वं पुरं गत्वा संग्रामविजयं मम।  
कुमार्यः समलंकृत्य पर्यागच्छन्तु मे पुरात् ॥ १७ ॥

वादित्राणि च सर्वाणि गणिकाश्च स्वलंकृताः।  
एतां चाज्ञां ततः श्रुत्वा राज्ञा मत्स्येन नोदिताः।  
तामाज्ञां शिरसा कृत्वा प्रस्थिता हृष्टमानसाः ॥ १८ ॥

ते गत्वा तत्र तां रात्रिमथ सूर्योदयं प्रति।  
विराटस्य पुराभ्याशे दूता जयमघोषयन् ॥ १९ ॥