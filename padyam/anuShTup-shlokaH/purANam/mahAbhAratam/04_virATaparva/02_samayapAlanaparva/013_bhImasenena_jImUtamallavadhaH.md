+++
title_full = "013 भीमसेनके द्वारा जीमूत नामक विश्वविख्यात मल्लका वध"
title = "०१३ भीमसेनेन जीमूतमल्लवधः"

+++


एवं ते मत्स्यनगरे प्रच्छन्नाः कुरुनन्दनाः।  
अत ऊर्ध्वं महावीर्याः किमकुर्वत वै द्विज ॥ १ ॥

एवं मत्स्यस्य नगरे प्रच्छन्नाः कुरुनन्दनाः।  
आराधयन्तो राजानं यदकुर्वत तच्छृणु ॥ २ ॥

तृणबिन्दुप्रसादाच्च धर्मस्य च महात्मनः।  
अज्ञातवासमेवं तु विराटनगरेऽवसन् ॥ ३ ॥  
युधिष्ठिरः सभास्तारो मत्स्यानामभवत् प्रियः।  
तथैव च विराटस्य सपुत्रस्य विशाम्पते ॥ ४ ॥  
स ह्यक्षहृदयज्ञस्तान् क्रीडयामास पाण्डवः।  
अक्षवत्यां यथाकामं सूत्रबद्धानिव द्विजान् ॥ ५ ॥

अज्ञातं च विराटस्य विजित्य वसु धर्मराट्।  
भ्रातृभ्यः पुरुषव्याघ्रो यथार्हं सम्प्रयच्छति ॥ ६ ॥

भीमसेनोऽपि मांसानि भक्ष्याणि विविधानि च।  
अतिसृष्टानि मत्स्येन विक्रीणीते युधिष्ठिरे ॥ ७ ॥

वासांसि परिजीर्णानि लब्धान्यन्तःपुरेऽर्जुनः ।  
विक्रीणानश्च सर्वेभ्यः पाण्डवेभ्यः प्रयच्छति ॥ ८ ॥

सहदेवोऽपि गोपानां वेषमास्थाय पाण्डवः।  
दधि क्षीरं घृतं चैव पाण्डवेभ्यः प्रयच्छति ॥ ९ ॥

नकुलोऽपि धनं लब्ध्वा कृते कर्मणि वाजिनाम्।  
तुष्टे तस्मिन् नरपतौ पाण्डवेभ्यः प्रयच्छति ॥ १० ॥

कृष्णा तु सर्वान् भर्तॄंस्तान् निरीक्षन्ती तपस्विनी।  
यथा पुनरविज्ञाता तथा चरति भामिनी ॥ ११ ॥

एवं सम्पादयन्तस्ते तदान्योन्यं महारथाः।  
विराटनगरे चेरुः पुनर्गर्भधृता इव ॥ १२ ॥

साशङ्‌का धार्तराष्ट्रस्य भयात्‌ पाण्डुसुतास्तदा।  
प्रेक्षमाणास्तदा कृष्णामूषुश्छन्ना नराधिप ॥ १३ ॥

अथ मासे चतुर्थे तु ब्रह्मणः सुमहोत्सवः।  
आसीत् समृद्धो मत्स्येषु पुरुषाणां सुसम्मतः ॥ १४ ॥  
तत्र मल्लाः समापेतुर्दिग्भ्यो राजन् सहस्रशः।  
समाजे ब्रह्मणो राजन् यथा पशुपतेरिव ॥ १५ ॥

महाकाया महावीर्याः कालखञ्जा इवासुराः।  
वीर्योन्मत्ता बलोदग्रा राज्ञा समभिपूजिताः ॥ १६ ॥

सिंहस्कन्धकटिग्रीवाः स्ववदाता मनस्विनः ।  
असकृल्लब्धलक्षास्ते रङ्गे पार्थिवसंनिधौ ॥ १७ ॥

तेषामेको महानासीत् सर्वमल्लानथाह्वयत् ।  
आवल्गमानं तं रङ्गे नोपतिष्ठति कश्चन ॥ १८ ॥

यदा सर्वे विमनसस्ते मल्ला हतचेतसः।  
अथ सूदेन तं मल्लं योधयामास मत्स्यराट् ॥ १९ ॥

नोद्यमानस्तदा भीमो दुःखेनैवाकरोन्मतिम् ।  
न हि शक्नोति विवृते प्रत्याख्यातुं नराधिपम् ॥ २० ॥

ततः स पुरुषव्याघ्रः शार्दूलशिथिलश्चरन्।  
प्रविवेश महारङ्गं विराटमभिपूजयन् ॥ २१ ॥

बबन्ध कक्षां कौन्तेयस्ततः संहर्षयन् जनम्।  
ततस्तु वृत्रसंकाशं भीमो मल्लं समाह्वयत् ॥ २२ ॥  
जीमूतं नाम तं तत्र मल्लं प्रख्यातविक्रमम्।

तावुभौ सुमहोत्साहावुभौ भीमपराक्रमौ ॥ २३ ॥  
मत्ताविव महाकायौ वारणौ षष्टिहायनौ।

ततस्तौ नरशार्दूलौ बाहुयुद्धं समीयतुः ॥ २४ ॥  
वीरौ परमसंहृष्टावन्योन्यजयकाङ्‌क्षिणौ ।  
आसीत् सुभीमः सम्पातो वज्रपर्वतयोरिव ॥ २५ ॥

उभौ परमसंहृष्टौ बलेनातिबलावुभौ ।  
अन्योन्यस्यान्तरं प्रेप्सू परस्परजयैषिणौ ॥ २६ ॥

उभौ परमसंहृष्टौ मत्ताविव महागजौ।  
कृतप्रतिकृतैश्चित्रैर्बाहुभिश्च सुसङ्कटैः ।  
_संनिपातावधूतैश्च प्रमाथोन्मथनैस्तथा_ [^१]_ ॥ २७ ॥_

_क्षेपणैर्मुष्टिभिश्चैव_ [^१] [^२]_ वराहोद्‌धूतनिःस्वनैः_ [^३]_ ।_  
_तलैर्वज्रनिपातैश्च_ [^४]_ प्रसृष्टाभिस्तथैव_ [^५]_ च ॥ २८ ॥_

शलाकानखपातैश्च पादोद्‌धूतैश्च दारुणैः ।  
जानुभिश्चाश्मनिर्घोषैः शिरोभिश्चावघट्टनैः ॥ २९ ॥

तद् युद्धमभवद् घोरमशस्त्रं बाहुतेजसा।  
बलप्राणेन शूराणां समाजोत्सवसंनिधौ ॥ ३० ॥  
अरज्यत जनः सर्वः सोत्क्रुष्टनिनदोत्थितः।  
बलिनोः संयुगे राजन् वृत्रवासवयोरिव ॥ ३१ ॥  
_प्रकर्षणाकर्षणयोरभ्याकर्षविकर्षणैः_ [^६]_ ।_  
आकर्षतुरथान्योन्यं जानुभिश्चापि जघ्नतुः ॥ ३२ ॥

ततः शब्देन महता भर्त्सयन्तौ परस्परम्।  
व्यूढोरस्कौ दीर्घभुजौ नियुद्धकुशलावुभौ ।  
बाहुभिः समसज्जेतामायसैः परिघैरिव ॥ ३३ ॥  
चकर्ष दोर्भ्यामुत्पात्य भीमो मल्लममित्रहा।  
निनदन्तमभिक्रोशन् शार्दूल इव वारणम् ॥ ३४ ॥  
समुद्यम्य महाबाहुर्भ्रामयामास वीर्यवान् ।  
ततो मल्लाश्च मत्स्याश्च विस्मयं चक्रिरे परम् ॥ ३५ ॥

भ्रामयित्वा शतगुणं गतसत्त्वमचेतनम् ।  
प्रत्यपिंषन्महाबाहुर्मल्लं भुवि वृकोदरः ॥ ३६ ॥

तस्मिन् विनिहते वीरे जीमूते लोकविश्रुते।  
विराटः परमं हर्षमगच्छद् बान्धवैः सह ॥ ३७ ॥

प्रहर्षात् प्रददौ वित्तं बहु राजा महामनाः।  
बल्लवाय महारङ्गे यथा वैश्रवणस्तथा ॥ ३८ ॥

एवं स सुबहून् मल्लान् पुरुषांश्च महाबलान्।  
विनिघ्नन् मत्स्यराजस्य प्रीतिमाहरदुत्तमाम् ॥ ३९ ॥

यदास्य तुल्यः पुरुषो न कश्चित् तत्र विद्यते।  
ततो व्याघ्रैश्च सिंहैश्च द्विरदैश्चाप्ययोधयत् ॥ ४० ॥

पुनरन्तःपुरगतः स्त्रीणां मध्ये वृकोदरः।  
योध्यते स विराटेन सिंहैर्मत्तैर्महाबलैः ॥ ४१ ॥

बीभत्सुरपि गीतेन स्वनृत्येन च पाण्डवः।  
विराटं तोषयामास सर्वाश्चान्तःपुरस्त्रियः ॥ ४२ ॥

अश्वैर्विनीतैर्जवनैस्तत्र तत्र समागतैः ।  
तोषयामास राजानं नकुलो नृपसत्तमम् ॥ ४३ ॥  
तस्मै प्रदेयं प्रायच्छत् प्रीतो राजा धनं बहु।  
विनीतान् वृषभान् दृष्ट्वा सहदेवस्य चाभितः।  
धनं ददौ बहुविधं विराटः पुरुषर्षभः ॥ ४४ ॥

द्रौपदी प्रेक्ष्य तान्‌ सर्वान् क्लिश्यमानान् महारथान्।  
नातिप्रीतमना राजन् निःश्वासपरमाभवत् ॥ ४५ ॥

एवं ते न्यवसंस्तत्र प्रच्छन्नाः पुरुषर्षभाः।  
कर्माणि तस्य कुर्वाणा विराटनृपतेस्तदा ॥ ४६ ॥

[^१]:- क्षेपणं कथ्यते यत् तु स्थानात् प्रच्यावनं हठात्॥  
[^२]:- उभयोर्भुजयोर्मुष्टिरुरोमध्ये निपात्यते । मुष्टिरित्युच्यते तज्ज्ञैर्मल्लविद्याविशारदैः ॥  
[^३]:- अवाङ्‌मुखं स्कन्धगतं भ्रामयित्वा तदैव यः। क्षिप्तस्य शब्दः स भवेद् वराहोद्‌धूतनिःस्वनः॥  
[^४]:- तर्जन्यङ्‌गुष्ठमध्येन प्रसारितकरो हि यः। सम्प्रहारतलाख्यस्तु संग्राहो वज्रमिष्यते॥  
[^५]:- अङ्गुल्यः प्रसृता यास्तु ताः प्रसृष्टा उदीरिताः॥  
[^६]:- आकृष्य क्रोडीकरणं प्रकर्षणमुदाहृतम्। आकर्षणं लीलयैव सम्मुखीकरणं स्मृतम्॥पुरः पश्चात् पार्श्वयोश्चाभ्याकर्षो भ्रमणं तथा। पश्चात् प्रपातनं वेगाद् विकर्षणमुदाहृतम्॥