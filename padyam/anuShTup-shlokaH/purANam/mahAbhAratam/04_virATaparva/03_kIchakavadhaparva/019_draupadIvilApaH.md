+++
title_full = "019 पाण्डवोंके दुःखसे दुःखित द्रौपदीका भीमसेनके सम्मुख विलाप"
title = "०१९ द्रौपदीविलापः"

+++


इदं तु ते महद् दुःखं यत् प्रवक्ष्यामि भारत।  
न मेऽभ्यसूया कर्तव्या दुःखादेतद् ब्रवीम्यहम् ॥ १ ॥

सूदकर्मणि हीने त्वमसमे भरतर्षभ।  
ब्रुवन् बल्लवजातीयः कस्य शोकं न वर्धयेः ॥ २ ॥

सूपकारं विराटस्य बल्लवं त्वां विदुर्जनाः।  
प्रेष्यत्वं समनुप्राप्तं ततो दुःखतरं नु किम् ॥ ३ ॥

यदा महानसे सिद्धे विराटमुपतिष्ठसि।  
ब्रुवाणो बल्लवः सूदस्तदा सीदति मे मनः ॥ ४ ॥

यदा प्रहृष्टः सम्राट् त्वां संयोधयति कुञ्जरैः।  
हसन्त्यन्तःपुरे नार्यो मम तूद्विजते मनः ॥ ५ ॥

शार्दूलैर्महिषैः सिंहैरागारे योध्यसे यदा।  
कैकेय्याः प्रेक्षमाणायास्तदा मे कश्मलं भवेत् ॥ ६ ॥

तत उत्थाय कैकेयी सर्वास्ताः प्रत्यभाषत।  
प्रेष्याः समुत्थिताश्चापि कैकेयीं ताः स्त्रियोऽब्रुवन् ॥ ७ ॥  
प्रेक्ष्य मामनवद्याङ्गीं कश्मलोपहतामिव ।

स्नेहात् संवासजाद् धर्मात् सूदमेषा शुचिस्मिता ॥ ८ ॥  
योद्ध्यमानं महावीर्यमियं समनुशोचति ।  
कल्याणरूपा सैरन्ध्री बल्लवश्चापि सुन्दरः ॥ ९ ॥

स्त्रीणां चित्तं च दुर्ज्ञेयं युक्तरूपौ च मे मतौ।  
सैरन्ध्री प्रियसंवासान्नित्यं करुणवादिनी ॥ १० ॥

अस्मिन् राजकुले चेमौ तुल्यकालनिवासिनौ।  
इति ब्रुवाणा वाक्यानि सा मां नित्यमतर्जयत् ॥ ११ ॥

क्रुध्यन्तीं मां च सम्प्रेक्ष्य समशङ्कत मां त्वयि।  
तस्यां तथा ब्रुवत्यां तु दुःखं मां महदाविशत् ॥ १२ ॥

त्वय्येवं निरयं प्राप्ते भीमे भीमपराक्रमे।  
शोके यौधिष्ठिरे मग्ना नाहं जीवितुमुत्सहे ॥ १३ ॥

यः सदेवान् मनुष्यांश्च सर्वांश्चैकरथोऽजयत्।  
सोऽयं राज्ञो विराटस्य कन्यानां नर्तको युवा ॥ १४ ॥

योऽतर्पयदमेयात्मा खाण्डवे जातवेदसम् ।  
सोऽन्तःपुरगतः पार्थ कूपेऽग्निरिव संवृतः ॥ १५ ॥

यस्माद् भयममित्राणां सदैव पुरुषर्षभात्।  
स लोकपरिभूतेन वेषेणास्ते धनंजयः ॥ १६ ॥

यस्य ज्याक्षेपकठिनौ बाहू परिघसंनिभौ।  
स शङ्खपरिपूर्णाभ्यां शोचन्नास्ते धनंजयः ॥ १७ ॥

यस्य ज्यातलनिर्घोषात् समकम्पन्त शत्रवः।  
स्त्रियो गीतस्वनं तस्य मुदिताः पर्युपासते ॥ १८ ॥

किरीटं सूर्यसंकाशं यस्य मूर्द्धन्यशोभत।  
वेणीविकृतकेशान्तः सोऽयमद्य धनंजयः ॥ १९ ॥

तं वेणीकृतकेशान्तं भीमधन्वानमर्जुनम् ।  
कन्यापरिवृतं दृष्ट्वा भीम सीदति मे मनः ॥ २० ॥

यस्मिन्नस्त्राणि दिव्यानि समस्तानि महात्मनि।  
आधारः सर्वविद्यानां स धारयति कुण्डले ॥ २१ ॥

स्प्रष्टुं राजसहस्राणि तेजसाप्रतिमानि वै।  
समरे नाभ्यवर्तन्त वेलामिव महार्णवः ॥ २२ ॥  
सोऽयं राज्ञो विराटस्य कन्यानां नर्तको युवा।  
आस्ते वेषप्रतिच्छन्नः कन्यानां परिचारकः ॥ २३ ॥

यस्य स्म रथघोषेण समकम्पत मेदिनी।  
सपर्वतवना भीम सहस्थावरजङ्गमा ॥ २४ ॥  
यस्मिन् जाते महाभागे कुन्त्याः शोको व्यनश्यत।  
स शोचयति मामद्य भीमसेन तवानुजः ॥ २५ ॥

भूषितं तमलंकारैः कुण्डलैः परिहाटकैः।  
कम्बुपाणिनमायान्तं दृष्ट्वा सीदति मे मनः ॥ २६ ॥

यस्य नास्ति समो वीर्ये कश्चिदुर्व्यां धनुर्धरः।  
सोऽद्य कन्यापरिवृतो गायन्नास्ते धनंजयः ॥ २७ ॥

धर्मे शौर्ये च सत्ये च जीवलोकस्य सम्मतम्।  
स्त्रीवेषविकृतं पार्थं दृष्ट्वा सीदति मे मनः ॥ २८ ॥

यदा ह्येनं परिवृतं कन्याभिर्देवरूपिणम्।  
प्रभिन्नमिव मातङ्गं परिकीर्णं करेणुभिः ॥ २९ ॥  
मत्स्यमर्थपतिं पार्थं विराटं समुपस्थितम्।  
पश्यामि तूर्यमध्यस्थं दिशो नश्यन्ति मे तदा ॥ ३० ॥

नूनमार्या न जानाति कृच्छ्रं प्राप्तं धनंजयम्।  
अजातशत्रुं कौरव्यं मग्नं दुर्द्यूतदेविनम् ॥ ३१ ॥

(ऐन्द्रवारुणवायव्यब्राह्माग्नेयैश्च वैष्णवैः ।  
अग्नीन् संतर्पयन् पार्थः सर्वांश्चैकरथोऽजयत्॥  
दिव्यैरस्त्रैरचिन्त्यात्मा सर्वशत्रुनिबर्हणः ॥  
दिव्यं गान्धर्वमस्त्रं च वायव्यमथ वैष्णवम्।  
ब्राह्मं पाशुपतं चैव स्थूणाकर्णं च दर्शयन्॥  
पौलोमान् कालकेयांश्च इन्द्रशत्रून् महासुरान्।  
निवातकवचैः सार्धं घोरानेकरथोऽजयत् ।  
सोऽन्तःपुरगतः पार्थः कूपेऽग्निरिव संवृतः॥

कन्यापुरगतं दृष्ट्वा गोष्ठेष्विव महर्षभम्।  
स्त्रीवेषविकृतं पार्थं कुन्तीं गच्छति मे मनः॥)

तथा दृष्ट्वा यवीयांसं सहदेवं गवां पतिम्।  
गोषु गोवेषमायान्तं पाण्डुभूतास्मि भारत ॥ ३२ ॥

सहदेवस्य वृत्तानि चिन्तयन्ती पुनः पुनः।  
न निद्रामभिगच्छामि भीमसेन कुतो रतिम् ॥ ३३ ॥

न विन्दामि महाबाहो सहदेवस्य दुष्कृतम्।  
यस्मिन्नेवंविधं दुःखं प्राप्नुयात् सत्यविक्रमः ॥ ३४ ॥

दूयामि भरतश्रेष्ठ दृष्ट्वा ते भ्रातरं प्रियम्।  
गोषु गोवृषसंकाशं मत्स्येनाभिनिवेशितम् ॥ ३५ ॥

संरब्धं रक्तनेपथ्यं गोपालानां पुरोगमम्।  
विराटमभिनन्दन्तमथ मे भवति ज्वरः ॥ ३६ ॥

सहदेवं हि मे वीर नित्यमार्या प्रशंसति।  
महाभिजनसम्पन्नः शीलवान् वृत्तवानिति ॥ ३७ ॥

ह्रीनिषेवो मधुरवाग्धार्मिकश्च प्रियश्च मे।  
स तेऽरण्येषु वोढव्यो याज्ञसेनि क्षपास्वपि ॥ ३८ ॥  
सुकुमारश्च शूरश्च राजानं चाप्यनुव्रतः।  
ज्येष्ठापचायिनं वीरं स्वयं पाञ्चालि भोजयेः ॥ ३९ ॥  
इत्युवाच हि मां कुन्ती रुदती पुत्रगृद्धिनी।  
प्रव्रजन्तं महारण्यं तं परिष्वज्य तिष्ठती ॥ ४० ॥

तं दृष्ट्वा व्यापृतं गोषु वत्सचर्मक्षपाशयम्।  
सहदेवं युधां श्रेष्ठं किं नु जीवामि पाण्डव ॥ ४१ ॥

यस्त्रिभिर्नित्यसम्पन्नो रूपेणास्त्रेण मेधया ।  
सोऽश्वबन्धो विराटस्य पश्य कालस्य पर्ययम् ॥ ४२ ॥

अभ्यकीर्यन्त वृन्दानि दामग्रन्थिमुदीक्ष्य तम्।  
विनयन्तं जवेनाश्वान् महाराजस्य पश्यतः ॥ ४३ ॥

अपश्यमेनं श्रीमन्तं मत्स्यं भ्राजिष्णुमुत्तमम्।  
विराटमुपतिष्ठन्तं दर्शयन्तं च वाजिनः ॥ ४४ ॥

किं नु मां मन्यसे पार्थ सुखिनीति परंतप।  
एवं दुःखशताविष्टा युधिष्ठिरनिमित्ततः ॥ ४५ ॥

अतः प्रतिविशिष्टानि दुःखान्यन्यानि भारत।  
वर्तन्ते मयि कौन्तेय वक्ष्यामि शृणु तान्यपि ॥ ४६ ॥

युष्मासु ध्रियमाणेषु दुःखानि विविधान्युत।  
शोषयन्ति शरीरं मे किं नु दुःखमतः परम् ॥ ४७ ॥