+++
title_full = "018 द्रौपदीका भीमसेनके प्रति अपने दुःखके उद्\u200cगार प्रकट करना"
title = "०१८ द्रौपदीदुःखोद्गारः"

+++


(सा लज्जमाना भीता च अधोमुखमुखी ततः।  
नोवाच किंचिद् वचनं बाष्पदूषितलोचना॥

अथाब्रवीद् भीमपराक्रमो बली  
वृकोदरः पाण्डवमुख्यसम्मतः ।  
प्रब्रूहि किं ते करवाणि सुन्दरि

अशोच्यत्वं कुतस्तस्य यस्या भर्ता युधिष्ठिरः।  
जानन् सर्वाणि दुःखानि किं मां त्वं परिपृच्छसि ॥ १ ॥

यन्मां दासीप्रवादेन प्रातिकामी तदानयत्।  
सभापरिषदो मध्ये तन्मां दहति भारत ॥ २ ॥

(क्षत्रियैस्तत्र कर्णाद्यैर्दृष्टा दुर्योधनेन च।  
श्वशुराभ्यां च भीष्मेण विदुरेण च धीमता॥  
द्रोणेन च महाबाहो कृपेण च परंतप।

साहं श्वशुरयोर्मध्ये भ्रातृमध्ये च पाण्डव॥

पार्थिवस्य सुता नाम का नु जीवति मादृशी।  
अनुभूयेदृशं दुःखमन्यत्र द्रौपदीं प्रभो ॥ ३ ॥

वनवासगतायाश्च सैन्धवेन दुरात्मना ।  
परामर्शो द्वितीयो वै सोढुमुत्सहते तु का ॥ ४ ॥

(पद्भ्यां पर्यचरं चाहं देशान् विषमसंस्थितान्।  
दुर्गाञ्छ्‌वापदसंकीर्णांस्त्वयि जीवति पाण्डव ॥

ततोऽहं द्वादशे वर्षे वन्यमूलफलाशना।  
इदं पुरमनुप्राप्ता सुदेष्णापरिचारिका ॥  
परस्त्रियमुपातिष्ठे सत्यधर्मपथस्थिता ।

गोशीर्षकं पद्मकं च हरिश्यामं च चन्दनम्॥  
नित्यं पिंषे विराटस्य त्वयि जीवति पाण्डव॥  
साहं बहूनि दुःखानि गणयामि न ते कृते।  
द्रुपदस्य सुता चाहं धृष्टद्युम्नस्य चानुजा।  
अग्निकुण्डात्‌ समुद्‌भूता नोर्व्यां जातु चरामि भोः॥)

मत्स्यराजसमक्षं तु तस्य धूर्तस्य पश्यतः।  
कीचकेन परामृष्टा का नु जीवति मादृशी ॥ ५ ॥

एवं बहुविधैः क्लेशैः क्लिश्यमानां च भारत।  
न मां जानासि कौन्तेय किं फलं जीवितेन मे॥६॥

योऽयं राज्ञो विराटस्य कीचको नाम भारत।  
सेनानीः पुरुषव्याघ्र श्यालः परमदुर्मतिः ॥ ७ ॥  
स मां सैरन्ध्रिवेषेण वसन्तीं राजवेश्मनि।  
नित्यमेवाह दुष्टात्मा भार्या मम भवेति वै ॥ ८ ॥

तेनोपमन्त्र्यमाणाया वधार्हेण सपत्नहन् ।  
कालेनेव फलं पक्वं हृदयं मे विदीर्यते ॥ ९ ॥

(विजानामि तवामर्षं बलं वीर्यं च पाण्डव।  
ततोऽहं परिदेवामि चाग्रतस्ते महाबल॥

यथा यूथपतिर्मत्तः कुञ्जरः षष्टिहायनः।  
भूमौ निपतितं बिल्वं पद्भ्यामाक्रम्य पीडयेत्॥  
तथैव च शिरस्तस्य निपात्य धरणीतले।  
वामेन पुरुषव्याघ्र मर्द पादेन पाण्डव॥

स चेदुद्यन्तमादित्यं प्रातरुत्थाय पश्यति।  
कीचकः शर्वरीं व्युष्टां नाहं जीवितुमुत्सहे॥)

भ्रातरं च विगर्हस्व ज्येष्ठं दुर्द्यूतदेविनम्।  
यस्यास्मि कर्मणा प्राप्ता दुःखमेतदनन्तकम् ॥ १० ॥

को हि राज्यं परित्यज्य सर्वस्वं चात्मना सह।  
प्रव्रज्यायैव दीव्येत विना दुर्द्यूतदेविनम् ॥ ११ ॥

यदि निष्कसहस्रेण यच्चान्यत् सारवद् धनम्।  
सायम्प्रातरदेविष्यदपि संवत्सरान् बहून् ॥ १२ ॥  
रुक्मं हिरण्यं वासांसि यानं युग्यमजाविकम्।  
अश्वाश्वतरसङ्घांश्च न जातु क्षयमावहेत् ॥ १३ ॥

सोऽयं द्यूतप्रवादेन श्रियः प्रत्यवरोपितः।  
तूष्णीमास्ते यथा मूढः स्वानि कर्माणि चिन्तयन् ॥ १४ ॥

दश नागसहस्राणि हयानां हेममालिनाम्।  
यं यान्तमनुयान्तीह सोऽयं द्यूतेन जीवति ॥ १५ ॥

रथाः शतसहस्राणि नृपाणाममितौजसाम् ।  
उपासन्त महाराजमिन्द्रप्रस्थे युधिष्ठिरम् ॥ १६ ॥  
शतं दासीसहस्राणां यस्य नित्यं महानसे।  
पात्रीहस्तं दिवारात्रमतिथीन् भोजयन्त्युत ॥ १७ ॥  
एष निष्कसहस्राणि प्रदाय ददतां वरः।  
द्यूतजेन ह्यनर्थेन महता समुपाश्रितः ॥ १८ ॥

एनं हि स्वरसम्पन्ना बहवः सूतमागधा।  
सायम्प्रातरुपातिष्ठन् सुमृष्टमणिकुण्डलाः ॥ १९ ॥

सहस्रमृषयो यस्य नित्यमासन् सभासदः।  
तपःश्रुतोपसम्पन्नाः सर्वकामैरुपस्थिताः ॥ २० ॥

अष्टाशीतिसहस्राणि स्नातका गृहमेधिनः ।  
त्रिंशद्दासीक एकैको यान् बिभर्ति युधिष्ठिरः ॥ २१ ॥

अप्रतिग्राहिणां चैव यतीनामूर्ध्वरेतसाम् ।  
दश चापि सहस्राणि सोऽयमास्ते नरेश्वरः ॥ २२ ॥

आनृशंस्यमनुक्रोशं संविभागस्तथैव च ।  
यस्मिन्नेतानि सर्वाणि सोऽयमास्ते नरेश्वरः ॥ २३ ॥

अन्धान्‌ वृद्धांस्तथानाथान् बालान् राष्ट्रेषु दुर्गतान्।  
बिभर्ति विविधान् राजा धृतिमान् सत्यविक्रमः।  
संविभागमना नित्यमानृशंस्याद् युधिष्ठिरः ॥ २४ ॥

स एष निरयं प्राप्तो मत्स्यस्य परिचारकः।  
सभायां देविता राज्ञः कङ्को ब्रूते युधिष्ठिरः ॥ २५ ॥

इन्द्रप्रस्थे निवसतः समये यस्य पार्थिवाः।  
आसन् बलिभृतः सर्वे सोऽद्यान्यैर्भृतिमिच्छति ॥ २६ ॥

पार्थिवाः पृथिवीपाला यस्यासन् वशवर्तिनः।  
स वशे विवशो राजा परेषामद्य वर्तते ॥ २७ ॥

प्रताप्य पृथिवीं सर्वां रश्मिमानिव तेजसा।  
सोऽयं राज्ञो विराटस्य सभास्तारो युधिष्ठिरः ॥ २८ ॥

यमुपासन्त राजानः सभायामृषिभिः सह।  
तमुपासीनमद्यान्यं पश्य पाण्डव पाण्डवम् ॥ २९ ॥

सदस्यं यमुपासीनं परस्य प्रियवादिनम्।  
दृष्ट्वा युधिष्ठिरं कोपो वर्धते मामसंशयम् ॥ ३० ॥

अतदर्हं महाप्राज्ञं जीवितार्थेऽभिसंस्थितम् ।  
दृष्ट्वा कस्य न दुःखं स्याद् धर्मात्मानं युधिष्ठिरम् ॥ ३१ ॥

उपास्ते स्म सभायां यं कृत्स्ना वीर वसुन्धरा।  
तमुपासीनमप्यन्यं पश्य भारत भारतम् ॥ ३२ ॥

एवं बहुविधैर्दुःखैः पीड्यमानामनाथवत् ।  
शोकसागरमध्यस्थां कि मां भीम न पश्यसि ॥ ३३ ॥