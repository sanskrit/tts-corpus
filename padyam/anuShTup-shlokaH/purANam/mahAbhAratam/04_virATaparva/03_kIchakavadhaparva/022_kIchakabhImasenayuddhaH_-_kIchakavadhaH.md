+++
title_full = "022 कीचक और भीमसेनका युद्ध तथा कीचक-वध"
title = "०२२ कीचकभीमसेनयुद्धः - कीचकवधः"

+++


तथा भद्रे करिष्यामि यथा त्वं भीरु भाषसे।  
अद्य तं सूदयिष्यामि कीचकं सहबान्धवम् ॥ १ ॥

अस्याः प्रदोषे शर्वर्याः कुरुष्वानेन संगतम्।  
दुःखं शोकं च निर्धूय याज्ञसेनि शुचिस्मिते ॥ २ ॥

यैषा नर्तनशालेह मत्स्यराजेन कारिता।  
दिवात्र कन्या नृत्यन्ति रात्रौ यान्ति यथागृहम् ॥ ३ ॥

तत्रास्ति शयनं दिव्यं दृढाङ्गं सुप्रतिष्ठितम्।  
तत्रास्य दर्शयिष्यामि पूर्वप्रेतान् पितामहान् ॥ ४ ॥

यथा च त्वां न पश्येयुः कुर्वाणां तेन संविदम्।  
कुर्यास्तथा त्वं कल्याणि यथा संनिहितो भवेत् ॥ ५ ॥

तथा तौ कथयित्वा तु बाष्पमुत्सृज्य दुःखितौ।  
रात्रिशेषं तमत्युग्रं धारयामासतुर्हृदि ॥ ६ ॥

तस्यां रात्र्यां व्यतीतायां प्रातरुत्थाय कीचकः।  
गत्वा राजकुलायैव द्रौपदीमिदमब्रवीत् ॥ ७ ॥

सभायां पश्यतो राज्ञः पातयित्वा पदाहनम्।  
न चैवालभसे त्राणमभिपन्ना बलीयसा ॥ ८ ॥

प्रवादेनेह मत्स्यानां राजा नाम्नायमुच्यते।  
अहमेव हि मत्स्यानां राजा वै वाहिनीपतिः ॥ ९ ॥

मां सुखं प्रतिपद्यस्व दासो भीरु भवामि ते।  
अह्नाय तव सुश्रोणि शतं निष्कान् ददाम्यहम् ॥ १० ॥

दासीशतं च ते दद्यां दासानामपि चापरम्।  
रथं चाश्वतरीयुक्तमस्तु नौ भीरु संगमः ॥ ११ ॥

एवं मे समयं त्वद्य प्रतिपद्यस्व कीचक।  
न त्वां सखा वा भ्राता वा जानीयात् संगतं मया॥१२॥

अनुप्रवादाद् भीतास्मि गन्धर्वाणां यशस्विनाम्।  
एवं मे प्रतिजानीहि ततोऽहं वशगा तव ॥ १३ ॥

एवमेतत् करिष्यामि यथा सुश्रोणि भाषसे।  
एको भद्रे गमिष्यामि शून्यमावसथं तव ॥ १४ ॥

समागमार्थं रम्भोरु त्वया मदनमोहितः।  
यथा त्वां नैव पश्येयुर्गन्धर्वाः सूर्यवर्चसः ॥ १५ ॥

यदेतन्नर्तनागारं मत्स्यराजेन कारितम् ।  
दिवात्र कन्या नृत्यन्ति रात्रौ यान्ति यथागृहम् ॥ १६ ॥

तमिस्रे तत्र गच्छेथा गन्धर्वास्तन्न जानते।  
तत्र दोषः परिहृतो भविष्यति न संशयः ॥ १७ ॥

तथा भद्रे करिष्यामि यथा त्वं भीरु मन्यसे।  
एकः सन् नर्तनागारमागमिष्यामि शोभने॥  
समागमार्थं सुश्रोणि शपे च सुकृतेन मे।

यथा त्वां नावबुध्यन्ते गन्धर्वा वरवर्णिनि॥  
सत्यं ते प्रतिजानामि गन्धर्वेभ्यो न ते भयम्।)

तमर्थमपि जल्पन्त्याः कृष्णायाः कीचकेन ह।  
दिवसार्धं समभवन्मासेनैव समं नृप ॥ १८ ॥

कीचकोऽथ गृहं गत्वा भृशं हर्षपरिप्लुतः।  
सैरन्ध्रीरूपिणं मूढो मृत्युं तं नावबुद्धवान् ॥ १९ ॥

गन्धाभरणमाल्येषु व्यासक्तः सविशेषतः ।  
अलंचक्रे तदाऽऽत्मानं सत्वरः काममोहितः ॥ २० ॥

तस्य तत् कुर्वतः कर्म कालो दीर्घ इवाभवत्।  
अनुचिन्तयतश्चापि तामेवायतलोचनाम् ॥ २१ ॥

आसीदभ्यधिका चापि श्रीः श्रियं प्रमुमुक्षतः।  
निर्वाणकाले दीपस्य वर्तीमिव दिधक्षतः ॥ २२ ॥

कृतसम्प्रत्ययस्तस्याः कीचकः काममोहितः ।  
नाजानाद् दिवसं यान्तं चिन्तयानः समागमम् ॥ २३ ॥

ततस्तु द्रौपदी गत्वा तदा भीमं महानसे।  
उपातिष्ठत कल्याणी कौरव्यं पतिमन्तिकम् ॥ २४ ॥

तमुवाच सुकेशान्ता कीचकस्य मया कृतः।  
संगमो नर्तनागारे यथावोचः परंतप ॥ २५ ॥

शून्यं स नर्तनागारमागमिष्यति कीचकः।  
एको निशि महाबाहो कीचकं तं निषूदय ॥ २६ ॥

तं सूतपुत्रं कौन्तेय कीचकं मददर्पितम्।  
गत्वा त्वं नर्तनागारं निर्जीवं कुरु पाण्डव ॥ २७ ॥

दर्पाच्च सूतपुत्रोऽसौ गन्धर्वानवमन्यते ।  
तं त्वं प्रहरतां श्रेष्ठ ह्रदान्नागमिवोद्धर ॥ २८ ॥

अश्रु दुःखाभिभूताया मम मार्जस्व भारत।  
आत्मनश्चैव भद्रं ते कुरु मानं कुलस्य च ॥ २९ ॥

स्वागतं ते वरारोहे यन्मां वेदयसे प्रियम्।  
न ह्यन्यं कञ्चिदिच्छामि सहायं वरवर्णिनि ॥ ३० ॥

या मे प्रीतिस्त्वयाऽऽख्याता कीचकस्य समागमे।  
हत्वा हिडिम्बं सा प्रीतिर्ममासीद् वरवर्णिनि ॥ ३१ ॥

सत्यं भ्रातॄंश्च धर्मं च पुरस्कृत्य ब्रवीमि ते।  
कीचकं निहनिष्यामि वृत्रं देवपतिर्यथा ॥ ३२ ॥

तं गह्वरे प्रकाशे वा पोथयिष्यामि कीचकम्।  
अथ चेदपि योत्स्यन्ति हिंसे मत्स्यानपि ध्रुवम् ॥ ३३ ॥

ततो दुर्योधनं हत्वा प्रतिपत्स्ये वसुन्धराम्।  
कामं मत्स्यमुपास्तां हि कुन्तीपुत्रो युधिष्ठिरः ॥ ३४ ॥

यथा न संत्यजेथास्त्वं सत्यं वै मत्कृते विभो।  
निगूढस्त्वं तथा पार्थ कीचकं तं निषूदय ॥ ३५ ॥

एवमेतत् करिष्यामि यथा त्वं भीरु भाषसे।  
अद्य तं सूदयिष्यामि कीचकं सह बान्धवैः ॥ ३६ ॥

अदृश्यमानस्तस्याथ तमस्विन्यामनिन्दिते ।  
नागो बिल्वमिवाक्रम्य पोथयिष्याम्यहं शिरः।  
अलभ्यामिच्छतस्तस्य कीचकस्य दुरात्मनः ॥ ३७ ॥

भीमोऽथ प्रथमं गत्वा रात्रौ छन्न उपाविशत्।  
मृगं हरिरिवादृश्यः प्रत्याकाङ्क्षत कीचकम् ॥ ३८ ॥

कीचकश्चाप्यलंकृत्य यथाकाममुपागमत् ।  
तां वेलां नर्तनागारं पाञ्चालीसंगमाशया ॥ ३९ ॥

मन्यमानः स संकेतमागारं प्राविशच्च तत्।  
प्रविश्य च स तद् वेश्म तमसा संवृतं महत्॥४०॥

पूर्वागतं ततस्तत्र भीममप्रतिमौजसम् ।  
एकान्तावस्थितं चैनमाससाद स दुर्मतिः ॥ ४१ ॥  
शयानं शयने तत्र सूतपुत्रः परामृशत्।  
जाज्वल्यमानं कोपेन कृष्णाधर्षणजेन ह ॥ ४२ ॥

उपसंगम्य चैवैनं कीचकः काममोहितः।  
हर्षोन्मथितचित्तात्मा स्मयमानोऽभ्यभाषत ॥ ४३ ॥

प्रापितं ते मया वित्तं बहुरूपमनन्तकम्।  
यत् कृतं धनरत्नाढ्यं दासीशतपरिच्छदम् ॥ ४४ ॥  
रूपलावण्ययुक्ताभिर्युवतीभिरलंकृतम् ।  
गृहं चान्तःपुरं सुभ्रु क्रीडारतिविराजितम्।  
तत् सर्वं त्वां समुद्दिश्य सहसाहमुपागतः ॥ ४५ ॥

अकस्मान्मां प्रशंसन्ति सदा गृहगताः स्त्रियः।  
सुवासा दर्शनीयश्च नान्योऽस्ति त्वादृशः पुमान् ॥ ४६ ॥

दिष्ट्या त्वं दर्शनीयोऽथ दिष्ट्याऽऽत्मानं प्रशंससि।  
ईदृशस्तु त्वया स्पर्शः स्पृष्टपूर्वो न कर्हिचित् ॥ ४७ ॥

स्पर्शं वेत्सि विदग्धस्त्वं कामधर्मविचक्षणः।  
स्त्रीणां प्रीतिकरो नान्यस्त्वत्समः पुरुषस्त्विह ॥ ४८ ॥

इत्युक्त्वा तं महाबाहुर्भीमो भीमपराक्रमः।  
सहसोत्पत्य कौन्तेयः प्रहस्येदमुवाच ह ॥ ४९ ॥

अद्य त्वां भगिनी पापं कृष्यमाणं मया भुवि।  
द्रक्ष्यतेऽद्रिप्रतीकाशं सिंहेनेव महागजम् ॥ ५० ॥

निराबाधा त्वयि हते सैरन्ध्री विचरिष्यति।  
सुखमेव चरिष्यन्ति सैरन्ध्य्राः पतयः सदा ॥ ५१ ॥

ततो जग्राह केशेषु माल्यवत्सु महाबलः।  
स केशेषु परामृष्टो बलेन बलिनां वरः ॥ ५२ ॥  
आक्षिप्य केशान् वेगेन बाह्वोर्जग्राह पाण्डवम्।  
बाहुयुद्धं तयोरासीत् क्रुद्धयोर्नरसिंहयोः ॥ ५३ ॥  
वसन्ते वासिताहेतोर्बलवद्गजयोरिव ।

कीचकानां तु मुख्यस्य नराणामुत्तमस्य च ॥ ५४ ॥  
वालिसुग्रीवयोर्भ्रात्रोः पुरेव कपिसिंहयोः ।  
अन्योन्यमपि संरब्धौ परस्परजयैषिणौ ॥ ५५ ॥

ततः समुद्यम्य भुजौ पञ्चशीर्षाविवोरगौ।  
नखदंष्ट्राभिरन्योन्यं घ्नतः क्रोधविषोद्धतौ ॥ ५६ ॥

वेगेनाभिहतो भीमः कीचकेन बलीयसा।  
स्थिरप्रतिज्ञः स रणे पदान्न चलितः पदम् ॥ ५७ ॥

तावन्योन्यं समाश्लिष्य प्रकर्षन्तौ परस्परम्।  
उभावपि प्रकाशेते प्रवृद्धौ वृषभाविव ॥ ५८ ॥

तयोर्ह्यासीत् सुतुमुलः सम्प्रहारः सुदारुणः।  
नखदन्तायुधवतोर्व्याघ्रयोरिव दृप्तयोः ॥ ५९ ॥

अभिपत्याथ बाहुभ्यां प्रत्यगृह्णादमर्षितः ।  
मातङ्ग इव मातङ्गं प्रभिन्नकरटामुखम् ॥ ६० ॥

स चाप्येनं तदा भीमः प्रतिजग्राह वीर्यवान्।  
तमाक्षिपत् कीचकोऽथ बलेन बलिनां वरः ॥ ६१ ॥

तयोर्भुजविनिष्येषादुभयोर्बलिनोस्तदा ।  
शब्दः समभवद् घोरो वेणुस्फोटसमो युधि ॥ ६२ ॥

अथैनमाक्षिप्य बलाद् गृहमध्ये वृकोदरः।  
धूनयामास वेगेन वायुश्चण्ड इव द्रुमम् ॥ ६३ ॥

भीमेन च परामृष्टो दुर्बलो बलिना रणे।  
प्रास्पन्दत यथाप्राणं विचकर्ष च पाण्डवम् ॥ ६४ ॥

ईषदाकलितं चापि क्रोधाद् द्रुतपदं स्थितम्।  
कीचको बलवान् भीमं जानुभ्यामाक्षिपद् भुवि ॥ ६५ ॥

पातितो भुवि भीमस्तु कीचकेन बलीयसा।  
उत्पपाताथ वेगेन दण्डपाणिरिवान्तकः ॥ ६६ ॥

स्पर्धया च बलोन्मत्तौ तावुभौ सूतपाण्डवौ।  
निशीथे पर्यकर्षेतां बलिनौ निर्जने स्थले ॥ ६७ ॥

ततस्तद् भवनं श्रेष्ठं प्राकम्पत मुहुर्मुहुः।  
बलवच्चापि संक्रुद्धावन्योन्यं प्रति गर्जतः ॥ ६८ ॥

तलाभ्यां स तु भीमेन वक्षस्यभिहतो बली।  
कीचको रोषसंतप्तः पदान्न चलितः पदम् ॥ ६९ ॥

मुहूर्तं तु स तं वेगं सहित्वा भुवि दुःसहम्।  
बलादहीयत तदा सूतो भीमबलार्दितः ॥ ७० ॥

तं हीयमानं विज्ञाय भीमसेनो महाबलः।  
वक्षस्यानीय वेगेन ममर्दैनं विचेतसम् ॥ ७१ ॥

क्रोधाविष्टो विनिःश्वस्य पुनश्चैनं वृकोदरः।  
जग्राह जयतां श्रेष्ठः केशेष्वेव तदा भृशम् ॥ ७२ ॥

गृहीत्वा कीचकं भीमो विरराज महाबलः।  
शार्दूलः पिशिताकाङ्क्षी गृहीत्वेव महामृगम् ॥ ७३ ॥

तत एनं परिश्रान्तमुपलभ्य वृकोदरः।  
योक्त्रयामास बाहुभ्यां पशुं रशनया यथा ॥ ७४ ॥

नदन्तं च महानादं भिन्नभेरीसमस्वनम्।  
भ्रामयामास सुचिरं विस्फुरन्तमचेतसम् ॥ ७५ ॥

प्रगृह्य तरसा दोर्भ्यां कण्ठं तस्य वृकोदरः।  
अपीडयत कृष्णायास्तदा कोपोपशान्तये ॥ ७६ ॥

अथ तं भग्नसर्वाङ्गं व्याविद्धनयनाम्बरम्।  
आक्रम्य च कटीदेशे जानुना कीचकाधमम्।  
अपीडयत बाहुभ्यां पशुमारममारयत् ॥ ७७ ॥

तं विषीदन्तमाज्ञाय कीचकं पाण्डुनन्दनः।  
भूतले भ्रामयामास वाक्यं चेदमुवाच ह ॥ ७८ ॥

अद्याहमनृणो भूत्वा भ्रातुर्भार्यापहारिणम् ।  
शान्तिं लब्धास्मि परमां हत्वा सैरन्ध्रिकण्टकम् ॥ ७९ ॥

इत्येवमुक्त्वा पुरुषप्रवीर-  
स्तं कीचकं क्रोधसरागनेत्रः ।  
आस्रस्तवस्त्राभरणं स्फुरन्त-  
मुद्भ्रान्तनेत्रं व्यसुमुत्ससर्ज ॥ ८० ॥

निष्पिष्य पाणिना पाणिं संदष्टौष्ठपुटं बली।  
समाक्रम्य च संक्रुद्धो बलेन बलिनां वरः ॥ ८१ ॥

तस्य पादौ च पाणी च शिरो ग्रीवां च सर्वशः।  
काये प्रवेशयामास पशोरिव पिनाकधृक् ॥ ८२ ॥

तं सम्मथितसर्वाङ्गं मांसपिण्डोपमं कृतम्।  
कृष्णाया दर्शयामास भीमसेनो महाबलः ॥ ८३ ॥

उवाच च महातेजा द्रौपदीं योषितां वराम्।  
पश्यैनमेहि पाञ्चालि कामुकोऽयं यथा कृतः ॥ ८४ ॥

एवमुक्त्वा महाराज भीमो भीमपराक्रमः।  
पादेन पीडयामास तस्य कायं दुरात्मनः ॥ ८५ ॥

ततोऽग्निं तत्र प्रज्वाल्य दर्शयित्वा तु कीचकम्।  
पाञ्चालीं स तदा वीर इदं वचनमब्रवीत् ॥ ८६ ॥

प्रार्थयन्ति सुकेशान्ते ये त्वां शीलगुणान्विताम्।  
एवं ते भीरु वध्यन्ते कीचकः शोभते यथा ॥ ८७ ॥

तत्‌ कृत्वा दुष्करं कर्म कृष्णायाः प्रियमुत्तमम्।  
तथा स कीचकं हत्वा गत्वा रोषस्य वै शमम्॥८८॥  
आमन्त्र्य द्रौपदीं कृष्णां क्षिप्रमायान्महानसम्।  
कीचकं घातयित्वा तु द्रौपदी योषितां वरा।  
प्रहृष्टा गतसंतापा सभापालानुवाच ह ॥ ८९ ॥

कीचकोऽयं हतः शेते गन्धर्वैः पतिभिर्मम।  
परस्त्रीकामसम्मत्तस्तत्रागच्छत पश्यत ॥ ९० ॥

तच्छ्रुत्वा भाषितं तस्या नर्तनागाररक्षिणः।  
सहसैव समाजग्मुरादायोल्काः सहस्रशः ॥ ९१ ॥

ततो गत्वाथ तद् वेश्म कीचकं विनिपातितम्।  
गतासुं ददृशुर्भूमौ रुधिरेण समुक्षितम् ॥ ९२ ॥

पाणिपादविहीनं तु दृष्ट्वा च व्यथिताऽभवन्।  
निरीक्षन्ति ततः सर्वे परं विस्मयमागताः ॥ ९३ ॥

अमानुषं कृतं कर्म तं दृष्ट्वा विनिपातितम्।  
क्वास्य ग्रीवा क्व चरणौ क्व पाणी क्व शिरस्तथा।  
इति स्म तं परीक्षन्ते गन्धर्वेण हतं तदा ॥ ९४ ॥