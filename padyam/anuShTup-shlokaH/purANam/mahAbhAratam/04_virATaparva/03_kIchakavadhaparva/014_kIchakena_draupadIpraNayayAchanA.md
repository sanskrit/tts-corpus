+++
title_full = "014 कीचकका द्रौपदीपर आसक्त हो उससे प्रणय-याचना करना और द्रौपदीका उसे फटकारना"
title = "०१४ कीचकेन द्रौपदीप्रणययाचना"

+++


वसमानेषु पार्थेषु मत्स्यस्य नगरे तदा।  
महारथेषु छन्नेषु मासा दश समाययुः ॥ १ ॥  
याज्ञसेनी सुदेष्णां तु शुश्रूषन्ती विशाम्पते।  
आवसत् परिचारार्हा सुदुःखं जनमेजय ॥ २ ॥

तथा चरन्ती पाञ्चाली सुदेष्णाया निवेशने।  
तां देवीं तोषयामास तथा चान्तःपुरस्त्रियः ॥ ३ ॥

तस्मिन् वर्षे गतप्राये कीचकस्तु महाबलः।  
सेनापतिर्विराटस्य ददर्श द्रुपदात्मजाम् ॥ ४ ॥

तां दृष्ट्‌वा देवगर्भाभां चरन्तीं देवतामिव।  
कीचकः कामयामास कामबाणप्रपीडितः ॥ ५ ॥

स तु कामाग्निसंतप्तः सुदेष्णामभिगम्य वै।  
प्रहसन्निव सेनानीरिदं वचनमब्रवीत् ॥ ६ ॥

नेयं मया जातु पुरेह दृष्टा  
राज्ञो विराटस्य निवेशने शुभा।  
रूपेण चोन्मादयतीव मां भृशं  
गन्धेन जाता मदिरेव भामिनी ॥ ७ ॥

का देवरूपा हृदयङ्गमा शुभे  
ह्याचक्ष्व मे कस्य कुतोऽत्र शोभने।  
चित्तं हि निर्मथ्य करोति मां वशे  
न चान्यदत्रौषधमस्ति मे मतम् ॥ ८ ॥

अहो तवेयं परिचारिका शुभा  
प्रत्यग्ररूपा प्रतिभाति मामियम् ।  
अयुक्तरूपं हि करोति कर्म ते  
प्रशास्तु मां यच्च ममास्ति किंचन ॥ ९ ॥

प्रभूतनागाश्वरथं महाजनं  
समृद्धियुक्तं बहुपानभोजनम् ।  
मनोहरं काञ्चनचित्रभूषणं  
गृहं महच्छोभयतामियं मम ॥ १० ॥

ततः सुदेष्णामनुमन्त्र्य कीचक-  
स्ततः समभ्येत्य नराधिपात्मजाम् ।  
उवाच कृष्णामभिसान्त्वयंस्तदा  
मृगेन्द्रकन्यामिव जम्बुको वने ॥ ११ ॥

का त्वं कस्यासि कल्याणि कुतो वा त्वं वरानने।  
प्राप्ता विराटनगरं तत् त्वमाचक्ष्व शोभने ॥ १२ ॥

रूपमग्र्यं तथा कान्तिः सौकुमार्यमनुत्तमम्।  
कान्त्या विभाति वक्त्रं ते शशाङ्क इव निर्मलम् ॥ १३ ॥

नेत्रे सुविपुले सुभ्रु पद्मपत्रनिभे शुभे।  
वाक्यं ते चारुसर्वाङ्गि परपुष्टरुतोपमम् ॥ १४ ॥

एवंरूपा मया नारी काचिदन्या महीतले।  
न दृष्टपूर्वा सुश्रोणि यादृशी त्वमनिन्दिते ॥ १५ ॥

लक्ष्मीः पद्मालया का त्वमथ भूतिः सुमध्यमे।  
ह्रीः श्रीः कीर्तिरथो कान्तिरासां का त्वं वरानने ॥ १६ ॥

अतीवरूपिणी किं त्वमनङ्गाङ्गविहारिणी ।  
अतीव भ्राजसे सुभ्रु प्रभेवेन्दोरनुत्तमा ॥ १७ ॥

अपि चेक्षणपक्ष्माणां स्मितं ज्योत्स्नोपमं शुभम्।  
दिव्यांशुरश्मिभिर्वृत्तं दिव्यकान्तिमनोरमम् ॥ १८ ॥  
निरीक्ष्य वक्त्रचन्द्रं ते लक्ष्म्यानुपमया युतम्।  
कृत्स्ने जगति को नेह कामस्य वशगो भवेत् ॥ १९ ॥

हारालंकारयोग्यौ तु स्तनौ चोभौ सुशोभनौ।  
सुजातौ सहितौ लक्ष्म्या पीनौ वृत्तौ निरन्तरौ ॥ २० ॥

कुड्‌मलाम्बुरुहाकारौ तव सुभ्रु पयोधरौ।  
कामप्रतोदाविव मां तुदतश्चारुहासिनि ॥ २१ ॥

वलीविभङ्गचतुरं स्तनभारविनामितम् ।  
कराग्रसम्मितं मध्यं तवेदं तनुमध्यमे ॥ २२ ॥

दृष्ट्‌वैव चारु जघनं सरित्पुलिनसंनिभम्।  
कामव्याधिरसाध्यो मामप्याक्रामति भामिनि ॥ २३ ॥

जज्वाल चाग्निमदनो दावाग्निरिव निर्दयः।  
त्वत्सङ्गमाभिसंकल्पविवृद्धो मां दहत्ययम् ॥ २४ ॥

आत्मप्रदानवर्षेण संगमाम्भोधरेण च ।  
शमयस्व वरारोहे ज्वलन्तं मन्मथानलम् ॥ २५ ॥

मच्चित्तोन्मादनकरा मन्मथस्य शरोत्कराः ।  
त्वत्संगमाशानिशितास्तीव्रा शशिनिभानने ।  
मह्यं विदार्य हृदयमिदं निर्दयवेगिताः ॥ २६ ॥  
प्रविष्टा ह्यसितापाङ्गि प्रचण्डाश्चण्डदारुणाः ।  
अत्युन्मादसमारम्भाः प्रीत्युन्मादकरा मम ।  
आत्मप्रदानसम्भोगैर्मामुद्धर्तुमिहार्हसि ॥ २७ ॥

चित्रमाल्याम्बरधरा सर्वाभरणभूषिता ।  
कामं प्रकामं सेव त्वं मया सह विलासिनि ॥ २८ ॥

नार्हसीहासुखं वस्तुं सुखार्हा सुखवर्जिता।  
प्राप्नुह्यनुत्तमं सौख्यं मत्तस्त्वं मत्तगामिनि ॥ २९ ॥

स्वादून्यमृतकल्पानि पेयानि विविधानि च।  
पिबमाना मनोज्ञानि रममाणा यथासुखम् ॥ ३० ॥

भोगोपचारान् विविधान्‌ सौभाग्यं चाप्यनुत्तमम्।  
पानं पिब महाभागे भोगैश्चानुत्तमैः शुभैः ॥ ३१ ॥  
इदं हि रूपं प्रथमं तवानघे  
निरर्थकं केवलमद्य भामिनि ।  
अधार्यमाणा स्रगिवोत्तमा शुभा  
न शोभसे सुन्दरि शोभना सती ॥ ३२ ॥

त्यजामि दारान् मम ये पुरातना  
भवन्तु दास्यस्तव चारुहासिनि ।  
अहं च ते सुन्दरि दासवत् स्थितः  
सदा भविष्ये वशगो वरानने ॥ ३३ ॥

अप्रार्थनीयामिह मां सुतपुत्राभिमन्यसे ।  
निहीनवर्णां सैरन्ध्रीं बीभत्सां केशकारिणीम् ॥ ३४ ॥

(स्वेषु दारेषु मेधावी कुरुते यत्नमुत्तमम्।  
स्वदारनिरतो ह्याशु नरो भद्राणि पश्यति॥

न चाधर्मेण लिप्येत न चाकीर्तिमवाप्नुयात्।  
स्वदारेषु रतिर्धर्मो मृतस्यापि न संशयः॥

स्वजातिदारा मर्त्यस्य इहलोके परत्र च।  
प्रेतकार्याणि कुर्वन्ति निवापैस्तर्पयन्ति च॥

तदक्षय्यं च धर्म्यं च स्वर्ग्यमाहुर्मनीषिणः।  
स्वजातिदारजाः पुत्रा जायन्ते कुलपूजिताः॥

प्रिया हि प्राणिनां दारास्तस्मात् त्वं धर्मभाग् भव।  
परदाररतो मर्त्यो न च भद्राणि पश्यति॥)

परदारास्मि भद्रं ते न युक्तं तव साम्प्रतम्।  
दयिताः प्राणिनां दारा धर्मं समनुचिन्तय ॥ ३५ ॥

परदारे न ते बुद्धिर्जातु कार्या कथंचन।  
विवर्जनं ह्यकार्याणामेतत् सुपुरुषव्रतम् ॥ ३६ ॥

मिथ्याभिगृध्नो हि नरः पापात्मा मोहमास्थितः।  
अयशः प्राप्नुयाद् घोरं महद् वा प्राप्नुयाद् भयम् ॥ ३७ ॥

एवमुक्तस्तु सैरन्ध्र्या कीचकः काममोहितः।  
जानन्नपि सुदुर्बुद्धिः परदाराभिमर्शने ॥ ३८ ॥  
दोषान् बहुन् प्राणहरान् सर्वलोकविगर्हितान्।  
प्रोवाचेदं सुदुर्बुद्धिर्द्रौपदीमजितेन्द्रियः ॥ ३९ ॥

नार्हस्येवं वरारोहे प्रत्याख्यातुं वरानने।  
मां मन्मथसमाविष्टं त्वत्कृते चारुहासिनि ॥ ४० ॥

प्रत्याख्याय च मां भीरु वशगं प्रियवादिनम्।  
नूनं त्वमसितापाङ्गि पश्चात्तापं करिष्यसि ॥ ४१ ॥

अहं हि सुभ्रु राज्यस्य कृत्स्नस्यास्य सुमध्यमे।  
प्रभुर्वासयिता चैव वीर्ये चाप्रतिमः क्षितौ ॥ ४२ ॥

पृथिव्यां मत्समो नास्ति कश्चिदन्यः पुमानिह।  
रूपयौवनसौभाग्यैर्भोगैश्चानुत्तमैः शुभैः ॥ ४३ ॥

सर्वकामसमृद्धेषु भोगेष्वनुपमेष्विह ।  
भोक्तव्येषु च कल्याणि कस्माद् दास्ये रता ह्यसि ॥ ४४ ॥

मया दत्तमिदं राज्यं स्वामिन्यसि शुभानने।  
भजस्व मां वरारोहे भुङ्‌क्ष्व भोगाननुत्तमान् ॥ ४५ ॥

एवमुक्ता तु सा साध्वी कीचकेनाशुभं वचः।  
कीचकं प्रत्युवाचेदं गर्हयन्त्यस्य तद् वचः ॥ ४६ ॥

मा सूतपुत्र मुह्यस्व माद्य त्यक्ष्यस्व जीवितम्।  
जानीहि पञ्चभिर्घोरैर्नित्यं मामभिरक्षिताम् ॥ ४७ ॥

न चाप्यहं त्वया लभ्या गन्धर्वाः पतयो मम।  
ते त्वां निहन्युः कुपिताः साध्वलं मा व्यनीनशः ॥ ४८ ॥

अशक्यरूपं पुरुषैरध्वानं गन्तुमिच्छसि ।  
यथा निश्चेतनो बालः कूलस्थः कूलमुत्तरम्।  
तर्तुमिच्छति मन्दात्मा तथा त्वं कर्तुमिच्छसि ॥ ४९ ॥

अन्तर्महीं वा यदि वोर्ध्वमुत्पतेः  
समुद्रपारं यदि वा प्रधावसि।  
तथापि तेषां न विमोक्षमर्हसि  
प्रमाथिनो देवसुता हि खेचराः ॥ ५० ॥

(मां हि त्वमवमन्वानः सूतपुत्र विनङ्‌क्ष्यसि।  
आशु चाद्यैव नचिरात् सपुत्रः सहबान्धवः॥

दुर्लभामभिमन्वानो मां वीरैरभिरक्षिताम् ।  
पतिष्यस्यवशस्तूर्णं वृन्तात् तालफलं यथा॥

यो मामज्ञाय कामार्तः अबद्धानि प्रभाषसे।  
अशक्तस्तु पुमाञ्छैलं न लङ्घयितुमर्हति॥

दिशः प्रपन्नो गिरिगह्वराणि वा  
गुहां प्रविष्टोऽन्तरितोऽपि वा क्षितेः॥  
जुह्वन् जपन् वा प्रपतन्‌ गिरेस्तटाद्-  
हुताशनादित्यगतिं गतोऽपि वा ।  
भार्याभिमन्ता पुरुषो महात्मनां  
न जातु मुच्येत कथंचनाहतः॥

मोघं तवेदं वचनं भविष्यति  
प्रतोलनं वा तुलया महागिरेः।  
हुताशनं प्रज्वलितं महावने  
निदाघमध्याह्न इवातुरः स्वयम् ॥  
प्रवेष्टुकामोऽसि वधाय चात्मनः  
कुलस्य सर्वस्य विनाशनाय च।

सदेवगन्धर्वमहर्षिसंनिधौ  
सनागलोकासुरराक्षसालये ॥  
गूढस्थितां मामवमन्य चेतसा  
न जीवितार्थी शरणं त्वमाप्स्यसि॥)

त्वं कालरात्रीमिव कश्चिदातुरः  
किं मां दृढं प्रार्थयसेऽद्य कीचक।  
किं मातुरङ्के शयितो यथा शिशु-  
श्चन्द्रं जिघृक्षुरिव मन्यसे हि माम् ॥ ५१ ॥

तेषां प्रियां प्रार्थयतो न ते भुवि  
गत्वा दिवं वा शरणं भविष्यति।  
न वर्तते कीचक ते दृशा शुभं  
या तेन संजीवनमर्थयेत सा ॥ ५२ ॥