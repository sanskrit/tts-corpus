+++
title_full = "021 भीमसेन और द्रौपदीका संवाद"
title = "०२१ द्रौपदी-भीमसेनसंवादः"

+++


धिगस्तु मे बाहुबलं गाण्डीवं फाल्गुनस्य च।  
यत् ते रक्तौ पुरा भूत्वा पाणी कृतकिणाविमौ ॥ १ ॥

सभायां तु विराटस्य करोमि कदनं महत्।  
तत्र मे कारणं भाति कौन्तेयो यत् प्रतीक्षते ॥ २ ॥

अथवा कीचकस्याहं पोथयामि पदा शिरः।  
ऐश्वर्यमदमत्तस्य क्रीडन्निव महाद्विपः ॥ ३ ॥

अपश्यं त्वां यदा कृष्णे कीचकेन पदा हताम्।  
तदैवाहं चिकीर्षामि मत्स्यानां कदनं महत् ॥ ४ ॥

तत्र मां धर्मराजस्तु कटाक्षेण न्यवारयत्।  
तदहं तस्य विज्ञाय स्थित एवास्मि भामिनि ॥ ५ ॥

यच्च राष्ट्रात् प्रच्यवनं कुरूणामवधश्च यः।  
सुयोधनस्य कर्णस्य शकुनेः सौबलस्य च ॥ ६ ॥  
दुःशासनस्य पापस्य यन्मया नाहृतं शिरः।  
तन्मे दहति गात्राणि हृदि शल्यमिवार्पितम्।  
मा धर्मं जहि सुश्रोणि क्रोधं जहि महामते ॥ ७ ॥

इमं तु समुपालम्भं त्वत्तो राजा युधिष्ठिरः।  
शृणुयाद् वापि कल्याणि कृत्स्नं जह्यात् स जीवितम् ॥ ८ ॥

धनंजयो वा सुश्रोणि यमौ वा तनुमध्यमे।  
लोकान्तरगतेष्वेषु नाहं शक्ष्यामि जीवितुम् ॥ ९ ॥

पुरा सुकन्या भार्या च भार्गवं च्यवनं वने।  
वल्मीकभूतं शाम्यन्तमन्वपद्यत भामिनी ॥ १० ॥  
नारायणी चेन्द्रसेना रूपेण यदि ते श्रुता।  
पतिमन्वचरद् वृद्धं पुरा वर्षसहस्रिणम् ॥ ११ ॥

दुहिता जनकस्यापि वैदेही यदि ते श्रुता।  
पतिमन्वचरत् सीता महारण्यनिवासिनम् ॥ १२ ॥

रक्षसा निग्रहं प्राप्य रामस्य महिषी प्रिया।  
क्लिश्यमानापि सुश्रोणि राममेवान्वपद्यत ॥ १३ ॥

लोपामुद्रा तथा भीरु वयोरूपसमन्विता।  
अगस्तिमन्वयाद्धित्वा कामान् सर्वानमानुषान् ॥ १४ ॥

द्युमत्सेनसुतं वीरं सत्यवन्तमनिन्दिता ।  
सावित्र्यनुचचारैका यमलोकं मनस्विनी ॥ १५ ॥

यथैताः कीर्तिता नार्यो रूपवत्यः पतिव्रताः।  
तथा त्वमपि कल्याणि सर्वैः समुदिता गुणैः ॥ १६ ॥

मादीर्घं क्षम कालं त्वं मासमर्धं च सम्मितम्।  
पूर्णे त्रयोदशे वर्षे राज्ञां राज्ञी भविष्यसि ॥ १७ ॥

(सत्येन ते शपे चाहं भविता नान्यथेति ह।  
सर्वासां परमस्त्रीणां प्रामाण्यं कर्तुमर्हसि।

सर्वेषां च नरेन्द्राणां मूर्ध्नि स्थास्यसि भामिनि॥  
भर्तृभक्त्या च वृत्तेन भोगान् प्राप्स्यसि दुर्लभान्॥)

आर्तयैतन्मया भीम कृतं बाष्पप्रमोचनम्।  
अपारयन्त्या दुःखानि न राजानमुपालभे ॥ १८ ॥

किमुक्तेन व्यतीतेन भीमसेन महाबल।  
प्रत्युपस्थितकालस्य कार्यस्यानन्तरो भव ॥ १९ ॥

ममेह भीम कैकेयी रूपाभिभवशङ्कया।  
नित्यमुद्विजते राजा कथं नेयादिमामिति ॥ २० ॥

तस्या विदित्वा तं भावं स्वयं चानृतदर्शनः।  
कीचकोऽयं सुदुष्टात्मा सदा प्रार्थयते हि माम् ॥ २१ ॥

तमहं कुपिता भीम पुनः कोपं नियम्य च।  
अब्रुवं कामसम्मूढमात्मानं रक्ष कीचक ॥ २२ ॥

गन्धर्वाणामहं भार्या पञ्चानां महिषी प्रिया।  
ते त्वां निहन्युः कुपिताः शूराः साहसकारिणः ॥ २३ ॥

एवमुक्तः सुदुष्टात्मा कीचकः प्रत्युवाच ह।  
नाहं बिभेमि सैरन्ध्रि गन्धर्वाणां शुचिस्मिते ॥ २४ ॥

शतं शतसहस्राणि गन्धर्वाणामहं रणे।  
समागतं हनिष्यामि त्वं भीरु कुरु मे क्षणम् ॥ २५ ॥

इत्युक्ते चाब्रुवं मत्तं कामातुरमहं पुनः।  
न त्वं प्रतिबलश्चैषां गन्धर्वाणां यशस्विनाम् ॥ २६ ॥

धर्मे स्थितास्मि सततं कुलशीलसमन्विता।  
नेच्छामि कंचिद् वध्यन्तं तेन जीवसि कीचक ॥ २७ ॥

एवमुक्तः स दुष्टात्मा प्राहसत् स्वनवत् तदा।  
अथ मां तत्र कैकेयी प्रैषयत् प्रणयेन तु ॥ २८ ॥  
तेनैव देशिता पूर्वं भ्रातृप्रियचिकीर्षया।  
सुरामानय कल्याणि कीचकस्य निवेशनात् ॥ २९ ॥

सूतपुत्रस्तु मां दृष्ट्वा महत् सान्त्वमवर्तयत्।  
सान्त्वे प्रतिहते क्रुद्धः परामर्शमनाभवत् ॥ ३० ॥

विदित्वा तस्य संकल्पं कीचकस्य दुरात्मनः।  
तथाहं राजशरणं जवेनैव प्रधाविता ॥ ३१ ॥

संदर्शने तु मां राज्ञः सूतपुत्रः परामृशत्।  
पातयित्वा तु दुष्टात्मा पदाहं तेन ताडिता ॥ ३२ ॥

प्रेक्षते स्म विराटस्तु कङ्कस्तु बहवो जनाः।  
रथिनः पीठमर्दाश्च हस्त्यारोहाश्च नैगमाः ॥ ३३ ॥

उपालब्धो मया राजा कङ्कश्चापि पुनः पुनः।  
ततो न वारितो राज्ञा न तस्याविनयः कृतः ॥ ३४ ॥

योऽयं राज्ञो विराटस्थ कीचको नाम सारथिः।  
त्यक्तधर्मा नृशंसश्च नरस्त्रीसम्मतः प्रियः ॥ ३५ ॥

शूरोऽभिमानी पापात्मा सर्वार्थेषु च मुग्धवान्।  
दारामर्शी महाभाग लभतेऽर्थान् बहूनपि ॥ ३६ ॥

आहरेदपि वित्तानि परेषां क्रोशतामपि।  
न तिष्ठति स्म सन्मार्गें न च धर्मं बुभूषति॥३७॥

पापात्मा पापभावश्च कामबाणवशानुगः ।  
अविनीतश्च दुष्टात्मा प्रत्याख्यातः पुनः पुनः ॥ ३८ ॥

दर्शने दर्शने हन्याद् यदि जह्यां च जीवितम्।  
तद् धर्मे यतमानानां महान् धर्मो नशिष्यति ॥ ३९ ॥

समयं रक्षमाणानां भार्या वो न भविष्यति।  
भार्यायां रक्ष्यमाणायां प्रजा भवति रक्षिता ॥ ४० ॥

प्रजायां रक्ष्यमाणायामात्मा भवति रक्षितः।  
आत्मा हि जायते तस्यां तेन जायां विदुर्बुधाः ॥ ४१ ॥

भर्ता तु भार्यया रक्ष्यः कथं जायान्ममोदरे।  
वदतां वर्णधर्मांश्च ब्राह्मणानामिति श्रुतः ॥ ४२ ॥

क्षत्रियस्य सदा धर्मो नान्यः शत्रुनिबर्हणात्।  
पश्यतो धर्मराजस्य कीचको मां पदावधीत् ॥ ४३ ॥  
तव चैव समक्षे वै भीमसेन महाबल।  
त्वया ह्यहं परित्राता तस्माद् घोराज्जटासुरात् ॥ ४४ ॥

जयद्रथं तथैव त्वमजैषीर्भ्रातृभिः सह।  
जहीममपि पापिष्ठं योऽयं मामवमन्यते ॥ ४५ ॥

कीचको राजवाल्लभ्याच्छोककृन्मम भारत ।  
तमेवं कामसम्मत्तं भिन्धि कुम्भमिवाश्मनि ॥ ४६ ॥

यो निमित्तमनर्थानां बहूनां मम भारत।  
तं चेज्जीवन्तमादित्यः प्रातरभ्युदयिष्यति ॥ ४७ ॥  
विषमालोड्य पास्यामि मा कीचकवशं गमम्।  
श्रेयो हि मरणं मह्यं भीमसेन तवाग्रतः ॥ ४८ ॥

इत्युक्त्वा प्रारुदत् कृष्णा भीमस्योरःसमाश्रिता।  
भीमश्च तां परिष्वज्य महत् सान्त्वं प्रयुज्य च ॥ ४९ ॥

आश्वासयित्वा बहुशो भृशमार्तां सुमध्यमाम्।  
हेतुतत्त्वार्थसंयुक्तैर्वचोभिर्द्रुपदात्मजाम् ॥ ५० ॥  
प्रमृज्य वदनं तस्याः पाणिनाश्रुसमाकुलम्।  
कीचकं मनसागच्छत् सृक्किणी परिसंलिहन्।  
उवाच चैनां दुःखार्तां भीमः क्रोधसमन्वितः ॥ ५१ ॥