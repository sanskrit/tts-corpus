+++
title_full = "023 उपकीचकोंका सैरन्ध्रीको बाँधकर श्मशान-भूमिमें ले जाना और भीमसेनका उन सबको मारकर सैरन्ध्रीको छुड़ाना"
title = "०२३ उपकीचकवधः"

+++


तस्मिन् काले समागम्य सर्वे तत्रास्य बान्धवाः।  
रुरुदुः कीचकं दृष्ट्वा परिवार्य समन्ततः ॥ १ ॥

सर्वे संहृष्टरोमाणः संत्रस्ताः प्रेक्ष्य कीचकम्।  
तथा सम्भिन्नसर्वाङ्गं कूर्मं स्थल इवोद्धृतम् ॥ २ ॥

पोथितं भीमसेनेन तमिन्द्रेणेव दानवम्।  
संस्कारयितुमिच्छन्तो बहिर्नेतुं प्रचक्रमुः ॥ ३ ॥

ददृशुस्ते ततः कृष्णां सूतपुत्राः समागताः।  
अदूराच्चानवद्याङ्गीं स्तम्भमालिङ्ग्य तिष्ठतीम् ॥ ४ ॥

समवेतेषु सर्वेषु तामूचुरुपकीचकाः ।  
हन्यतां शीघ्रमसती यत्कृते कीचको हतः ॥ ५ ॥

अथवा नैव हन्तव्या दह्यतां कामिना सह।  
मृतस्यापि प्रियं कार्यं सूतपुत्रस्य सर्वथा ॥ ६ ॥

ततो विराटमूचुस्ते कीचकोऽस्याः कृते हतः।  
सहानेनाद्य दह्येम तदनुज्ञातुमर्हसि ॥ ७ ॥

पराक्रमं तु सूतानां मत्वा राजान्वमोदत।  
सैरन्ध्य्राः सूतपुत्रेण सह दाहं विशाम्पतिः ॥ ८ ॥

तां समासाद्य वित्रस्तां कृष्णां कमललोचनाम्।  
मोमुह्यमानां ते तत्र जगृहुः कीचका भृशम् ॥ ९ ॥

ततस्तु तां समारोप्य निबध्य च सुमध्यमाम्।  
जग्मुरुद्यम्य ते सर्वे श्मशानाभिमुखास्तदा ॥ १० ॥

ह्रियमाणा तु सा राजन् सूतपुत्रैरनिन्दिता।  
प्राक्रोशन्नाथमिच्छन्ती कृष्णा नाथवती सती ॥ ११ ॥

जयो जयन्तो विजयो जयत्सेनो जयद्बलः।  
ते मे वाचं विजानन्तु सूतपुत्रा नयन्ति माम् ॥ १२ ॥

येषां ज्यातलनिर्घोषो विस्फूर्जितमिवाशनेः ।  
व्यश्रूयत महायुद्धे भीमघोषस्तरस्विनाम् ॥ १३ ॥  
रथघोषश्च बलवान् गन्धर्वाणां तरस्विनाम्।  
ते मे वाचं विजानन्तु सूतपुत्रा नयन्ति माम् ॥ १४ ॥

तस्यास्ताः कृपणा वाचः कृष्णायाः परिदेवितम्।  
श्रुत्वैवाभ्यापतद् भीमः शयनादविचारयन् ॥ १५ ॥

अहं शृणोमि ते वाचं त्वया सैरन्ध्रि भाषिताम्।  
तस्मात् ते सूतपुत्रेभ्यो भयं भीरु न विद्यते ॥ १६ ॥

इत्युक्त्वा स महाबाहुर्विजजृम्भे जिघांसया।  
ततः स व्यायतं कृत्वा वेषं विपरिवर्त्य च ॥ १७ ॥  
अद्वारेणाभ्यवस्कन्द्य निर्जगाम बहिस्तदा ।  
स भीमसेनः प्राकारादारुह्य तरसा द्रुमम् ॥ १८ ॥

श्मशानाभिमुखः प्रायाद् यत्र ते कीचका गताः।  
स लङ्घयित्वा प्राकारं निःसृत्य च पुरोत्तमात्।  
जवेन पतितो भीमः सूतानामग्रतस्तदा ॥ १९ ॥

चितासमीपे गत्वा स तत्रापश्यद् वनस्पतिम्।  
तालमात्रं महास्कन्धं मूर्धशुष्कं विशाम्पते ॥ २० ॥

तं नागवदुपक्रम्य बाहुभ्यां परिरभ्य च।  
स्कन्धमारोपयामास दशव्यामं परंतपः ॥ २१ ॥

स तं वृक्षं दशव्यामं सस्कन्धविटपं बली।  
प्रगृह्याभ्यद्रवत् सूतान् दण्डपाणिरिवान्तकः ॥ २२ ॥

ऊरुवेगेन तस्याथ न्यग्रोधाश्वत्थकिंशुकाः ।  
भूमौ निपतिता वृक्षाः सङ्घशस्तत्र शेरते ॥ २३ ॥

तं सिंहमिव संक्रुद्धं दृष्ट्वा गन्धर्वमागतम्।  
वित्रेसुः सर्वशः सूता विषादभयकम्पिताः ॥ २४ ॥

गन्धर्वो बलवानेति क्रुद्ध उद्यम्य पादपम्।  
सैरन्ध्री मुच्यतां शीघ्रं यतो नो भयमागतम् ॥ २५ ॥

ते तु दृष्ट्वा तदाऽऽविद्धं भीमसेनेन पादपम्।  
विमुच्य द्रौपदीं तत्र प्राद्रवन्नगरं प्रति ॥ २६ ॥

द्रवतस्तांस्तु सम्प्रेक्ष्य स वज्री दानवानिव।  
शतं पञ्चाधिकं भीमः प्राहिणोद् यमसादनम् ॥ २७ ॥  
वृक्षेणैतेन राजेन्द्र प्रभञ्जनसुतो बली।

तत आश्वासयत्‌ कृष्णां स विमुच्य विशाम्पते ॥ २८ ॥

उवाच च महाबाहुः पाञ्चालीं तत्र द्रौपदीम्।  
अश्रुपूर्णमुखीं दीनां दुर्धर्षः स वृकोदरः ॥ २९ ॥

एवं ते भीरु वध्यन्ते ये त्वां क्लिश्यन्त्यनागसम्।  
प्रैहि त्वं नगरं कृष्णे न भयं विद्यते तव॥३०॥  
अन्येनाहं गमिष्यामि विराटस्य महानसम् ॥ ३१ ॥

पञ्चाधिकं शतं तच्च निहतं तेन भारत।  
महावनमिवच्छिन्नं शिश्ये विगलितद्रुमम् ॥ ३२ ॥

एवं ते निहता राजञ्छतं पञ्च च कीचकाः।  
स च सेनापतिः पूर्वमित्येतत् सूतषट्‌शतम् ॥ ३३ ॥

तद् दृष्ट्वा महदाश्चर्यं नरा नार्यश्च संगताः।  
विस्मयं परमं गत्वा नोचुः किञ्चन भारत ॥ ३४ ॥