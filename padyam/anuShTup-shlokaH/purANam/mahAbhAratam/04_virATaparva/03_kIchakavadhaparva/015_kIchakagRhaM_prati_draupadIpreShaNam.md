+++
title_full = "015 रानी सुदेष्णाका द्रौपदीको कीचकके घर भेजना"
title = "०१५ कीचकगृहं प्रति द्रौपदीप्रेषणम्"

+++


प्रत्याख्यातो राजपुत्र्या सुदेष्णां कीचकोऽब्रवीत्।  
अमर्यादेन कामेन घोरेणाभिपरिप्लुतः ॥ १ ॥

यथा कैकेयि सैरन्ध्री समेयात् तद् विधीयताम्।  
येनोपायेन सैरन्ध्री भजेन्मां गजगामिनी।  
तं सुदेष्णे परीप्सस्व प्राणान् मोहात् प्रहासिषम् ॥ २ ॥

तस्य सा बहुशः श्रुत्वा वाचं विलपतस्तदा।  
विराटमहिषी देवी कृपां चक्रे मनस्विनी ॥ ३ ॥

शरणागतेयं सुश्रोणी मया दत्ताभया च सा।  
शुभाचारा च भद्रं ते नैनां वक्तुमिहोत्सहे॥

नैषा शक्या हि चान्येन स्प्रष्टुं पापेन चेतसा।  
गन्धर्वाः किल पञ्चैनां रक्षन्ति रमयन्ति च॥

एवमेषा ममाचष्टे तथा प्रथमसंगमे।  
तथैव गजनासोरुः सत्यमाह ममान्तिके॥  
ते हि कुद्धा महात्मानो नाशयेयुर्हि जीवितम्।

राजा चैव समीक्ष्यैनां सम्मोहं गतवानिह॥  
मया च सत्यवचनैरनुनीतो महीपतिः।

सोऽप्येनामनिशं दृष्ट्‌वा मनसैवाभ्यनन्दत ॥  
भयाद् गन्धर्वमुख्यानां जीवितस्योपघातिनाम् ।  
मनसापि ततस्त्वेनां न चिन्तयति पार्थिवः॥

ते हि क्रुद्धा महात्मानो गरुडानिलतेजसः।  
दहेयुरपि लोकांस्त्रीन् युगान्तेष्विव भास्कराः॥

सैरन्ध्र्या ह्येतदाख्यातं मम तेषां महद् बलम्।  
तव चाहमिदं गुह्यं स्नेहादाख्यामि बन्धुवत्॥

मा गमिष्यसि वै कृच्छ्रां गतिं परमदुर्गमाम्।  
बलिनस्ते रुजं कुर्युः कुलस्य च धनस्य च॥

तस्मान्नास्यां मनः कर्तुं यदि प्राणाः प्रियास्तव।  
मा चिन्तयेथा मा गास्त्वं मत्प्रियं च यदीच्छसि॥

एवमुक्तस्तु दुष्टात्मा भगिनीं कीचकोऽब्रवीत्।

गन्धर्वाणां शतं वापि सहस्रमयुतानि वा॥  
अहमेको हनिष्यामि गन्धर्वान् पञ्च किं पुनः।

एवमुक्ता सुदेष्णा तु शोकेनाभिप्रपीडिता॥  
अहो दुःखमहो कृच्छ्रमहो पापमिति स्म ह।  
प्रारुदद् भृशदुःखार्ता विपाकं तस्य वीक्ष्य सा॥  
पातालेषु पतत्येष विलपन् वडवामुखे।

त्वत्कृते विनशिष्यन्ति भ्रातरः सुहृदश्च मे॥  
किं नु शक्यं मया कर्तुं यत् त्वमेवमभिप्लुतः।  
न च श्रेयोऽभिजानीषे काममेवानुवर्तसे॥

ध्रुवं गतायुस्त्वं पाप यदेवं काममोहितः।  
अकर्तव्ये हि मां पापे नियुनङ्‌क्षि नराधम॥

अपि चैतत् पुरा प्रोक्तं निपुणैर्मनुजोत्तमैः।  
एकस्तु कुरुते पापं स्वजातिस्तेन हन्यते॥

गतस्त्वं धर्मराजस्य विषयं नात्र संशयः।  
अदूषकमिमं सर्वं स्वजनं घातयिष्यसि॥

एतत् तु मे दुःखतरं येनाहं भ्रातृसौहृदात्।  
विदितार्था करिष्यामि तुष्टो भव कुलक्षयात्॥)

स्वमन्त्रमभिसंधाय तस्यार्थमनुचिन्त्य च ।  
उद्योगं चैव कृष्णायाः सुदेष्णा सूतमब्रवीत् ॥ ४ ॥

पर्वणि त्वं समुद्दिश्य सुरामन्नं च कारय।  
तत्रैनां प्रेषयिष्यामि सुराहारीं तवान्तिकम् ॥ ५ ॥

तत्र सम्प्रेषितामेनां विजने निरवग्रहे।  
सान्त्वयेथा यथाकामं सान्त्व्यमाना रमेद् यदि ॥ ६ ॥

इत्युक्तः स विनिष्क्रम्य भगिन्या वचनात् तदा।  
सुरामाहारयामास राजार्हां सुपरिष्कृताम् ॥ ७ ॥  
भक्ष्यांश्च विविधाकारान् बहूंश्चोच्चावचांस्तदा ।  
कारयामास कुशलैरन्नं पानं सुशोभनम् ॥ ८ ॥

तस्मिन् कृते तदा देवी कीचकेनोपमन्त्रिता।

(त्वरावान् कालपाशेन कण्ठे बद्धः पशुर्यथा।  
नावबुध्यत मूढात्मा मरणं समुपस्थितम्॥

मधु मद्यं बहुविधं भक्ष्याश्च विविधाः कृताः।  
सुदेष्णे ब्रूहि सैरन्ध्रीं यथा सा मे गृहं व्रजेत्॥

केनचित् त्वद्य कार्येण त्वर शीघ्रं मम प्रियम्॥  
अहं हि शरणं देवं प्रपद्ये वृषभध्वजम्।  
समागमं मे सैरन्ध्र्या मरणं वा दिशेति वै॥

सा तमाह विनिःश्वस्य प्रतिगच्छ स्वकं गृहम्।  
एषाहमपि सैरन्ध्रीं सुरार्थे तूर्णमादिशे॥

एवमुक्तस्तु पापात्मा कीचकस्त्वरितः पुनः।  
स्वगृहं प्राविशत् तूर्णं सैरन्ध्रीगतमानसः॥)

सुदेष्णा प्रेषयामास सैरन्ध्रीं कीचकालयम् ॥ ९ ॥

उत्तिष्ठ गच्छ सैरन्ध्रि कीचकस्य निवेशनम्।  
पानमानय कल्याणि पिपासा मां प्रबाधते ॥ १० ॥

न गच्छेयमहं तस्य राजपुत्रि निवेशनम्।  
त्वमेव राज्ञि जानासि यथा स निरपत्रपः ॥ ११ ॥

न चाहमनवद्याङ्गि तव वेश्मनि भामिनि।  
कामवृत्ता भविष्यामि पतीनां व्यभिचारिणी ॥ १२ ॥

त्वं चैव देवि जानासि यथा स समयः कृतः।  
प्रविशन्त्या मया पूर्वं तव वेश्मनि भामिनि ॥ १३ ॥

कीचकस्तु सुकेशान्ते मूढो मदनदर्पितः।  
सोऽवमंस्यति मां दृष्ट्‌वा न यास्ये तत्र शोभने ॥ १४ ॥

सन्ति बह्व्यस्तव प्रेष्या राजपुत्रि वशानुगाः।  
अन्यां प्रेषय भद्रं ते स हि मामवमंस्यते ॥ १५ ॥

नैव त्वां जातु हिंस्यात् स इतः सम्प्रेषितां मया।  
इत्युक्त्वा प्रददौ पात्रं सपिधानं हिरण्मयम् ॥ १६ ॥

सा शङ्कमाना रुदती दैवं शरणमीयुषी।  
प्रातिष्ठत सुराहारी कीचकस्य निवेशनम् ॥ १७ ॥

यथाहमन्यं भर्तृभ्यो नाभिजानामि कंचन।  
तेन सत्येन मां प्राप्तां मा कुर्यात् कीचको वशे॥१८॥

उपातिष्ठत सा सूर्यं मुहूर्तमबला ततः।  
स तस्यास्तनुमध्यायाः सर्वं सूर्योऽवबुद्धवान् ॥ १९ ॥  
अन्तर्हितं ततस्तस्या रक्षो रक्षार्थमादिशत्।  
तच्चैनां नाजहात् तत्र सर्वावस्थास्वनिन्दिताम् ॥ २० ॥

तां मृगीमिव संत्रस्तां दृष्ट्‌वा कृष्णां समीपगाम्।  
उदतिष्ठन्मुदा सूतो नावं लब्ध्वेव पारगः ॥ २१ ॥