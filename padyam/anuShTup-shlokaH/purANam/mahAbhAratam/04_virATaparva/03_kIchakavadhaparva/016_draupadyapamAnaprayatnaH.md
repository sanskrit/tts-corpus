+++
title_full = "016 कीचकद्वारा द्रौपदीका अपमान"
title = "०१६ द्रौपद्यपमानप्रयत्नः"

+++


स्वागतं ते सुकेशान्ते सुव्युष्टा रजनी मम।  
स्वामिनी त्वमनुप्राप्ता प्रकुरुष्व मम प्रियम् ॥ १ ॥

सुवर्णमालाः कम्बूश्च कुण्डले परिहाटके।  
नानापत्तनजे शुभ्रे मणिरत्नं च शोभनम् ॥ २ ॥  
आहरन्तु च वस्त्राणि कौशिकान्यजिनानि च।

अस्ति मे शयनं दिव्यं त्वदर्थमुपकल्पितम्।  
एहि तत्र मया सार्धं पिबस्व मधुमाधवीम् ॥ ३ ॥

(नाहं शक्या त्वया स्प्रष्टुं निषादेनेव ब्राह्मणी।  
मा गमिष्यसि दुर्बुद्धे गतिं दुर्गान्तरान्तराम्॥

यत्र गच्छन्ति बहवः परदाराभिमर्शकाः।  
नराः सम्भिन्नमर्यादाः कीटवच्च गुहाशयाः॥)

अप्रैषीद् राजपुत्री मां सुराहारीं तवान्तिकम्।  
पानमाहर मे क्षिप्रं पिपासा मेऽति चाब्रवीत् ॥ ४ ॥

अन्या भद्रे नयिष्यन्ति राजपुत्र्याः प्रतिश्रुतम्।  
इत्येतां दक्षिणे पाणौ सूतपुत्रः परामृशत् ॥ ५ ॥

यथैवाहं नाभिचरे कदाचित्  
पतीन् मदाद् वै मनसापि जातु।  
तेनैव सत्येन वशीकृतं त्वां  
द्रष्टास्मि पापं परिकृष्यमाणम् ॥ ६ ॥

स तामभिप्रेक्ष्य विशालनेत्रां  
जिघृक्षमाणः परिभर्त्सयन्तीम् ।  
जग्राह तामुत्तरवस्त्रदेशे  
स कीचकस्तां सहसाऽऽक्षिपन्तीम् ॥ ७ ॥

प्रगृह्यमाणा तु महाजवेन  
मुहुर्विनिःश्वस्य च राजपुत्री ।  
तया समाक्षिप्ततनुः स पापः  
पपात शाखीव निकृत्तमूलः ॥ ८ ॥

सा गृहीता विधुन्वाना भूमावाक्षिप्य कीचकम्।  
सभां शरणमागच्छद् यत्र राजा युधिष्ठिरः ॥ ९ ॥

तां कीचकः प्रधावन्तीं केशपाशे परामृशत्।  
अथैनां पश्यतो राज्ञः पातयित्वा पदावधीत् ॥ १० ॥

तस्य योऽसौ तदार्केण राक्षसः संनियोजितः।  
स कीचकमपोवाह वातवेगेन भारत ॥ ११ ॥

स पपात तदा भूमौ रक्षोबलसमाहतः।  
विघूर्णमानो निश्चेष्टश्छिन्नमूल इव द्रुमः ॥ १२ ॥

(सभायां पश्यतो राज्ञो विराटस्य महात्मनः।  
ब्राह्मणानां च वृद्धानां क्षत्रियाणां च पश्यताम्॥  
तस्याः पादाभितप्ताया मुखाद् रुधिरमास्रवत्।  
तां दृष्ट्‌वा तत्र ते सभ्या हाहाभूताः समन्ततः॥  
न युक्तं सूतपुत्रेति कीचकेति च मानवाः।  
किमियं वध्यते बाला कृपणा चाप्यबान्धवा॥)

तां चासीनौ ददृशतुर्भीमसेनयुधिष्ठिरौ ।  
अमृष्यमाणौ कृष्णायाः कीचकेन पराभवम् ॥ १३ ॥

तस्य भीमो वधं प्रेप्सुः कीचकस्य दुरात्मनः।  
दन्तैर्दन्तांस्तदा रोषान्निष्पिपेष महामनाः ॥ १४ ॥

धूमच्छाया ह्यभजतां नेत्रे चोच्छ्रितपक्ष्मणी।  
सस्वेदा भृकुटी चोग्रा ललाटे समवर्तत ॥ १५ ॥

हस्तेन ममृजे चैव ललाटं परवीरहा।  
भूयश्च त्वरितः क्रुद्धः सहसोत्थातुमैच्छत ॥ १६ ॥

अथावमृद्‌नादङ्‌गुष्ठमङ्‌गुष्ठेन युधिष्ठिरः ।  
प्रबोधनभयाद् राजा भीमं तं प्रत्यषेधयत् ॥ १७ ॥

तं मत्तमिव मातङ्गं वीक्षमाणं वनस्पतिम्।  
स तमावारयामास भीमसेनं युधिष्ठिरः ॥ १८ ॥

आलोकयसि किं वृक्षं सूद दारुकृतेन वै।  
यदि ते दारुभिः कृत्यं बहिर्वृक्षान्निगृह्यताम् ॥ १९ ॥

(यस्य चार्द्रस्य वृक्षस्य शीतच्छायां समाश्रयेत्।  
न तस्य पर्णं द्रुह्येत पूर्ववृत्तमनुस्मरन्॥

इङ्गितज्ञः स तु भ्रातुस्तूष्णीमासीद् वृकोदरः॥  
भीमस्य तु समारम्भं दृष्ट्‌वा राज्ञश्च चेष्टितम्।  
द्रौपद्यभ्यधिकं क्रुद्धा प्रारुदत् सा पुनः पुनः॥  
कीचकेनानुगमनात् कृष्णा ताम्रायतेक्षणा ।)

सा सभाद्वारमासाद्य रुदती मत्स्यमब्रवीत्।  
अवेक्षमाणा सुश्रोणी पतींस्तान् दीनचेतसः ॥ २० ॥

आकारमभिरक्षन्ती प्रतिज्ञाधर्मसंहिता ।  
दह्यमानेव रौद्रेण चक्षुषा द्रुपदात्मजा ॥ २१ ॥

प्रजारक्षणशीलानां राज्ञां ह्यमिततेजसाम् ।  
कार्यं हि पालनं नित्यं धर्मे सत्ये च तिष्ठताम्॥  
स्वप्रजायां प्रजायां च विशेषं नाधिगच्छताम्।

प्रियेष्वपि च द्वेष्येषु समत्वं ये समाश्रिताः॥  
विवादेषु प्रवृत्तेषु समं कार्यानुदर्शिना।  
राज्ञा धर्मासनस्थेन जितौ लोकावुभावपि॥

राजन् धर्मासनस्थोऽपि रक्ष मां त्वमनागसीम्॥  
अहं त्वनपराध्यन्ती कीचकेन दुरात्मना।  
पश्यतस्ते महाराज हता पादेन दासवत्॥

मत्स्याधिप प्रजा रक्ष पिता पुत्रानिवौरसान्॥  
यस्त्वधर्मेण कार्याणि मोहात्मा कुरुते नृपः।  
अचिरात् तं दुरात्मानं वशे कुर्वन्ति शत्रवः॥

मत्स्यानां कुलजस्त्वं हि तेषां सत्यं परायणम्।  
त्वं किलैवंविधो जातः कुले धर्मपरायणे॥

अतस्त्वाहमभिक्रन्दे शरणार्थं नराधिप ।  
त्राहि मामद्य राजेन्द्र कीचकात् पापपूरुषात्॥

अनाथामिह मां ज्ञात्वा कीचकः पुरुषाधमः।  
प्रहरत्येव नीचात्मा न तु धर्ममवेक्षते॥

अकार्याणामनारम्भात् कार्याणामनुपालनात् ।  
प्रजासु ये सुवृत्तास्ते स्वर्गमायान्ति भूमिपाः॥

कार्याकार्यविशेषज्ञाः कामकारेण पार्थिव ।  
प्रजासु किल्बिषं कृत्वा नरकं यान्त्यधोमुखाः॥

नैव यज्ञैर्न वा दानैर्न गुरोरुपसेवया।  
प्राप्नुवन्ति तथा धर्मं यथा कार्यानुपालनात्॥

क्रियायामक्रियायां च प्रापणे पुण्यपापयोः॥  
प्रजायां सृज्यमानायां पुरा ह्येतदुदाहृतम्।  
एतद् वो मानुषाः सम्यक् कार्यं द्वन्द्वतया भुवि।  
अस्मिन् सुनीते दुर्नीते लभते कर्मजं फलम्॥

कल्याणकारी कल्याणं पापकारी च पापकम्।  
तेन गच्छति संसर्गं स्वर्गाय नरकाय वा॥

सुकृतं दुष्कृतं वापि कृत्वा मोहेन मानवः।  
पश्चात्तापेन तप्येत स्वबुद्ध्या मरणं गतः॥

एवमुक्त्वा परं वाक्यं विससर्ज शतक्रतुम्।  
शक्रोऽप्यापृच्छ्य ब्रह्माणं देवराज्यमपालयत् ॥

यथोक्तं देवदेवेन ब्रह्मणा परमेष्ठिना।  
तथा त्वमपि राजेन्द्र कार्याकार्ये स्थिरो भव॥

एवं विलपमानायां पाञ्चाल्यां मत्स्यपुङ्गवः।  
अशक्तः कीचकं तत्र शासितुं बलदर्पितम्॥

विराटराजः सूतं तु सान्त्वेनैव न्यवारयत्।  
कीचकं मत्स्यराजेन कृतागसमनिन्दिता ॥  
नापराधानुरूपेण दण्डेन प्रतिपादितम् ।  
पाञ्चालराजस्य सुता दृष्ट्‌वा सुरसुतोपमा॥  
धर्मज्ञा व्यवहाराणां कीचकं कृतकिल्बिषम्।  
पुनः प्रोवाच राजानं स्मरन्ती धर्ममुत्तमम्॥  
सम्प्रेक्ष्य च वरारोहा सर्वांस्तत्र सभासदः।  
विराटं चाह पाञ्चाली दुःखेनाविष्टचेतना॥)

येषां वैरी न स्वपिति षष्ठेऽपि विषये वसन्।  
तेषां मां मानिनीं भार्यां सूतपुत्रः पदावधीत् ॥ २२ ॥

ये दद्युर्न च याचेयुर्ब्रह्मण्याः सत्यवादिनः।  
तेषां मां मानिनीं भार्यां सूतपुत्रः पदावधीत् ॥ २३ ॥

येषां दुन्दुभिनिर्घोषो ज्याघोषः श्रूयतेऽनिशम्।  
तेषां मां मानिनीं भार्यां सूतपुत्रः पदावधीत् ॥ २४ ॥

ये च तेजस्विनो दान्ता बलवन्तोऽतिमानिनः।  
तेषां मां मानिनीं भार्यां सूतपुत्रः पदावधीत् ॥ २५ ॥

सर्वलोकमिमं हन्युर्धर्मपाशसितास्तु ये ।  
तेषां मां मानिनीं भार्यां सूतपुत्रः पदावधीत् ॥ २६ ॥

शरणं ये प्रपन्नानां भवन्ति शरणार्थिनाम्।  
चरन्ति लोके प्रच्छन्नाः क्व नु तेऽद्य महारथाः ॥ २७ ॥

कथं ते सूतपुत्रेण वध्यमानां प्रियां सतीम्।  
मर्षयन्ति यथा क्लीबा बलवन्तोऽमितौजसः ॥ २८ ॥

क्व नु तेषाममर्षश्च वीर्यं तेजश्च वर्तते।  
न परीप्सन्ति ये भार्यां वध्यमानां दुरात्मना ॥ २९ ॥

मयात्र शक्यं किं कर्तुं विराटे धर्मदूषके।  
यः पश्यन् मां मर्षयति वध्यमानामनागसम् ॥ ३० ॥

न राजा राजवत् किंचित् समाचरति कीचके।  
दस्यूनामिव धर्मस्ते न हि संसदि शोभते ॥ ३१ ॥  
नाहमेतेन युक्तं वै हन्तुं मत्स्य तवान्तिके।  
सभासदोऽत्र पश्यन्तु कीचकस्य व्यतिक्रमम् ॥ ३२ ॥

कीचको न च धर्मज्ञो न च मत्स्यः कथंचन।  
सभासदोऽप्यधर्मज्ञा य एनं पर्युपासते ॥ ३३ ॥

एवंविधैर्वचोभिः सा तदा कृष्णाश्रुलोचना।  
उपालभत राजानं मत्स्यानां वरवर्णिनी ॥ ३४ ॥

परोक्षं नाभिजानामि विग्रहं युवयोरहम्।  
अर्थतत्त्वमविज्ञाय किं नु स्यात् कौशलं मम ॥ ३५ ॥

ततस्तु सभ्या विज्ञाय कृष्णां भूयोऽभ्यपूजयन्।  
साधु साध्विति चाप्याहुः कीचकं च व्यगर्हयन् ॥ ३६ ॥

यस्येयं चारुसर्वाङ्गी भार्या स्वादायतेक्षणा।  
परो लाभस्तु तस्य स्यान्न च शोचेत् कथंचन ॥ ३७ ॥

(यस्या गात्रं शुभं पीनं मुखं जयति पङ्कजम्।  
गतिर्हंसं स्मितं कुन्दं सैषा नार्हति पद्वधम्॥

द्वात्रिंशद् दशना यस्याः श्वेता मांसनिबन्धनाः।  
स्निग्धाश्च मृदवः केशाः सैषा नार्हति पद्वधम्॥

पद्मं चक्रं ध्वजं शङ्खं प्रासादो मकरस्तथा।  
यस्याः पाणितले सन्ति सैषा नार्हति पद्वधम्॥

आवर्ताः खलु चत्वारः सर्वे चैव प्रदक्षिणाः।  
समं गात्रं शुभं स्निग्धं यस्य नार्हति पद्वधम्॥

अच्छिद्रहस्तपादा च अच्छिद्रदशना च या।  
कन्या कमलपत्राक्षी कथमर्हति पद्वधम्॥

सेयं लक्षणसम्पन्ना पूर्णचन्द्रनिभानना ।  
सुरूपिणी सुवदना नेयं योग्या पदा वधम्॥

देवदेवीव सुभगा शक्रदेवीव शोभना।  
अप्सरा इव सौरूप्यान्नेयं योग्या पदा वधम्॥)

न हीदृशी मनुष्येषु सुलभा वरवर्णिनी।  
नारी सर्वानवद्याङ्गी देवीं मन्यामहे वयम् ॥ ३८ ॥

एवं सम्पूजयन्तस्ते कृष्णां प्रेक्ष्य सभासदः।  
युधिष्ठिरस्य कोपात् तु ललाटे स्वेद आगमत् ॥ ३९ ॥

(सा विनिःश्वस्य सुश्रोणी भूमावन्तर्मुखी स्थिता।  
तूष्णीमासीत्‌ तदा दृष्ट्‌वा विवक्षन्तं युधिष्ठिरम्॥)

अथाब्रवीद् राजपुत्रीं कौरव्यो महिषीं प्रियाम्।  
गच्छ सैरन्ध्रि मात्र स्थाः सुदेष्णाया निवेशनम् ॥ ४० ॥

भर्तारमनुरुन्धन्त्यः क्लिश्यन्ते वीरपत्नयः ।  
शुश्रूषया क्लिश्यमानाः पतिलोकं जयन्त्युत ॥ ४१ ॥

मन्ये न कालं क्रोधस्य पश्यन्ति पतयस्तव।  
तेन त्वां नाभिधावन्ति गन्धर्वाः सूर्यवर्चसः ॥ ४२ ॥

(श्रूयन्तां ते सुकेशान्ते मोक्षधर्माश्रयाः कथाः।  
यथा धर्मः कुलस्त्रीणां दृष्टो धर्मानुरोधनात्॥

नास्ति कश्चित् स्त्रिया यज्ञो न श्राद्धं नाप्युपोषणम्।  
या च भर्तरि शुश्रूषा सा स्वर्गायाभिजायते॥

पिता रक्षति कौमारे भर्ता रक्षति यौवने।  
पुत्रस्तु स्थविरे भावे न स्त्री स्वाततन्त्र्यमर्हति॥

भर्तॄन् प्रति तथा पत्न्यो न क्रुध्यन्ति कदाचन।  
बहुभिश्च परिक्लेशैरवज्ञाताश्च शत्रुभिः ॥

अनन्यभावशुश्रूषाः पुण्यलोकं व्रजन्त्युत ।  
न क्रुद्धान् प्रति यायाद् वै पतींस्ते वृत्रहा अपि॥

यदि ते समयः कश्चित् कृतो ह्यायतलोचने।  
तं स्मरस्व क्षमाशीले क्षमा धर्मो ह्यनुत्तमः॥

क्षमा सत्यं क्षमा दानं क्षमा धर्मः क्षमा तपः।  
क्षमावतामयं लोकः परलोकः क्षमावताम्॥  
द्व‌्यंशिनो द्वादशाङ्गस्य चतुर्विंशतिपर्वणः ।  
कः षष्टित्रिशतारस्य मासोनस्याक्षमी भवेत्॥

इत्येवमुक्ते तिष्ठन्तीं पुनरेवाह धर्मराट्।)

अकालज्ञासि सैरन्ध्रि शैलूषीव विरोदिषि।  
विघ्नं करोषि मत्स्यानां दीव्यतां राजसंसदि ॥ ४३ ॥

गच्छ सैरन्ध्रि गन्धर्वाः करिष्यन्ति तव प्रियम्।  
व्यपनेष्यन्ति ते दुःखं येन ते विप्रियं कृतम् ॥ ४४ ॥

अतीव तेषां घृणिनामर्थेऽहं धर्मचारिणी।  
तस्य तस्यैव ते वध्या येषां ज्येष्ठोऽक्षदेविता ॥ ४५ ॥

इत्युक्त्वा प्राद्रवत्‌ कृष्णा सुदेष्णाया निवेशनम्।  
केशान्‌ मुक्त्वा च सुश्रोणी संरम्भाल्लोहितेक्षणा ॥ ४६ ॥

शुशुभे वदनं तस्या रुदत्याः सुचिरं तदा।  
मेघलेखाविनिर्मुक्तं दिवीव शशिमण्डलम् ॥ ४७ ॥

(पांसुकुण्ठितसर्वाङ्गी गजराजवधूरिव ।  
प्रतस्थे नागनासोरूर्भर्तुराज्ञाय शासनम् ॥

विमुक्ता मृगशावाक्षी निरन्तरपयोधरा ।  
प्रभा नक्षत्रराजस्य कालमेघैरिवावृता ॥

यस्या ह्यर्थे पाण्डवेयास्त्यजेयुरपि जीवितम्।  
तां ते दृष्ट्वा तथा कृष्णां क्षमिणो धर्मचारिण:॥  
समयं नातिवर्तन्ते वेलामिव महोदधिः॥)

कस्त्वावधीद् वरारोहे कस्माद् रोदिषि शोभने।  
कस्याद्य न सुखं भद्रे केन ते विप्रियं कृतम्॥४८॥

(किमिदं पद्मसंकाशं सुदन्तोष्ठाक्षिनासिकम् ।  
रुदन्त्या अवमृष्टास्रं पूर्णेन्दुसमवर्चसम् ॥

बिम्बोष्ठं कृष्णताराभ्यामत्यन्तरुचिरप्रभम् ।  
नयनाभ्यामजिह्माभ्यां मुखं ते मुञ्चते जलम्॥

तीं निःश्वस्याब्रवीत्‌ कृष्णा जानन्ती नाम पृच्छसि।  
भ्रात्रे त्वं मामनुप्रेष्य किमेवं त्वं विकत्थसे॥)

कीचको मावधीत् तत्र सुराहारीं गतां तव।  
सभायां पश्यतो राज्ञो यथैव विजने वने ॥ ४९ ॥

घातयामि सुकेशान्ते कीचकं यदि मन्यसे।  
योऽसौ त्वां कामसम्मत्तो दुर्लभामवमन्यते ॥ ५० ॥

अन्ये चैनं वधिष्यन्ति येषामागः करोति सः।  
मन्ये चैवाद्य सुव्यक्तं यमलोकं गमिष्यति ॥ ५१ ॥

(भ्रातुः प्रयच्छ त्वरिता जीवश्राद्धं त्वमद्य वै।  
सुदृष्टं कुरु वै चैनं नासून् मन्ये धरिष्यति॥

तेषां हि मम भर्तॄणां पञ्चानां धर्मचारिणाम्।  
एको दुर्धर्षणोऽत्यर्थं बले चाप्रतिमो भुवि॥  
निर्मनुष्यमिमं लोकं कुर्यात्‌ क्रुद्धो निशामिमाम्।  
न च संक्रुध्यते तावद् गन्धर्वः कामरूपधृक्॥

सुदेष्णामेवमुक्त्वा तु सैरन्ध्री दुःखमोहिता।  
कीचकस्य वधार्थाय व्रतदीक्षामुपागमत् ॥

अभ्यर्थिता च नारीभिर्मानिता च सुदेष्णया।  
न च स्नाति न चाश्नाति न पांसून् परिमार्जति॥

रुधिरक्लिन्नवदना बभूव रुदितेक्षणा ॥  
तां तथा शोकसंतप्तां दृष्ट्वा प्ररुदितां स्त्रियः।  
कीचकस्य वधं सर्वा मनोभिश्च शशंसिरे॥

अहो दुःखतरं प्राप्ता कीचकेन पदा हता।  
प्रतिव्रता महाभागा द्रौपदी योषितां वरा॥

दुःशलां मानयन्ती या भर्तॄणां भगिनीं शुभाम्।  
नाशपत् सिन्धुराजं तं बलात्कारेण वाहिता॥

किमर्थं धर्षणं प्राप्ता कीचकेन दुरात्मना।  
नाशपत् तं महाभागा कृष्णा पादेन ताडिता॥

तेजोराशिरियं देवी धर्मज्ञा सत्यवादिनी।  
केशपक्षे परामृष्टा मर्षयिष्यत्यशक्तवत् ॥  
नैतत् कारणमल्पं हि श्रोतुकामोऽस्मि सत्तम।  
कृष्णायास्तु परिक्लेशान्मनो मे दूयते भृशम्॥

कस्य वंशे समुद्‌भूतः स च दुर्ललितो मुने।  
बलोन्मत्तः कथं चासीच्छ्यालो मात्स्यस्य कीचकः॥

त्वदुक्तोऽयमनुप्रश्नः कुरूणां कीर्तिवर्धन ।  
एतत् सर्वं तथा वक्ष्ये विस्तरेणैव पार्थिव॥

ब्राह्मण्यां क्षत्रियाज्जातः सूतो भवति पार्थिव।  
प्रातिलोम्येन जातानां स ह्येको द्विज एव तु॥

रथकारमितीमं हि क्रियायुक्तं द्विजन्मनाम्।  
क्षत्रियादवरं वैश्याद् विशिष्टमिति चक्षते॥

सह सूतेन सम्बन्धः कृतपूर्वो नरेश्वरैः।  
तथापि तैर्महीपाल राजशब्दो न लभ्यते॥

तेषां तु सूतविषयः सूतानां नामतः कृतः।  
उपजीव्य च यत् क्षत्रं लब्धं सूतेन तत् पुरा॥

सूतानामधिपो राजा केकयो नाम विश्रुतः॥  
राजकन्यासमुद्‌भूतः सारथ्येऽनुपमोऽभवत् ।

पुत्रास्तस्य कुरुश्रेष्ठ मालव्यां जज्ञिरे तदा॥  
तेषामतिबलो ज्येष्ठः कीचकः सर्वजित् प्रभो।

द्वितीयायां तु मालव्यां चित्रा ह्यवरजाभवत्।  
तां सुदेष्णेति वै प्राहुर्विराटमहिषीं प्रियाम्॥

तां विराटस्य मात्स्यस्य केकयः प्रददौ मुदा।  
सुरथायां मृतायां तु कौसल्यां श्वेतमातरि॥

सुदेष्णां महिषीं लब्ध्वा राजा दुःखमपानुदत्॥  
उत्तरं चोत्तरां चैव विराटात् पृथिवीपते।  
सुदेष्णा सुषुवे देवी कैकेयी कुलवृद्धये॥

मातृष्वसृसुतां राजन् कीचकस्तामनिन्दिताम् ।  
सदा परिचरन् प्रीत्या विराटे न्यवसत् सुखी॥

भ्रातरस्तस्य विक्रान्ताः सर्वे च तमनुव्रताः।  
विराटस्यैव संहृष्टा बलं कोशं च वर्धयन्॥

कालेया नाम दैतेयाः प्रायशो भुवि विश्रुताः।  
जज्ञिरे कीचका राजन् बाणो ज्येष्ठस्ततोऽभवत्॥  
स हि सर्वास्त्रसम्पन्नो बलवान् भीमविक्रमः।  
कीचको नष्टमर्यादो बभूव भयदो नृणाम्।

तं प्राप्य बलसम्मत्तं विराटः पृथिवीपतिः॥  
जिगाय सर्वांश्च रिपून् यथेन्द्रो दानवानिव।

मेखलांश्च त्रिगर्तांश्च दशार्णांश्च कशेरुकान्।  
मालवान्‌ यवनांश्चैव पुलिन्दान्‌ काशिकोसलान्।  
अङ्गान् वङ्गान् कलिङ्गांश्च तङ्गणान् परतङ्गणान्।  
मलदान् निषधांश्चैव तुण्डिकेरांश्च कोङ्कणान्॥  
करदांश्च निषिद्धांश्च शिवान् दुश्छिल्लिकांस्तथा।  
अन्ये च बहवः शूराः नानाजनपदेश्वराः।  
कीचकेन रणे भग्ना व्यद्रवन्त दिशो दश॥

तमेवं वीर्यसम्पन्नं नागायुतबलं रणे।  
विराटस्तत्र सेनायाश्चकार पतिमात्मनः ॥

विराटभ्रातरश्चैव दश दाशरथोपमाः ।  
ते चैनानन्ववर्तन्त कीचकान् बलवत्तरान्॥

एवंविधबलोपेताः कीचकास्ते न तद्विधाः।  
राज्ञः श्याला महात्मानो विराटस्थ हितैषिणः।

एतत् ते कथितं सर्वं कीचकस्य पराक्रमम्॥  
द्रौपदी न शशापैनं यस्मात् तद् गदतः शृणु।

क्षरतीति तपः क्रोधादृषयो न शपन्ति हि॥  
जानन्ती तद् यथातत्त्वं पाञ्चाली न शशाप तम्।

क्षमा धर्मः क्षमा दानं क्षमा यज्ञः क्षमा यशः।  
क्षमा सत्यं क्षमा शीलं क्षमा कीर्तिः क्षमा परम्॥  
क्षमा पुण्यं क्षमा तीर्थं क्षमा सर्वमिति श्रुतिः।  
क्षमावतामयं लोकः परश्चैव क्षमावताम्।  
एतत् सर्वं विजानन्ती सा क्षमामन्वपद्यत॥

भर्तॄणां मतमाज्ञाय क्षमिणां धर्मचारिणाम्।  
नाशपत् तं विशालाक्षी सती शक्तापि भारत॥

पाण्डवाश्चापि ते सर्वे द्रौपदीं प्रेक्ष्य दुःखिताः।  
क्रोधाग्निना व्यदह्यन्त तदा कालव्यपेक्षया॥

अथ भीमो महाबाहुः सूदयिष्यंस्तु कीचकम्।  
वारितो धर्मपुत्रेण वेलयेव महोदधिः॥

संधार्य मनसा रोषं दिवारात्रं विनिःश्वसन्।