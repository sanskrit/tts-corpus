+++
title_full = "017 द्रौपदीका भीमसेनके समीप जाना"
title = "०१७ द्रौपद्या भीमसेनान्तिकगमनम्"

+++


सा हता सूतपुत्रेण राजपत्नी यशस्विनी।  
वधं कृष्णा परीप्सन्ती सेनावाहस्य भामिनी ॥ १ ॥

जगामावासमेवाथ सा तदा द्रुपदात्मजा।  
कृत्वा शौचं यथान्यायं कृष्णा सा तनुमध्यमा ॥ २ ॥  
गात्राणि वाससी चैव प्रक्षाल्य सलिलेन सा।  
चिन्तयामास रुदती तस्य दुःखस्य निर्णयम् ॥ ३ ॥

किं करोमि क्व गच्छामि कथं कार्यं भवेन्मम।  
इत्येवं चिन्तयित्वा सा भीमं वै मनसागमत् ॥ ४ ॥

नान्यः कर्ता ऋते भीमान्ममाद्य मनसः प्रियम्।  
तत उत्थाय रात्रौ सा विहाय शयनं स्वकम् ॥ ५ ॥  
प्राद्रवन्नाथमिच्छन्ती कृष्णा नाथवती सती।  
भवनं भीमसेनस्य क्षिप्रमायतलोचना ॥ ६ ॥  
दुःखेन महता युक्ता मानसेन मनस्विनी।

तस्मिञ्जीवति पापिष्ठे सेनावाहे मम द्विषि ॥ ७ ॥  
तत् कर्म कृतवानद्य कथं निद्रां निषेवसे।

एवमुक्त्वाथ तां शालां प्रविवेश मनस्विनी ॥ ८ ॥  
यस्यां भीमस्तथा शेते मृगराज इव श्वसन्।

तस्या रूपेण सा शाला भीमस्य च महात्मनः ॥ ९ ॥  
सम्मूर्छितेव कौरव्य प्रजज्वाल च तेजसा।  
सा वै महानसं प्राप्य भीमसेनं शुचिस्मिता ॥ १० ॥  
सर्वश्वेतेव माहेयी वने जाता त्रिहायणी।  
उपातिष्ठत पाञ्चाली वासितेव नरर्षभम् ॥ ११ ॥

सा लतेव महाशालं फुल्लं गोमतितीरजम्।  
परिष्वजत पाञ्चाली मध्यमं पाण्डुनन्दनम् ॥ १२ ॥

बाहुभ्यां परिरभ्यैनं प्राबोधयदनिन्दिता ।  
सिंहं सुप्तं वने दुर्गे मृगराजवधूरिव ॥ १३ ॥

भीमसेनमुपाश्लिष्यद्धस्तिनीव महागजम् ।  
वीणेव मधुरालापा गान्धारं साधु मूर्छती।  
अभ्यभाषत पाञ्चाली भीमसेनमनिन्दिता ॥ १४ ॥

उत्तिष्ठोत्तिष्ठ किं शेषे भीमसेन यथा मृतः।  
नामृतस्य हि पापीयान् भार्यामालभ्य जीवति ॥ १५ ॥

स सम्प्रहाय शयनं राजपुत्र्या प्रबोधितः।  
उपातिष्ठत मेघाभः पर्यङ्के सोपसंग्रहे ॥ १६ ॥  
अथाब्रवीद् राजपुत्रीं कौरव्यो महिषीं प्रियाम्।  
केनास्यर्थेन सम्प्राप्ता त्वरितेव ममान्तिकम् ॥ १७ ॥  
न ते प्रकृतिमान् वर्णः कृशा पाण्डुश्च लक्ष्यसे।  
आचक्ष्व परिशेषेण सर्वं विद्यामहं यथा ॥ १८ ॥

सुखं वा यदि वा दुःखं द्वेष्यं वा यदि वा प्रियम्।  
यथावत्‌ सर्वमाचक्ष्व श्रुत्वा ज्ञास्यामि यत् क्षमम् ॥ १९ ॥

अहमेव हि ते कृष्णे विश्वास्यः सर्वकर्मसु।  
अहमापत्सु चापि त्वां मोक्षयामि पुनः पुनः ॥ २० ॥

शीघ्रमुक्त्वा यथाकामं यत् ते कार्यं विवक्षितम्।  
गच्छ वै शयनायैव पुरा नान्येन बुध्यते ॥ २१ ॥