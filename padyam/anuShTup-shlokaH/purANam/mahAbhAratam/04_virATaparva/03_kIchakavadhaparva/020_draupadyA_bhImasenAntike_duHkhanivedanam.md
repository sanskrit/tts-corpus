+++
title_full = "020 द्रौपदीद्वारा भीमसेनसे अपना दुःख निवेदन करना"
title = "०२० द्रौपद्या भीमसेनान्तिके दुःखनिवेदनम्"

+++


अहं सैरन्ध्रिवेषेण चरन्ती राजवेश्मनि।  
शौचदास्मि सुदेष्णाया अक्षधूर्तस्य कारणात् ॥ १ ॥

विक्रियां पश्य मे तीव्रां राजपुत्र्याः परंतप।  
आत्मकालमुदीक्षन्ती सर्वं दुःखं किलान्तवत् ॥ २ ॥

अनित्या किल मर्त्यानामर्थसिद्धिर्जयाजयौ ।  
इति कृत्वा प्रतीक्षामि भर्तॄणामुदयं पुनः ॥ ३ ॥

चक्रवत्परिवर्तन्ते ह्यर्थाश्च व्यसनानि च।  
इति कृत्वा प्रतीक्षामि भर्तॄणामुदयं पुनः ॥ ४ ॥

य एव हेतुर्भवति पुरुषस्य जयावहः।  
पराजये च हेतुश्च स इति प्रतिपालये।  
किं मां न प्रतिजानीषे भीमसेन मृतामिव ॥ ५ ॥

दत्त्वा याचन्ति पुरुषा हत्वा वध्यन्ति चापरे।  
पातयित्वा च पात्यन्ते परैरिति च मे श्रुतम् ॥ ६ ॥

न दैवस्यातिभारोऽस्ति न चैवास्यातिवर्तनम्।  
इति चाप्यागमं भूयो दैवस्य प्रतिपालये ॥ ७ ॥

स्थितं पूर्वं जलं यत्र पुनस्तत्रैव गच्छति।  
इति पर्यायमिच्छन्ती प्रतीक्षे उदयं पुनः ॥ ८ ॥

दैवेन किल यस्यार्थः सुनीतोऽपि विपद्यते।  
दैवस्य चागमे यत्नस्तेन कार्यो विजानता ॥ ९ ॥

यत् तु मे वचनस्यास्य कथितस्य प्रयोजनम्।  
पृच्छ मां दुःखितां तत्त्वं पृष्टा चात्र ब्रवीमि ते॥१०॥

महिषी पाण्डुपुत्राणां दुहिता द्रुपदस्य च।  
इमामवस्थां सम्प्राप्ता मदन्या का जिजीविषेत् ॥ ११ ॥

कुरून् परिभवेत् सर्वान् पञ्चालानपि भारत।  
पाण्डवेयांश्च सम्प्राप्तो मम क्लेशो ह्यरिंदम ॥ १२ ॥

भ्रातृभिः श्वशुरैः पुत्रैर्बहुभिः परिवारिता।  
एवं समुदिता नारी का त्वन्या दुःखिता भवेत् ॥ १३ ॥

नूनं हि बालया धातुर्मया वै विप्रियं कृतम्।  
यस्य प्रसादाद् दुर्नीतं प्राप्तास्मि भरतर्षभ ॥ १४ ॥

वर्णावकाशमपि मे पश्य पाण्डव यादृशम्।  
तादृशो मे न तत्रासीद् दुःखे परमके तदा ॥ १५ ॥

त्वमेव भीम जानीषे यन्मे पार्थ सुखं पुरा।  
साहं दासीत्वमापन्ना न शान्तिमवशा लभे ॥ १६ ॥  
नादैविकमहं मन्ये यत्र पार्थो धनंजयः।  
भीमधन्वा महाबाहुरास्ते छन्न इवानलः ॥ १७ ॥

अशक्या वेदितुं पार्थ प्राणिनां वै गतिर्नरैः।  
विनिपातमिमं मन्ये युष्माकं ह्यविचिन्तितम् ॥ १८ ॥

यस्या मम मुखप्रेक्षा यूयमिन्द्रसमाः सदा।  
सा प्रेक्षे मुखमन्यासामवराणां वरा सती ॥ १९ ॥

पश्य पाण्डव मेऽवस्थां यथा नार्हामि वै तथा।  
युष्मासु ध्रियमाणेषु पश्य कालस्य पर्ययम् ॥ २० ॥  
यस्याः सागरपर्यन्ता पृथिवी वशवर्तिनी।  
आसीत् साद्य सुदेष्णाया भीताहं वशवर्तिनी ॥ २१ ॥

यस्याः पुरःसरा आसन् पृष्ठतश्चानुगामिनः।  
साहमद्य सुदेष्णायाः पुरः पश्चाच्च गामिनी ॥ २२ ॥

इदं तु दुःखं कौन्तेय ममासह्यं निबोध तत्।  
या न जातु स्वयं पिंषे गात्रोद्वर्तनमात्मनः।  
अन्यत्र कुन्त्या भद्रं ते सा पिनष्म्यद्य चन्दनम् ॥ २३ ॥  
पश्य कौन्तेय पाणी मे नैवाभूतां हि यौ पुरा।

इत्यस्य दर्शयामास किणवन्तौ करावुभौ ॥ २४ ॥

बिभेमि कुन्त्या या नाहं युष्माकं वा कदाचन।  
साद्याग्रतो विराटस्य भीता तिष्ठामि किङ्करी ॥ २५ ॥

किं नु वक्ष्यति सम्राण्मां वर्णकः सुकृतो न वा।  
नान्यपिष्टं हि मन्स्यस्य चन्दनं किल रोचते ॥ २६ ॥

सा कीर्तयन्ती दुःखानि भीमसेनस्य भामिनी।  
रुरोद शनकैः कृष्णा भीमसेनमुदीक्षती ॥ २७ ॥

सा बाष्पकलया वाचा निःश्वसन्ती पुनः पुनः।  
हृदयं भीमसेनस्य घट्टयन्तीदमब्रवीत् ॥ २८ ॥

नाल्पं कृतं मया भीम देवानां किल्बिषं पुरा।  
अभाग्या यत्र जीवामि कर्तव्ये सति पाण्डव ॥ २९ ॥

ततस्तस्याः करौ सूक्ष्मौ किणबद्धौ वृकोदरः।  
मुखमानीय वै पत्न्या रुरोद परवीरहा ॥ ३० ॥

तौ गृहीत्वा च कौन्तेयो बाष्पमुत्सृज्य वीर्यवान्।  
ततः परमदुःखार्त इदं वचनमब्रवीत् ॥ ३१ ॥