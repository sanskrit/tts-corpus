+++
title_full = "024 द्रौपदीका राजमहलमें लौटकर आना और बृहन्नला एवं सुदेष्णासे उसकी बातचीत"
title = "०२४ सुदेष्णा-बृहन्नलयोः सह द्रौपदीसंवादः"

+++


ते दृष्ट्वा निहतान् सूतान् राज्ञे गत्वा न्यवेदयन्।  
गन्धर्वैर्निहता राजन् सूतपुत्रा महाबलाः ॥ १ ॥

यथा वज्रेण वै दीर्णं पर्वतस्य महच्छिरः।  
व्यतिकीर्णाः प्रदृश्यन्ते तथा सूता महीतले ॥ २ ॥

सैरन्ध्री च विमुक्तासौ पुनरायाति ते गृहम्।  
सर्वं संशयितं राजन् नगरं ते भविष्यति ॥ ३ ॥

यथारूपा च सैरन्ध्री गन्धर्वाश्च महाबलाः।  
पुंसामिष्टश्च विषयो मैथुनाय न संशयः ॥ ४ ॥

यथा सैरन्ध्रिदोषेण न ते राजन्निदं पुरम्।  
विनाशमेति वै क्षिप्रं तथा नीतिर्विधीयताम् ॥ ५ ॥

तेषां तद् वचनं श्रुत्वा विराटो वाहिनीपतिः।  
अब्रवीत् क्रियतामेषां सूतानां परमक्रिया ॥ ६ ॥

एकस्मिन्नेव ते सर्वे सुसमिद्धे हुताशने।  
दह्यन्तां कीचकाः शीघ्रं रत्नैर्गन्धैश्च सर्वशः ॥ ७ ॥

सुदेष्णामब्रवीद् राजा महिषीं जातसाध्वसः।  
सैरन्ध्रीमागतां ब्रूया ममैव वचनादिदम् ॥ ८ ॥

गच्छ सैरन्ध्रि भद्रं ते यथाकामं वरानने।  
बिभेति राजा सुश्रोणि गन्धर्वेभ्यः पराभवात् ॥ ९ ॥

न हि त्वामुत्सहे वक्तुं स्वयं गन्धर्वरक्षिताम्।  
स्त्रियास्त्वदोषस्तां वक्तुमतस्त्वां प्रब्रवीम्यहम् ॥ १० ॥

अथ मुक्ता भयात्‌ कृष्णा सूतपुत्रान् निरस्य च।  
मोक्षिता भीमसेनेन जगाम नगरं प्रति ॥ ११ ॥  
त्रासितेव मृगी बाला शार्दूलेन मनस्विनी।  
गात्राणि वाससी चैव प्रक्षाल्य सलिलेन सा ॥ १२ ॥

तां दृष्ट्‌वा पुरुषा राजन् प्राद्रवन्त दिशो दश।  
गन्धर्वाणां भयत्रस्ता: केचिद्‌ दृष्ट्‌वा न्यमीलयन् ॥ १३ ॥

ततो महानसद्वारि भीमसेनमवस्थितम् ।  
ददर्श राजन् पाञ्चाली यथा मत्तं महाद्विपम् ॥ १४ ॥

तं विस्मयन्ती शनकैः संज्ञाभिरिदमब्रवीत्।  
गन्धर्वराजाय नमो येनास्मि परिमोचिता ॥ १५ ॥

ये पुरा विचरन्तीह पुरुषा वशवर्तिनः।  
तस्यास्ते वचनं श्रुत्वा ह्यनृणा विहरन्त्वतः ॥ १६ ॥

ततः सा नर्तनागारे धनंजयमपश्यत।  
राज्ञः कन्या विराटस्य नर्तयानं महाभुजम् ॥ १७ ॥

ततस्ता नर्तनागाराद् विनिष्क्रम्य सहार्जुनाः।  
कन्या ददृशुरायान्तीं क्लिष्टां कृष्णामनागसम् ॥ १८ ॥

दिष्ट्या सैरन्ध्रि मुक्तासि दिष्ट्यासि पुनरागता।  
दिष्ट्या विनिहताः सूता ये त्वां क्लिश्यन्त्यनागसम् ॥ १९ ॥

कथं सैरन्ध्रि मुक्तासि कथं पापाश्च ते हताः।  
इच्छामि वै तव श्रोतुं सर्वमेव यथातथम् ॥ २० ॥

बृहन्नले किं नु तव सैरन्ध्र्या कार्यमद्य वै।  
या त्वं वससि कल्याणि सदा कन्यापुरे सुखम् ॥ २१ ॥

न हि दुःखं समाप्नोषि सैरन्ध्री यदुपाश्नुते।  
तेन मां दुःखितामेवं पृच्छसे प्रहसन्निव ॥ २२ ॥

बृहन्नलापि कल्याणि दुःखमाप्नोत्यनुत्तमम् ।  
तिर्यग्योनिगता बाले न चैनामवबुध्यसे ॥ २३ ॥

त्वया सहोषिता चास्मि त्वं च सर्वैः सहोषिता।  
क्लिश्यन्त्यां त्वयि सुश्रोणि को नु दुःखं न चिन्तयेत्॥२४॥

न तु केनचिदत्यन्तं कस्यचिद्‌धृदयं क्वचित्।  
वेदितुं शक्यते नूनं तेन मां नावबुध्यसे ॥ २५ ॥

ततः सहैव कन्याभिर्द्रौपदी राजवेश्म तत्।  
प्रविवेश सुदेष्णायाः समीपमुपगामिनी ॥ २६ ॥

तामब्रवीद् राजपुत्री विराटवचनादिदम् ।  
सैरन्ध्रि गम्यतां शीघ्रं यत्र कामयसे गतिम् ॥ २७ ॥

राजा बिभेति ते भद्रे गन्धर्वेभ्यः पराभवात्।  
त्वं चापि तरुणी सुभ्रु रूपेणाप्रतिमा भुवि।  
पुंसामिष्टश्च विषयो गन्धर्वाश्चातिकोपनाः ॥ २८ ॥

त्रयोदशाहमात्रं मे राजा क्षाम्यतु भामिनि।  
कृतकृत्या भविष्यन्ति गन्धर्वास्ते न संशयः ॥ २९ ॥

ततो मामुपनेष्यन्ति करिष्यन्ति च ते प्रियम्।  
ध्रुवं च श्रेयसा राजा योक्ष्यते सह बान्धवैः ॥ ३० ॥

(राज्ञा कृतोपकाराश्च कृतज्ञाश्च सदा शुभे।  
साधवश्च बलोत्सिक्ताः कृतप्रतिकृतेप्सवः ॥  
अर्थिनी प्रब्रवीम्येषा यद् वा तद् वेति चिन्तय।  
भरस्व तदहर्मात्रं ततः श्रेयो भविष्यति॥

तस्यास्तद् वचनं श्रुत्वा कैकेयी दुःखमोहिता।  
उवाच द्रौपदीमार्ता भ्रातृव्यसनकर्शिता ॥  
वस भद्रे यथेष्टं त्वं त्वामहं शरणं गता।  
त्रायस्व मम भर्तारं पुत्रांश्चैव विशेषतः॥)