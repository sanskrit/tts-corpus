+++
title_full = "072 अर्जुनका अपनी पुत्रवधूके रूपमें उत्तराको ग्रहण करना एवं अभिमन्यु और उत्तराका विवाह"
title = "०७२"

+++


किमर्थं पाण्डवश्रेष्ठ भार्यां दुहितरं मम।  
प्रतिग्रहीतुं नेमां त्वं मया दत्तामिहेच्छसि ॥ १ ॥

अन्तःपुरेऽहमुषितः सदा पश्यन् सुतां तव।  
रहस्यं च प्रकाशं च विश्वस्ता पितृवन्मयि ॥ २ ॥  
प्रियो बहुतमश्चासं नर्तको गीतकोविदः।  
आचार्यवच्च मां नित्यं मन्यते दुहिता तव ॥ ३ ॥

वयःस्थया तया राजन् सह संवत्सरोषितः।  
अतिशङ्का भवेत् स्थाने तव लोकस्य वा विभो ॥ ४ ॥

तस्मान्निमन्त्रयेऽहं ते दुहितां मनुजाधिप।  
शुद्धो जितेन्द्रियो दान्तस्तस्याः शुद्धिः कृता मया ॥ ५ ॥

स्नुषायां दुहितुर्वापि पुत्रे चात्मनि वा पुनः।  
अत्र शङ्कां न पश्यामि तेन शुद्धिर्भविष्यति ॥ ६ ॥

अभिशापादहं भीतो मिथ्यावादात् परंतप।  
स्नुषार्थमुत्तरां राजन् प्रतिगृह्णामि ते सुताम् ॥ ७ ॥

स्वस्रीयो वासुदेवस्य साक्षाद् देवशिशुर्यथा।  
दयितश्चक्रहस्तस्य सर्वास्त्रेषु च कोविदः ॥ ८ ॥

अभिमन्युर्महाबाहुः पुत्रो मम विशाम्पते।  
जामाता तव युक्तो वै भर्ता च दुहितुस्तव ॥ ९ ॥

उपपन्नं कुरुश्रेष्ठे कुन्तीपुत्र धनंजये।  
य एवं धर्मनित्यश्च जातज्ञानश्च पाण्डवः ॥ १० ॥  
यत् कृत्यं मन्यसे पार्थ क्रियतां तदनन्तरम्।  
सर्वे कामाः समृद्धा मे सम्बन्धी यस्य मेऽर्जुनः ॥ ११ ॥

एवं ब्रुवति राजेन्द्रे कुन्तीपुत्रो युधिष्ठिरः।  
अन्वशासत् स संयोगं समये मत्स्यपार्थयोः ॥ १२ ॥

ततो मित्रेषु सर्वेषु वासुदेवं च भारत।  
प्रेषयामास कौन्तेयो विराटश्च महीपतिः ॥ १३ ॥

ततस्त्रयोदशे वर्षे निवृत्ते पञ्च पाण्डवाः।  
उपप्लव्यं विराटस्य समपद्यन्त सर्वशः ॥ १४ ॥

अभिमन्युं च बीभत्सुरानिनाय जनार्दनम्।  
आनर्तेभ्योऽपि दाशार्हानानयामास पाण्डवः ॥ १५ ॥

काशिराजश्च शैब्यश्च प्रीयमाणौ युधिष्ठिरे।  
अक्षौहिणीभ्यां सहितावागतौ पृथिवीपती ॥ १६ ॥

अक्षौहिण्या च सहितो यज्ञसेनो महाबलः।  
द्रौपद्याश्च सुता वीराः शिखण्डी चापराजितः ॥ १७ ॥  
धृष्टद्युम्नश्च दुर्धर्षः सर्वशस्त्रभृतां वरः।  
समस्ताक्षौहिणीपाला यज्वानो भूरिदक्षिणाः ।  
वेदावभृथसम्पन्नाः सर्वे शूरास्तनुत्यजः ॥ १८ ॥

तानागतानभिप्रेक्ष्य मत्स्यो धर्मभृतां वरः।  
पूजयामास विधिवत् सभृत्यबलवाहनान् ॥ १९ ॥

प्रीतोऽभवद् दुहितरं दत्त्वा तामभिमन्यवे।  
ततः प्रत्युपयातेषु पार्थिवेषु ततस्ततः ॥ २० ॥  
तत्रागमद् वासुदेवो वनमाली हलायुधः।  
कृतवर्मा च हार्दिक्यो युयुधानश्च सात्यकिः ॥ २१ ॥  
अनाधृष्टिस्तथाक्रूरः साम्बो निशठ एव च।  
अभिमन्युमुपादाय सह मात्रा परंतपाः ॥ २२ ॥

इन्द्रसेनादयश्चैव रथैस्तैः सुसमाहितैः ।  
आययुः सहिताः सर्वे परिसंवत्सरोषिताः ॥ २३ ॥

दशनागसहस्राणि हयानां द्विगुणं तथा।  
रथानामयुतं पूर्णं नियुतं च पदातिनाम् ॥ २४ ॥  
वृष्ण्यन्धकाश्च बहवो भोजाश्च परमौजसः।  
अन्वयुर्वृष्णिशार्दूलं वासुदेवं महाद्युतिम् ॥ २५ ॥

पारिबर्हं ददौ कृष्णः पाण्डवानां महात्मनाम्।  
स्त्रियो रत्नानि वासांसि पृथक् पृथगनेकशः ॥ २६ ॥  
ततो विवाहो विधिवद् ववृधे मत्स्यपार्थयोः।

ततः शङ्खाश्च भेर्यश्च गोमुखा डम्बरास्तथा ॥ २७ ॥  
पार्थैः संयुज्यमानस्य नेदुर्मत्स्यस्य वेश्मनि।  
भक्ष्यान्नभोज्यपानानि प्रभूतान्यभ्यहारयन् ॥ २८ ॥

गायनाख्यानशीलाश्च नटवैतालिकास्तथा ।  
स्तुवन्तस्तानुपातिष्ठन् सूताश्च सह मागधैः ॥ २९ ॥

सुदेष्णां च पुरस्कृत्य मत्स्यानां च वरस्त्रियः।  
आजग्मुश्चारुसर्वाङ्ग्यः सुमृष्टमणिकुण्डलाः ॥ ३० ॥

वर्णोपपन्नास्ता नार्यो रूपवत्यः स्वलंकृताः।  
सर्वाश्चाभ्यभवन् कृष्णा रूपेण यशसा श्रिया ॥ ३१ ॥

परिवार्योत्तरां तास्तु राजपुत्रीमलंकृताम् ।  
सुतामिव महेन्द्रस्य पुरस्कृत्योपतस्थिरे ॥ ३२ ॥

तां प्रत्यगृह्णात् कौन्तेयः सुतस्यार्थे धनंजयः।  
सौभद्रस्यानवद्याङ्गीं विराटतनयां तदा ॥ ३३ ॥

तत्रातिष्ठन्महाराजो रूपमिन्द्रस्य धारयन् ।  
स्नुषां तां प्रतिजग्राह कुन्तीपुत्रो युधिष्ठिरः ॥ ३४ ॥

प्रतिगृह्य च तां पार्थः पुरस्कृत्य जनार्दनम्।  
विवाहं कारयामास सौभद्रस्य महात्मनः ॥ ३५

तस्मै सप्त सहस्राणि हयानां वातरंहसाम्।  
द्वे च नागशते मुख्ये प्रादाद् बहुधनं तदा ॥ ३६ ॥  
हुत्वा सम्यक् समिद्धाग्निमर्चयित्वा द्विजन्मनः।  
राज्यं बलं च कोशं च सर्वमात्मानमेव च ॥ ३७ ॥

कृते विवाहे तु तदा धर्मपुत्रो युधिष्ठिरः।  
ब्राह्मणेभ्यो ददौ वित्तं यदुपाहरदच्युतः ॥ ३८ ॥

गोसहस्राणि रत्नानि वस्त्राणि विविधानि च।  
भूषणानि च मुख्यानि यानानि शयनानि च ॥ ३९ ॥  
भोजनानि च हृद्यानि पानानि विविधानि च।  
तन्महोत्सवसंकाशं हृष्टपुष्टजनायुतम् ।  
नगरं मत्स्यराजस्य शुशुभे भरतर्षभ ॥ ४० ॥