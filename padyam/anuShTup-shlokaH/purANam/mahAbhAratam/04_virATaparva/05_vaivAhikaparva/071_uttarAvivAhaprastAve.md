+++
title_full = "071 विराटको अन्य पाण्डवोंका भी परिचय प्राप्त होना तथा विराटके द्वारा युधिष्ठिरको राज्य समर्पण करके अर्जुनके साथ उत्तराके विवाहका प्रस्ताव करना"
title = "०७१ उत्तराविवाहप्रस्तावे"

+++


यद्येष राजा कौरव्यः कुन्तीपुत्रो युधिष्ठिरः।  
कतमोऽस्यार्जुनो भ्राता भीमश्च कतमो बली ॥ १ ॥  
नकुलः सहदेवो वा द्रौपदी वा यशस्विनी।  
यदा द्यूतजिताः पार्था न प्राज्ञायन्त ते क्वचित् ॥ २ ॥

य एष बल्लवो ब्रूते सूदस्तव नराधिप।  
एष भीमो महाराज भीमवेगपराक्रमः ॥ ३ ॥

एष क्रोधवशान् हत्वा पर्वते गन्धमादने।  
सौगन्धिकानि दिव्यानि कृष्णार्थे समुपाहरत् ॥ ४ ॥  
गन्धर्व एष वै हन्ता कीचकानां दुरात्मनाम्।  
व्याघ्रानृक्षान् वराहांश्च हतवान् स्त्रीपुरे तव ॥ ५ ॥

(हिडिम्बं च बकं चैव किर्मीरं च जटासुरम्।  
हत्वा निष्कण्टकं चक्रेऽरण्यं सवर्तः सुखम्॥)

यश्चासीदश्वबन्धस्ते नकुलोऽयं परंतपः ।  
गोसङ्ख्यः सहदेवश्च माद्रीपुत्रौ महारथौ ॥ ६ ॥  
शृङ्गारवेषाभरणौ रूपवन्तौ यशस्विनौ ।  
महारथसहस्राणां समर्थौ भरतर्षभौ ॥ ७ ॥

एषा पद्मपलाशाक्षी सुमध्या चारुहासिनी।  
सैरन्ध्री द्रौपदी राजन् यस्यार्थे कीचका हताः ॥ ८ ॥

अर्जुनोऽहं महाराज व्यक्तं ते श्रोत्रमागतः।  
भीमादवरजः पार्थो यमाभ्यां चापि पूर्वजः ॥ ९ ॥

उषिताः स्मो महाराज सुखं तव निवेशने।  
अज्ञातवासमुषिता गर्भवास इव प्रजाः ॥ १० ॥

यदार्जुनेन ते वीराः कथिताः पञ्च पाण्डवाः।  
तदार्जुनस्य वैराटिः कथयामास विक्रमम् ॥ ११ ॥

पुनरेव च तान् पार्थान् दर्शयामास चोत्तरः ॥ १२ ॥

य एष जाम्बूनदशुद्धगौर-  
तनुर्महान् सिंह इव प्रवृद्धः।  
प्रचण्डघोणः पृथुदीर्घनेत्र-  
स्ताम्रायताक्षः कुरुराज एषः ॥ १३ ॥

अयं पुनर्मत्तगजेन्द्रगामी  
प्रतप्तचामीकरशुद्धगौरः  
पृथ्वायतांसो गुरुदीर्घबाहु-  
र्वृकोदरः पश्यत पश्यतैनम् ॥ १४ ॥

यस्त्वेव पार्श्वेऽस्य महाधनुष्मान्  
श्यामो युवा वारणयूथपोपमः ।  
सिंहोन्नतांसो गजराजगामी  
पद्मायताक्षोऽर्जुन एष वीरः ॥ १५ ॥

राज्ञः समीपे पुरुषोत्तमौ तु  
यमाविमौ विष्णुमहेन्द्रकल्पौ ।  
मनुष्यलोके सकले समोऽस्ति  
ययोर्न रूपे न बले न शीले ॥ १६ ॥

आभ्यां तु पार्श्वे कनकोत्तमाङ्गी  
यैषा प्रभा मूर्तिमतीव गौरी।  
नीलोत्पलाभा सुरदेवतेव  
कृष्णा स्थिता मूर्तिमतीव लक्ष्मीः ॥ १७ ॥

एवं निवेद्य तान् पार्थान् पाण्डवान् पञ्च भूपतेः।  
ततोऽर्जुनस्य वैराटिः कथयामास विक्रमम् ॥ १८ ॥

अयं स द्विषतां हन्ता मृगाणामिव केसरी।  
अचरद् रथवृन्देषु निघ्नंस्तांस्तान् वरान् रथान् ॥ १९ ॥

अनेन विद्धो मातङ्गो महानेकेषुणा हतः।  
सुवर्णकक्षः संग्रामे दन्ताभ्यामगमन्महीम् ॥ २० ॥

अनेन विजिता गावो जिताश्च कुरवो युधि।  
अस्य शङ्खप्रणादेन कर्णौ मे बधिरीकृतौ ॥ २१ ॥

तस्य तद् वचनं श्रुत्वा मत्स्यराजः प्रतापवान्।  
उत्तरं प्रत्युवाचेदमभिपन्नो युधिष्ठिरे ॥ २२ ॥  
प्रसादनं पाण्डवस्य प्राप्तकालं हि रोचते।  
उत्तरां च प्रयच्छामि पार्थाय यदि मन्यसे ॥ २३ ॥

आर्याः पूज्याश्च मान्याश्च प्राप्तकालं च मे मतम्।  
पूज्यन्तां पूजनार्हाश्च महाभागाश्च पाण्डवाः ॥ २४ ॥

अहं खल्वपि संग्रामे शत्रूणां वशमागतः।  
मोक्षितो भीमसेनेन गावश्चापि जितास्तथा ॥ २५ ॥

एतेषां बाहुवीर्येण अस्माकं विजयो मृधे।  
एवं सर्वे सहामात्याः कुन्तीपुत्रं युधिष्ठिरम्।  
प्रसादयामो भद्रं ते सानुजं पाण्डवर्षभम् ॥ २६ ॥

यदस्माभिरजानद्भिः किंचिदुक्तो नराधिपः ।  
क्षन्तुमर्हति तत् सर्वं धर्मात्मा ह्येष पाण्डवः ॥ २७ ॥

ततो विराटः परमाभितुष्टः  
समेत्य राजा समयं चकार।  
राज्यं च सर्वं विससर्ज तस्मै  
सदण्डकोशं सपुरं महात्मा ॥ २८ ॥  
पाण्डवांश्च ततः सर्वान् मत्स्यराजः प्रतापवान्।  
धनंजयं पुरस्कृत्य दिष्ट्या दिष्ट्येति चाब्रवीत् ॥ २९ ॥

समुपाघ्राय मूर्धानं संश्लिष्य च पुनः पुनः।  
युधिष्ठिरं च भीमं च माद्रीपुत्रौ च पाण्डवौ ॥ ३० ॥

नातृप्यद् दर्शने तेषां विराटो वाहिनीपतिः।  
स प्रीयमाणो राजानं युधिष्ठिरमथाब्रवीत् ॥ ३१ ॥

दिष्ट्या भवन्तः सम्प्राप्ताः सर्वे कुशलिनो वनात्।  
दिष्ट्या सम्पालितं कृच्छ्रमज्ञातं वै दुरात्मभिः ॥ ३२ ॥

इदं च राज्यं पार्थाय यच्चान्यदपि किञ्चन।  
प्रतिगृह्णन्तु तत् सर्वं पाण्डवा अविशङ्कया ॥ ३३ ॥

उत्तरां प्रतिगृह्णातु सव्यसाची धनंजयः।  
अयं ह्यौपयिको भर्ता तस्याः पुरुषसत्तमः ॥ ३४ ॥

एवमुक्तो धर्मराजः पार्थमैक्षद् धनंजयम्।  
ईक्षितश्चार्जुनो भ्रात्रा मत्स्यं वचनमब्रवीत् ॥ ३५ ॥  
प्रतिगृह्णाम्यहं राजन् स्नुषां दुहितरं तव।  
युक्तश्चावां हि सम्बन्धो मत्स्यभारतयोरपि ॥ ३६ ॥