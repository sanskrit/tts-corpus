+++
title_full = "070 अर्जुनका राजा विराटको महाराज युधिष्ठिरका परिचय देना"
title = "०७० पाण्डवप्रकाशे"

+++


ततस्तृतीये दिवसे भ्रातरः पञ्च पाण्डवाः।  
स्नाताः शुक्लाम्बरधराः समये चरितव्रताः ॥ १ ॥  
युधिष्ठिरं पुरस्कृत्य सर्वाभरणभूषिताः ।  
द्वारि मत्ता यथा नागा भ्राजमाना महारथाः ॥ २ ॥  
विराटस्य सभां गत्वा भूमिपालासनेष्वथ।  
निषेदुः पावकप्रख्याः सर्वे धिष्ण्येष्विवाग्नयः ॥ ३ ॥

तेषु तत्रोपविष्टेषु विराटः पृथिवीपतिः।  
आजगाम सभां कर्तुं राजकार्याणि सर्वशः ॥ ४ ॥

श्रीमतः पाण्डवान् दृष्ट्वा ज्वलतः पावकानिव।  
मुहूर्तमिव च ध्यात्वा सरोषः पृथिवीपतिः ॥ ५ ॥  
अथ मत्स्योऽब्रवीत् कङ्कं देवरूपमिव स्थितम्।  
मरुद्‌गणैरुपासीनं त्रिदशानामिवेश्वरम् ॥ ६ ॥

स किलाक्षातिवापस्त्वं सभास्तारो मया वृतः।  
अथ राजासने कस्मादुपविष्टस्त्वलंकृतः ॥ ७ ॥

परिहासेप्सया वाक्यं विराटस्य निशम्य तत्।  
स्मयमानोऽर्जुनो राजन्निदं वचनमब्रवीत् ॥ ८ ॥

इन्द्रस्यार्धासनं राजन्नयमारोढुमर्हति ।  
ब्रह्मण्यः श्रुतवांस्त्यागी यज्ञशीलो दृढव्रतः ॥ ९ ॥

एष विग्रहवान् धर्म एष वीर्यवतां वरः।  
एष बुद्ध्याधिको लोके तपसां च परायणम् ॥ १० ॥  
एषोऽस्त्रं विविधं वेत्ति त्रैलोक्ये सचराचरे।  
न चैवान्यः पुमान् वेत्ति न वेत्स्यति कदाचन ॥ ११ ॥

न देवा नासुराः केचिन्न मनुष्या न राक्षसाः।  
गन्धर्वयक्षप्रवराः सकिन्नरमहोरगाः ॥ १२ ॥

दीर्घदर्शी महातेजाः पौरजानपदप्रियः ।  
पाण्डवानामतिरथो यज्ञधर्मपरो वशी ॥ १३ ॥

महर्षिकल्पो राजर्षिः सर्वलोकेषु विश्रुतः।  
बलवान् धृतिमान् दक्षः सत्यवादी जितेन्द्रियः।  
धनैश्च सञ्चयैश्चैव शक्रवैश्रवणोपमः ॥ १४ ॥

यथा मनुर्महातेजा लोकानां परिरक्षिता।  
एवमेष महातेजाः प्रजानुग्रहकारकः ॥ १५ ॥

अयं कुरूणामृषभो धर्मराजो युधिष्ठिरः।  
अस्य कीर्तिः स्थिता लोके सूर्यस्येवोद्यतः प्रभा ॥ १६ ॥

संसरन्ति दिशः सर्वा यशसोऽस्य इवांशवः।  
उदितस्येव सूर्यस्य तेजसोऽनु गभस्तयः ॥ १७ ॥

एनं दशसहस्राणि कुञ्जराणां तरस्विनाम्।  
अन्वयुः पृष्ठतो राजन् यावदध्यावसत्‌ कुरून् ॥ १८ ॥

त्रिंशदेनं सहस्राणि रथाः काञ्चनमालिनः।  
सदश्वैरुपसम्पन्नाः पृष्ठतोऽनुययुस्तदा ॥ १९ ॥

एनमष्टशताः सूताः सुमृष्टमणिकुण्डलाः ।  
अब्रुवन् मागधैः सार्धं पुरा शक्रमिवर्षयः ॥ २० ॥

एनं नित्यमुपासन्त कुरवः किंकरा यथा।  
सर्वे च राजन् राजानो धनेश्वरमिवामराः ॥ २१ ॥

एष सर्वान् महीपालान् करदान् समकारयत्।  
वैश्यानिव महाभागो विवशान् स्ववशानपि ॥ २२ ॥  
अष्टाशीतिसहस्राणि स्नातकानां महात्मनाम् ।  
उपजीवन्ति राजानमेनं सुचरितव्रतम् ॥ २३ ॥

एष वृद्धाननाथांश्च पङ्‌गूनन्धांश्च मानवान्।  
पुत्रवत् पालयामास प्रजा धर्मेण वै विभुः ॥ २४ ॥

एष धर्मे दमे चैव क्रोधे चापि जितव्रतः।  
महाप्रसादो ब्रह्मण्यः सत्यवादी च पार्थिवः ॥ २५ ॥

शीघ्रं तापेन चैतस्य तप्यते स सुयोधनः।  
सगणः सह कर्णेन सौबलेनापि वा विभुः ॥ २६ ॥

न शक्यन्ते ह्यस्य गुणाः प्रसंख्यातुं नरेश्वर।  
एष धर्मपरो नित्यमानृशंसश्च पाण्डवः ॥ २७ ॥  
एवं युक्तो महाराजः पाण्डवः पार्थिवर्षभः।  
कथं नार्हति राजार्हमासनं पृथिवीपते ॥ २८ ॥