+++
title_full = "003 अश्वत्थामाका कृपाचार्य और कृतवर्माको उत्तर देते हुए उन्हें अपना क्रूरतापूर्ण निश्चय बताना"
title = "००३"

+++


कृपस्य वचनं श्रुत्वा धर्मार्थसहितं शुभम्।  
अश्वत्थामा महाराज दुःखशोकसमन्वितः ॥ १ ॥

दह्यमानस्तु शोकेन प्रदीप्तेनाग्निना यथा।  
क्रूरं मनस्ततः कृत्वा तावुभौ प्रत्यभाषत ॥ २ ॥

पुरुषे पुरुषे बुद्धिर्या या भवति शोभना।  
तुष्यन्ति च पृथक् सर्वे प्रज्ञया ते स्वया स्वया॥३॥

सर्वो हि मन्यते लोक आत्मानं बुद्धिमत्तरम्।  
सर्वस्यात्मा बहुमतः सर्वात्मानं प्रशंसति ॥ ४ ॥

सर्वस्य हि स्वका प्रज्ञा साधुवादे प्रतिष्ठिता।  
परबुद्धिं च निन्दन्ति स्वां प्रशंसन्ति चासकृत् ॥ ५ ॥

कारणान्तरयोगेन योगे येषां समागतिः।  
अन्योन्येन च तुष्यन्ति बहु मन्यन्ति चासकृत् ॥ ६ ॥

तस्यैव तु मनुष्यस्य सा सा बुद्धिस्तदा तदा।  
कालयोगे विपर्यासं प्राप्यान्योन्यं विपद्यते ॥ ७ ॥

विचित्रत्वात् तु चित्तानां मनुष्याणां विशेषतः।  
चित्तवैक्लव्यमासाद्य सा सा बुद्धिः प्रजायते ॥ ८ ॥

यथा हि वैद्यः कुशलो ज्ञात्वा व्याधिं यथाविधि।  
भैषज्यं कुरुते योगात् प्रशमार्थमिति प्रभो ॥ ९ ॥  
एवं कार्यस्य योगार्थं बुद्धिं कुर्वन्ति मानवाः।  
प्रज्ञया हि स्वया युक्तास्तां च निन्दन्ति मानवाः ॥ १० ॥

अन्यया यौवने मर्त्यो बुद्ध्या भवति मोहितः।  
मध्येऽन्यया जरायां तु सोऽन्यां रोचयते मतिम् ॥ ११ ॥

व्यसनं वा महाघोरं समृद्धिं चापि तादृशीम्।  
अवाप्य पुरुषो भोज कुरुते बुद्धिवैकृतम् ॥ १२ ॥

एकस्मिन्नेव पुरुषे सा सा बुद्धिस्तदा तदा।  
भवत्यकृतधर्मत्वात् सा तस्यैव न रोचते ॥ १३ ॥

निश्चित्य तु यथाप्रज्ञं यां मतिं साधु पश्यति।  
तया प्रकुरुते भावं सा तस्योद्योगकारिका ॥ १४ ॥

सर्वो हि पुरुषो भोज साध्वेतदिति निश्चितः।  
कर्तुमारभते प्रीतो मारणादिषु कर्मसु ॥ १५ ॥

सर्वे हि बुद्धिमाज्ञाय प्रज्ञां वापि स्वकां नराः।  
चेष्टन्ते विविधां चेष्टां हितमित्येव जानते ॥ १६ ॥

उपजाता व्यसनजा येयमद्य मतिर्मम।  
युवयोस्तां प्रवक्ष्यामि मम शोकविनाशिनीम् ॥ १७ ॥

प्रजापतिः प्रजाः सृष्ट्वा कर्म तासु विधाय च।  
वर्णे वर्णे समाधत्ते ह्येकैकं गुणभाग् गुणम् ॥ १८ ॥

ब्राह्मणे वेदमग्र्यं तु क्षत्रिये तेज उत्तमम्।  
दाक्ष्यं वैश्ये च शूद्रे च सर्ववर्णानुकूलताम् ॥ १९ ॥

अदान्तो ब्राह्मणोऽसाधुर्निस्तेजाः क्षत्रियोऽधमः ।  
अदक्षो निन्द्यते वैश्यः शूद्रश्च प्रतिकूलवान् ॥ २० ॥

सोऽस्मि जातः कुले श्रेष्ठे ब्राह्मणानां सुपूजिते।  
मन्दभाग्यतयास्म्येतं क्षत्रधर्ममनुष्ठितः ॥ २१ ॥

क्षत्रधर्मं विदित्वाहं यदि ब्राह्मण्यमाश्रितः।  
प्रकुर्यां सुमहत् कर्म न मे तत् साधुसम्मतम् ॥ २२ ॥

धारयंश्च धनुर्दिव्यं दिव्यान्यस्त्राणि चाहवे।  
पितरं निहतं दृष्ट्वा किं नु वक्ष्यामि संसदि ॥ २३ ॥

सोऽहमद्य यथाकामं क्षत्रधर्ममुपास्य तम्।  
गन्तास्मि पदवीं राज्ञः पितुश्चापि महात्मनः ॥ २४ ॥

अद्य स्वप्स्यन्ति पञ्चाला विश्वस्ता जितकाशिनः।  
विमुक्तयुग्यकवचा हर्षेण च समन्विताः ॥ २५ ॥  
जयं मत्वाऽऽत्मनश्चैव श्रान्ता व्यायामकर्शिताः।

तेषां निशि प्रसुप्तानां सुस्थानां शिबिरे स्वके ॥ २६ ॥  
अवस्कन्दं करिष्यामि शिबिरस्याद्य दुष्करम्।

तानवस्कन्द्य शिबिरे प्रेतभूतविचेतसः ॥ २७ ॥  
सूदयिष्यामि विक्रम्य मघवानिव दानवान्।

अद्य तान् सहितान् सर्वान् धृष्टद्युम्नपुरोगमान् ॥ २८ ॥  
सूदयिष्यामि विक्रम्य कक्षं दीप्त इवानलः।  
निहत्य चैव पञ्चालान् शान्तिं लब्धास्मि सत्तम ॥ २९ ॥

पञ्चालेषु भविष्यामि सूदयन्नद्य संयुगे।  
पिनाकपाणिः संक्रुद्धः स्वयं रुद्रः पशुष्विव ॥ ३० ॥

अद्याहं सर्वपञ्चालान् निहत्य च निकृत्य च।  
अर्दयिष्यामि संहृष्टो रणे पाण्डुसुतांस्तथा ॥ ३१ ॥

अद्याहं सर्वपञ्चालैः कृत्वा भूमिं शरीरिणीम्।  
प्रहृत्यैकैकशस्तेषु भविष्याम्यनृणः पितुः ॥ ३२ ॥

दुर्योधनस्य कर्णस्य भीष्मसैन्धवयोरपि ।  
गमयिष्यामि पञ्चालान् पदवीमद्य दुर्गमाम् ॥ ३३ ॥

अद्य पाञ्चालराजस्य धृष्टद्युम्नस्य वै निशि।  
नचिरात् प्रमथिष्यामि पशोरिव शिरो बलात् ॥ ३४ ॥

अद्य पाञ्चालपाण्डूनां शयितानात्मजान् निशि।  
खड्गेन निशितेनाजौ प्रमथिष्यामि गौतम ॥ ३५ ॥

अद्य पाञ्चालसेनां तां निहत्य निशि सौप्तिके।  
कृतकृत्यः सुखी चैव भविष्यामि महामते ॥ ३६ ॥