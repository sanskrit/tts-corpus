+++
title_full = "007 अश्वत्थामाद्वारा शिवकी स्तुति, उसके सामने एक अग्निवेदी तथा भूतगणोंका प्राकट्य और उसका आत्मसमर्पण करके भगवान् शिवसे खड्\u200cग प्राप्त करना"
title = "००७"

+++


एवं संचिन्तयित्वा तु द्रोणपुत्रो विशाम्पते।  
अवतीर्य रथोपस्थाद् देवेशं प्रणतः स्थितः ॥ १ ॥

उग्रं स्थाणुं शिवं रुद्रं शर्वमीशानमीश्वरम्।  
गिरिशं वरदं देवं भवभावनमीश्वरम् ॥ २ ॥  
शितिकण्ठमजं शुक्रं दक्षक्रतुहरं हरम्।  
विश्वरूपं विरूपाक्षं बहुरूपमुमापतिम् ॥ ३ ॥  
श्मशानवासिनं दृप्तं महागणपतिं विभुम्।  
खट्‌वाङ्गधारिणं रुद्रं जटिलं ब्रह्मचारिणम् ॥ ४ ॥  
मनसा सुविशुद्धेन दुष्करेणाल्पचेतसा ।  
सोऽहमात्मोपहारेण यक्ष्ये त्रिपुरघातिनम् ॥ ५ ॥

स्तुतं स्तुत्यं स्तूयमानममोघं कृत्तिवाससम्।  
विलोहितं नीलकण्ठमसह्यं दुर्निवारणम् ॥ ६ ॥  
शुक्रं ब्रह्मसृजं ब्रह्म ब्रह्मचारिणमेव च।  
व्रतवन्तं तपोनिष्ठमनन्तं तपतां गतिम् ॥ ७ ॥  
बहुरूपं गणाध्यक्षं त्र्यक्षं पारिषदप्रियम्।  
धनाध्यक्षेक्षितमुखं गौरीहृदयवल्लभम् ॥ ८ ॥  
कुमारपितरं पिङ्गं गोवृषोत्तमवाहनम् ।  
तनुवाससमत्युग्रमुमाभूषणतत्परम् ॥ ९ ॥  
परं परेभ्यः परमं परं यस्मान्न विद्यते।  
इष्वस्त्रोत्तमभर्तारं दिगन्तं देशरक्षिणम् ॥ १० ॥  
हिरण्यकवचं देवं चन्द्रमौलिविभूषणम् ।  
प्रपद्ये शरणं देवं परमेण समाधिना ॥ ११ ॥

इमां चेदापदं घोरां तराम्यद्य सुदुष्कराम्।  
सर्वभूतोपहारेण यक्ष्येऽहं शुचिना शुचिम् ॥ १२ ॥

इति तस्य व्यवसितं ज्ञात्वा योगात् सुकर्मणः।  
पुरस्तात् काञ्चनी वेदी प्रादुरासीन्महात्मनः ॥ १३ ॥

तस्यां वेद्यां तदा राजंश्चित्रभानुरजायत।  
स दिशो विदिशः खं च ज्वालाभिरिव पूरयन् ॥ १४ ॥

दीप्तास्यनयनाश्चात्र नैकपादशिरोभुजाः ।  
रत्नचित्राङ्गदधराः समुद्यतकरास्तथा ॥ १५ ॥  
द्वीपशैलप्रतीकाशाः प्रादुरासन् महागणाः ।

श्ववराहोष्ट्ररूपाश्च हयगोमायुगोमुखाः ॥ १६ ॥  
ऋक्षमार्जारवदना व्याघ्रद्वीपिमुखास्तथा ।  
काकवक्त्राः प्लवमुखाः शुकवक्त्रास्तथैव च ॥ १७ ॥  
महाजगरवक्त्राश्च हंसवक्त्राः सितप्रभाः ।  
दार्वाघाटमुखाश्चापि चाषवक्त्राश्च भारत ॥ १८ ॥

कूर्मनक्रमुखाश्चैव शिशुमारमुखास्तथा ।  
महामकरवक्त्राश्च तिमिवक्त्रास्तथैव च ॥ १९ ॥  
हरिवक्त्राः क्रौञ्चमुखाः कपोतेभमुखास्तथा ।  
पारावतमुखाश्चैव मद्‌गुवक्त्रास्तथैव च ॥ २० ॥

पाणिकर्णाः सहस्राक्षास्तथैव च महोदराः।  
निर्मांसाः काकवक्त्राश्च श्येनवक्त्राश्च भारत ॥ २१ ॥  
तथैवाशिरसो राजन्नृक्षवक्त्राश्च भारत ।  
प्रदीप्तनेत्रजिह्वाश्च ज्वालावर्णास्तथैव च ॥ २२ ॥

ज्वालाकेशाश्च राजेन्द्र ज्वलद्रोमचतुर्भुजाः ।  
मेषवक्त्रास्तथैवान्ये तथा छागमुखा नृप ॥ २३ ॥

शङ्खाभाः शङ्खवक्त्राश्च शङ्खवर्णास्तथैव च।  
शङ्खमालापरिकराः शङ्खध्वनिसमस्वनाः ॥ २४ ॥

जटाधराः पञ्चशिखास्तथा मुण्डाः कृशोदराः।  
चतुर्दंष्ट्राश्चतुर्जिह्वाः शङ्कुकर्णाः किरीटिनः ॥ २५ ॥

मौञ्जीधराश्च राजेन्द्र तथा कुञ्चितमूर्धजाः।  
उष्णीषिणो मुकुटिनश्चारुवक्त्राः स्वलङ्कृताः ॥ २६ ॥

पद्मोत्पलापीडधरास्तथा मुकुटधारिणः ।  
माहात्म्येन च संयुक्ताः शतशोऽथ सहस्रशः ॥ २७ ॥

शतघ्नीवज्रहस्ताश्च तथा मुसलपाणयः ।  
भुशुण्डीपाशहस्ताश्च दण्डहस्ताश्च भारत ॥ २८ ॥

पृष्ठेषु बद्धेषुधयश्चित्रबाणोत्कटास्तथा ।  
सध्वजाः सपताकाश्च सघण्टाः सपरश्वधाः ॥ २९ ॥

महापाशोद्यतकरास्तथा लगुडपाणयः ।  
स्थूणाहस्ताः खड्‌गहस्ताः सर्पोच्छ्रितकिरीटिनः ॥ ३० ॥

महासर्पाङ्गदधराश्चित्राभरणधारिणः ।  
रजोध्वस्ताः पङ्कदिग्धाः सर्वे शुक्लाम्बरस्रजः ॥ ३१ ॥

नीलाङ्गाः पिङ्गलाङ्गाश्च मुण्डवक्त्रास्तथैव च।  
भेरीशङ्खमृदङ्गांश्च झर्झरानकगोमुखान् ॥ ३२ ॥  
अवादयन् पारिषदाः प्रहृष्टाः कनकप्रभाः।  
गायमानास्तथैवान्ये नृत्यमानास्तथा परे ॥ ३३ ॥

लङ्घन्तः प्लवन्तश्च वल्गन्तश्च महारथाः।  
धावन्तो जवना मुण्डाः पवनोद्धूतमूर्धजाः ॥ ३४ ॥

मत्ता इव महानागा विनदन्तो मुहुर्मुहुः।  
सुभीमा घोररूपाश्च शूलपट्टिशपाणयः ॥ ३५ ॥

नानाविरागवसनाश्चित्रमाल्यानुलेपनाः ।  
रत्नचित्राङ्गदधराः समुद्यतकरास्तथा ॥ ३६ ॥

हन्तारो द्विषतां शूराः प्रसह्यासह्यविक्रमाः।  
पातारोऽसृग्वसौघानां मांसान्त्रकृतभोजनाः ॥ ३७ ॥

चूडालाः कर्णिकाराश्च प्रहृष्टाः पिठरोदराः।  
अतिह्रस्वातिदीर्घाश्च प्रलम्बाश्चातिभैरवाः ॥ ३८ ॥

विकटाः काललम्बोष्ठा बृहच्छेफाण्डपिण्डिकाः ।  
महार्हनानामुकुटा मुण्डाश्च जटिलाः परे ॥ ३९ ॥

सार्केन्दुग्रहनक्षत्रां द्यां कुर्युस्ते महीतले।  
उत्सहेरंश्च ये हन्तुं भूतग्रामं चतुर्विधम् ॥ ४० ॥

ये च वीतभया नित्यं हरस्य भ्रुकुटीसहाः।  
कामकारकरा नित्यं त्रैलोक्यस्येश्वरेश्वराः ॥ ४१ ॥

नित्यानन्दप्रमुदिता वागीशा वीतमत्सराः ।  
प्राप्याष्टगुणमैश्वर्यं ये न यास्यन्ति वै स्मयम् ॥ ४२ ॥

येषां विस्मयते नित्यं भगवान् कर्मभिर्हरः।  
मनोवाक्कर्मभिर्युक्तैर्नित्यमाराधितश्च यैः ॥ ४३ ॥

मनोवाक्कर्मभिर्भक्तान् पाति पुत्रानिवौरसान् ।  
पिबन्तोऽसृग्वसाश्चान्ये क्रुद्धा ब्रह्मद्विषां सदा ॥ ४४ ॥

चतुर्विधात्मकं सोमं ये पिबन्ति च सर्वदा।  
श्रुतेन ब्रह्मचर्येण तपसा च दमेन च ॥ ४५ ॥  
ये समाराध्य शूलाङ्कं भवसायुज्यमागताः।

यैरात्मभूतैर्भगवान् पार्वत्या च महेश्वरः ॥ ४६ ॥  
महाभूतगणैर्भुङ्क्ते भूतभव्यभवत्प्रभुः ।

नानावादित्रहसितक्ष्वेडितोत्क्रुष्टगर्जितैः ॥ ४७ ॥  
संत्रासयन्तस्ते विश्वमश्वत्थामानमभ्ययुः ।

संस्तुवन्तो महादेवं भाः कुर्वाणाः सुवर्चसः ॥ ४८ ॥  
विवर्धयिषवो द्रौणेर्महिमानं महात्मनः ।  
जिज्ञासमानास्तत्तेजः सौप्तिकं च दिदृक्षवः ॥ ४९ ॥  
भीमोग्रपरिघालातशूलपट्टिशपाणयः ।  
घोररूपाः समाजग्मुर्भूतसङ्घाः समन्ततः ॥ ५० ॥

जनयेयुर्भयं ये स्म त्रैलोक्यस्यापि दर्शनात्।  
तान् प्रेक्षमाणोऽपि व्यथां न चकार महाबलः ॥ ५१ ॥

अथ द्रौणिर्धनुष्पाणिर्बद्धगोधाङ्‌गुलित्रवान् ।  
स्वयमेवात्मनात्मानमुपहारमुपाहरत् ॥ ५२ ॥

धनूंषि समिधस्तत्र पवित्राणि शिताः शराः।  
हविरात्मवतश्चात्मा तस्मिन् भारत कर्मणि ॥ ५३ ॥

ततः सौम्येन मन्त्रेण द्रोणपुत्रः प्रतापवान्।  
उपहारं महामन्युरथात्मानमुपाहरत् ॥ ५४ ॥

तं रुद्रं रौद्रकर्माणं रौद्रैः कर्मभिरच्युतम्।  
अभिष्टुत्य महात्मानमित्युवाच कृताञ्जलिः ॥ ५५ ॥

इममात्मानमद्याहं जातमाङ्गिरसे कुले ।  
स्वग्नौ जुहोमि भगवन् प्रतिगृह्णीष्व मां बलिम् ॥ ५६ ॥

भवद्भक्त्या महादेव परमेण समाधिना।  
अस्यामापदि विश्वात्मन्नुपाकुर्मि तवाग्रतः ॥ ५७ ॥

त्वयि सर्वाणि भूतानि सर्वभूतेषु चासि वै।  
गुणानां हि प्रधानानामेकत्वं त्वयि तिष्ठति ॥ ५८ ॥

सर्वभूताश्रय विभो हविर्भूतमवस्थितम् ।  
प्रतिगृहाण मां देव यद्यशक्याः परे मया ॥ ५९ ॥

इत्युक्त्वा द्रौणिरास्थाय तां वेदीं दीप्तपावकाम्।  
संत्यज्यात्मानमारुह्य कृष्णवर्त्मन्युपाविशत् ॥ ६० ॥

तमूर्ध्वबाहुं निश्चेष्टं दृष्ट्वा हविरुपस्थितम्।  
अब्रवीद् भगवान् साक्षान्महादेवो हसन्निव ॥ ६१ ॥

सत्यशौचार्जवत्यागैस्तपसा नियमेन च ।  
क्षान्त्या भक्त्या च धृत्या च बुद्ध्या च वचसा तथा॥६२॥  
यथावदहमाराद्धः कृष्णेनाक्लिष्टकर्मणा ।  
तस्मादिष्टतमः कृष्णादन्यो मम न विद्यते ॥ ६३ ॥

कुर्वता तात सम्मानं त्वां च जिज्ञासता मया।  
पञ्चालाः सहसा गुप्ता मायाश्च बहुशः कृताः ॥ ६४ ॥

कृतस्तस्यैव सम्मानः पञ्चालान् रक्षता मया।  
अभिभूतास्तु कालेन नैषामद्यास्ति जीवितम् ॥ ६५ ॥

एवमुक्त्वा महात्मानं भगवानात्मनस्तनुम् ।  
आविवेश ददौ चास्मै विमलं खड्‌गमुत्तमम् ॥ ६६ ॥

अथाविष्टो भगवता भूयो जज्वाल तेजसा।  
वेगवांश्चाभवद् युद्धे देवसृष्टेन तेजसा ॥ ६७ ॥

तमदृश्यानि भूतानि रक्षांसि च समाद्रवन्।  
अभितः शत्रुशिबिरं यान्तं साक्षादिवेश्वरम् ॥ ६८ ॥