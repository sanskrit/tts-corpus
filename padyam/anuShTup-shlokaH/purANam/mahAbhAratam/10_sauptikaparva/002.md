+++
title_full = "002 कृपाचार्यका अश्वत्थामाको दैवकी प्रबलता बताते हुए कर्तव्यके विषयमें सत्पुरुषोंसे सलाह लेनेकी प्रेरणा देना"
title = "००२"

+++


श्रुतं ते वचनं सर्वं यद् यदुक्तं त्वया विभो।  
ममापि तु वचः किंचिच्छृणुष्वाद्य महाभुज ॥ १ ॥

आबद्धा मानुषाः सर्वे निबद्धाः कर्मणोर्द्वयोः।  
दैवे पुरुषकारे च परं ताभ्यां न विद्यते ॥ २ ॥

न हि दैवेन सिध्यन्ति कार्याण्येकेन सत्तम।  
न चापि कर्मणैकेन द्वाभ्यां सिद्धस्तु योगतः ॥ ३ ॥

ताभ्यामुभाभ्यां सर्वार्था निबद्धा अधमोत्तमाः।  
प्रवृत्ताश्चैव दृश्यन्ते निवृत्ताश्चैव सर्वशः ॥ ४ ॥

पर्जन्यः पर्वते वर्षन् किन्नु साधयते फलम्।  
कृष्टे क्षेत्रे तथा वर्षन् किन्न साधयते फलम् ॥ ५ ॥

उत्थानं चाप्यदैवस्य ह्यनुत्थानं च दैवतम्।  
व्यर्थं भवति सर्वत्र पूर्वस्तत्र विनिश्चयः ॥ ६ ॥

सुवृष्टे च यथा देवे सम्यक् क्षेत्रे च कर्षिते।  
बीजं महागुणं भूयात् तथा सिद्धिर्हि मानुषी ॥ ७ ॥

तयोर्दैवं विनिश्चित्य स्वयं चैव प्रवर्तते।  
प्राज्ञाः पुरुषकारेषु वर्तन्ते दाक्ष्यमाश्रिताः ॥ ८ ॥

ताभ्यां सर्वे हि कार्यार्था मनुष्याणां नरर्षभ।  
विचेष्टन्तः स्म दृश्यन्ते निवृत्तास्तु तथैव च ॥ ९ ॥

कृतः पुरुषकारश्च सोऽपि दैवेन सिध्यति।  
तथास्य कर्मणः कर्तुरभिनिर्वर्तते फलम् ॥ १० ॥

उत्थानं च मनुष्याणां दक्षाणां दैववर्जितम्।  
अफलं दृश्यते लोके सम्यगप्युपपादितम् ॥ ११ ॥

तत्रालसा मनुष्याणां ये भवन्त्यमनस्विनः।  
उत्थानं ते विगर्हन्ति प्राज्ञानां तन्न रोचते ॥ १२ ॥

प्रायशो हि कृतं कर्म नाफलं दृश्यते भुवि।  
अकृत्वा च पुनर्दुःखं कर्म पश्येन्महाफलम् ॥ १३ ॥

चेष्टामकुर्वल्लँभते यदि किंचिद् यदृच्छया।  
यो वा न लभते कृत्वा दुर्दर्शौ तावुभावपि ॥ १४ ॥

शक्नोति जीवितुं दक्षो नालसः सुखमेधते।  
दृश्यन्ते जीवलोकेऽस्मिन् दक्षाः प्रायो हितैषिणः ॥ १५ ॥

यदि दक्षः समारम्भात्‌ कर्मणो नाश्नुते फलम्।  
नास्य वाच्यं भवेत्‌ किंचिल्लब्धव्यं वाधिगच्छति ॥ १६ ॥

अकृत्वा कर्म यो लोके फलं विन्दति धिष्ठितः।  
स तु वक्तव्यतां याति द्वेष्यो भवति भूयशः ॥ १७ ॥

एवमेतदनादृत्य वर्तते यस्त्वतोऽन्यथा ।  
स करोत्यात्मनोऽनर्थानेष बुद्धिमतां नयः ॥ १८ ॥

हीनं पुरुषकारेण यदि दैवेन वा पुनः।  
कारणाभ्यामथैताभ्यामुत्थानमफलं भवेत् ॥ १९ ॥

हीनं पुरुषकारेण कर्म त्विह न सिद्ध्यति।  
दैवतेभ्यो नमस्कृत्य यस्त्वर्थान् सम्यगीहते ॥ २० ॥  
दक्षो दाक्षिण्यसम्पन्नो न स मोघैर्विहन्यते।

सम्यगीहा पुनरियं यो वृद्धानुपसेवते ॥ २१ ॥  
आपृच्छति च यच्छ्रेयः करोति च हितं वचः।

उत्थायोत्थाय हि सदा प्रष्टव्या वृद्धसम्मताः ॥ २२ ॥  
ते स्म योगे परं मूलं तन्मूला सिद्धिरुच्यते।

वृद्धानां वचनं श्रुत्वा योऽभ्युत्थानं प्रयोजयेत् ॥ २३ ॥  
उत्थानस्य फलं सम्यक् तदा स लभतेऽचिरात्।

रागात् क्रोधाद् भयाल्लोभाद् योऽर्थानीहति मानवः ॥ २४ ॥  
अनीशश्चावमानी च स शीघ्रं भ्रश्यते श्रियः।

सोऽयं दुर्योधनेनार्थो लुब्धेनादीर्घदर्शिना ॥ २५ ॥  
असमर्थ्य समारब्धो मूढत्वादविचिन्तितः ।  
हितबुद्धीननादृत्य सम्मन्त्र्यासाधुभिः सह ॥ २६ ॥  
वार्यमाणोऽकरोद् वैरं पाण्डवैर्गुणवत्तरैः ।

पूर्वमप्यतिदुःशीलो न धैर्यं कर्तुमर्हति ॥ २७ ॥  
तपत्यर्थे विपन्ने हि मित्राणां न कृतं वचः।

अनुवर्तामहे यत्तु तं वयं पापपूरुषम् ॥ २८ ॥  
अस्मानप्यनयस्तस्मात् प्राप्तोऽयं दारुणो महान्।

अनेन तु ममाद्यापि व्यसनेनोपतापिता ॥ २९ ॥  
बुद्धिश्चिन्तयते किंचित् स्वं श्रेयो नावबुद्ध्यते।

मुह्यता तु मनुष्येण प्रष्टव्याः सुहृदो जनाः ॥ ३० ॥  
तत्रास्य बुद्धिर्विनयस्तत्र श्रेयश्च पश्यति।

ततोऽस्य मूलं कार्याणां बुद्ध्या निश्चित्य वै बुधः ॥ ३१ ॥  
तेऽत्र पृष्टा यथा ब्रूयुस्तत् कर्तव्यं तथा भवेत्।

ते वयं धृतराष्ट्रं च गान्धारीं च समेत्य ह॥३२॥  
उपपृच्छामहे गत्वा विदुरं च महामतिम्।

ते पृष्टास्तु वदेयुर्यच्छ्रेयो नः समनन्तरम् ॥ ३३ ॥  
तदस्माभिः पुनः कार्यमिति मे नैष्ठिकी मतिः।

अनारम्भात् तु कार्याणां नार्थः सम्पद्यते क्वचित् ॥ ३४ ॥  
कृते पुरुषकारे तु येषां कार्यं न सिद्ध्यति।  
दैवेनोपहतास्ते तु नात्र कार्या विचारणा ॥ ३५ ॥