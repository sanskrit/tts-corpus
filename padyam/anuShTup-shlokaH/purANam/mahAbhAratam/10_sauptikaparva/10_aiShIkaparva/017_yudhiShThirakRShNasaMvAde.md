+++
title_full = "017 अपने समस्त पुत्रों और सैनिकोंके मारे जानेके विषयमें युधिष्ठिरका श्रीकृष्णसे पूछना और उत्तरमें श्रीकृष्णके द्वारा महादेवजीकी महिमाका प्रतिपादन"
title = "०१७ युधिष्ठिरकृष्णसंवादे"

+++


हतेषु सर्वसैन्येषु सौप्तिके तै रथैस्त्रिभिः।  
शोचन् युधिष्ठिरो राजा दाशार्हमिदमब्रवीत् ॥ १ ॥

कथं नु कृष्ण पापेन क्षुद्रेणाकृतकर्मणा।  
द्रौणिना निहताः सर्वे मम पुत्रा महारथाः ॥ २ ॥

तथा कृतास्त्रविक्रान्ताः सहस्रशतयोधिनः ।  
द्रुपदस्यात्मजाश्चैव द्रोणपुत्रेण पातिताः ॥ ३ ॥

यस्य द्रोणो महेष्वासो न प्रादादाहवे मुखम्।  
निजघ्ने रथिनां श्रेष्ठं धृष्टद्युम्नं कथं नु सः ॥ ४ ॥

किं नु तेन कृतं कर्म तथायुक्तं नरर्षभ।  
यदेकः समरे सर्वानवधीन्नो गुरोः सुतः ॥ ५ ॥

नूनं स देवदेवानामीश्वरेश्वरमव्ययम् ।  
जगाम शरणं द्रौणिरेकस्तेनावधीद् बहून् ॥ ६ ॥

प्रसन्नो हि महादेवो दद्यादमरतामपि।  
वीर्यं च गिरिशो दद्याद् येनेन्द्रमपि शातयेत् ॥ ७ ॥

वेदाहं हि महादेवं तत्त्वेन भरतर्षभ।  
यानि चास्य पुराणानि कर्माणि विविधानि च ॥ ८ ॥

आदिरेष हि भूतानां मध्यमन्तश्च भारत।  
विचेष्टते जगच्चेदं सर्वमस्यैव कर्मणा ॥ ९ ॥

एवं सिसृक्षुर्भूतानि ददर्श प्रथमं विभुः।  
पितामहोऽब्रवीच्चैनं भूतानि सृज मा चिरम् ॥ १० ॥

हरिकेशस्तथेत्युक्त्वा भूतानां दोषदर्शिवान् ।  
दीर्घकालं तपस्तेपे मग्नोऽम्भसि महातपाः ॥ ११ ॥

सुमहान्तं ततः कालं प्रतीक्ष्यैनं पितामहः।  
स्रष्टारं सर्वभूतानां ससर्ज मनसा परम् ॥ १२ ॥

सोऽब्रवीत् पितरं दृष्ट्वा गिरिशं सुप्तमम्भसि।  
यदि मे नाग्रजोऽस्त्यन्यस्ततः स्रक्ष्याम्यहं प्रजाः ॥ १३ ॥

तमब्रवीत् पिता नास्ति त्वदन्यः पुरुषोऽग्रजः।  
स्थाणुरेष जले मग्नो विस्रब्धः कुरु वैकृतम् ॥ १४ ॥

भूतान्यन्वसृजत् सप्त दक्षादींस्तु प्रजापतीन्।  
यैरिमं व्यकरोत् सर्वं भूतग्रामं चतुर्विधम् ॥ १५ ॥

ताः सृष्टमात्राः क्षुधिताः प्रजाः सर्वाः प्रजापतिम्।  
बिभक्षयिषवो राजन् सहसा प्राद्रवंस्तदा ॥ १६ ॥

स भक्ष्यमाणस्त्राणार्थी पितामहमुपाद्रवत् ।  
आभ्यो मां भगवांस्त्रातु वृत्तिरासां विधीयताम् ॥ १७ ॥

ततस्ताभ्यो ददावन्नमोषधीः स्थावराणि च।  
जङ्गमानि च भूतानि दुर्बलानि बलीयसाम् ॥ १८ ॥

विहितान्नाः प्रजास्तास्तु जग्मुः सृष्टा यथागतम्।  
ततो ववृधिरे राजन् प्रीतिमत्यः स्वयोनिषु ॥ १९ ॥

भूतग्रामे विवृद्धे तु तुष्टे लोकगुरावपि।  
उदतिष्ठज्जलाज्ज्येष्ठः प्रजाश्चेमा ददर्श सः ॥ २० ॥

बहुरूपाः प्रजाः सृष्टा विवृद्धाश्च स्वतेजसा।  
चुक्रोध भगवान् रुद्रो लिङ्गं स्वं चाप्यविध्यत ॥ २१ ॥

तत् प्रविद्धं तथा भूमौ तथैव प्रत्यतिष्ठत।  
तमुवाचाव्ययो ब्रह्मा वचोभिः शमयन्निव ॥ २२ ॥

किं कृतं सलिले शर्व चिरकालस्थितेन ते।  
किमर्थं चेदमुत्पाद्य लिङ्गं भूमौ प्रवेशितम् ॥ २३ ॥

सोऽब्रवीज्जातसंरम्भस्तथा लोकगुरुर्गुरुम् ।  
प्रजाः सृष्टाः परेणेमाः किं करिष्याम्यनेन वै ॥ २४ ॥

तपसाधिगतं चान्नं प्रजार्थं मे पितामह।  
ओषध्यः परिवर्तेरन् यथैवं सततं प्रजाः ॥ २५ ॥

एवमुक्त्वा स सक्रोधो जगाम विमना भवः।  
गिरेर्मुञ्जवतः पादं तपस्तप्तुं महातपाः ॥ २६ ॥