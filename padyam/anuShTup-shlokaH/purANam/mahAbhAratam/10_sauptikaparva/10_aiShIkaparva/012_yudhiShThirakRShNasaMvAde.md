+++
title_full = "012 श्रीकृष्णका अश्वत्थामाकी चपलता एवं क्रूरताके प्रसंगमें सुदर्शनचक्र माँगनेकी बात सुनाते हुए उससे भीमसेनकी रक्षाके लिये प्रयत्न करनेका आदेश देना"
title = "०१२ युधिष्ठिरकृष्णसंवादे"

+++


तस्मिन् प्रयाते दुर्धर्षे यदूनामृषभस्ततः।  
अब्रवीत् पुण्डरीकाक्षः कुन्तीपुत्रं युधिष्ठिरम् ॥ १ ॥

एष पाण्डव ते भ्राता पुत्रशोकपरायणः।  
जिघांसुर्द्रौणिमाक्रन्दे एक एवाभिधावति ॥ २ ॥

भीमः प्रियस्ते सर्वेभ्यो भ्रातृभ्यो भरतर्षभ।  
तं कृच्छ्रगतमद्य त्वं कस्मान्नाभ्युपपद्यसे ॥ ३ ॥

यत् तदाचष्ट पुत्राय द्रोणः परपुरञ्जयः।  
अस्त्रं ब्रह्मशिरो नाम दहेत पृथिवीमपि ॥ ४ ॥

तन्महात्मा महाभागः केतुः सर्वधनुष्मताम्।  
प्रत्यपादयदाचार्यः प्रीयमाणो धनंजयम् ॥ ५ ॥

तं पुत्रोऽप्येक एवैनमन्वयाचदमर्षणः ।  
ततः प्रोवाच पुत्राय नातिहृष्टमना इव ॥ ६ ॥

विदितं चापलं ह्यासीदात्मजस्य दुरात्मनः।  
सर्वधर्मविदाचार्यः सोऽन्वशात् स्वसुतं ततः ॥ ७ ॥

परमापद‌्गतेनापि न स्म तात त्वया रणे।  
इदमस्त्रं प्रयोक्तव्यं मानुषेषु विशेषतः ॥ ८ ॥

इत्युक्तवान् गुरुः पुत्रं द्रोणः पश्चादथोक्तवान्।  
न त्वं जातु सतां मार्गे स्थातेति पुरुषर्षभ ॥ ९ ॥

स तदाज्ञाय दुष्टात्मा पितुर्वचनमप्रियम्।  
निराशः सर्वकल्याणैः शोकात् पर्यचरन्महीम् ॥ १० ॥

ततस्तदा कुरुश्रेष्ठ वनस्थे त्वयि भारत।  
अवसद् द्वारकामेत्य वृष्णिभिः परमार्चितः ॥ ११ ॥

स कदाचित् समुद्रान्ते वसन् द्वारवतीमनु।  
एक एकं समागम्य मामुवाच हसन्निव ॥ १२ ॥

यत् तदुग्रं तपः कृष्ण चरन् सत्यपराक्रमः।  
अगस्त्याद् भारताचार्यः प्रत्यपद्यत मे पिता ॥ १३ ॥  
अस्त्रं ब्रह्मशिरो नाम देवगन्धर्वपूजितम्।  
तदद्य मयि दाशार्ह यथा पितरि मे तथा ॥ १४ ॥  
अस्मत्तस्तदुपादाय दिव्यमस्त्रं यदूत्तम ।  
ममात्यस्त्रं प्रयच्छ त्वं चक्रं रिपुहणं रणे ॥ १५ ॥

स राजन् प्रीयमाणेन मयाप्युक्तः कृताञ्जलिः।  
याचमानः प्रयत्नेन मत्तोऽस्त्रं भरतर्षभ ॥ १६ ॥

देवदानवगन्धर्वमनुष्यपतगोरगाः ।  
न समा मम वीर्यस्य शतांशेनापि पिण्डिताः ॥ १७ ॥

इदं धनुरियं शक्तिरिदं चक्रमियं गदा।  
यद्यदिच्छसि चेदस्त्रं मत्तस्तत् तद् ददामि ते ॥ १८ ॥

यच्छक्नोषि समुद्यन्तुं प्रयोक्तुमपि वा रणे।  
तद् गृहाण विनास्त्रेण यन्मे दातुमभीप्ससि ॥ १९ ॥

स सुनाभं सहस्रारं वज्रनाभमयस्मयम्।  
वव्रे चक्रं महाभागो मत्तः स्पर्धन्मया सह ॥ २० ॥

गृहाण चक्रमित्युक्तो मया तु तदनन्तरम्।  
जग्राहोत्पत्य सहसा चक्रं सव्येन पाणिना ॥ २१ ॥

न चैनमशकत् स्थानात् संचालयितुमप्युत।  
अथैनं दक्षिणेनापि गृहीतुमुपचक्रमे ॥ २२ ॥

सर्वयत्नबलेनापि गृह्णन्नेवमिदं ततः ।  
ततः सर्वबलेनापि यदैनं न शशाक ह ॥ २३ ॥  
उद्यन्तुं वा चालयितुं द्रौणिः परमदुर्मनाः।  
कृत्वा यत्नं परिश्रान्तः स न्यवर्तत भारत ॥ २४ ॥

निवृत्तमनसं तस्मादभिप्रायाद् विचेतसम् ।  
अहमामन्त्र्य संविग्नमश्वत्थामानमब्रुवम् ॥ २५ ॥

यः सदैव मनुष्येषु प्रमाणं परमं गतः।  
गाण्डीवधन्वा श्वेताश्वः कपिप्रवरकेतनः ॥ २६ ॥  
यः साक्षाद् देवदेवेशं शितिकण्ठमुमापतिम्।  
द्वन्द्वयुद्धे पराजिष्णुस्तोषयामास शङ्करम् ॥ २७ ॥  
यस्मात् प्रियतरो नास्ति ममान्यः पुरुषो भुवि।  
नादेयं यस्य मे किञ्चिदपि दाराः सुतास्तथा ॥ २८ ॥  
तेनापि सुहृदा ब्रह्मन् पार्थेनाक्लिष्टकर्मणा।  
नोक्तपूर्वमिदं वाक्यं यत् त्वं मामभिभाषसे ॥ २९ ॥

ब्रह्मचर्यं महद् घोरं तीर्त्वा द्वादशवार्षिकम्।  
हिमवत्पार्श्वमास्थाय यो मया तपसार्जितः ॥ ३० ॥  
समानव्रतचारिण्यां रुक्मिण्यां योऽन्वजायत ।  
सनत्कुमारस्तेजस्वी प्रद्युम्नो नाम मे सुतः ॥ ३१ ॥  
तेनाप्येतन्महद् दिव्यं चक्रमप्रतिमं रणे।  
न प्रार्थितमभून्मूढ यदिदं प्रार्थितं त्वया ॥ ३२ ॥

रामेणातिबलेनैतन्नोक्तपूर्वं कदाचन ।  
न गदेन न साम्बेन यदिदं प्रार्थितं त्वया ॥ ३३ ॥

द्वारकावासिभिश्चान्यैर्वृष्ण्यन्धकमहारथैः ।  
नोक्तपूर्वमिदं जातु यदिदं प्रार्थितं त्वया ॥ ३४ ॥

भारताचार्यपुत्रस्त्वं मानितः सर्वयादवैः ।  
चक्रेण रथिनां श्रेष्ठ कं नु तात युयुत्ससे ॥ ३५ ॥

एवमुक्तो मया द्रौणिर्मामिदं प्रत्युवाच ह।  
प्रयुज्य भवते पूजां योत्स्ये कृष्ण त्वया सह ॥ ३६ ॥  
प्रार्थितं ते मया चक्रं देवदानवपूजितम्।  
अजेयः स्यामिति विभो सत्यमेतद् ब्रवीमि ते ॥ ३७ ॥

त्वत्तोऽहं दुर्लभं काममनवाप्यैव केशव।  
प्रतियास्यामि गोविन्द शिवेनाभिवदस्व माम् ॥ ३८ ॥

एतत् सुभीमं भीमानामृषभेण त्वया धृतम्।  
चक्रमप्रतिचक्रेण भुवि नान्योऽभिपद्यते ॥ ३९ ॥

एतावदुक्त्वा द्रौणिर्मां युग्यानश्वान् धनानि च।  
आदायोपययौ काले रत्नानि विविधानि च ॥ ४० ॥

स संरम्भी दुरात्मा च चपलः क्रूर एव च।  
वेद चास्त्रं ब्रह्मशिरस्तस्माद् रक्ष्यो वृकोदरः ॥ ४१ ॥