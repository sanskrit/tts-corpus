+++
title_full = "016 श्रीकृष्णसे शाप पाकर अश्वत्थामाका वनको प्रस्थान तथा पाण्डवोंका मणि देकर द्रौपदीको शान्त करना"
title = "०१६ द्रौपदीसान्त्वनायाम्"

+++


तदाज्ञाय हृषीकेशो विसृष्टं पापकर्मणा।  
हृष्यमाण इदं वाक्यं द्रौणिं प्रत्यब्रवीत्तदा ॥ १ ॥

विराटस्य सुतां पूर्वं स्नुषां गाण्डीवधन्वनः।  
उपप्लव्यगतां दृष्ट्वा व्रतवान् ब्राह्मणोऽब्रवीत् ॥ २ ॥

परिक्षीणेषु कुरुषु पुत्रस्तव भविष्यति।  
एतदस्य परिक्षित्त्वं गर्भस्थस्य भविष्यति ॥ ३ ॥

तस्य तद् वचनं साधोः सत्यमेतद् भविष्यति।  
परिक्षिद् भविता ह्येषां पुनर्वंशकरः सुतः ॥ ४ ॥

एवं ब्रुवाणं गोविन्दं सात्वतां प्रवरं तदा।  
द्रौणिः परमसंरब्धः प्रत्युवाचेदमुत्तरम् ॥ ५ ॥

नैतदेवं यथाऽऽत्थ त्वं पक्षपातेन केशव।  
वचनं पुण्डरीकाक्ष न च मद्वाक्यमन्यथा ॥ ६ ॥

पतिष्यति तदस्त्रं हि गर्भे तस्या मयोद्यतम्।  
विराटदुहितुः कृष्ण यं त्वं रक्षितुमिच्छसि ॥ ७ ॥

अमोघः परमास्त्रस्य पातस्तस्य भविष्यति।  
स तु गर्भो मृतो जातो दीर्घमायुरवाप्स्यति ॥ ८ ॥

त्वां तु कापुरुषं पापं विदुः सर्वे मनीषिणः।  
असकृत्पापकर्माणं बालजीवितघातकम् ॥ ९ ॥  
तस्मात्त्वमस्य पापस्य कर्मणः फलमाप्नुहि।  
त्रीणि वर्षसहस्राणि चरिष्यसि महीमिमाम् ॥ १० ॥  
अप्राप्नुवन् क्वचित्‌ काञ्चित्‌ संविदं जातु केनचित्।  
निर्जनानसहायस्त्वं देशान् प्रविचरिष्यसि ॥ ११ ॥

भवित्री न हि ते क्षुद्र जनमध्येषु संस्थितिः।  
पूयशोणितगन्धी च दुर्गकान्तारसंश्रयः ॥ १२ ॥  
विचरिष्यसि पापात्मन् सर्वव्याधिसमन्वितः ।

वयः प्राप्य परिक्षित् तु वेदव्रतमवाप्य च ॥ १३ ॥  
कृपाच्छारद्वताच्छूरः सर्वास्त्राण्युपपत्स्यते ।

विदित्वा परमास्त्राणि क्षत्रधर्मव्रते स्थितः ॥ १४ ॥  
षष्टिं वर्षाणि धर्मात्मा वसुधां पालयिष्यति।

इतश्चोर्ध्वं महाबाहुः कुरुराजो भविष्यति ॥ १५ ॥  
परिक्षिन्नाम नृपतिर्मिषतस्ते सुदुर्मते ।

अहं तं जीवयिष्यामि दग्धं शस्त्राग्नितेजसा।  
पश्य मे तपसो वीर्यं सत्यस्य च नराधम ॥ १६ ॥

यस्मादनादृत्य कृतं त्वयास्मान् कर्म दारुणम्।  
ब्राह्मणस्य सतश्चैव यस्मात् ते वृत्तमीदृशम् ॥ १७ ॥  
तस्माद् यद् देवकीपुत्र उक्तवानुत्तमं वचः।  
असंशयं ते तद् भावि क्षत्रधर्मस्त्वयाऽऽश्रितः ॥ १८ ॥

सहैव भवता ब्रह्मन् स्थास्यामि पुरुषेष्विह।  
सत्यवागस्तु भगवानयं च पुरुषोत्तमः ॥ १९ ॥

प्रदायाथ मणिं द्रौणिः पाण्डवानां महात्मनाम्।  
जगाम विमनास्तेषां सर्वेषां पश्यतां वनम् ॥ २० ॥

पाण्डवाश्चापि गोविन्दं पुरस्कृत्य हतद्विषः।  
कृष्णद्वैपायनं चैव नारदं च महामुनिम् ॥ २१ ॥  
द्रोणपुत्रस्य सहजं मणिमादाय सत्वराः।  
द्रौपदीमभ्यधावन्त प्रायोपेतां मनस्विनीम् ॥ २२ ॥

ततस्ते पुरुषव्याघ्राः सदश्वैरनिलोपमैः ।  
अभ्ययुः सहदाशार्हाः शिबिरं पुनरेव हि ॥ २३ ॥

अवतीर्य रथेभ्यस्तु त्वरमाणा महारथाः।  
ददृशुर्द्रौपदीं कृष्णामार्तामार्ततराः स्वयम् ॥ २४ ॥

तामुपेत्य निरानन्दां दुःखशोकसमन्विताम् ।  
परिवार्य व्यतिष्ठन्त पाण्डवाः सहकेशवाः ॥ २५ ॥

ततो राज्ञाभ्यनुज्ञातो भीमसेनो महाबलः।  
प्रददौ तं मणिं दिव्यं वचनं चेदमब्रवीत् ॥ २६ ॥

अयं भद्रे तव मणिः पुत्रहन्तुर्जितः स ते।  
उत्तिष्ठ शोकमुत्सृज्य क्षात्रधर्ममनुस्मर ॥ २७ ॥

प्रयाणे वासुदेवस्य शमार्थमसितेक्षणे ।  
यान्युक्तानि त्वया भीरु वाक्यानि मधुघातिनि ॥ २८ ॥

नैव मे पतयः सन्ति न पुत्रा भ्रातरो न च।  
न वै त्वमिति गोविन्द शममिच्छति राजनि ॥ २९ ॥  
उक्तवत्यसि तीव्राणि वाक्यानि पुरुषोत्तमम्।  
क्षत्रधर्मानुरूपाणि तानि संस्मर्तुमर्हसि ॥ ३० ॥

हतो दुर्योधनः पापो राज्यस्य परिपन्थिकः।  
दुःशासनस्य रुधिरं पीतं विस्फुरतो मया ॥ ३१ ॥  
वैरस्य गतमानृण्यं न स्म वाच्या विवक्षताम्।  
जित्वा मुक्तो द्रोणपुत्रो ब्राह्मण्याद् गौरवेण च ॥ ३२ ॥

यशोऽस्य पतितं देवि शरीरं त्ववशेषितम्।  
वियोजितश्च मणिना भ्रंशितश्चायुधं भुवि ॥ ३३ ॥

केवलानृण्यमाप्तास्मि गुरुपुत्रो गुरुर्मम ।  
शिरस्येतं मणिं राजा प्रतिबध्नातु भारत ॥ ३४ ॥

तं गृहीत्वा ततो राजा शिरस्येवाकरोत् तदा।  
गुरोरुच्छिष्टमित्येव द्रौपद्या वचनादपि ॥ ३५ ॥

ततो दिव्यं मणिवरं शिरसा धारयन् प्रभुः।  
शुशुभे स तदा राजा सचन्द्र इव पर्वतः ॥ ३६ ॥

उत्तस्थौ पुत्रशोकार्ता ततः कृष्णा मनस्विनी।  
कृष्णं चापि महाबाहुः परिपप्रच्छ धर्मराट् ॥ ३७ ॥