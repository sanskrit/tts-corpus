+++
title_full = "013 श्रीकृष्ण, अर्जुन और युधिष्ठिरका भीमसेनके पीछे जाना, भीमका गंगातटपर पहुँचकर अश्वत्थामाको ललकारना और अश्वत्थामाके द्वारा ब्रह्मास्त्रका प्रयोग"
title = "०१३ ब्रह्मशिरोऽस्त्रत्यागे"

+++


एवमुक्त्वा युधां श्रेष्ठः सर्वयादवनन्दनः।  
सर्वायुधवरोपेतमारुरोह रथोत्तमम् ॥ १ ॥

युक्तं परमकाम्बोजैस्तुरगैर्हेममालिभिः ।  
आदित्योदयवर्णस्य धुरं रथवरस्य तु ॥ २ ॥  
दक्षिणामवहच्छैब्यः सुग्रीवः सव्यतोऽभवत् ।  
पार्ष्णिवाहौ तु तस्यास्तां मेघपुष्पबलाहकौ ॥ ३ ॥

विश्वकर्मकृता दिव्या रत्नधातुविभूषिता ।  
उच्छ्रितेव रथे माया ध्वजयष्टिरदृश्यत ॥ ४ ॥

वैनतेयः स्थितस्तस्यां प्रभामण्डलरश्मिवान् ।  
तस्य सत्यवतः केतुर्भुजगारिरदृश्यत ॥ ५ ॥

अथारोहद्‌धृषीकेशः केतुः सर्वधनुष्मताम् ।  
अर्जुनः सत्यकर्मा च कुरुराजो युधिष्ठिरः ॥ ६ ॥

अशोभेतां महात्मानौ दाशार्हमभितः स्थितौ।  
रथस्थं शार्ङ्गधन्वानमश्विनाविव वासवम् ॥ ७ ॥

तावुपारोप्य दाशार्हः स्यन्दनं लोकपूजितम्।  
प्रतोदेन जवोपेतान् परमाश्वानचोदयत् ॥ ८ ॥

ते हयाः सहसोत्पेतुर्गृहीत्वा स्यन्दनोत्तमम्।  
आस्थितं पाण्डवेयाभ्यां यदूनामृषभेण च ॥ ९ ॥

वहतां शार्ङ्गधन्वानमश्वानां शीघ्रगामिनाम् ।  
प्रादुरासीन्महान् शब्दः पक्षिणां पततामिव ॥ १० ॥

ते समार्च्छन्नरव्याघ्राः क्षणेन भरतर्षभ।  
भीमसेनं महेष्वासं समनुद्रुत्य वेगिताः ॥ ११ ॥

क्रोधदीप्तं तु कौन्तेयं द्विषदर्थे समुद्यतम्।  
नाशक्नुवन् वारयितुं समेत्यापि महारथाः ॥ १२ ॥

स तेषां प्रेक्षतामेव श्रीमतां दृढधन्विनाम्।  
ययौ भागीरथीतीरं हरिभिर्भृशवेगितैः ॥ १३ ॥  
यत्र स्म श्रूयते द्रौणिः पुत्रहन्ता महात्मनाम्।

स ददर्श महात्मानमुदकान्ते यशस्विनम् ॥ १४ ॥  
कृष्णद्वैपायनं व्यासमासीनमृषिभिः सह ।  
तं चैव क्रूरकर्माणं घृताक्तं कुशचीरिणम् ॥ १५ ॥  
रजसा ध्वस्तमासीनं ददर्श द्रौणिमन्तिके।

तमभ्यधावत् कौन्तेयः प्रगृह्य सशरं धनुः ॥ १६ ॥  
भीमसेनो महाबाहुस्तिष्ठ तिष्ठेति चाब्रवीत्।

स दृष्ट्वा भीमधन्वानं प्रगृहीतशरासनम् ॥ १७ ॥  
भ्रातरौ पृष्ठतश्चास्य जनार्दनरथे स्थितौ।  
व्यथितात्माभवद् द्रौणिः प्राप्तं चेदममन्यत ॥ १८ ॥

स तद् दिव्यमदीनात्मा परमास्त्रमचिन्तयत्।  
जग्राह च स चैषीकां द्रौणिः सव्येन पाणिना ॥ १९ ॥

स तामापदमासाद्य दिव्यमस्त्रमुदैरयत् ।  
अमृष्यमाणस्तान् शूरान्‌ दिव्यायुधवरान् स्थितान् ॥ २० ॥  
अपाण्डवायेति रुषा व्यसृजद् दारुणं वचः।

इत्युक्त्वा राजशार्दूल द्रोणपुत्रः प्रतापवान् ॥ २१ ॥  
सर्वलोकप्रमोहार्थं तदस्त्रं प्रमुमोच ह।

ततस्तस्यामिषीकायां पावकः समजायत ।  
प्रधक्ष्यन्निव लोकांस्त्रीन् कालान्तकयमोपमः ॥ २२ ॥