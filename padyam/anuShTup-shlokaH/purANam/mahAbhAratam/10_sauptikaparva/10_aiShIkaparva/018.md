+++
title_full = "018 महादेवजीके कोपसे देवता, यज्ञ और जगत्\u200cकी दुरवस्था तथा उनके प्रसादसे सबका स्वस्थ होना"
title = "०१८"

+++


ततो देवयुगेऽतीते देवा वै समकल्पयन्।  
यज्ञं वेदप्रमाणेन विधिवद् यष्टुमीप्सवः ॥ १ ॥

कल्पयामासुरथ ते साधनानि हवींषि च।  
भागार्हा देवताश्चैव यज्ञियं द्रव्यमेव च ॥ २ ॥

ता वै रुद्रमजानन्त्यो याथातथ्येन देवताः।  
नाकल्पयन्त देवस्य स्थाणोर्भागं नराधिप ॥ ३ ॥

सोऽकल्प्यमाने भागे तु कृत्तिवासा मखेऽमरैः।  
ततः साधनमन्विच्छन् धनुरादौ ससर्ज ह ॥ ४ ॥

लोकयज्ञः क्रियायज्ञो गृहयज्ञः सनातनः।  
पञ्चभूतनृयज्ञश्च जज्ञे सर्वमिदं जगत् ॥ ५ ॥

लोकयज्ञैर्नृयज्ञैश्च कपर्दी विदधे धनुः।  
धनुः सृष्टमभूत् तस्य पञ्चकिष्कुप्रमाणतः ॥ ६ ॥

वषट्कारोऽभवज्ज्या तु धनुषस्तस्य भारत।  
यज्ञाङ्गानि च चत्वारि तस्य संनहनेऽभवन् ॥ ७ ॥

ततः क्रुद्धो महादेवस्तदुपादाय कार्मुकम्।  
आजगामाथ तत्रैव यत्र देवाः समीजिरे ॥ ८ ॥

तमात्तकार्मुकं दृष्ट्वा ब्रह्मचारिणमव्ययम् ।  
विव्यथे पृथिवी देवी पर्वताश्च चकम्पिरे ॥ ९ ॥

न ववौ पवनश्चैव नाग्निर्जज्वाल वैधितः।  
व्यभ्रमच्चापि संविग्नं दिवि नक्षत्रमण्डलम् ॥ १० ॥

न बभौ भास्करश्चापि सोमः श्रीमुक्तमण्डलः।  
तिमिरेणाकुलं सर्वमाकाशं चाभवद् वृतम् ॥ ११ ॥

अभिभूतास्ततो देवा विषयान्न प्रजज्ञिरे।  
न प्रत्यभाच्च यज्ञः स देवतास्त्रेसिरे तथा ॥ १२ ॥

ततः स यज्ञं विव्याध रौद्रेण हृदि पत्रिणा।  
अपक्रान्तस्ततो यज्ञो मृगो भूत्वा सपावकः ॥ १३ ॥

स तु तेनैव रूपेण दिवं प्राप्य व्यराजत।  
अन्वीयमानो रुद्रेण युधिष्ठिर नभस्तले ॥ १४ ॥

अपक्रान्ते ततो यज्ञे संज्ञा न प्रत्यभात् सुरान्।  
नष्टसंज्ञेषु देवेषु न प्राज्ञायत किंचन ॥ १५ ॥

त्र्यम्बकः सवितुर्बाहू भगस्य नयने तथा।  
पूष्णश्च दशनान् क्रुद्धो धनुष्कोट्या व्यशातयत् ॥ १६ ॥

प्राद्रवन्त ततो देवा यज्ञाङ्गानि च सर्वशः।  
केचित् तत्रैव घूर्णन्तो गतासव इवाभवन् ॥ १७ ॥

स तु विद्राव्य तत् सर्वं शितिकण्ठोऽवहस्य च।  
अवष्टभ्य धनुष्कोटिं रुरोध विबुधांस्ततः ॥ १८ ॥

ततो वागमरैरुक्ता ज्यां तस्य धनुषोऽच्छिनत्।  
अथ तत् सहसा राजंश्छिन्नज्यं व्यस्फुरद् धनुः ॥ १९ ॥

ततो विधनुषं देवा देवश्रेष्ठमुपागमन्।  
शरणं सह यज्ञेन प्रसादं चाकरोत् प्रभुः ॥ २० ॥

ततः प्रसन्नो भगवान् स्थाप्य कोपं जलाशये।  
स जलं पावको भूत्वा शोषयत्यनिशं प्रभो ॥ २१ ॥

भगस्य नयने चैव बाहू च सवितुस्तथा।  
प्रादात् पूष्णश्च दशनान् पुनर्यज्ञांश्च पाण्डव ॥ २२ ॥

ततः सुस्थमिदं सर्वं बभूव पुनरेव हि।  
सर्वाणि च हवींष्यस्य देवा भागमकल्पयन् ॥ २३ ॥

तस्मिन् क्रुद्धेऽभवत् सर्वमसुस्थं भुवनं प्रभो।  
प्रसन्ने च पुनः सुस्थं प्रसन्नोऽस्य च वीर्यवान् ॥ २४ ॥

ततस्ते निहताः सर्वे तव पुत्रा महारथाः।  
अन्ये च बहवः शूराः पाञ्चालस्य पदानुगाः ॥ २५ ॥

न तन्मनसि कर्तव्यं न च तद् द्रौणिना कृतम्।  
महादेवप्रसादेन कुरु कार्यमनन्तरम् ॥ २६ ॥