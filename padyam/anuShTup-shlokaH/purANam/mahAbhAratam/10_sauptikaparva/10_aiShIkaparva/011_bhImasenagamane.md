+++
title_full = "011 युधिष्ठिरका शोकमें व्याकुल होना, द्रौपदीका विलाप तथा द्रोणकुमारके वधके लिये आग्रह, भीमसेनका अश्वत्थामाको मारनेके लिये प्रस्थान"
title = "०११ भीमसेनगमने"

+++


स दृष्ट्वा निहतान् संख्ये पुत्रान्‌ पौत्रान्‌ सखींस्तथा।  
महादुःखपरीतात्मा बभूव जनमेजय ॥ १ ॥

ततस्तस्य महान् शोकः प्रादुरासीन्महात्मनः।  
स्मरतः पुत्रपौत्राणां भ्रातॄणां स्वजनस्य ह ॥ २ ॥

तमश्रुपरिपूर्णाक्षं वेपमानमचेतसम् ।  
सुहृदो भृशसंविग्नाः सान्त्वयाञ्चक्रिरे तदा ॥ ३ ॥

ततस्तस्मिन् क्षणे कल्पो रथेनादित्यवर्चसा।  
नकुलः कृष्णया सार्धमुपायात् परमार्तया ॥ ४ ॥

उपप्लव्यं गता सा तु श्रुत्वा सुमहदप्रियम्।  
तदा विनाशं सर्वेषां पुत्राणां व्यथिताभवत् ॥ ५ ॥

कम्पमानेव कदली वातेनाभिसमीरिता ।  
कृष्णा राजानमासाद्य शोकार्ता न्यपतद् भुवि ॥ ६ ॥

बभूव वदनं तस्याः सहसा शोककर्षितम्।  
फुल्लपद्मपलाशाक्ष्यास्तमोग्रस्त इवांशुमान् ॥ ७ ॥

ततस्तां पतितां दृष्ट्वा संरम्भी सत्यविक्रमः।  
बाहुभ्यां परिजग्राह समुत्पत्य वृकोदरः ॥ ८ ॥  
सा समाश्वासिता तेन भीमसेनेन भामिनी।

रुदती पाण्डवं कृष्णा सा हि भारतमब्रवीत् ॥ ९ ॥  
दिष्ट्या राजन्नवाप्येमामखिलां भोक्ष्यसे महीम्।  
आत्मजान् क्षत्रधर्मेण सम्प्रदाय यमाय वै ॥ १० ॥

दिष्ट्या त्वं कुशली पार्थ मत्तमातङ्गगामिनीम्।  
अवाप्य पृथिवीं कृत्स्नां सौभद्रं न स्मरिष्यसि ॥ ११ ॥

आत्मजान् क्षत्रधर्मेण श्रुत्वा शूरान्‌ निपातितान्।  
उपप्लव्ये मया सार्धं दिष्ट्या त्वं न स्मरिष्यसि ॥ १२ ॥

प्रसुप्तानां वधं श्रुत्वा द्रौणिना पापकर्मणा।  
शोकस्तपति मां पार्थ हुताशन इवाश्रयम् ॥ १३ ॥

तस्य पापकृतो द्रौणेर्न चेदद्य त्वया रणे।  
ह्रियते सानुबन्धस्य युधि विक्रम्य जीवितम् ॥ १४ ॥  
इहैव प्रायमासिष्ये तन्निबोधत पाण्डवाः।  
न चेत् फलमवाप्नोति द्रौणिः पापस्य कर्मणः ॥ १५ ॥

एवमुक्त्वा ततः कृष्णा पाण्डवं प्रत्युपाविशत्।  
युधिष्ठिरं याज्ञसेनी धर्मराजं यशस्विनी ॥ १६ ॥

दृष्ट्वोपविष्टां राजर्षिः पाण्डवो महिषीं प्रियाम्।  
प्रत्युवाच स धर्मात्मा द्रौपदीं चारुदर्शनाम् ॥ १७ ॥

धर्म्यं धर्मेण धर्मज्ञे प्राप्तास्ते निधनं शुभे।  
पुत्रास्ते भ्रातरश्चैव तान्न शोचितुमर्हसि ॥ १८ ॥

स कल्याणि वनं दुर्गं दूरं द्रौणिरितो गतः।  
तस्य त्वं पातनं संख्ये कथं ज्ञास्यसि शोभने ॥ १९ ॥

द्रोणपुत्रस्य सहजो मणिः शिरसि मे श्रुतः।  
निहत्य संख्ये तं पापं पश्येयं मणिमाहृतम् ॥ २० ॥  
राजन् शिरसि ते कृत्वा जीवेयमिति मे मतिः।

इत्युक्त्वा पाण्डवं कृष्णा राजानं चारुदर्शना ॥ २१ ॥  
भीमसेनमथागत्य परमं वाक्यमब्रवीत् ।  
त्रातुमर्हसि मां भीम क्षत्रधर्ममनुस्मरन् ॥ २२ ॥

जहि तं पापकर्माणं शम्बरं मघवानिव।  
न हि ते विक्रमे तुल्यः पुमानस्तीह कश्चन ॥ २३ ॥

श्रुतं तत् सर्वलोकेषु परमव्यसने यथा।  
द्वीपोऽभूस्त्वं हि पार्थानां नगरे वारणावते ॥ २४ ॥

हिडिम्बदर्शने चैव तथा त्वमभवो गतिः।  
तथा विराटनगरे कीचकेन भृशार्दिताम् ॥ २५ ॥  
मामप्युद्‌धृतवान् कृच्छ्रात् पौलोमीं मघवानिव।

यथैतान्यकृथाः पार्थ महाकर्माणि वै पुरा ॥ २६ ॥  
तथा द्रौणिममित्रघ्न विनिहत्य सुखी भव।

तस्या बहुविधं दुःखान्निशम्य परिदेवितम् ॥ २७ ॥  
नामर्षयत कौन्तेयो भीमसेनो महाबलः।

स काञ्चनविचित्राङ्गमारुरोह महारथम् ॥ २८ ॥  
आदाय रुचिरं चित्रं समार्गणगुणं धनुः।  
नकुलं सारथिं कृत्वा द्रोणपुत्रवधे धृतः ॥ २९ ॥  
विस्फार्य सशरं चापं तूर्णमश्वानचोदयत्।

ते हयाः पुरुषव्याघ्र चोदिता वातरंहसः ॥ ३० ॥  
वेगेन त्वरिता जग्मुर्हरयः शीघ्रगामिनः।

शिबिरात् स्वाद् गृहीत्वा स रथस्य पदमच्युतः ॥ ३१ ॥  
(द्रोणपुत्रगतेनाशु ययौ मार्गेण भारत।)