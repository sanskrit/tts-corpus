+++
title_full = "010 धृष्टद्युम्नके सारथिके मुखसे पुत्रों और पांचालोंके वधका वृत्तान्त सुनकर युधिष्ठिरका विलाप, द्रौपदीको बुलानेके लिये नकुलको भेजना, सुहृदोंके साथ शिविरमें जाना तथा मारे हुए पुत्रादिको देखकर भाईसहित शोकातुर होना"
title = "०१० युधिष्ठिरशिविरप्रवेशे"

+++


तस्यां रात्र्यां व्यतीतायां धृष्टद्युम्नस्य सारथिः।  
शशंस धर्मराजाय सौप्तिके कदनं कृतम् ॥ १ ॥

द्रौपदेया हता राजन् द्रुपदस्यात्मजैः सह।  
प्रमत्ता निशि विश्वस्ताः स्वपन्तः शिबिरे स्वके ॥ २ ॥

कृतवर्मणा नृशंसेन गौतमेन कृपेण च।  
अश्वत्थाम्ना च पापेन हतं वः शिबिरं निशि ॥ ३ ॥

एतैर्नरगजाश्वानां प्रासशक्तिपरश्वधैः ।  
सहस्राणि निकृन्तद्भिर्निःशेषं ते बलं कृतम् ॥ ४ ॥

छिद्यमानस्य महतो वनस्येव परश्वधैः।  
शुश्रुवे सुमहान् शब्दो बलस्य तव भारत ॥ ५ ॥

अहमेकोऽवशिष्टस्तु तस्मात् सैन्यान्महामते ।  
मुक्तः कथंचिद् धर्मात्मन् व्यग्राच्च कृतवर्मणः ॥ ६ ॥

तच्छ्रुत्वा वाक्यमशिवं कुन्तीपुत्रो युधिष्ठिरः।  
पपात मह्यां दुर्धर्षः पुत्रशोकसमन्वितः ॥ ७ ॥

पतन्तं तमतिक्रम्य परिजग्राह सात्यकिः।  
भीमसेनोऽर्जुनश्चैव माद्रीपुत्रौ च पाण्डवौ ॥ ८ ॥

लब्धचेतास्तु कौन्तेयः शोकविह्वलया गिरा।  
जित्वा शत्रून् जितः पश्चात् पर्यदेवयदार्तवत् ॥ ९ ॥

दुर्विदा गतिरर्थानामपि ये दिव्यचक्षुषः।  
जीयमाना जयन्त्यन्ये जयमाना वयं जिताः ॥ १० ॥

हत्वा भ्रातॄन्‌ वयस्यांश्च पितॄन्‌ पुत्रान् सुहृद्‌गणान्।  
बन्धूनमात्यान् पौत्रांश्च जित्वा सर्वाञ्जिता वयम् ॥ ११ ॥

अनर्थो ह्यर्थसंकाशस्तथानर्थोऽर्थदर्शनः ।  
जयोऽयमजयाकारो जयस्तस्मात् पराजयः ॥ १२ ॥

यज्जित्वा तप्यते पश्चादापन्न इव दुर्मतिः।  
कथं मन्येत विजयं ततो जिततरः परैः ॥ १३ ॥

येषामर्थाय पापं स्याद् विजयस्य सुहृद्‌वधैः।  
निर्जितैरप्रमत्तैर्हि विजिता जितकाशिनः ॥ १४ ॥

कर्णिनालीकदंष्ट्रस्य खड्‌गजिह्वस्य संयुगे ।  
चापव्यात्तस्य रौद्रस्य ज्यातलस्वननादिनः ॥ १५ ॥  
क्रुद्धस्य नरसिंहस्य संग्रामेष्वपलायिनः ।  
ये व्यमुञ्चन्त कर्णस्य प्रमादात् त इमे हताः ॥ १६ ॥

रथह्रदं शरवर्षोर्मिमन्तं  
रत्नाचितं वाहनवाजियुक्तम् ।  
शक्त्यृष्टिमीनध्वजनागनक्रं  
शरासनावर्तमहेषुफेनम् ॥ १७ ॥  
संग्रामचन्द्रोदयवेगवेलं  
द्रोणार्णवं ज्यातलनेमिघोषम् ।  
ये तेरुरुच्चावचशस्त्रनौभि-  
स्ते राजपुत्रा निहताः प्रमादात् ॥ १८ ॥

न हि प्रमादात् परमस्ति कश्चिद्  
वधो नराणामिह जीवलोके ।  
प्रमत्तमर्था हि नरं समन्तात्  
त्यजन्त्यनर्थाश्च समाविशन्ति ॥ १९ ॥

ध्वजोत्तमाग्रोच्छ्रितधूमकेतुं  
शरार्चिषं कोपमहासमीरम् ।  
महाधनुर्ज्यातलनेमिघोषं  
तनुत्रनानाविधशस्त्रहोमम् ॥ २० ॥  
महाचमूकक्षदवाभिपन्नं  
महाहवे भीष्ममयाग्निदाहम् ।  
ये सेहुरात्तायुधतीक्ष्णवेगं  
ते राजपुत्रा निहताः प्रमादात् ॥ २१ ॥

न हि प्रमत्तेन नरेण शक्यं  
विद्या तपः श्रीर्विपुलं यशो वा।  
पश्याप्रमादेन निहत्य शत्रून्  
सर्वान् महेन्द्रं सुखमेधमानम् ॥ २२ ॥

इन्द्रोपमान् पार्थिवपुत्रपौत्रान्  
पश्याविशेषेण हतान् प्रमादात् ।  
तीर्त्वा समुद्रं वणिजः समृद्धा  
मग्नाः कुनद्यामिव हेलमानाः ॥ २३ ॥

अमर्षितैर्ये निहताः शयाना  
निःसंशयं ते त्रिदिवं प्रपन्नाः।  
कृष्णां तु शोचामि कथं नु साध्वी  
शोकार्णवे साद्य विनङ्क्ष्यतीति ॥ २४ ॥

भातॄंश्च पुत्रांश्च हतान् निशम्य  
पाञ्चालराजं पितरं च वृद्धम्।  
ध्रुवं विसंज्ञा पतिता पृथिव्यां  
सा शोष्यते शोककृशाङ्गयष्टिः ॥ २५ ॥

तच्छोकजं दुःखमपारयन्ती  
कथं भविष्यत्युचिता सुखानाम् ।  
पुत्रक्षयभ्रातृवधप्रणुन्ना  
प्रदह्यमानेन हुताशनेन ॥ २६ ॥

इत्येवमार्तः परिदेवयन् स  
राजा कुरूणां नकुलं बभाषे।  
गच्छानयैनामिह मन्दभाग्यां  
समातृपक्षामिति राजपुत्रीम् ॥ २७ ॥

माद्रीसुतस्तत् परिगृह्य वाक्यं  
धर्मेण धर्मप्रतिमस्य राज्ञः ।  
ययौ रथेनालयमाशु देव्याः  
पाञ्चालराजस्य च यत्र दाराः ॥ २८ ॥

प्रस्थाप्य माद्रीसुतमाजमीढः  
शोकार्दितस्तैः सहितः सुहृद्भिः ।  
रोरूयमाणः प्रययौ सुताना-  
मायोधनं भूतगणानुकीर्णम् ॥ २९ ॥

स तत् प्रविश्याशिवमुग्ररूपं  
ददर्श पुत्रान् सुहृदः सखींश्च।  
भूमौ शयानान् रुधिरार्द्रगात्रान्  
विभिन्नदेहान् प्रहृतोत्तमाङ्गान् ॥ ३० ॥

स तांस्तु दृष्ट्वा भृशमार्तरूपो  
युधिष्ठिरो धर्मभृतां वरिष्ठः ।  
उच्चैः प्रचुक्रोश च कौरवाग्र्यः  
पपात चोर्व्यां सगणो विसंज्ञः ॥ ३१ ॥