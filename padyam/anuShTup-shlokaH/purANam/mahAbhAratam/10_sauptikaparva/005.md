+++
title_full = "005 अश्वत्थामा और कृपाचार्यका संवाद तथा तीनोंका पाण्डवोंके शिविरकी ओर प्रस्थान"
title = "००५"

+++


शुश्रूषुरपि दुर्मेधाः पुरुषोऽनियतेन्द्रियः ।  
नालं वेदयितुं कृत्स्नौ धर्मार्थाविति मे मतिः ॥ १ ॥

तथैव तावन्मेधावी विनयं यो न शिक्षते।  
न च किंचन जानाति सोऽपि धर्मार्थनिश्चयम् ॥ २ ॥

चिरं ह्यपि जडः शूरः पण्डितं पर्युपास्य हि।  
न स धर्मान् विजानाति दर्वी सूपरसानिव ॥ ३ ॥

मुहूर्तमपि तं प्राज्ञः पण्डितं पर्युपास्य हि।  
क्षिप्रं धर्मान् विजानाति जिह्वा सूपरसानिव ॥ ४ ॥

शुश्रूषुस्त्वेव मेधावी पुरुषो नियतेन्द्रियः।  
जानीयादागमान् सर्वान् ग्राह्यं च न विरोधयेत् ॥ ५ ॥

अनेयस्त्ववमानी यो दुरात्मा पापपूरुषः।  
दिष्टमुत्सृज्य कल्याणं करोति बहुपापकम् ॥ ६ ॥

नाथवन्तं तु सुहृदः प्रतिषेधन्ति पातकात्।  
निवर्तते तु लक्ष्मीवान् नालक्ष्मीवान् निवर्तते ॥ ७ ॥

यथा ह्युच्चावचैर्वाक्यैः क्षिप्तचित्तो नियम्यते।  
तथैव सुहृदा शक्यो न शक्यस्त्ववसीदति ॥ ८ ॥

तथैव सुहृदं प्राज्ञं कुर्वाणं कर्म पापकम्।  
प्राज्ञाः सम्प्रतिषेधन्ति यथाशक्ति पुनः पुनः ॥ ९ ॥

स कल्याणे मनः कृत्वा नियम्यात्मानमात्मना।  
कुरु मे वचनं तात येन पश्चान्न तप्यसे ॥ १० ॥

न वधः पूज्यते लोके सुप्तानामिह धर्मतः।  
तथैवापास्तशस्त्राणां विमुक्तरथवाजिनाम् ॥ ११ ॥  
ये च ब्रूयुस्तवास्मीति ये च स्युः शरणागताः।  
विमुक्तमूर्धजा ये च ये चापि हतवाहनाः ॥ १२ ॥

अद्य स्वप्स्यन्ति पञ्चाला विमुक्तकवचा विभो।  
विश्वस्ता रजनीं सर्वे प्रेता इव विचेतसः ॥ १३ ॥  
यस्तेषां तदवस्थानां द्रुह्येत पुरुषोऽनृजुः।  
व्यक्तं स नरके मज्जेदगाधे विपुलेऽप्लवे ॥ १४ ॥

सर्वास्त्रविदुषां लोके श्रेष्ठस्त्वमसि विश्रुतः।  
न च ते जातु लोकेऽस्मिन् सुसूक्ष्ममपि किल्बिषम् ॥ १५ ॥

त्वं पुनः सूर्यसंकाशः श्वोभूत उदिते रवौ।  
प्रकाशे सर्वभूतानां विजेता युधि शात्रवान् ॥ १६ ॥

असम्भावितरूपं हि त्वयि कर्म विगर्हितम्।  
शुक्ले रक्तमिव न्यस्तं भवेदिति मतिर्मम ॥ १७ ॥

एवमेव यथाऽऽत्थ त्वं मातुलेह न संशयः।  
तैस्तु पूर्वमयं सेतुः शतधा विदलीकृतः ॥ १८ ॥

प्रत्यक्षं भूमिपालानां भवतां चापि संनिधौ।  
न्यस्तशस्त्रो मम पिता धृष्टद्युम्नेन पातितः ॥ १९ ॥

कर्णश्च पतिते चक्रे रथस्य रथिनां वरः।  
उत्तमे व्यसने मग्नो हतो गाण्डीवधन्वना ॥ २० ॥

तथा शान्तनवो भीष्मो न्यस्तशस्त्रो निरायुधः।  
शिखण्डिनं पुरस्कृत्य हतो गाण्डीवधन्वना ॥ २१ ॥

भूरिश्रवा महेष्वासस्तथा प्रायगतो रणे।  
क्रोशतां भूमिपालानां युयुधानेन पातितः ॥ २२ ॥

दुर्योधनश्च भीमेन समेत्य गदया रणे।  
पश्यतां भूमिपालानामधर्मेण निपातितः ॥ २३ ॥

एकाकी बहुभिस्तत्र परिवार्य महारथैः।  
अधर्मेण नरव्याघ्रो भीमसेनेन पातितः ॥ २४ ॥

विलापो भग्नसक्थस्य यो मे राज्ञः परिश्रुतः।  
वार्तिकाणां कथयतां स मे मर्माणि कृन्तति ॥ २५ ॥

एवं चाधार्मिकाः पापाः पञ्चाला भिन्नसेतवः।  
तानेवं भिन्नमर्यादान् किं भवान् न निगर्हति ॥ २६ ॥

पितृहन्तॄनहं हत्वा पञ्चालान् निशि सौप्तिके।  
कामं कीटः पतङ्गो वा जन्म प्राप्य भवामि वै॥२७॥

त्वरे चाहमनेनाद्य यदिदं मे चिकीर्षितम्।  
तस्य मे त्वरमाणस्य कुतो निद्रा कुतः सुखम् ॥ २८ ॥

न स जातः पुमाल्ँलोके कश्चिन्न स भविष्यति।  
यो मे व्यावर्तयेदेतां वधे तेषां कृतां मतिम् ॥ २९ ॥

एवमुक्त्वा महाराज द्रोणपुत्रः प्रतापवान्।  
एकान्ते योजयित्वाश्वान् प्रायादभिमुखः परान् ॥ ३० ॥

तमब्रूतां महात्मानौ भोजशारद्वतावुभौ ।  
किमर्थं स्यन्दनो युक्तः किञ्च कार्यं चिकीर्षितम् ॥ ३१ ॥

एकसार्थप्रयातौ स्वस्त्वया सह नरर्षभ।  
समदुःखसुखौ चापि नावां शङ्कितुमर्हसि ॥ ३२ ॥

अश्वत्थामा तु संक्रुद्धः पितुर्वधमनुस्मरन्।  
ताभ्यां तथ्यं तथाऽऽचख्यौ यदस्यात्मचिकीर्षितम् ॥ ३३ ॥

हत्वा शतसहस्राणि योधानां निशितैः शरैः।  
न्यस्तशस्त्रो मम पिता धृष्टद्युम्नेन पातितः ॥ ३४ ॥

तं तथैव हनिष्यामि न्यस्तधर्माणमद्य वै।  
पुत्रं पाञ्चालराजस्य पापं पापेन कर्मणा ॥ ३५ ॥

कथं च निहतः पापः पाञ्चाल्यः पशुवन्मया।  
शस्त्रेण विजिताल्ँलोकान् नाप्नुयादिति मे मतिः ॥ ३६ ॥

क्षिप्रं संनद्धकवचौ सखड्गावात्तकार्मुकौ ।  
मामास्थाय प्रतीक्षेतां रथवर्यौ परंतपौ ॥ ३७ ॥

इत्युक्त्वा रथमास्थाय प्रायादभिमुखः परान्।  
तमन्वगात् कृपो राजन् कृतवर्मा च सात्वतः ॥ ३८ ॥

ते प्रयाता व्यरोचन्त परानभिमुखास्त्रयः।  
हूयमाना यथा यज्ञे समिद्धा हव्यवाहनाः ॥ ३९ ॥

ययुश्च शिबिरं तेषां सम्प्रसुप्तजनं विभो।  
द्वारदेशं तु सम्प्राप्य द्रौणिस्तस्थौ महारथः ॥ ४० ॥