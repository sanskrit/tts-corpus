+++
title_full = "006 अश्वत्थामाका शिविर-द्वारपर एक अद्\u200cभुत पुरुषको देखकर उसपर अस्त्रोंका प्रहार करना और अस्त्रोंके अभावमें चिन्तित हो भगवान् शिवकी शरणमें जाना"
title = "००६"

+++


द्वारदेशे ततो द्रौणिमवस्थितमवेक्ष्य तौ।  
अकुर्वातां भोजकृपौ किं संजय वदस्व मे ॥ १ ॥

कृतवर्माणमामन्त्र्य कृपं च स महारथः।  
द्रौणिर्मन्युपरीतात्मा शिबिरद्वारमागमत् ॥ २ ॥

तत्र भूतं महाकायं चन्द्रार्कसदृशद्युतिम्।  
सोऽपश्यद् द्वारमाश्रित्य तिष्ठन्तं लोमहर्षणम् ॥ ३ ॥  
वसानं चर्म वैयाघ्रं महारुधिरविस्रवम्।  
कृष्णाजिनोत्तरासङ्गं नागयज्ञोपवीतिनम् ॥ ४ ॥  
बाहुभिः स्वायतैः पीनैर्नानाप्रहरणोद्यतैः ।  
बद्धाङ्गदमहासर्पं ज्वालामालाकुलाननम् ॥ ५ ॥  
दंष्ट्राकरालवदनं व्यादितास्यं भयानकम् ।  
नयनानां सहस्रैश्च विचित्रैरभिभूषितम् ॥ ६ ॥

नैव तस्य वपुः शक्यं प्रवक्तुं वेष एव च।  
सर्वथा तु तदालक्ष्य स्फुटेयुरपि पर्वताः ॥ ७ ॥

तस्यास्यान्नासिकाभ्यां च श्रवणाभ्यां च सर्वशः।  
तेभ्यश्चाक्षिसहस्रेभ्यः प्रादुरासन् महार्चिषः ॥ ८ ॥

तथा तेजोमरीचिभ्यः शङ्खचक्रगदाधराः ।  
प्रादुरासन् हृषीकेशाः शतशोऽथ सहस्रशः ॥ ९ ॥

तदत्यद्भुतमालोक्य भूतं लोकभयंकरम् ।  
द्रौणिरव्यथितो दिव्यैरस्त्रवर्षैरवाकिरत् ॥ १० ॥

द्रौणिमुक्तान् शरांस्तांस्तु तद् भूतं महदग्रसत्।  
उदधेरिव वार्योघान् पावको वडवामुखः ॥ ११ ॥

अग्रसत् तांस्तथाभूतं द्रौणिना प्रहितान् शरान्।  
अश्वत्थामा तु सम्प्रेक्ष्य शरौघांस्तान् निरर्थकान् ॥ १२ ॥  
रथशक्तिं मुमोचासौ दीप्तामग्निशिखामिव ।

सा तमाहत्य दीप्ताग्रा रथशक्तिरदीर्यत ॥ १३ ॥  
युगान्ते सूर्यमाहत्य महोल्केव दिवश्च्युता।

अथ हेमत्सरुं दिव्यं खड्‌गमाकाशवर्चसम् ॥ १४ ॥  
कोशात् समुद्बबर्हाशु बिलाद् दीप्तमिवोरगम्।

ततः खड्‌गवरं धीमान् भूताय प्राहिणोत् तदा ॥ १५ ॥  
स तदासाद्य भूतं वै बिलं नकुलवद् ययौ।

ततः स कुपितो द्रौणिरिन्द्रकेतुनिभां गदाम् ॥ १६ ॥  
ज्वलन्तीं प्राहिणोत् तस्मै भूतं तामपि चाग्रसत्।

ततः सर्वायुधाभावे वीक्षमाणस्ततस्ततः ॥ १७ ॥  
अपश्यत् कृतमाकाशमनाकाशं जनार्दनैः ।

तदद्भुततमं दृष्ट्वा द्रोणपुत्रो निरायुधः ॥ १८ ॥  
अब्रवीदतिसंतप्तः कृपवाक्यमनुस्मरन् ।

ब्रुवतामप्रियं पथ्यं सुहृदां न शृणोति यः ॥ १९ ॥  
स शोचत्यापदं प्राप्य यथाहमतिवर्त्य तौ।

शास्त्रदृष्टानविद्वान् यः समतीत्य जिघांसति ॥ २० ॥  
स पथः प्रच्युतो धर्मात् कुपथे प्रतिहन्यते।

गोब्राह्मणनृपस्त्रीषु सख्युर्मातुर्गुरोस्तथा ॥ २१ ॥  
हीनप्राणजडान्धेषु सुप्तभीतोत्थितेषु च ।  
मत्तोन्मत्तप्रमत्तेषु न शस्त्राणि च पातयेत् ॥ २२ ॥

इत्येवं गुरुभिः पूर्वमुपदिष्टं नृणां सदा।  
सोऽहमुत्क्रम्य पन्थानं शास्त्रदिष्टं सनातनम् ॥ २३ ॥  
अमार्गेणैवमारभ्य घोरामापदमागतः ।

तां चापदं घोरतरां प्रवदन्ति मनीषिणः ॥ २४ ॥  
यदुद्यम्य महत् कृत्यं भयादपि निवर्तते।  
अशक्तश्चैव तत् कर्तुं कर्म शक्तिबलादिह ॥ २५ ॥

न हि दैवाद् गरीयो वै मानुषं कर्म कथ्यते।  
मानुष्यं कुर्वतः कर्म यदि दैवान्न सिध्यति ॥ २६ ॥  
स पथः प्रच्युतो धर्माद् विपदं प्रतिपद्यते।

प्रतिज्ञानं ह्यविज्ञानं प्रवदन्ति मनीषिणः ॥ २७ ॥  
यदारभ्य क्रियां काञ्चिद् भयादिह निवर्तते।

तदिदं दुष्प्रणीतेन भयं मां समुपस्थितम् ॥ २८ ॥  
न हि द्रोणसुतः संख्ये निवर्तेत कथंचन।  
इदं च सुमहद् भूतं दैवदण्डमिवोद्यतम् ॥ २९ ॥

न चैतदभिजानामि चिन्तयन्नपि सर्वथा।  
ध्रुवं येयमधर्मे मे प्रवृत्ता कलुषा मतिः ॥ ३० ॥  
तस्याः फलमिदं घोरं प्रतिघाताय कल्पते।  
तदिदं दैवविहितं मम संख्ये निवर्तनम् ॥ ३१ ॥

नान्यत्र दैवादुद्यन्तुमिह शक्यं कथंचन।  
सोऽहमद्य महादेवं प्रपद्ये शरणं विभुम् ॥ ३२ ॥  
दैवदण्डमिमं घोरं स हि मे नाशयिष्यति।

कपर्दिनं देवदेवमुमापतिमनामयम् ॥ ३३ ॥  
कपालमालिनं रुद्रं भगनेत्रहरं हरम्।  
स हि देवोऽत्यगाद् देवांस्तपसा विक्रमेण च।  
तस्माच्छरणमभ्येमि गिरिशं शूलपाणिनम् ॥ ३४ ॥