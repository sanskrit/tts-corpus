+++
title_full = "185 देवताओंके मना करनेसे भीष्मका प्रस्वापनास्त्रको प्रयोगमें न लाना तथा पितर, देवता और गंगाके आग्रहसे भीष्म और परशुरामके युद्धकी समाप्ति"
title = "१८५ युद्धनिवृत्तौ"

+++


ततो हलहलाशब्दो दिवि राजन् महानभूत्।  
प्रस्वापं भीष्म मा स्राक्षीरिति कौरवनन्दन ॥ १ ॥

अयुञ्जमेव चैवाहं तदस्त्रं भृगुनन्दने।  
प्रस्वापं मां प्रयुञ्जानं नारदो वाक्यमब्रवीत् ॥ २ ॥

एते वियति कौरव्य दिवि देवगणाः स्थिताः।  
ते त्वां निवारयन्त्यद्य प्रस्वापं मा प्रयोजय ॥ ३ ॥

रामस्तपस्वी ब्रह्मण्यो ब्राह्मणश्च गुरुश्च ते।  
तस्यावमानं कौरव्य मा स्म कार्षीः कथंचन ॥ ४ ॥

ततोऽपश्यं दिविष्ठान् वै तानष्टौ ब्रह्मवादिनः।  
ते मां स्मयन्तो राजेन्द्र शनकैरिदमब्रुवन् ॥ ५ ॥

यथाऽऽह भरतश्रेष्ठ नारदस्तत् तथा कुरु।  
एतद्धि परमं श्रेयो लोकानां भरतर्षभ ॥ ६ ॥

ततश्च प्रतिसंहृत्य तदस्त्रं स्वापनं महत्।  
ब्रह्मास्त्रं दीपयांचक्रे तस्मिन् युधि यथाविधि ॥ ७ ॥

ततो रामो हृषितो राजसिंह  
दृष्ट्वा तदस्त्रं विनिवर्तितं वै।  
जितोऽस्मि भीष्मेण सुमन्दबुद्धि-  
रित्येव वाक्यं सहसा व्यमुञ्चत् ॥ ८ ॥

ततोऽपश्यत् पितरं जामदग्न्यः  
पितुस्तथा पितरं चास्य मान्यम्।  
ते तत्र चैनं परिवार्य तस्थु-  
रूचुश्चैनं सान्त्वपूर्वं तदानीम् ॥ ९ ॥

मा स्मैवं साहसं तात पुनः कार्षीः कथंचन।  
भीष्मेण संयुगं गन्तुं क्षत्रियेण विशेषतः ॥ १० ॥

क्षत्रियस्य तु धर्मोऽयं यद् युद्धं भृगुनन्दन।  
स्वाध्यायो व्रतचर्याथ ब्राह्मणानां परं धनम् ॥ ११ ॥

इदं निमित्ते कस्मिंश्चिदस्माभिः प्रागुदाहृतम्।  
शस्त्रधारणमत्युग्रं तच्चाकार्यं कृतं त्वया ॥ १२ ॥

वत्स पर्याप्तमेतावद् भीष्मेण सह संयुगे।  
विमर्दस्ते महाबाहो व्यपयाहि रणादितः ॥ १३ ॥

पर्याप्तमेतद् भद्रं ते तव कार्मुकधारणम्।  
विसर्जयैतद् दुर्धर्ष तपस्तप्यस्व भार्गव ॥ १४ ॥  
एष भीष्मः शान्तनवो देवैः सर्वैर्निवारितः।  
निवर्तस्व रणादस्मादिति चैव प्रसादितः ॥ १५ ॥  
रामेण सह मा योत्सीर्गुरुणेति पुनः पुनः।  
न हि रामो रणे जेतुं त्वया न्याय्यः कुरूद्वह॥१६॥  
मानं कुरुष्व गाङ्गेय ब्राह्मणस्य रणाजिरे।

वयं तु गुरवस्तुभ्यं तस्मात् त्वां वारयामहे ॥ १७ ॥  
भीष्मो वसूनामन्यतमो दिष्ट्या जीवसि पुत्रक।

गाङ्गेयः शान्तनोः पुत्रो वसुरेष महायशाः ॥ १८ ॥  
कथं शक्यस्त्वया जेतुं निवर्तस्वेह भार्गव।

अर्जुनः पाण्डवश्रेष्ठः पुरंदरसुतो बली ॥ १९ ॥  
नरः प्रजापतिर्वीरः पूर्वदेवः सनातनः।  
सव्यसाचीति विख्यातस्त्रिषु लोकेषु वीर्यवान्।  
भीष्ममृत्युर्यथाकालं विहितो वै स्वयम्भुवा ॥ २० ॥

एवमुक्तः स पितृभिः पितॄन् रामोऽब्रवीदिदम्।  
नाहं युधि निवर्तेयमिति मे व्रतमाहितम् ॥ २१ ॥

न निवर्तितपूर्वश्च कदाचिद् रणमूर्धनि।  
निवर्त्यतामापगेयः कामं युद्धात् पितामहाः ॥ २२ ॥  
न त्वहं विनिवर्तिष्ये युद्धादस्मात् कथंचन।

ततस्ते मुनयो राजन्नॄचीकप्रमुखास्तदा ॥ २३ ॥  
नारदेनैव सहिताः समागम्येदमब्रुवन् ।  
निवर्तस्व रणात् तात मानयस्व द्विजोत्तमम् ॥ २४ ॥

इत्यवोचमहं तांश्च क्षत्रधर्मव्यपेक्षया ।  
मम व्रतमिदं लोके नाहं युद्धात् कदाचन ॥ २५ ॥  
विमुखो विनिवर्तेयं पृष्ठतोऽभ्याहतः शरैः।  
नाहं लोभान्न कार्पण्यान्न भयान्नार्थकारणात् ॥ २६ ॥  
त्यजेयं शाश्वतं धर्ममिति मे निश्चिता मतिः।

ततस्ते मुनयः सर्वे नारदप्रमुखा नृप ॥ २७ ॥  
भागीरथी च मे माता रणमध्यं प्रपेदिरे।  
तथैवात्तशरो धन्वी तथैव दृढनिश्चयः।  
स्थिरोऽहमाहवे योद्‌धुं ततस्ते राममब्रुवन् ॥ २८ ॥  
समेत्य सहिता भूयः समरे भृगुनन्दनम्।

नावनीतं हि हृदयं विप्राणां शाम्य भार्गव ॥ २९ ॥  
राम राम निवर्तस्व युद्धादस्माद् द्विजोत्तम।  
अवध्यो वै त्वया भीष्मस्त्वं च भीष्मस्य भार्गव ॥ ३० ॥

एवं ब्रुवन्तस्ते सर्वे प्रतिरुध्य रणाजिरम्।  
न्यासयांचक्रिरे शस्त्रं पितरो भृगुनन्दनम् ॥ ३१ ॥

ततोऽहं पुनरेवाथ तानष्टौ ब्रह्मवादिनः।  
अद्राक्षं दीप्यमानान् वै ग्रहानष्टाविवोदितान् ॥ ३२ ॥

ते मां सप्रणयं वाक्यमब्रुवन् समरे स्थितम्।  
प्रैहि रामं महाबाहो गुरुं लोकहितं कुरु ॥ ३३ ॥

दृष्ट्वा निवर्तितं राम सुहृद्‌वाक्येन तेन वै।  
लोकानां च हितं कुर्वन्नहमप्याददे वचः ॥ ३४ ॥

ततोऽहं राममासाद्य ववन्दे भृशविक्षतः।  
रामश्चाभ्युत्स्मयन् प्रेम्णा मामुवाच महातपाः ॥ ३५ ॥

त्वत्समो नास्ति लोकेऽस्मिन् क्षत्रियः पृथिवीचरः।  
गम्यतां भीष्म युद्धेऽस्मिंस्तोषितोऽहं भृशं त्वया ॥ ३६ ॥

मम चैव समक्षं तां कन्यामाहूय भार्गवः।  
उक्तवान् दीनया वाचा मध्ये तेषां महात्मनाम् ॥ ३७ ॥