+++
title_full = "194 अर्जुनके द्वारा अपनी, अपने सहायकोंकी तथा युधिष्ठिरकी भी शक्तिका परिचय देना"
title = "१९४ अर्जुनवाक्ये"

+++


एतच्छ्रुत्वा तु कौन्तेयः सर्वान् भ्रातॄनुपह्वरे।  
आहूय भरतश्रेष्ठ इदं वचनमब्रवीत् ॥ १ ॥

धार्तराष्ट्रस्य सैन्येषु ये चारपुरुषा मम।  
ते प्रवृत्तिं प्रयच्छन्ति ममेमां व्युषितां निशाम् ॥ २ ॥  
दुर्योधनः किलापृच्छदापगेयं महाव्रतम् ।  
केन कालेन पाण्डूनां हन्याः सैन्यमिति प्रभो ॥ ३ ॥

मासेनेति च तेनोक्तो धार्तराष्ट्रः सुदुर्मतिः।  
तावता चापि कालेन द्रोणोऽपि प्रतिजज्ञिवान् ॥ ४ ॥  
गौतमो द्विगुणं कालमुक्तवानिति नः श्रुतम्।  
द्रौणिस्तु दशरात्रेण प्रतिजज्ञे महास्त्रवित् ॥ ५ ॥

तथा दिव्यास्त्रवित् कर्णः सम्पृष्टः कुरुसंसदि।  
पञ्चभिर्दिवसैर्हन्तुं ससैन्यं प्रतिजज्ञिवान् ॥ ६ ॥

तस्मादहमपीच्छामि श्रोतुमर्जुन ते वचः।  
कालेन कियता शत्रून् क्षपयेरिति फाल्गुन ॥ ७ ॥

एवमुक्तो गुडाकेशः पार्थिवेन धनंजयः।  
वासुदेवं समीक्ष्येदं वचनं प्रत्यभाषत ॥ ८ ॥

सर्व एते महात्मानः कृतास्त्राश्चित्रयोधिनः।  
असंशयं महाराज हन्युरेव न संशयः ॥ ९ ॥

अपैतु ते मनस्तापो यथा सत्यं ब्रवीम्यहम्।  
हन्यामेकरथेनैव वासुदेवसहायवान् ॥ १० ॥  
सामरानपि लोकांस्त्रीन्‌ सर्वान् स्थावरजङ्गमान्।  
भूतं भव्यं भविष्यं च निमेषादिति मे मतिः ॥ ११ ॥

यत् तद् घोरं पशुपतिः प्रादादस्त्रं महन्मम।  
कैराते द्वन्द्वयुद्धे तु तदिदं मयि वर्तते ॥ १२ ॥

यद् चुगान्ते पशुपतिः सर्वभूतानि संहरन्।  
प्रयुङ्क्ते पुरुषव्याघ्र तदिदं मयि वर्तते ॥ १३ ॥

तन्न जानाति गाङ्गेयो न द्रोणो न च गौतमः।  
न च द्रोणसुतो राजन् कुत एव तु सूतजः॥१४॥

न तु युक्तं रणे हन्तुं दिव्यैरस्त्रैः पृथग्‌जनम्।  
आर्जवेनैव युद्धेन विजेष्यामो वयं परान् ॥ १५ ॥

तथेमे पुरुषव्याघ्राः सहायास्तत्र पार्थिव।  
सर्वे दिव्यास्त्रविद्वांसः सर्वे युद्धाभिकाङ्क्षिणः ॥ १६ ॥

वेदान्तावभृथस्नाताः सर्व एतेऽपराजिताः ।  
निहन्युः समरे सेनां देवानामपि पाण्डव ॥ १७ ॥

शिखण्डी युयुधानश्च धृष्टद्युम्नश्च पार्षतः।  
भीमसेनो यमौ चोभौ युधामन्यूत्तमौजसौ ॥ १८ ॥  
विराटद्रुपदौ चोभौ भीष्मद्रोणसमौ युधि।

शङ्खश्चैव महाबाहुर्हैडिम्बश्च महाबलः ॥ १९ ॥  
पुत्रोऽस्याञ्जनपर्वा तु महाबलपराक्रमः ।  
शैनेयश्च महाबाहुः सहायो रणकोविदः ॥ २० ॥

अभिमन्युश्च बलवान् द्रौपद्याः पञ्च चात्मजाः।  
स्वयं चापि समर्थोऽसि त्रैलोक्योत्सादनेऽपि च ॥ २१ ॥

क्रोधाद् यं पुरुषं पश्येस्तथा शक्रसमद्युते।  
स क्षिप्रं न भवेद् व्यक्तमिति त्वां वेद्मि कौरव॥२२॥