+++
title_full = "186 अम्बाकी कठोर तपस्या"
title = "१८६ अम्बातपस्यायाम्"

+++


प्रत्यक्षमेतल्लोकानां सर्वेषामेव भाविनि ।  
यथाशक्त्या मया युद्धं कृतं वै पौरुषं परम् ॥ १ ॥

न चैवमपि शक्नोमि भीष्मं शस्त्रभृतां वरम्।  
विशेषयितुमत्यर्थमुत्तमास्त्राणि दर्शयन् ॥ २ ॥

एषा मे परमा शक्तिरेतन्मे परमं बलम्।  
यथेष्टं गम्यतां भद्रे किमन्यद् वा करोमि ते ॥ ३ ॥

भीष्ममेव प्रपद्यस्व न तेऽन्या विद्यते गतिः।  
निर्जितो ह्यस्मि भीष्मेण महास्त्राणि प्रमुञ्चता ॥ ४ ॥

एवमुक्त्वा ततो रामो विनिःश्वस्य महामनाः।  
तूष्णीमासीत् ततः कन्या प्रोवाच भृगुनन्दनम् ॥ ५ ॥

भगवन्नेवमेवैतद् यथाऽऽह भगवांस्तथा ।  
अजेयो युधि भीष्मोऽयमपि देवैरुदारधीः ॥ ६ ॥

यथाशक्ति यथोत्साहं मम कार्यं कृतं त्वया।  
अनिवार्यं रणे वीर्यमस्त्राणि विविधानि च ॥ ७ ॥

न चैव शक्यते युद्धे विशेषयितुमन्ततः।  
न चाहमेनं यास्यामि पुनर्भीष्मं कथंचन ॥ ८ ॥

गमिष्यामि तु तत्राहं यत्र भीष्मं तपोधन।  
समरे पातयिष्यामि स्वयमेव भृगूद्वह ॥ ९ ॥

एवमुक्त्वा ययौ कन्या रोषव्याकुललोचना।  
तापस्ये धृतसंकल्पा सा मे चिन्तयती वधम् ॥ १० ॥

ततो महेन्द्रं सह तैर्मुनिभिर्भृगुसत्तमः।  
यथाऽऽगतं तथा सोऽगान्मामुपामन्त्र्य भारत ॥ ११ ॥

ततो रथं समारुह्य स्तूयमानो द्विजातिभिः।  
प्रविश्य नगरं मात्रे सत्यवत्यै न्यवेदयम् ॥ १२ ॥  
यथावृत्तं महाराज सा च मां प्रत्यनन्दत।  
पुरुषांश्चादिशं प्राज्ञान् कन्यावृत्तान्तकर्मणि ॥ १३ ॥

दिवसे दिवसे ह्यस्या गतिजल्पितचेष्टितम्।  
प्रत्याहरंश्च मे युक्ताः स्थिताः प्रियहिते सदा ॥ १४ ॥

यदैव हि वनं प्रायात् सा कन्या तपसे धृता।  
तदैव व्यथितो दीनो गतचेता इवाभवम् ॥ १५ ॥

न हि मां क्षत्रियः कश्चिद् वीर्येण व्यजयद् युधि।  
ऋते ब्रह्मविदस्तात तपसा संशितव्रतात् ॥ १६ ॥

अपि चैतन्मया राजन् नारदेऽपि निवेदितम्।  
व्यासे चैव तथा कार्यं तौ चोभौ मामवोचताम् ॥ १७ ॥  
न विषादस्त्वया कार्यो भीष्म काशिसुतां प्रति।  
दैवं पुरुषकारेण को निवर्तितुमुत्सहेत् ॥ १८ ॥

सा कन्या तु महाराज प्रविश्याश्रममण्डलम्।  
यमुनातीरमाश्रित्य तपस्तेपेऽतिमानुषम् ॥ १९ ॥

निराहारा कृशा रुक्षा जटिला मलपङ्किनी।  
षण्मासान् वायुभक्षा च स्थाणुभूता तपोधना ॥ २० ॥

यमुनाजलमाश्रित्य संवत्सरमथापरम् ।  
उदवासं निराहारा पारयामास भाविनी ॥ २१ ॥

शीर्णपर्णेन चैकेन पारयामास सा परम्।  
संवत्सरं तीव्रकोपा पादाङ्‌गुष्ठाग्रधिष्ठिता ॥ २२ ॥

एवं द्वादश वर्षाणि तापयामास रोदसी।  
निवर्त्यमानापि च सा ज्ञातिभिर्नैव शक्यते ॥ २३ ॥

ततोऽगमद् वत्सभूमिं सिद्धचारणसेविताम् ।  
आश्रमं पुण्यशीलानां तापसानां महात्मनाम् ॥ २४ ॥  
तत्र पुण्येषु तीर्थेषु साऽऽप्लुताङ्गी दिवानिशम्।  
व्यचरत् काशिकन्या सा यथाकामविचारिणी ॥ २५ ॥

नन्दाश्रमे महाराज तथोलूकाश्रमे शुभे।  
चवनस्याश्रमे चैव ब्रह्मणः स्थान एव च ॥ २६ ॥  
प्रयागे देवयजने देवारण्येषु चैव ह।  
भोगवत्यां महाराज कौशिकस्याश्रमे तथा ॥ २७ ॥  
माण्डव्यस्याश्रमे राजन् दिलीपस्याश्रमे तथा।  
रामह्रदे च कौरव्य पैलगर्गस्य चाश्रमे ॥ २८ ॥  
एतेषु तीर्थेषु तदा काशिकन्या विशाम्पते।  
आप्लावयत गात्राणि व्रतमास्थाय दुष्करम् ॥ २९ ॥

तामब्रवीच्च कौरव्य मम माता जले स्थिता।  
किमर्थं क्लिश्यसे भद्रे तथ्यमेव वदस्व मे ॥ ३० ॥

सैनामथाब्रवीद् राजन् कृताञ्जलिरनिन्दिता ।  
भीष्मेण समरे रामो निर्जितश्चारुलोचने ॥ ३१ ॥  
कोऽन्यस्तमुत्सहेज्जेतुमुद्यतेषुं महीपतिः ।  
साहं भीष्मविनाशाय तपस्तप्स्ये सुदारुणम् ॥ ३२ ॥

विचरामि महीं देवि यथा हन्यामहं नृपम्।  
एतद् व्रतफलं देवि परमस्मिन् यथा हि मे ॥ ३३ ॥

ततोऽब्रवीत् सागरगा जिह्मं चरसि भाविनि।  
नैष कामोऽनवद्याङ्गि शक्यः प्राप्तुं त्वयाबले ॥ ३४ ॥

यदि भीष्मविनाशाय काश्ये चरसि वै व्रतम्।  
व्रतस्था च शरीरं त्वं यदि नाम विमोक्ष्यसि ॥ ३५ ॥  
नदी भविष्यसि शुभे कुटिला वार्षिकोदका।  
दुस्तीर्था न तु विज्ञेया वार्षिकी नाष्टमासिकी ॥ ३६ ॥

भीमग्राहवती घोरा सर्वभूतभयङ्करी ।  
एवमुक्त्वा ततो राजन् काशिकन्यां न्यवर्तत ॥ ३७ ॥  
माता मम महाभागा स्मयमानेव भाविनी।  
कदाचिदष्टमे मासि कदाचिद् दशमे तथा।  
न प्राश्नीतोदकमपि पुनः सा वरवर्णिनी ॥ ३८ ॥

सा वत्सभूमिं कौरव्य तीर्थलोभात् ततस्ततः।  
पतिता परिधावन्ती पुनः काशिपतेः सुता ॥ ३९ ॥

सा नदी वत्सभूम्यां तु प्रथिताम्बेति भारत।  
वार्षिकी ग्राहबहुला दुस्तीर्था कुटिला तथा ॥ ४० ॥

सा कन्या तपसा तेन देहार्धेन व्यजायत।  
नदी च राजन् वत्सेषु कन्या चैवाभवत् तदा ॥ ४१ ॥