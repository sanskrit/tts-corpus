+++
title_full = "177 अकृतव्रण और परशुरामजीकी अम्बासे बातचीत"
title = "१७७ रामाम्बासंवादे"

+++


दुःखद्वयमिदं भद्रे कतरस्य चिकीर्षसि।  
प्रतिकर्तव्यमबले तत् त्वं वत्से वदस्व मे ॥ १ ॥

यदि सौभपतिर्भद्रे नियोक्तव्यो मतस्तव।  
नियोक्ष्यति महात्मा स रामस्त्वद्धितकाम्यया ॥ २ ॥

अथापगेयं भीष्मं त्वं रामेणेच्छसि धीमता।  
रणे विनिर्जितं द्रष्टुं कुर्यात् तदपि भार्गवः ॥ ३ ॥

सृञ्जयस्य वचः श्रुत्वा तव चैव शुचिस्मिते।  
यदत्र ते भृशं कार्यं तदद्यैव विचिन्त्यताम् ॥ ४ ॥

अपनीतास्मि भीष्मेण भगवन्नविजानता ।  
नाभिजानाति मे भीष्मो ब्रह्मन् शाल्वगतं मनः ॥ ५ ॥

एतद् विचार्य मनसा भवानेतद् विनिश्चयम्।  
विचिनोतु यथान्यायं विधानं क्रियतां तथा ॥ ६ ॥

भीष्मे वा कुरुशार्दूले शाल्वराजेऽथवा पुनः।  
उभयोरेव वा ब्रह्मन् युक्तं यत् तत् समाचर ॥ ७ ॥

निवेदितं मया ह्येतद् दुःखमूलं यथातथम्।  
विधानं तत्र भगवन् कर्तुमर्हसि युक्तितः ॥ ८ ॥

उपपन्नमिदं भद्रे यदेवं वरवर्णिनि।  
धर्मं प्रति वचो ब्रूयाः शृणु चेदं वचो मम॥९॥

यदि त्वामापगेयो वै न नयेद् गजसाह्वयम्।  
शाल्वस्त्वां शिरसा भीरु गृह्णीयाद् रामचोदितः ॥ १० ॥

तेन त्वं निर्जिता भद्रे यस्मान्नीतासि भाविनि।  
संशयः शाल्वराजस्य तेन त्वयि सुमध्यमे ॥ ११ ॥

भीष्मः पुरुषमानी च जितकाशी तथैव च।  
तस्मात् प्रतिक्रिया युक्ता भीष्मे कारयितुं तव ॥ १२ ॥

ममाप्येष सदा ब्रह्मन् हृदि कामोऽभिवर्तते।  
घातयेयं यदि रणे भीष्ममित्येव नित्यदा ॥ १३ ॥  
भीष्मं वा शाल्वराजं वा यं वा दोषेण गच्छसि।  
प्रशाधि तं महाबाहो यत्कृतेऽहं सुदुःखिता ॥ १४ ॥

एवं कथयतामेव तेषां स दिवसो गतः।  
रात्रिश्च भरतश्रेष्ठ सुखशीतोष्णमारुता ॥ १५ ॥

ततो रामः प्रादुरासीत् प्रज्वलन्निव तेजसा।  
शिष्यैः परिवृतो राजन् जटाचीरधरो मुनिः ॥ १६ ॥

धनुष्पाणिरदीनात्मा खड्‌गं बिभ्रत् परश्वधी।  
विरजा राजशार्दूल सृञ्जयं सोऽभ्ययान्नृपम् ॥ १७ ॥

ततस्तं तापसा दृष्ट्वा स च राजा महातपाः।  
तस्थुः प्राञ्जलयो राजन् सा च कन्या तपस्विनी ॥ १८ ॥

पूजयामासुरव्यग्रा मधुपर्केण भार्गवम् ।  
अर्चितश्च यथान्यायं निषसाद सहैव तैः ॥ १९ ॥

ततः पूर्वव्यतीतानि कथयन्तौ स्म तावुभौ।  
आसातां जामदग्न्यश्च सृञ्जयश्चैव भारत ॥ २० ॥

तथा कथान्ते राजर्षिर्भृगुश्रेष्ठं महाबलम्।  
उवाच मधुरं काले रामं वचनमर्थवत् ॥ २१ ॥

रामेयं मम दौहित्री काशिराजसुता प्रभो।  
अस्याः शृणु यथातत्त्वं कार्यं कार्यविशारद ॥ २२ ॥

परमं कथ्यतां चेति तां रामः प्रत्यभाषत।  
ततः साभ्यगमद् रामं ज्वलन्तमिव पावकम् ॥ २३ ॥  
ततोऽभिवाद्य चरणौ रामस्य शिरसा शुभौ।  
स्पृष्ट्वा पद्मदलाभाभ्यां पाणिभ्यामग्रतः स्थिता ॥ २४ ॥

रुरोद सा शोकवती बाष्पव्याकुललोचना।  
प्रपेदे शरणं चैव शरण्यं भृगुनन्दनम् ॥ २५ ॥

यथा त्वं सृञ्जयस्यास्य तथा मे त्वं नृपात्मजे।  
ब्रूहि यत् ते मनोदुःखं करिष्ये वचनं तव ॥ २६ ॥

भगवञ्शरणं त्वाद्य प्रपन्नास्मि महाव्रतम्।  
शोकपङ्कार्णवान्मग्नां घोरादुद्धर मां विभो ॥ २७ ॥

तस्याश्च दृष्ट्वा रूपं च वपुश्चाभिनवं पुनः।  
सौकुमार्यं परं चैव रामश्चिन्तापरोऽभवत् ॥ २८ ॥  
किमियं वक्ष्यतीत्येवं विममर्श भृगूद्वहः।  
इति दध्यौ चिरं रामः कृपयाभिपरिप्लुतः ॥ २९ ॥

कथ्यतामिति सा भूयो रामेणोक्ता शुचिस्मिता।  
सर्वमेव यथातत्त्वं कथयामास भार्गवे ॥ ३० ॥

तच्छ्रुत्वा जामदग्न्यस्तु राजपुत्र्या वचस्तदा।  
उवाच तां वरारोहां निश्चित्यार्थविनिश्चयम् ॥ ३१ ॥

प्रेषयिष्यामि भीष्माय कुरुश्रेष्ठाय भाविनि।  
करिष्यति वचो मह्यं श्रुत्वा च स नराधिपः ॥ ३२ ॥

न चेत् करिष्यति वचो मयोक्तं जाह्नवीसुतः।  
धक्ष्याम्यहं रणे भद्रे सामात्यं शस्त्रतेजसा ॥ ३३ ॥

अथवा ते मतिस्तत्र राजपुत्रि न वर्तते।  
यावच्छाल्वपतिं वीरं योजयाम्यत्र कर्मणि ॥ ३४ ॥

विसर्जिताहं भीष्मेण श्रुत्वैव भृगुनन्दन।  
शाल्वराजगतं भावं मम पूर्वं मनीषितम् ॥ ३५ ॥

सौभराजमुपेत्याहमवोचं दुर्वचं वचः ।  
न च मां प्रत्यगृह्णात् स चारित्र्यपरिशङ्कितः ॥ ३६ ॥

एतत् सर्वं विनिश्चित्य स्वबुद्ध्या भृगुनन्दन।  
यदत्रौपयिकं कार्यं तच्चिन्तयितुमर्हसि ॥ ३७ ॥

मम तु व्यसनस्यास्य भीष्मो मूलं महाव्रतः।  
येनाहं वशमानीता समुत्क्षिप्य बलात् तदा ॥ ३८ ॥

भीष्मं जहि महाबाहो यत्कृते दृःखमीदृशम्।  
प्राप्ताहं भृगुशार्दूल चराम्यप्रियमुत्तमम् ॥ ३९ ॥

स हि लुब्धश्च नीचश्च जितकाशी च भार्गव।  
तस्मात् प्रतिक्रिया कर्तुं युक्ता तस्मै त्वयानघ ॥ ४० ॥

एष मे क्रियमाणाया भारतेन तदा विभो।  
अभवद्‌धृदि संकल्पो घातयेयं महाव्रतम् ॥ ४१ ॥

तस्मात् कामं ममाद्येमं राम सम्पादयानघ।  
जहि भीष्मं महाबाहो यथा वृत्रं पुरंदरः ॥ ४२ ॥