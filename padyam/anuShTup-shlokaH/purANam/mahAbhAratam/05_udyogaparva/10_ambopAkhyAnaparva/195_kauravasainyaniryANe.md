+++
title_full = "195 कौरव-सेनाका रणके लिये प्रस्थान"
title = "१९५ कौरवसैन्यनिर्याणे"

+++


ततः प्रभाते विमले धार्तराष्ट्रेण चोदिताः।  
दुर्योधनेन राजानः प्रययुः पाण्डवान् प्रति ॥ १ ॥

आप्लाव्य शुचयः सर्वे स्रग्विणः शुक्लवाससः।  
गृहीतशस्त्रा ध्वजिनः स्वस्ति वाच्य हुताग्नयः ॥ २ ॥

सर्वे ब्रह्मविदः शूराः सर्वे सुचरितव्रताः।  
सर्वे वर्मभृतश्चैव सर्वे चाहवलक्षणाः ॥ ३ ॥

आहवेषु पराल्ँलोकान् जिगीषन्तो महाबलाः।  
एकाग्रमनसः सर्वे श्रद्दधानाः परस्परम् ॥ ४ ॥

विन्दानुविन्दावावन्त्यौ केकया बाह्लिकैः सह।  
प्रययुः सर्व एवैते भारद्वाजपुरोगमाः ॥ ५ ॥

अश्वत्थामा शान्तनवः सैन्धवोऽथ जयद्रथः।  
दाक्षिणात्याः प्रतीच्याश्च पर्वतीयाश्च ये नृपाः ॥ ६ ॥  
गान्धारराजः शकुनिः प्राच्योदीच्याश्च सर्वशः।  
शकाः किराता यवनाः शिबयोऽथ वसातयः ॥ ७ ॥  
स्वैः स्वैरनीकैः सहिताः परिवार्य महारथम्।  
एते महारथाः सर्वे द्वितीये निर्ययुर्बले ॥ ८ ॥

कृतवर्मा सहानीकस्त्रिगर्तश्च महारथः ।  
दुर्योधनश्च नृपतिर्भ्रातृभिः परिवारितः ॥ ९ ॥  
शलो भूरिश्रवाः शल्यः कौसल्योऽथ बृहद्रथः।  
एते पश्चादनुगता धार्तराष्ट्रपुरोगमाः ॥ १० ॥

ते समेत्य यथान्यायं धार्तराष्ट्रा महाबलाः।  
कुरुक्षेत्रस्य पश्चार्धे व्यवातिष्ठन्त दंशिताः ॥ ११ ॥

दुर्योधनस्तु शिबिरं कारयामास भारत।  
यथैव हास्तिनपुरं द्वितीयं समलंकृतम् ॥ १२ ॥  
न विशेषं विजानन्ति पुरस्य शिबिरस्य वा।  
कुशला अपि राजेन्द्र नरा नगरवासिनः ॥ १३ ॥

तादृशान्येव दुर्गाणि राज्ञामपि महीपतिः।  
कारयामास कौरव्यः शतशोऽथ सहस्रशः ॥ १४ ॥

पञ्चयोजनमुत्सृज्य मण्डलं तद्रणाजिरम् ।  
सेनानिवेशास्ते राजन्नाविशञ्छतसंघशः ॥ १५ ॥

तत्र ते पृथिवीपाला यथोत्साहं यथाबलम्।  
विविशुः शिबिराण्यत्र द्रव्यवन्ति सहस्रशः ॥ १६ ॥

तेषां दुर्योधनो राजा ससैन्यानां महात्मनाम्।  
व्यादिदेश सवाह्यानां भक्ष्यभोज्यमनुत्तमम् ॥ १७ ॥  
सनागाश्वमनुष्याणां ये च शिल्पोपजीविनः।  
ये चान्येऽनुगतास्तत्र सूतमागधबन्दिनः ॥ १८ ॥

वणिजो गणिकाश्चारा ये चैव प्रेक्षका जनाः।  
सर्वांस्तान् कौरवो राजा विधिवत् प्रत्यवैक्षत ॥ १९ ॥