+++
title_full = "176 तापसोंके आश्रममें राजर्षि होत्रवाहन और अकृतव्रणका आगमन तथा उनसे अम्बाकी बातचीत"
title = "१७६ होत्रवाह"

+++


ततस्ते तापसाः सर्वे कार्यवन्तोऽभवंस्तदा।  
तां कन्यां चिन्तयन्तस्ते किं कार्यमिति धर्मिणः ॥ १ ॥

केचिदाहुः पितुर्वेश्म नीयतामिति तापसाः।  
केचिदस्मदुपालम्भे मतिं चक्रुर्हि तापसाः ॥ २ ॥

केचिच्छाल्वपतिं गत्वा नियोज्यमिति मेनिरे।  
नेति केचिद् व्यवस्यन्ति प्रत्याख्याता हि तेन सा ॥ ३ ॥

एवं गते तु किं शक्यं भद्रे कर्तुं मनीषिभिः।  
पुनरूचुश्च तां सर्वे तापसाः संशितव्रताः ॥ ४ ॥

अलं प्रव्रजितेनेह भद्रे शृणु हितं वचः।  
इतो गच्छस्व भद्रं ते पितुरेव निवेशनम् ॥ ५ ॥  
प्रतिपत्स्यति राजा स पिता ते यदनन्तरम्।  
तत्र वत्स्यसि कल्याणि सुखं सर्वगुणान्विता ॥ ६ ॥

न च तेऽन्या गतिर्न्याय्या भवेद् भद्रे यथा पिता।  
पतिर्वापि गतिर्नार्याः पिता वा वरवर्णिनि ॥ ७ ॥

गतिः पतिः समस्थाया विषमे च पिता गतिः।  
प्रव्रज्या हि सुदुःखेयं सुकुमार्या विशेषतः ॥ ८ ॥

राजपुत्र्याः प्रकृत्या च कुमार्यास्तव भामिनि।  
भद्रे दोषा हि विद्यन्ते बहवो वरवर्णिनि ॥ ९ ॥  
आश्रमे वै वसन्त्यास्ते न भवेयुः पितुर्गृहे।

ततस्त्वन्येऽब्रुवन् वाक्यं तापसास्तां तपस्विनीम् ॥ १० ॥  
त्वामिहैकाकिनीं दृष्ट्वा निर्जने गहने वने।  
प्रार्थयिष्यन्ति राजानस्तस्मान्मैवं मनः कृथाः ॥ ११ ॥

न शक्यं काशिनगरं पुनर्गन्तुं पितुर्गृहान्।  
अवज्ञाता भविष्यामि बान्धवानां न संशयः ॥ १२ ॥

उषितास्मि तथा बाल्ये पितुर्वेश्मनि तापसाः।  
नाहं गमिष्ये भद्रं वस्तत्र यत्र पिता मम।  
तपस्तप्तुमभीप्सामि तापसैः परिरक्षिता ॥ १३ ॥

यथा परेऽपि मे लोके न स्यादेवं महात्ययः।  
दौर्भाग्यं तापसश्रेष्ठास्तस्मात् तप्स्याम्यहं तपः ॥ १४ ॥

इत्येवं तेषु विप्रेषु चिन्तयत्सु यथातथम्।  
राजर्षिस्तद् वनं प्राप्तस्तपस्वी होत्रवाहनः ॥ १५ ॥

ततस्ते तापसाः सर्वे पूजयन्ति स्म तं नृपम्।  
पूजाभिः स्वागताद्याभिरासनेनोदकेन च ॥ १६ ॥

तस्योपविष्टस्य सतो विश्रान्तस्योपशृण्वतः ।  
पुनरेव कथां चक्रुः कन्यां प्रति वनौकसः ॥ १७ ॥

अम्बायास्तां कथां श्रुत्वा काशिराज्ञश्च भारत।  
राजर्षिः स महातेजा बभूवोद्विग्नमानसः ॥ १८ ॥

तां तथावादिनीं श्रुत्वा दृष्ट्वा च स महातपाः।  
राजर्षिः कृपयाऽऽविष्टो महात्मा होत्रवाहनः ॥ १९ ॥

स वेपमान उत्थाय मातुस्तस्याः पिता तदा।  
तां कन्यामङ्कमारोप्य पर्यश्वासयत प्रभो ॥ २० ॥

स तामपृच्छत् कार्त्स्न्येन व्यसनोत्पत्तिमादितः।  
सा च तस्मै यथावृत्तं विस्तरेण न्यवेदयत् ॥ २१ ॥

ततः स राजर्षिरभूद् दुःखशोकसमन्वितः।  
कार्यं च प्रतिपेदे तन्मनसा सुमहातपाः ॥ २२ ॥

अब्रवीद् वेपमानश्च कन्यामार्तां सुदुःखितः।  
मा गाः पितुर्गृहं भद्रे मातुस्ते जनको ह्यहम् ॥ २३ ॥

दुःखं छिन्द्यामहं ते वै मयि वर्तस्व पुत्रिके।  
पर्याप्तं ते मनो वत्से यदेवं परिशुष्यसि ॥ २४ ॥

गच्छ मद्वचनाद् रामं जामदग्न्यं तपस्विनम्।  
रामस्ते समुहद् दुःखं शोकं चैवापनेष्यति ॥ २५ ॥

हनिष्यति रणे भीष्मं न करिष्यति चेद् वचः।  
तं गच्छ भार्गवश्रेष्ठं कालाग्निसमतेजसम् ॥ २६ ॥

प्रतिष्ठापयिता स त्वां समे पथि महातपाः।  
ततस्तु सुस्वरं बाष्पमुत्सृजन्ती पुनः पुनः ॥ २७ ॥  
अब्रवीत् पितरं मातुः सा तदा होत्रवाहनम्।  
अभिवादयित्वा शिरसा गमिष्ये तव शासनात् ॥ २८ ॥

अपि नामाद्य पश्येयमार्यं तं लोकविश्रुतम्।  
कथं च तीव्रं दुःखं मे नाशयिष्यति भार्गवः।  
एतदिच्छाम्यहं ज्ञातुं यथा यास्यामि तत्र वै ॥ २९ ॥

रामं द्रक्ष्यसि भद्रे त्वं जामदग्न्यं महावने।  
उग्रे तपसि वर्तन्तं सत्यसंधं महाबलम् ॥ ३० ॥

महेन्द्रं वै गिरिश्रेष्ठं रामो नित्यमुपास्ति ह।  
ऋषयो वेदविद्वांसो गन्धर्वाप्सरसस्तथा ॥ ३१ ॥

तत्र गच्छस्व भद्रं ते ब्रूयाश्चैनं वचो मम।  
अभिवाद्य च तं मूर्ध्ना तपोवृद्धं दृढव्रतम् ॥ ३२ ॥

ब्रूयाश्चैनं पुनर्भद्रे यत् ते कार्यं मनीषितम्।  
मयि संकीर्तिते रामः सर्वं तत् ते करिष्यति ॥ ३३ ॥

मम रामः सखा वत्मे प्रीतियुक्तः सुहृच्च मे।  
जमदग्निसुतो वीरः सर्वशस्त्रभृतां वरः ॥ ३४ ॥

एवं ब्रुवति कन्यां तु पार्थिवे होत्रवाहने।  
अकृतव्रणः प्रादुरासीद् रामस्यानुचरः प्रियः ॥ ३५ ॥

ततस्ते मुनयः सर्वे समुत्तस्थुः सहस्रशः।  
स च राजा वयोवृद्धः सृञ्जयो होत्रवाहनः ॥ ३६ ॥

ततो दृष्ट्वा कृतातिथ्यमन्योन्यं ते वनौकसः।  
सहिता भरतश्रेष्ठ निषेदुः परिवार्य तम् ॥ ३७ ॥

ततस्ते कथयामासुः कथास्तास्ता मनोरमाः।  
धन्या दिव्याश्च राजेन्द्र प्रीतिहर्षमुदा युताः ॥ ३८ ॥

ततः कथान्ते राजर्षिर्महात्मा होत्रवाहनः।  
रामं श्रेष्ठं महर्षीणामपृच्छदकृतव्रणम् ॥ ३९ ॥

क्व सम्प्रति महाबाहो जामदग्न्यः प्रतापवान्।  
अकृतव्रण शक्यो वै द्रष्टुं वेदविदां वरः ॥ ४० ॥

भवन्तमेव सततं रामः कीर्तयति प्रभो।  
सृञ्जयो मे प्रियसखो राजर्षिरिति पार्थिव ॥ ४१ ॥

इह रामः प्रभाते श्वो भवितेति मतिर्मम।  
द्रष्टास्येनमिहायान्तं तव दर्शनकाङ्‌क्षया ॥ ४२ ॥

इयं च कन्या राजर्षे किमर्थं वनमागता।  
कस्य चेयं तव च का भवतीच्छामि वेदितुम् ॥ ४३ ॥

दौहित्रीयं मम विभो काशिराजसुता प्रिया।  
ज्येष्ठा स्वयंवरे तस्थौ भगिनीभ्यां सहानघ ॥ ४४ ॥  
इयमम्बेति विख्याता ज्येष्ठा काशिपतेः सुता।  
अम्बिकाम्बालिके कन्ये कनीयस्यौ तपोधन ॥ ४५ ॥

समेतं पार्थिवं क्षत्रं काशिपुर्यां ततोऽभवत्।  
कन्यानिमित्तं विप्रर्षे तत्रासीदुत्सवो महान् ॥ ४६ ॥

ततः किल महावीर्यो भीष्मः शान्तनवो नृपान्।  
अधिक्षिप्य महातेजास्तिस्रः कन्या जहार ताः ॥ ४७ ॥

निर्जित्य पृथिवीपालानथ भीष्मो गजाह्वयम्।  
आजगाम विशुद्धात्मा कन्याभिः सह भारतः ॥ ४८ ॥

सत्यवत्यै निवेद्याथ विवाहं समनन्तरम्।  
भ्रातुर्विचित्रवीर्यस्य समाज्ञापयत प्रभुः ॥ ४९ ॥

तं तु वैवाहिकं दृष्ट्वा कन्येयं समुपार्जितम्।  
अब्रवीत् तत्र गाङ्गेयं मन्त्रिमध्ये द्विजर्षभ ॥ ५० ॥

मया शाल्वपतिर्वीरो मनसाभिवृतः पतिः।  
न मामर्हसि धर्मज्ञ दातुं भ्रात्रेऽन्यमानसाम् ॥ ५१ ॥

तच्छ्रुत्वा वचनं भीष्मः सम्मन्त्र्य सह मन्त्रिभिः।  
निश्चित्य विससर्जेमां सत्यवत्या मते स्थितः ॥ ५२ ॥

अनुज्ञाता तु भीष्मेण शाल्वं सौभपतिं ततः।  
कन्येयं मुदिता तत्र काले वचनमब्रवीत् ॥ ५३ ॥

विसर्जितास्मि भीष्मेण धर्मं मां प्रतिपादय।  
मनसाभिवृतः पूर्वं मया त्वं पार्थिवर्षभ ॥ ५४ ॥

प्रत्याचख्यौ च शाल्वोऽस्याश्चारित्रस्याभिशङ्कितः ।  
सेयं तपोवनं प्राप्ता तापस्येऽभिरता भृशम् ॥ ५५ ॥

मया च प्रत्यभिज्ञाता वंशस्य परिकीर्तनात्।  
अस्य दुःखस्य चोत्पत्तिं भीष्ममेवेह मन्यते ॥ ५६ ॥

भगवन्नेवमेवेह यथाऽऽह पृथिवीपतिः ।  
शरीरकर्ता मातुर्मे सृञ्जयो होत्रवाहनः ॥ ५७ ॥

न ह्युत्सहे स्वनगरं प्रतियातुं तपोधन।  
अपमानभयाच्चैव व्रीडया च महामुने ॥ ५८ ॥

यत् तु मां भगवान् रामो वक्ष्यति द्विजसत्तम।  
तन्मे कार्यतमं कार्यमिति मे भगवन् मतिः ॥ ५९ ॥