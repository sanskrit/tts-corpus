+++
title_full = "182 भीष्म और परशुरामका युद्ध"
title = "१८२ रामभीष्मयुद्धे"

+++


ततः प्रभाते राजेन्द्र सूर्ये विमलतां गते।  
भार्गवस्य मया सार्धं पुनर्युद्धमवर्तत ॥ १ ॥

ततोऽभ्रान्ते रथे तिष्ठन् रामः प्रहरतां वरः।  
ववर्ष शरजालानि मयि मेघ इवाचले ॥ २ ॥

ततः सूतो मम सुहृच्छरवर्षेण ताडितः।  
अपयातो रथोपस्थान्मनो मम विषादयन् ॥ ३ ॥

ततः सूतो ममात्यर्थं कश्मलं प्राविशन्महत्।  
पृथिव्यां च शराघातान्निपपात मुमोह च ॥ ४ ॥

ततः सूतोऽजहात् प्राणान् रामबाणप्रपीडितः।  
मुहूर्तादिव राजेन्द्र मां च भीराविशत् तदा ॥ ५ ॥

ततः सूते हते तस्मिन् क्षिपतस्तस्य मे शरान्।  
प्रमत्तमनसो रामः प्राहिणोन्मृत्युसम्मितम् ॥ ६ ॥

ततः सूतव्यसनिनं विप्लुतं मां स भार्गवः।  
शरेणाभ्यहनद् गाढं विकृष्य बलवद्धनुः ॥ ७ ॥

स मे भुजान्तरे राजन् निपत्य रुधिराशनः।  
मयैव सह राजेन्द्र जगाम वसुधातलम् ॥ ८ ॥

मत्वा तु निहतं रामस्ततो मां भरतर्षभ।  
मेघवद् विननादोच्चैर्जहृषे च पुनः पुनः ॥ ९ ॥

तथा तु पतिते राजन् मयि रामो मुदा युतः।  
उदक्रोशन्महानादं सह तैरनुयायिभिः ॥ १० ॥

मम तत्राभवन् ये तु कुरवः पार्श्वतः स्थिताः।  
आगता अपि युद्धं तज्जनास्तत्र दिदृक्षवः।  
आर्तिं परमिकां जग्मुस्ते तदा पतिते मयि ॥ ११ ॥

ततोऽपश्यं पतितो राजसिंहं  
द्विजानष्टौ सूर्यहुताशनाभान् ।  
ते मां समन्तात् परिवार्य तस्थुः  
स्वबाहुभिः परिधार्याजिमध्ये ॥ १२ ॥

रक्ष्यमाणश्च तैर्विप्रैर्नाहं भूमिमुपास्पृशम् ।  
अन्तरिक्षे धृतो ह्यस्मि तैर्विप्रैर्बान्धवैरिव ॥ १३ ॥

श्वसन्निवान्तरिक्षे च जलबिन्दुभिरुक्षितः ।  
ततस्ते ब्राह्मणा राजन्नब्रुवन् परिगृह्य माम् ॥ १४ ॥

मा भैरिति समं सर्वे स्वस्ति तेऽस्त्विति चासकृत्।  
ततस्तेषामहं वाग्भिस्तर्पितः सहसोत्थितः ।  
मातरं सरितां श्रेष्ठामपश्यं रथमास्थिताम् ॥ १५ ॥

हयाश्च मे संगृहीतास्तयासन्  
महानद्या संयति कौरवेन्द्र ।  
पादौ जनन्याः प्रतिगृह्य चाहं  
तथा पितॄणां रथमभ्यरोहम् ॥ १६ ॥

ररक्ष सा मां सरथं हयांश्चोपस्कराणि च।  
तामहं प्राञ्जलिर्भूत्वा पुनरेव व्यसर्जयम् ॥ १७ ॥

ततोऽहं स्वयमुद्यम्य हयांस्तान् वातरंहसः।  
अयुध्यं जामदग्न्येन निवृत्तेऽहनि भारत ॥ १८ ॥

ततोऽहं भरतश्रेष्ठ वेगवन्तं महाबलम्।  
अमुञ्चं समरे बाणं रामाय हृदयच्छिदम् ॥ १९ ॥

ततो जगाम वसुधां मम बाणप्रपीडितः।  
जानुभ्यां धनुरुत्सृज्य रामो मोहवशं गतः ॥ २० ॥

ततस्तस्मिन् निपतिते रामे भूरिसहस्रदे।  
आवव्रुर्जलदा व्योम क्षरन्तो रुधिरं बहु ॥ २१ ॥

उल्काश्च शतशः पेतुः सनिर्घाताः सकम्पनाः।  
अर्कं च सहसा दीप्तं स्वर्भानुरभिसंवृणोत् ॥ २२ ॥

ववुश्च वाताः परुषाश्चलिता च वसुन्धरा।  
गृध्रा बलाश्च कङ्काश्च परिपेतुर्मुदा युताः ॥ २३ ॥

दीप्तायां दिशि गोमायुर्दारुणं मुहुरुन्नदत्।  
अनाहता दुन्दुभयो विनेदुर्भृशनिःस्वनाः ॥ २४ ॥

एतदौत्पातिकं सर्वं घोरमासीद् भयंकरम्।  
विसंज्ञकल्पे धरणीं गते रामे महात्मनि ॥ २५ ॥

ततो वै सहसोत्थाय रामो मामभ्यवर्तत।  
पुनर्युद्धाय कौरव्य विह्वलः क्रोधमूर्च्छितः ॥ २६ ॥

आददानो महाबाहुः कार्मुकं तालसंनिभम्।  
ततो मय्याददानं तं राममेव न्यवारयन् ॥ २७ ॥  
महर्षयः कृपायुक्ताः क्रोधाविष्टोऽथ भार्गवः।  
स मेऽहरदमेयात्मा शरं कालानलोपमम् ॥ २८ ॥

ततो रविर्मन्दमरीचिमण्डलो  
जगामास्तं पांसुपुञ्जावगूढः ।  
निशाव्यगाहत् सुखशीतमारुता  
ततो युद्धं प्रत्यवहारयावः ॥ २९ ॥

एवं राजन्नवहारो बभूव  
ततः पुनर्विमलेऽभूत् सुघोरम् ।  
कल्यं कल्यं विंशतिं वै दिनानि  
तथैव चान्यानि दिनानि त्रीणि ॥ ३० ॥