+++
title_full = "196 पाण्डव-सेनाका युद्धके लिये प्रस्थान"
title = "१९६ पाण्डवसेनानिर्याणे"

+++


तथैव राजा कौन्तेयो धर्मपुत्रो युधिष्ठिरः।  
धृष्टद्युम्नमुखान् वीरांश्चोदयामास भारत ॥ १ ॥

चेदिकाशिकरूषाणां नेतारं दृढविक्रमम् ।  
सेनापतिममित्रघ्नं धृष्टकेतुमथादिशत् ॥ २ ॥

विराटं द्रुपदं चैव युयुधानं शिखण्डिनम्।  
पाञ्चाल्यौ च महेष्वासौ युधामन्यूत्तमौजसौ ॥ ३ ॥

ते शूराश्चित्रवर्माणस्तप्तकुण्डलधारिणः ।  
आज्यावसिक्ता ज्वलिता धिष्ण्येष्विव हुताशनाः ॥ ४ ॥  
अशोभन्त महेष्वासा ग्रहाः प्रज्वलिता इव।

अथ सैन्यं यथायोगं पूजयित्वा नरर्षभः ॥ ५ ॥  
दिदेश तान्यनीकानि प्रयाणाय महीपतिः।  
तेषां युधिष्ठिरो राजा ससैन्यानां महात्मनाम् ॥ ६ ॥  
व्यादिदेश सवाह्यानां भक्ष्यभोज्यमनुत्तमम् ।  
सगजाश्वमनुष्याणां ये च शिल्पोपजीविनः ॥ ७ ॥

अभिमन्युं बृहन्तं च द्रौपदेयांश्च सर्वशः।  
धृष्टद्युम्नमुखानेतान् प्राहिणोत् पाण्डुनन्दनः ॥ ८ ॥

भीमं च युयुधानं च पाण्डवं च धनंजयम्।  
द्वितीयं प्रेषयामास बलस्कन्धं युधिष्ठिरः ॥ ९ ॥

भाण्डं समारोपयतां चरतां सम्प्रधावताम्।  
हृष्टानां तत्र योधानां शब्दो दिवमिवास्पृशत् ॥ १० ॥

स्वयमेव ततः पश्चाद् विराटद्रुपदान्वितः।  
अथापरैर्महीपालैः सह प्रायान्महीपतिः ॥ ११ ॥

भीमधन्वायनी सेना धृष्टद्युम्नेन पालिता।  
गङ्गेव पूर्णा स्तिमिता स्यन्दमाना व्यदृश्यत ॥ १२ ॥

ततः पुनरनीकानि न्ययोजयत बुद्धिमान्।  
मोहयन् धृतराष्ट्रस्य पुत्राणां बुद्धिनिश्चयम् ॥ १३ ॥

द्रौपदेयान् महेष्वासानभिमन्युं च पाण्डवः।  
नकुलं सहदेवं च सर्वांश्चैव प्रभद्रकान् ॥ १४ ॥  
दश चाश्वसहस्राणि द्विसहस्राणि दन्तिनाम्।  
अयुतं च पदातीनां रथाः पञ्चशतं तथा ॥ १५ ॥  
भीमसेनस्य दुर्धर्षं प्रथमं प्रादिशद् बलम्।

मध्यमे च विराटं च जयत्सेनं च पाण्डवः ॥ १६ ॥  
महारथौ च पाञ्चाल्यौ युधामन्यूत्तमौजसौ।  
वीर्यवन्तौ महात्मानौ गदाकार्मुकधारिणौ ॥ १७ ॥  
अन्वयातां तदा मध्ये वासुदेवधनंजयौ।

बभूवुरतिसंरब्धाः कृतप्रहरणा नराः ॥ १८ ॥  
तेषां विंशतिसाहस्रा हयाः शूरैरधिष्ठिताः।  
पञ्च नागसहस्राणि रथवंशाश्च सर्वशः ॥ १९ ॥

पदातयश्च ये शूराः कार्मुकासिगदाधराः।  
सहस्रशोऽन्वयुः पश्चादग्रतश्च सहस्रशः ॥ २० ॥

युधिष्ठिरो यत्र सैन्ये स्वयमेव बलार्णवे।  
तत्र ते पृथिवीपाला भूयिष्ठं पर्यवस्थिताः ॥ २१ ॥

तत्र नागसहस्राणि हयानामयुतानि च।  
तथा रथसहस्राणि पदातीनां च भारत ॥ २२ ॥

चेकितानः स्वसैन्येन महता पार्थिवर्षभ।  
धृष्टकेतुश्च चेदीनां प्रणेता पार्थिवो ययौ ॥ २३ ॥

सात्यकिश्च महेष्वासो वृष्णीनां प्रवरो रथः।  
वृतः शतसहस्रेण रथानां प्रणुदन् बली ॥ २४ ॥

क्षत्रदेवब्रह्मदेवौ रथस्थौ पुरुषर्षभौ ।  
जघनं पालयन्तौ च पृष्ठतोऽनुप्रजग्मतुः ॥ २५ ॥

शकटापणवेशाश्च यानं युग्यं च सर्वशः।  
तत्र नागसहस्राणि हयानामयुतानि च।  
फल्गु सर्वं कलत्रं च यत्किञ्चित्‌ कृशदुर्बलम् ॥ २६ ॥  
कोशसंचयवाहांश्च कोष्ठागारं तथैव च।  
गजानीकेन संगृह्य शनैः प्रायाद् युधिष्ठिरः ॥ २७ ॥

तमन्वयात् सत्यधृतिः सौचित्तिर्युद्धदुर्मदः ।  
श्रेणिमान् वसुदानश्च पुत्रः काश्यस्य वा विभुः ॥ २८ ॥  
रथा विंशतिसाहस्रा ये तेषामनुयायिनः।  
हयानां दश कोट्यश्च महतां किंकिणीकिनाम् ॥ २९ ॥  
गजा विंशतिसाहस्रा ईषादन्ताः प्रहारिणः।  
कुलीना भिन्नकरटा मेघा इव विसर्पिणः ॥ ३० ॥

षष्टिर्नागसहस्राणि दशान्यानि च भारत।  
युधिष्ठिरस्य यान्यासन् युधि सेना महात्मनः ॥ ३१ ॥  
क्षरन्त इव जीमूताः प्रभिन्नकरटामुखाः।  
राजानमन्वयुः पश्चाच्चलन्त इव पर्वताः ॥ ३२ ॥

एवं तस्य बलं भीमं कुन्तीपुत्रस्य धीमतः।  
यदाश्रित्याथ युयुधे धार्तराष्ट्रं सुयोधनम् ॥ ३३ ॥

ततोऽन्ये शतशः पश्चात् सहस्रायुतशो नराः।  
नर्दन्तः प्रययुस्तेषामनीकानि सहस्रशः ॥ ३४ ॥

तत्र भेरीसहस्राणि शङ्खानामयुतानि च।  
न्यवादयन्त संहृष्टाः सहस्रायुतशो नराः ॥ ३५ ॥