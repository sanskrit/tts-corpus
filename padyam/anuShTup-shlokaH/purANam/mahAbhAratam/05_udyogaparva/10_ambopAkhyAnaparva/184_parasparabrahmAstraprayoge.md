+++
title_full = "184 भीष्म तथा परशुरामजीका एक-दूसरेपर शक्ति और ब्रह्मास्त्रका प्रयोग"
title = "१८४ परस्परब्रह्मास्त्रप्रयोगे"

+++


ततो रात्रौ व्यतीतायां प्रतिबुद्धोऽस्मि भारत।  
ततः संचिन्त्य वै स्वप्नमवापं हर्षमुत्तमम् ॥ १ ॥

ततः समभवद् युद्धं मम तस्य च भारत।  
तुमुलं सर्वभूतानां लोमहर्षणमद्भुतम् ॥ २ ॥

ततो बाणमयं वर्षं ववर्ष मयि भार्गवः।  
न्यवारयमहं तच्च शरजालेन भारत ॥ ३ ॥

ततः परमसंक्रुद्धः पुनरेव महातपाः।  
ह्यस्तनेन च कोपेन शक्तिं वै प्राहिणोन्मयि ॥ ४ ॥

इन्द्राशनिसमस्पर्शां यमदण्डसमप्रभाम् ।  
ज्वलन्तीमग्निवत् संख्ये लेलिहानां समन्ततः ॥ ५ ॥

ततो भरतशार्दूल धिष्ण्यमाकाशगं यथा।  
स मामभ्यवधीत् तूर्णं जत्रुदेशे कुरूद्वह ॥ ६ ॥

अथास्रमस्रवद् घोरं गिरेर्गैरिकधातुवत् ।  
रामेण सुमहाबाहो क्षतस्य छतजेक्षण ॥ ७ ॥

ततोऽहं जामदग्न्याय भृशं क्रोधसमन्वितः।  
चिक्षेप मृत्युसंकाशं बाणं सर्पविषोपमम् ॥ ८ ॥

स तेनाभिहतो वीरो ललाटे द्विजसत्तमः।  
अशोभत महाराज सशृङ्ग इव पर्वतः ॥ ९ ॥

स संरब्धः समावृत्य शरं कालान्तकोपमम्।  
संदधे बलवत् कृष्य घोरं शत्रुनिबर्हणम् ॥ १० ॥

स वक्षसि पपातोग्रः शरो व्याल इव श्वसन्।  
महीं राजंस्ततश्चाहमगमं रुधिराविलः ॥ ११ ॥

सम्प्राप्य तु पुनः संज्ञां जामदग्न्याय धीमते।  
प्राहिण्वं विमलां शक्तिं ज्वलन्तीमशनीमिव ॥ १२ ॥

सा तस्य द्विजमुख्यस्य निपपात भुजान्तरे।  
विह्वलश्चाभवद् राजन् वेपथुश्चैनमाविशत् ॥ १३ ॥

तत एनं परिष्वज्य सखा विप्रो महातपाः।  
अकृतव्रणः शुभैर्वाक्यैराश्वासयदनेकधा ॥ १४ ॥

समाश्वस्तस्ततो रामः क्रोधामर्षसमन्वितः ।  
प्रादुश्चके तदा ब्राह्मं परमास्त्रं महाव्रतः ॥ १५ ॥

ततस्तत्प्रतिघातार्थं ब्राह्ममेवास्त्रमुत्तमम् ।  
मया प्रयुक्तं जज्वाल युगान्तमिव दर्शयत् ॥ १६ ॥

तयोर्ब्रह्मास्त्रयोरासीदन्तरा वै समागमः ।  
असम्प्राप्यैव रामं च मां च भारतसत्तम ॥ १७ ॥

ततो व्योम्नि प्रादुरभूत् तेज एव हि केवलम्।  
भूतानि चैव सर्वाणि जग्मुरार्तिं विशाम्पते ॥ १८ ॥

ऋषयश्च सगन्धर्वा देवताश्चैव भारत।  
संतापं परमं जग्मुरस्त्रतेजोऽभिपीडिताः ॥ १९ ॥

ततश्चचाल पृथिवी सपर्वतवनद्रुमा ।  
संतप्तानि च भूतानि विषादं जग्मुरुत्तमम् ॥ २० ॥

प्रजज्वाल नभो राजन् धूमायन्ते दिशो दश।  
न स्थातुमन्तरिक्षे च शेकुराकाशगास्तदा ॥ २१ ॥

ततो हाहाकृते लोके सदेवासुरराक्षसे।  
इदमन्तरमित्येवं मोक्तुकामोऽस्मि भारत ॥ २२ ॥  
प्रस्वापमस्त्रं त्वरितो वचनाद् ब्रह्मवादिनाम्।  
विचित्रं च तदस्त्रं मे मनसि प्रत्यभात् तदा ॥ २३ ॥