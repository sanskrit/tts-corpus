+++
title_full = "192 शिखण्डीको पुरुषत्वकी प्राप्ति, द्रुपद और हिरण्यवर्माकी प्रसन्नता, स्थूणाकर्णको कुबेरका शाप तथा भीष्मका शिखण्डीको न मारनेका निश्चय"
title = "१९२ शिखण्डिपुंस्त्वप्राप्तौ"

+++


शिखण्डिवाक्यं श्रुत्वाथ स यक्षो भरतर्षभ।  
प्रोवाच मनसा चिन्त्य दैवेनोपनिपीडितः ॥ १ ॥  
भवितव्यं तथा तद्धि मम दुःखाय कौरव।  
भद्रे कामं करिष्यामि समयं तु निबोध मे ॥ २ ॥  
(स्वं ते पुंस्त्वं प्रदास्यामि स्त्रीत्वं धारयितास्मि ते।)  
किंचित् कालान्तरे दास्ये पुल्ँलिङ्‌गं स्वमिदं तव।  
आगन्तव्यं त्वया काले सत्यं चैव वदस्व मे ॥ ३ ॥

प्रभुः संकल्पसिद्धोऽस्मि कामचारी विहङ्गमः।  
मत्प्रसादात् पुरं चैव त्राहि बन्धूंश्च केवलम् ॥ ४ ॥

स्त्रीलिङ्गं धारयिष्यामि तदेवं पार्थिवात्मजे।  
सत्यं मे प्रतिजानीहि करिष्यामि प्रियं तव ॥ ५ ॥

प्रतिदास्यामि भगवन् पुल्ँलिङ्गं तव सुव्रत।  
किञ्चित्कालान्तरं स्त्रीत्वं धारयस्व निशाचर ॥ ६ ॥

प्रतियाते दशार्णे तु पार्थिवे हेमवर्मणि।  
कन्यैव हि भविष्यामि पुरुषस्त्वं भविष्यसि ॥ ७ ॥

इत्युक्त्वा समयं तत्र चक्राते तावुभौ नृप।  
अन्योऽन्यस्याभिसंदेहे तौ संक्रामयतां ततः ॥ ८ ॥  
स्त्रीलिङ्गं धारयामास स्थूणायक्षोऽथ भारत।  
यक्षरूपं च तद् दीप्तं शिखण्डी प्रत्यपद्यत ॥ ९ ॥

ततः शिखण्डी पाञ्चाल्यः पुंस्त्वमासाद्य पार्थिव।  
विवेश नगरं हृष्टः पितरं च समासदत् ॥ १० ॥

यथावृत्तं तु तत् सर्वमाचख्यौ द्रुपदस्य तत्।  
द्रुपदस्तस्य तच्छ्रुत्वा हर्षमाहारयत् परम् ॥ ११ ॥

सभार्यस्तच्च सस्मार महेश्वरवचस्तदा ।  
ततः सम्प्रेषयामास दशार्णाधिपतेर्नृपः ॥ १२ ॥  
पुरुषोऽयं मम सुतः श्रद्धत्तां मे भवानिति।

अथ दाशार्णको राजा सहसाभ्यागमत् तदा ॥ १३ ॥  
पञ्चालराजं द्रुपदं दुःखशोकसमन्वितः ।

ततः काम्पिल्यमासाद्य दशार्णाधिपतिस्ततः ॥ १४ ॥  
प्रेषयामास सत्कृत्य दूतं ब्रह्मविदां वरम्।

ब्रूहि मद्वचनाद् दूत पाञ्चाल्यं तं नृपाधमम् ॥ १५ ॥  
यन्मे कन्यां स्वकन्यार्थे वृतवानसि दुर्मते।  
फलं तस्यावलेपस्य द्रक्ष्यस्यद्य न संशयः ॥ १६ ॥

एवमुक्तश्च तेनासौ ब्राह्मणो राजसत्तम।  
दूतः प्रयातो नगरं दाशार्णनृपचोदितः ॥ १७ ॥

तत आसादयामास पुरोधा द्रुपदं पुरे।  
तस्मै पाञ्चालको राजा गामर्घ्यं च सुसत्कृतम् ॥ १८ ॥  
प्रापयामास राजेन्द्र सह तेन शिखण्डिना।  
तां पूजां नाभ्यनन्दत् स वाक्यं चेदमुवाच ह ॥ १९ ॥

यदुक्तं तेन वीरेण राज्ञा काञ्चनवर्मणा।  
यत् तेऽहमधमाचार दुहित्रास्म्यभिवञ्चितः ॥ २० ॥  
तस्य पापस्य करणात् फलं प्राप्नुहि दुर्मते।  
देहि युद्धं नरपते ममाद्य रणमूर्धनि ॥ २१ ॥  
उद्धरिष्यामि ते सद्यः सामात्यसुतबान्धवम्।

तदुपालम्भसंयुक्तं श्रावितः किल पार्थिवः ॥ २२ ॥  
दशार्णपतिना चोक्तो मन्त्रिमध्ये पुरोधसा।

अभवद् भरतश्रेष्ठ द्रुपदः प्रणयानतः ॥ २३ ॥  
यदाह मां भवान् ब्रह्मन् सम्बन्धिवचनाद् वचः।  
अस्योत्तरं प्रतिवचो दूतो राज्ञे वदिष्यति ॥ २४ ॥

ततः सम्प्रेषयामास द्रुपदोऽपि महात्मने।  
हिरण्यवर्मणे दूतं ब्राह्मणं वेदपारगम् ॥ २५ ॥

तमागम्य तु राजानं दशार्णाधिपतिं तदा।  
तद् वाक्यमाददे राजन् यदुक्तं द्रुपदेन ह ॥ २६ ॥

आगमः क्रियतां व्यक्तः कुमारोऽयं सुतो मम।  
मिथ्यैतदुक्तं केनापि तदश्रद्धेयमित्युत ॥ २७ ॥

ततः स राजा द्रुपदस्य श्रुत्वा  
विमर्षयुक्तो युवतीर्वरिष्ठाः ।  
सम्प्रेषयामास सुचारुरूपाः  
शिखण्डिनं स्त्री पुमान् वेति वेत्तुम् ॥ २८ ॥

ताः प्रेषितास्तत्त्वभावं विदित्वा  
प्रीत्या राज्ञे तच्छशंसुर्हि सर्वम्।  
शिखण्डिनं पुरुषं कौरवेन्द्र  
दाशार्णराजाय महानुभावम् ॥ २९ ॥

ततः कृत्वा तु राजा स आगमं प्रीतिमानथ।  
सम्बन्धिना समागम्य हृष्टो वासमुवास ह ॥ ३० ॥

शिखण्डिने च मुदितः प्रादाद् वित्तं जनेश्वरः।  
हस्तिनोऽश्वांश्च गाश्चैव दास्योऽथ बहुलास्तथा ॥ ३१ ॥

पूजितश्च प्रतिययौ निर्भर्त्स्य तनयां किल।  
विनीतकिल्विषे प्रीते हेमवर्मणि पार्थिवे।  
प्रतियाते दशार्णे तु हृष्टरूपा शिखण्डिनी ॥ ३२ ॥

कस्यचित् त्वथ कालस्य कुबेरो नरवाहनः।  
लोकयात्रां प्रकुर्वाणः स्थूणस्यागान्निवेशनम् ॥ ३३ ॥

स तद्‌गृहस्योपरि वर्तमान  
आलोकयामास धनाधिगोप्ता ।  
स्थूणस्य यक्षस्य विवेश वेश्म  
स्वलंकृतं माल्यगुणैर्विचित्रैः ॥ ३४ ॥  
लाज्यैश्च गन्धैश्च तथा वितानै-  
रभ्यर्चितं धूपनधूपितं च ।  
ध्वजैः पताकाभिरलंकृतं च  
भक्ष्यान्नपेयामिषदन्तहोमम् ॥ ३५ ॥

तत् स्थानं तस्य दृष्ट्वा तु सर्वतः समलंकृतम्।  
मणिरत्नसुवर्णानां मालाभिः परिपूरितम् ॥ ३६ ॥  
नानाकुसुमगन्धाढ्यं सिक्तसम्मृष्टशोभितम् ।  
अथाब्रवीद् यक्षपतिस्तान् यक्षाननुगांस्तदा ॥ ३७ ॥  
स्वलंकृतमिदं वेश्म स्थूणस्यामितविक्रमाः ।  
नोपसर्पति मां चैव कस्मादद्य स मन्दधीः ॥ ३८ ॥

यस्माज्जानन् स मन्दात्मा मामसौ नोपसर्पति।  
तस्मात् तस्मै महादण्डो धार्यः स्यादिति मे मतिः ॥ ३९ ॥

द्रुपदस्य सुता राजन् राज्ञो जाता शिखण्डिनी।  
तस्या निमित्ते कस्मिंश्चित् प्रादात्‌ पुरुषलक्षणम् ॥ ४० ॥  
अग्रहील्लक्षणं स्त्रीणां स्त्रीभूतो तिष्ठते गृहे।  
नोपसर्पति तेनासौ सव्रीडः स्त्रीसरूपवान् ॥ ४१ ॥

एतस्मात् कारणाद् राजन् स्थूणो न त्वाद्य सर्पति।  
श्रुत्वा कुरु यथान्यायं विमानमिह तिष्ठताम् ॥ ४२ ॥

आनीयतां स्थूण इति ततो यक्षाधिपोऽब्रवीत्।  
कर्तास्मि निग्रहं तस्य प्रत्युवाच पुनः पुनः ॥ ४३ ॥

सोऽभ्यगच्छत यक्षेन्द्रमाहूतः पृथिवीपते ।  
स्त्रीसरूपो महाराज तस्थौ व्रीडासमन्वितः ॥ ४४ ॥

तं शशापाथ संक्रुद्धो धनदः कुरुनन्दन।  
एवमेव भवत्वद्य स्त्रीत्वं पापस्य गुह्यकाः ॥ ४५ ॥

ततोऽब्रवीद् यक्षपतिर्महात्मा  
यस्माददास्त्ववमन्येह यक्षान् ।  
शिखण्डिने लक्षणं पापबुद्धे  
स्त्रीलक्षणं चाग्रहीः पापकर्मन् ॥ ४६ ॥  
अप्रवृत्तं सुदुर्बुद्धे यस्मादेतत् त्वया कृतम्।  
तस्मादद्य प्रभृत्येव स्त्री त्वं सा पुरुषस्तथा ॥ ४७ ॥

ततः प्रसादयामासुर्यक्षा वैश्रवणं किल।  
स्थूणस्यार्थे कुरुष्वान्तं शापस्येति पुनः पुनः ॥ ४८ ॥

ततो महात्मा यक्षेन्द्रः प्रत्युवाचानुगामिनः।  
सर्वान् यक्षगणांस्तात शापस्यान्तचिकीर्षया ॥ ४९ ॥

शिखण्डिनि हते यक्षाः स्वं रूपं प्रतिपत्स्यते।  
स्थूणो यक्षो निरुद्वेगो भवत्विति महामनाः ॥ ५० ॥  
इत्युक्त्वा भगवान् देवो यक्षराजः सुपूजितः।  
प्रययौ सहितः सर्वैर्निमेषान्तरचारिभिः ॥ ५१ ॥

स्थूणस्तु शापं सम्प्राप्य तत्रैव न्यवसत् तदा।  
समये चागमत् तूर्णं शिखण्डी तं क्षपाचरम् ॥ ५२ ॥

सोऽभिगम्याब्रवीद् वाक्यं प्राप्तोऽस्मि भगवन्निति।  
तमब्रवीत् ततः स्थूणः प्रीतोऽस्मीति पुनः पुनः ॥ ५३ ॥

आर्जवेनागतं दृष्ट्वा राजपुत्रं शिखण्डिनम्।  
सर्वमेव यथावृत्तमाचचक्षे शिखण्डिने ॥ ५४ ॥

शप्तो वैश्रवणेनाहं त्वत्कृते पार्थिवात्मज।  
गच्छेदानीं यथाकामं चर लोकान् यथासुखम् ॥ ५५ ॥

दिष्टमेतत् पुरा मन्ये न शक्यमतिवर्तितुम्।  
गमनं तव चेतो हि पौलस्त्यस्य च दर्शनम् ॥ ५६ ॥

एवमुक्तः शिखण्डी तु स्थूणयक्षेण भारत।  
प्रत्याजगाम नगरं हर्षेण महता वृतः ॥ ५७ ॥

पूजयामास विविधैर्गन्धमाल्यैर्महाधनैः ।  
द्विजातीन् देवताश्चैव चैत्यानथ चतुष्पथान् ॥ ५८ ॥  
द्रुपदः सह पुत्रेण सिद्धार्थेन शिखण्डिना।  
मुदं च परमां लेभे पाञ्चाल्यः सह बान्धवैः ॥ ५९ ॥

शिष्यार्थं प्रददौ चाथ द्रोणाय कुरुपुङ्गव।  
शिखण्डिनं महाराज पुत्रं स्त्रीपूर्विणं तथा ॥ ६० ॥

प्रतिपेदे चतुष्पादं धनुर्वेदं नृपात्मजः।  
शिखण्डी सह युष्माभिर्धृष्टद्युम्नश्च पार्षतः ॥ ६१ ॥

मम त्वेतच्चरास्तात यथावत् प्रत्यवेदयन्।  
जडान्धबधिराकारा ये मुक्ता द्रुपदे मया ॥ ६२ ॥

एवमेष महाराज स्त्रीपुमान् द्रुपदात्मजः।  
स सम्भूतः कुरुश्रेष्ठ शिखण्डी रथसत्तमः ॥ ६३ ॥

ज्येष्ठा काशिपतेः कन्या अम्बानामेति विश्रुता।  
द्रुपदस्य कुले जाता शिखण्डी भरतर्षभ ॥ ६४ ॥

नाहमेनं धनुष्पाणिं युयुत्सुं समुपस्थितम्।  
मुहूर्तमपि पश्येयं प्रहरेयं न चाप्युत ॥ ६५ ॥

व्रतमेतन्मम सदा पृथिव्यामपि विश्रुतम्।  
स्त्रियां स्त्रीपूर्वके चैव स्त्रीनाम्नि स्त्रीसरूपिणि ॥ ६६ ॥  
न मुञ्चेयमहं बाणमिति कौरवनन्दन।

न हन्यामहमेतेन कारणेन शिखण्डिनम् ॥ ६७ ॥  
एतत् तत्त्वमहं वेद जन्म तात शिखण्डिनः।  
ततो नैनं हनिष्यामि समरेष्वाततायिनम् ॥ ६८ ॥

यदि भीष्मः स्त्रियं हन्यात् सन्तः कुर्युर्विगर्हणम्।  
नैनं तस्माद्धनिष्यामि दृष्ट्वापि समरे स्थितम् ॥ ६९ ॥

एतच्छ्रुत्वा तु कौरव्यो राजा दुर्योधनस्तदा।  
मुहूर्तमिव स ध्यात्वा भीष्मे युक्तममन्यत ॥ ७० ॥