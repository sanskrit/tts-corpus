+++
title_full = "175 अम्बाका शाल्वके यहाँ जाना और उससे परित्यक्त होकर तापसोंके आश्रममें आना, वहाँ शैखावत्य और अम्बाका संवाद"
title = "१७५ शैखावत्याम्बासंवादे"

+++


ततोऽहं समनुज्ञाप्य कालीं गन्धवतीं तदा।  
मन्त्रिणश्चर्त्विजश्चैव तथैव च पुरोहितान् ॥ १ ॥  
समनुज्ञासिषं कन्यामम्बां ज्येष्ठां नराधिप।

अनुज्ञाता ययौ सा तु कन्या शाल्वपतेः पुरम् ॥ २ ॥  
वृद्धैर्द्विजातिभिर्गुप्ता धात्र्या चानुगता तदा।  
अतीत्य च तमध्वानमासाद्य नृपतिं तथा ॥ ३ ॥  
सा तमासाद्य राजानं शाल्वं वचनमब्रवीत्।  
आगताहं महाबाहो त्वामुद्दिश्य महामते ॥ ४ ॥

(अभिनन्दस्व मां राजन् सदा प्रियहिते रताम्।  
प्रतिपादय मां राजन् धर्मार्थं चैव धर्मतः॥  
त्वं हि मनसा ध्यातस्त्वया चाप्युपमन्त्रिता ॥ )

तामब्रवीच्छाल्वपतिः स्मयन्निव विशाम्पते ।  
त्वयान्यपूर्वया नाहं भार्यार्थी वरवर्णिनि ॥ ५ ॥

गच्छ भद्रे पुनस्तत्र सकाशं भीष्मकस्य वै।  
नाहमिच्छामि भीष्मेण गृहीतां त्वां प्रसह्य वै ॥ ६ ॥

त्वं हि भीष्मेण निर्जित्य नीता प्रीतिमती तदा।  
परामृश्य महायुद्धे निर्जित्य पृथिवीपतीन् ॥ ७ ॥

नाहं त्वय्यन्यपूर्वायां भार्यार्थी वरवर्णिनि।  
कथमस्मद्विधो राजा परपूर्वां प्रवेशयेत् ॥ ८ ॥  
नारीं विदितविज्ञानः परेषां धर्ममादिशन्।  
यथेष्टं गम्यतां भद्रे मा त्वां कालोऽत्यगादयम् ॥ ९ ॥

अम्बा तमब्रवीद् राजन्ननङ्गशरपीडिता ।  
नैवं वद महीपाल नैतदेवं कथंचन ॥ १० ॥  
नास्मि प्रीतिमती नीता भीष्मेणामित्रकर्शन।  
बलान्नीतास्मि रुदती विद्राव्य पृथिवीपतीन् ॥ ११ ॥

भजस्व मां शाल्वपते भक्तां बालामनागसम्।  
भक्तानां हि परित्यागो न धर्मेषु प्रशस्यते ॥ १२ ॥

साहमामन्त्र्य गाङ्गेयं समरेष्वनिवर्तिनम् ।  
अनुज्ञाता च तेनैव ततोऽहं भृशमागता ॥ १३ ॥

न स भीष्मो महाबाहुर्मामिच्छति विशाम्पते।  
भ्रातृहेतोः समारम्भो भीष्मस्येति श्रुतं मया ॥ १४ ॥

भगिन्यौ मम ये नीते अम्बिकाम्बालिके नृप।  
प्रादाद् विचित्रवीर्याय गाङ्गेयो हि यवीयसे ॥ १५ ॥

यथा शाल्वपते नान्यं वरं ध्यामि कथंचन।  
त्वामृते पुरुषव्याघ्र तथा मूर्धानमालभे ॥ १६ ॥

न चान्यपूर्वा राजेन्द्र त्वामहं समुपस्थिता।  
सत्यं ब्रवीमि शाल्वैतत् सत्येनात्मानमालभे ॥ १७ ॥

भजस्व मां विशालाक्ष स्वयं कन्यामुपस्थिताम्।  
अनन्यपूर्वां राजेन्द्र त्वत्प्रसादाभिकङ्क्षणीम् ॥ १८ ॥

तामेवं भाषमाणां तु शाल्वः काशिपतेः सुताम्।  
अत्यजद् भरतश्रेष्ठ जीर्णां त्वचमिवोरगः ॥ १९ ॥

एवं बहुविधैर्वाक्यैर्याच्यमानस्तया नृपः ।  
नाश्रद्दधच्छाल्वपतिः कन्यायां भरतर्षभ ॥ २० ॥

ततः सा मन्युनाऽऽविष्टा ज्येष्ठा काशिपतेः सुता।  
अब्रवीत् साश्रुनयना बाष्पविप्लुतया गिरा ॥ २१ ॥

त्वया त्यक्ता गमिष्यामि यत्र तत्र विशाम्पते।  
तत्र मे गतयः सन्तु सन्तः सत्यं यथा ध्रुवम्॥२२॥

एवं तां भाषमाणां तु कन्यां शाल्वपतिस्तदा।  
परितत्याज कौरव्य करुणं परिदेवतीम् ॥ २३ ॥

गच्छ गच्छेति तां शाल्वः पुनः पुनरभाषत।  
बिभेमि भीष्मात् सुश्रोणि त्वं च भीष्मपरिग्रहः ॥ २४ ॥

एवमुक्ता तु सा तेन शाल्वेनादीर्घदर्शिना।  
निश्चक्राम पुराद् दीना रुदती कुररी यथा ॥ २५ ॥

निष्क्रामन्ती तु नगराच्चिन्तयामास दुःखिता।  
पृथिव्यां नास्ति युवतिर्विषमस्थतरा मया ॥ २६ ॥

बन्धुभिर्विप्रहीणास्मि शाल्वेन च निराकृता।  
न च शक्यं पुनर्गन्तुं मया वारणसाह्वयम् ॥ २७ ॥

अनुज्ञाता तु भीष्मेण शाल्वमुद्दिश्य कारणम्।  
किं नु गर्हाम्यथात्मानमथ भीष्मं दुरासदम् ॥ २८ ॥

अथवा पितरं मूढं यो मेऽकार्षीत् स्वयंवरम्।  
मयायं स्वकृतो दोषो याहं भीष्मरथात् तदा ॥ २९ ॥  
प्रवृत्ते दारुणे युद्धे शाल्वार्थं नापतं पुरा।

तस्येयं फलनिर्वृत्तिर्यदापन्नास्मि मूढवत् ॥ ३० ॥  
धिग् भीष्मं धिक् च मे मन्दं पितरं मूढचेतसम्।  
येनाहं वीर्यशुल्केन पण्यस्त्रीव प्रचोदिता ॥ ३१ ॥

धिङ्‌मां धिक् शाल्वराजानं धिग् धातारमथापि वा।  
येषां दुर्नीतभावेन प्राप्तास्म्यापदमुत्तमाम् ॥ ३२ ॥

सर्वथा भागधेयानि स्वानि प्राप्नोति मानवः।  
अनयस्यास्य तु मुखं भीष्मः शान्तनवो मम ॥ ३३ ॥

सा भीष्मे प्रतिकर्तव्यमहं पश्यामि साम्प्रतम्।  
तपसा वा युधा वापि दुःखहेतुः स मे मतः॥३४॥

को नु भीष्मं युधा जेतुमुत्सहेत महीपतिः।  
एवं सा परिनिश्चित्य जगाम नगराद् बहिः ॥ ३५ ॥

आश्रमं पुण्यशीलानां तापसानां महात्मनाम्।  
ततस्तामवसद् रात्रिं तापसैः परिवारिता ॥ ३६ ॥

आचख्यौ च यथावृत्तं सर्वमात्मनि भारत।  
विस्तरेण महाबाहो निखिलेन शुचिस्मिता।  
हरणं च विसर्गं च शाल्वेन च विसर्जनम् ॥ ३७ ॥

ततस्तत्र महानासीद् ब्राह्मणः संशितव्रतः।  
शैखावत्यस्तपोवृद्धः शास्त्रे चारण्यके गुरुः ॥ ३८ ॥

आर्तां तामाह स मुनिः शैखावत्यो महातपाः।  
निःश्वसन्तीं सतीं बालां दुःखशोकपरायणाम् ॥ ३९ ॥

एवं गते तु किं भद्रे शक्यं कर्तुं तपस्विभिः।  
आश्रमस्थैर्महाभागे तपोयुक्तैर्महात्मभिः ॥ ४० ॥

सा त्वेनमब्रवीद् राजन् क्रियतां मदनुग्रहः।  
प्राव्राज्यमहमिच्छामि तपस्तप्स्यामि दुश्चरम् ॥ ४१ ॥

मयैव यानि कर्माणि पूर्वदेहे तु मूढया।  
कृतानि नूनं पापानि तेषामेतत् फलं ध्रुवम् ॥ ४२ ॥

नोत्सहे तु पुनर्गन्तुं स्वजनं प्रति तापसाः।  
प्रत्याख्याता निरानन्दा शाल्वेन च निराकृता ॥ ४३ ॥

उपदिष्टमिहेच्छामि तापस्यं वीतकल्मषाः ।  
युष्माभिर्देवसंकाशैः कृपा भवतु वो मयि ॥ ४४ ॥

स तामाश्वासयत् कन्यां दृष्टान्तागमहेतुभिः।  
सान्त्वयामास कार्यं च प्रतिजज्ञे द्विजैः सह ॥ ४५ ॥