+++
title_full = "179 संकल्पनिर्मित रथपर आरूढ़ परशुरामजीके साथ भीष्मका युद्ध प्रारम्भ करना"
title = "१७९ रामभीष्मयुद्धे"

+++


तमहं स्मयन्निव रणे प्रत्यभाषं व्यवस्थितम्।  
भूमिष्ठं नोत्सहे योद्‌धुं भवन्तं रथमास्थितः ॥ १ ॥

आरोह स्यन्दनं वीर कवचं च महाभुज।  
बधान समरे राम यदि योद्‌धुं मयेच्छसि ॥ २ ॥

ततो मामब्रवीद् रामः स्मयमानो रणाजिरे।  
रथो मे मेदिनी भीष्म वाहा वेदाः सदश्ववत् ॥ ३ ॥  
सूतश्च मातरिश्वा वै कवचं वेदमातरः।  
सुसंवीतो रणे ताभिर्योत्स्येऽहं कुरुनन्दन ॥ ४ ॥

एवं ब्रुवाणो गान्धारे रामो मां सत्यविक्रमः।  
शरव्रातेन महता सर्वतः प्रत्यवारयत् ॥ ५ ॥

ततोऽपश्यं जामदग्न्यं रथमध्ये व्यवस्थितम्।  
सर्वायुधवरे श्रीमत्यद्भुतोपमदर्शने ॥ ६ ॥

मनसा विहिते पुण्ये विस्तीर्णे नगरोपमे।  
दिव्याश्वयुजि संनद्धे काञ्चनेन विभूषिते ॥ ७ ॥

कवचेन महाबाहो सोमार्ककृतलक्ष्मणा ।  
धनुर्धरो बद्धतूणो बद्धगोधाङ्‌गुलित्रवान् ॥ ८ ॥

सारथ्यं कृतवांस्तत्र युयुत्सोरकृतव्रणः ।  
सखा वेदविदत्यन्तं दयितो भार्गवस्य ह ॥ ९ ॥

आह्वयानः स मां युद्धे मनो हर्षयतीव मे।  
पुनः पुनरभिक्रोशन्नभियाहीति भार्गवः ॥ १० ॥

तमादित्यमिवोद्यन्तमनाधृष्यं महाबलम् ।  
क्षत्रियान्तकरं राममेकमेकः समासदम् ॥ ११ ॥

ततोऽहं बाणपातेषु त्रिषु वाहान् निगृह्य वै।  
अवतीर्य धनुर्न्यस्य पदातिर्ऋषिसत्तमम् ॥ १२ ॥  
अभ्यागच्छं तदा राममर्चिष्यन् द्विजसत्तमम्।  
अभिवाद्य चैनं विधिवदब्रुवं वाक्यमुत्तमम् ॥ १३ ॥

योत्स्ये त्वया रणे राम सदृशेनाधिकेन वा।  
गुरुणा धर्मशीलेन जयमाशास्व मे विभो ॥ १४ ॥

एवमेतत् कुरुश्रेष्ठ कर्तव्यं भूतिमिच्छता।  
धर्मो ह्येष महाबाहो विशिष्टैः सह युध्यताम् ॥ १५ ॥

शपेयं त्वां न चेदेवमागच्छेथा विशाम्पते।  
युध्यस्व त्वं रणे यत्तो धैर्यमालम्ब्य कौरव ॥ १६ ॥

न तु ते जयमाशासे त्वां विजेतुमहं स्थितः।  
गच्छ युध्यस्व धर्मेण प्रीतोऽस्मि चरितेन ते ॥ १७ ॥

ततोऽहं तं नमस्कृत्य रथमारुह्य सत्वरः।  
प्राध्मापयं रणे शङ्खं पुनर्हेमपरिष्कृतम् ॥ १८ ॥

ततो युद्धं समभवन्मम तस्य च भारत।  
दिवसान् सुबहून् राजन् परस्परजिगीषया ॥ १९ ॥

स मे तस्मिन् रणे पूर्वं प्राहरत् कङ्कपत्रिभिः।  
षष्ट्या शतैश्च नवभिः शराणां नतपर्वणाम् ॥ २० ॥

चत्वारस्तेन मे वाहाः सूतश्चैव विशाम्पते।  
प्रतिरुद्धास्तथैवाहं समरे दंशितः स्थितः ॥ २१ ॥

नमस्कृत्य च देवेभ्यो ब्राह्मणेभ्यो विशेषतः।  
तमहं स्मयन्निव रणे प्रत्यभाषं व्यवस्थितम् ॥ २२ ॥

आचार्यता मानिता मे निर्मर्यादे ह्यपि त्वयि।  
भूयश्च शृणु मे ब्रह्मन् सम्पदं धर्मसंग्रहे ॥ २३ ॥

ये ते वेदाः शरीरस्था ब्राह्मण्यं यच्च ते महत्।  
तपश्च ते महत् तप्तं न तेभ्यः प्रहराम्यहम् ॥ २४ ॥

प्रहरे क्षत्रधर्मस्य यं राम त्वं समाश्रितः।  
ब्राह्मणः क्षत्रियत्वं हि याति शस्त्रसमुद्यमात् ॥ २५ ॥

पश्य मे धनुषो वीर्यं पश्य बाह्वोर्बलं मम।  
एष ते कार्मुकं वीर छिनद्मि निशितेषुणा ॥ २६ ॥

तस्याहं निशितं भल्लं चिक्षेप भरतर्षभ।  
तेनास्य धनुषः कोटिं छित्त्वा भूमावपातयम् ॥ २७ ॥

तथैव च पृषत्कानां शतानि नतपर्वणाम्।  
चिक्षेप कङ्कपत्राणां जामदग्न्यरथं प्रति ॥ २८ ॥

काये विषक्तास्तु तदा वायुना समुदीरिताः।  
चेलुः क्षरन्तो रुधिरं नागा इव च ते शराः॥२९॥

क्षतजोक्षितसर्वाङ्गः क्षरन् स रुधिरं रणे।  
बभौ रामस्तदा राजन् मेरुर्धातुमिवोत्सृजन् ॥ ३० ॥

हेमन्तान्तेऽशोक इव रक्तस्तबकमण्डितः ।  
बभौ रामस्तथा राजन् प्रफुल्ल इव किंशुकः ॥ ३१ ॥

ततोऽन्यद् धनुरादाय रामः क्रोधसमन्वितः।  
हेमपुङ्खान् सुनिशिताञ्शरांस्तान् हि ववर्ष सः ॥ ३२ ॥

ते समासाद्य मां रौद्रा बहुधा मर्मभेदिनः।  
अकम्पयन् महावेगाः सर्पानलविषोपमाः ॥ ३३ ॥

तमहं समवष्टभ्य पुनरात्मानमाहवे ।  
शतसंख्यैः शरैः क्रुद्धस्तदा राममवाकिरम् ॥ ३४ ॥

स तैरग्न्यर्कसंकाशैः शरैराशीविषोपमैः ।  
शितैरभ्यर्दितो रामो मन्दचेता इवाभवत् ॥ ३५ ॥

ततोऽहं कृपयाऽऽविष्टो विष्टभ्यात्मानमात्मना ।  
धिग्धिगित्यब्रुवं युद्धं क्षत्रधर्मं च भारत ॥ ३६ ॥

असकृच्चाब्रुवं राजन् शोकवेगपरिप्लुतः ।  
अहो बत कृतं पापं मेयदं क्षत्रधर्मणा ॥ ३७ ॥  
गरुर्द्विजातिर्धर्मात्मा यदेवं पीडितः शरैः।

ततो न प्राहरं भूयो जामदग्न्याय भारत ॥ ३८ ॥  
अथावताप्य पृथिवीं पूषा दिवससंक्षये।  
जगामास्तं सहस्रांशुस्ततो युद्धमुपारमत् ॥ ३९ ॥