+++
title_full = "178 अम्बा और परशुरामजीका संवाद, अकृतव्रणकी सलाह, परशुराम और भीष्मकी रोषपूर्ण बातचीत तथा उन दोनोंका युद्धके लिये कुरुक्षेत्रमें उतरना"
title = "१७८ कुरुक्षेत्रावतरणे"

+++


एवमुक्तस्तदा रामो जहि भीष्ममिति प्रभो।  
उवाच रुदतीं कन्यां चोदयन्तीं पुनः पुनः ॥ १ ॥  
काश्ये न कामं गृह्णामि शस्त्रं वै वरवर्णिनि।  
ऋते ब्रह्मविदां हेतोः किमन्यत् करवाणि ते ॥ २ ॥

वाचा भीष्मश्च शाल्वश्च मम राज्ञि वशानुगौ।  
भविष्यतोऽनवद्याङ्गि तत् करिष्यामि मा शुचः ॥ ३ ॥

न तु शस्त्रं ग्रहीष्यामि कथंचिदपि भाविनि।  
ऋते नियोगाद् विप्राणामेष मे समयः कृतः ॥ ४ ॥

मम दुःखं भगवता व्यपनेयं यतस्ततः।  
तच्च भीष्मप्रसूतं मे तं जहीश्वर मा चिरम् ॥ ५ ॥

काशिकन्ये पुनर्ब्रूहि भीष्मस्ते चरणावुभौ।  
शिरसा वन्दनार्होऽपि ग्रहीष्यति गिरा मम ॥ ६ ॥

जहि भीष्मं रणे राम गर्जन्तमसुरं यथा।  
समाहूतो रणे राम मम चेदिच्छसि प्रियम्।  
प्रतिश्रुतं च यदपि तत् सत्यं कर्तुमर्हसि ॥ ७ ॥

तयोः संवदतोरेवं राजन् रामाम्बयोस्तदा।  
ऋषिः परमधर्मात्मा इदं वचनमब्रवीत् ॥ ८ ॥

शरणागतां महाबाहो कन्यां न त्यक्तुमर्हसि।  
यदि भीष्मो रणे राम समाहूतस्त्वया मृधे ॥ ९ ॥  
निर्जितोऽस्मीति वा ब्रूयात् कुर्याद् वा वचनं तव।  
कृतमस्या भवेत् कार्यं कन्याया भृगुनन्दन ॥ १० ॥

वाक्यं सत्यं च ते वीर भविष्यति कृतं विभो।  
इयं चापि प्रतिज्ञा ते तदा राम महामुने ॥ ११ ॥  
जित्वा वै क्षत्रियान् सर्वान् ब्राह्मणेषु प्रतिश्रुता।  
ब्राह्मणः क्षत्रियो वैश्यः शूद्रश्चैव रणे यदि ॥ १२ ॥  
ब्रह्मद्विड् भविता तं वै हनिष्यामीति भार्गव।  
शरणार्थे प्रपन्नानां भीतानां शरणार्थिनाम् ॥ १३ ॥  
न शक्ष्यामि परित्यागं कर्तुं जीवन् कथंचन।  
यश्च कृत्स्नं रणे क्षत्रं विजेष्यति समागतम् ॥ १४ ॥  
दीप्तात्मानमहं तं च हनिष्यामीति भार्गव।

स एवं विजयी राम भीष्मः कुरुकुलोद्वहः।  
तेन युध्यस्व संग्रामे समेत्य भृगुनन्दन ॥ १५ ॥

स्मराम्यहं पूर्वकृतां प्रतिज्ञामृषिसत्तम ।  
तथैव च चरिष्यामि यथा साम्नैव लप्स्यते ॥ १६ ॥

कार्यमेतन्महद् ब्रह्मन् काशिकन्यामनोगतम् ।  
गमिष्यामि स्वयं तत्र कन्यामादाय यत्र सः ॥ १७ ॥

यदि भीष्मो रणश्लाघी न करिष्यति मे वचः।  
हनिष्याम्येनमुद्रिक्तमिति मे निश्चिता मतिः ॥ १८ ॥

न हि बाणा मयोत्सृष्टाः सज्जन्तीह शरीरिणाम्।  
कायेषु विदितं तुभ्यं पुरा क्षत्रियसंगरे ॥ १९ ॥

एवमुक्त्वा ततो रामः सह तैर्ब्रह्मवादिभिः।  
प्रयाणाय मतिं कृत्वा समुत्तस्थौ महातपाः ॥ २० ॥

ततस्ते तामुषित्वा तु रजनीं तत्र तापसाः।  
हुताग्नयो जप्तजप्याः प्रतस्थुर्मज्जिघांसया ॥ २१ ॥

अभ्यगच्छत् ततो रामः सह तैर्ब्रह्मवादिभिः।  
कुरुक्षेत्रं महाराज कन्यया सह भारत ॥ २२ ॥

न्यविशन्त ततः सर्वे परिगृह्य सरस्वतीम्।  
तापसास्ते महात्मानो भृगुश्रेष्ठपुरस्कृताः ॥ २३ ॥

ततस्तृतीये दिवसे संदिदेश व्यवस्थितः।  
कुरु प्रियं स मे राजन् प्राप्तोऽस्मीति महाव्रतः ॥ २४ ॥

तमागतमहं श्रुत्वा विषयान्तं महाबलम्।  
अभ्यगच्छं जवेनाशु प्रीत्या तेजोनिधिं प्रभुम् ॥ २५ ॥

गां पुरस्कृत्य राजेन्द्र ब्राह्मणैः परिवारितः।  
ऋत्विग्भिर्देवकल्पैश्च तथैव च पुरोहितैः ॥ २६ ॥

स मामभिगतं दृष्ट्वा जामदग्न्यः प्रतापवान्।  
प्रतिजग्राह तां पूजां वचनं चेदमब्रवीत् ॥ २७ ॥

भीष्म कां बुद्धिमास्थाय काशिराजसुता तदा।  
अकामेन त्वयाऽऽनीता पुनश्चैव विसर्जिता ॥ २८ ॥

विभ्रंशिता त्वया हीयं धर्मादास्ते यशस्विनी।  
परामृष्टां त्वया हीमां को हि गन्तुमिहार्हति ॥ २९ ॥

प्रत्याख्याता हि शाल्वेन त्वयाऽऽनीतेति भारत।  
तस्मादिमां मन्नियोगात् प्रतिगृह्णीष्व भारत ॥ ३० ॥

स्वधर्मं पुरुषव्याघ्र राजपुत्री लभत्वियम्।  
न युक्तस्त्ववमानोऽयं राज्ञां कर्तुं त्वयानघ ॥ ३१ ॥

ततस्तं वै विमनसमुदीक्ष्याहमथाब्रुवम् ।  
नाहमेनां पुनर्दद्यां ब्रह्मन् भ्रात्रे कथंचन ॥ ३२ ॥

शाल्वस्याहमिति प्राह पुरा मामेव भार्गव।  
मया चैवाभ्यनुज्ञाता गतेयं नगरं प्रति ॥ ३३ ॥

न भयान्नाप्यनुक्रोशान्नार्थलोभान्न काम्यया ।  
क्षात्रं धर्ममहं जह्यामिति मे व्रतमाहितम् ॥ ३४ ॥

अथ मामब्रवीद् रामः क्रोधपर्याकुलेक्षणः।  
न करिष्यसि चेदेतद् वाक्यं मे नरपुङ्गव ॥ ३५ ॥  
हनिष्यामि सहामात्यं त्वामद्येति पुनः पुनः।

संरम्भादब्रवीद् रामः क्रोधपर्याकुलेक्षणः ॥ ३६ ॥  
तमहं गीर्भिरिष्टाभिः पुनः पुनररिंदम।  
अयाचं भृगुशार्दूलं न चैव प्रशशाम सः ॥ ३७ ॥

प्रणम्य तमहं मूर्ध्ना भूयो ब्राह्मणसत्तमम्।  
अब्रुवं कारणं किं तद् यत् त्वं युद्धं मयेच्छसि॥३८॥  
इष्वस्त्रं मम बालस्य भवतैव चतुर्विधम्।  
उपदिष्टं महाबाहो शिष्योऽस्मि तव भार्गव ॥ ३९ ॥

ततो मामब्रवीद् रामः क्रोधसंरक्तलोचनः।  
जानीषे मां गुरुं भीष्म गृह्णासीमां न चैव ह॥४०॥  
सुतां काश्यस्य कौरव्य मत्प्रियार्थं महामते।  
न हि ते विद्यते शान्तिरन्यथा कुरुनन्दन ॥ ४१ ॥

गृहाणेमां महाबाहो रक्षस्व कुलमात्मनः।  
त्वया विभ्रंशिता हीयं भर्तारं नाधिगच्छति ॥ ४२ ॥

तथा ब्रुवन्तं तमहं रामं परपुरंजयम्।  
नैतदेवं पुनर्भावि ब्रह्मर्षे किं श्रमेण ते ॥ ४३ ॥

गुरुत्वं त्वयि सम्प्रेक्ष्य जामदग्न्य पुरातनम्।  
प्रसादये त्वां भगवंस्त्यक्तैषा तु पुरा मया ॥ ४४ ॥

को जातु परभावां हि नारीं व्यालीमिव स्थिताम्।  
वासयेत गृहे जानन् स्त्रीणां दोषो महात्ययः ॥ ४५ ॥

न भयाद् वासवस्यापि धर्मं जह्यां महाव्रत।  
प्रसीद मा वा यद्‌ वा ते कार्यं तत्‌ कुरु मा चिरम्॥४६॥

अयं चापि विशुद्धात्मन् पुराणे श्रूयते विभो।  
मरुत्तेन महाबुद्धे गीतः श्लोको महात्मना ॥ ४७ ॥  
“गुरोरप्यवलिप्तस्य कार्याकार्यमजानतः ।  
उत्पथप्रतिपन्नस्य परित्यागो विधीयते” ॥ ४८ ॥

स त्वं गुरुरिति प्रेम्णा मया सम्मानितो भृशम्।  
गुरुवृत्तिं न जानीषे तस्माद् योत्स्यामि वै त्वया ॥ ४९ ॥

गुरुं न हन्यां समरे ब्राह्मणं च विशेषतः।  
विशेषतस्तपोवृद्धमेवं क्षान्तं मया तव ॥ ५० ॥

उद्यतेषुमथो दृष्ट्वा ब्राह्मणं क्षत्रबन्धुवत्।  
यो हन्यात् समरे क्रुद्धं युध्यन्तमपलायिनम् ॥ ५१ ॥  
ब्रह्महत्या न तस्य स्यादिति धर्मेषु निश्चयः।  
क्षत्रियाणां स्थितो धर्मे क्षत्रियोऽस्मि तपोधन ॥ ५२ ॥

यो यथा वर्तते यस्मिंस्तस्मिन्नेव प्रवर्तयन्।  
नाधर्मं समवाप्नोति न चाश्रेयश्च विन्दति ॥ ५३ ॥

अर्थे वा यदि वा धर्मे समर्थो देशकालवित्।  
अर्थसंशयमापन्नः श्रेयान्निःसंशयो नरः ॥ ५४ ॥

यस्मात् संशयितेऽप्यर्थेऽयथान्यायं प्रवर्तसे ।  
तस्माद् योत्स्यामि सहितस्त्वया राम महाहवे ॥ ५५ ॥

पश्य मे बाहुवीर्यं च विक्रमं चातिमानुषम्।  
एवं गतेऽपि तु मया यच्छक्यं भृगुनन्दन ॥ ५६ ॥  
तत् करिष्ये कुरुक्षेत्रे योत्स्ये विप्र त्वया सह।  
द्वन्द्वे राम यथेष्टं मे सज्जीभव महाद्युते ॥ ५७ ॥

तत्र त्वं निहतो राम मया शरशतार्दितः।  
प्राप्स्यसे निर्जिताल्ँलोकान् शस्त्रपूतो महारणे ॥ ५८ ॥

स गच्छ विनिवर्तस्व कुरुक्षेत्रं रणप्रिय।  
तत्रैष्यामि महाबाहो युद्धाय त्वां तपोधन ॥ ५९ ॥

अपि यत्र त्वया राम कृतं शौचं पुरा पितुः।  
तत्राहमपि हत्वा त्वां शौचं कर्तास्मि भार्गव ॥ ६० ॥

तत्र राम समागच्छ त्वरितं युद्धदुर्मद।  
व्यपनेष्यामि ते दर्पं पौराणं ब्राह्मणब्रुव ॥ ६१ ॥

यच्चापि कत्थसे राम बहुशः परिषत्सु वै।  
निर्जिताः क्षत्रिया लोके मयैकेनेति तच्छृणु ॥ ६२ ॥

न तदा जातवान् भीष्मः क्षत्रियो वापि मद्विधः।  
पश्चाज्जातानि तेजांसि तृणेषु ज्वलितं त्वया ॥ ६३ ॥

यस्ते युद्धमयं दर्पं कामं च व्यपनाशयेत्।  
सोऽहं जातो महाबाहो भीष्मः परपुरंजयः।  
व्यपनेष्यामि ते दर्पं युद्धे राम न संशयः ॥ ६४ ॥

ततो मामब्रवीद् रामः प्रहसन्निव भारत।  
दिष्ट्या भीष्म मया सार्धं योद्‌धुमिच्छसि संगरे ॥ ६५ ॥

अयं गच्छामि कौरव्य कुरुक्षेत्रं त्वया सह।  
भाषितं ते करिष्यामि तत्रागच्छ परंतप ॥ ६६ ॥  
तत्र त्वां निहतं माता मया शरशताचितम्।  
जाह्नवी पश्यतां भीष्म गृध्रकङ्कबलाशनम् ॥ ६७ ॥

कृपणं त्वामभिप्रेक्ष्य सिद्धचारणसेविता ।  
मया विनिहतं देवी रोदतामद्य पार्थिव ॥ ६८ ॥

अतदर्हा महाभागा भगीरथसुतानघा ।  
या त्वामजीजनन्मन्दं युद्धकामुकमातुरम् ॥ ६९ ॥

एहि गच्छ मया भीष्म युद्धकामुक दुर्मद।  
गृहाण सर्वं कौरव्य रथादि भरतर्षभ ॥ ७० ॥

इति ब्रुवाणं तमहं राम परपुरंजयम्।  
प्रणम्य शिरसा राममेवमस्त्वित्यथाब्रुवम् ॥ ७१ ॥

एवमुक्त्वा ययौ रामः कुरुक्षेत्रं युयुत्सया।  
प्रविश्य नगरं चाहं सत्यवत्यै न्यवेदयम् ॥ ७२ ॥

ततः कृतस्वस्त्ययनो मात्रा च प्रतिनन्दितः।  
द्विजातीन् वाच्य पुण्याहं स्वस्ति चैव महाद्युते ॥ ७३ ॥  
रथमास्थाय रुचिरं राजतं पाण्डुरैर्हयैः।  
सूपस्करं स्वधिष्ठानं वैयाघ्रपरिवारणम् ॥ ७४ ॥  
उपपन्नं महाशस्त्रैः सर्वोपकरणान्वितम् ।  
तत्कुलीनेन वीरेण हयशास्त्रविदा रणे ॥ ७५ ॥  
यत्तुं सूतेन शिष्टेन बहुशो दृष्टकर्मणा।

दंशितः पाण्डुरेणाहं कवचेन वपुष्मता ॥ ७६ ॥  
पाण्डुरं कार्मुकं गृह्य प्रायां भरतसत्तम।

पाण्डुरेणातपत्रेण ध्रियमाणेन मूर्धनि ॥ ७७ ॥  
पाण्डुरैश्चापि व्यजनैर्वीज्यमानो नराधिप ।  
शुक्लवासाः सितोष्णीषः सर्वशुक्लविभूषणः ॥ ७८ ॥

स्तूयमानो जयाशीर्भिर्निष्क्रम्य गजसाह्वयात् ।  
कुरुक्षेत्रं रणक्षेत्रमुपायां भरतर्षभ ॥ ७९ ॥

ते हयाश्चोदितास्तेन सूतेन परमाहवे।  
अवहन् मां भृशं राजन् मनोमारुतरंहसः ॥ ८० ॥

गत्वाहं तत् कुरुक्षेत्रं स च रामः प्रतापवान्।  
युद्धाय सहसा राजन् पराक्रान्तौ परस्परम् ॥ ८१ ॥

ततः संदर्शनेऽतिष्ठं रामस्यातितपस्विनः ।  
प्रगृह्य शङ्खप्रवरं ततः प्राधममुत्तमम् ॥ ८२ ॥

ततस्तत्र द्विजा राजंस्तापसाश्च वनौकसः।  
अपश्यन्त रणं दिव्यं देवाः सेन्द्रगणास्तदा ॥ ८३ ॥

ततो दिव्यानि माल्यानि प्रादुरासंस्ततस्ततः।  
वादित्राणि च दिव्यानि मेघवृन्दानि चैव ह ॥ ८४ ॥

ततस्ते तापसाः सर्वे भार्गवस्यानुयायिनः।  
प्रेक्षकाः समपद्यन्त परिवार्य रणाजिरम् ॥ ८५ ॥

ततो मामब्रवीद् देवी सर्वभूतहितैषिणी।  
माता स्वरूपिणी राजन् किमिदं ते चिकीर्षितम् ॥ ८६ ॥

गत्वाहं जामदग्न्यं तु प्रयाचिष्ये कुरूद्वह।  
भीष्मेण सह मा योत्सीः शिष्येणेति पुनः पुनः ॥ ८७ ॥

मा मैवं पुत्र निर्बन्धं कुरु विप्रेण पार्थिव।  
जामदग्न्येन समरे योद्‌धुमित्येव भर्त्सयत् ॥ ८८ ॥

किन्न वै क्षत्रियहणो हरतुल्यपराक्रमः।  
विदितः पुत्र रामस्ते यतस्तं योद्‌धुमिच्छसि ॥ ८९ ॥

ततोऽहमब्रुवं देवीमभिवाद्य कृताञ्जलिः ।  
सर्वं तद् भरतश्रेष्ठ यथावृत्तं स्वयंवरे ॥ ९० ॥

यथा च रामो राजेन्द्र मया पूर्वं प्रचोदितः।  
काशिराजसुतायाश्च यथा कर्म पुरातनम् ॥ ९१ ॥

ततः सा राममभ्येत्य जननी मे महानदी।  
मदर्थं तमृषिं वीक्ष्य क्षमयामास भार्गवम् ॥ ९२ ॥

भीष्मेण सह मा योत्सीः शिष्येणेति वचोऽब्रवीत्।  
स च तामाह याचन्तीं भीष्ममेव निवर्तय।  
न च मे कुरुते काममित्यहं तमुपागमम् ॥ ९३ ॥

ततो गङ्गा सुतस्नेहाद् भीष्मं पुनरुपागमत्।  
न चास्याश्चाकरोद् वाक्यं क्रोधपर्याकुलेक्षणः ॥ ९४ ॥

अथादृश्यत धर्मात्मा भृगुश्रेष्ठो महातपाः।  
आह्वयामास च तदा युद्धाय द्विजसत्तमः ॥ ९५ ॥