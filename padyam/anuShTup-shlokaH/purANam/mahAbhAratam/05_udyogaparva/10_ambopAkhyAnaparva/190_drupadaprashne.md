+++
title_full = "190 हिरण्यवर्माके आक्रमणके भयसे घबराये हुए द्रुपदका अपनी महारानीसे संकटनिवारणका उपाय पूछना"
title = "१९० द्रुपदप्रश्ने"

+++


एवमुक्तस्य दूतेन द्रुपदस्य तदा नृप।  
चोरस्येव गृहीतस्य न प्रावर्तत भारती ॥ १ ॥

स यत्नमकरोत् तीव्रं सम्बन्धिन्यनुमानने।  
दूतैर्मधुरसम्भाषैर्न तदस्तीति संदिशन् ॥ २ ॥

स राजा भूय एवाथ ज्ञात्वा तत्त्वमथागमत्।  
कन्येति पाञ्चालसुतां त्वरमाणो विनिर्ययौ ॥ ३ ॥

ततः सम्प्रेषयामास मित्राणाममितौजसाम् ।  
दुहितुर्विप्रलम्भं तं धात्रीणां वचनात् तदा ॥ ४ ॥

ततः समुदयं कृत्वा बलानां राजसत्तमः।  
अभियाने मतिं चक्रे द्रुपदं प्रति भारत ॥ ५ ॥

ततः सम्मन्त्रयामास मन्त्रिभिः स महीपतिः।  
हिरण्यवर्मा राजेन्द्र पाञ्चाल्यं पार्थिवं प्रति ॥ ६ ॥

तत्र वै निश्चितं तेषामभूद् राज्ञां महात्मनाम्।  
तथ्यं भवति चेदेतत् कन्या राजन् शिखण्डिनी ॥ ७ ॥  
बद्ध्वा पञ्चालराजानमानयिष्यामहे गृहम् ।  
अन्यं राजानमाधाय पञ्चालेषु नरेश्वरम् ॥ ८ ॥  
घातयिष्याम नृपतिं पाञ्चालं सशिखण्डिनम् ॥ ९ ॥

तत् तथाभूतमाज्ञाय पुनर्दूतान्नराधिपः ।  
प्रास्थापयत् पार्षताय निहन्मीति स्थिरो भव ॥ १० ॥

स हि प्रकृत्या वै भीतः किल्विषी च नराधिपः।  
भयं तीव्रमनुप्राप्तो द्रुपदः पृथिवीपतिः ॥ ११ ॥

विसृज्य दूतान् दाशार्णे द्रुपदः शोकमूर्छितः।  
समेत्य भार्यां रहिते वाक्यमाह नराधिपः ॥ १२ ॥

भयेन महताऽऽविष्टो हृदि शोकेन चाहतः।  
पाञ्चालराजो दयितां मातरं वै शिखण्डिनः ॥ १३ ॥

अभियास्यति मां कोपात् सम्बन्धी सुमहाबलः।  
हिरण्यवर्मा नृपतिः कर्षमाणो वरूथिनीम् ॥ १४ ॥

किमिदानीं करिष्यावो मूढौ कन्यामिमां प्रति।  
शिखण्डी किल पुत्रस्ते कन्येति परिशङ्कितः ॥ १५ ॥

इति संचिन्त्य यत्नेन समित्रः सबलानुगः।  
वञ्चितोऽस्मीति मन्वानो मां किलोद्धर्तुमिच्छति ॥ १६ ॥  
किमत्र तथ्यं सुश्रोणि मिथ्या किं ब्रूहि शोभने।  
श्रुत्वा त्वत्तः शुभं वाक्यं संविधास्याम्यहं तथा ॥ १७ ॥

अहं हि संशयं प्राप्तो बाला चेयं शिखण्डिनी।  
त्वं च राज्ञि महत् कृच्छ्रं सम्प्राप्ता वरवर्णिनि ॥ १८ ॥

सा त्वं सर्वविमोक्षाय तत्त्वमाख्याहि पृच्छतः।  
तथा विदध्यां सुश्रोणि कृत्यमाशु शुचिस्मिते ॥ १९ ॥

शिखण्डिनि च मा भैस्त्वं विधास्ये तत्र तत्त्वतः।  
कृपयाहं वरारोहे वञ्चितः पुत्रधर्मतः ॥ २० ॥

मया दाशार्णको राजा वञ्चितः स महीपतिः।  
तदाचक्ष्व महाभागे विधास्ये तत्र यद्धितम् ॥ २१ ॥

जानता हि नरेन्द्रेण ख्यापनार्थं परस्य वै।  
प्रकाशं चोदिता देवी प्रत्युवाच महीपतिम् ॥ २२ ॥