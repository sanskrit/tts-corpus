+++
title_full = "180 भीष्म और परशुरामका घोर युद्ध"
title = "१८० रामभीष्मयुद्धे"

+++


आत्मनस्तु ततः सूतो हयानां च विशाम्पते।  
मम चापनयामास शल्यान् कुशलसम्मतः ॥ १ ॥

स्नातापवृत्तैस्तुरगैर्लब्धतोयैरविह्वलैः ।  
प्रभाते चोदिते सूर्ये ततो युद्धमवर्तत ॥ २ ॥

दृष्ट्वा मां तूर्णमायान्तं दंशितं स्यन्दने स्थितम्।  
अकरोद् रथमत्यर्थं रामः सज्जं प्रतापवान् ॥ ३ ॥

ततोऽहं राममायान्तं दृष्ट्वा समरकाङ्क्षिणम्।  
धनुः श्रेष्ठं समुत्सृज्य सहसावतरं रथात् ॥ ४ ॥

अभिवाद्य तथैवाहं रथमारुह्य भारत।  
युयुत्सुर्जामदग्न्यस्य प्रमुखे वीतभीः स्थितः ॥ ५ ॥

ततोऽहं शरवर्षेण महता समवाकिरम्।  
स च मां शरवर्षेण वर्षन्तं समवाकिरत् ॥ ६ ॥

संक्रुद्धो जामदग्न्यस्तु पुनरेव सुतेजितान्।  
सम्प्रैषीन्मे शरान् घोरान् दीप्तास्यानुरगानिव ॥ ७ ॥

ततोऽहं निशितैर्भल्लैः शतशोऽथ सहस्रशः।  
अच्छिदं सहसा राजन्नन्तरिक्षे पुनः पुनः ॥ ८ ॥

ततस्त्वस्त्राणि दिव्यानि जामदग्न्यः प्रतापवान्।  
मयि प्रयोजयामास तान्यहं प्रत्यषेधयम् ॥ ९ ॥  
अस्त्रैरेव महाबाहो चिकीर्षन्नधिकां क्रियाम्।

ततो दिवि महान् नादः प्रादुरासीत् समन्ततः ॥ १० ॥  
ततोऽहमस्त्रं वायव्यं जामदग्न्ये प्रयुक्तवान्।  
प्रत्याजघ्ने च तद् रामो गुह्यकास्त्रेण भारत ॥ ११ ॥

ततोऽहमस्त्रमाग्नेयमनुमन्त्र्य प्रयुक्तवान् ।  
वारुणेनैव तद् रामो वारयामास मे विभुः ॥ १२ ॥

एवमस्त्राणि दिव्यानि रामस्याहमवारयम् ।  
रामश्च मम तेजस्वी दिव्यास्त्रविदरिंदमः ॥ १३ ॥

ततो मां सव्यतो राजन् रामः कुर्वन् द्विजोत्तमः।  
उरस्यविध्यत् संक्रुद्धो जामदग्न्यः प्रतापवान् ॥ १४ ॥

ततोऽहं भरतश्रेष्ठ संन्यषीदं रथोत्तमे।  
ततो मां कश्मलाविष्टं सूतस्तूर्णमुदावहत् ॥ १५ ॥

ग्लायन्तं भरतश्रेष्ठ रामबाणप्रपीडितम् ।  
ततो मामपयातं वै भृशं विद्धमचेतसम् ॥ १६ ॥  
रामस्यानुचरा हृष्टाः सर्वे दृष्ट्वा विचुक्रुशुः।  
अकृतव्रणप्रभृतयः काशिकन्या च भारत ॥ १७ ॥

ततस्तु लब्धसंज्ञोऽहं ज्ञात्वा सूतमथाब्रुवम्।  
याहि सूत यतो रामः सज्जोऽहं गतवेदनः ॥ १८ ॥

ततो मामवहत् सूतो हयैः परमशोभितैः।  
नृत्यद्भिरिव कौरव्य मारुतप्रतिमैर्गतौ ॥ १९ ॥

ततोऽहं राममासाद्य बाणवर्षैश्च कौरव।  
अवाकिरं सुसंरब्धः संरब्धं च जिगीषया ॥ २० ॥

तानापतत एवासौ रामो बाणानजिह्मगान्।  
बाणैरेवाच्छिनत् तूर्णमेकैकं त्रिभिराहवे ॥ २१ ॥

ततस्ते सूदिताः सर्वे मम बाणाः सुसंशिताः।  
रामबाणैर्द्विधा छिन्नाः शतशोऽथ सहस्रशः ॥ २२ ॥

ततः पुनः शरं दीप्तं सुप्रभं कालसम्मितम्।  
असृजं जामदग्न्याय रामायाहं जिघांसया ॥ २३ ॥

तेन त्वभिहतो गाढं बाणवेगवशं गतः।  
मुमोह समरे रामो भूमौ च निपपात ह ॥ २४ ॥

ततो हाहाकृतं सर्वं रामे भूतलमाश्रिते।  
जगद् भारत संविग्नं यथार्कपतने भवेत् ॥ २५ ॥

तत एनं समुद्विग्नाः सर्व एवाभिदुद्रुवुः।  
तपोधनास्ते सहसा काश्या च कुरुनन्दन ॥ २६ ॥  
तत एनं परिष्वज्य शनैराश्वासयंस्तदा।  
पाणिभिर्जलशीतैश्च जयाशीर्भिश्च कौरव ॥ २७ ॥

ततः स विह्वलं वाक्यं राम उत्थाय चाब्रवीत्।  
तिष्ठ भीष्म हतोऽसीति बाणं संधाय कार्मुके ॥ २८ ॥

स मुक्तो न्यपतत् तूर्णं सव्ये पार्श्वे महाहवे।  
येनाहं भृशमुद्विग्नो व्याघूर्णित इव द्रुमः ॥ २९ ॥

हत्वा हयांस्ततो रामः शीघ्रास्त्रेण महाहवे।  
अवाकिरन्मां विस्रब्धो बाणैस्तैर्लोमवाहिभिः ॥ ३० ॥

ततोऽहमपि शीघ्रास्त्रं समरप्रतिवारणम् ।  
अवासृजं महाबाहो तेऽन्तराधिष्ठिताः शतः ॥ ३१ ॥  
रामस्य मम चैवाशु व्योमावृत्य समन्ततः।

न स्म सूर्यः प्रतपति शरजालसमावृतः ॥ ३२ ॥  
मातरिश्वा ततस्तस्मिन् मेघरुद्ध इवाभवत्।

ततो वायोः प्रकम्पाच्च सूर्यस्य च गभस्तिभिः ॥ ३३ ॥  
अभिघातप्रभावाच्च पावकः समजायत ।

ते शराः स्वसमुत्थेन प्रदीप्ताश्चित्रभानुना ॥ ३४ ॥  
भूमौ सर्वे तदा राजन् भस्मभूताः प्रपेदिरे।

तदा शतसहस्राणि प्रयुतान्यर्बुदानि च ॥ ३५ ॥  
अयुतान्यथ खर्वाणि निखर्वाणि च कौरव।  
रामः शराणां संक्रुद्धो मयि तूर्णं न्यपातयत् ॥ ३६ ॥

ततोऽहं तानपि रणे शरैराशीविषोपमैः।  
संछिद्य भूमौ नृपते पातयेयं नगानिव ॥ ३७ ॥

एवं तदभवद् युद्धं तदा भरतसत्तम।  
संध्याकाले व्यतीते तु व्यपायात् स च मे गुरुः॥३८॥