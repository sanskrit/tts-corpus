+++
title_full = "189 शिखण्डीका विवाह तथा उसके स्त्री होनेका समाचार पाकर उसके श्वशुर दशार्णराजका महान् कोप"
title = "१८९ हिरण्यवर्मदूतागमने"

+++


चकार यत्नं द्रुपदः सुतायाः सर्वकर्मसु।  
ततो लेख्यादिषु तथा शिल्पेषु च परंतप ॥ १ ॥

इष्वस्त्रै चैव राजेन्द्र द्रोणशिष्यो बभूव ह।  
तस्य माता महाराज राजानं वरवर्णिनी ॥ २ ॥  
चोदयामास भार्यार्थं कन्यायाः पुत्रवत् तदा।  
ततस्तां पार्षतो दृष्ट्वा कन्यां सम्प्राप्तयौवनाम्।  
स्त्रियं मत्वा ततश्चिन्तां प्रपेदे सह भार्यया ॥ ३ ॥

कन्या ममेयं सम्प्राप्ता यौवनं शोकवर्धिनी।  
मया प्रच्छादिता चेयं वचनाच्छूलपाणिनः ॥ ४ ॥

न तन्मिथ्या महाराज भविष्यति कथंचन।  
त्रैलोक्यकर्ता कस्माद्धि वृथा वक्तुमिहार्हति ॥ ५ ॥  
यदि ते रोचते राजन् वक्ष्यामि शृणु मे वचः।  
श्रुत्वेदानीं प्रपद्येथाः स्वां मतिं पृषतात्मज ॥ ६ ॥

क्रियतामस्य यत्नेन विधिवद् दारसंग्रहः।  
भविता तद्वचः सत्यमिति मे निश्चिता मतिः ॥ ७ ॥

ततस्तौ निश्चयं कृत्वा तस्मिन् कार्येऽथ दम्पती।  
वरयांचक्रतुः कन्यां दशार्णाधिपतेः सुताम् ॥ ८ ॥

ततो राजा द्रुपदो राजसिंहः  
सर्वान् राज्ञ कुलतः संनिशाम्य।  
दाशार्णकस्य नृपतेस्तनूजां  
शिखण्डिने वरयामास दारान् ॥ ९ ॥

हिरण्यवर्मेति नृपो योऽसौ दाशार्णकः स्मृतः।  
स च प्रादान्महीपालः कन्यां तस्मै शिखण्डिने ॥ १० ॥

स च राजा दशार्णेषु महानासीत् सुदुर्जयः।  
हिरण्यवर्मा दुर्धर्षो महासेनो महामनाः ॥ ११ ॥

कृते विवाहे तु तदा सा कन्या राजसत्तम।  
यौवनं समनुप्राप्ता सा च कन्या शिखण्डिनी ॥ १२ ॥  
कृतदारः शिखण्डी च काम्पिल्यं पुनरागमत्।  
ततः सा वेद तां कन्यां कञ्चित् कालं स्त्रियं किल॥१३॥

हिरण्यवर्मणः कन्या ज्ञात्वा तां तु शिखण्डिनीम्।  
धात्रीणां च सखीनां च व्रीडमाना न्यवेदयत्।  
कन्यां पञ्चालराजस्य सुतां तां वै शिखण्डिनीम् ॥ १४ ॥

ततस्ता राजशार्दूल धात्र्यो दाशार्णिकास्तदा।  
जग्मुरार्तिं परां प्रेष्याः प्रेषयामासुरेव च ॥ १५ ॥

ततो दशार्णाधिपतेः प्रेष्याः सर्वा न्यवेदयन्।  
विप्रलम्भं यथावृत्तं स च चुक्रोध पार्थिवः ॥ १६ ॥

शिखण्ड्यपि महाराज पुंवद् राजकुले तदा।  
विजहार मुदा युक्तः स्त्रीत्वं नैवातिरोचयन् ॥ १७ ॥

ततः कतिपयाहस्य तच्छ्रुत्वा भरतर्षभ।  
हिरण्यवर्मा राजेन्द्र रोषादार्तिं जगाम ह ॥ १८ ॥

ततो दाशार्णको राजा तीव्रकोपसमन्वितः।  
दूतं प्रस्थापयामास द्रुपदस्य निवेशनम् ॥ १९ ॥

ततो द्रुपदमासाद्य दूतः काञ्चनवर्मणः।  
एक एकान्तमुत्सार्य रहो वचनमब्रवीत् ॥ २० ॥

दाशार्णराजो राजंस्त्वामिदं वचनमब्रवीत् ।  
अभिषङ्गात् प्रकुपितो विप्रलब्धस्त्वयानघ ॥ २१ ॥

अवमन्यसे मां नृपते नूनं दुर्मन्त्रितं तव।  
यन्मे कन्यां स्वकन्यार्थे मोहाद् याचितवानसि ॥ २२ ॥  
तस्याद्य विप्रलम्भस्य फलं प्राप्नुहि दुर्मते।  
एष त्वां सजनामात्यमुद्धरामि स्थिरो भव ॥ २३ ॥