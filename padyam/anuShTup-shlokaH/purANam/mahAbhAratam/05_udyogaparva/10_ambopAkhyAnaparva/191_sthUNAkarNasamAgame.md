+++
title_full = "191 द्रुपदपत्नीका उत्तर, द्रुपदके द्वारा नगररक्षाकी व्यवस्था और देवाराधन तथा शिखण्डिनीका वनमें जाकर स्थूणाकर्ण नामक यक्षसे अपने दुःखनिवारणके लिये प्रार्थना करना"
title = "१९१ स्थूणाकर्णसमागमे"

+++


ततः शिखण्डिनो माता यथातत्त्वं नराधिप।  
आचचक्षे महाबाहो भर्त्रे कन्यां शिखण्डिनीम् ॥ १ ॥

अपुत्रया मया राजन् सपत्नीनां भयादिदम्।  
कन्या शिखण्डिनी जाता पुरुषो वै निवेदिता ॥ २ ॥

त्वया चैव नरश्रेष्ठ तन्मे प्रीत्यानुमोदितम्।  
पुत्रकर्म कृतं चैव कन्यायाः पार्थिवर्षभ ॥ ३ ॥

भार्या चोढा त्वया राजन् दशार्णाधिपतेः सुता।  
मया च प्रत्यभिहितं देववाक्यार्थदर्शनात्।  
कन्या भूत्वा पुमान् भावीत्येवं चैतदुपेक्षितम् ॥ ४ ॥

एतच्छ्रुत्वा द्रुपदो यज्ञसेनः  
सर्वं तत्त्वं मन्त्रविद्भ्यो निवेद्य।  
मन्त्रं राजा मन्त्रयामास राजन्  
यथायुक्तं रक्षणे वै प्रजानाम् ॥ ५ ॥

सम्बन्धकं चैव समर्थ्यं तस्मिन्  
दाशार्णके वै नृपतौ नरेन्द्र।  
स्वयं कृत्वा विप्रलम्भं यथाव-  
न्मन्त्रैकाग्रो निश्चयं वै जगााम ॥ ६ ॥

स्वभावगुप्तं नगरमापत्काले तु भारत।  
गोपयामास राजेन्द्र सर्वतः समलंकृतम् ॥ ७ ॥

आर्तिं च परमां राजा जगाम सह भार्यया।  
दशार्णपतिना सार्धं विरोधे भरतर्षभ ॥ ८ ॥

कथं सम्बन्धिना सार्धं न मे स्वाद् विग्रहो महान्।  
इति संचिन्त्य मनसा देवतामर्चयत् तदा ॥ ९ ॥

तं तु दृष्ट्वा तदा राजन् देवी देवपरं तदा।  
अर्चां प्रयुञ्जानमथो भार्या वचनमब्रवीत् ॥ १० ॥

देवानां प्रतिपत्तिश्च सत्या साधुमता सदा।  
किमु दुःखार्णवं प्राप्य तस्मादर्चयतां गुरून् ॥ ११ ॥  
दैवतानि च सर्वाणि पूज्यन्तां भूरिदक्षिणम्।  
अग्नयश्चापि हूयन्तां दाशार्णप्रतिषेधने ॥ १२ ॥

अयुद्धेन निवृत्तिं च मनसा चिन्तय प्रभो।  
देवतानां प्रसादेन सर्वमेतद् भविष्यति ॥ १३ ॥

मन्त्रिभिर्मन्त्रितं सार्धं त्वया पृथुललोचन।  
पुरस्यास्याविनाशाय यच्च राजंस्तथा कुरु ॥ १४ ॥

दैवं हि मानुषोपेतं भृशं सिद्ध्यति पार्थिव।  
परस्परविरोधाद्धि सिद्धिरस्ति न चैतयोः ॥ १५ ॥

तस्माद् विधाय नगरे विधानं सचिवैः सह।  
अर्चयस्व यथाकामं दैवतानि विशाम्पते ॥ १६ ॥

एवं संभाषमाणौ तु दृष्ट्वा शोकपरायणौ।  
शिखण्डिनी तदा कन्या व्रीडितेव तपस्विनी ॥ १७ ॥  
ततः सा चिन्तयामास मत्कृते दुःखितावुभौ।  
इमाविति ततश्चक्रे मतिं प्राणविनाशने ॥ १८ ॥

एवं सा निश्चयं कृत्वा भृशं शोकपरायणा।  
निर्जगाम गृहं त्यक्त्वा गहनं निर्जनं वनम् ॥ १९ ॥

यक्षेणर्द्धिमता राजन् स्थूणाकर्णेन पालितम्।  
तद्भयादेव च जनो विसर्जयति तद् वनम् ॥ २० ॥

तत्र च स्थूणभवनं सुधामृत्तिकलेपनम्।  
लाजोल्लापिकधूमाढ्यमुच्चप्राकारतोरणम् ॥ २१ ॥

तत् प्रविश्य शिखण्डी सा द्रुपदस्यात्मजा नृप।  
अनश्नाना बहुतिथं शरीरमुदशोषयत् ॥ २२ ॥

दर्शयामास तां यक्षः स्थूणो मार्दवसंयुतः।  
किमर्थोऽयं तवारम्भः करिष्ये ब्रूहि मा चिरम् ॥ २३ ॥

अशक्यमिति सा यक्षं पुनः पुनरुवाच ह।  
करिष्यामीति वै क्षिप्रं प्रत्युवाचाथ गुह्यकः ॥ २४ ॥

धनेश्वरस्यानुचरो वरदोऽस्मि नृपात्मजे ।  
अदेयमपि दास्यामि ब्रूहि यत् ते विवक्षितम् ॥ २५ ॥

ततः शिखण्डी तत् सर्वमखिलेन न्यवेदयत्।  
तस्मै यक्षप्रधानाय स्थूणाकर्णाय भारत ॥ २६ ॥

अपुत्रो मे पिता यक्ष न चिरान्नाशमेष्यति।  
अभियास्यति सक्रोधो दशार्णाधिपतिर्हि तम् ॥ २७ ॥

महाबलो महोत्साहः सहेमकवचो नृपः।  
तस्माद् रक्षस्व मां यक्ष मातरं पितरं च मे॥२८॥

प्रतिज्ञातो हि भवता दुःखप्रतिशमो मम।  
भवेयं पुरुषो यक्ष त्वत्प्रसादादनिन्दितः ॥ २९ ॥  
यावदेव स राजा वै नोपयाति पुरं मम।  
तावदेव महायक्ष प्रसादं कुरु गुह्यक ॥ ३० ॥