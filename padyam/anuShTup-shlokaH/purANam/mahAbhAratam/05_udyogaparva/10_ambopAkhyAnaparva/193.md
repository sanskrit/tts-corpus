+++
title_full = "193 दुर्योधनके पूछनेपर भीष्म आदिके द्वारा अपनी-अपनी शक्तिका वर्णन"
title = "१९३"

+++


प्रभातायां तु शर्वर्यां पुनरेव सुतस्तव।  
मध्ये सर्वस्य सैन्यस्य पितामहमपृच्छत ॥ १ ॥

पाण्डवेयस्य गाङ्गेय यदेतत् सैन्यमुद्यतम्।  
प्रभूतनरनागाश्वं महारथसमाकुलम् ॥ २ ॥  
भीमार्जुनप्रभृतिभिर्महेष्वासैर्महाबलैः ।  
लोकपालसमैर्गुप्तं घृष्टद्युम्नपुरोगमैः ॥ ३ ॥  
अप्रधृष्यमनावार्यमुद्‌धूतमिव सागरम् ।  
सेनासागरमक्षोभ्यमपि देवैर्महाहवे ॥ ४ ॥

केन कालेन गाङ्गेय क्षपयेथा महाद्युते।  
आचार्यो वा महेष्वासः कृपो वा सुमहाबलः ॥ ५ ॥  
कर्णो वा समरश्लाघी द्रौणिर्वा द्विजसत्तमः।  
दिव्यास्त्रविदुषः सर्वे भवन्तो हि बले मम ॥ ६ ॥

एतदिच्छाम्यहं ज्ञातुं परं कौतूहलं हि मे।  
हृदि नित्यं महाबाहो वक्तुमर्हसि तन्मम ॥ ७ ॥

अनुरूपं कुरुश्रेष्ठ त्वय्येतत् पृथिवीपते।  
बलाबलममित्राणां तेषां यदिह पृच्छसि ॥ ८ ॥

शृणु राजन् मम रणे या शक्तिः परमा भवेत्।  
शस्त्रवीर्यं रणे यच्च भुजयोश्च महाभुज ॥ ९ ॥

आर्जवेनैव युद्धेन योद्धव्य इतरो जनः।  
मायायुद्धेन मायावी इत्येतद् धर्मनिश्चयः ॥ १० ॥

हन्यामहं महाभाग पाण्डवानामनीकिनीम् ।  
दिवसे दिवसे कृत्वा भागं प्रागाह्निकं मम ॥ ११ ॥

योधानां दशसाहस्रं कृत्वा भागं महाद्युते।  
सहस्रं रथिनामेकमेष भागो मतो मम ॥ १२ ॥

अनेनाहं विधानेन संनद्धः सततोत्थितः।  
क्षपयेयं महत् सैन्यं कालेनानेन भारत ॥ १३ ॥

मुञ्चेयं यदि वास्त्राणि महान्ति समरे स्थितः।  
शतसाहस्रघातीनि हन्यां मासेन भारत ॥ १४ ॥

श्रुत्वा भीष्मस्य तद् वाक्यं राजा दुर्योधनस्ततः।  
पर्यपृच्छत राजेन्द्र द्रोणमङ्गिरसां वरम् ॥ १५ ॥  
आचार्य केन कालेन पाण्डुपुत्रस्य सैनिकान्।  
निहन्या इति तं द्रोणः प्रत्युवाच हसन्निव ॥ १६ ॥

स्थविरोऽस्मि महाबाहो मन्दप्राणविचेष्टितः ।  
शस्त्राग्निना निर्दहेयं पाण्डवानामनीकिनीम् ॥ १७ ॥

यथा भीष्मः शान्तनवो मासेनेति मतिर्मम।  
एषा मे परमा शक्तिरेतन्मे परमं बलम् ॥ १८ ॥

द्वाभ्यामेव तु मासाभ्यां कृपः शारद्वतोऽबवीत्।  
द्रौणिस्तु दशरात्रेण प्रतिजज्ञे बलक्षयम् ॥ १९ ॥

कर्णस्तु पञ्चरात्रेण प्रतिजज्ञे महास्त्रवित्।  
तच्छ्रुत्वा सूतपुत्रस्य वाक्यं सागरगासुतः ॥ २० ॥  
जहास सस्वनं हासं वाक्यं चेदमुवाच ह।  
न हि यावद् रणे पार्थं बाणशङ्खधनुर्धरम् ॥ २१ ॥  
वासुदेवसमायुक्तं रथेनायान्तमाहवे ।  
समागच्छसि राधेय तेनैवमभिमन्यसे ।  
शक्यमेवं च भूयश्च त्वया वक्तुं यथेष्टतः ॥ २२ ॥