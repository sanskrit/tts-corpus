+++
title_full = "188 अम्बाका राजा द्रुपदके यहाँ कन्याके रूपमें जन्म, राजा तथा रानीका उसे पुत्ररूपमें प्रसिद्ध करके उसका नाम शिखण्डी रखना"
title = "१८८ शिखण्ड्युत्पत्तौ"

+++


कथं शिखण्डी गाङ्गेय कन्या भूत्वा पुरा तदा।  
पुरुषोऽभूद् युधिश्रेष्ठ तन्मे ब्रूहि पितामह ॥ १ ॥

भार्या तु तस्य राजेन्द्र द्रुपदस्य महीपतेः।  
महिषी दयिता ह्यासीदपुत्रा च विशाम्पते ॥ २ ॥

एतस्मिन्नेव काले तु द्रुपदो वै महीपतिः।  
अपत्यार्थे महाराज तोषयामास शङ्करम् ॥ ३ ॥

अस्मद्वधार्थं निश्चित्य तपो घोरं समास्थितः।  
ऋते कन्यां महादेव पुत्रो मे स्यादिति ब्रुवन् ॥ ४ ॥  
भगवन् पुत्रमिच्छामि भीष्मं प्रतिचिकीर्षया।  
इत्युक्तो देवदेवेन स्त्रीपुमांस्ते भविष्यति ॥ ५ ॥  
निवर्तस्व महीपाल नैतज्जात्वन्यथा भवेत्।

स तु गत्वा च नगरं भार्यामिदमुवाच ह ॥ ६ ॥  
कृतो यत्नो महादेवस्तपसाऽऽराधितो मया।  
कन्या भूत्वा पुमान् भावी इति चोक्तोऽस्मि शम्भुना ॥ ७ ॥  
पुनः पुनर्याच्यमानो दिष्टमित्यब्रवीच्छिवः ।  
न तदन्यच्च भविता भवितव्यं हि तत् तथा ॥ ८ ॥

ततः सा नियता भूत्वा ऋतुकाले मनस्विनी।  
पत्नी द्रुपदराजस्य द्रुपदं प्रविवेश ह ॥ ९ ॥  
लेभे गर्भं यथाकालं विधिदृष्टेन कर्मणा।  
पार्षतस्य महीपाल यथा मां नारदोऽब्रवीत् ॥ १० ॥  
ततो दधार सा देवी गर्भं राजीवलोचना।

तां स राजा प्रियां भार्यां द्रुपदः कुरुनन्दन ॥ ११ ॥  
पुत्रस्नेहान्महाबाहुः सुखं पर्यचरत् तदा।  
सर्वानभिप्रायकृतान् भार्यालभत कौरव ॥ १२ ॥

अपुत्रस्य सतो राज्ञो द्रुपदस्य महीपतेः।  
यथाकालं तु सा देवी महिषी द्रुपदस्य ह ॥ १३ ॥  
कन्यां प्रवररूपां तु प्राजायत नराधिप।

अपुत्रस्य तु राज्ञः सा द्रुपदस्य मनस्विनी ॥ १४ ॥  
ख्यापयामास राजेन्द्र पुत्रो ह्येष ममेति वै।

ततः स राजा द्रुपदः प्रच्छन्नाया नराधिप ॥ १५ ॥  
पुत्रवत् पुत्रकार्याणि सर्वाणि समकारयत्।  
रक्षणं चैव मन्त्रस्य महिषी द्रुपदस्य सा ॥ १६ ॥  
चकार सर्वयत्नेन ब्रुवाणा पुत्र इत्युत।  
न च तां वेद नगरे कश्चिदन्यत्र पार्षतात् ॥ १७ ॥

श्रद्दधानो हि तद्वाक्यं देवस्याच्युततेजसः।  
छादयामास तां कन्या पुमानिति च सोऽब्रवीत् ॥ १८ ॥

जातकर्माणि सर्वाणि कारयामास पार्थिवः।  
पुंवद्विधानयुक्तानि शिखण्डीति च तां विदुः ॥ १९ ॥

अहमेकस्तु चारेण वचनान्नारदस्य च।  
ज्ञातवान् देववाक्येन अम्बायास्तपसा तथा ॥ २० ॥