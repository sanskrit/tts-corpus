+++
title_full = "142 भगवान् श्रीकृष्णका कर्णसे पाण्डवपक्षकी निश्चित विजयका प्रतिपादन"
title = "१४२ भगवद्वाक्ये"

+++


कर्णस्य वचनं श्रुत्वा केशवः परवीरहा।  
उवाच प्रहसन् वाक्यं स्मितपूर्वमिदं यथा ॥ १ ॥

अपि त्वां न लभेत् कर्ण राज्यलम्भोपपादनम्।  
मया दत्तां हि पृथिवीं न प्रशासितुमिच्छसि ॥ २ ॥

ध्रुवो जयः पाण्डवानामितीदं  
न संशयः कश्चन विद्यतेऽत्र।  
जयध्वजो दृश्यते पाण्डवस्य  
समुच्छ्रितो वानरराज उग्रः ॥ ३ ॥

दिव्या माया विहिता भौमनेन  
समुच्छ्रिता इन्द्रकेतुप्रकाशा ।  
दिव्यानि भूतानि जयावहानि  
दृश्यन्ति चैवात्र भयानकानि ॥ ४ ॥

न सज्जते शैलवनस्पतिभ्य  
ऊर्ध्वं तिर्यग्योजनमात्ररूपः ।  
श्रीमान् ध्वजः कर्ण धनंजयस्य  
समुच्छ्रितः पावकतुल्यरूपः ॥ ५ ॥

यदा द्रक्ष्यसि संग्रामे श्वेताश्वं कृष्णसारथिम्।  
ऐन्द्रमस्त्रं विकुर्वाणमुभे चाप्यग्निमारुते ॥ ६ ॥  
गाण्डीवस्य च निर्घोषं विस्फूर्जितमिवाशनेः।  
न तदा भविता त्रेता न कृतं द्वापरं न च॥७॥

यदा द्रक्ष्यसि संग्रामे कुन्तीपुत्रं युधिष्ठिरम्।  
जपहोमसमायुक्तं स्वां रक्षन्तं महाचमूम् ॥ ८ ॥  
आदित्यमिव दुर्धर्षं तपन्तं शत्रुवाहिनीम्।  
न तदा भविता त्रेता न कृतं द्वापरं न च॥९॥

यदा द्रक्ष्यसि संग्रामे भीमसेनं महाबलम्।  
दुःशासनस्य रुधिरं पीत्वा नृत्यन्तमाहवे ॥ १० ॥  
प्रभिन्नमिव मातङ्गं प्रतिद्विरदघातिनम् ।  
न तदा भविता त्रेता न कृतं द्वापरं न च॥११॥

यदा द्रक्ष्यसि संग्रामे द्रोणं शान्तनवं कृपम्।  
सुयोधनं च राजानं सैन्धवं च जयद्रथम् ॥ १२ ॥  
युद्धायापततस्तूर्णं वारितान् सव्यसाचिना ।  
न तदा भविता त्रेता न कृतं द्वापरं न च॥१३॥

यदा द्रक्ष्यसि संग्रामे माद्रीपुत्रौ महाबलौ।  
वाहिनीं धार्तराष्ट्राणां क्षोभयन्तौ गजाविव ॥ १४ ॥  
विगाढे शस्त्रसम्पाते परवीररथारुजौ ।  
न तदा भविता त्रेता न कृतं द्वापरं न च॥१५॥

ब्रूयाः कर्ण इतो गत्वा द्रोणं शान्तनवं कृपम्।  
सौम्योऽयं वर्तते मासः सुप्रापयवसेन्धनः ॥ १६ ॥

सर्वौषधिवनस्फीतः फलवानल्पमक्षिकः ।  
निष्पङ्को रसवत्तोयो नात्युष्णशिशिरः सुखः ॥ १७ ॥

सप्तमाच्चापि दिवसादमावास्या भविष्यति ।  
संग्रामो युज्यतां तस्यां तामाहुः शक्रदेवताम् ॥ १८ ॥

तथा राज्ञो वदेः सर्वान् ये युद्धायाभ्युपागताः।  
यद् वो मनीषितं तद् वै सर्वं सम्पादयाम्यहम् ॥ १९ ॥

राजानो राजपुत्राश्च दुर्योधनवशानुगाः ।  
प्राप्य शस्त्रेण निधनं प्राप्स्यन्ति गतिमुत्तमाम् ॥ २० ॥