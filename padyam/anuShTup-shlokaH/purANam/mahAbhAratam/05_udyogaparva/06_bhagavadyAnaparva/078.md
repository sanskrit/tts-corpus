+++
title_full = "078 अर्जुनका कथन"
title = "०७८"

+++


उक्तं युधिष्ठिरेणैव यावद् वाच्यं जनार्दन।  
तव वाक्यं तु मे श्रुत्वा प्रतिभाति परंतप ॥ १ ॥  
नैव प्रशममत्र त्वं मन्यसे सुकरं प्रभो।  
लोभाद् वा धृतराष्ट्रस्य दैन्याद् वा समुपस्थितात् ॥ २ ॥

अफलं मन्यसे वापि पुरुषस्य पराक्रमम्।  
न चान्तरेण कर्माणि पौरुषेण फलोदयः ॥ ३ ॥

तदिदं भाषितं वाक्यं तथा च न तथैव तत्।  
न चैतदेवं द्रष्टव्यमसाध्यमपि किंचन ॥ ४ ॥

किं चैतन्मन्यसे कृच्छ्रमस्माकमवसादकम् ।  
कुर्वन्ति तेषां कर्माणि येषां नास्ति फलोदयः ॥ ५ ॥

सम्पाद्यमानं सम्यक् च स्यात् कर्म सफलं प्रभो।  
स तथा कृष्ण वर्तस्व यथा शर्म भवेत् परैः॥६॥

पाण्डवानां कुरूणां च भवान् नः प्रथमः सुहृत्।  
सुराणामसुराणां च यथा वीर प्रजापतिः ॥ ७ ॥

कुरूणां पाण्डवानां च प्रतिपत्स्व निरामयम्।  
अस्मद्धितमनुष्ठानं मन्ये तव न दुष्करम् ॥ ८ ॥

एवं च कार्यतामेति कार्यं तव जनार्दन।  
गमनादेवमेव त्वं करिष्यसि जनार्दन ॥ ९ ॥

चिकीर्षितमथान्यत् ते तस्मिन् वीर दुरात्मनि।  
भविष्यति च तत् सर्वं यथा तव चिकीर्षितम् ॥ १० ॥

शर्म तैः सह वा नोऽस्तु तव वा यच्चिकीर्षितम्।  
विचार्यमाणो यः कामस्तव कृष्ण स नो गुरुः।  
न स नार्हति दुष्टात्मा वधं ससुतबान्धवः ॥ ११ ॥  
येन धर्मसुते दृष्टा न सा श्रीरुपमर्षिता।  
यच्चाप्यपश्यतोपायं धर्मिष्ठं मधुसूदन ॥ १२ ॥  
उपायेन नृशंसेन हृता दुर्द्यूतदेविना।

कथं हि पुरुषो जातः क्षत्रियेषु धनुर्धरः ॥ १३ ॥  
समाहूतो निवर्तेत प्राणत्यागेऽप्युपस्थिते ।

अधर्मेण जितान् दृष्ट्वा वने प्रव्रजितांस्तथा ॥ १४ ॥  
वध्यतां मम वार्ष्णेय निर्गतोऽसौ सुयोधनः।

न चैतदद्भुतं कृष्ण मित्रार्थे यच्चिकीर्षसि।  
क्रिया कथं च मुख्या स्यान्मृदुना चेतरेण वा ॥ १५ ॥

अथवा मन्यसे ज्यायान् वधस्तेषामनन्तरम्।  
तदेव क्रियतामाशु न विचार्यमतस्त्वया ॥ १६ ॥

जानासि हि यथैतेन द्रौपदी पापबुद्धिना।  
परिक्लिष्टा सभामध्ये तच्च तस्योपमर्षितम् ॥ १७ ॥

स नाम सम्यग् वर्तेत पाण्डवेष्विति माधव।  
न मे संजायते बुद्धिर्बीजमुप्तमिवोषरे ॥ १८ ॥

तस्माद् यन्मन्यसे युक्तं पाण्डवानां हितं च यत्।  
तथाऽऽशु कुरु वार्ष्णेय यन्नः कार्यमनन्तरम् ॥ १९ ॥