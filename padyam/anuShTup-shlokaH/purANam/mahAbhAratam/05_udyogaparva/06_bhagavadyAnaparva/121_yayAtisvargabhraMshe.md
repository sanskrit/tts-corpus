+++
title_full = "121 ययातिका स्वर्गलोकसे पतन और उनके दौहित्रों, पुत्री तथा गालव मुनिका उन्हें पुनः स्वर्गलोकमें पहुँचानेके लिये अपना-अपना पुण्य देनेके लिये उद्यत होना"
title = "१२१ ययातिस्वर्गभ्रंशे"

+++


अथ प्रचलितः स्थानादासनाच्च परिच्युतः।  
कम्पितेनेव मनसा धर्षितः शोकवह्निना ॥ १ ॥

म्लानस्रग्भ्रष्टविज्ञानः प्रभ्रष्टमुकुटाङ्गदः ।  
विघूर्णन् स्रस्तसर्वाङ्गः प्रभ्रष्टाभरणाम्बरः ॥ २ ॥

अदृश्यमानस्तान् पश्यन्नपश्यंश्च पुनः पुनः।  
शून्यः शून्येन मनसा प्रपतिष्यन् महीतलम् ॥ ३ ॥  
किं मया मनसा ध्यातमशुभं धर्मदूषणम्।  
येनाहं चलितः स्थानादिति राजा व्यचिन्तयत् ॥ ४ ॥

ते तु तत्रैव राजानः सिद्धाश्चाप्सरसस्तथा।  
अपश्यन्त निरालम्बं तं ययातिं परिच्युतम् ॥ ५ ॥

अथैत्य पुरुषः कश्चित् क्षीणपुण्यनिपातकः।  
ययातिमब्रवीद् राजन् देवराजस्य शासनात् ॥ ६ ॥

अतीव मदमत्तस्त्वं न कंचिन्नावमन्यसे।  
मानेन भ्रष्टः स्वर्गस्ते नार्हस्त्वं पार्थिवात्मज ॥ ७ ॥

न च प्रज्ञायसे गच्छ पतस्वेति तमब्रवीत्।  
पतेयं सत्स्विति वचस्त्रिरुक्त्वा नहुषात्मजः ॥ ८ ॥

पतिष्यंश्चिन्तयामास गतिं गतिमतां वरः।  
एतस्मिन्नेव काले तु नैमिषे पार्थिवर्षभान् ॥ ९ ॥  
चतुरोऽपश्यत नृपस्तेषां मध्ये पपात ह।

प्रतर्दनो वसुमनाः शिबिरौशीनरोऽष्टकः ॥ १० ॥  
वाजपेयेन यज्ञेन तर्पयन्ति सुरेश्वरम्।

तेषामध्वरजं धूमं स्वर्गद्वारमुपस्थितम् ॥ ११ ॥  
ययातिरुपजिघ्रन् वै निपपात महीं प्रति।

भूमौ स्वर्गे च सम्बद्धां नदीं धूममयीमिव।  
गङ्गां गामिव गच्छन्तीमालम्ब्य जगतीपतिः ॥ १२ ॥  
श्रीमत्स्ववभृथाग्र्येषु चतुर्षु प्रतिबन्धुषु ।  
मध्ये निपतितो राजा लोकपालोपमेषु सः ॥ १३ ॥

चतुर्षु हुतकल्पेषु राजसिंहमहाग्निषु ।  
पपात मध्ये राजर्षिर्ययातिः पुण्यसंक्षये ॥ १४ ॥

तमाहुः पार्थिवाः सर्वे दीप्यमानमिव श्रिया।  
को भवान् कस्य वा बन्धुर्देशस्य नगरस्य वा ॥ १५ ॥  
यक्षो वाप्यथवा देवो गन्धर्वो राक्षसोऽपि वा।  
न हि मानुषरूपोऽसि को वार्थः काङ्क्ष्यते त्वया ॥ १६ ॥

ययातिरस्मि राजर्षिः क्षीणपुण्यश्च्युतो दिवः।  
पतेयं सत्स्विति ध्यायन् भवत्सु पतितस्ततः ॥ १७ ॥

सत्यमेतद् भवतु ते काङ्क्षितं पुरुषर्षभ।  
सर्वेषां नः क्रतुफलं धर्मश्च प्रतिगृह्यताम् ॥ १८ ॥

नाहं प्रतिग्रहधनो ब्राह्मणः क्षत्रियो ह्यहम्।  
न च मे प्रवणा बुद्धिः परपुण्यविनाशने ॥ १९ ॥

एतस्मिन्नेव काले तु मृगचर्याक्रमागताम्।  
माधवीं प्रेक्ष्य राजानस्तेऽभिवाद्येदमब्रुवन् ॥ २० ॥  
किमागमनकृत्यं ते किं कुर्मः शासनं तव।  
आज्ञाप्या हि वयं सर्वे तव पुत्रास्तपोधने ॥ २१ ॥

तेषां तद् भाषितं श्रुत्वा माधवी परया मुदा।  
पितरं समुपागच्छद् ययातिं सा ववन्द च ॥ २२ ॥

स्पृष्ट्वा मूर्धनि तान् पुत्रांस्तापसी वाक्यमब्रवीत्।  
दौहित्रास्तव राजेन्द्र मम पुत्रा न ते पराः ॥ २३ ॥

इमे त्वां तारयिष्यन्ति दृष्टमेतत् पुरातने।  
अहं ते दुहिता राजन् माधवी मृगचारिणी ॥ २४ ॥

मयाप्युपचितो धर्मस्ततोऽर्धं प्रतिगृह्यताम् ।  
यस्माद् राजन् नराः सर्वे अपत्यफलभागिनः ॥ २५ ॥  
तस्मादिच्छन्ति दौहित्रान् यथा त्वं वसुधाधिप।

ततस्ते पार्थिवाः सर्वे शिरसा जननीं तदा ॥ २६ ॥  
अभिवाद्य नमस्कृत्य मातामहमथाब्रुवन् ।  
उच्चैरनुपमैः स्निग्धैः स्वरैरापूर्य मेदिनीम् ॥ २७ ॥  
मातामहं नृपतयस्तारयन्तो दिवश्च्युतम् ।

अथ तस्मादुपगतो गालवोऽप्याह पार्थिवम्।  
तपसो मेऽष्टभागेन स्वर्गमारोहतां भवान् ॥ २८ ॥