+++
title_full = "088 दुर्योधनका श्रीकृष्णके विषयमें अपने विचार कहना एवं उसकी कुमन्त्रणासे कुपित हो भीष्मजीका सभासे उठ जाना"
title = "०८८ दुर्योधनवाक्ये"

+++


यदाह विदुरः कृष्णे सर्वं तत् सत्यमच्युते।  
अनुरक्तो ह्यसंहार्यः पार्थान् प्रति जनार्दनः ॥ १ ॥

यत् तत् सत्कारसंयुक्तं देयं वसु जनार्दने।  
अनेकरूपं राजेन्द्र न तद् देयं कदाचन ॥ २ ॥

देशः कालस्तथायुक्तो न हि नार्हति केशवः।  
मंस्यत्यधोक्षजो राजन् भयादर्चति मामिति ॥ ३ ॥

अवमानश्च यत्र स्यात् क्षत्रियस्य विशाम्पते।  
न तत् कुर्याद् बुधः कार्यमिति मे निश्चिता मतिः॥४॥

स हि पूज्यतमो लोके कृष्णः पृथुललोचनः।  
त्रयाणामपि लोकानां विदितं मम सर्वथा ॥ ५ ॥

न तु तस्मै प्रदेयं स्यात् तथा कार्यगतिः प्रभो।  
विग्रहः समुपारब्धो न हि शाम्यत्यविग्रहात् ॥ ६ ॥

तस्य तद् वचनं श्रुत्वा भीष्मः कुरुपितामहः।  
वैचित्रवीर्यं राजानमिदं वचनमब्रवीत् ॥ ७ ॥

सत्कृतोऽसत्कृतो वापि न क्रुद्ध्येत जनार्दनः।  
नालमेनमवज्ञातुं नावज्ञेयो हि केशवः ॥ ८ ॥

यत् तु कार्यं महाबाहो मनसा कार्यतां गतम्।  
सर्वोपायैर्न तच्छक्यं केनचित् कर्तुमन्यथा ॥ ९ ॥

स यद् ब्रूयान्महाबाहुस्तत् कार्यमविशङ्कया।  
वासुदेवेन तीर्थेन क्षिप्रं संशाम्य पाण्डवैः ॥ १० ॥

धर्म्यमर्थ्यं च धर्मात्मा ध्रुवं वक्ता जनार्दनः।  
तस्मिन् वाच्याः प्रिया वाचो भवता बान्धवैः सह ॥ ११ ॥

न पर्यायोऽस्ति यद् राजन् श्रियं निष्केवलामहम्।  
तैः सहेमामुपाश्नीयां यावज्जीवं पितामह ॥ १२ ॥

इदं तु सुमहत् कार्यं शृणु मे यत् समर्थितम्।  
परायणं पाण्डवानां नियच्छामि जनार्दनम् ॥ १३ ॥

तस्मिन् बद्धे भविष्यन्ति वृष्णयः पृथिवी तथा।  
पाण्डवाश्च विधेया मे स च प्रातरिहैष्यति ॥ १४ ॥

अत्रोपायान् यथा सम्यङ् न बुद्ध्येत जनार्दनः।  
न चापायो भवेत्‌ कश्चित्‌ तद् भवान् प्रब्रवीतु मे॥१५॥

तस्य तद् वचनं श्रुत्वा घोरं कृष्णाभिसंहितम्।  
धृतराष्ट्रः सहामात्यो व्यथितो विमनाभवत् ॥ १६ ॥

ततो दुर्योधनमिदं धृतराष्ट्रोऽब्रवीद् वचः।  
मैवं वोचः प्रजापाल नैष धर्मः सनातनः ॥ १७ ॥

दूतश्च हि हृषीकेशः सम्बन्धी च प्रियश्च नः।  
अपापः कौरवेयेषु स कथं बन्धमर्हति ॥ १८ ॥

परीतस्तव पुत्रोऽयं धृतराष्ट्र सुमन्दधीः।  
वृणोत्यनर्थं नैवार्थं याच्यमानः सुहृज्जनैः ॥ १९ ॥

इममुत्पथि वर्तन्तं पापं पापानुबन्धिनम्।  
वाक्यानि सुहृदां हित्वा त्वमप्यस्यानुवर्तसे ॥ २० ॥

कृष्णमक्लिष्टकर्माणमासाद्यायं सुदुर्मतिः ।  
तव पुत्रः सहामात्यः क्षणेन न भविष्यति ॥ २१ ॥

पापस्यास्य नृशंसस्य त्यक्तधर्मस्य दुर्मतेः।  
नोत्सहेऽनर्थसंयुक्ताः श्रोतुं वाचः कथंचन ॥ २२ ॥

इत्युक्त्वा भरतश्रेष्ठो वृद्धः परममन्युमान्।  
उत्थाय तस्मात् प्रातिष्ठद् भीष्मः सत्यपराक्रमः ॥ २३ ॥