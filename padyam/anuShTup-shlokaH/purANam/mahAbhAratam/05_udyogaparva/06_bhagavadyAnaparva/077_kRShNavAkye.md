+++
title_full = "077 श्रीकृष्णका भीमसेनको आश्वासन देना"
title = "०७७ कृष्णवाक्ये"

+++


भावं जिज्ञासमानोऽहं प्रणयादिदमब्रुवम् ।  
न चाक्षेपान्न पाण्डित्यान्न क्रोधान्न विवक्षया ॥ १ ॥

वेदाहं तव माहात्म्यमुत ते वेद यद् बलम्।  
उत ते वेद कर्माणि न त्वां परिभवाम्यहम् ॥ २ ॥

यथा चात्मनि कल्याणं सम्भावयसि पाण्डव।  
सहस्रगुणमप्येतत् त्वयि सम्भावयाम्यहम् ॥ ३ ॥

यादृशे च कुले जन्म सर्वराजाभिपूजिते।  
बन्धुभिश्च सुहृद्भिश्च भीम त्वमसि तादृशः ॥ ४ ॥

जिज्ञासन्तो हि धर्मस्य संदिग्धस्य वृकोदर।  
पर्यायं नाध्यवस्यन्ति देवमानुषयोर्जनाः ॥ ५ ॥

स एव हेतुर्भूत्वा हि पुरुषस्यार्थसिद्धिषु।  
विनाशेऽपि स एवास्य संदिग्धं कर्म पौरुषम् ॥ ६ ॥

अन्यथा परिदृष्टानि कविभिर्दोषदर्शिभिः ।  
अन्यथा परिवर्तन्ते वेगा इव नभस्वतः ॥ ७ ॥

सुमन्त्रितं सुनीतं च न्यायतश्चोपपादितम्।  
कृतं मानुष्यकं कर्म दैवेनापि विरुध्यते ॥ ८ ॥

दैवमप्यकृतं कर्म पौरुषेण विहन्यते।  
शीतमुष्णं तथा वर्षं क्षुत्पिपासे च भारत ॥ ९ ॥

यदन्यद् दिष्टभावस्य पुरुषस्य स्वयंकृतम्।  
तस्मादनुपरोधश्च विद्यते तत्र लक्षणम् ॥ १० ॥

लोकस्य नान्यतो वृत्तिः पाण्डवान्यत्र कर्मणः।  
एवंबुद्धिः प्रवर्तेत फलं स्यादुभयान्वये ॥ ११ ॥

य एवं कृतबुद्धिः स कर्मस्वेव प्रवर्तते।  
नासिद्धौ व्यथते तस्य न सिद्धौ हर्षमश्नुते ॥ १२ ॥

तत्रेयमनुमात्रा मे भीमसेन विवक्षिता।  
नैकान्तसिद्धिर्वक्तव्या शत्रुभिः सह संयुगे ॥ १३ ॥

नातिप्रहीणरश्मिः स्यात् तथा भावविपर्यये।  
विषादमर्च्छेद् ग्लानिं वाप्येतमर्थं ब्रवीमि ते ॥ १४ ॥

श्वोभूते धृतराष्ट्रस्य समीपं प्राप्य पाण्डव।  
यतिष्ये प्रशमं कर्तुं युष्मदर्थमहापयन् ॥ १५ ॥

शमं चेत् ते करिष्यन्ति ततोऽनन्तं यशो मम।  
भवतां च कृतः कामस्तेषां च श्रेय उत्तमम् ॥ १६ ॥

ते चेदभिनिवेक्ष्यन्ते नाभ्युपैष्यन्ति मे वचः।  
कुरवो युद्धमेवात्र घोरं कर्म भविष्यति ॥ १७ ॥

अस्मिन् युद्धे भीमसेन त्वयि भारः समाहितः।  
धूरर्जुनेन धार्या स्याद् वोढव्य इतरो जनः ॥ १८ ॥

अहं हि यन्ता बीभत्सोर्भविता संयुगे सति।  
धनंजयस्यैष कामो न हि युद्धं न कामये ॥ १९ ॥

तस्मादाशङ्कमानोऽहं वृकोदर मतिं तव।  
गदतः क्लीबया वाचा तेजस्ते समदीदिपम् ॥ २० ॥