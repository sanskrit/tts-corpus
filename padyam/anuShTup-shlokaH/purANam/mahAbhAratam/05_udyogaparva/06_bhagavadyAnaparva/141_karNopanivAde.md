+++
title_full = "141 कर्णका दुर्योधनके पक्षमें रहनेके निश्चित विचारका प्रतिपादन करते हुए समरयज्ञके रूपकका वर्णन करना"
title = "१४१ कर्णोपनिवादे"

+++


असंशयं सौहृदान्मे प्रणयाच्चात्थ केशव।  
सख्येन चैव वार्ष्णेय श्रेयस्कामतयैव च ॥ १ ॥

सर्वं चैवाभिजानामि पाण्डोः पुत्रोऽस्मि धर्मतः।  
निश्चयाद् धर्मशास्त्राणां यथा त्वं कृष्ण मन्यसे ॥ २ ॥

कन्या गर्भं समाधत्त भास्करान्मां जनार्दन।  
आदित्यवचनाच्चैव जातं मां सा व्यसर्जयत् ॥ ३ ॥

सोऽस्मि कृष्ण तथा जातः पाण्डोः पुत्रोऽस्मि धर्मतः।  
कुन्त्या त्वहमपाकीर्णो यथा न कुशलं तथा ॥ ४ ॥

सूतो हि मामधिरथो दृष्ट्वैवाभ्यानयद् गृहान्।  
राधायाश्चैव मां प्रादात् सौहार्दान्मधुसूदन ॥ ५ ॥

मत्स्नेहाच्चैव राधायां सद्यः क्षीरमवातरत्।  
सा मे मूत्रं पुरीषं च प्रतिजग्राह माधव ॥ ६ ॥

तस्याः पिण्डव्यपनयं कुर्यादस्मद्विधः कथम्।  
धर्मविद् धर्मशास्त्राणां श्रवणे सततं रतः ॥ ७ ॥

तथा मामभिजानाति सूतश्चाधिरथः सुतम्।  
पितरं चाभिजानामि तमहं सौहृदात् सदा ॥ ८ ॥

स हि मे जातकर्मादि कारयामास माधव।  
शास्त्रदृष्टेन विधिना पुत्रप्रीत्या जनार्दन ॥ ९ ॥  
नाम वै वसुषेणेति कारयामास वै द्विजैः।

भार्याश्चोढा मम प्राप्ते यौवने तत्परिग्रहात् ॥ १० ॥  
तासु पुत्राश्च पौत्राश्च मम जाता जनार्दन।  
तासु मे हृदयं कृष्ण संजातं कामबन्धनम् ॥ ११ ॥

न पृथिव्या सकलया न सुवर्णस्य राशिभिः।  
हर्षाद् भयाद् वा गोविन्द मिथ्या कर्तुं तदुत्सहे ॥ १२ ॥

धृतराष्ट्रकुले कृष्ण दुर्योधनसमाश्रयात् ।  
मया त्रयोदश समा भुक्तं राज्यमकण्टकम् ॥ १३ ॥

इष्टं च बहुभिर्यज्ञैः सह सूतैर्मयासकृत्।  
आवाहाश्च विवाहाश्च सह सूतैर्मया कृताः ॥ १४ ॥

मां च कृष्ण समासाद्य कृतः शस्त्रसमुद्यमः।  
दुर्योधनेन वार्ष्णेय विग्रहश्चापि पाण्डवैः ॥ १५ ॥

तस्माद् रणे द्वैरथे मां प्रत्युद्यातारमच्युत।  
वृतवान् परमं कृष्ण प्रतीपं सव्यसाचिनः ॥ १६ ॥

वधाद्‌ बन्धाद् भयाद् वापि लोभाद् वापि जनार्दन।  
अनृतं नोत्सहे कर्तुं धार्तराष्ट्रस्य धीमतः ॥ १७ ॥

यदि ह्यद्य न गच्छेयं द्वैरथं सव्यसाचिना।  
अकीर्तिः स्याद्‌धृषीकेश मम पार्थस्य चोभयोः ॥ १८ ॥

असंशयं हितार्थाय ब्रूयास्त्वं मधुसूदन।  
सर्वं च पाण्डवाः कुर्युस्त्वद्‌वशित्वान्न संशयः ॥ १९ ॥

मन्त्रस्य नियमं कुर्यास्त्वमत्र मधुसूदन।  
एतदत्र हितं मन्ये सर्वं यादवनन्दन ॥ २० ॥

यदि जानाति मां राजा धर्मात्मा संयतेन्द्रियः।  
कुन्त्याः प्रथमजं पुत्रं न स राज्यं ग्रहीष्यति ॥ २१ ॥

प्राप्य चापि महद् राज्यं तदहं मधुसूदन।  
स्फीतं दुर्योधनायैव सम्प्रदद्यामरिंदम ॥ २२ ॥

स एव राजा धर्मात्मा शाश्वतोऽस्तु युधिष्ठिरः।  
नेता यस्य हृषीकेशो योद्धा यस्य धनंजयः ॥ २३ ॥

पृथिवी तस्य राष्ट्रं च यस्य भीमो महारथः।  
नकुलः सहदेवश्च द्रौपदेयाश्च माधव ॥ २४ ॥  
धृष्टद्युम्नश्च पाञ्चाल्यः सात्यकिश्च महारथः।  
उत्तमौजा युधामन्युः सत्यधर्मा च सौमकिः ॥ २५ ॥  
चैद्यश्च चेकितानश्च शिखण्डी चापराजितः।  
इन्द्रगोपकवर्णाश्च केकया भ्रातरस्तथा ।  
इन्द्रायुधसवर्णश्च कुन्तिभोजो महामनाः ॥ २६ ॥  
मातुलो भीमसेनस्य श्येनजिच्च महारथः।  
शङ्खः पुत्रो विराटस्य निधिस्त्वं च जनार्दन ॥ २७ ॥

महानयं कृष्ण कृतः क्षत्रस्य समुदानयः।  
राज्यं प्राप्तमिदं दीप्तं प्रथितं सर्वराजसु ॥ २८ ॥

धार्तराष्ट्रस्य वार्ष्णेय शस्त्रयज्ञो भविष्यति।  
अस्य यज्ञस्य वेत्ता त्वं भविष्यसि जनार्दन ॥ २९ ॥

आध्वर्यवं च ते कृष्ण क्रतावस्मिन् भविष्यति।  
होता चैवात्र बीभत्सुः संनद्धः स कपिध्वजः ॥ ३० ॥

गाण्डीवं स्रुक् तथा चाज्यं वीर्यं पुंसां भविष्यति।  
ऐन्द्रं पाशुपतं ब्राह्मं स्थूणाकर्णं च माधव।  
मन्त्रास्तत्र भविष्यन्ति प्रयुक्ताः सव्यसाचिना ॥ ३१ ॥

अनुयातश्च पितरमधिको वा पराक्रमे।  
गीतं स्तोत्रं स सौभद्रः सम्यक् तत्र भविष्यति ॥ ३२ ॥

उद्‌गातात्र पुनर्भीमः प्रस्तोता सुमहाबलः।  
विनदन् स नरव्याघ्रो नागानीकान्तकृद् रणे ॥ ३३ ॥

स चैव तत्र धर्मात्मा शश्वद् राजा युधिष्ठिरः।  
जपैर्होमैश्च संयुक्तो ब्रह्मत्वं कारयिष्यति ॥ ३४ ॥

शङ्खशब्दाः समुरजा भेर्यश्च मधुसूदन।  
उत्कृष्टसिंहनादश्च सुब्रह्मण्यो भविष्यति ॥ ३५ ॥

नकुलः सहदेवश्च माद्रीपुत्रौ यशस्विनौ।  
शामित्रं तौ महावीर्यौ सम्यक् तत्र भविष्यतः ॥ ३६ ॥

कल्माषदण्डा गोविन्द विमला रथपङ्क्तयः।  
यूपाः समुपकल्पन्तामस्मिन् यज्ञे जनार्दन ॥ ३७ ॥

कर्णिनालीकनाराचा वत्सदन्तोपबृंहणाः ।  
तोमराः सोमकलशाः पवित्राणि धनूंषि च ॥ ३८ ॥

असयोऽत्र कपालानि पुरोडाशाः शिरांसि च।  
हविस्तु रुधिरं कृष्ण तस्मिन् यज्ञे भविष्यति ॥ ३९ ॥

इध्माः परिधयश्चैव शक्तयो विमला गदाः।  
सदस्या द्रोणशिष्याश्च कृपस्य च शरद्वतः ॥ ४० ॥

इषवोऽत्र परिस्तोमा मुक्ता गाण्डीवधन्वना।  
महारथप्रयुक्ताश्च द्रोणद्रौणिप्रचोदिताः ॥ ४१ ॥

प्रतिप्रास्थानिकं कर्म सात्यकिस्तु करिष्यति।  
दीक्षितो धार्तराष्ट्रोऽत्र पत्नी चास्य महाचमूः ॥ ४२ ॥

घटोत्कचोऽत्र शामित्रं करिष्यति महाबलः।  
अतिरात्रे महाबाहो वितते यज्ञकर्मणि ॥ ४३ ॥

दक्षिणा त्वस्य यज्ञस्य धृष्टद्युम्नः प्रतापवान्।  
वैतानिके कर्ममुखे जातो यः कृष्ण पावकात् ॥ ४४ ॥

यदब्रुवमहं कृष्ण कटुकानि स्म पाण्डवान्।  
प्रियार्थं धार्तराष्ट्रस्य तेन तप्ये ह्यकर्मणा ॥ ४५ ॥

यदा द्रक्ष्यसि मां कृष्ण निहतं सव्यसाचिना।  
पुनश्चितिस्तदा चास्य यज्ञस्याथ भविष्यति ॥ ४६ ॥

दुःशासनस्य रुधिरं यदा पास्यति पाण्डवः।  
आनर्दं नर्दतः सम्यक् तदा सुत्यं भविष्यति ॥ ४७ ॥

यदा द्रोणं च भीष्मं च पाञ्चाल्यौ पातयिष्यतः।  
तदा यज्ञावसानं तद् भविष्यति जनार्दन ॥ ४८ ॥

दुर्योधनं यदा हन्ता भीमसेनो महाबलः।  
तदा समाप्स्यते यज्ञो धार्तराष्ट्रस्य माधव ॥ ४९ ॥

स्नुषाश्च प्रस्नुषाश्चैव धृतराष्ट्रस्य सङ्गताः।  
हतेश्वरा नष्टपुत्रा हतनाथाश्च केशव ॥ ५० ॥  
रुदत्यः सह गान्धार्या श्वगृध्रकुरराकुले।  
स यज्ञेऽस्मिन्नवभृथो भविष्यति जनार्दन ॥ ५१ ॥

विद्यावृद्धा वयोवृद्धाः क्षत्रियाः क्षत्रियर्षभ।  
वृथा मृत्युं न कुर्वीरंस्त्वत्कृते मधुसूदन ॥ ५२ ॥

शस्त्रेण निधनं गच्छेत् समृद्धं क्षत्रमण्डलम्।  
कुरुक्षेत्रे पुण्यतमे त्रैलोक्यस्यापि केशव ॥ ५३ ॥

तदत्र पुण्डरीकाक्ष निधत्स्व यदभीप्सितम्।  
यथा कार्त्स्न्येन वार्ष्णेय क्षत्रं स्वर्गमवाप्नुयात् ॥ ५४ ॥

यावत् स्थास्यन्ति गिरयः सरितश्च जनार्दन।  
तावत् कीर्तिभवः शब्दः शाश्वतोऽयं भविष्यति ॥ ५५ ॥

ब्राह्मणाः कथयिष्यन्ति महाभारतमाहवम् ।  
समागमेषु वार्ष्णेय क्षत्रियाणां यशोधनम् ॥ ५६ ॥

समुपानय कौन्तेयं युद्धाय मम केशव।  
मन्त्रसंवरणं कुर्वन् नित्यमेव परंतप ॥ ५७ ॥