+++
title_full = "109 दक्षिण दिशाका वर्णन"
title = "१०९ गालवचरिते"

+++


इयं विवस्वता पूर्वं श्रौतेन विधिना किल।  
गुरवे दक्षिणा दत्ता दक्षिणेत्युच्यते च दिक् ॥ १ ॥

अत्र लोकत्रयस्यास्य पितृपक्षः प्रतिष्ठितः।  
अत्रोष्मपाणां देवानां निवासः श्रूयते द्विज ॥ २ ॥

अत्र विश्वे सदा देवाः पितृभिः सार्धमासते।  
इज्यमानाः स्म लोकेषु सम्प्राप्तास्तुल्यभागताम् ॥ ३ ॥

एतद् द्वितीयं देवस्य द्वारमाचक्षते द्विज।  
त्रुटिशो लवशश्चापि गण्यते कालनिश्चयः ॥ ४ ॥

अत्र देवर्षयो नित्यं पितृलोकर्षयस्तथा।  
तथा राजर्षयः सर्वे निवसन्ति गतव्यथाः ॥ ५ ॥

अत्र धर्मश्च सत्यं च कर्म चात्र निगद्यते।  
गतिरेषा द्विजश्रेष्ठ कर्मणामवसायिनाम् ॥ ६ ॥

एषा दिक् सा द्विजश्रेष्ठ यां सर्वः प्रतिपद्यते।  
वृता त्वनवबोधेन सुखं तेन न गम्यते ॥ ७ ॥

नैर्ऋतानां सहस्राणि बहून्यत्र द्विजर्षभ।  
सृष्टानि प्रतिकूलानि द्रष्टव्यान्यकृतात्मभिः ॥ ८ ॥

अत्र मन्दरकुञ्जेषु विप्रर्षिसदनेषु च।  
गायन्ति गाथा गन्धर्वाश्चित्तबुद्धिहरा द्विज ॥ ९ ॥

अत्र सामानि गाथाभिः श्रुत्वा गीतानि रैवतः।  
गतदारो गतामात्यो गतराज्यो वनं गतः ॥ १० ॥

अत्र सावर्णिना चैव यवक्रीतात्मजेन च।  
मर्यादा स्थापिता ब्रह्मन् यां सूर्यो नातिवर्तते ॥ ११ ॥

अत्र राक्षसराजेन पौलस्त्येन महात्मना।  
रावणेन तपश्चीर्त्वा सुरेभ्योऽमरता वृता ॥ १२ ॥

अत्र वृत्तेन वृत्रोऽपि शक्रशत्रुत्वमीयिवान्।  
अत्र सर्वासवः प्राप्ताः पुनर्गच्छन्ति पञ्चधा ॥ १३ ॥

अत्र दुष्कृतकर्माणो नराः पच्यन्ति गालव।  
अत्र वैतरणी नाम नदी वितरणैर्वृता ॥ १४ ॥

अत्र गत्वा सुखस्यान्तं दुःखस्यान्तं प्रपद्यते।  
अत्रावृत्तो दिनकरः सुरसं क्षरते पयः ॥ १५ ॥  
काष्ठां चासाद्य वासिष्ठीं हिममुत्सृजते पुनः।

अत्राहं गालव पुरा क्षुधार्तः परिचिन्तयन् ॥ १६ ॥  
लब्धवान् युध्यमानौ द्वौ बृहन्तौ गजकच्छपौ।

अत्र चक्रधनुर्नाम सूर्याज्जातो महानृषिः ॥ १७ ॥  
विदुर्यं कपिलं देवं येनार्ताः सगरात्मजाः।

अत्र सिद्धाः शिवा नाम ब्राह्मणा वेदपारगाः ॥ १८ ॥  
अधीत्य सकलान् वेदाल्लेँभिरे मोक्षमक्षयम्।

अत्र भोगवती नाम पुरी वासुकिपालिता ॥ १९ ॥  
तक्षकेण च नागेन तथैवैरावतेन च।

अत्र निर्याणकालेऽपि तमः सम्प्राप्यते महत् ॥ २० ॥  
अभेद्यं भास्करेणापि स्वयं वा कृष्णवर्त्मना।

एष तस्यापि ते मार्गः परिचार्यस्य गालव।  
ब्रूहि मे यदि गन्तव्यं प्रतीचीं शृणु चापराम् ॥ २१ ॥