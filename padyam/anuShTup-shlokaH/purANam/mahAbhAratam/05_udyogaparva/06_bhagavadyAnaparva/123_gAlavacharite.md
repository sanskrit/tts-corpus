+++
title_full = "123 स्वर्गलोकमें ययातिका स्वागत, ययातिके पूछनेपर ब्रह्माजीका अभिमानको ही पतनका कारण बताना तथा नारदजीका दुर्योधनको समझाना"
title = "१२३ गालवचरिते"

+++


सद्भिरारोपितः स्वर्गं पार्थिवैर्भूरिदक्षिणैः ।  
अभ्यनुज्ञाय दौहित्रान् ययातिर्दिवमास्थितः ॥ १ ॥

अभिवृष्टश्च वर्षेण नानापुष्पसुगन्धिना ।  
परिष्वक्तश्च पुण्येन वायुना पुण्यगन्धिना ॥ २ ॥

अचलं स्थानमासाद्य दौहित्रफलनिर्जितम् ।  
कर्मभिः स्वैरुपचितो जज्वाल परया श्रिया ॥ ३ ॥

उपगीतोपनृत्तश्च गन्धर्वाप्सरसां गणैः ।  
प्रीत्या प्रतिगृहीतश्च स्वर्गे दुन्दुभिनिःस्वनैः ॥ ४ ॥

अभिष्टुतश्च विविधैर्देवराजर्षिचारणैः ।  
अर्चितश्चोत्तमार्घ्येण दैवतैरभिनन्दितः ॥ ५ ॥

प्राप्तः स्वर्गफलं चैव तमुवाच पितामहः।  
निर्वृतं शान्तमनसं वचोभिस्तर्पयन्निव ॥ ६ ॥

चतुष्पादस्त्वया धर्मश्चितो लोक्येन कर्मणा।  
अक्षयस्तव लोकोऽयं कीर्तिश्चैवाक्षया दिवि ॥ ७ ॥

पुनस्त्वयैव राजर्षे सुकृतेन विघातितम्।  
आवृतं तमसा चेतः सर्वेषां स्वर्गवासिनाम् ॥ ८ ॥  
येन त्वां नाभिजानन्ति ततोऽज्ञातोऽसि पातितः।  
प्रीत्यैव चासि दौहित्रैस्तारितस्त्वमिहागतः ॥ ९ ॥

स्थानं च प्रतिपन्नोऽसि कर्मणा स्वेन निर्जितम्।  
अचलं शाश्वतं पुण्यमुत्तमं ध्रुवमव्ययम् ॥ १० ॥

भगवन् संशयो मेऽस्ति कश्चित् तं छेत्तुमर्हसि।  
न ह्यन्यमहमर्हामि प्रष्टुं लोकपितामह ॥ ११ ॥

बहुवर्षसहस्रान्तं प्रजापालनवर्धितम् ।  
अनेकक्रतुदानौघैरर्जितं मे महत् फलम् ॥ १२ ॥  
कथं तदल्पकालेन क्षीणं येनास्मि पातितः।  
भगवन्‌ वेत्थ लोकांश्च शाश्वतान् मम निर्मितान्।  
कथं नु मम तत् सर्वं विप्रणष्टं महाद्युते ॥ १३ ॥

बहुवर्षसहस्रान्तं प्रजापालनवर्धितम् ।  
अनेकक्रतुदानौघैर्यत् त्वयोपार्जितं फलम् ॥ १४ ॥  
तदनेनैव दोषेण क्षीणं येनासि पातितः।  
अभिमानेन राजेन्द्र धिक्कृतः स्वर्गवासिभिः ॥ १५ ॥

नायं मानेन राजर्षे न बलेन न हिंसया।  
न शाठ्येन न मायाभिर्लोको भवति शाश्वतः ॥ १६ ॥

नावमान्यास्त्वया राजन्नधमोत्कृष्टमध्यमाः ।  
न हि मानप्रदग्धानां कश्चिदस्ति शमः क्वचित् ॥ १७ ॥

पतनारोहणमिदं कथयिष्यन्ति ये नराः।  
विषमाण्यपि ते प्राप्तास्तरिष्यन्ति न संशयः ॥ १८ ॥

एष दोषोऽभिमानेन पुरा प्राप्तो ययातिना।  
निर्बध्नतातिमात्रं च गालवेन महीपते ॥ १९ ॥

श्रोतव्यं हितकामानां सुहृदां हितमिच्छताम्।  
न कर्तव्यो हि निर्बन्धो निर्बन्धो हि क्षयोदयः ॥ २० ॥

तस्मात् त्वमपि गान्धारे मानं क्रोधं च वर्जय।  
संधत्स्व पाण्डवैर्वीर संरम्भं त्यज पार्थिव ॥ २१ ॥

(स भवान् सुहृदां पथ्यं वचो गृह्णातु मानृतम्।  
समर्थैर्विग्रहं कृत्वा विषमस्थो भविष्यसि ॥ )

ददाति यत् पार्थिव यत् करोति  
यद् वा तपस्तप्यति यज्जुहोति।  
न तस्य नाशोऽस्ति न चापकर्षो  
नान्यस्तदश्नाति स एव कर्ता ॥ २२ ॥

इदं महाख्यानमनुत्तमं हितं  
बहुश्रुतानां गतरोषरागिणाम् ।  
समीक्ष्य लोके बहुधा प्रधारितं  
त्रिवर्गदृष्टिः पृथिवीमुपाश्नुते ॥ २३ ॥