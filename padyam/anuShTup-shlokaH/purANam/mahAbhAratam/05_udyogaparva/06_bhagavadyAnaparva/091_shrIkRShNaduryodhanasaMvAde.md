+++
title_full = "091 श्रीकृष्णका दुर्योधनके घर जाना एवं उसके निमन्त्रणको अस्वीकार करके विदुरजीके घरपर भोजन करना"
title = "०९१ श्रीकृष्णदुर्योधनसंवादे"

+++


पृथामामन्त्र्य गोविन्दः कृत्वा चाभिप्रदक्षिणम्।  
दुर्योधनगृहं शौरिरभ्यगच्छदरिंदमः ॥ १ ॥

लक्ष्म्या परमया युक्तं पुरन्दरगृहोपमम्।  
विचित्रैरासनैर्युक्तं प्रविवेश जनार्दनः ॥ २ ॥

तस्य कक्ष्या व्यतिक्रम्य तिस्रो द्वाःस्थैरवारितः।  
ततोऽभ्रघनसंकाशं गिरिकूटमिवोच्छ्रितम् ॥ ३ ॥  
श्रिया ज्वलन्तं प्रासादमारुरोह महायशाः।

तत्र राजसहस्रैश्च कुरुभिश्चाभिसंवृतम् ॥ ४ ॥  
धार्तराष्ट्रं महाबाहुं ददर्शासीनमासने ।

दुःशासनं च कर्णं च शकुनिं चापि सौबलम् ॥ ५ ॥  
दुर्योधनसमीपे तानासनस्थान् ददर्श सः।

अभ्यागच्छति दाशार्हे धार्तराष्ट्रो महायशाः ॥ ६ ॥  
उदतिष्ठत् सहामात्यः पूजयन् मधुसूदनम्।

समेत्य धार्तराष्ट्रेण सहामात्येन केशवः ॥ ७ ॥  
राजभिस्तत्र वार्ष्णेयः समागच्छद् यथावयः।

तत्र जाम्बूनदमयं पर्यङ्कं सुपरिष्कृतम् ॥ ८ ॥  
विविधास्तरणास्तीर्णमभ्युपाविशदच्युतः ।

तस्मिन् गां मधुपर्कं चाप्युदकं च जनार्दने ॥ ९ ॥  
निवेदयामास तदा गृहान् राज्यं च कौरवः।

तत्र गोविन्दमासीनं प्रसन्नादित्यवर्चसम् ॥ १० ॥  
उपासांचक्रिरे सर्वे कुरवो राजभिः सह।

ततो दुर्योधनो राजा वार्ष्णेयं जयतां वरम् ॥ ११ ॥  
न्यमन्त्रयद् भोजनेन नाभ्यनन्दच्च केशवः।

ततो दुर्योधनः कृष्णमब्रवीत् कुरुसंसदि ॥ १२ ॥  
मृदुपूर्वं शठोदर्कं कर्णमाभाष्य कौरवः।

कस्मादन्नानि पानानि वासांसि शयनानि च ॥ १३ ॥  
त्वदर्थमुपनीतानि नाग्रहीस्त्वं जनार्दन ।

उभयोश्चाददाः साह्यमुभयोश्च हिते रतः ॥ १४ ॥  
सम्बन्धी दयितश्चासि धृतराष्ट्रस्य माधव।  
त्वं हि गोविन्द धर्मार्थौ वेत्थ तत्त्वेन सर्वशः।  
तत्र कारणमिच्छामि श्रोतुं चक्रगदाधर ॥ १५ ॥

स एवमुक्तो गोविन्दः प्रत्युवाच महामनाः।  
उद्यन्मेघस्वनः काले प्रगृह्य विपुलं भुजम् ॥ १६ ॥  
अलघूकृतमग्रस्तमनिरस्तमसंकुलम् ।  
राजीवनेत्रो राजानं हेतुमद् वाक्यमुत्तमम् ॥ १७ ॥

कृतार्था भुञ्जते दूताः पूजां गृह्णन्ति चैव ह।  
कृतार्थं मां सहामात्यं समर्चिष्यसि भारत ॥ १८ ॥

एवमुक्तः प्रत्युवाच धार्तराष्ट्रो जनार्दनम्।  
न युक्तं भवतास्मासु प्रतिपत्तुमसाम्प्रतम् ॥ १९ ॥

कृतार्थं वाकृतार्थं च त्वां वयं मधुसूदन।  
यतामहे पूजयितुं दाशार्ह न च शक्नुमः ॥ २० ॥

न च तत् कारणं विद्मो यस्मिन् नो मधुसूदन।  
पूजां कृतां प्रीयमाणैर्नामंस्थाः पुरुषोत्तम ॥ २१ ॥

वैरं नो नास्ति भवता गोविन्द न च विग्रहः।  
स भवान् प्रसमीक्ष्यैतन्नेदृशं वक्तुमर्हति ॥ २२ ॥

एवमुक्तः प्रत्युवाच धार्तराष्ट्रं जनार्दनः।  
अभिवीक्ष्य सहामात्यं दाशार्हः प्रहसन्निव ॥ २३ ॥

नाहं कामान्न संरम्भान्न द्वेषान्नार्थकारणात्।  
न हेतुवादाल्लोभाद् वा धर्मं जह्यां कथंचन ॥ २४ ॥

सम्प्रीतिभोज्यान्यन्नानि आपद्भोज्यानि वा पुनः।  
न च सम्प्रीयसे राजन् न चैवापद्‌गता वयम् ॥ २५ ॥

अकस्माद् द्वेष्टि वै राजन् जन्मप्रभृति पाण्डवान्।  
प्रियानुवर्तिनो भ्रातॄन् सर्वैः समुदितान् गुणैः ॥ २६ ॥

अकस्माच्चैव पार्थानां द्वेषणं नोपपद्यते।  
धर्मे स्थिताः पाण्डवेयाः कस्तान् किं वक्तुमर्हति ॥ २७ ॥

यस्तान् द्वेष्टि स मां द्वेष्टि यस्ताननु स मामनु।  
ऐकात्म्यं मां गतं विद्धि पाण्डवैर्धर्मचारिभिः ॥ २८ ॥

कामक्रोधानुवर्ती हि यो मोहाद् विरुरुत्सति।  
गुणवन्तं च यो द्वेष्टि तमाहुः पुरुषाधमम् ॥ २९ ॥

यः कल्याणगुणान् ज्ञातीन् मोहाल्लोभाद्‌ दिदृक्षते।  
सोऽजितात्माजितक्रोधो न चिरं तिष्ठति श्रियम् ॥ ३० ॥

अथ यो गुणसम्पन्नान् हृदयस्याप्रियानपि।  
प्रियेण कुरुते वश्यांश्चिरं यशसि तिष्ठति ॥ ३१ ॥

(द्विषदन्नं न भोक्तव्यं द्विषन्तं नैव भोजयेत्।  
पाण्डवान् द्विषसे राजन् मम प्राणा हि पाण्डवाः॥)

सर्वमेतन्न भोक्तव्यमन्नं दुष्टाभिसंहितम् ।  
क्षत्तुरेकस्य भोक्तव्यमिति मे धीयते मतिः ॥ ३२ ॥

एवमुक्त्वा महाबाहुर्दुर्योधनममर्षणम् ।  
निश्चक्राम ततः शुभ्राद् धार्तराष्ट्रनिवेशनात् ॥ ३३ ॥

निर्याय च महाबाहुर्वासुदेवो महामनाः।  
निवेशाय ययौ वेश्म विदुरस्य महात्मनः ॥ ३४ ॥

तमभ्यगच्छद् द्रोणश्च कृपो भीष्मोऽथ बाह्लिकः।  
कुरवश्च महाबाहुं विदुरस्य गृहे स्थितम् ॥ ३५ ॥  
त ऊचुर्माधवं वीरं कुरवो मधुसूदनम्।  
निवेदयामो वार्ष्णेय सरत्नांस्ते गृहान् वयम् ॥ ३६ ॥

तानुवाच महातेजाः कौरवान् मधुसूदनः।  
सर्वे भवन्तो गच्छन्तु सर्वा मेऽपचितिः कृता ॥ ३७ ॥

यातेषु कुरुषु क्षत्ता दाशार्हमपराजितम्।  
अभ्यर्चयामास तदा सर्वकामैः प्रयत्नवान् ॥ ३८ ॥

ततः क्षत्तान्नपानानि शुचीनि गुणवन्ति च।  
उपाहरदनेकानि केशवाय महात्मने ॥ ३९ ॥

तैस्तर्पयित्वा प्रथमं ब्राह्मणान् मघुसूदनः।  
वेदविद्भ्यो ददौ कृष्णः परमद्रविणान्यपि ॥ ४० ॥

ततोऽनुयायिभिः सार्धं मरुद्भिरिव वासवः।  
विदुरान्नानि बुभुजे शुचीनि गुणवन्ति च ॥ ४१ ॥