+++
title_full = "105 भगवान् विष्णुके द्वारा गरुडका गर्वभंजन तथा दुर्योधनद्वारा कण्वमुनिके उपदेशकी अवहेलना"
title = "१०५ मातलिवरान्वेषणे"

+++


गरुडस्तत्र शुश्राव यथावृत्तं महाबलः।  
आयुःप्रदानं शक्रेण कृतं नागस्य भारत ॥ १ ॥

पक्षवातेन महता रुद्‌ध्वा त्रिभुवनं खगः।  
सुपर्णः परमक्रुद्धो वासवं समुपाद्रवत् ॥ २ ॥

भगवन् किमवज्ञानाद् वृत्तिः प्रतिहता मम।  
कामकारवरं दत्त्वा पुनश्चलितवानसि ॥ ३ ॥

निसर्गात् सर्वभूतानां सर्वभूतेश्वरेण मे।  
आहारो विहितो धात्रा किमर्थं वार्यते त्वया ॥ ४ ॥

वृतश्चैष महानागः स्थापितः समयश्च मे।  
अनेन च मया देव भर्तव्यः प्रसवो महान् ॥ ५ ॥

एतस्मिंस्तु तथाभूते नान्यं हिंसितुमुत्सहे।  
क्रीडसे कामकारेण देवराज यथेच्छकम् ॥ ६ ॥

सोऽहं प्राणान् विमोक्ष्यामि तथा परिजनो मम।  
ये च भृत्या मम गृहे प्रीतिमान् भव वासव॥७॥

एतच्चैवाहमर्हामि भूयश्च बलवृत्रहन् ।  
त्रैलोकस्येश्वरो योऽहं परभृत्यत्वमागतः ॥ ८ ॥

त्वयि तिष्ठति देवेश न विष्णुः कारणं मम।  
त्रैलोक्यराज राज्यं हि त्वयि वासव शाश्वतम् ॥ ९ ॥

ममापि दक्षस्य सुता जननी कश्यपः पिता।  
अहमप्युत्सहे लोकान् समन्ताद् वोढुमञ्जसा ॥ १० ॥

असह्यं सर्वभूतानां ममापि विपुलं बलम्।  
मयापि सुमहत् कर्म कृतं दैतेयविग्रहे ॥ ११ ॥

श्रुतश्रीः श्रुतसेनश्च विवस्वान् रोचनामुखः।  
प्रसृतः कालकाक्षश्च मयापि दितिजा हताः ॥ १२ ॥

यत् तु ध्वजस्थानगतो यत्नात् परिचराम्यहम्।  
वहामि चैवानुजं ते तेन मामवमन्यसे ॥ १३ ॥

कोऽन्यो भार सहो ह्यस्ति कोऽन्योऽस्ति बलवत्तरः।  
मया योऽहं विशिष्टः सन् वहामीमं सबान्धवम् ॥ १४ ॥

अवज्ञाय तु यत् तेऽहं भोजनाद् व्यपरोपितः।  
तेन मे गौरवं नष्टं त्वत्तश्चास्माच्च वासव ॥ १५ ॥

अदित्यां य इमे जाता बलविक्रमशालिनः।  
त्वमेषां किल सर्वेषां बलेन बलवत्तरः ॥ १६ ॥

सोऽहं पक्षैकदेशेन वहामि त्वां गतक्लमः।  
विमृश त्वं शनैस्तात को न्वत्र बलवानिति ॥ १७ ॥

स तस्य वचनं श्रुत्वा खगस्योदर्कदारुणम्।  
अक्षोभ्यं क्षोभयंस्तार्क्ष्यमुवाच रथचक्रभृत् ॥ १८ ॥  
गरुत्मन् मन्यसेऽऽत्मानं बलवन्तं सुदुर्बलम्।  
अलमस्मत्समक्षं ते स्तोतुमात्मानमण्डज ॥ १९ ॥

त्रैलोक्यमपि मे कृत्स्नमशक्तं देहधारणे।  
अहमेवात्मनाऽऽत्मानं वहामि त्वां च धारये ॥ २० ॥

इमं तावन्ममैकं त्वं बाहुं सव्येतरं वह।  
यद्येनं धारयस्येकं सफलं ते विकत्थितम् ॥ २१ ॥

ततः स भगवांस्तस्य स्कन्धे बाहुं समासजत्।  
निपपात स भारार्तो विह्वलो नष्टचेतनः ॥ २२ ॥

यावान्‌ हि भारः कृत्स्नायाः पृथिव्याः पर्वतैः सह।  
एकस्या देहशाखायास्तावद् भारममन्यत ॥ २३ ॥

न त्वेनं पीडयामास बलेन बलवत्तरः।  
ततो हि जीवितं तस्य न व्यनीनशदच्युतः ॥ २४ ॥

व्यात्तास्यः स्रस्तकायश्च विचेता विह्वलः खगः।  
मुमोच पत्राणि तदा गुरुभारप्रपीडितः ॥ २५ ॥

स विष्णुं शिरसा पक्षी प्रणम्य विनतासुतः।  
विचेता विह्वलो दीनः किंचिद् वचनमब्रवीत् ॥ २६ ॥

भगवल्लोँकसारस्य सदृशेन वपुष्मता ।  
भुजेन स्वैरमुक्तेन निष्पिष्टोऽस्मि महीतले ॥ २७ ॥

क्षन्तुमर्हसि मे देव विह्वलस्याल्पचेतसः।  
बलदाहविदग्धस्य पक्षिणो ध्वजवासिनः ॥ २८ ॥

न हि ज्ञातं बलं देव मया ते परमं विभो।  
तेन मन्ये ह्यहं वीर्यमात्मनो न समं परैः ॥ २९ ॥

ततश्चक्रे स भगवान् प्रसादं वै गरुत्मतः।  
मैवं भूय इति स्नेहात् तदा चैनमुवाच ह ॥ ३० ॥

पादाङ्‌गुष्ठेन चिक्षेप सुमुखं गरुडोरसि।  
ततःप्रभृति राजेन्द्र सह सर्पेण वर्तते ॥ ३१ ॥

एवं विष्णुबलाक्रान्तो गर्वनाशमुपागतः ।  
गरुडो बलवान् राजन् वैनतेयो महायशाः ॥ ३२ ॥

तथा त्वमपि गान्धारे यावत् पाण्डुसुतान् रणे।  
नासादयसि तान् वीरांस्तावज्जीवसि पुत्रक ॥ ३३ ॥

भीमः प्रहरतां श्रेष्ठो वायुपुत्रो महाबलः।  
धनंजयश्चेन्द्रसुतो न हन्यातां तु कं रणे ॥ ३४ ॥

विष्णुर्वायुश्च शक्रश्च धर्मस्तौ चाश्विनावुभौ।  
एते देवास्त्वया केन हेतुना वीक्षितुं क्षमाः ॥ ३५ ॥

तदलं ते विरोधेन शमं गच्छ नृपात्मज।  
वासुदेवेन तीर्थेन कुलं रक्षितुमर्हसि ॥ ३६ ॥

प्रत्यक्षदर्शी सर्वस्य नारदोऽयं महातपाः।  
माहात्म्यस्य तदा विष्णोः सोऽयं चक्रगदाधरः ॥ ३७ ॥

दुर्योधनस्तु तच्छ्रुत्वा निःश्वसन् भृकुटीमुखः।  
राधेयमभिसम्प्रेक्ष्य जहास स्वनवत् तदा ॥ ३८ ॥

कदर्थीकृत्य तद् वाक्यमृषेः कण्वस्य दुर्मतिः।  
ऊरुं गजकराकारं ताडयन्निदमब्रवीत् ॥ ३९ ॥

यथैवेश्वरसृष्टोऽस्मि यद् भावि या च मे गतिः।  
तथा महर्षे वर्तामि किं प्रलापः करिष्यति ॥ ४० ॥