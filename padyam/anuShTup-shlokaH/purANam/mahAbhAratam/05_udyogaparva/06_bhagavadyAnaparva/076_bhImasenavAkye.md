+++
title_full = "076 भीमसेनका उत्तर"
title = "०७६ भीमसेनवाक्ये"

+++


तथोक्तो वासुदेवेन नित्यमन्युरमर्षणः ।  
सदश्ववत् समाधावद् बभाषे तदनन्तरम् ॥ १ ॥

अन्यथा मां चिकीर्षन्तमन्यथा मन्यसेऽच्युत।  
प्रणीतभावमत्यर्थं युधि सत्यपराक्रमम् ॥ २ ॥  
वेत्सि दाशार्ह सत्यं मे दीर्घकालं सहोषितः।

उत वा मां न जानासि प्लवन् ह्रद इवाप्लवे॥३॥  
तस्मादनभिरूपाभिर्वाग्भिर्मां त्वं समर्च्छसि ।

कथं हि भीमसेनं मां जानन् कश्चन माधव ॥ ४ ॥  
ब्रूयादप्रतिरूपाणि यथा मां वक्तुमर्हसि।

तस्मादिदं प्रवक्ष्यामि वचनं वृष्णिनन्दन ॥ ५ ॥  
आत्मनः पौरुषं चैव बलं च न समं परैः।

सर्वथानार्यकर्मैतत् प्रशंसा स्वयमात्मनः ॥ ६ ॥  
अतिवादापविद्धस्तु वक्ष्यामि बलमात्मनः ।

पश्येमे रोदसी कृष्ण ययोरासन्निमाः प्रजाः ॥ ७ ॥  
अचले चाप्रतिष्ठे चाप्यनन्ते सर्वमातरौ।

यदीमे सहसा क्रुद्धे समेयातां शिले इव ॥ ८ ॥  
अहमेते निगृह्णीयां बाहुभ्यां सचराचरे।

पश्यैतदन्तरं बाह्वोर्महापरिघयोरिव ॥ ९ ॥  
य एतत् प्राप्य मुच्येत न तं पश्यामि पूरुषम्।

हिमवांश्च समुद्रश्च वज्री वा बलभित् स्वयम् ॥ १० ॥  
मयाभिपन्नं त्रायेरन् बलमास्थाय न त्रयः।

युद्धार्हान् क्षत्रियान् सर्वान् पाण्डवेष्वाततायिनः ॥ ११ ॥  
अधः पादतलेनैतानधिष्ठास्यामि भूतले ।

न हि त्वं नाभिजानासि मम विक्रममच्युत ॥ १२ ॥  
यथा मया विनिर्जित्य राजानो वशगाः कृताः।

अथ चेन्मां न जानासि सूर्यस्येवोद्यतः प्रभाम् ॥ १३ ॥  
विगाढे युधि सम्बाधे वेत्स्यसे मां जनार्दन।

परुषैराक्षिपसि किं व्रणं पूतिमिवोन्नयन् ॥ १४ ॥

यथामति ब्रवीम्येतद् विद्धि मामधिकं ततः।  
द्रष्टासि युधि सम्बाधे प्रवृत्ते वैशसेऽहनि ॥ १५ ॥

मया प्रणुन्नान् मातङ्गान् रथिनः सादिनस्तथा।  
तथा नरानभिक्रुद्धं निघ्नन्तं क्षत्रियर्षभान् ॥ १६ ॥  
द्रष्टा मां त्वं च लोकश्च विकर्षन्तं वरान् वरान्।

न मे सीदन्ति मज्जानो न ममोद्वेपते मनः ॥ १७ ॥  
सर्वलोकादभिक्रुद्धान्न भयं विद्यते मम।  
किं तु सौहृदमेवैतत् कृपया मधुसूदन।  
सर्वांस्तितिक्षे संक्लेशान् मा स्म नो भरता नशन् ॥ १८ ॥