+++
title_full = "073 श्रीकृष्णका युधिष्ठिरको युद्धके लिये प्रोत्साहन देना"
title = "०७३ कृष्णवाक्ये"

+++


संजयस्य श्रुतं वाक्यं भवतश्च श्रुतं मया।  
सर्वं जानाम्यभिप्रायं तेषां च भवतश्च यः ॥ १ ॥

तव धर्माश्रिता बुद्धिस्तेषां वैराश्रया मतिः।  
यदयुद्धेन लभ्येत तत् ते बहुमतं भवेत् ॥ २ ॥

न चैवं नैष्ठिकं कर्म क्षत्रियस्य विशाम्पते।  
आहुराश्रमिणः सर्वे न भैक्षं क्षत्रियश्चरेत् ॥ ३ ॥

जयो वधो वा संग्रामे धात्राऽऽदिष्टः सनातनः।  
स्वधर्मः क्षत्रियस्यैष कार्पण्यं न प्रशस्यते ॥ ४ ॥

न हि कार्पण्यमास्थाय शक्या वृत्तिर्युधिष्ठिर।  
विक्रमस्व महाबाहो जहि शत्रून् परंतप ॥ ५ ॥

अतिगृद्धाः कृतस्नेहा दीर्घकालं सहोषिताः।  
कृतमित्राः कृतबला धार्तराष्ट्राः परंतप ॥ ६ ॥

न पर्यायोऽस्ति यत् साम्यं त्वयि कुर्युर्विशाम्पते।  
बलवत्तां हि मन्यन्ते भीष्मद्रोणकृपादिभिः ॥ ७ ॥

यावच्च मार्दवेनैतान् राजन्नुपचरिष्यसि ।  
तावदेते हरिष्यन्ति तव राज्यमरिंदम ॥ ८ ॥

नानुक्रोशान्न कार्पण्यान्न च धर्मार्थकारणात्।  
अलं कर्तुं धार्तराष्ट्रास्तव काममरिंदम ॥ ९ ॥

एतदेव निमित्तं ते पाण्डवास्तु यथा त्वयि।  
नान्वतप्यन्त कौपीनं तावत् कृत्वापि दुष्करम् ॥ १० ॥

पितामहस्य द्रोणस्य विदुरस्य च धीमतः।  
ब्राह्मणानां च साधूनां राज्ञश्च नगरस्य च ॥ ११ ॥  
पश्यतां कुरुमुख्यानां सर्वेषामेव तत्त्वतः।  
दानशीलं मृदुं दान्तं धर्मशीलमनुव्रतम् ॥ १२ ॥  
यत् त्वामुपधिना राजन् द्यूते वञ्चितवांस्तदा।  
न चापत्रपते तेन नृशंसः स्वेन कर्मणा ॥ १३ ॥

तथाशीलसमाचारे राजन् मा प्रणयं कृथाः।  
वध्यास्ते सर्वलोकस्य किं पुनस्तव भारत ॥ १४ ॥

वाग्भिस्त्वप्रतिरूपाभिरतुदत् त्वां सहानुजम् ।  
श्लाघमानः प्रहृष्टः सन् भ्रातृभिः सह भाषते ॥ १५ ॥  
एतावत् पाण्डवानां हि नास्ति किंचिदिह स्वकम्।  
नामधेयं च गोत्रं च तदप्येषां न शिष्यते ॥ १६ ॥

कालेन महता चैषां भविष्यति पराभवः।  
प्रकृतिं ते भजिष्यन्ति नष्टप्रकृतयो मयि ॥ १७ ॥

दुःशासनेन पापेन तदा द्यूते प्रवर्तिते।  
अनाथवत् तदा देवी द्रौपदी सुदुरात्मना ॥ १८ ॥  
आकृष्य केशे रुदती सभायां राजसंसदि।  
भीष्मद्रोणप्रमुखतो गौरिति व्याहृता मुहुः ॥ १९ ॥

भवता वारिताः सर्वे भ्रातरो भीमविक्रमाः।  
धर्मपाशनिबद्धाश्च न किंचित् प्रतिपेदिरे ॥ २० ॥

एताश्चान्याश्च परुषा वाचः स समुदीरयन्।  
श्लाघते ज्ञातिमध्ये स्म त्वयि प्रव्रजिते वनम् ॥ २१ ॥

ये तत्रासन् समानीतास्ते दृष्ट्वा त्वामनागसम्।  
अश्रुकण्ठा रुदन्तश्च सभायामासते तदा ॥ २२ ॥

न चैनमभ्यनन्दंस्ते राजानो ब्राह्मणैः सह।  
सर्वे दुर्योधनं तत्र निन्दन्ति स्म सभासदः ॥ २३ ॥

कुलीनस्य च या निन्दा वधो वामित्रकर्शन।  
महागुणो वधो राजन् न तु निन्दा कुजीविका ॥ २४ ॥

तदैव निहतो राजन् यदैव निरपत्रपः।  
निन्दितश्च महाराज पृथिव्यां सर्वराजभिः ॥ २५ ॥

ईषत् कार्यो वधस्तस्य यस्य चारित्रमीदृशम्।  
प्रस्कन्देन प्रतिस्तब्धश्छिन्नमूल इव द्रुमः ॥ २६ ॥

वध्यः सर्प इवानार्यः सर्वलोकस्य दुर्मतिः।  
जह्येनं त्वममित्रघ्न मा राजन् विचिकित्सिथाः ॥ २७ ॥

सर्वथा त्वत्क्षमं चैतद् रोचते च ममानघ।  
यत् त्वं पितरि भीष्मे च प्रणिपातं समाचरेः ॥ २८ ॥

अहं तु सर्वलोकस्य गत्वा छेत्स्यामि संशयम्।  
येषामस्ति द्विधाभावो राजन् दुर्योधनं प्रति ॥ २९ ॥

मध्ये राज्ञामहं तत्र प्रातिपौरुषिकान् गुणान्।  
तव संकीर्तयिष्यामि ये च तस्य व्यतिक्रमाः ॥ ३० ॥

ब्रुवतस्तत्र मे वाक्यं धर्मार्थसहितं हितम्।  
निशम्य पार्थिवाः सर्वे नानाजनपदेश्वराः ॥ ३१ ॥  
त्वयि सम्प्रतिपत्स्यन्ते धर्मात्मा सत्यवागिति।  
तस्मिंश्चाधिगमिष्यन्ति यथा लोभादवर्तत ॥ ३२ ॥

गर्हयिष्यामि चैवैनं पौरजानपदेष्वपि ।  
वृद्धबालानुपादाय चातुर्वर्ण्ये समागते ॥ ३३ ॥

शमं वै याचमानस्त्वं नाधर्मं तत्र लप्स्यसे।  
कुरून् विगर्हयिष्यन्ति धृतराष्ट्रं च पार्थिवाः ॥ ३४ ॥

तस्मिल्ँलोकपरित्यक्ते किं कार्यमवशिष्यते ।  
हते दुर्योधने राजन् यदन्यत् क्रियतामिति ॥ ३५ ॥

यात्वा चाहं कुरून् सर्वान् युष्मदर्थमहापयन्।  
यतिष्ये प्रशमं कर्तुं लक्षयिष्ये च चेष्टितम् ॥ ३६ ॥

कौरवाणां प्रवृत्तिं च गत्वा युद्धाधिकारिकाम्।  
निशम्य विनिवर्तिष्ये जयाय तव भारत ॥ ३७ ॥

सर्वथा युद्धमेवाहमाशंसामि परैः सह।  
निमित्तानि हि सर्वाणि तथा प्रादुर्भवन्ति मे ॥ ३८ ॥

मृगाः शकुन्ताश्च वदन्ति घोरं  
हस्त्यश्वमुख्येषु निशामुखेषु ।  
घोराणि रूपाणि तथैव चाग्नि-  
र्वर्णान् बहून् पुष्यति घोररूपान् ॥ ३९ ॥

मनुष्यलोकक्षयकृत् सुघोरो  
नो चेदनुप्राप्त इहान्तकः स्यात्।  
शस्त्राणि यन्त्रं कवचान् रथांश्च  
नागान् हयांश्च प्रतिपादयित्वा ॥ ४० ॥  
योधाश्च सर्वे कृतनिश्चयास्ते  
भवन्तु हस्त्यश्वरथेषु यत्ताः ।  
सांग्रामिकं ते यदुपार्जनीयं  
सर्वं समग्रं कुरु तन्नरेन्द्र ॥ ४१ ॥

दुर्योधनो न ह्यलमद्य दातुं  
जीवंस्तवैतन्नृपते कथंचित् ।  
यत् ते पुरस्तादभवत् समृद्धं  
द्यूते हृतं पाण्डवमुख्य राज्यम् ॥ ४२ ॥