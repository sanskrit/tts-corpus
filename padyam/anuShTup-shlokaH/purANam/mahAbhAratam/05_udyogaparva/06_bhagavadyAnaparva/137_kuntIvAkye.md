+++
title_full = "137 कुन्तीका पाण्डवोंके लिये संदेश देना और श्रीकृष्णका उनसे विदा लेकर उपप्लव्य नगरमें जाना"
title = "१३७ कुन्तीवाक्ये"

+++


अर्जुनं केशव ब्रूयास्त्वयि जाते स्म सूतके।  
उपोपविष्टा नारीभिराश्रमे परिवारिता ॥ १ ॥  
अथान्तरिक्षे वागासीद् दिव्यरूपा मनोरमा।  
सहस्राक्षसमः कुन्ति भविष्यत्येष ते सुतः ॥ २ ॥

एष जेष्यति संग्रामे कुरून् सर्वान् समागतान्।  
भीमसेनद्वितीयश्च लोकमुद्वर्तयिष्यति ॥ ३ ॥

पुत्रस्ते पृथिवीं जेता यशश्चास्य दिवं स्पृशेत्।  
हत्वा कुरूंश्च संग्रामे वासुदेवसहायवान् ॥ ४ ॥  
पित्र्यमंशं प्रणष्टं च पुनरप्युद्धरिष्यति।  
भ्रातृभिः सहितः श्रीमांस्त्रीन् मेधानाहरिष्यति ॥ ५ ॥

स सत्यसंधो बीभत्सुः सव्यसाची यथाच्युत।  
तथा त्वमेव जानासि बलवन्तं दुरासदम् ॥ ६ ॥

तथा तदस्तु दाशार्ह यथा वागभ्यभाषत।  
धर्मश्चेदस्ति वार्ष्णेय तथा सत्यं भविष्यति ॥ ७ ॥

त्वं चापि तत् तथा कृष्ण सर्वं सम्पादयिष्यसि।  
नाहं तदभ्यसूयामि यथा वागभ्यभाषत ॥ ८ ॥

नमो धर्माय महते धर्मो धारयति प्रजाः।  
एतद् धनंजयो वाच्यो नित्योद्युक्तो वृकोदरः ॥ ९ ॥  
यदर्थं क्षत्रिया सूते तस्य कालोऽयमागतः।  
न हि वैरं समासाद्य सीदन्ति पुरुषर्षभाः ॥ १० ॥

विदिता ते सदा बुद्धिर्भीमस्य न स शाम्यति।  
यावदन्तं न कुरुते शत्रूणां शत्रुकर्शन ॥ ११ ॥

सर्वधर्मविशेषज्ञां स्नुषां पाण्डोर्महात्मनः ।  
ब्रूया माधव कल्याणीं कृष्ण कृष्णां यशस्विनीम् ॥ १२ ॥  
युक्तमेतन्महाभागे कुले जाते यशस्विनि।  
यन्मे पुत्रेषु सर्वेषु यथावत् त्वमवर्तिथाः ॥ १३ ॥

माद्रीपुत्रौ च वक्तव्यौ क्षत्रधर्मरतावुभौ।  
विक्रमेणार्जितान् भोगान् वृणीतं जीवितादपि ॥ १४ ॥  
विक्रमाधिगता ह्यर्थाः क्षत्रधर्मेण जीवतः।  
मनो मनुष्यस्य सदा प्रीणन्ति पुरुषोत्तम ॥ १५ ॥

यच्च वः प्रेक्षमाणानां सर्वधर्मोपचायिनाम्।  
पाञ्चाली परुषाण्युक्ता को नु तत् क्षन्तुमर्हति ॥ १६ ॥

न राज्यहरणं दुःखं द्यूते चापि पराजयः।  
प्रव्राजनं सुतानां वा न मे तद् दुःखकारणम् ॥ १७ ॥  
यत्र सा बृहती श्यामा सभायां रुदती तदा।  
अश्रौषीत् परुषा वाचस्तन्मे दुःखतरं महत् ॥ १८ ॥

स्त्रीधर्मिणी वरारोहा क्षत्रधर्मरता सदा।  
नाध्यगच्छत् तदा नाथं कृष्णा नाथवती सती ॥ १९ ॥

तं वै ब्रूहि महाबाहो सर्वशस्त्रभृतां वरम्।  
अर्जुनं पुरुषव्याघ्रं द्रौपद्याः पदवीं चर ॥ २० ॥

विदितं हि तवात्यन्तं क्रुद्धाविव यमान्तकौ।  
भीमार्जुनौ नयेतां हि देवानपि परां गतिम् ॥ २१ ॥

तयोश्चैतदवज्ञानं यत् सा कृष्णा सभागता।  
दुःशासनश्च यद् भीमं कटुकान्यभ्यभाषत ॥ २२ ॥  
पश्यतां कुरुवीराणां तच्च संस्मारयेः पुनः।

पाण्डवान् कुशलं पृच्छेः सपुत्रान् कृष्णया सह ॥ २३ ॥  
मां च कुशलिनीं ब्रूयास्तेषु भूयो जनार्दन।  
अरिष्टं गच्छ पन्थानं पुत्रान् मे प्रतिपालय ॥ २४ ॥

अभिवाद्याथ तां कृष्णः कृत्वा चापि प्रदक्षिणम्।  
निश्चक्राम महाबाहुः सिंहखेलगतिस्ततः ॥ २५ ॥

ततो विसर्जयामास भीष्मादीन् कुरुपुङ्गवान्।  
आरोप्याथ रथे कर्णं प्रायात् सात्यकिना सह ॥ २६ ॥

ततः प्रयाते दाशार्हे कुरवः संगता मिथः।  
जजल्पुर्महदाश्चर्यं केशवे परमाद्भुतम् ॥ २७ ॥

प्रमूढा पृथिवी सर्वा मृत्युपाशवशीकृता।  
दुर्योधनस्य बालिश्यान्नैतदस्तीति चाब्रुवन् ॥ २८ ॥

ततो निर्याय नगरात् प्रययौ पुरुषोत्तमः।  
मन्त्रयामास च तदा कर्णेन सुचिरं सह ॥ २९ ॥

विसर्जयित्वा राधेयं सर्वयादवनन्दनः ।  
ततो जवेन महता तूर्णमश्वानचोदयत् ॥ ३० ॥

ते पिबन्त इवाकाशं दारुकेण प्रचोदिताः।  
हया जग्मुर्महावेगा मनोमारुतरंहसः ॥ ३१ ॥

ते व्यतीत्य महाध्वानं क्षिप्रं श्येना इवाशुगाः।  
उच्चैर्जग्मुरुपप्लव्यं शार्ङ्गधन्वानमावहन् ॥ ३२ ॥