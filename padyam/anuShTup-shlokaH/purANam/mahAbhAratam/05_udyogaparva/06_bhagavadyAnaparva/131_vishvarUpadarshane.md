+++
title_full = "131 भगवान् श्रीकृष्णका विश्वरूप दर्शन कराकर कौरवसभासे प्रस्थान"
title = "१३१ विश्वरूपदर्शने"

+++


विदुरेणैवमुक्तस्तु केशवः शत्रुपूगहा ।  
दुर्योधनं धार्तराष्ट्रमभ्यभाषत वीर्यवान् ॥ १ ॥  
एकोऽहमिति यन्मोहान्मन्यसे मां सुयोधन।  
परिभूय सुदुर्बुद्धे ग्रहीतुं मां चिकीर्षसि ॥ २ ॥

इहैव पाण्डवाः सर्वे तथैवान्धकवृष्णयः।  
इहादित्याश्च रुद्राश्च वसवश्च महर्षिभिः ॥ ३ ॥

एवमुक्त्वा जहासोच्चैः केशवः परवीरहा।  
तस्य संस्मयतः शौरेर्विद्युद्रूपा महात्मनः ॥ ४ ॥  
अङ्‌गुष्ठमात्रास्त्रिदशा मुमुचुः पावकार्चिषः ।  
तस्य ब्रह्मा ललाटस्थो रुद्रो वक्षसि चाभवत् ॥ ५ ॥

लोकपाला भुजेष्वासन्नग्निरास्यादजायत ।  
आदित्याश्चैव साध्याश्च वसवोऽथाश्विनावपि ॥ ६ ॥  
मरुतश्च सहेन्द्रेण विश्वेदेवास्तथैव च।  
बभूवुश्चैव यक्षाश्च गन्धर्वोरगराक्षसाः ॥ ७ ॥

प्रादुरास्तां तथा दोर्भ्यां संकर्षणधनंजयौ।  
दक्षिणेऽथार्जुनो धन्वी हली रामश्च सव्यतः ॥ ८ ॥

भीमो युधिष्ठिरश्चैव माद्रीपुत्रौ च पृष्ठतः।  
अन्धका वृष्णयश्चैव प्रद्युम्नप्रमुखास्ततः ॥ ९ ॥  
अग्रे बभूवुः कृष्णस्य समुद्यतमहायुधाः।

शङ्खचक्रगदाशक्तिशार्ङ्गलाङ्गलनन्दकाः ॥ १० ॥  
अदृश्यन्तोद्यतान्येव सर्वप्रहरणानि च ।  
नानाबाहुषु कृष्णस्य दीप्यमानानि सर्वशः ॥ ११ ॥

नेत्राभ्यां नस्ततश्चैव श्रोत्राभ्यां च समन्ततः।  
प्रादुरासन् महारौद्राः सधूमाः पावकार्चिषः ॥ १२ ॥

रोमकूपेषु च तथा सूर्यस्येव मरीचयः।  
तं दृष्ट्वा घोरमात्मानं केशवस्य महात्मनः ॥ १३ ॥  
न्यमीलयन्त नेत्राणि राजानस्त्रस्तचेतसः ।  
ऋते द्रोणं च भीष्मं च विदुरं च महामतिम्॥१४॥  
संजयं च महाभागमृषींश्चैव तपोधनान्।  
प्रादात् तेषां स भगवान् दिव्यं चक्षुर्जनार्दनः ॥ १५ ॥

तद् दृष्ट्वा महदाश्चर्यं माधवस्य सभातले।  
देवदुन्दुभयो नेदुः पुष्पवर्षं पपात च ॥ १६ ॥

त्वमेव पुण्डरीकाक्ष सर्वस्य जगतो हितः।  
तस्मात् त्वं यादवश्रेष्ठ प्रसादं कर्तुमर्हसि ॥ १७ ॥

भगवन् मम नेत्राणामन्तर्धानं वृणे पुनः।  
भवन्तं द्रष्टुमिच्छामि नान्यं द्रष्टुमिहोत्सहे ॥ १८ ॥

ततोऽब्रवीन्महाबाहुर्धृतराष्ट्रं जनार्दनः ।  
अदृश्यमाने नेत्रे द्वे भवेतां कुरुनन्दन ॥ १९ ॥

तत्राद्भुतं महाराज धृतराष्ट्रश्च चक्षुषी।  
लब्धवान् वासुदेवाच्च विश्वरूपदिदृक्षया ॥ २० ॥

लब्धचक्षुषमासीनं धृतराष्ट्रं नराधिपाः ।  
विस्मिता ऋषिभिः सार्धं तुष्टुवुर्मधुसूदनम् ॥ २१ ॥

चचाल च मही कृत्स्ना सागरश्चापि चुक्षुभे।  
विस्मयं परमं जग्मुः पार्थिवा भरतर्षभ ॥ २२ ॥

ततः स पुरुषव्याघ्रः संजहार वपुः स्वकम्।  
तां दिव्यामद्भुतां चित्रामृद्धिमत्तामरिंदमः ॥ २३ ॥

ततः सात्यकिमादाय पाणौ हार्दिक्यमेव च।  
ऋषिभिस्तैरनुज्ञातो निर्ययौ मधुसूदनः ॥ २४ ॥

ऋषयोऽन्तर्हिता जग्मुस्ततस्ते नारदादयः ।  
तस्मिन् कोलाहले वृत्ते तदद्भुतमिवाभवत् ॥ २५ ॥

तं प्रस्थितमभिप्रेक्ष्य कौरवाः सह राजभिः।  
अनुजग्मुर्नरव्याघ्रं देवा इव शतक्रतुम् ॥ २६ ॥

अचिन्तयन्नमेयात्मा सर्वं तद् राजमण्डलम्।  
निश्चक्राम ततः शौरिः सधूम इव पावकः ॥ २७ ॥

ततो रथेन शुभ्रेण महता किङ्किणीकिना।  
हेमजालविचित्रेण लघुना मेघनादिना ॥ २८ ॥  
सूपस्करेण शुभ्रेण वैयाघ्रेण वरूथिना।  
शैब्यसुग्रीवयुक्तेन प्रत्यदृश्यत दारुकः ॥ २९ ॥

तथैव रथमास्थाय कृतवर्मा महारथः।  
वृष्णीनां सम्मतो वीरो हार्दिक्यः समदृश्यत ॥ ३० ॥

उपस्थितरथं शौरिं प्रयास्यन्तमरिंदमम् ।  
धृतराष्ट्रो महाराजः पुनरेवाभ्यभाषत ॥ ३१ ॥

यावद् बलं मे पुत्रेषु पश्यस्येतज्जनार्दन।  
प्रत्यक्षं ते न ते किंचित् परोक्षं शत्रुकर्शन ॥ ३२ ॥

कुरूणां शममिच्छन्तं यतमानं च केशव।  
विदित्वैतामवस्थां मे नाभिशङ्कितुमर्हसि ॥ ३३ ॥

न मे पापोऽस्त्यभिप्रायः पाण्डवान् प्रति केशव।  
ज्ञातमेव हितं वाक्यं यन्मयोक्तः सुयोधनः ॥ ३४ ॥

जानन्ति कुरवः सर्वे राजानश्चैव पार्थिवाः।  
शमे प्रयतमानं मां सर्वयत्नेन माधव ॥ ३५ ॥

ततोऽब्रवीन्महाबाहुर्धृतराष्ट्रं जनार्दनः ।  
द्रोणं पितामहं भीष्मं क्षत्तारं बाह्लिकं कृपम् ॥ ३६ ॥

प्रत्यक्षमेतद् भवतां यद् वृत्तं कुरुसंसदि।  
यथा चाशिष्टवन्मन्दो रोषादद्य समुत्थितः ॥ ३७ ॥

वदत्यनीशमात्मानं धृतराष्ट्रो महीपतिः ।  
आपृच्छे भवतः सर्वान् गमिष्यामि युधिष्ठिरम् ॥ ३८ ॥

आमन्त्र्य प्रस्थितं शौरिं रथस्थं पुरुषर्षभ।  
अनुजग्मुर्महेष्वासाः प्रवीरा भरतर्षभाः ॥ ३९ ॥

भीष्मो द्रोणः कृपः क्षत्ता धृतराष्ट्रोऽथ बाह्लिकः।  
अश्वत्थामा विकर्णश्च युयुत्सुश्च महारथः ॥ ४० ॥

ततो रथेन शुभ्रेण महता किङ्किणीकिना।  
कुरूणां पश्यतां द्रष्टुं स्वसारं स पितुर्ययौ ॥ ४१ ॥