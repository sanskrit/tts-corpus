+++
title_full = "089 श्रीकृष्णका स्वागत, धृतराष्ट्र तथा विदुरके घरोंपर उनका आतिथ्य"
title = "०८९ विदुरगृहप्रवेशे"

+++


प्रातरुत्थाय कृष्णस्तु कृतवान् सर्वमाह्निकम्।  
ब्राह्मणैरभ्यनुज्ञातः प्रययौ नगरं प्रति ॥ १ ॥

तं प्रयान्तं महाबाहुमनुज्ञाप्य महाबलम्।  
पर्यवर्तन्त ते सर्वे वृकस्थलनिवासिनः ॥ २ ॥

धार्तराष्ट्रास्तमायान्तं प्रत्युज्जग्मुः स्वलंकृताः ।  
दुर्योधनादृते सर्वे भीष्मद्रोणकृपादयः ॥ ३ ॥

पौराश्च बहुला राजन् हृषीकेशं दिदृक्षवः।  
यानैर्बहुविधैरन्यैः पद्भिरेव तथा परे ॥ ४ ॥

स वै पथि समागम्य भीष्मेणाक्लिष्टकर्मणा।  
द्रोणेन धार्तराष्ट्रैश्च तैर्वृतो नगरं ययौ ॥ ५ ॥

कृष्णसम्माननार्थं च नगरं समलंकृतम्।  
बभूव राजमार्गश्च बहुरत्नसमाचितः ॥ ६ ॥

न च कश्चिद् गृहे राजंस्तदाऽऽसीद् भरतर्षभ।  
न स्त्री न वृद्धो न शिशुर्वासुदेवदिदृक्षया ॥ ७ ॥

राजमार्गे नरास्तस्मिन् संस्तुवन्त्यवनिं गताः।  
तस्मिन् काले महाराज हृषीकेशप्रवेशने ॥ ८ ॥

आवृतानि वरस्त्रीभिर्गृहाणि सुमहान्त्यपि ।  
प्रचलन्तीव भारेण दृश्यन्ते स्म महीतले ॥ ९ ॥

तथा च गतिमन्तस्ते वासुदेवस्य वाजिनः।  
प्रणष्टगतयोऽभूवन् राजमार्गे नरैर्वृते ॥ १० ॥

स गृंह धृतराष्ट्रस्य प्राविशच्छत्रुकर्शनः।  
पाण्डुरं पुण्डरीकाक्षः प्रासादैरुपशोभितम् ॥ ११ ॥

तिस्रः कक्ष्या व्यतिक्रम्य केशवो राजवेश्मनः।  
वैचित्रवीर्यं राजानमभ्यगच्छदरिंदमः ॥ १२ ॥

अभ्यागच्छति दाशार्हे प्रज्ञाचक्षुर्नराधिपः ।  
सहैव द्रोणभीष्माभ्यामुदतिष्ठन्महायशाः ॥ १३ ॥

कृपश्च सोमदत्तश्च महाराजश्च बाह्लिकः।  
आसनेभ्योऽचलन् सर्वे पूजयन्तो जनार्दनम् ॥ १४ ॥

ततो राजानमासाद्य धृतराष्ट्रं यशस्विनम्।  
स भीष्मं पूजयामास वार्ष्णेयो वाग्भिरञ्जसा ॥ १५ ॥

तेषु धर्मानुपूर्वीं तां प्रयुज्य मधुसूदनः।  
यथावयः समीयाय राजभिः सह माधवः ॥ १६ ॥

अथ द्रोणं सबाह्लीकं सपुत्रं च यशस्विनम्।  
कृपं च सोमदत्तं च समीयाय जनार्दनः ॥ १७ ॥

तत्रासीदूर्जितं मृष्टं काञ्चनं महदासनम्।  
शासनाद् धृतराष्ट्रस्य तत्रोपाविशदच्युतः ॥ १८ ॥

अथ गां मधुपर्कं चाप्युदकं च जनार्दने।  
उपजह्रुर्यथान्यायं धृतराष्ट्रपुरोहिताः ॥ १९ ॥

कृतातिथ्यस्तु गोविन्दः सर्वान् परिहसन्‌ कुरून्।  
आस्ते साम्बन्धिकं कुर्वन् कुरुभिः परिवारितः ॥ २० ॥

सोऽर्चितो धृतराष्ट्रेण पूजितश्च महायशाः।  
राजानं समनुज्ञाप्य निरक्रामदरिंदमः ॥ २१ ॥

तैः समेत्य यथान्यायं कुरुभिः कुरुसंसदि।  
विदुरावसथं रम्यमुपातिष्ठत माधवः ॥ २२ ॥

विदुरः सर्वकल्याणैरभिगम्य जनार्दनम् ।  
अर्चयामास दाशार्हं सर्वकामैरुपस्थितम् ॥ २३ ॥

या मे प्रीतिः पुष्कराक्ष त्वद्दर्शनसमुद्भवा।  
सा किमाख्यायते तुभ्यमन्तरात्मासि देहिनाम् ॥ २४ ॥

कृतातिथ्यं तु गोविन्दं विदुरः सर्वधर्मवित्।  
कुशलं पाण्डुपुत्राणामपृच्छन्मधुसूदनम् ॥ २५ ॥

प्रीयमाणस्य सुहृदो विदुरो बुद्धिसत्तमः।  
धर्मार्थनित्यस्य सतो गतरोषस्य धीमतः ॥ २६ ॥  
तस्य सर्वं सविस्तारं पाण्डवानां विचेष्टितम्।  
क्षत्तुराचष्ट दाशार्हः सर्वं प्रत्यक्षदर्शिवान् ॥ २७ ॥