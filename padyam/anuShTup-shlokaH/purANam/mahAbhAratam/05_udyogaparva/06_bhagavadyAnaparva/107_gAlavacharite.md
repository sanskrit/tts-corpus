+++
title_full = "107 गालवकी चिन्ता और गरुडका आकर उन्हें आश्वासन देना"
title = "१०७ गालवचरिते"

+++


एवमुक्तस्तदा तेन विश्वामित्रेण धीमता।  
नास्ते न शेते नाहारं कुरुते गालवस्तदा ॥ १ ॥

त्वगस्थिभूतो हरिणश्चिन्ताशोकपरायणः ।  
शोचमानोऽतिमात्रं स दह्यमानश्च मन्युना।  
गालवो दुःखितो दुःखाद् विललाप सुयोधन ॥ २ ॥

कुतः पुष्टानि मित्राणि कुतोऽर्थाः संचयः कुतः।  
हयानां चन्द्रशुभ्राणां शतान्यष्टौ कुतो मम ॥ ३ ॥

कुतो मे भोजने श्रद्धा सुखश्रद्धा कुतश्च मे।  
श्रद्धा मे जीवितस्यापि छिन्ना किं जीवितेन मे ॥ ४ ॥

अहं पारे समुद्रस्य पृथिव्या वा परम्परात्।  
गत्वाऽऽत्मानं विमुञ्चामि किं फलं जीवितेन मे ॥ ५ ॥

अधनस्याकृतार्थस्य त्यक्तस्य विविधैः फलैः।  
ऋणं धारयमाणस्य कुतः सुखमनीहया ॥ ६ ॥

सुहृदां हि धनं भुक्त्वा कृत्वा प्रणयमीप्सितम्।  
प्रतिकर्तुमशक्तस्य जीवितान्मरणं वरम् ॥ ७ ॥

प्रतिश्रुत्य करिष्येति कर्तव्यं तदकुर्वतः।  
मिथ्यावचनदग्धस्य इष्टापूर्तं प्रणश्यति ॥ ८ ॥

न रूपमनृतस्यास्ति नानृतस्यास्ति संततिः।  
नानृतस्याधिपत्यं च कुत एव गतिः शुभा ॥ ९ ॥

कुतः कृतघ्नस्य यशः कुतः स्थानं कुतः सुखम्।  
अश्रद्धेयः कृतघ्नो हि कृतघ्ने नास्ति निष्कृतिः ॥ १० ॥

न जीवत्यधनः पापः कुतः पापस्य तन्त्रणम्।  
पापो ध्रुवमवाप्नोति विनाशं नाशयन् कृतम् ॥ ११ ॥

सोऽहं पापः कृतघ्नश्च कृपणश्चानृतोऽपि च।  
गुरोर्यः कृतकार्यः संस्तत् करोमि न भाषितम् ॥ १२ ॥

सोऽहं प्राणान्‌ विमोक्ष्यामि कृत्वा यत्नमनुत्तमम्।  
अर्थिता न मया काचित्‌ कृतपूर्वा दिवौकसाम्।  
मानयन्ति च मां सर्वे त्रिदशा यज्ञसंस्तरे ॥ १३ ॥

अहं तु विबुधश्रेष्ठं देवं त्रिभुवनेश्वरम्।  
विष्णुं गच्छाम्यहं कृष्णं गतिं गतिमतां वरम् ॥ १४ ॥

भोगा यस्मात् प्रतिष्ठन्ते व्याप्य सर्वान् सुरासुरान्।  
प्रणतो द्रष्टुमिच्छामि कृष्णं योगिनमव्ययम् ॥ १५ ॥

एवमुक्ते सखा तस्य गरुडो विनतात्मजः।  
दर्शयामास तं प्राह संहृष्टः प्रियकाम्यया ॥ १६ ॥

सुहृद् भवान् मम मतः सुहृदां च मतः सुहृत्।  
ईप्सितेनाभिलाषेण योक्तव्यो विभवे सति ॥ १७ ॥

विभवश्चास्ति मे विप्र वासवावरजो द्विज।  
पूर्वमुक्तस्त्वदर्थं च कृतः कामश्च तेन मे ॥ १८ ॥

स भवानेतु गच्छाव नयिष्ये त्वां यथासुखम्।  
देशं पारं पृथिव्या वा गच्छ गालव मा चिरम्॥१९॥