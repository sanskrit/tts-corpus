+++
title_full = "086 धृतराष्ट्रका भगवान् श्रीकृष्णकी अगवानी करके उन्हें भेंट देने एवं दुःशासनके महलमें ठहरानेका विचार प्रकट करना"
title = "०८६ धृतराष्ट्रवाक्ये"

+++


उपप्लव्यादिह क्षत्तरुपायातो जनार्दनः ।  
वृकस्थले निवसति स च प्रातरिहैष्यति ॥ १ ॥

आहुकानामधिपतिः पुरोगः सर्वसात्वताम् ।  
महामना महावीर्यो महासत्त्वो जनार्दनः ॥ २ ॥

स्फीतस्य वृष्णिराष्ट्रस्य भर्ता गोप्ता च माधवः।  
त्रयाणामपि लोकानां भगवान् प्रपितामहः ॥ ३ ॥

वृष्ण्यन्धकाः सुमनसो यस्य प्रज्ञामुपासते।  
आदित्या वसवो रुद्रा यथा बुद्धिं बृहस्पतेः ॥ ४ ॥

तस्मै पूजां प्रयोक्ष्यामि दाशार्हाय महात्मने।  
प्रत्यक्षं तव धर्मज्ञ तां मे कथयतः शृणु ॥ ५ ॥

एकवर्णैः सुक्लृप्ताङ्गैर्बाह्लिजातैर्हयोत्तमैः ।  
चतुर्युक्तान् रथांस्तस्मै रौक्मान् दास्यामि षोडश ॥ ६ ॥

नित्यप्रभिन्नान् मातङ्गानीषादन्तान् प्रहारिणः ।  
अष्टानुचरमेकैकमष्टौ दास्यामि कौरव ॥ ७ ॥

दासीनामप्रजातानां शुभानां रुक्मवर्चसाम् ।  
शतमस्मै प्रदास्यामि दासानामपि तावताम् ॥ ८ ॥

आविकं च सुखस्पर्शं पार्वतीयैरुपाहृतम्।  
तदप्यस्मै प्रदास्यामि सहस्राणि दशाष्ट च ॥ ९ ॥

अजिनानां सहस्राणि चीनदेशोद्भवानि च।  
तान्यप्यस्मै प्रदास्यामि यावदर्हति केशवः ॥ १० ॥

दिवा रात्रौ च भात्येष सुतेजा विमलो मणिः।  
तमप्यस्मै प्रदास्यामि तमर्हति हि केशवः ॥ ११ ॥

एकेनाभिपतत्यह्ना योजनानि चतुर्दश ।  
यानमश्वतरीयुक्तं दास्ये तस्मै तदप्यहम् ॥ १२ ॥

यावन्ति वाहनान्यस्य यावन्तः पुरुषाश्च ते।  
ततोऽष्टगुणमप्यस्मै भोज्यं दास्याम्यहं सदा ॥ १३ ॥

मम पुत्राश्च पौत्राश्च सर्वे दुर्योधनादृते।  
प्रत्युद्यास्यन्ति दाशार्हं रथैर्मृष्टैः स्वलंकृताः ॥ १४ ॥

स्वलंकृताश्च कल्याण्यः पादैरेव सहस्रशः।  
वारमुख्या महाभागं प्रत्युद्यास्यन्ति केशवम् ॥ १५ ॥

नगरादपि याः काश्चिद् गमिष्यन्ति जनार्दनम्।  
द्रष्टुं कन्याश्च कल्याण्यस्ताश्च यास्यन्त्यनावृताः ॥ १६ ॥

सस्त्रीपुरुषबालं च नगरं मधुसूदनम्।  
उदीक्षतां महात्मानं भानुमन्तमिव प्रजाः ॥ १७ ॥

महाध्वजपताकाश्च क्रियन्तां सर्वतो दिशः।  
जलावसिक्तो विरजाः पन्थास्तस्येति चान्वशात् ॥ १८ ॥

दुःशासनस्य च गृहं दुर्योधनगृहाद् वरम्।  
तदद्य क्रियतां क्षिप्रं सुसम्मृष्टमलंकृतम् ॥ १९ ॥

एतद्धि रुचिराकारैः प्रासादैरुपशोभितम् ।  
शिवं च रमणीयं च सर्वर्तुसुमहाधनम् ॥ २० ॥

सर्वमस्मिन् गृहे रत्नं मम दुर्योधनस्य च।  
यद् यदर्हति वार्ष्णेयस्तत् तद् देयमसंशयम् ॥ २१ ॥