+++
title_full = "128 श्रीकृष्णका दुर्योधनको फटकारना और उसे कुपित होकर सभासे जाते देख उसे कैद करनेकी सलाह देना"
title = "१२८ कृष्णवाक्ये"

+++


ततः प्रशम्य दाशार्हः क्रोधपर्याकुलेक्षणः।  
दुर्योधनमिदं वाक्यमब्रवीत् कुरुसंसदि ॥ १ ॥

लप्स्यसे वीरशयनं काममेतदवाप्स्यसि ।  
स्थिरो भव सहामात्यो विमर्दो भविता महान् ॥ २ ॥

यच्चैवं मन्यसे मूढ न मे कश्चिद् व्यतिक्रमः।  
पाण्डवेष्विति तत् सर्वं निबोधत नराधिपाः ॥ ३ ॥

श्रिया संतप्यमानेन पाण्डवानां महात्मनाम्।  
त्वया दुर्मन्त्रितं द्यूतं सौबलेन च भारत ॥ ४ ॥

कथं च ज्ञातयस्तात श्रेयांसः साधुसम्मताः।  
अथान्याय्यमुपस्थातुं जिह्मेनाजिह्मचारिणः ॥ ५ ॥

अक्षद्यूतं महाप्राज्ञ सतां मतिविनाशनम्।  
असतां तत्र जायन्ते भेदाश्च व्यसनानि च ॥ ६ ॥

तदिदं व्यसनं घोरं त्वया द्यूतमुखं कृतम्।  
असमीक्ष्य सदाचारान् सार्धं पापानुबन्धनैः ॥ ७ ॥

कश्चान्यो भ्रातृभार्यां वै विप्रकर्तुं तथार्हति।  
आनीय च सभां व्यक्तं यथोक्ता द्रौपदी त्वया ॥ ८ ॥

कुलीना शीलसम्पन्ना प्राणेभ्योऽपि गरीयसी।  
महिषी पाण्डुपुत्राणां तथा विनिकृता त्वया ॥ ९ ॥

जानन्ति कुरवः सर्वे यथोक्ताः कुरुसंसदि।  
दुःशासनेन कौन्तेयाः प्रव्रजन्तः परंतपाः ॥ १० ॥

सम्यग्वृत्तेष्वलुब्धेषु सततं धर्मचारिषु ।  
स्वेषु बन्धुषु कः साधुश्चरेदेवमसाम्प्रतम् ॥ ११ ॥

नृशंसानामनार्याणां पुरुषाणां च भाषणम्।  
कर्णदुःशासनाभ्यां च त्वया च बहुशः कृतम् ॥ १२ ॥

सह मात्रा प्रदग्धुं तान् बालकान् वारणावते।  
आस्थितः परमं यत्नं न समृद्धं च तत् तव॥१३॥

ऊषुश्च सुचिरं कालं प्रच्छन्नाः पाण्डवास्तदा।  
मात्रा सहैकचक्रायां ब्राह्मणस्य निवेशने ॥ १४ ॥

विषेण सर्पबन्धैश्च यतिताः पाण्डवास्त्वया।  
सर्वोपायैर्विनाशाय न समृद्धं च तत् तव ॥ १५ ॥

एवंबुद्धिः पाण्डवेषु मिथ्यावृत्तिः सदा भवान्।  
कथं ते नापराधोऽस्ति पाण्डवेषु महात्मसु ॥ १६ ॥

यच्चैभ्यो याचमानेभ्यः पित्र्यमंशं न दित्ससि।  
तच्च पाप प्रदातासि भ्रष्टैश्वर्यो निपातितः ॥ १७ ॥

कृत्वा बहून्यकार्याणि पाण्डवेषु नृशंसवत्।  
मिथ्यावृत्तिरनार्यः सन्नद्य विप्रतिपद्यसे ॥ १८ ॥

मातापितृभ्यां भीष्मेण द्रोणेन विदुरेण च।  
शाम्येति मुहुरुक्तोऽसि न च शाम्यसि पार्थिव ॥ १९ ॥

शमे हि सुमहाल्ँलाभस्तव पार्थस्य चोभयोः।  
न च रोचयसे राजन् किमन्यद् बुद्धिलाघवात् ॥ २० ॥

न शर्म प्राप्स्यसे राजन्नुत्क्रम्य सुहृदां वचः।  
अधर्म्यमयशस्यं च क्रियते पार्थिव त्वया ॥ २१ ॥

एवं ब्रुवति दाशार्हे दुर्योधनममर्षणम्।  
दुःशासन इदं वाक्यमब्रवीत् कुरुसंसदि ॥ २२ ॥

न चेत् संधास्यसे राजन् स्वेन कामेन पाण्डवैः।  
बद्‌ध्वा किल त्वां दास्यन्ति कुन्तीपुत्राय कौरवाः ॥ २३ ॥

वैकर्तनं त्वां च मां च त्रीनेतान् मनुजर्षभ।  
पाण्डवेभ्यः प्रदास्यन्ति भीष्मो द्रोणः पिता च ते ॥ २४ ॥

भ्रातुरेतद् वचः श्रुत्वा धार्तराष्ट्रः सुयोधनः।  
क्रुद्धः प्रातिष्ठतोत्थाय महानाग इव श्वसन् ॥ २५ ॥  
विदुरं धृतराष्ट्रं च महाराजं च बाह्लिकम्।  
कृपं च सोमदत्तं च भीष्मं द्रोणं जनार्दनम् ॥ २६ ॥  
सर्वानेताननादृत्य दुर्मतिर्निरपत्रपः ।  
अशिष्टवदमर्यादो मानी मान्यावमानिता ॥ २७ ॥

तं प्रस्थितमभिप्रेक्ष्य भ्रातरो मनुजर्षभम्।  
अनुजग्मुः सहामात्या राजानश्चापि सर्वशः ॥ २८ ॥

सभायामुत्थितं क्रुद्धं प्रस्थितं भ्रातृभिः सह।  
दुर्योधनमभिप्रेक्ष्य भीष्मः शान्तनवोऽब्रवीत् ॥ २९ ॥

धर्मार्थावभिसंत्यज्य संरम्भं योऽनुमन्यते ।  
हसन्ति व्यसने तस्य दुर्हृदो नचिरादिव ॥ ३० ॥

दुरात्मा राजपुत्रोऽयं धार्तराष्ट्रोऽनुपायकृत् ।  
मिथ्याभिमानी राज्यस्य क्रोधलोभवशानुगः ॥ ३१ ॥

कालपक्वमिदं मन्ये सर्वं क्षत्रं जनार्दन।  
सर्वे ह्यनुसृता मोहात् पार्थिवाः सह मन्त्रिभिः ॥ ३२ ॥

भीष्मस्याथ वचः श्रुत्वा दाशार्हः पुष्करेक्षणः।  
भीष्मद्रोणमुखान् सर्वानभ्यभाषत वीर्यवान् ॥ ३३ ॥

सर्वेषां कुरुवृद्धानां महानयमतिक्रमः ।  
प्रसह्य मन्दमैश्वर्ये न नियच्छत यन्नृपम् ॥ ३४ ॥

तत्र कार्यमहं मन्ये कालप्राप्तमरिंदमाः।  
क्रियमाणे भवेच्छ्रेयस्तत् सर्वं शृणुतानघाः ॥ ३५ ॥

प्रत्यक्षमेतद् भवतां यद् वक्ष्यामि हितं वचः।  
भवतामानुकूल्येन यदि रोचेत भारताः ॥ ३६ ॥

भोजराजस्य वृद्धस्य दुराचारो ह्यनात्मवान्।  
जीवतः पितुरैश्वर्यं हृत्वा मृत्युवशं गतः ॥ ३७ ॥

उग्रसेनसुतः कंसः परित्यक्तः स बान्धवैः।  
ज्ञातीनां हितकामेन मया शस्तो महामृधे ॥ ३८ ॥

आहुकः पुनरस्माभिर्ज्ञातिभिश्चापि सत्कृतः ।  
उग्रसेनः कृतो राजा भोजराजन्यवर्धनः ॥ ३९ ॥

कंसमेकं परित्यज्य कुलार्थे सर्वयादवाः।  
सम्भूय सुखमेधन्ते भारतान्धकवृष्णयः ॥ ४० ॥

अपि चाप्यवदद् राजन् परमेष्ठी प्रजापतिः।  
व्यूढे देवासुरे युद्धेऽभ्युद्यतेष्वायुधेषु च ॥ ४१ ॥  
द्वैधीभूतेषु लोकेषु विनश्यत्सु च भारत।  
अब्रवीत् सृष्टिमान् देवो भगवाल्ँलोकभावनः ॥ ४२ ॥  
पराभविष्यन्त्यसुरा दैतेया दानवैः सह।  
आदित्या वसवो रुद्रा भविष्यन्ति दिवौकसः ॥ ४३ ॥  
देवासुरमनुष्याश्च गन्धर्वोरगराक्षसाः ।  
अस्मिन् युद्धे सुसंक्रुद्धा हनिष्यन्ति परस्परम् ॥ ४४ ॥

इति मत्वाब्रवीद् धर्मं परमेष्ठी प्रजापतिः।  
वरुणाय प्रयच्छैतान् बद्‌ध्वा दैतेयदानवान् ॥ ४५ ॥

एवमुक्तस्ततो धर्मो नियोगात् परमेष्ठिनः।  
वरुणाय ददौ सर्वान् बद्‌ध्वा दैतेयदानवान् ॥ ४६ ॥

तान् बद्‌ध्वा धर्मपाशैश्च स्वैश्च पाशैर्जलेश्वरः।  
वरुणः सागरे यत्तो नित्यं रक्षति दानवान् ॥ ४७ ॥

तथा दुर्योधनं कर्णं शकुनिं चापि सौबलम्।  
बद्‌ध्वा दुःशासनं चापि पाण्डवेभ्यः प्रयच्छथ ॥ ४८ ॥

त्यजेत् कुलार्थे पुरुषं ग्रामस्यार्थे कुलं त्यजेत्।  
ग्रामं जनपदस्यार्थे आत्मार्थे पृथिवीं त्यजेत् ॥ ४९ ॥

राजन् दुर्योधनं बद्‌ध्वा ततः संशाम्य पाण्डवैः।  
त्वत्कृते न विनश्येयुः क्षत्रियाः क्षत्रियर्षभ ॥ ५० ॥