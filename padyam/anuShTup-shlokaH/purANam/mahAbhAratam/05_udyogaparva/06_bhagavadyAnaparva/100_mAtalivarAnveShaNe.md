+++
title_full = "100 हिरण्यपुरका दिग्दर्शन और वर्णन"
title = "१०० मातलिवरान्वेषणे"

+++


हिरण्यपुरमित्येतत् ख्यातं पुरवरं महत्।  
दैत्यानां दानवानां च मायाशतविचारिणाम् ॥ १ ॥

अनल्पेन प्रयत्नेन निर्मितं विश्वकर्मणा।  
मयेन मनसा सृष्टं पातालतलमाश्रितम् ॥ २ ॥

अत्र मायासहस्राणि विकुर्वाणा महौजसः।  
दानवा निवसन्ति स्म शूरा दत्तवराः पुरा ॥ ३ ॥

नैते शक्रेण नान्येन यमेन वरुणेन वा।  
शक्यन्ते वशमानेतुं तथैव धनदेन च ॥ ४ ॥

असुराः कालखञ्जाश्च तथा विष्णुपदोद्भवाः।  
नैर्ऋता यातुधानाश्च ब्रह्मपादोद्भवाश्च ये ॥ ५ ॥  
दंष्ट्रिणो भीमवेगाश्च वातवेगपराक्रमाः ।  
मायावीर्योपसम्पन्ना निवसन्त्यत्र मातले ॥ ६ ॥

निवातकवचा नाम दानवा युद्धदुर्मदाः।  
जानासि च यथा शक्रो नैतान् शक्नोति बाधितुम् ॥ ७ ॥

बहुशो मातले त्वं च तव पुत्रश्च गोमुखः।  
निर्भग्नो देवराजश्च सहपुत्रः शचीपतिः ॥ ८ ॥

पश्य वेश्मानि रौक्माणि मातले राजतानि च।  
कर्मणा विधियुक्तेन युक्तान्युपगतानि च ॥ ९ ॥

वैदूर्यमणिचित्राणि प्रवालरुचिराणि च ।  
अर्कस्फटिकशुभ्राणि वज्रसारोज्ज्वलानि च ॥ १० ॥

पार्थिवानीव चाभान्ति पद्मरागमयानि च।  
शैलानीव च दृश्यन्ते दारवाणीव चाप्युत ॥ ११ ॥

सूर्यरूपाणि चाभान्ति दीप्ताग्निसदृशानि च।  
मणिजालविचित्राणि प्रांशूनि निबिडानि च ॥ १२ ॥

नैतानि शक्यं निर्देष्टुं रूपतो द्रव्यतस्तथा।  
गुणतश्चैव सिद्धानि प्रमाणगुणवन्ति च ॥ १३ ॥

आक्रीडान् पश्य दैत्यानां तथैव शयनान्युत।  
रत्नवन्ति महार्हाणि भाजनान्यासनानि च ॥ १४ ॥

जलदाभांस्तथा शैलांस्तोयप्रस्रवणानि च ।  
कामपुष्पफलांश्चापि पादपान् कामचारिणः ॥ १५ ॥

मातले कश्चिदत्रापि रुचिरस्ते वरो भवेत्।  
अथवान्यां दिशं भूमेर्गच्छाव यदि मन्यसे ॥ १६ ॥

मातलिस्त्वब्रवीदेनं भाषमाणं तथाविधम् ।  
देवर्षे नैव मे कार्यं विप्रियं त्रिदिवौकसाम् ॥ १७ ॥

नित्यानुषक्तवैरा हि भ्रातरो देवदानवाः।  
परपक्षेण सम्बन्धं रोचयिष्याम्यहं कथम् ॥ १८ ॥

अन्यत्र साधु गच्छाव द्रष्टुं नार्हामि दानवान्।  
जानामि तव चात्मानं हिंसात्मकमनं तथा ॥ १९ ॥