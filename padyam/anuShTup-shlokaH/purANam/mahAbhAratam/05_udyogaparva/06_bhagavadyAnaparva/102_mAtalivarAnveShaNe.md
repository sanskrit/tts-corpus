+++
title_full = "102 सुरभि और उसकी संतानोंके साथ रसातलके सुखका वर्णन"
title = "१०२ मातलिवरान्वेषणे"

+++


इदं रसातलं नाम सप्तमं पृथिवीतलम्।  
यत्रास्ते सुरभिर्माता गवाममृतसम्भवा ॥ १ ॥

क्षरन्ती सततं क्षीरं पृथिवीसारसम्भवम्।  
षण्णां रसानां सारेण रसमेकमनुत्तमम् ॥ २ ॥

अमृतेनाभितृप्तस्य सारमुद्‌गिरतः पुरा ।  
पितामहस्य वदनादुदतिष्ठदनिन्दिता ॥ ३ ॥

यस्याः क्षीरस्य धाराया निपतन्त्या महीतले।  
ह्रदः कृतः क्षीरनिधिः पवित्रं परमुच्यते ॥ ४ ॥

पुष्पितस्येव फेनेन पर्यन्तमनुवेष्टितम् ।  
पिबन्तो निवसन्त्यत्र फेनपा मुनिसत्तमाः ॥ ५ ॥

फेनपा नाम ते ख्याताः फेनाहाराश्च मातले।  
उग्रे तपसि वर्तन्ते येषां बिभ्यति देवताः ॥ ६ ॥

अस्याश्चतस्रो धेन्वोऽन्या दिक्षु सर्वासु मातले।  
निवसन्ति दिशां पाल्यो धारयन्त्यो दिशः स्म ताः ॥ ७ ॥

पूर्वां दिशं धारयते सुरूपा नाम सौरभी।  
दक्षिणां हंसिका नाम धारयत्यपरां दिशम् ॥ ८ ॥

पश्चिमा वारुणी दिक् च धार्यते वै सुभद्रया।  
महानुभावया नित्यं मातले विश्वरूपया ॥ ९ ॥

सर्वकामदुघा नाम धेनुर्धारयते दिशम्।  
उत्तरां मातले धर्म्यां तथैलविलसंज्ञिताम् ॥ १० ॥

आसां तु पयसा मिश्रं पयो निर्मथ्य सागरे।  
मन्थानं मन्दरं कृत्वा देवैरसुरसंहितैः ॥ ११ ॥  
उद्‌धृता वारुणी लक्ष्मीरमृतं चापि मातले।  
उच्चैःश्रवाश्चाश्वराजो मणिरत्नं च कौस्तुभम् ॥ १२ ॥

सुधाहारेषु च सुधां स्वधाभोजिषु च स्वधाम्।  
अमृतं चामृताशेषु सुरभी क्षरते पयः ॥ १३ ॥

अत्र गाथा पुरा गीता रसातलनिवासिभिः।  
पौराणी श्रूयते लोके गीयते या मनीषिभिः ॥ १४ ॥

न नागलोके न स्वर्गे न विमाने त्रिविष्टपे।  
परिवासः सुखस्तादृग् रसातलतले यथा ॥ १५ ॥