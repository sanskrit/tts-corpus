+++
title_full = "081 युद्धके लिये सहदेव तथा सात्यकिकी सम्मति और समस्त योद्धाओंका समर्थन"
title = "०८१ सहदेवसात्यकिवाक्ये"

+++


यदेतत् कथितं राज्ञा धर्म एष सनातनः।  
यथा च युद्धमेव स्यात् तथा कार्यमरिंदम ॥ १ ॥

यदि प्रशममिच्छेयुः कुरवः पाण्डवैः सह।  
तथापि युद्धं दाशार्ह योजयेथाः सहैव तैः ॥ २ ॥

कथं नु दृष्ट्वा पाञ्चालीं तथा कृष्ण सभागताम्।  
अवधेन प्रशाम्येत मम मन्युः सुयोधने ॥ ३ ॥

यदि भीमार्जुनौ कृष्ण धर्मराजश्च धार्मिकः।  
धर्ममुत्सृज्य तेनाहं योद्धुमिच्छामि संयुगे ॥ ४ ॥

सत्यमाह महाबाहो सहदेवो महामतिः।  
दुर्योधनवधे शान्तिस्तस्य कोपस्य मे भवेत् ॥ ५ ॥

न जानासि यथा दृष्ट्वा चीराजिनधरान् वने।  
तवापि मन्युरुद्भूतो दुःखितान् प्रेक्ष्य पाण्डवान् ॥ ६ ॥

तस्मान्माद्रीसुतः शूरो यदाह रणकर्कशः।  
वचनं सर्वयोधानां तन्मतं पुरुषोत्तम ॥ ७ ॥

एवं वदति वाक्यं तु युयुधाने महामतौ।  
सुभीमः सिंहनादोऽभूद् योधानां तत्र सर्वशः ॥ ८ ॥

सर्वे हि सर्वशो वीरास्तद्वचः प्रत्यपूजयन्।  
साधु साध्विति शैनेयं हर्षयन्तो युयुत्सवः ॥ ९ ॥