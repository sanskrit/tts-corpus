+++
title_full = "103 नागलोकके नागोंका वर्णन और मातलिका नागकुमार सुमुखके साथ अपनी कन्याको ब्याहनेका निश्चय"
title = "१०३ मातलिवरान्वेषणे"

+++


इयं भोगवती नाम पुरी वासुकिपालिता।  
यादृशी देवराजस्य पुरीवर्यामरावती ॥ १ ॥

एष शेषः स्थितो नागो येनेयं धार्यते सदा।  
तपसा लोकमुख्येन प्रभावसहिता मही ॥ २ ॥

श्वेताचलनिभाकारो दिव्याभरणभूषितः ।  
सहस्रं धारयन् मूर्ध्ना ज्वालाजिह्वो महाबलः ॥ ३ ॥

इह नानाविधाकारा नानाविधविभूषणाः ।  
सुरसायाः सुता नागा निवसन्ति गतव्यथाः ॥ ४ ॥

मणिस्वस्तिकचक्राङ्काः कमण्डलुकलक्षणाः ।  
सहस्रसंख्या बलिनः सर्वे रौद्राः स्वभावतः ॥ ५ ॥

सहस्रशिरसः केचित् केचित् पञ्चशताननाः।  
शतशीर्षास्तथा केचित् केचित् त्रिशिरसोऽपि च ॥ ६ ॥

द्विपञ्चशिरसः केचित् केचित् सप्तमुखास्तथा।  
महाभोगा महाकायाः पर्वताभोगभोगिनः ॥ ७ ॥

बहूनीह सहस्राणि प्रयुतान्यर्बुदानि च।  
नागानामेकवंशानां यथाश्रेष्ठं तु मे शृणु ॥ ८ ॥

वासुकिस्तक्षकश्चैव कर्कोटकधनंजयौ ।  
कालियो नहुषश्चैव कम्बलाश्वतरावुभौ ॥ ९ ॥  
बाह्यकुण्डो मणिर्नागस्तथैवापूरणः खगः ।  
वामनश्चैलपत्रश्च कुकुरः कुकुणस्तथा ॥ १० ॥  
आर्यको नन्दकश्चैव तथा कलशपोतकौ।  
कैलासकः पिञ्जरको नागश्चैरावतस्तथा ॥ ११ ॥  
सुमनोमुखो दधिमुखः शङ्खो नन्दोपनन्दकौ।  
आप्तः कोटरकश्चैव शिखी निष्ठूरिकस्तथा ॥ १२ ॥  
तित्तिरिर्हस्तिभद्रश्च कुमुदो माल्यपिण्डकः ।  
द्वौ पद्मौ पुण्डरीकश्च पुष्पो मुद्‌गरपर्णकः ॥ १३ ॥  
करवीरः पीठरकः संवृत्तो वृत्त एव च।  
पिण्डारो बिल्वपत्रश्च मूषिकादः शिरीषकः ॥ १४ ॥  
दिलीपः शङ्खशीर्षश्च ज्योतिष्कोऽथापराजितः ।  
कौरव्यो धृतराष्ट्रश्च कुहुरः कृशकस्तथा ॥ १५ ॥  
विरजा धारणश्चैव सुबाहुर्मुखरो जयः।  
बधिरान्धौ विशुण्डिश्च विरसः सुरसस्तथा ॥ १६ ॥  
एते चान्ये च बहवः कश्यपस्यात्मजाः स्मृताः।  
मातले पश्य यद्यत्र कश्चित् ते रोचते वरः ॥ १७ ॥

मातलिस्त्वेकमव्यग्रः सततं संनिरीक्ष्य वै।  
पप्रच्छ नारदं तत्र प्रीतिमानिव चाभवत् ॥ १८ ॥

स्थितो य एष पुरतः कौरव्यस्यार्यकस्य तु।  
द्युतिमान् दर्शनीयश्च कस्यैष कुलनन्दनः ॥ १९ ॥

कः पिता जननी चास्य कतमस्यैष भोगिनः।  
वंशस्य कस्यैष महान् केतुभूत इव स्थितः ॥ २० ॥

प्रणिधानेन धैर्येण रूपेण वयसा च मे।  
मनः प्रविष्टो देवर्षे गुणकेश्याः पतिर्वरः ॥ २१ ॥

मातलिं प्रीतमनसं दृष्ट्वा सुमुखदर्शनात्।  
निवेदयामास तदा माहात्म्यं जन्म कर्म च ॥ २२ ॥

ऐरावतकुले जातः सुमुखो नाम नागराट्।  
आर्यकस्य मतः पौत्रो दौहित्रो वामनस्य च ॥ २३ ॥

एतस्य हि पिता नागश्चिकुरो नाम मातले।  
नचिराद् वैनतेयेन पञ्चत्वमुपपादितः ॥ २४ ॥

ततोऽबवीत् प्रीतमना मातलिर्नारदं वचः।  
एष मे रुचितस्तात जामाता भुजगोत्तमः ॥ २५ ॥

क्रियतामत्र यत्नो वै प्रीतिमानस्म्यनेन वै।  
अस्मै नागाय वै दातुं प्रियां दुहितरं मुने ॥ २६ ॥