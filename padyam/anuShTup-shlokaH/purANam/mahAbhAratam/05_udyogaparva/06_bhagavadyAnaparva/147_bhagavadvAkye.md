+++
title_full = "147 युधिष्ठिरके पूछनेपर श्रीकृष्णका कौरवसभामें व्यक्त किये हुए भीष्मजीके वचन सुनाना"
title = "१४७ भगवद्वाक्ये"

+++


आगम्य हास्तिनपुरादुपप्लव्यमरिंदमः ।  
पाण्डवानां यथावृत्तं केशवः सर्वमुक्तवान् ॥ १ ॥

सम्भाष्य सुचिरं कालं मन्त्रयित्वा पुनः पुनः।  
स्वमेव भवनं शौरिर्विश्रामार्थं जगाम ह ॥ २ ॥

विसृज्य सर्वान् नृपतीन् विराटप्रमुखांस्तदा।  
पाण्डवा भ्रातरः पञ्च भानावस्तं गते सति ॥ ३ ॥  
संध्यामुपास्य ध्यायन्तस्तमेव गतमानसाः ।  
आनाय्य कृष्णं दाशार्हं पुनर्मन्त्रममन्त्रयन् ॥ ४ ॥

त्वया नागपुरं गत्वा सभायां धृतराष्ट्रजः।  
किमुक्तः पुण्डरीकाक्ष तन्नः शंसितुमर्हसि ॥ ५ ॥

मया नागपुरं गत्वा सभायां धृतराष्ट्रजः।  
तथ्यं पथ्यं हितं चोक्तो न च गृह्णाति दुर्मतिः॥६॥

तस्मिन्नुत्पथमापन्ने कुरुवृद्धः पितामहः ।  
किमुक्तवान् हृषीकेश दुर्योधनममर्षणम् ॥ ७ ॥

आचार्यो वा महाभाग भारद्वाजः किमब्रवीत्।  
पिता वा धृतराष्ट्रस्तं गान्धारी वा किमब्रवीत् ॥ ८ ॥

पिता यवीयानस्माकं क्षत्ता धर्मविदां वरः।  
पुत्रशोकाभिसंतप्तः किमाह धृतराष्ट्रजम् ॥ ९ ॥

किं च सर्वे नृपतयः सभायां ये समासते।  
उक्तवन्तो यथातत्त्वं तद् ब्रूहि त्वं जनार्दन ॥ १० ॥

उक्तवान् हि भवान् सर्वं वचनं कुरुमुख्ययोः।  
धार्तराष्ट्रस्य तेषां हि वचनं कुरुसंसदि ॥ ११ ॥  
कामलोभाभिभूतस्य मन्दस्य प्राज्ञमानिनः ।  
अप्रियं हृदये मह्यं तन्न तिष्ठति केशव ॥ १२ ॥

तेषां वाक्यानि गोविन्द श्रोतुमिच्छाम्यहं विभो।  
यथा च नाभिपद्येत कालस्तात तथा कुरु।  
भवान् हि नो गतिः कृष्ण भवान् नाथो भवान् गुरुः॥१३॥

शृणु राजन् यथा वाक्यमुक्तो राजा सुयोधनः।  
मध्ये कुरूणां राजेन्द्र सभायां तन्निबोध मे ॥ १४ ॥

मया विश्राविते वाक्ये जहास धृतराष्ट्रजः।  
अथ भीष्मः सुसंक्रुद्ध इदं वचनमब्रवीत् ॥ १५ ॥

दुर्योधन निबोधेदं कुलार्थे यद् ब्रवीमि ते।  
तच्छ्रुत्वा राजशार्दूल स्वकुलस्य हितं कुरु ॥ १६ ॥

मम तात पिता राजन् शान्तनुर्लोकविश्रुतः।  
तस्याहमेक एवासं पुत्रः पुत्रवतां वरः ॥ १७ ॥

तस्य बुद्धिः समुत्पन्ना द्वितीयः स्यात् कथं सुतः।  
एकपुत्रमपुत्रं वै प्रवदन्ति मनीषिणः ॥ १८ ॥

न चोच्छेदं कुलं यायाद् विस्तीर्येच्च कथं यशः।  
तस्याहमीप्सितं बुद्ध्वा कालीं मातरमावहम् ॥ १९ ॥  
प्रतिज्ञां दुष्करां कृत्वा पितुरर्थे कुलस्य च।  
अराजा चोर्ध्वरेताश्च यथा सुविदितं तव।  
प्रतीतो निवसाम्येष प्रतिज्ञामनुपालयन् ॥ २० ॥

तस्यां जज्ञे महाबाहुः श्रीमान् कुरुकुलोद्वहः।  
विचित्रवीर्यो धर्मात्मा कनीयान् मम पार्थिव ॥ २१ ॥

स्वर्यातेऽहं पितरि तं स्वराज्ये संन्यवेशयम्।  
विचित्रवीर्यं राजानं भृत्यो भूत्वा ह्यधश्चरः ॥ २२ ॥

तस्याहं सदृशान् दारान् राजेन्द्र समुपाहरम्।  
जित्वा पार्थिवसङ्घातमपि ते बहुशः श्रुतम् ॥ २३ ॥

ततो रामेण समरे द्वन्द्वयुद्धमुपागमम्।  
स हि रामभयादेभिर्नागरैर्विप्रवासितः ॥ २४ ॥

दारेष्वप्यतिसक्तश्च यक्ष्माणं समपद्यत ।  
यदा त्वराजके राष्ट्रे न ववर्ष सुरेश्वरः।  
तदाभ्यधावन् मामेव प्रजाः क्षुद्भयपीडिताः ॥ २५ ॥

उपक्षीणाः प्रजाः सर्वा राजा भव भवाय नः।  
ईतीः प्रणुद भद्रं ते शान्तनोः कुलवर्धन ॥ २६ ॥

पीड्यन्ते ते प्रजाः सर्वा व्याधिभिर्भृशदारुणैः।  
अल्पावशिष्टा गाङ्गेय ताः परित्रातुमर्हसि ॥ २७ ॥

व्याधीन् प्रणुद वीर त्वं प्रजा धर्मेण पालय।  
त्वयि जीवति मा राष्ट्रं विनाशमुपगच्छतु ॥ २८ ॥

प्रजानां क्रोशतीनां वै नैवाक्षुभ्यत मे मनः।  
प्रतिज्ञां रक्षमाणस्य सद् वृत्तं स्मरतस्तथा ॥ २९ ॥

ततः पौरा महाराज माता काली च मे शुभा।  
भृत्याः पुरोहिताचार्या ब्राह्मणाश्च बहुश्रुताः।  
मामूचुर्भृशसंतप्ता भव राजेति संततम् ॥ ३० ॥  
प्रतीपरक्षितं राष्ट्रं त्वां प्राप्य विनशिष्यति।  
स त्वमस्मद्धितार्थं वै राजा भव महामते ॥ ३१ ॥

इत्युक्तः प्राञ्जलिर्भूत्वा दुःखितो भृशमातुरः।  
तेभ्यो न्यवेदयं तत्र प्रतिज्ञां पितृगौरवात् ॥ ३२ ॥

ऊर्ध्वरेता ह्यराजा च कुलस्यार्थे पुनः पुनः।  
विशेषतस्त्वदर्थं च धुरि मा मां नियोजय ॥ ३३ ॥

ततोऽहं प्राञ्जलिर्भूत्वा मातरं सम्प्रसादयम्।  
नाम्ब शान्तनुना जातः कौरवं वंशमुद्वहन् ॥ ३४ ॥  
प्रतिज्ञां वितथां कुर्यामिति राजन् पुनः पुनः।  
विशेषतस्त्वदर्थं च प्रतिज्ञां कृतवानहम् ॥ ३५ ॥  
अहं प्रेष्यश्च दासश्च तवाद्य सुतवत्सले।

एवं तामनुनीयाहं मातरं जनमेव च ॥ ३६ ॥  
अयाचं भ्रातृदारेषु तदा व्यासं महामुनिम्।  
सह मात्रा महाराज प्रसाद्य तमृषिं तदा ॥ ३७ ॥  
अपत्यार्थं महाराज प्रसादं कृतवांश्च सः।  
त्रीन् स पुत्रानजनयत् तदा भरतसत्तम ॥ ३८ ॥

अन्धः करणहीनत्वान्न वै राजा पिता तव।  
राजा तु पाण्डुरभवन्महात्मा लोकविश्रुतः ॥ ३९ ॥

स राजा तस्य ते पुत्राः पितुर्दायाद्यहारिणः।  
मा तात कलहं कार्षी राज्यस्यार्धं प्रदीयताम् ॥ ४० ॥

मयि जीवति राज्यं कः सम्प्रशासेत् पुमानिह।  
मावमंस्था वचो मह्यं शममिच्छामि वः सदा ॥ ४१ ॥

न विशेषोऽस्ति मे पुत्र त्वयि तेषु च पार्थिव।  
मतमेतत् पितुस्तुभ्यं गान्धार्या विदुरस्य च ॥ ४२ ॥

श्रोतव्यं खलु वृद्धानां नाभिशङ्कीर्वचो मम।  
नाशयिष्यसि मा सर्वमात्मानं पृथिवीं तथा ॥ ४३ ॥