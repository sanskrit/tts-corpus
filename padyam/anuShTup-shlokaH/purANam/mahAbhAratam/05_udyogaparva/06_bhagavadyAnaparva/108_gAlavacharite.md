+++
title_full = "108 गरुडका गालवसे पूर्व दिशाका वर्णन करना"
title = "१०८ गालवचरिते"

+++


अनुशिष्टोऽस्मि देवेन गालवाज्ञातयोनिना ।  
ब्रूहि कामं तु कां यामि द्रष्टुं प्रथमतो दिशम्॥१॥

पूर्वां वा दक्षिणां वाहमथवा पश्चिमां दिशम्।  
उत्तरां वा द्विजश्रेष्ठ कुतो गच्छामि गालव ॥ २ ॥

यस्यामुदयते पूर्वं सर्वलोकप्रभावनः ।  
सविता यत्र संध्यायां साध्यानां वर्तते तपः ॥ ३ ॥  
यस्यां पूर्वं मतिर्याता यया व्याप्तमिदं जगत्।  
चक्षुषी यत्र धर्मस्य यत्र चैष प्रतिष्ठितः ॥ ४ ॥  
कृतं यतो हुतं हव्यं सर्पते सर्वतोदिशम्।  
एतद् द्वारं द्विजश्रेष्ठ दिवसस्य तथाध्वनः ॥ ५ ॥

अत्र पूर्वं प्रसूता वै दाक्षायण्यः प्रजाः स्त्रियः।  
यस्यां दिशि प्रवृद्धाश्च कश्यपस्यात्मसम्भवाः ॥ ६ ॥

अदोमूला सुराणां श्रीर्यत्र शक्रोऽभ्यषिच्यत।  
सुरराज्येन विप्रर्षे देवैश्चात्र तपश्चितम् ॥ ७ ॥

एतस्मात् कारणाद् ब्रह्मन् पूर्वेत्येषा दिगुच्यते।  
यस्मात् पूर्वतरे काले पूर्वमेवावृता सुरैः ॥ ८ ॥  
अत एव च सर्वेषां पूर्वामाशां प्रचक्षते।

पूर्वं सर्वाणि कार्याणि दैवानि सुखमीप्सता ॥ ९ ॥

अत्र वेदाञ्जगौ पूर्वं भगवाल्ँलोकभावनः।  
अत्रैवोक्ता सवित्राऽऽसीत् सावित्री ब्रह्मवादिषु ॥ १० ॥

अत्र दत्तानि सूर्येण यजूंषि द्विजसत्तम।  
अत्र लब्धवरः सोमः सुरैः क्रतुषु पीयते ॥ ११ ॥

अत्र तृप्ता हुतवहाः स्वां योनिमुपभुञ्जते।  
अत्र पातालमाश्रित्य वरुणः श्रियमाप च ॥ १२ ॥

अत्र पूर्वं वसिष्ठस्य पौराणस्य द्विजर्षभ।  
सूतिश्चैव प्रतिष्ठा च निधनं च प्रकाशते ॥ १३ ॥

ओङ्कारस्यात्र जायन्ते सृतयो दशतीर्दश।  
पिबन्ति मुनयो यत्र हविर्धूमं स्म धूमपाः ॥ १४ ॥

प्रोक्षिता यत्र बहवो वराहाद्या मृगा वने।  
शक्रेण यज्ञभागार्थे दैवतेषु प्रकल्पिताः ॥ १५ ॥

अत्राहिताः कृतघ्नाश्च मानुषाश्चासुराश्च ये।  
उदयंस्तान्‌ हि सर्वान्‌ वै क्रोधाद्धन्ति विभावसुः ॥ १६ ॥

एतद् द्वारं त्रिलोकस्य स्वर्गस्य च सुखस्य च।  
एष पूर्वो दिशां भागो विशावोऽत्र यदीच्छसि ॥ १७ ॥

प्रियं कार्यं हि मे तस्य यस्यास्मि वचने स्थितः।  
ब्रूहि गालव यास्यामि शृणु चाप्यपरां दिशम् ॥ १८ ॥