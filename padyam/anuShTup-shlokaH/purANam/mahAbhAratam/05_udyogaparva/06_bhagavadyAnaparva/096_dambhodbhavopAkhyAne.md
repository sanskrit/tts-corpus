+++
title_full = "096 परशुरामजीका दम्भोद्भवकी कथाद्वारा नर-नारायणस्वरूप अर्जुन और श्रीकृष्णका महत्त्व वर्णन करना"
title = "०९६ दम्भोद्भवोपाख्याने"

+++


तस्मिन्नभिहिते वाक्ये केशवेन महात्मना।  
स्तिमिता हृष्टरोमाण आसन् सर्वे सभासदः ॥ १ ॥

कश्चिदुत्तरमेतेषां वक्तुं नोत्सहते पुमान्।  
इति सर्वे मनोभिस्ते चिन्तयन्ति स्म पार्थिवाः ॥ २ ॥

तथा तेषु च सर्वेषु तूष्णीम्भूतेषु राजसु।  
जामदग्न्य इदं वाक्यमब्रवीत् कुरुसंसदि ॥ ३ ॥

इमां मे सोपमां वाचं शृणु सत्यामशङ्कितः।  
तां श्रुत्वा श्रेय आदत्स्व यदि साध्विति मन्यसे ॥ ४ ॥

राजा दम्भोद्भवो नाम सार्वभौमः पुराभवत्।  
अखिलां बुभुजे सर्वां पृथिवीमिति नः श्रुतम् ॥ ५ ॥

स स्म नित्यं निशापाये प्रातरुत्थाय वीर्यवान्।  
ब्राह्मणान् क्षत्रियांश्चैव पृच्छन्नास्ते महारथः ॥ ६ ॥

अस्ति कश्चिद् विशिष्टो वा मद्विधो वा भवेद् युधि।  
शूद्रो वैश्यः क्षत्रियो वा ब्राह्मणो वापि शस्त्रभृत् ॥ ७ ॥

इति ब्रुवन्नन्वचरत् स राजा पृथिवीमिमाम्।  
दर्पेण महता मत्तः कंचिदन्यमचिन्तयन् ॥ ८ ॥

तं च वैद्या अकृपणा ब्राह्मणाः सर्वतोऽभयाः।  
प्रत्यषेधन्त राजानं श्लाघमानं पुनः पुनः ॥ ९ ॥

निषिध्यमानोऽप्यसकृत्‌ पृच्छत्येव स वै द्विजान्।  
अतिमानं श्रिया मत्तं तमूचुर्ब्राह्मणास्तदा ॥ १० ॥  
तपस्विनो महात्मानो वेदप्रत्ययदर्शिनः ।  
उदीर्यमाणं राजानं क्रोधदीप्ता द्विजातयः ॥ ११ ॥

अनेकजयिनौ संख्ये यौ वै पुरुषसत्तमौ।  
तयोस्त्वं न समो राजन् भवितासि कदाचन ॥ १२ ॥

एवमुक्तः स राजा तु पुनः पप्रच्छ तान् द्विजान्।  
क्व तौ वीरौ क्वजन्मानौ किंकर्माणौ च कौ च तौ॥१३॥

नरो नारायणश्चैव तापसाविति नः श्रुतम्।  
आयातौ मानुषे लोके ताभ्यां युध्यस्व पार्थिव ॥ १४ ॥

श्रूयेते तौ महात्मानौ नरनारायणावुभौ।  
तपो घोरमनिर्देश्यं तप्येते गन्धमादने ॥ १५ ॥

स राजा महतीं सेनां योजयित्वा षडङ्गिनीम्।  
अमृष्यमाणः सम्प्रायाद् यत्र तावपराजितौ ॥ १६ ॥

स गत्वा विषमं घोरं पर्वतं गन्धमादनम्।  
मार्गमाणोऽन्वगच्छत् तौ तापसौ वनमाश्रितौ ॥ १७ ॥

तौ दृष्ट्वा क्षुत्पिपासाभ्यां कृशौ धमनिसंततौ।  
शीतवातातपैश्चैव कर्शितौ पुरुषोत्तमौ ॥ १८ ॥

अभिगम्योपसंगृह्य पर्यपृच्छदनामयम् ।  
तमर्चित्वा मूलफलैरासनेनोदकेन च ॥ १९ ॥  
न्यमन्त्रयेतां राजानं किं कार्यं क्रियतामिति।  
ततस्तामानुपूर्वीं स पुनरेवान्वकीर्तयत् ॥ २० ॥

बाहुभ्यां मे जिता भूमिर्निहताः सर्वशत्रवः।  
भवद्भ्यां युद्धमाकाङ्क्षन्नुपयातोऽस्मि पर्वतम् ॥ २१ ॥  
आतिथ्यं दीयतामेतत् काङ्क्षितं मे चिरं प्रति।

अपेतक्रोधलोभोऽयमाश्रमो राजसत्तम ॥ २२ ॥  
न ह्यस्मिन्नाश्रमे युद्धं कुतः शस्त्रं कुतोऽनृजुः।  
अन्यत्र युद्धमाकाङ्क्ष बहवः क्षत्रियाः क्षितौ ॥ २३ ॥

उच्यमानस्तथापि स्म भूय एवाभ्यभाषत।  
पुनः पुनः क्षम्यमाणः सान्त्व्यमानश्च भारत ॥ २४ ॥  
दम्भोद्भवो युद्धमिच्छन्नाह्वयत्येव तापसौ ।

ततो नरस्त्विषीकाणां मुष्टिमादाय भारत ॥ २५ ॥  
अब्रवीदेहि युद्ध्यस्व युद्धकामुक क्षत्रिय।  
सर्वशस्त्राणि चादत्स्व योजयस्व च वाहिनीम् ॥ २६ ॥  
(संनह्यस्व च वर्माणि यानि चान्यानि सन्ति ते।)  
अहं हि ते विनेष्यामि युद्धश्रद्धामितः परम्।  
(यदाह्वयसि दर्पेण ब्राह्मणप्रमुखाञ्जनान् ॥ )

यद्येतदस्त्रमस्मासु युक्तं तापस मन्यसे ॥ २७ ॥  
एतेनापि त्वया योत्स्ये युद्धार्थी ह्यहमागतः।

इत्युक्त्वा शरवर्षेण सर्वतः समवाकिरत् ॥ २८ ॥  
दम्भोद्भवस्तापसं तं जिघांसुः सहसैनिकः।

तस्य तानस्यतो घोरानिषून् परतनुच्छिदः ॥ २९ ॥  
कदर्थीकृत्य स मुनिरिषीकाभिः समार्पयत्।

ततोऽस्मै प्रासृजद् घोरमैषीकमपराजितः ॥ ३० ॥  
अस्त्रमप्रतिसंधेयं तदद्भुतमिवाभवत् ।

तेषामक्षीणि कर्णांश्च नासिकाश्चैव मायया ॥ ३१ ॥  
निमित्तवेधी स मुनिरिषीकाभिः समार्पयत्।

स दृष्ट्वा श्वेतमाकाशमिषीकाभिः समाचितम् ॥ ३२ ॥  
पादयोर्न्यपतद् राजा स्वस्ति मेऽस्त्विति चाब्रवीत्।

तमब्रवीन्नरो राजन् शरण्यः शरणैषिणाम् ॥ ३३ ॥  
ब्रह्मण्यो भव धर्मात्मा मा च स्मैवं पुनः कृथाः।

नैतादृक् पुरुषो राजन् क्षत्रधर्ममनुस्मरन् ॥ ३४ ॥  
मनसा नृपशार्दूल भवेत् परपुरंजयः।

मा च दर्पसमाविष्टः क्षेप्सीः कांश्चित् कथंचन ॥ ३५ ॥  
अल्पीयांसं विशिष्टं वा तत् ते राजन् समाहितम्।

कृतप्रज्ञो वीतलोभो निरहंकार आत्मवान् ॥ ३६ ॥  
दान्तः क्षान्तो मृदुः सौम्यः प्रजाः पालय पार्थिव।  
मा स्म भूयः क्षिपेः कंचिदविदित्वा बलाबलम् ॥ ३७ ॥

अनुज्ञातः स्वस्ति गच्छ मैवं भूयः समाचरेः।  
कुशलं ब्राह्मणान् पृच्छेरावयोर्वचनाद् भृशम् ॥ ३८ ॥

ततो राजा तयोः पादावभिवाद्य महात्मनोः।  
प्रत्याजगाम स्वपुरं धर्मं चैवाचरद् भृशम् ॥ ३९ ॥

सुमहच्चापि तत् कर्म तन्नरेण कृतं पुरा।  
ततो गुणैः सुबहुभिः श्रेष्ठो नारायणोऽभवत् ॥ ४० ॥

तस्माद् यावद् धनुःश्रेष्ठे गाण्डीवेऽस्त्रं न युज्यते।  
तावत् त्वं मानमुत्सृज्य गच्छ राजन् धनंजयम् ॥ ४१ ॥

काकुदीकं शुकं नाकमक्षिसंतर्जनं तथा।  
संतानं नर्तकं घोरमास्यमोदकमष्टमम् ॥ ४२ ॥

एतैर्विद्धाः सर्व एव मरणं यान्ति मानवाः।  
कामक्रोधौ लोभमोहौ मदमानौ तथैव च ॥ ४३ ॥  
मात्सर्याहंकृती चैव क्रमादेव उदाहृताः।

उन्मत्ताश्च विचेष्टन्ते नष्टसंज्ञा विचेतसः ॥ ४४ ॥  
स्वपन्ति च प्लवन्ते च छर्दयन्ति च मानवाः।  
मूत्रयन्ते च सततं रुदन्ति च हसन्ति च ॥ ४५ ॥

निर्माता सर्वलोकानामीश्वरः सर्वकर्मवित् ।  
यस्य नारायणो बन्धुरर्जुनो दुःसहो युधि ॥ ४६ ॥

कस्तमुत्सहते जेतुं त्रिषु लोकेषु भारत।  
वीरं कपिध्वजं जिष्णुं यस्य नास्ति समो युधि ॥ ४७ ॥

असंख्येया गुणाः पार्थे तद्विशिष्टो जनार्दनः।  
त्वमेव भूयो जानासि कुन्तीपुत्रं धनंजयम् ॥ ४८ ॥  
नरनारायणौ यौ तौ तावेवार्जुनकेशवौ।  
विजानीहि महाराज प्रवीरौ पुरुषोत्तमौ ॥ ४९ ॥

यद्येतदेवं जानासि न च मामभिशङ्कसे।  
आर्यां मतिं समास्थाय शाम्य भारत पाण्डवैः ॥ ५० ॥

अथ चेन्मन्यसे श्रेयो न मे भेदो भवेदिति।  
प्रशाम्य भरतश्रेष्ठ मा च युद्धे मनः कृथाः ॥ ५१ ॥

भवतां च कुरुश्रेष्ठ कुलं बहुमतं भुवि।  
तत् तथैवास्तु भद्रं ते स्वार्थमेवोपचिन्तय ॥ ५२ ॥