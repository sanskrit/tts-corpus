+++
title_full = "145 कुन्तीका कर्णको अपना प्रथम पुत्र बताकर उससे पाण्डवपक्षमें मिल जानेका अनुरोध"
title = "१४५ कुन्तीकर्णसमागमे"

+++


राधेयोऽहमाधिरथिः कर्णस्त्वामभिवादये ।  
प्राप्ता किमर्थं भवती ब्रूहि किं करवाणि ते ॥ १ ॥

कौन्तेयस्त्वं न राधेयो न तवाधिरथः पिता।  
नासि सूतकुले जातः कर्ण तद् विद्धि मे वचः॥२॥

कानीनस्त्वं मया जातः पूर्वजः कुक्षिणा धृतः।  
कुन्तिराजस्य भवने पार्थस्त्वमसि पुत्रक ॥ ३ ॥

प्रकाशकर्मा तपनो योऽयं देवो विरोचनः।  
अजीजनत् त्वां मय्येष कर्ण शस्त्रभृतां वरम् ॥ ४ ॥

कुण्डली बद्धकवचो देवगर्भः श्रिया वृतः।  
जातस्त्वमसि दुर्धर्ष मया पुत्र पितुर्गृहे ॥ ५ ॥

स त्वं भ्रातॄनसम्बुद्ध्य मोहाद् यदुपसेवसे।  
धार्तराष्ट्रान् न तद् युक्तं त्वयि पुत्र विशेषतः ॥ ६ ॥

एतद् धर्मफलं पुत्र नराणां धर्मनिश्चये।  
यत् तुष्यन्त्यस्य पितरो माता चाप्येकदर्शिनी ॥ ७ ॥

अर्जुनेनार्जितां पूर्वं हृतां लोभादसाधुभिः।  
आच्छिद्य धार्तराष्ट्रेभ्यो भुङ्क्ष्व यौधिष्ठिरीं श्रियम् ॥ ८ ॥

अद्य पश्यन्ति कुरवः कर्णार्जुनसमागमम्।  
सौभ्रात्रेण समालक्ष्य संनमन्तामसाधवः ॥ ९ ॥

कर्णार्जुनौ वै भवेतां यथा रामजनार्दनौ।  
असाध्यं किं तु लोके स्याद् युवयोः संहितात्मनोः ॥ १० ॥

कर्ण शोभिष्यसे नूनं पञ्चभिर्भ्रातृभिर्वृतः।  
देवैः परिवृतो ब्रह्मा वेद्यामिव महाध्वरे ॥ ११ ॥

उपपन्नो गुणैः सर्वैर्ज्येष्ठः श्रेष्ठेषु बन्धुषु।  
सूतपुत्रेति मा शब्दः पार्थस्त्वमसि वीर्यवान् ॥ १२ ॥