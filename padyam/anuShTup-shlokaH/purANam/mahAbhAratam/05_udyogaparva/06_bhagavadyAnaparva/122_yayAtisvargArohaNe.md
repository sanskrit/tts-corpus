+++
title_full = "122 सत्संग एवं दौहित्रोंके पुण्यदानसे ययातिका पुनः स्वर्गारोहण"
title = "१२२ ययातिस्वर्गारोहणे"

+++


प्रत्यभिज्ञातमात्रोऽथ सद्भिस्तैर्नरपुङ्गवः ।  
समारुरोह नृपतिरस्पृशन् वसुधातलम् ।  
ययातिर्दिव्यसंस्थानो बभूव विगतज्वरः ॥ १ ॥  
दिव्यमाल्याम्बरधरो दिव्याभरणभूषितः ।  
दिव्यगन्धगुणोपेतो न पृथ्वीमस्पृशत् पदा ॥ २ ॥

ततो वसुमनाः पूर्वमुच्चैरुच्चारयन् वचः।  
ख्यातो दानपतिर्लोके व्याजहार नृपं तदा ॥ ३ ॥

प्राप्तवानस्मि यल्लोके सर्ववर्णेष्वगर्हया ।  
तदप्यथ च दास्यामि तेन संयुज्यतां भवान् ॥ ४ ॥

यत् फलं दानशीलस्य क्षमाशीलस्य यत् फलम्।  
यच्च मे फलमाधाने तेन संयुज्यतां भवान् ॥ ५ ॥

ततः प्रतर्दनोऽप्याह वाक्यं क्षत्रियपुङ्गवः।  
यथा धर्मरतिर्नित्यं नित्यं युद्धपरायणः ॥ ६ ॥  
प्राप्तवानस्मि यल्लोके क्षत्रवंशोद्भवं यशः।  
वीरशब्दफलं चैव तेन संयुज्यतां भवान् ॥ ७ ॥

शिबिरौशीनरो धीमानुवाच मधुरां गिरम्।  
यथा बालेषु नारीषु वैहार्येषु तथैव च ॥ ८ ॥  
संगरेषु निपातेषु तथा तद्व्यसनेषु च।  
अनृतं नोक्तपूर्वं मे तेन सत्येन खं व्रज ॥ ९ ॥  
यथा प्राणांश्च राज्यं च राजन् कामसुखानि च।  
त्यजेयं न पुनः सत्यं तेन सत्येन खं व्रज॥१०॥  
यथा सत्येन मे धर्मो यथा सत्येन पावकः।  
प्रीतः शतक्रतुश्चैव तेन सत्येन खं व्रज ॥ ११ ॥

अष्टकस्त्वथ राजर्षिः कौशिको माधवीसुतः।  
अनेकशतयज्वानं नाहुषं प्राप्य धर्मवित् ॥ १२ ॥

शतशः पुण्डरीका मे गोसवाश्चरिताः प्रभो।  
क्रतवो वाजपेयाश्च तेषां फलमवाप्नुहि ॥ १३ ॥  
न मे रत्नानि न धनं न तथान्ये परिच्छदाः।  
क्रतुष्वनुपयुक्तानि तेन सत्येन खं व्रज ॥ १४ ॥

यथा यथा हि जल्पन्ति दौहित्रास्तं नराधिपम्।  
तथा तथा वसुमतीं त्यक्त्वा राजा दिवं ययौ ॥ १५ ॥

एवं सर्वे समस्तैस्ते राजानः सुकृतैस्तदा।  
ययातिं स्वर्गतो भ्रष्टं तारयामासुरञ्जसा ॥ १६ ॥

दौहित्राः स्वेन धर्मेण यज्ञदानकृतेन वै।  
चतुर्षु राजवंशेषु सम्भूताः कुलवर्धनाः।  
मातामहं महाप्राज्ञं दिवमारोपयन्त ते ॥ १७ ॥

राजधर्मगुणोपेताः सर्वधर्मगुणान्विताः ।  
दौहित्रास्ते वयं राजन् दिवमारोह पार्थिव ॥ १८ ॥