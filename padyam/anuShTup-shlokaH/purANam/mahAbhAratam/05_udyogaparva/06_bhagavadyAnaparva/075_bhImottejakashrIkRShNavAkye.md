+++
title_full = "075 श्रीकृष्णका भीमसेनको उत्तेजित करना"
title = "०७५ भीमोत्तेजकश्रीकृष्णवाक्ये"

+++


एतच्छ्रुत्वा महाबाहुः केशवः प्रहसन्निव।  
अभूतपूर्वं भीमस्य मार्दवोपहितं वचः ॥ १ ॥  
गिरेरिव लघुत्वं तच्छीतत्वमिव पावके।  
मत्वा रामानुजः शौरिः शार्ङ्गधन्वा वृकोदरम् ॥ २ ॥  
संतेजयंस्तदा वाग्भिर्मातरिश्वेव पावकम् ।  
उवाच भीममासीनं कृपयाभिपरिप्लुतम् ॥ ३ ॥

त्वमन्यदा भीमसेन युद्धमेव प्रशंससि।  
वधाभिनन्दिनः क्रूरान् धार्तराष्ट्रान् मिमर्दिषुः ॥ ४ ॥

न च स्वपिषि जागर्षि न्युब्जः शेषे परंतप।  
घोरामशान्तां रुषतीं सदा वाचं प्रभाषसे ॥ ५ ॥

निःश्वसन्नग्निवत् तेन संतप्तः स्वेन मन्युना।  
अप्रशान्तमना भीम सधूम इव पावकः ॥ ६ ॥

एकान्ते निःश्वसञ्छेषे भारार्त इव दुर्बलः।  
अपि त्वां केचिदुन्मत्तं मन्यन्तेऽतद्विदो जनाः ॥ ७ ॥

आरुज्य वृक्षान् निर्मूलान् गजः परिरुजन्निव।  
निघ्नन् पद्भिः क्षितिं भीम निष्टनन् परिधावसि ॥ ८ ॥

नास्मिञ्जनेऽभिरमसे रहः क्षिपसि पाण्डव।  
नान्यं निशि दिवा चापि कदाचिदभिनन्दसि ॥ ९ ॥

अकस्मात् स्मयमानश्च रहस्यास्से रुदन्निव।  
जान्वोर्मूर्धानमाधाय चिरमास्से प्रमीलितः ॥ १० ॥

भ्रुकुटिं च पुनः कुर्वन्नोष्ठौ च विदशन्निव।  
अभीक्ष्णं दृश्यसे भीम सर्वं तन्मन्युकारितम् ॥ ११ ॥

यथा पुरस्तात् सविता दृश्यते शुक्रमुच्चरन्।  
यथा च पश्चान्निर्मुक्तो ध्रुवं पर्येति रश्मिवान् ॥ १२ ॥  
तथा सत्यं ब्रवीम्येतन्नास्ति तस्य व्यतिक्रमः।  
हन्ताहं गदयाभ्येत्य दुर्योधनममर्षणम् ॥ १३ ॥  
इति स्म मध्ये भ्रातॄणां सत्येनालभसे गदाम्।  
तस्य ते प्रशमे बुद्धिर्ध्रियतेऽद्य परंतप ॥ १४ ॥

अहो युद्धाभिकाङ्क्षाणां युद्धकाल उपस्थिते।  
चेतांसि विप्रतीपानि यत् त्वां भीर्भीम विन्दति ॥ १५ ॥

अहो पार्थ निमित्तानि विपरीतानि पश्यसि।  
स्वप्नान्ते जागरान्ते च तस्मात् प्रशममिच्छसि ॥ १६ ॥

अहो नाशंससे किञ्चित् पुंस्त्वं क्लीब इवात्मनि।  
कश्मलेनाभिपन्नोऽसि तेन ते विकृतं मनः ॥ १७ ॥

उद्वेपते ते हृदयं मनस्ते प्रतिसीदति।  
ऊरुस्तम्भगृहीतोऽसि तस्मात् प्रशममिच्छसि ॥ १८ ॥

अनित्यं किल मर्त्यस्य पार्थ चित्तं चलाचलम्।  
वातवेगप्रचलिता अष्ठीला शाल्मलेरिव ॥ १९ ॥

तवैषा विकृता बुद्धिर्गवां वागिव मानुषी।  
मनांसि पाण्डुपुत्राणां मज्जयत्यप्लवानिव ॥ २० ॥

इदं मे महदाश्चर्यं पर्वतस्येव सर्पणम्।  
यदीदृशं प्रभाषेथा भीमसेनासमं वचः ॥ २१ ॥

स दृष्ट्वा स्वानि कर्माणि कुले जन्म च भारत।  
उत्तिष्ठस्व विषादं मा कृथा वीर स्थिरो भव ॥ २२ ॥

न चैतदनुरूपं ते यत् ते ग्लानिररिंदम।  
यदोजसा न लभते क्षत्रियो न तदश्नुते ॥ २३ ॥