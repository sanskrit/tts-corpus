+++
title_full = "129 धृतराष्ट्रका गान्धारीको बुलाना और उसका दुर्योधनको समझाना"
title = "१२९ गान्धारीवाक्ये"

+++


कृष्णस्य तु वचः श्रुत्वा धृतराष्ट्रो जनेश्वरः।  
विदुरं सर्वधर्मज्ञं त्वरमाणोऽभ्यभाषत ॥ १ ॥

गच्छ तात महाप्राज्ञां गान्धारीं दीर्घदर्शिनीम्।  
आनयेह तया सार्धमनुनेष्यामि दुर्मतिम् ॥ २ ॥

यदि सापि दुरात्मानं शमयेद् दुष्टचेतसम्।  
अपि कृष्णस्य सुहृदस्तिष्ठेम वचने वयम् ॥ ३ ॥

अपि लोभाभिभूतस्य पन्थानमनुदर्शयेत् ।  
दुर्बुद्धेर्दुःसहायस्य शमार्थं ब्रुवती वचः ॥ ४ ॥

अपि नो व्यसनं घोरं दुर्योधनकृतं महत्।  
शमयेच्चिररात्राय योगक्षेमवदव्ययम् ॥ ५ ॥

राज्ञस्तु वचनं श्रुत्वा विदुरो दीर्घदर्शिनीम्।  
आनयामास गान्धारीं धृतराष्ट्रस्य शासनात् ॥ ६ ॥

एष गान्धारि पुत्रस्ते दुरात्मा शासनातिगः।  
ऐश्वर्यलोभादैश्वर्यं जीवितं च प्रहास्यति ॥ ७ ॥

अशिष्टवदमर्यादः पापैः सह दुरात्मवान्।  
सभाया निर्गतो मूढो व्यतिक्रम्य सुहृद्वचः ॥ ८ ॥

सा भर्तृवचनं श्रुत्वा राजपुत्री यशस्विनी।  
अन्विच्छन्ती महच्छ्रेयो गान्धारी वाक्यमब्रवीत् ॥ ९ ॥

आनायय सुतं क्षिप्रं राज्यकामुकमातुरम्।  
न हि राज्यमशिष्टेन शक्यं धर्मार्थलोपिना ॥ १० ॥  
आप्तुमाप्तं तथापीदमविनीतेन सर्वथा ।

त्वं ह्येवात्र भृशं गर्ह्यो धृतराष्ट्र सुतप्रियः ॥ ११ ॥  
यो जानन् पापतामस्य तत्प्रज्ञामनुवर्तसे।

स एष काममन्युभ्यां प्रलब्धो लोभमास्थितः ॥ १२ ॥  
अशक्योऽद्य त्वया राजन्‌ विनिवर्तयितुं बलात्।

राष्ट्रप्रदाने मूढस्य बालिशस्य दुरात्मनः ॥ १३ ॥  
दुःसहायस्य लुब्धस्य धृतराष्ट्रोऽश्नुते फलम्।

कथं हि स्वजने भेदमुपेक्षेत महीपतिः।  
भिन्नं हि स्वजनेन त्वां प्रहसिष्यन्ति शत्रवः ॥ १४ ॥  
या हि शक्या महाराज साम्ना भेदेन वा पुनः।  
निस्तर्तुमापदः स्वेषु दण्डं कस्तत्र पातयेत् ॥ १५ ॥

शासनाद् धृतराष्ट्रस्य दुर्योधनममर्षणम् ।  
मातुश्च वचनात् क्षत्ता सभां प्रावेशयत् पुनः ॥ १६ ॥

स मातुर्वचनाकाङ्क्षी प्रविवेश पुनः सभाम्।  
अभिताम्रेक्षणः क्रोधान्निःश्वसन्निव पन्नगः ॥ १७ ॥

तं प्रविष्टमभिप्रेक्ष्य पुत्रमुत्पथमास्थितम् ।  
विगर्हमाणा गान्धारी शमार्थं वाक्यमब्रवीत् ॥ १८ ॥

दुर्योधन निबोधेदं वचनं मम पुत्रक।  
हितं ते सानुबन्धस्य तथाऽऽयत्यां सुखोदयम् ॥ १९ ॥

दुर्योधन यदाह त्वां पिता भरतसत्तम।  
भीष्मो द्रोणः कृपः क्षत्ता सुहृदां कुरु तद् वचः॥२०॥

भीष्मस्य तु पितुश्चैव मम चापचितिः कृता।  
भवेद् द्रोणमुखानां च सुहृदां शाम्यता त्वया ॥ २१ ॥

न हि राज्यं महाप्राज्ञ स्वेन कामेन शक्यते।  
अवाप्तुं रक्षितुं वापि भोक्तुं भरतसत्तम ॥ २२ ॥

न ह्यवश्येन्द्रियो राज्यमश्नीयाद् दीर्घमन्तरम्।  
विजितात्मा तु मेधावी स राज्यमभिपालयेत् ॥ २३ ॥

कामक्रोधौ हि पुरुषमर्थेभ्यो व्यपकर्षतः।  
तौ तु शत्रू विनिर्जित्य राजा विजयते महीम् ॥ २४ ॥

लोकेश्वर प्रभुत्वं हि महदेतद् दुरात्मभिः।  
राज्यं नामेप्सितं स्थानं न शक्यमभिरक्षितुम् ॥ २५ ॥

इन्द्रियाणि महत्प्रेप्सुर्नियच्छेदर्थधर्मयोः ।  
इन्द्रियैर्नियतैर्बुद्धिर्वर्धतेऽग्निरिवेन्धनैः ॥ २६ ॥

अविधेयानि हीमानि व्यापादयितुमप्यलम् ।  
अविधेया इवादान्ता हयाः पथि कुसारथिम् ॥ २७ ॥

अविजित्य य आत्मानममात्यान् विजिगीषते।  
अमित्रान् वाजितामात्यः सोऽवशः परिहीयते ॥ २८ ॥

आत्मानमेव प्रथमं द्वेष्यरूपेण योजयेत्।  
ततोऽमात्यानमित्रांश्च न मोघं विजिगीषते ॥ २९ ॥

वश्येन्द्रियं जितामात्यं धृतदण्डं विकारिषु।  
परीक्ष्यकारिणं धीरमत्यर्थं श्रीर्निषेवते ॥ ३० ॥

क्षुद्राक्षेणेव जालेन झषावपिहितावुभौ ।  
कामक्रोधौ शरीरस्थौ प्रज्ञानं तौ विलुम्पतः ॥ ३१ ॥

याभ्यां हि देवाः स्वर्यातुः स्वर्गस्य पिदधुर्मुखम्।  
बिभ्यतोऽनुपरागस्य कामक्रोधौ स्म वर्धितौ ॥ ३२ ॥

कामं क्रोधं च लोभं च दम्भं दर्पं च भूमिपः।  
सम्यग्विजेतुं यो वेद स महीमभिजायते ॥ ३३ ॥

सततं निग्रहे युक्त इन्द्रियाणां भवेन्नृपः।  
ईप्सन्नर्थं च धर्मं च द्विषतां च पराभवम् ॥ ३४ ॥

कामाभिभूतः क्रोधाद् वा यो मिथ्या प्रतिपद्यते।  
स्वेषु चान्येषु वा तस्य न सहाया भवन्त्युत ॥ ३५ ॥

एकीभूतैर्महाप्राज्ञैः शूरैररिनिबर्हणैः ।  
पाण्डवैः पृथिवीं तात भोक्ष्यसे सहितः सुखी ॥ ३६ ॥

यथा भीष्मः शान्तनवो द्रोणश्चापि महारथः।  
आहतुस्तात तत् सत्यमजेयौ कृष्णपाण्डवौ ॥ ३७ ॥

प्रपद्यस्व महाबाहुं कृष्णमक्लिष्टकारिणम् ।  
प्रसन्नो हि सुखाय स्यादुभयोरेव केशवः ॥ ३८ ॥

सुहृदामर्थकामानां यो न तिष्ठति शासने।  
प्राज्ञानां कृतविद्यानां स नरः शत्रुनन्दनः ॥ ३९ ॥

न युद्धे तात कल्याणं न धर्मार्थौ कुतः सुखम्।  
न चापि विजयो नित्यं मा युद्धे चेत आधिथाः॥४०॥

भीष्मेण हि महाप्राज्ञ पित्रा ते बाह्लिकेन च।  
दत्तोंऽशः पाण्डुपुत्राणां भेदाद् भीतैररिंदम ॥ ४१ ॥

तस्य चैतत्प्रदानस्य फलमद्यानुपश्यसि ।  
यद् भुङ्क्षे पृथिवीं कृत्स्नां शूरैर्निहतकण्टकाम् ॥ ४२ ॥

प्रयच्छ पाण्डुपुत्राणां यथोचितमरिंदम ।  
यदीच्छसि सहामात्यो भोक्तुमर्धं प्रदीयताम् ॥ ४३ ॥

अलमर्धं पृथिव्यास्ते सहामात्यस्य जीवितुम्।  
सुहृदां वचने तिष्ठन् यशः प्राप्स्यसि भारत ॥ ४४ ॥

श्रीमद्भिरात्मवद्भिस्तैर्बुद्धिमद्भिर्जितेन्द्रियैः ।  
पाण्डवैर्विग्रहस्तात भ्रंशयेन्महतः सुखात् ॥ ४५ ॥

निगृह्य सुहृदां मन्युं शाधि राज्यं यथोचितम्।  
स्वमंशं पाण्डुपुत्रेभ्यः प्रदाय भरतर्षभ ॥ ४६ ॥

अलमङ्ग निकारोऽयं त्रयोदश समाः कृतः।  
शमयैनं महाप्राज्ञ कामक्रोधसमेधितम् ॥ ४७ ॥

न चैष शक्तः पार्थानां यस्त्वमर्थमभीप्ससि।  
सूतपुत्रो दृढक्रोधो भ्राता दुःशासनश्च ते ॥ ४८ ॥

भीष्मे द्रोणे कृपे कर्णे भीमसेने धनंजये।  
धृष्टद्युम्ने च संक्रुद्धे न स्युः सर्वाः प्रजा ध्रुवम्॥४९॥

अमर्षवशमापन्नो मा कुरूंस्तात जीघनः।  
एषा हि पृथिवी कृत्स्ना मा गमत् त्वत्कृते वधम्॥५०॥

यच्च त्वं मन्यसे मूढ भीष्मद्रोणकृपादयः।  
योत्स्यन्ते सर्वशक्त्येति नैतदद्योपपद्यते ॥ ५१ ॥

समं हि राज्यं प्रीतिश्च स्थानं हि विदितात्मनाम्।  
पाण्डवेष्वथ युष्मासु धर्मस्त्वभ्यधिकस्ततः ॥ ५२ ॥

राजपिण्डभयादेते यदि हास्यन्ति जीवितम्।  
न हि शक्ष्यन्ति राजानं युधिष्ठिरमुदीक्षितुम् ॥ ५३ ॥

न लोभादर्थसम्पत्तिर्नराणामिह दृश्यते ।  
तदलं तात लोभेन प्रशाम्य भरतर्षभ ॥ ५४ ॥