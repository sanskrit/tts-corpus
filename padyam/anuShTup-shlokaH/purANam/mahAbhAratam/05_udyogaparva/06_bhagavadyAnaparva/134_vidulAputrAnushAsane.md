+++
title_full = "134 विदुलाका अपने पुत्रको युद्धके लिये उत्साहित करना"
title = "१३४ विदुलापुत्रानुशासने"

+++


अथैतस्यामवस्थायां पौरुषं हातुमिच्छसि ।  
निहीनसेवितं मार्गं गमिष्यस्यचिरादिव ॥ १ ॥

यो हि तेजो यथाशक्ति न दर्शयति विक्रमात्।  
क्षत्रियो जीविताकाङ्क्षी स्तेन इत्येव तं विदुः ॥ २ ॥

अर्थवन्त्युपपन्नानि वाक्यानि गुणवन्ति च।  
नैव सम्प्राप्नुवन्ति त्वां मुमूर्षुमिव भेषजम् ॥ ३ ॥

सन्ति वै सिन्धुराजस्य संतुष्टा न तथा जनाः।  
दौर्बल्यादासते मूढा व्यसनौघप्रतीक्षिणः ॥ ४ ॥

सहायोपचितिं कृत्वा व्यवसाय्य ततस्ततः।  
अनुदुष्येयुरपरे पश्यन्तस्तव पौरुषम् ॥ ५ ॥

तैः कृत्वा सह संघातं गिरिदुर्गालयं चर।  
काले व्यसनमाकाङ्क्षन् नैवायमजरामरः ॥ ६ ॥

संजयो नामतश्च त्वं न च पश्यामि तत् त्वयि।  
अन्वर्थनामा भव मे पुत्र मा व्यर्थनामकः ॥ ७ ॥

सम्यग्दृष्टिर्महाप्राज्ञो बालं त्वां ब्राह्मणोऽब्रवीत्।  
अयं प्राप्य महत् कृच्छ्रं पुनर्वृद्धिं गमिष्यति ॥ ८ ॥

तस्य स्मरन्ती वचनमाशंसे विजयं तव।  
तस्मात् तात ब्रवीमि त्वां वक्ष्यामि च पुनः पुनः॥९॥

यस्य ह्यर्थाभिनिर्वृत्तौ भवन्त्याप्यायिताः परे।  
तस्यार्थसिद्धिर्नियता नयेष्वर्थानुसारिणः ॥ १० ॥

समृद्धिरसमृद्धिर्वा पूर्वेषां मम संजय।  
एवं विद्वान् युद्धमना भव मा प्रत्युपाहर ॥ ११ ॥

नातः पापीयसीं कांचिदवस्थां शम्बरोऽब्रवीत्।  
यत्र नैवाद्य न प्रातर्भोजनं प्रतिदृश्यते ॥ १२ ॥

पतिपुत्रवधादेतत् परमं दुःखमब्रवीत् ।  
दारिद्र्यमिति यत् प्रोक्तं पर्यायमरणं हि तत् ॥ १३ ॥

अहं महाकुले जाता ह्रदाद्‌ध्रदमिवागता।  
ईश्वरी सर्वकल्याणी भर्त्रा परमपूजिता ॥ १४ ॥

महार्हमाल्याभरणां सुमृष्टाम्बरवाससम् ।  
पुरा हृष्टः सुहृद्वर्गो मामपश्यत् सुहृद्‌गताम् ॥ १५ ॥

यदा मां चैव भार्यां च द्रष्टासि भृशदुर्बलाम्।  
न तदा जीवितेनार्थो भविता तव संजय ॥ १६ ॥

दासकर्मकरान् भृत्यानाचार्यर्त्विक्‌पुरोहितान् ।  
अवृत्त्यास्मान् प्रजहतो दृष्ट्वा किं जीवितेन ते ॥ १७ ॥

यदि कृत्यं न पश्यामि तवाद्याहं यथा पुरा।  
श्लाघनीयं यशस्यं च का शान्तिर्हृदयस्य मे ॥ १८ ॥

नेति चेद् ब्राह्मणं ब्रूयां दीर्येत हृदयं मम।  
न ह्यहं न च मे भर्ता नेति ब्राह्मणमुक्तवान्॥१९॥

वयमाश्रयणीयाः स्म नाश्रितारः परस्य च।  
सान्यमासाद्य जीवन्ती परित्यक्ष्यामि जीवितम् ॥ २० ॥

अपारे भव नः पारमप्लवे भव नः प्लवः।  
कुरुष्व स्थानमस्थाने मृतान् संजीवयस्व नः ॥ २१ ॥

सर्वे ते शत्रवः शक्या न चेज्जीवितुमिच्छसि।  
अथ चेदीदृशीं वृत्तिं क्लीबामभ्युपपद्यसे ॥ २२ ॥  
निर्विण्णात्मा हतमना मुञ्चैतां पापजीविकाम्।

एकशत्रुवधेनैव शूरो गच्छति विश्रुतिम् ॥ २३ ॥  
इन्द्रो वृत्रवधेनैव महेन्द्रः समपद्यत।  
माहेन्द्रं च गृहं लेभे लोकानां चेश्वरोऽभवत् ॥ २४ ॥

नाम विश्राव्य वै संख्ये शत्रूनाहूय दंशितान्।  
सेनाग्रं चापि विद्राव्य हत्वा वा पुरुषं वरम् ॥ २५ ॥  
यदैव लभते वीरः सुयुद्धेन महद् यशः।  
तदैव प्रव्यथन्तेऽस्य शत्रवो विनमन्ति च ॥ २६ ॥

त्यक्त्वाऽऽत्मानं रणे दक्षं शूरं कापुरुषा जनाः।  
अवशास्तर्पयन्ति स्म सर्वकामसमृद्धिभिः ॥ २७ ॥

राज्यं चाप्युग्रविभ्रंशं संशयो जीवितस्य वा।  
न लब्धस्य हि शत्रोर्वै शेषं कुर्वन्ति साधवः ॥ २८ ॥

स्वर्गद्वारोपमं राज्यमथवाप्यमृतोपमम् ।  
युद्धमेकायनं मत्वा पतोल्मुक इवारिषु ॥ २९ ॥

जहि शत्रून् रणे राजन् स्वधर्ममनुपालय।  
मा त्वादृशं सुकृपणं शत्रूणां भयवर्धनम् ॥ ३० ॥

अस्मदीयैश्च शोचद्भिर्नदद्भिश्च परैर्वृतम् ।  
अपि त्वां नानुपश्येयं दीनाद् दीनमिव स्थितम् ॥ ३१ ॥

हृष्य सौवीरकन्याभिः श्लाघस्वार्थैर्यथा पुरा।  
मा च सैन्धवकन्यानामवसन्नो वशं गमः ॥ ३२ ॥

युवा रूपेण सम्पन्नो विद्ययाभिजनेन च।  
यत् त्वादृशो विकुर्वीत यशस्वी लोकविश्रुतः ॥ ३३ ॥  
अधुर्यवच्च वोढव्ये मन्ये मरणमेव तत्।

यदि त्वामनुपश्यामि परस्य प्रियवादिनम् ॥ ३४ ॥  
पृष्ठतोऽनुव्रजन्तं वा का शान्तिर्हृदयस्य मे।

नास्मिन् जातु कुले जातो गच्छेद् योऽन्यस्य पृष्ठतः ॥ ३५ ॥  
न त्वं परस्यानुचरस्तात जीवितुमर्हसि।

अहं हि क्षत्रहृदयं वेद यत् परिशाश्वतम् ॥ ३६ ॥  
पूर्वैः पूर्वतरैः प्रोक्तं परैः परतरैरपि।  
शाश्वतं चाव्ययं चैव प्रजापतिविनिर्मितम् ॥ ३७ ॥

यो वै कश्चिदिहाजातः क्षत्रियः क्षत्रकर्मवित्।  
भयाद् वृत्तिसमीक्षो वा न नमेदिह कस्यचित् ॥ ३८ ॥

उद्यच्छेदेव न नमेदुद्यमो ह्येव पौरुषम्।  
अप्यपर्वणि भज्येत न नमेतेह कस्यचित् ॥ ३९ ॥

मातङ्गो मत्त इव च परीयात् सुमहामनाः।  
ब्राह्मणेभ्यो नमेन्नित्यं धर्मायैव च संजय ॥ ४० ॥

नियच्छन्नितरान् वर्णान् विनिघ्नन् सर्वदुष्कृतः।  
ससहायोऽसहायो वा यावज्जीवं तथा भवेत् ॥ ४१ ॥