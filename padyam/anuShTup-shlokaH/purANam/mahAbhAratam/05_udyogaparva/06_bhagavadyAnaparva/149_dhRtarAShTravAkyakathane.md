+++
title_full = "149 दुर्योधनके प्रति धृतराष्ट्रके युक्तिसंगत वचन—पाण्डवोंको आधा राजा देनेके लिये आदेश"
title = "१४९ धृतराष्ट्रवाक्यकथने"

+++


एवमुक्ते तु गान्धार्या धृतराष्ट्रो जनेश्वरः।  
दुर्योधनमुवाचेदं राजमध्ये जनाधिप ॥ १ ॥

दुर्योधन निबोधेदं यत् त्वां वक्ष्यामि पुत्रक।  
तथा तत् कुरु भद्रं ते यद्यस्ति पितृगौरवम् ॥ २ ॥

सोमः प्रजापतिः पूर्वं कुरूणां वंशवर्धनः।  
सोमाद् बभूव षष्ठोऽयं ययातिर्नहुषात्मजः ॥ ३ ॥

तस्य पुत्रा बभूवुर्हि पञ्च राजर्षिसत्तमाः।  
तेषां यदुर्महातेजा ज्येष्ठः समभवत् प्रभुः ॥ ४ ॥  
पूरुर्यवीयांश्च ततो योऽस्माकं वंशवर्धनः।  
शर्मिष्ठया सम्प्रसूतो दुहित्रा वृषपर्वणः ॥ ५ ॥

यदुश्च भरतश्रेष्ठ देवयान्याः सुतोऽभवत्।  
दौहित्रस्तात शुक्रस्य काव्यस्यामिततेजसः ॥ ६ ॥

यादवानां कुलकरो बलवान् वीर्यसम्मतः।  
अवमेने स तु क्षत्रं दर्पपूर्णः सुमन्दधीः ॥ ७ ॥

न चातिष्ठत् पितुः शास्त्रे बलदर्पविमोहितः।  
अवमेने च पितरं भ्रातॄंश्चाप्यपराजितः ॥ ८ ॥

पृथिव्यां चतुरन्तायां यदुरेवाभवद् बली।  
वशे कृत्वा स नृपतीन् न्यवसन्नागसाह्वये ॥ ९ ॥

तं पिता परमक्रुद्धो ययातिर्नहुषात्मजः।  
शशाप पुत्रं गान्धारे राज्याच्चापि व्यरोपयत् ॥ १० ॥

ये चैनमन्ववर्तन्त भ्रातरो बलदर्पिताः।  
शशाप तानभिक्रुद्धो ययातिस्तनयानथ ॥ ११ ॥

यवीयांसं ततः पूरुं पुत्रं स्ववशवर्तिनम्।  
राज्ये निवेशयामास विधेयं नृपसत्तमः ॥ १२ ॥

एवं ज्येष्ठोऽप्यथोत्सिक्तो न राज्यमभिजायते।  
यवीयांसोऽपि जायन्ते राज्यं वृद्धोपसेवया ॥ १३ ॥

तथैव सर्वधर्मज्ञः पितुर्मम पितामहः।  
प्रतीपः पृथिवीपालस्त्रिषु लोकेषु विश्रुतः ॥ १४ ॥

तस्य पार्थिवसिंहस्य राज्यं धर्मेण शासतः।  
त्रयः प्रजज्ञिरे पुत्रा देवकल्पा यशस्विनः ॥ १५ ॥

देवापिरभवच्छ्रेष्ठो बाह्लीकस्तदनन्तरम् ।  
तृतीयः शान्तनुस्तात धृतिमान् मे पितामहः ॥ १६ ॥

देवापिस्तु महातेजास्त्वग्दोषी राजसत्तमः ।  
धार्मिकः सत्यवादी च पितुः शुश्रूषणे रतः ॥ १७ ॥  
पौरजानपदानां च सम्मतः साधुसत्कृतः।  
सर्वेषां बालवृद्धानां देवापिर्हृदयंगमः ॥ १८ ॥

वदान्यः सत्यसंधश्च सर्वभूतहिते रतः।  
वर्तमानः पितुः शास्त्रे ब्राह्मणानां तथैव च ॥ १९ ॥

बाह्लीकस्य प्रियो भ्राता शान्तनोश्च महात्मनः।  
सौभ्रात्रं च परं तेषां सहितानां महात्मनाम् ॥ २० ॥

अथ कालस्य पर्याये वृद्धो नृपतिसत्तमः।  
सम्भारानभिषेकार्थं कारयामास शास्त्रतः ॥ २१ ॥

कारयामास सर्वाणि मङ्गलार्थानि वै विभुः।  
तं ब्राह्मणाश्च वृद्धाश्च पौरजानपदैः सह ॥ २२ ॥  
सर्वे निवारयामासुर्देवापेरभिषेचनम् ।

स तच्छ्रुत्वा तु नृपतिरभिषेकनिवारणम्।  
अश्रुकण्ठोऽभवद् राजा पर्यशोचत चात्मजम् ॥ २३ ॥

एवं वदान्यो धर्मज्ञः सत्यसंधश्च सोऽभवत्।  
प्रियः प्रजानामपि संस्त्वग्दोषेण प्रदूषितः ॥ २४ ॥

हीनाङ्गं पृथिवीपालं नाभिनन्दन्ति देवताः।  
इति कृत्वा नृपश्रेष्ठं प्रत्यषेधन् द्विजर्षभाः ॥ २५ ॥

ततः प्रव्यथिताङ्गोऽसौ पुत्रशोकसमन्वितः ।  
निवारितं नृपं दृष्ट्वा देवापिः संश्रितो वनम् ॥ २६ ॥

बाह्लीको मातुलकुलं त्यक्त्वा राज्यं समाश्रितः।  
पितृभ्रातॄन् परित्यज्य प्राप्तवान् परमर्द्धिमत् ॥ २७ ॥

बाह्लीकेन त्वनुज्ञातः शान्तनुर्लोकविश्रुतः ।  
पितर्युपरते राजन् राजा राज्यमकारयत् ॥ २८ ॥

तथैवाहं मतिमता परिचिन्त्येह पाण्डुना।  
ज्येष्ठः प्रभ्रंशितो राज्याद्धीनाङ्ग इति भारत ॥ २९ ॥

पाण्डुस्तु राज्यं सम्प्राप्तः कनीयानपि सन् नृपः।  
विनाशे तस्य पुत्राणामिदं राज्यमरिंदम ॥ ३० ॥

मय्यभागिनि राज्याय कथं त्वं राज्यमिच्छसि।  
अराजपुत्रो ह्यस्वामी परस्वं हर्तुमिच्छसि ॥ ३१ ॥

युधिष्टिरो राजपुत्रो महात्मा  
न्यायागतं राज्यमिदं च तस्य।  
स कौरवस्यास्य कुलस्य भर्ता  
प्रशासिता चैव महानुभावः ॥ ३२ ॥

स सत्यसंधः स तथाप्रमत्तः  
शास्त्रे स्थितो बन्धुजनस्य साधुः।  
प्रियः प्रजानां सुहृदानुकम्पी  
जितेन्द्रियः साधुजनस्य भर्ता ॥ ३३ ॥

क्षमा तितिक्षा दम आर्जवं च  
सत्यव्रतत्वं श्रुतमप्रमादः ।  
भूतानुकम्पा ह्यनुशासनं च  
युधिष्ठिरे राजगुणाः समस्ताः ॥ ३४ ॥

अराजपुत्रस्त्वमनार्यवृत्तो  
लुब्धः सदा बन्धुषु पापबुद्धिः।  
क्रमागतं राज्यमिदं परेषां  
हर्तुं कथं शक्ष्यसि दुर्विनीत ॥ ३५ ॥

प्रयच्छ राज्यार्धमपेतमोहः  
सवाहनं त्वं सपरिच्छदं च।  
ततोऽवशेषं तव जीवितस्य  
सहानुजस्यैव भवेन्नरेन्द्र ॥ ३६ ॥