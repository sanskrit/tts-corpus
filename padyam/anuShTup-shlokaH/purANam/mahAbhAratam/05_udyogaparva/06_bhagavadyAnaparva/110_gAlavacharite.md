+++
title_full = "110 पश्चिम दिशाका वर्णन"
title = "११० गालवचरिते"

+++


इयं दिग् दयिता राज्ञो वरुणस्य तु गोपतेः।  
सदा सलिलराजस्य प्रतिष्ठा चादिरेव च ॥ १ ॥

अत्र पश्चादहः सूर्यो विसर्जयति गाः स्वयम्।  
पश्चिमेत्यभिविख्याता दिगियं द्विजसत्तम ॥ २ ॥

यादसामत्र राज्येन सलिलस्य च गुप्तये।  
कश्यपो भगवान् देवो वरुणं स्माभ्यषेचयत् ॥ ३ ॥

अत्र पीत्वा समस्तान् वै वरुणस्य रसांस्तु षट्।  
जायते तरुणः सोमः शुक्लस्यादौ तमिस्रहा ॥ ४ ॥

अत्र पश्चात् कृता दैत्या वायुना संयतास्तदा।  
निःश्वसन्तो महावातैरर्दिताः सुषुपुर्द्विज ॥ ५ ॥

अत्र सूर्यं प्रणयिनं प्रतिगृह्णाति पर्वतः।  
अस्तो नाम यतः संध्या पश्चिमा प्रतिसर्पति ॥ ६ ॥

अतो रात्रिश्च निद्रा च निर्गता दिवसक्षये।  
जायते जीवलोकस्य हर्तुमर्धमिवायुषः ॥ ७ ॥

अत्र देवीं दितिं सुप्तामात्मप्रसवधारिणीम्।  
विगर्भामकरोच्छक्रो यत्र जातो मरुद्‌गणः ॥ ८ ॥

अत्र मूलं हिमवतो मन्दरं याति शाश्वतम्।  
अपि वर्षसहस्रेण न चास्यान्तोऽधिगम्यते ॥ ९ ॥

अत्र काञ्चनशैलस्य काञ्चनाम्बुरुहस्य च।  
उदधेस्तीरमासाद्य सुरभिः क्षरते पयः ॥ १० ॥

अत्र मध्ये समुद्रस्य कबन्धः प्रतिदृश्यते।  
स्वर्भानोः सूर्यकल्पस्य सोमसूर्यौ जिघांसतः ॥ ११ ॥

सुवर्णशिरसोऽप्यत्र हरिरोम्णः प्रगायतः ।  
अदृश्यस्याप्रमेयस्य श्रूयते विपुलो ध्वनिः ॥ १२ ॥

अत्र ध्वजवती नाम कुमारी हरिमेधसः।  
आकाशे तिष्ठ तिष्ठेति तस्थौ सूर्यस्य शासनात् ॥ १३ ॥

अत्र वायुस्तथा वह्निरापः खं चापि गालव।  
आह्निकं चैव नैशं च दुःखं स्पर्शं विमुञ्चति ॥ १४ ॥

अतःप्रभृति सूर्यस्य तिर्यगावर्तते गतिः।  
अत्र ज्योतींषि सर्वाणि विशन्त्यादित्यमण्डलम् ॥ १५ ॥

अष्टाविंशतिरात्रं च चङ्क्रम्य सह भानुना।  
निष्पतन्ति पुनः सूर्यात् सोमसंयोगयोगतः ॥ १६ ॥

अत्र नित्यं स्रवन्तीनां प्रभवः सागरोदयः।  
अत्र लोकत्रयस्यापस्तिष्ठन्ति वरुणालये ॥ १७ ॥

अत्र पन्नगराजस्याप्यनन्तस्य निवेशनम् ।  
अनादिनिधनस्यात्र विष्णोः स्थानमनुत्तमम् ॥ १८ ॥

अत्रानलसखस्यापि पवनस्य निवेशनम् ।  
महर्षेः कश्यपस्यात्र मारीचस्य निवेशनम् ॥ १९ ॥

एष ते पश्चिमो मार्गो दिग्द्वारेण प्रकीर्तितः।  
ब्रूहि गालव गच्छावो बुद्धिः का द्विजसत्तम ॥ २० ॥