+++
title_full = "136 विदुलाके उपदेशसे उसके पुत्रका युद्धके लिये उद्यत होना"
title = "१३६ विदुलापुत्रानुशासनसमाप्तौ"

+++


नैव राज्ञा दरः कार्यो जातु कस्याञ्चिदापदि।  
अथ चेदपि दीर्णः स्यान्नैव वर्तेत दीर्णवत् ॥ १ ॥

दीर्णं हि दृष्ट्वा राजानं सर्वमेवानुदीर्यते।  
राष्ट्रं बलममात्याश्च पृथक् कुर्वन्ति ते मतीः ॥ २ ॥

शत्रूनेके प्रपद्यन्ते प्रजहत्यपरे पुनः।  
अन्ये तु प्रजिहीर्षन्ति ये पुरस्ताद् विमानिताः ॥ ३ ॥

य एवात्यन्तसुहृदस्त एनं पर्युपासते।  
अशक्तयः स्वस्तिकामा बद्धवत्सा इडा इव ॥ ४ ॥

शोचन्तमनुशोचन्ति पतितानिव बान्धवान् ।  
अपि ते पूजिताः पूर्वमपि ते सुहृदो मताः ॥ ५ ॥

ये राष्ट्रमभिमन्यन्ते राज्ञो व्यसनमीयुषः।  
मा दीदरस्त्वं सुहृदो मा त्वां दीर्णं प्रहासिषुः ॥ ६ ॥

प्रभावं पौरुषं बुद्धिं जिज्ञासन्त्या मया तव।  
विदधत्या समाश्वासमुक्तं तेजोविवृद्धये ॥ ७ ॥

यदेतत् संविजानासि यदि सम्यग् ब्रवीम्यहम्।  
कृत्वा सौम्यमिवात्मानं जयायोत्तिष्ठ संजय ॥ ८ ॥

अस्ति नः कोशनिचयो महान् ह्यविदितस्तव।  
तमहं वेद नान्यस्तमुपसम्पादयामि ते ॥ ९ ॥

सन्ति नैकतमा भूयः सुहृदस्तव संजय।  
सुखदुःखसहा वीर संग्रामादनिवर्तिनः ॥ १० ॥

तादृशा हि सहाया वै पुरुषस्य बुभूषतः।  
इष्टं जिहीर्षतः किंचित् सचिवाः शत्रुकर्शन ॥ ११ ॥

यस्यास्त्वीदृशकं वाक्यं श्रुत्वापि स्वल्पचेतसः।  
तमस्त्वपागमत् तस्य सुचित्रार्थपदाक्षरम् ॥ १२ ॥

उदके भूरियं धार्या मर्तव्यं प्रवणे मया।  
यस्य मे भवती नेत्री भविष्यद्भूतिदर्शिनी ॥ १३ ॥

अहं हि वचनं त्वत्तः शुश्रूषुरपरापरम्।  
किंचित् किंचित् प्रतिवदंस्तूष्णीमासं मुहुर्मुहुः ॥ १४ ॥

अतृप्यन्नमृतस्येव कृच्छ्राल्लब्धस्य बान्धवात् ।  
उद्यच्छाम्येष शत्रूणां नियमाय जयाय च ॥ १५ ॥

सदश्व इव स क्षिप्तः प्रणुन्नो वाक्यसायकैः।  
तच्चकार तथा सर्वं यथावदनुशासनम् ॥ १६ ॥

इदमुद्धर्षणं भीमं तेजोवर्धनमुत्तमम् ।  
राजानं श्रावयेन्मन्त्री सीदन्तं शत्रुपीडितम् ॥ १७ ॥

जयो नामेतिहासोऽयं श्रोतव्यो विजिगीषुणा।  
महीं विजयते क्षिप्रं श्रुत्वा शत्रूंश्च मर्दति ॥ १८ ॥

इदं पुंसवनं चैव वीराजननमेव च।  
अभीक्ष्णं गर्भिणी श्रुत्वा ध्रुवं वीरं प्रजायते ॥ १९ ॥

विद्याशूरं तपःशूरं दानशूरं तपस्विनम्।  
ब्राह्म्या श्रिया दीप्यमानं साधुवादे च सम्मतम् ॥ २० ॥  
अर्चिष्मन्तं बलोपेतं महाभागं महारथम्।  
धृतिमन्तमनाधृष्यं जेतारमपराजितम् ॥ २१ ॥  
नियन्तारमसाधूनां गोप्तारं धर्मचारिणाम् ।  
ईदृशं क्षत्रिया सूते वीरं सत्यपराक्रमम् ॥ २२ ॥