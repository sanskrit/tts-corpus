+++
title_full = "083 श्रीकृष्णका हस्तिनापुरको प्रस्थान, युधिष्ठिरका माता कुन्ती एवं कौरवोंके लिये संदेश तथा श्रीकृष्णको मार्गमें दिव्य महर्षियोंका दर्शन"
title = "०८३ श्रीकृष्णप्रस्थाने"

+++


कुरूणामद्य सर्वेषां भवान् सुहृदनुत्तमः।  
सम्बन्धी दयितो नित्यमुभयोः पक्षयोरपि ॥ १ ॥

पाण्डवैर्धार्तराष्ट्राणां प्रतिपाद्यमनामयम् ।  
समर्थः प्रशमं चैव कर्तुमर्हसि केशव ॥ २ ॥

त्वमितः पुण्डरीकाक्ष सुयोधनममर्षणम् ।  
शान्त्यर्थं भ्रातरं ब्रूया यत् तद् वाच्यममित्रहन् ॥ ३ ॥

त्वया धर्मार्थयुक्तं चेदुक्तं शिवमनामयम्।  
हितं नादास्यते बालो दिष्टस्य वशमेष्यति ॥ ४ ॥

धर्म्यमस्मद्धितं चैव कुरूणां यदनामयम्।  
एष यास्यामि राजानं धृतराष्ट्रमभीप्सया ॥ ५ ॥

ततो व्यपेततमसि सूर्ये विमलवद्‌गते।  
मैत्रे मुहूर्ते सम्प्राप्ते मृद्वर्चिषि दिवाकरे ॥ ६ ॥  
कौमुदे मासि रेवत्यां शरदन्ते हिमागमे।  
स्फीतसस्यसुखे काले कल्पः सत्त्ववतां वरः ॥ ७ ॥

मङ्गल्याः पुण्यनिर्घोषा वाचः शृण्वंश्च सूनृताः।  
ब्राह्मणानां प्रतीतानामृषीणामिव वासवः ॥ ८ ॥  
कृत्वा पौर्वाह्णिकं कृत्यं स्नातः शुचिरलंकृतः।  
उपतस्थे विवस्वन्तं पावकं च जनार्दनः ॥ ९ ॥  
ऋषभं पृष्ठ आलभ्य ब्राह्मणानभिवाद्य च।  
अग्निं प्रदक्षिणं कृत्वा पश्यन् कल्याणमग्रतः ॥ १० ॥  
तत् प्रतिज्ञाय वचनं पाण्डवस्य जनार्दनः।  
शिनेर्नप्तारमासीनमभ्यभाषत सात्यकिम् ॥ ११ ॥

रथ आरोप्यतां शङ्खश्चक्रं च गदया सह।  
उपासंगाश्च शक्त्यश्च सर्वप्रहरणानि च ॥ १२ ॥

दुर्योधनश्च दुष्टात्मा कर्णश्च सहसौबलः।  
न च शत्रुरवज्ञेयो दुर्बलोऽपि बलीयसा ॥ १३ ॥

ततस्तन्मतमाज्ञाय केशवस्य पुरःसराः ।  
प्रसस्रुर्योजयिष्यन्तो रथं चक्रगदाभृतः ॥ १४ ॥

तं दीप्तमिव कालाग्निमाकाशगमिवाशुगम् ।  
सूर्यचन्द्रप्रकाशाभ्यां चक्राभ्यां समलंकृतम् ॥ १५ ॥

अर्धचन्द्रैश्च चन्द्रैश्च मत्स्यैः समृगपक्षिभिः।  
पुष्पैश्च विविधैश्चित्रं मणिरत्नैश्च सर्वशः ॥ १६ ॥

तरुणादित्यसंकाशं बृहन्तं चारुदर्शनम् ।  
मणिहेमविचित्राङ्‌गं सुध्वजं सुपताकिनम् ॥ १७ ॥

सूपस्करमनाधृष्यं वैयाघ्रपरिवारणम् ।  
यशोघ्नं प्रत्यमित्राणां यदूनां नन्दिवर्धनम् ॥ १८ ॥

वाजिभिः शैब्यसुग्रीवमेघपुष्पबलाहकैः ।  
स्नातैः सम्पादयामासुः सम्पन्नैः सर्वसम्पदा ॥ १९ ॥

महिमानं तु कृष्णस्य भूय एवाभिवर्धयन्।  
सुघोषः पतगेन्द्रेण ध्वजेन युयुजे रथः ॥ २० ॥

तं मेरुशिखरप्रख्यं मेघदुन्दुभिनिःस्वनम् ।  
आरुरोह रथं शौरिर्विमानमिव कामगम् ॥ २१ ॥

ततः सात्यकिमारोप्य प्रययौ पुरुषोत्तमः।  
पृथिवीं चान्तरिक्षं च रथघोषेण नादयन् ॥ २२ ॥

व्यपोढाभ्रस्ततः कालः क्षणेन समपद्यत।  
शिवश्चानुववौ वायुः प्रशान्तमभवद् रजः ॥ २३ ॥

प्रदक्षिणानुलोमाश्च मङ्‌गल्या मृगपक्षिणः ।  
प्रयाणे वासुदेवस्य बभूवुरनुयायिनः ॥ २४ ॥

मङ्‌गल्यार्थप्रदैः शब्दैरन्ववर्तन्त सर्वशः ।  
सारसाः शतपत्राश्च हंसाश्च मधुसूदनम् ॥ २५ ॥

मन्त्राहुतिमहाहोमैर्हूयमानश्च पावकः ।  
प्रदक्षिणमुखो भूत्वा विधूमः समपद्यत ॥ २६ ॥

वसिष्ठो वामदेवश्च भूरिद्युम्नो गयः क्रथः।  
शुक्रनारदवाल्मीका मरुत्तः कुशिको भृगुः ॥ २७ ॥  
देवब्रह्मर्षयश्चैव कृष्णं यदुसुखावहम् ।  
प्रदक्षिणमवर्तन्त सहिता वासवानुजम् ॥ २८ ॥

एवमेतैर्महाभागैर्महर्षिगणसाधुभिः ।  
पूजितः प्रययौ कृष्णः कुरूणां सदनं प्रति ॥ २९ ॥

तं प्रयान्तमनुप्रायात् कुन्तीपुत्रो युधिष्ठिरः।  
भीमसेनार्जुनौ चोभौ माद्रीपुत्रौ च पाण्डवौ ॥ ३० ॥  
चेकितानश्च विक्रान्तो धृष्टकेतुश्च चेदिपः।  
द्रुपदः काशिराजश्च शिखण्डी च महारथः ॥ ३१ ॥  
धृष्टद्युम्नः सपुत्रश्च विराटः केकयैः सह।  
संसाधनार्थं प्रययुः क्षत्रियाः क्षत्रियर्षभ ॥ ३२ ॥

ततोऽनुव्रज्य गोविन्दं धर्मराजो युधिष्ठिरः।  
राज्ञां सकाशे द्युतिमानुवाचेदं वचस्तदा ॥ ३३ ॥

यो वै न कामान्न भयान्न लोभान्नार्थकारणात्।  
अन्यायमनुवर्तेत स्थिरबुद्धिरलोलुपः ॥ ३४ ॥  
धर्मज्ञो धृतिमान् प्राज्ञः सर्वभूतेषु केशवः।  
ईश्वरः सर्वभूतानां देवदेवः सनातनः ॥ ३५ ॥

तं सर्वगुणसम्पन्नं श्रीवत्सकृतलक्षणम् ।  
सम्परिष्वज्य कौन्तेयः संदेष्टुमुपचक्रमे ॥ ३६ ॥

या सा बाल्यात् प्रभृत्यस्मान् पर्यवर्धयताबला।  
उपवासतपःशीला सदा स्वस्त्ययने रता ॥ ३७ ॥  
देवतातिथिपूजासु गुरुशुश्रूषणे रता ।  
वत्सला प्रियपुत्रा च प्रियास्माकं जनार्दन ॥ ३८ ॥  
सुयोधनभयाद् या नोऽत्रायतामित्रकर्शन ।  
महतो मृत्युसम्बाधादुद्दध्रे नौरिवार्णवात् ॥ ३९ ॥  
अस्मत्कृते च सततं यया दुःखानि माधव।  
अनुभूतान्यदुःखार्हा तां स्म पृच्छेरनामयम् ॥ ४० ॥

भृशमाश्वासयेश्चैनां पुत्रशोकपरिप्लुताम् ।  
अभिवाद्य स्वजेथास्त्वं पाण्डवान् परिकीर्तयन् ॥ ४१ ॥

ऊढात् प्रभृति दुःखानि श्वशुराणामरिंदम।  
निकारानतदर्हा च पश्यन्ती दुःखमश्नुते ॥ ४२ ॥

अपि जातु स कालः स्यात् कृष्ण दुःखविपर्ययः।  
यदहं मातरं क्लिष्टां सुखं दद्यामरिंदम ॥ ४३ ॥

प्रव्रजन्तोऽनुधावन्तीं कृपणां पुत्रगृद्धिनीम् ।  
रुदतीमपहायैनामगच्छाम वयं वनम् ॥ ४४ ॥

न नूनं म्रियते दुःखैः सा चेज्जीवति केशव।  
तथा पुत्रादिभिर्गाढमार्ता ह्यानर्तसत्कृत ॥ ४५ ॥

अभिवाद्याथ सा कृष्ण त्वया मद्वचनाद् विभो।  
धृतराष्ट्रश्च कौरव्यो राजानश्च वयोऽधिकाः ॥ ४६ ॥  
भीष्मं द्रोणं कृपं चैव महाराजं च बाह्लिकम्।  
द्रौणिं च सोमदत्तं च सर्वांश्च भरतान् प्रति ॥ ४७ ॥  
विदुरं च महाप्राज्ञं कुरूणां मन्त्रधारिणम्।  
अगाधबुद्धिं मर्मज्ञं स्वजेथा मधुसूदन ॥ ४८ ॥

इत्युक्त्वा केशवं तत्र राजमध्ये युधिष्ठिरः।  
अनुज्ञातो निववृते कृष्णं कृत्वा प्रदक्षिणम् ॥ ४९ ॥

व्रजन्नेव तु बीभत्सुः सखायं पुरुषर्षभम्।  
अब्रवीत् परवीरघ्नं दाशार्हमपराजितम् ॥ ५० ॥

यदस्माकं विभो वृत्तं पुरा वै मन्त्रनिश्चये।  
अर्धराज्यस्य गोविन्द विदितं सर्वराजसु ॥ ५१ ॥

तच्चेद् दद्यादसंगेन सत्कृत्यानवमन्य च।  
प्रियं मे स्यान्महाबाहो मुच्येरन् महतो भयात् ॥ ५२ ॥

अतश्चेदन्यथा कर्ता धार्तराष्ट्रोऽनुपायवित् ।  
अन्तं नूनं करिष्यामि क्षत्रियाणां जनार्दन ॥ ५३ ॥

एवमुक्ते पाण्डवेन समहृष्यद् वृकोदरः।  
मुहुर्मुहुः क्रोधवशात् प्रावेपत च पाण्डवः ॥ ५४ ॥

वेपमानश्च कौन्तेयः प्राक्रोशन्महतो रवान्।  
धनंजयवचः श्रुत्वा हर्षोत्सिक्तमना भृशम् ॥ ५५ ॥

तस्य तं निनदं श्रुत्वा सम्प्रावेपन्त धन्विनः।  
वाहनानि च सर्वाणि शकृन्मूत्रे प्रसुस्रुवुः ॥ ५६ ॥

इत्युक्त्वा केशवं तत्र तथा चोक्त्वा विनिश्चयम्।  
अनुज्ञातो निववृते परिष्वज्य जनार्दनम् ॥ ५७ ॥

तेषु राजसु सर्वेषु निवृत्तेषु जनार्दनः।  
तूर्णमभ्यगमद्धृष्टः शैब्यसुग्रीववाहनः ॥ ५८ ॥

ते हया वासुदेवस्य दारुकेण प्रचोदिताः।  
पन्थानमाचेमुरिव ग्रसमाना इवाम्बरम् ॥ ५९ ॥

अथापश्यन्महाबाहुर्ऋषीनध्वनि केशवः ।  
ब्राह्म्या श्रिया दीप्यमानान् स्थितानुभयतः पथि ॥ ६० ॥

सोऽवतीर्य रथात् तूर्णमभिवाद्य जनार्दनः।  
यथावृत्तानृषीन् सर्वानभ्यभाषत पूजयन् ॥ ६१ ॥

कच्चिल्लोकेषु कुशलं कच्चिद् धर्मः स्वनुष्ठितः।  
ब्राह्मणानां त्रयो वर्णाः कच्चित् तिष्ठन्ति शासने ॥ ६२ ॥  
(पितृदेवातिथिभ्यश्च कच्चित्‌ पूजा स्वनिष्ठिता।)

तेभ्यः प्रयुज्य तां पूजां प्रोवाच मधुसूदनः।  
भगवन्तः क्व संसिद्धाः का वीथी भवतामिह ॥ ६३ ॥  
किं वा कार्यं भगवतामहं किं करवाणि वः।  
केनार्थेनोपसम्प्राप्ता भगवन्तो महीतलम् ॥ ६४ ॥

(एवमुक्ताः केशवेन मुनयः संशितव्रताः।  
नारदप्रमुखाः सर्वे प्रत्यनन्दन्त केशवम्॥

अधःशिराः सर्पमाली महर्षिः स हि देवलः।  
अर्वावसुः सुजानुश्च मैत्रेयः शुनको बली॥  
बको दाल्भ्यः स्थूलशिराः कृष्णद्वैपायनस्तथा।  
आयोदधौम्यो धौम्यश्च अणीमाण्डव्यकौशिकौ ॥  
दामोष्णीषस्त्रिषवणः पर्णादो घटजानुकः ।  
मौञ्जायनो वायुभक्षः पाराशर्योऽथ शालिकः॥  
शीलवानशनिर्धाता शून्यपालोऽकृतव्रणः ।  
श्वेतकेतुः कहोलश्च रामश्चैव महातपाः ॥ )

तमब्रवीज्जामदग्न्य उपेत्य मधुसूदनम् ।  
परिष्वज्य च गोविन्दं सुरासुरपतेः सखा ॥ ६५ ॥

देवर्षयः पुण्यकृतो ब्राह्मणाश्च बहुश्रुताः।  
राजर्षयश्च दाशार्ह मानयन्तस्तपस्विनः ।  
देवासुरस्य द्रष्टारः पुराणस्य महामते ॥ ६६ ॥  
समेतं पार्थिवं क्षत्रं दिदृक्षन्तश्च सर्वतः।  
सभासदश्च राजानस्त्वां च सत्यं जनार्दनम् ॥ ६७ ॥  
एतन्महत् प्रेक्षणीयं द्रष्टुं गच्छाम केशव।  
धर्मार्थसहिता वाचः श्रोतुमिच्छाम माधव ॥ ६८ ॥  
त्वयोच्यमानाः कुरुषु राजमध्ये परंतप।

भीष्मद्रोणादयश्चैव विदुरश्च महामतिः ॥ ६९ ॥  
त्वं च यादवशार्दूल सभायां वै समेष्यथ।

तव वाक्यानि दिव्यानि तथा तेषां च माधव ॥ ७० ॥  
श्रोतुमिच्छाम गोविन्द सत्यानि च हितानि च।

आपृष्टोऽसि महाबाहो पुनर्द्रक्ष्यामहे वयम् ॥ ७१ ॥  
याह्यविघ्नेन वै वीर द्रक्ष्यामस्त्वां सभागतम्।  
आसीनमासने दिव्ये बलतेजःसमाहितम् ॥ ७२ ॥