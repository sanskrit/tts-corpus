+++
title_full = "120 माधवीका वनमें जाकर तप करना तथा ययातिका स्वर्गमें जाकर सुखभोगके पश्चात् मोहवश तेजोहीन होना"
title = "१२० ययातिमोहे"

+++


स तु राजा पुनस्तस्याः कर्तुकामः स्वयंवरम्।  
उपगम्याश्रमपदं गङ्गायमुनसंगमे ॥ १ ॥

गृहीतमाल्यदामां तां रथमारोप्य माधवीम्।  
पूरुर्यदुश्च भगिनीमाश्रमे पर्यधावताम् ॥ २ ॥

नागयक्षमनुष्याणां गन्धर्वमृगपक्षिणाम् ।  
शैलद्रुमवनौकानामासीत् तत्र समागमः ॥ ३ ॥

नानापुरुषदेश्यानामीश्वरैश्च समाकुलम् ।  
ऋषिभिर्ब्रह्मकल्पैश्च समन्तादावृतं वनम् ॥ ४ ॥

निर्दिश्यमानेषु तु सा वरेषु वरवर्णिनी।  
वरानुत्क्रम्य सर्वांस्तान् वरं वृतवती वनम् ॥ ५ ॥

अवतीर्य रथात् कन्या नमस्कृत्य च बन्धुषु।  
उपगम्य वनं पुण्यं तपस्तेपे ययातिजा ॥ ६ ॥

उपवासैश्च विविधैर्दीक्षाभिर्नियमैस्तथा ।  
आत्मनो लघुतां कृत्वा बभूव मृगचारिणी ॥ ७ ॥

वैदूर्याङ्कुरकल्पानि मृदूनि हरितानि च।  
चरन्तीश्लक्ष्णशष्पाणि तिक्तानि मधुराणि च ॥ ८ ॥  
स्रवन्तीनां च पुण्यानां सुरसानि शुचीनि च।  
पिबन्ती वारिमुख्यानि शीतानि विमलानि च ॥ ९ ॥  
वनेषु मृगवासेषु व्याघ्रविप्रोषितेषु च।  
दावाग्निविप्रयुक्तेषु शून्येषु गहनेषु च ॥ १० ॥  
चरन्ती हरिणैः सार्धं मृगीव वनचारिणी।  
चचार विपुलं धर्मं ब्रह्मचर्येण संवृतम् ॥ ११ ॥

ययातिरपि पूर्वेषां राज्ञां वृत्तमनुष्ठितः।  
बहुवर्षसहस्रायुर्युयुजे कालधर्मणा ॥ १२ ॥

पूरुर्यदुश्च द्वौ वंशे वर्धमानौ नरोत्तमौ।  
ताभ्यां प्रतिष्ठितो लोके परलोके च नाहुषः ॥ १३ ॥

महीपते नरपतिर्ययातिः स्वर्गमास्थितः ।  
महर्षिकल्पो नृपतिः स्वर्गाग्र्यफलभुग् विभुः ॥ १४ ॥

बहुवर्षसहस्राख्ये काले बहुगुणे गते।  
राजर्षिषु निषण्णेषु महीयस्सु महर्धिषु ॥ १५ ॥  
अवमेने नरान् सर्वान् देवानृषिगणांस्तथा।  
ययातिर्मूढविज्ञानो विस्मयाविष्टचेतनः ॥ १६ ॥

ततस्तं बुबुधे देवः शक्रो बलनिषूदनः।  
ते च राजर्षयः सर्वे धिग्‌धिगित्येवमब्रुवन् ॥ १७ ॥

विचारश्च समुत्पन्नो निरीक्ष्य नहुषात्मजम्।  
को न्वयं कस्य वा राज्ञः कथं वा स्वर्गमागतः॥१८॥

कर्मणा केन सिद्धोऽयं क्व वानेन तपश्चितम्।  
कथं वा ज्ञायते स्वर्गे केन वा ज्ञायतेऽप्युत ॥ १९ ॥

एवं विचारयन्तस्ते राजानं स्वर्गवासिनः।  
दृष्ट्वा पप्रच्छुरन्योन्यं ययातिं नृपतिं प्रति ॥ २० ॥

विमानपालाः शतशः स्वर्गद्वाराभिरक्षिणः ।  
पृष्टा आसनपालाश्च न जानीमेत्यथाब्रुवन् ॥ २१ ॥

सर्वे ते ह्यावृतज्ञाना नाभ्यजानन्त तं नृपम्।  
स मुहूर्तादथ नृपो हतौजाश्चाभवत् तदा ॥ २२ ॥