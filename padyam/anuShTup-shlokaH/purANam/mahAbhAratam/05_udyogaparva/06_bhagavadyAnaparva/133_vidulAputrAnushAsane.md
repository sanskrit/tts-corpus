+++
title_full = "133 कुन्तीके द्वारा विदुलोपाख्यानका आरम्भ, विदुलाका रणभूमिसे भागकर आये हुए अपने पुत्रको कड़ी फटकार देकर पुनः युद्धके लिये उत्साहित करना"
title = "१३३ विदुलापुत्रानुशासने"

+++


अत्राप्युदाहरन्तीममितिहासं पुरातनम् ।  
विदुलायाश्च संवादं पुत्रस्य च परंतप ॥ १ ॥

अत्र श्रेयश्च भूयश्च यथावद् वक्तुमर्हसि।  
यशस्विनी मन्युमती कुले जाता विभावरी ॥ २ ॥  
क्षत्रधर्मरता दान्ता विदुला दीर्घदर्शिनी।  
विश्रुता राजसंसत्सु श्रुतवाक्या बहुश्रुता ॥ ३ ॥  
विदुला नाम राजन्या जगर्हे पुत्रमौरसम्।  
निर्जितं सिन्धुराजेन शयानं दीनचेतसम् ॥ ४ ॥

अनन्दन मया जात द्विषतां हर्षवर्धन।  
न मया त्वं न पित्रा च जातः क्वाभ्यागतो ह्यसि॥५॥

निर्मन्युश्चाप्यसंख्येयः पुरुषः क्लीबसाधनः ।  
यावज्जीवं निराशोऽसि कल्याणाय धुरं वह ॥ ६ ॥

माऽऽत्मानमवमन्यस्व मैनमल्पेन बीभरः ।  
मनः कृत्वा सुकल्याणं मा भैस्त्वं प्रतिसंहर ॥ ७ ॥

उत्तिष्ठ हे कापुरुष मा शेष्वैवं पराजितः।  
अमित्रान् नन्दयन् सर्वान् निर्मानो बन्धुशोकदः ॥ ८ ॥

सुपूरा वै कुनदिका सुपूरो मूषिकाञ्जलिः।  
सुसंतोषः कापुरुषः स्वल्पकेनैव तुष्यति ॥ ९ ॥

अप्यहेरारुजन् दंष्ट्रामाश्वेव निधनं व्रज।  
अपि वा संशयं प्राप्य जीवितेऽपि पराक्रमेः ॥ १० ॥

अप्यरेः श्येनवच्छिद्रं पश्येस्त्वं विपरिक्रमन्।  
विनदन् वाथवा तूष्णीं व्योम्नि वापरिशङ्कितः ॥ ११ ॥

त्वमेवं प्रेतवच्छेषे कस्माद् वज्रहतो यथा।  
उत्तिष्ठ हे कापुरुष मा स्वाप्सीः शत्रुनिर्जितः ॥ १२ ॥

मास्तं गमस्त्वं कृपणो विश्रूयस्व स्वकर्मणा।  
मा मध्ये मा जघन्ये त्वं माधो भूस्तिष्ठ गर्जितः॥१३॥

अलातं तिन्दुकस्येव मुहूर्तमपि विज्वल।  
मा तुषाग्निरिवानर्चिर्धूमायस्व जिजीविषुः ॥ १४ ॥

मुहूर्तं ज्वलितं श्रेयो न च धूमायितं चिरम्।  
मा ह स्म कस्यचिद् गेहे जनि राज्ञः खरो मृदुः॥१५॥

कृत्वा मानुष्यकं कर्म सृत्वाजिं यावदुत्तमम्।  
धर्मस्यानृण्यमाप्नोति न चात्मानं विगर्हते ॥ १६ ॥

अलब्ध्वा यदि वा लब्ध्वा नानुशोचति पण्डितः।  
आनन्तर्यं चारभते न प्राणानां धनायते ॥ १७ ॥

उद्भावयस्व वीर्यं वा तां वा गच्छ ध्रुवां गतिम्।  
धर्मं पुत्राग्रतः कृत्वा किंनिमित्तं हि जीवसि ॥ १८ ॥

इष्टापूर्तं हि ते क्लीब कीर्तिश्च सकला हता।  
विच्छिन्नं भोगमूलं ते किंनिमित्तं हि जीवसि ॥ १९ ॥

शत्रुर्निमज्जता ग्राह्यो जङ्घायां प्रपतिष्यता।  
विपरिच्छिन्नमूलोऽपि न विषीदेत् कथंचन ॥ २० ॥  
उद्यम्य धुरमुत्कर्षेदाजानेयकृतं स्मरन् ।

कुरु सत्त्वं च मानं च विद्धि पौरुषमात्मनः ॥ २१ ॥  
उद्भावय कुलं मग्नं त्वत्कृते स्वयमेव हि।

यस्य वृत्तं न जल्पन्ति मानवा महदद्भुतम् ॥ २२ ॥  
राशिवर्धनमात्रं स नैव स्त्री न पुनः पुमान्।

दाने तपसि सत्ये च यस्य नोच्चरितं यशः ॥ २३ ॥  
विद्यायामर्थलाभे वा मातुरुच्चार एव सः।

श्रुतेन तपसा वापि श्रिया वा विक्रमेण वा ॥ २४ ॥  
जनान् योऽभिभवत्यन्यान् कर्मणा हि स वै पुमान्।

न त्वेव जाल्मीं कापालीं वृत्तिमेषितुमर्हसि ॥ २५ ॥  
नृशंस्यामयशस्यां च दुःखां कापुरुषोचिताम्।

यमेनमभिनन्देयुरमित्राः पुरुषं कृशम् ॥ २६ ॥  
लोकस्य समवज्ञातं निहीनासनवाससम् ।  
अहोलाभकरं हीनमल्पजीवनमल्पकम् ॥ २७ ॥  
नेदृशं बन्धुमासाद्य बान्धवः सुखमेधते।

अवृत्त्यैव विपत्स्यामो वयं राष्ट्रात् प्रवासिताः ॥ २८ ॥  
सर्वकामरसैर्हीनाः स्थानभ्रष्टा अकिंचनाः ।

अवल्गुकारिणं सत्सु कुलवंशस्य नाशनम् ॥ २९ ॥  
कलिं पुत्रप्रवादेन संजय त्वामजीजनम्।

निरमर्षं निरुत्साहं निर्वीर्यमरिनन्दनम् ॥ ३० ॥  
मा स्म सीमन्तिनी काचिज्जनयेत् पुत्रमीदृशम्।

मा धूमाय ज्वलात्यन्तमाक्रम्य जहि शात्रवान् ॥ ३१ ॥  
ज्वल मूर्धन्यमित्राणां मुहूर्तमपि वा क्षणम्।

एतावानेव पुरुषो यदमर्षी यदक्षमी ॥ ३२ ॥  
क्षमावान् निरमर्षश्च नैव स्त्री न पुनः पुमान्।

संतोषो वै श्रियं हन्ति तथानुक्रोश एव च ॥ ३३ ॥  
अनुत्थानभये चोभे निरीहो नाश्नुते महत्।

एभ्यो निकृतिपापेभ्यः प्रमुञ्चात्मानमात्मना ॥ ३४ ॥  
आयसं हृदयं कृत्वा मृगयस्व पुनः स्वकम्।

परं विषहते यस्मात् तस्मात् पुरुष उच्यते ॥ ३५ ॥  
तमाहुर्व्यर्थनामानं स्त्रीवद् य इह जीवति।

शूरस्योर्जितसत्त्वस्य सिंहविक्रान्तचारिणः ॥ ३६ ॥  
दिष्टभावं गतस्यापि विषये मोदते प्रजा।

य आत्मनः प्रियसुखे हित्वा मृगयते श्रियम् ॥ ३७ ॥  
अमात्यानामथो हर्षमादधात्यचिरेण सः ॥ ३८ ॥

किं नु ते मामपश्यन्त्याः पृथिव्या अपि सर्वया।  
किमाभरणकृत्यं ते किं भोगैर्जीवितेन वा ॥ ३९ ॥

किमद्यकानां ये लोका द्विषन्तस्तानवाप्नुयुः।  
ये त्वादृतात्मनां लोकाः सुहृदस्तान् व्रजन्तु नः ॥ ४० ॥

भृत्यैर्विहीयमानानां परपिण्डोपजीविनाम् ।  
कृपणानामसत्त्वानां मा वृत्तिमनुवर्तिथाः ॥ ४१ ॥

अनु त्वां तात जीवन्तु ब्राह्मणाः सुहृदस्तथा।  
पर्जन्यमिव भूतानि देवा इव शतक्रतुम् ॥ ४२ ॥

यमाजीवन्ति पुरुषं सर्वभूतानि संजय।  
पक्वं द्रुममिवासाद्य तस्य जीवितमर्थवत् ॥ ४३ ॥

यस्य शूरस्य विक्रान्तैरेधन्ते बान्धवाः सुखम्।  
त्रिदशा इव शक्रस्य साधु तस्येह जीवितम् ॥ ४४ ॥

स्वबाहुबलमाश्रित्य योऽभ्युज्जीवति मानवः ।  
स लोके लभते कीर्तिं परत्र च शुभां गतिम्॥४५॥