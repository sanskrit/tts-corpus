+++
title_full = "135 विदुला और उसके पुत्रका संवाद—विदुलाके द्वारा कार्यमें सफलता प्राप्त करने तथा शत्रुवशीकरणके उपायोंका निर्देश"
title = "१३५ विदुलापुत्रानुशासने"

+++


कृष्णायसस्येव च ते संहत्य हृदयं कृतम्।  
मम मातस्त्वकरुणे वीरप्रज्ञे ह्यमर्षणे ॥ १ ॥

अहो क्षत्रसमाचारो यत्र मामितरं यथा।  
नियोजयसि युद्धाय परमातेव मां तथा ॥ २ ॥

ईदृशं वचनं ब्रूयाद् भवती पुत्रमेकजम्।  
किं नु ते मामपश्यन्त्याः पृथिव्या अपि सर्वया ॥ ३ ॥

किमाभरणकृत्येन किं भोगैर्जीवितेन वा।  
मयि वा संगरहते प्रियपुत्रे विशेषतः ॥ ४ ॥

सर्वावस्था हि विदुषां तात धर्मार्थकारणात्।  
तावेवाभिसमीक्ष्याहं संजय त्वामचूचुदम् ॥ ५ ॥

स समीक्ष्यक्रमोपेतो मुख्यः कालोऽयमागतः।  
अस्मिंश्चेदागते काले कार्यं न प्रतिपद्यसे ॥ ६ ॥  
असम्भावितरूपस्त्वमानृशंस्यं करिष्यसि ।  
तं त्वामयशसा स्मृष्टं न ब्रूयां यदि संजय ॥ ७ ॥  
खरीवात्सल्यमाहुस्तन्निःसामर्थ्यमहेतुकम् ।  
सद्भिर्विगर्हितं मार्गं त्यज मूर्खनिषेवितम् ॥ ८ ॥

अविद्या वै महत्यस्ति यामिमां संश्रिताः प्रजाः।  
तव स्याद् यदि सद्‌वृत्तं तेन मे त्वं प्रियो भवेः॥९॥

धर्मार्थगुणयुक्तेन नेतरेण कथंचन ।  
दैवमानुषयुक्तेन सद्भिराचरितेन च ॥ १० ॥

यो ह्येवमविनीतेन रमते पुत्र नप्तृणा।  
अनुत्थानवता चापि दुर्विनीतेन दुर्धिया ॥ ११ ॥  
रमते यस्तु पुत्रेण मोघं तस्य प्रजाफलम्।  
अकुर्वन्तो हि कर्माणि कुर्वन्तो निन्दितानि च ॥ १२ ॥  
सुखं नैवेह नामुत्र लभन्ते पुरुषाधमाः।

युद्धाय क्षत्रियः सृष्टः संजयेह जयाय च ॥ १३ ॥  
जयन् वा वध्यमानो वा प्राप्नोतीन्द्रसलोकताम्।  
न शक्रभवने पुण्ये दिवि तद् विद्यते सुखम्।  
यदमित्रान् वशे कृत्वा क्षत्रियः सुखमश्नुते ॥ १४ ॥

मन्युना दह्यमानेन पुरुषेण मनस्विना।  
निकृतेनेह बहुशः शत्रून् प्रतिजिगीषया ॥ १५ ॥  
आत्मानं वा परित्यज्य शत्रुं वा विनिपात्य च।  
अतोऽन्येन प्रकारेण शान्तिरस्य कुतो भवेत् ॥ १६ ॥

इह प्राज्ञो हि पुरुषः स्वल्पमप्रियमिच्छति।  
यस्य स्वल्पं प्रियं लोके ध्रुवं तस्याल्पमप्रियम् ॥ १७ ॥

प्रियाभावाच्च पुरुषो नैव प्राप्नोति शोभनम्।  
ध्रुवं चाभावमभ्येति गत्वा गङ्गेव सागरम् ॥ १८ ॥

नेयं मतिस्त्वया वाच्या मातः पुत्रे विशेषतः।  
कारुण्यमेवात्र पश्य भूत्वेह जडमूकवत् ॥ १९ ॥

अतो मे भूयसी नन्दिर्यदेवमनुपश्यसि।  
चोद्यं मां चोदयस्येतद् भृशं वै चोदयामि ते ॥ २० ॥

अथ त्वां पूजयिष्यामि हत्वा वै सर्वसैन्धवान्।  
अहं पश्यामि विजयं कृच्छ्रभावितमेव ते ॥ २१ ॥

अकोशस्यासहायस्य कुतः सिद्धिर्जयो मम।  
इत्यवस्थां विदित्वैतामात्मनाऽऽत्मनि दारुणाम् ॥ २२ ॥  
राज्याद् भावो निवृत्तो मे त्रिदिवादिव दुष्कृतेः।  
ईदृशं भवती कंचिदुपायमनुपश्यति ॥ २३ ॥

तन्मे परिणतप्रज्ञे सम्यक् प्रब्रूहि पृच्छते।  
करिष्यामि हि तत् सर्वं यथावदनुशासनम् ॥ २४ ॥

पुत्र नात्मावमन्तव्यः पूर्वाभिरसमृद्धिभिः ।  
अभूत्वा हि भवन्त्यर्था भूत्वा नश्यन्ति चापरे।  
अमर्षेणैव चाप्यर्था नारब्धव्याः सुबालिशैः ॥ २५ ॥

सर्वेषां कर्मणां तात फले नित्यमनित्यता।  
अनित्यमिति जानन्तो न भवन्ति भवन्ति च ॥ २६ ॥

अथ ये नैव कुर्वन्ति नैव जातु भवन्ति ते।  
ऐकगुण्यमनीहायामभावः कर्मणां फलम् ॥ २७ ॥  
अथ द्वैगुण्यमीहायां फलं भवति वा न वा।

यस्य प्रागेव विदिता सर्वार्थानामनित्यता ॥ २८ ॥  
नुदेद् वृद्ध्यसमृद्धी स प्रतिकूले नृपात्मज।

उत्थातव्यं जागृतव्यं योक्तव्यं भूतिकर्मसु ॥ २९ ॥  
भविष्यतीत्येव मनः कृत्वा सततमव्यथैः।

मङ्गलानि पुरस्कृत्य ब्राह्मणांश्चेश्वरैः सह ॥ ३० ॥  
प्राज्ञस्य नृपतेराशु वृद्धिर्भवति पुत्रक।  
अभिवर्तति लक्ष्मीस्तं प्राचीमिव दिवाकरः ॥ ३१ ॥

निदर्शनान्युपायांश्च बहून्युद्धर्षणानि च ।  
अनुदर्शितरूपोऽसि पश्यामि कुरु पौरुषम् ॥ ३२ ॥

पुरुषार्थमभिप्रेतं समाहर्तुमिहार्हसि ।  
क्रुद्धाल्ँलुब्धान्‌ परिक्षीणानवलिप्तान् विमानितान् ॥ ३३ ॥  
स्पर्धिनश्चैव ये केचित् तान् युक्त उपधारय।  
एतेन त्वं प्रकारेण महतो भेत्स्यसे गणान् ॥ ३४ ॥  
महावेग इवोद्भूतो मातरिश्वा बलाहकान्।

तेषामग्रप्रदायी स्याः कल्योत्थायी प्रियंवदः ॥ ३५ ॥  
ते त्वां प्रियं करिष्यन्ति पुरो धास्यन्ति च ध्रुवम्।

यदैव शत्रुर्जानीयात् सपत्नं त्यक्तजीवितम्।  
तदैवास्मादुद्विजते सर्पाद् वेश्मगतादिव ॥ ३६ ॥

तं विदित्वा पराक्रान्तं वशे न कुरुते यदि।  
निर्वादैर्निर्वदेदेनमन्ततस्तद् भविष्यति ॥ ३७ ॥

निर्वादादास्पदं लब्ध्वा धनवृद्धिर्भविष्यति ।  
धनवन्तं हि मित्राणि भजन्ते चाश्रयन्ति च ॥ ३८ ॥

स्खलितार्थं पुनस्तात संत्यजन्ति च बान्धवाः।  
अप्यस्मिन्‌ नाश्वसन्ते च जुगुप्सन्ते च तादृशम् ॥ ३९ ॥

शत्रुं कृत्वा यः सहायं विश्वासमुपगच्छति।  
स न सम्भाव्यमेवैतद् यद् राज्यं प्राप्नुयादिति ॥ ४० ॥