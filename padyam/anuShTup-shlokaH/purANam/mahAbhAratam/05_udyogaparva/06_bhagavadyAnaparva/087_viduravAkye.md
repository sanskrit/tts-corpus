+++
title_full = "087 विदुरका धृतराष्ट्रको श्रीकृष्णकी आज्ञाका पालन करनेके लिये समझाना"
title = "०८७ विदुरवाक्ये"

+++


राजन् बहुमतश्चासि त्रैलोक्यस्यापि सत्तमः।  
सम्भावितश्च लोकस्य सम्मतश्चासि भारत ॥ १ ॥

यत् त्वमेवंगते ब्रूयाः पश्चिमे वयसि स्थितः।  
शास्त्राद् वा सुप्रतर्काद् वा सुस्थिरः स्थविरो ह्यसि ॥ २ ॥

लेखा शशिनि भाः सूर्ये महोर्मिरिव सागरे।  
धर्मस्त्वयि तथा राजन्निति व्यवसिताः प्रजाः ॥ ३ ॥

सदैव भावितो लोको गुणौघैस्तव पार्थिव।  
गुणानां रक्षणे नित्यं प्रयतस्व सबान्धवः ॥ ४ ॥

आर्जवं प्रतिपद्यस्व मा बाल्याद् बहु नीनशः।  
राजन् पुत्रांश्च पौत्रांश्च सुहृदश्चैव सुप्रियान् ॥ ५ ॥

यत् त्वमिच्छसि कृष्णाय राजन्नतिथये बहु।  
एतदन्यच्च दाशार्हः पृथिवीमपि चार्हति ॥ ६ ॥

न तु त्वं धर्ममुद्दिश्य तस्य वा प्रियकारणात्।  
एतद् दित्ससि कृष्णाय सत्येनात्मानमालभे ॥ ७ ॥

मायैषा सत्यमेवैतच्छद्मैतद् भूरिदक्षिण ।  
जानामि त्वन्मतं राजन् गूढं बाह्येन कर्मणा ॥ ८ ॥

पञ्च पञ्चैव लिप्सन्ति ग्रामकान् पाण्डवा नृप।  
न च दित्ससि तेभ्यस्तांस्तच्छमं न करिष्यसि ॥ ९ ॥

अर्थेन तु महाबाहुं वार्ष्णेयं त्वं जिहीर्षसि।  
अनेन चाप्युपायेन पाण्डवेभ्यो बिभेत्स्यसि ॥ १० ॥

न च वित्तेन शक्योऽसौ नोद्यमेन न गर्हया।  
अन्यो धनंजयात् कर्तुमेतत् तत्त्वं ब्रवीमि ते ॥ ११ ॥

वेद कृष्णस्य माहात्म्यं वेदास्य दृढभक्तिताम्।  
अत्याज्यमस्य जानामि प्राणैस्तुल्यं धनंजयम् ॥ १२ ॥

अन्यत् कुम्भादपां पूर्णादन्यत् पादावसेचनात्।  
अन्यत् कुशलसम्प्रश्नान्नैषिष्यति जनार्दनः ॥ १३ ॥

यत् त्वस्य प्रियमातिथ्यं मानार्हस्य महात्मनः।  
तदस्मै क्रियतां राजन् मानार्होऽसौ जनार्दनः ॥ १४ ॥

आशंसमानः कल्याणं कुरूनभ्येति केशवः।  
येनैव राजन्नर्थेन तदेवास्मा उपाकुरु ॥ १५ ॥

शममिच्छति दाशार्हस्तव दुर्योधनस्य च।  
पाण्डवानां च राजेन्द्र तदस्य वचनं कुरु ॥ १६ ॥

पितासि राजन् पुत्रास्ते वृद्धस्त्वं शिशवः परे।  
वर्तस्व पितृवत् तेषु वर्तन्ते ते हि पुत्रवत् ॥ १७ ॥