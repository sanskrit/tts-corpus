+++
title_full = "146 कर्णका कुन्तीको उत्तर तथा अर्जुनको छोड़कर शेष चारों पाण्डवोंको न मारनेकी प्रतिज्ञा"
title = "१४६ कुन्तीकर्णसमागमे"

+++


ततः सूर्यान्निश्चरितां कर्णः शुश्राव भारतीम्।  
दुरत्ययां प्रणयिनीं पितृवद् भास्करेरिताम् ॥ १ ॥

सत्यमाह पृथा वाक्यं कर्ण मातृवचः कुरु।  
श्रेयस्ते स्यान्नरव्याघ्र सर्वमाचरतस्तथा ॥ २ ॥

एवमुक्तस्य मात्रा च स्वयं पित्रा च भानुना।  
चचाल नैव कर्णस्य मतिः सत्यधृतेस्तदा ॥ ३ ॥

न चैतच्छ्रद्दधे वाक्यं क्षत्रिये भाषितं त्वया।  
धर्मद्वारं ममैतत् स्यान्नियोगकरणं तव ॥ ४ ॥

अकरोन्मयि यत् पापं भवती सुमहात्ययम्।  
अपाकीर्णोऽस्मि यन्मातस्तद् यशः कीर्तिनाशनम् ॥ ५ ॥

अहं चेत् क्षत्रियो जातो न प्राप्तः क्षत्रसत्क्रियाम्।  
त्वत्कृते किं नु पापीयः शत्रुः कुर्यान्ममाहितम् ॥ ६ ॥

क्रियाकाले त्वनुक्रोशमकृत्वा त्वमिमं मम।  
हीनसंस्कारसमयमद्य मां समचूचुदः ॥ ७ ॥

न वै मम हितं पूर्वं मातृवच्चेष्टितं त्वया।  
सा मां सम्बोधयस्यद्य केवलात्महितैषिणी ॥ ८ ॥

कृष्णेन सहितात् को वै न व्यथेत धनंजयात्।  
कोऽद्य भीतं न मां विद्यात् पार्थानां समितिं गतम्॥९॥

अभ्राता विदितः पूर्वं युद्धकाले प्रकाशितः।  
पाण्डवान् यदि गच्छामि किं मां क्षत्रं वदिष्यति ॥ १० ॥

सर्वकामैः संविभक्तः पूजितश्च यथासुखम्।  
अहं वै धार्तराष्ट्राणां कुर्यां तदफलं कथम् ॥ ११ ॥

उपनह्य परैर्वैरं ये मां नित्यमुपासते।  
नमस्कुर्वन्ति च सदा वसवो वासवं यथा ॥ १२ ॥  
मम प्राणेन ये शत्रूञ्शक्ताः प्रतिसमासितुम्।  
मन्यन्ते ते कथं तेषामहं छिन्द्यां मनोरथम् ॥ १३ ॥

मया प्लवेन संग्रामं तितीर्षन्ति दुरत्ययम्।  
अपारे पारकामा ये त्यजेयं तानहं कथम् ॥ १४ ॥

अयं हि कालः सम्प्राप्तो धार्तराष्ट्रोपजीविनाम्।  
निर्वेष्टव्यं मया तत्र प्राणानपरिरक्षता ॥ १५ ॥

कृतार्थाः सुभृता ये हि कृत्यकाले ह्युपस्थिते।  
अनवेक्ष्य कृतं पापा विकुर्वन्त्यनवस्थिताः ॥ १६ ॥  
राजकिल्बिषिणां तेषां भर्तृपिण्डापहारिणाम् ।  
नैवायं न परो लोको विद्यते पापकर्मणाम् ॥ १७ ॥

धृतराष्ट्रस्य पुत्राणामर्थे योत्स्यामि ते सुतैः।  
बलं च शक्तिं चास्थाय न वै त्वय्यनृतं वदे॥१८॥

आनृशंस्यमथो वृत्तं रक्षन् सत्पुरुषोचितम्।  
अतोऽर्थकरमप्येतन्न करोम्यद्य ते वचः ॥ १९ ॥

न च तेऽयं समारम्भो मयि मोघो भविष्यति।  
वध्यान् विषह्यान् संग्रामे न हनिष्यामि ते सुतान् ॥ २० ॥  
युधिष्ठिरं च भीमं च यमौ चैवार्जुनादृते।  
अर्जुनेन समं युद्धमपि यौधिष्ठिरे बले ॥ २१ ॥

अर्जुनं हि निहत्याजौ सम्प्राप्तं स्यात् फलं मया।  
यशसा चापि युज्येयं निहतः सव्यसाचिना ॥ २२ ॥

न ते जातु न शिष्यन्ति पुत्राः पञ्च यशस्विनि।  
निरर्जुनाः सकर्णा वा सार्जुना वा हते मयि ॥ २३ ॥

इति कर्णवचः श्रुत्वा कुन्ती दुःखात् प्रवेपती।  
उवाच पुत्रमाश्लिष्य कर्णं धैर्यादकम्पनम् ॥ २४ ॥

एवं वै भाव्यमेतेन क्षयं यास्यन्ति कौरवाः।  
यथा त्वं भाषसे कर्ण दैवं तु बलवत्तरम् ॥ २५ ॥

त्वया चतुर्णां भ्रातॄणामभयं शत्रुकर्शन।  
दत्तं तत् प्रतिजानीहि संगरप्रतिमोचनम् ॥ २६ ॥

अनामयं स्वस्ति चेति पृथाथो कर्णमब्रवीत्।  
तां कर्णोऽथ तथेत्युक्त्वा ततस्तौ जग्मतुः पृथक् ॥ २७ ॥