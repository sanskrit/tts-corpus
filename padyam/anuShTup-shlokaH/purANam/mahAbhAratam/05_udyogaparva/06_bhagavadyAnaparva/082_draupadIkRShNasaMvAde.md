+++
title_full = "082 द्रौपदीका श्रीकृष्णसे अपना दुःख सुनाना और श्रीकृष्णका उसे आश्वासन देना"
title = "०८२ द्रौपदीकृष्णसंवादे"

+++


राज्ञस्तु वचनं श्रुत्वा धर्मार्थसहितं हितम्।  
कृष्णा दाशार्हमासीनमब्रवीच्छोककर्शिता ॥ १ ॥  
सुता द्रुपदराजस्य स्वसितायतमूर्धजा ।  
सम्पूज्य सहदेवं च सात्यकिं च महारथम् ॥ २ ॥

भीमसेनं च संशान्तं दृष्ट्वा परमदुर्मनाः।  
अश्रुपूर्णेक्षणा वाक्यमुवाचेदं मनस्विनी ॥ ३ ॥

विदितं ते महाबाहो धर्मज्ञ मधुसूदन।  
यथा निकृतिमास्थाय भ्रंशिताः पाण्डवाः सुखात् ॥ ४ ॥  
धृतराष्ट्रस्य पुत्रेण सामात्येन जनार्दन।  
यथा च संजयो राज्ञा मन्त्रं रहसि श्रावितः ॥ ५ ॥  
युधिष्ठिरस्य दाशार्ह तच्चापि विदितं तव।  
यथोक्तः संजयश्चैव तच्च सर्वं श्रुतं त्वया ॥ ६ ॥

पञ्च नस्तात दीयन्तां ग्रामा इति महाद्युते।  
अविस्थलं वृकस्थलं माकन्दीं वारणावतम् ॥ ७ ॥  
अवसानं महाबाहो कञ्चिदेकं च पञ्चमम्।  
इति दुर्योधनो वाच्यः सुहृदश्चास्य केशव ॥ ८ ॥

न चापि ह्यकरोद् वाक्यं श्रुत्वा कृष्ण सुयोधनः।  
युधिष्ठिरस्य दाशार्ह श्रीमतः संधिमिच्छतः ॥ ९ ॥

अप्रदानेन राज्यस्य यदि कृष्ण सुयोधनः।  
संधिमिच्छेन्न कर्तव्यं तत्र गत्वा कथञ्चन ॥ १० ॥

शक्ष्यन्ति हि महाबाहो पाण्डवाः सृंजयैः सह।  
धार्तराष्ट्रबलं घोरं क्रुद्धं प्रतिसमासितुम् ॥ ११ ॥

न हि साम्ना न दानेन शक्योऽर्थस्तेषु कश्चन।  
तस्मात् तेषु न कर्तव्या कृपा ते मधुसूदन ॥ १२ ॥

साम्ना दानेन वा कृष्ण ये न शाम्यन्ति शत्रवः।  
योक्तव्यस्तेषु दण्डः स्वाज्जीवितं परिरक्षता ॥ १३ ॥

तस्मात् तेषु महादण्डः क्षेप्तव्यः क्षिप्रमच्युत।  
त्वया चैव महाबाहो पाण्डवैः सह सृंजयैः ॥ १४ ॥

एतत् समर्थं पार्थानां तव चैव यशस्करम्।  
क्रियमाणं भवेत्‌ कृष्ण क्षत्रस्य च सुखावहम् ॥ १५ ॥

क्षत्रियेण हि हन्तव्यः क्षत्रियो लोभमास्थितः।  
अक्षत्रियो वा दाशार्ह स्वधर्ममनुतिष्ठता ॥ १६ ॥

अन्यत्र ब्राह्मणात् तात सर्वपापेष्ववस्थितात्।  
गुरुर्हि सर्ववर्णानां ब्राह्मणः प्रसृताग्रभुक् ॥ १७ ॥

यथावध्ये वध्यमाने भवेद् दोषो जनार्दन।  
स वध्यस्यावधे दृष्ट इति धर्मविदो विदुः ॥ १८ ॥

यथा त्वां न स्पृशेदेष दोषः कृष्ण तथा कुरु।  
पाण्डवैः सह दाशार्हैः सृंजयैश्च ससैनिकैः ॥ १९ ॥

पुनरुक्तं च वक्ष्यामि विश्रम्भेण जनार्दन।  
का तु सीमन्तिनी मादृक् पृथिव्यामस्ति केशव ॥ २० ॥

सुता द्रुपदराजस्य वेदिमध्यात् समुत्थिता।  
धृष्टद्युम्नस्य भगिनी तव कृष्ण प्रिया सखी ॥ २१ ॥

आजमीढकुलं प्राप्ता स्नुषा पाण्डोर्महात्मनः।  
महिषी पाण्डुपुत्राणां पञ्चेन्द्रसमवर्चसाम् ॥ २२ ॥

सुता मे पञ्चभिर्वीरैः पञ्च जाता महारथाः।  
अभिमन्युर्यथा कृष्ण तथा ते तव धर्मतः ॥ २३ ॥

साहं केशग्रहं प्राप्ता परिक्लिष्टा सभां गता।  
पश्यतां पाण्डुपुत्राणां त्वयि जीवति केशव ॥ २४ ॥

जीवत्सु पाण्डुपुत्रेषु पञ्चालेष्वथ वृष्णिषु।  
दासीभूतास्मि पापानां सभामध्ये व्यवस्थिता ॥ २५ ॥

निरमर्षेष्वचेष्टेषु प्रेक्षमाणेषु पाण्डुषु ।  
पाहि मामिति गोविन्द मनसा चिन्तितोऽसि मे ॥ २६ ॥

यत्र मां भगवान् राजा श्वशुरो वाक्यमब्रवीत्।  
वरं वृणीष्व पाञ्चालि वरार्हासि मता मम ॥ २७ ॥

अदासाः पाण्डवाः सन्तु सरथाः सायुधा इति।  
मयोक्ते यत्र निर्मुक्ता वनवासाय केशव ॥ २८ ॥

एवंविधानां दुःखानामभिज्ञोऽसि जनार्दन ।  
त्रायस्व पुण्डरीकाक्ष सभर्तृज्ञातिबान्धवान् ॥ २९ ॥

नन्वहं कृष्ण भीष्मस्य धृतराष्ट्रस्य चोभयोः।  
स्नुषा भवामि धर्मेण साहं दासीकृता बलात् ॥ ३० ॥

धिक् पार्थस्य धनुष्मत्तां भीमसेनस्य धिग् बलम्।  
यत्र दुर्योधनः कृष्ण मुहूर्तमपि जीवति ॥ ३१ ॥

यदि तेऽहमनुग्राह्या यदि तेऽस्ति कृपा मयि।  
धार्तराष्ट्रेषु वै कोपः सर्वः कृष्ण विधीयताम् ॥ ३२ ॥

इत्युक्त्वा मृदुसंहारं वृजिनाग्रं सुदर्शनम्।  
सुनीलमसितापाङ्गी सर्वगन्धाधिवासितम् ॥ ३३ ॥  
सर्वलक्षणसम्पन्नं महाभुजगवर्चसम् ।  
केशपक्षं वरारोहा गृह्य वामेन पाणिना ॥ ३४ ॥  
पद्माक्षी पुण्डरीकाक्षमुपेत्य गजगामिनी ।  
अश्रुपूर्णेक्षणा कृष्णा कृष्णं वचनमब्रवीत् ॥ ३५ ॥

अयं ते पुण्डरीकाक्ष दुःशासनकरोद्धृतः।  
स्मर्तव्यः सर्वकार्येषु परेषां संधिमिच्छता ॥ ३६ ॥

यदि भीमार्जुनौ कृष्ण कृपणौ संधिकामुकौ।  
पिता मे योत्स्यते वृद्धः सह पुत्रैर्महारथैः ॥ ३७ ॥

पञ्च चैव महावीर्याः पुत्रा मे मधुसूदन।  
अभिमन्युं पुरस्कृत्य योत्स्यन्ते कुरुभिः सह ॥ ३८ ॥

दुःशासनभुजं श्यामं संछिन्नं पांसुगुण्ठितम्।  
यद्यहं तु न पश्यामि का शान्तिर्हृदयस्य मे ॥ ३९ ॥

त्रयोदश हि वर्षाणि प्रतीक्षन्त्या गतानि मे।  
विधाय हृदये मन्युं प्रदीप्तमिव पावकम् ॥ ४० ॥

विदीर्यते मे हृदयं भीमवाक्छल्यपीडितम्।  
योऽयमद्य महाबाहुर्धर्ममेवानुपश्यति ॥ ४१ ॥

इत्युक्त्वा बाष्परुद्धेन कण्ठेनायतलोचना ।  
रुरोद कृष्णा सोत्कम्पं सस्वरं बाष्पगद्‌गदम् ॥ ४२ ॥  
स्तनौ पीनायतश्रोणी सहितावभिवर्षती ।  
द्रवीभूतमिवात्युष्णं मुञ्चन्ती वारि नेत्रजम् ॥ ४३ ॥

तामुवाच महाबाहुः केशवः परिसान्त्वयन्।  
अचिराद् द्रक्ष्यसे कृष्णे रुदतीर्भरतस्त्रियः ॥ ४४ ॥

एवं ता भीरु रोत्स्यन्ति निहतज्ञातिबान्धवाः।  
हतमित्रा हतबला येषां क्रुद्धासि भामिनि ॥ ४५ ॥

अहं च तत् करिष्यामि भीमार्जुनयमैः सह।  
युधिष्ठिरनियोगेन दैवाच्च विधिनिर्मितात् ॥ ४६ ॥

धार्तराष्ट्राः कालपक्वा न चेच्छृण्वन्ति मे वचः।  
शेष्यन्ते निहता भूमौ श्वशृगालादनीकृताः ॥ ४७ ॥

चलेद्धि हिमवाञ्छैलो मेदिनी शतधा फलेत्।  
द्यौः पतेच्च सनक्षत्रा न मे मोघं वचो भवेत्॥४८॥

सत्यं ते प्रतिजानामि कृष्णे बाष्पो निगृह्यताम्।  
हतामित्रञ्श्रिया युक्तानचिराद् द्रक्ष्यसे पतीन् ॥ ४९ ॥