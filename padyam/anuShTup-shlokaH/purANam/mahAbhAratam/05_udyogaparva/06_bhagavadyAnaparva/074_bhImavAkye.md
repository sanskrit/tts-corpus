+++
title_full = "074 भीमसेनका शान्तिविषयक प्रस्ताव"
title = "०७४ भीमवाक्ये"

+++


यथा यथैव शान्तिः स्यात् कुरूणां मधुसूदन।  
तथा तथैव भाषेथा मा स्म युद्धेन भीषयेः ॥ १ ॥

अमर्षी जातसंरम्भः श्रेयोद्वेषी महामनाः।  
नोग्रं दुर्योधनो वाच्यः साम्नैवैनं समाचरेः ॥ २ ॥

प्रकृत्या पापसत्त्वश्च तुल्यचेतास्तु दस्युभिः।  
ऐश्वर्यमदमत्तश्च कृतवैरश्च पाण्डवैः ॥ ३ ॥

अदीर्घदर्शी निष्ठूरी क्षेप्ता क्रूरपराक्रमः।  
दीर्घमन्युरनेयश्च पापात्मा निकृतिप्रियः ॥ ४ ॥

म्रियेतापि न भज्येत नैव जह्यात् स्वकं मतम्।  
तादृशेन शमः कृष्ण मन्ये परमदुष्करः ॥ ५ ॥

सुहृदामप्यवाचीनस्त्यक्तधर्मा प्रियानृतः ।  
प्रतिहन्त्येव सुहृदां वाचश्चैव मनांसि च ॥ ६ ॥

स मन्युवशमापन्नः स्वभावं दुष्टमास्थितः।  
स्वभावात् पापमभ्येति तृणैश्छन्न इवोरगः ॥ ७ ॥

दुर्योधनो हि यत्सेनः सर्वथा विदितस्तव।  
यच्छीलो यत्स्वभावश्च यद्बलो यत्पराक्रमः ॥ ८ ॥

पुरा प्रसन्नाः कुरवः सहपुत्रास्तथा वयम्।  
इन्द्रज्येष्ठा इवाभूम मोदमानाः सबान्धवाः ॥ ९ ॥

दुर्योधनस्य क्रोधेन भरता मधुसूदन।  
धक्ष्यन्ते शिशिरापाये वनानीव हुताशनैः ॥ १० ॥

अष्टादशेमे राजानः प्रख्याता मधुसूदन।  
ये समुच्चिच्छिदुर्ज्ञातीन् सुहृदश्च सबान्धवान् ॥ ११ ॥

असुराणां समृद्धानां ज्वलतामिव तेजसा।  
पर्यायकाले धर्मस्य प्राप्ते कलिरजायत ॥ १२ ॥  
हैहयानां मुदावर्तो नीपानां जनमेजयः।  
बहुलस्तालजंघानां कृमीणामुद्धतो वसुः ॥ १३ ॥  
अजबिन्दुः सुवीराणां सुराष्ट्राणां रुषर्द्धिकः।  
अर्कजश्च बलीहानां चीनानां धौतमूलकः ॥ १४ ॥  
हयग्रीवो विदेहानां वरयुश्च महौजसाम्।  
बाहुः सुन्दरवंशानां दीप्ताक्षाणां पुरूरवाः ॥ १५ ॥  
सहजश्चेदिमत्स्यानां प्रवीराणां वृषध्वजः ।  
धारणश्चन्द्रवत्सानां मुकुटानां विगाहनः ॥ १६ ॥  
शमश्च नन्दिवेगानामित्येते कुलपांसनाः ।  
युगान्ते कृष्ण सम्भूताः कुले कुपुरुषाधमाः ॥ १७ ॥

अप्ययं नः कुरूणां स्याद् युगान्ते कालसम्भृतः।  
दुर्योधनः कुलाङ्गारो जघन्यः पापपूरुषः ॥ १८ ॥

तस्मान्मृदु शनैर्ब्रूया धर्मार्थसहितं हितम्।  
कामानुबन्धबहुलं नोग्रमुग्रपराक्रम ॥ १९ ॥

अपि दुर्योधनं कृष्ण सर्वे वयमधश्चराः।  
नीचैर्भूत्वानुयास्यामो मा स्म नो भरतानशन् ॥ २० ॥

अप्युदासीनवृत्तिः स्याद् यथा नः कुरुभिः सह।  
वासुदेव तथा कार्यं न कुरूननयः स्पृशेत् ॥ २१ ॥

वाच्यः पितामहो वृद्धो ये च कृष्ण सभासदः।  
भ्रातॄणामस्तु सौभ्रात्रं धार्तराष्ट्रः प्रशाम्यताम् ॥ २२ ॥

अहमेतद् ब्रवीम्येवं राजा चैव प्रशंसति।  
अर्जुनो नैव युद्धार्थी भूयसी हि दयार्जुने ॥ २३ ॥