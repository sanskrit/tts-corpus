+++
title_full = "124 धृतराष्ट्रके अनुरोधसे भगवान् श्रीकृष्णका दुर्योधनको समझाना"
title = "१२४ भगवद्वाक्ये"

+++


भगवन्नेवमेवैतद् यथा वदसि नारद।  
इच्छामि चाहमप्येवं न त्वीशो भगवन्नहम् ॥ १ ॥

एवमुक्त्वा ततः कृष्णमभ्यभाषत कौरवः।  
स्वर्ग्यं लोक्यं च मामात्थ धर्म्यं न्याय्यं च केशव॥२॥

न त्वहं स्ववशस्तात क्रियमाणं न मे प्रियम्।  
(न मंस्यन्ते दुरात्मानः पुत्रा मम जनार्दन।)  
अङ्गं दुर्योधनं कृष्ण मन्दं शास्त्रातिगं मम ॥ ३ ॥  
अनुनेतुं महाबाहो यतस्व पुरुषोत्तम।

न शृणोति महाबाहो वचनं साधुभाषितम् ॥ ४ ॥  
गान्धार्याश्च हृषीकेश विदुरस्य च धीमतः।  
अन्येषां चैव सुहृदां भीष्मादीनां हितैषिणाम् ॥ ५ ॥

स त्वं पापमतिं क्रूरं पापचित्तमचेतनम्।  
अनुशाधि दुरात्मानं स्वयं दुर्योधनं नृपम् ॥ ६ ॥  
सुहृत्कार्यं तु सुमहत् कृतं ते स्याज्जनार्दन।

ततोऽभ्यावृत्य वार्ष्णेयो दुर्योधनममर्षणम् ॥ ७ ॥  
अब्रवीन्मधुरां वाचं सर्वधर्मार्थतत्त्ववित् ।

दुर्योधन निबोधेदं मद्वाक्यं कुरुसत्तम ॥ ८ ॥  
शर्मार्थं ते विशेषेण सानुबन्धस्य भारत।

महाप्राज्ञकुले जातः साध्वेतत् कर्तुमर्हसि ॥ ९ ॥  
श्रुतवृत्तोपसम्पन्नः सर्वैः समुदितो गुणैः।

दौष्कुलेया दुरात्मानो नृशंसा निरपत्रपाः ॥ १० ॥  
त एतदीदृशं कुर्युर्यथा त्वं तात मन्यसे।

धर्मार्थयुक्ता लोकेऽस्मिन् प्रवृत्तिर्लक्ष्यते सताम् ॥ ११ ॥  
असतां विपरीता तु लक्ष्यते भरतर्षभ।

विपरीता त्वियं वृत्तिरसकृल्लक्ष्यते त्वयि ॥ १२ ॥  
अधर्मश्चानुबन्धोऽत्र घोरः प्राणहरो महान्।  
अनिष्टश्चानिमित्तश्च न च शक्यश्च भारत ॥ १३ ॥

तमनर्थं परिहरन्नात्मश्रेयः करिष्यसि ।  
भ्रातॄणामथ भृत्यानां मित्राणां च परंतप ॥ १४ ॥

अधर्म्यादयशस्याच्च कर्मणस्त्वं प्रमोक्ष्यसे ।  
प्राज्ञैः शूरैर्महोत्साहैरात्मवद्भिर्बहुश्रुतैः ॥ १५ ॥  
संधत्स्व पुरुषव्याघ्र पाण्डवैर्भरतर्षभ ।

तद्धितं च प्रियं चैव धृतराष्ट्रस्य धीमतः ॥ १६ ॥  
पितामहस्य द्रोणस्य विदुरस्य महामतेः।  
कृपस्य सोमदत्तस्य बाह्लीकस्य च धीमतः ॥ १७ ॥  
अश्वत्थाम्नो विकर्णस्य संजयस्य विविंशतेः।  
ज्ञातीनां चैव भूयिष्ठं मित्राणां च परंतप ॥ १८ ॥

शमे शर्म भवेत् तात सर्वस्य जगतस्तथा।  
ह्रीमानसि कुले जातः श्रुतवाननृशंसवान्।  
तिष्ठ तात पितुः शास्त्रे मातुश्च भरतर्षभ ॥ १९ ॥

एतच्छ्रेयो हि मन्यन्ते पिता यच्छास्ति भारत।  
उत्तमापद्‌गतः सर्वः पितुः स्मरति शासनम् ॥ २० ॥

रोचते ते पितुस्तात पाण्डवैः सह संगमः।  
सामात्यस्य कुरुश्रेष्ठ तत् तुभ्यं तात रोचताम् ॥ २१ ॥

श्रुत्वा यः सुहृदां शास्त्रं मर्त्यो न प्रतिपद्यते।  
विपाकान्ते दहत्येनं किम्पाकमिव भक्षितम् ॥ २२ ॥

यस्तु निःश्रेयसं वाक्यं मोहान्न प्रतिपद्यते।  
स दीर्घसूत्रो हीनार्थः पश्चात्तापेन युज्यते ॥ २३ ॥

यस्तु निःश्रेयसं श्रुत्वा प्राक् तदेवाभिपद्यते।  
आत्मनो मतमुत्सृज्य स लोके सुखमेधते ॥ २४ ॥

योऽर्थकामस्य वचनं प्रातिकूल्यान्न मृष्यते।  
शृणोति प्रतिकूलानि द्विषतां वशमेति सः ॥ २५ ॥

सतां मतमतिक्रम्य योऽसतां वर्तते मते।  
शोचन्ते व्यसने तस्य सुहृदो नचिरादिव ॥ २६ ॥

मुख्यानमात्यानुत्सृज्य योनिहीनान् निषेवते ।  
स घोरामापदं प्राप्य नोत्तारमधिगच्छति ॥ २७ ॥

योऽसत्सेवी वृथाचारो न श्रोता सुहृदां सताम्।  
परान् वृणीते स्वान् द्वेष्टि तं गौस्त्यजति भारत ॥ २८ ॥

स त्वं विरुध्य तैर्वीरैरन्येभ्यस्त्राणमिच्छसि।  
अशिष्टेभ्योऽसमर्थेभ्यो मूढेभ्यो भरतर्षभ ॥ २९ ॥

को हि शक्रसमान् ज्ञातीनतिक्रम्य महारथान्।  
अन्येभ्यस्त्राणमाशंसेत् त्वदन्यो भुवि मानवः ॥ ३० ॥

जन्मप्रभृति कौन्तेया नित्यं विनिकृतास्त्वया।  
न च ते जातु कुप्यन्ति धर्मात्मानो हि पाण्डवाः॥३१॥

मिथ्योपचरितास्तात जन्मप्रभृति बान्धवाः ।  
त्वयि सम्यङ्‌महाबाहो प्रतिपन्ना यशस्विनः ॥ ३२ ॥

त्वयापि प्रतिपत्तव्यं तथैव भरतर्षभ।  
स्वेषु बन्धुषु मुख्येषु मा मन्युवशमन्वगाः ॥ ३३ ॥

त्रिवर्गयुक्तः प्राज्ञानामारम्भो भरतर्षभ ।  
धर्मार्थावनुरुध्यन्ते त्रिवर्गासम्भवे नराः ॥ ३४ ॥

पृथक् च विनिविष्टानां धर्मं धीरोऽनुरुध्यते।  
मध्यमोऽर्थं कलिं बालः काममेवानुरुध्यते ॥ ३५ ॥

इन्द्रियैः प्राकृतो लोभाद् धर्मं विप्रजहाति यः।  
कामार्थावनुपायेन लिप्समानो विनश्यति ॥ ३६ ॥

कामार्थौ लिप्समानस्तु धर्ममेवादितश्चरेत् ।  
न हि धर्मादपैत्यर्थः कामो वापि कदाचन ॥ ३७ ॥

उपायं धर्ममेवाहुस्त्रिवर्गस्य विशाम्पते ।  
लिप्समानो हि तेनाशु कक्षेऽग्निरिव वर्धते ॥ ३८ ॥

स त्वं तातानुपायेन लिप्ससे भरतर्षभ।  
आधिराज्यं महद् दीप्तं प्रथितं सर्वराजसु ॥ ३९ ॥

आत्मानं तक्षति ह्येष वनं परशुना यथा।  
यः सम्यग्वर्तमानेषु मिथ्या राजन् प्रवर्तते ॥ ४० ॥

न तस्य हि मतिं छिन्द्याद् यस्य नेच्छेत्‌ पराभवम्।  
अविच्छिन्नमतेरस्य कल्याणे धीयते मतिः।  
आत्मवान् नावमन्येत त्रिषु लोकेषु भारत ॥ ४१ ॥  
अप्यन्यं प्राकृतं किंचित्‌ किमु तान् पाण्डवर्षभान्।  
अमर्षवशमापन्नो न किंचिद् बुध्यते जनः ॥ ४२ ॥

छिद्यते ह्याततं सर्वं प्रमाणं पश्य भारत।  
श्रेयस्ते दुर्जनात् तात पाण्डवैः सह संगतम् ॥ ४३ ॥

तैर्हि सम्प्रीयमाणस्त्वं सर्वान् कामानवाप्स्यसि।  
पाण्डवैर्निर्मितां भूमिं भुञ्जानो राजसत्तम ॥ ४४ ॥  
पाण्डवान् पृष्ठतः कृत्वा त्राणमाशंससेऽन्यतः।

दुःशासने दुर्विषहे कर्णे चापि ससौबले ॥ ४५ ॥  
एतेष्वैश्वर्यमाधाय भूतिमिच्छसि भारत ।

न चैते तव पर्याप्ता ज्ञाने धर्मार्थयोस्तथा ॥ ४६ ॥  
विक्रमे चाप्यपर्याप्ताः पाण्डवान् प्रति भारत।

न हीमे सर्वराजानः पर्याप्ताः सहितास्त्वया ॥ ४७ ॥  
क्रुद्धस्य भीमसेनस्य प्रेक्षितुं मुखमाहवे।

इदं संनिहितं तात समग्रं पार्थिवं बलम् ॥ ४८ ॥  
अयं भीष्मस्तथा द्रोणः कर्णश्चायं तथा कृपः।  
भूरिश्रवाः सौमदत्तिरश्वत्थामा जयद्रथः ॥ ४९ ॥  
अशक्ताः सर्व एवैते प्रतियोद्‌धुं धनंजयम्।

अजेयो ह्यर्जुनः संख्ये सर्वैरपि सुरासुरैः।  
मानुषैरपि गन्धर्वैर्मा युद्धे चेत आधिथाः ॥ ५० ॥

दृश्यतां वा पुमान् कश्चित् समग्रे पार्थिवे बले।  
योऽर्जुनं समरे प्राप्य स्वस्तिमानाव्रजेद् गृहान् ॥ ५१ ॥

किं ते जनक्षयेणेह कृतेन भरतर्षभ।  
यस्मिञ्जिते जितं तत् स्यात् पुमानेकः स दृश्यताम् ॥ ५२ ॥

यः स देवान् सगन्धर्वान् सयक्षासुरपन्नगान्।  
अजयत् खाण्डवप्रस्थे कस्तं युध्येत मानवः ॥ ५३ ॥

तथा विराटनगरे श्रूयते महदद्‌भुतम्।  
एकस्य च बहूनां च पर्याप्तं तन्निदर्शनम् ॥ ५४ ॥

युद्धे येन महादेवः साक्षात् संतोषितः शिवः।  
तमजेयमनाधृष्यं विजेतुं जिष्णुमच्युतम् ।  
आशंससीह समरे वीरमर्जुनमूर्जितम् ॥ ५५ ॥

मद् द्वितीयं पुनः पार्थं कः प्रार्थयितुमर्हति।  
युद्धे प्रतीपमायान्तमपि साक्षात् पुरंदरः ॥ ५६ ॥

बाहुभ्यामुद्वहेद् भूमिं दहेत् क्रुद्ध इमाः प्रजाः।  
पातयेत् त्रिदिवाद् देवान् योऽर्जुनं समरे जयेत् ॥ ५७ ॥

पश्य पुत्रांस्तथा भ्रातॄञ्ज्ञातीन् सम्बन्धिनस्तथा।  
त्वत्कृते न विनश्येयुरिमे भरतसत्तमाः ॥ ५८ ॥

अस्तु शेषं कौरवाणां मा पराभूदिदं कुलम्।  
कुलघ्न इति नोच्येथा नष्टकीर्तिर्नराधिप ॥ ५९ ॥

त्वामेव स्थापयिष्यन्ति यौवराज्ये महारथाः।  
महाराज्येऽपि पितरं धृतराष्ट्रं जनेश्वरम् ॥ ६० ॥

मा तात श्रियमायान्तीमवमंस्थाः समुद्यताम्।  
अर्धं प्रदाय पार्थेभ्यो महतीं श्रियमाप्नुहि ॥ ६१ ॥

पाण्डवैः संशमं कृत्वा कृत्वा च सुहृदां वचः।  
सम्प्रीयमाणो मित्रैश्च चिरं भद्राण्यवाप्स्यसि ॥ ६२ ॥