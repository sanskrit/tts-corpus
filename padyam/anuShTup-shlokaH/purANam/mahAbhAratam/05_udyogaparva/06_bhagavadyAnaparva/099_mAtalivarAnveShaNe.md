+++
title_full = "099 नारदजीके द्वारा पाताललोकका प्रदर्शन"
title = "०९९ मातलिवरान्वेषणे"

+++


एतत् तु नागलोकस्य नाभिस्थाने स्थितं पुरम्।  
पातालमिति विख्यातं दैत्यदानवसेवितम् ॥ १ ॥  
इदमद्भिः समं प्राप्ता ये केचिद् भुवि जङ्गमाः।  
प्रविशन्तो महानादं नदन्ति भयपीडिताः ॥ २ ॥

अत्रासुरोऽग्निः सततं दीप्यते वारिभोजनः।  
व्यापारेण धृतात्मानं निबद्धं समबुध्यत ॥ ३ ॥

अत्रामृतं सुरैः पीत्वा निहितं निहतारिभिः।  
अतः सोमस्य हानिश्च वृद्धिश्चैव प्रदृश्यते ॥ ४ ॥

अत्रादित्यो हयशिराः काले पर्वणि पर्वणि।  
उत्तिष्ठति सुवर्णाख्यो वाग्भिरापूरयञ्जगत् ॥ ५ ॥

यस्मादलं समस्तास्ताः पतन्ति जलमूर्तयः।  
तस्मात् पातालमित्येव ख्यायते पुरमुत्तमम् ॥ ६ ॥

ऐरावणोऽस्मात् सलिलं गृहीत्वा जगतो हितः।  
मेघेष्वामुञ्चते शीतं यन्महेन्द्रः प्रवर्षति ॥ ७ ॥

अत्र नानाविधाकारास्तिमयो नैकरूपिणः ।  
अप्सु सोमप्रभां पीत्वा वसन्ति जलचारिणः ॥ ८ ॥

अत्र सूर्यांशुभिर्भिन्नाः पातालतलमाश्रिताः ।  
मृता हि दिवसे सूत पुनर्जीवन्ति वै निशि ॥ ९ ॥

उदयन् नित्यशश्चात्र चन्द्रमा रश्मिबाहुभिः।  
अमृतं स्पृश्य संस्पर्शात् संजीवयति देहिनः ॥ १० ॥

अत्र तेऽधर्मनिरता बद्धाः कालेन पीडिताः।  
दैतेया निवसन्ति स्म वासवेन हृतश्रियः ॥ ११ ॥

अत्र भूतपतिर्नाम सर्वभूतमहेश्वरः ।  
भूतये सर्वभूतानामचरत् तप उत्तमम् ॥ १२ ॥

अत्र गोव्रतिनो विप्राः स्वाध्यायाम्नायकर्शिताः।  
त्यक्तप्राणा जितस्वर्गा निवसन्ति महर्षयः ॥ १३ ॥

यत्रतत्रशयो नित्यं येन केनचिदाशितः।  
येन केनचिदाच्छन्नः स गोव्रत इहोच्यते ॥ १४ ॥

ऐरावणो नागराजो वामनः कुमुदोऽञ्जनः।  
प्रसूताः सुप्रतीकस्य वंशे वारणसत्तमाः ॥ १५ ॥

पश्य यद्यत्र ते कश्चिद् रोचते गुणतो वरः।  
वरयिष्यामि तं गत्वा यत्नमास्थाय मातले ॥ १६ ॥

अण्डमेतज्जले न्यस्तं दीप्यमानमिव श्रिया।  
आ प्रजानां निसर्गाद् वै नोद्भिद्यति न सर्पति ॥ १७ ॥

नास्य जातिं निसर्गं वा कथ्यमानं शृणोमि वै।  
पितरं मातरं चापि नास्य जानाति कश्चन ॥ १८ ॥

अतः किल महानग्निरन्तकाले समुत्थितः।  
धक्ष्यते मातले सर्वं त्रैलोक्यं सचराचरम् ॥ १९ ॥

मातलिस्त्वब्रवीच्छ्रुत्वा नारदस्याथ भाषितम् ।  
न मेऽत्र रोचते कश्चिदन्यतो व्रज माचिरम् ॥ २० ॥