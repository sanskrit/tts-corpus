+++
title_full = "095 कौरवसभामें श्रीकृष्णका प्रभावशाली भाषण"
title = "०९५ श्रीकृष्णवाक्ये"

+++


तेष्वासीनेषु सर्वेषु तूष्णीम्भूतेषु राजसु।  
वाक्यमभ्याददे कृष्णः सुदंष्ट्रो दुन्दुभिस्वनः ॥ १ ॥  
जीमूत इव घर्मान्ते सर्वां संश्रावयन् सभाम्।  
धृतराष्ट्रमभिप्रेक्ष्य समभाषत माधवः ॥ २ ॥

कुरूणां पाण्डवानां च शमः स्यादिति भारत।  
अप्रणाशेन वीराणामेतद् याचितुमागतः ॥ ३ ॥

राजन् नान्यत् प्रवक्तव्यं तव नैःश्रेयसं वचः।  
विदितं ह्येव ते सर्वं वेदितव्यमरिंदम ॥ ४ ॥

इदं ह्यद्य कुलं श्रेष्ठं सर्वराजसु पार्थिव।  
श्रुतवृत्तोपसम्पन्नं सर्वैः समुदितं गुणैः ॥ ५ ॥

कृपानुकम्पा कारुण्यमानृशंस्यं च भारत।  
तथाऽऽर्जवं क्षमा सत्यं कुरुष्वेतद् विशिष्यते ॥ ६ ॥

तस्मिन्नेवंविधे राजन् कुले महति तिष्ठति।  
त्वन्निमित्तं विशेषेण नेह युक्तमसाम्प्रतम् ॥ ७ ॥

त्वं हि धारयिता श्रेष्ठः कुरूणां कुरुसत्तम।  
मिथ्या प्रचरतां तात बाह्येष्वाभ्यन्तरेषु च ॥ ८ ॥

ते पुत्रास्तव कौरव्य दुर्योधनपुरोगमाः।  
धर्मार्थौ पृष्ठतः कृत्वा प्रचरन्ति नृशंसवत् ॥ ९ ॥

अशिष्टा गतमर्यादा लोभेन हृतचेतसः।  
स्वेषु बन्धुषु मुख्येषु तद् वेत्थ पुरुषर्षभ ॥ १० ॥

सेयमापन्महाघोरा कुरुष्वेव समुत्थिता ।  
उपेक्ष्यमाणा कौरव्य पृथिवीं घातयिष्यति ॥ ११ ॥

शक्या चेयं शमयितुं त्वं चेदिच्छसि भारत।  
न दुष्करो ह्यत्र शमो मतो मे भरतर्षभ ॥ १२ ॥

त्वय्यधीनः शमो राजन् मयि चैव विशाम्पते।  
पुत्रान् स्थापय कौरव्य स्थापयिष्याम्यहं परान् ॥ १३ ॥

आज्ञा तव हि राजेन्द्र कार्या पुत्रैः सहान्वयैः।  
हितं बलवदप्येषां तिष्ठतां तव शासने ॥ १४ ॥

तव चैव हितं राजन् पाण्डवानामथो हितम्।  
शमे प्रयतमानस्य तव शासनकाङ्क्षिणः ॥ १५ ॥

स्वयं निष्फलमालक्ष्य संविधत्स्व विशाम्पते।  
सहायभूता भरतास्तवैव स्युर्जनेश्वर ॥ १६ ॥

धर्मार्थयोस्तिष्ठ राजन् पाण्डवैरभिरक्षितः ।  
न हि शक्यास्तथाभूता यत्नादपि नराधिप ॥ १७ ॥

न हि त्वां पाण्डवैर्जेतुं रक्ष्यमाणं महात्मभिः।  
इन्द्रोऽपि देवैः सहितः प्रसहेत कुतो नृपः ॥ १८ ॥

यत्र भीष्मश्च द्रोणश्च कृपः कर्णो विविंशतिः।  
अश्वत्थामा विकर्णश्च सोमदत्तोऽथ बाह्लिकः ॥ १९ ॥  
सैन्धवश्च कलिङ्गश्च काम्बोजश्च सुदक्षिणः।  
युधिष्ठिरो भीमसेनः सव्यसाची यमौ तथा ॥ २० ॥  
सात्यकिश्च महातेजा युयुत्सुश्च महारथः।  
को नु तान् विपरीतात्मा युद्ध्येत भरतर्षभ ॥ २१ ॥

लोकस्येश्वरतां भूयः शत्रुभिश्चाप्यधृष्यताम् ।  
प्राप्स्यसि त्वममित्रघ्न सहितः कुरुपाण्डवैः ॥ २२ ॥

तस्य ते पृथिवीपालास्त्वत्समाः पृथिवीपते।  
श्रेयांसश्चैव राजानः संधास्यन्ते परंतप ॥ २३ ॥

स त्वं पुत्रैश्च पौत्रैश्च पितृभिर्भ्रातृभिस्तथा।  
सुहृद्भिः सर्वतो गुप्तः सुखं शक्ष्यसि जीवितुम् ॥ २४ ॥

एतानेव पुरोधाय सत्कृत्य च यथा पुरा।  
अखिलां भोक्ष्यसे सर्वां पृथिवीं पृथिवीपते ॥ २५ ॥

एतैर्हि सहितः सर्वैः पाण्डवैः स्वैश्च भारत।  
अन्यान् विजेष्यसे शत्रूनेष स्वार्थस्तवाखिलः ॥ २६ ॥

तैरेवोपार्जितां भूमिं भोक्ष्यसे च परंतप।  
यदि सम्पत्स्यसे पुत्रैः सहामात्यैर्नराधिप ॥ २७ ॥

संयुगे वै महाराज दृश्यते सुमहान् क्षयः।  
क्षये चोभयतो राजन् कं धर्ममनुपश्यसि ॥ २८ ॥

पाण्डवैर्निहतैः संख्ये पुत्रैर्वापि महाबलैः  
यद् विन्देथाः सुखं राजंस्तद् ब्रूहि भरतर्षभ ॥ २९ ॥

शूराश्च हि कृतास्त्राश्च सर्वे युद्धाभिकाङ्क्षिणः।  
पाण्डवास्तावकाश्चैव तान् रक्ष महतो भयात् ॥ ३० ॥

न पश्येम कुरून् सर्वान् पाण्डवांश्चैव संयुगे।  
क्षीणानुभयतः शूरान् रथिनो रथिभिर्हतान् ॥ ३१ ॥

समवेताः पृथिव्यां हि राजानो राजसत्तम।  
अमर्षवशमापन्ना नाशयेयुरिमाः प्रजाः ॥ ३२ ॥

त्राहि राजन्निमं लोकं न नश्येयुरिमाः प्रजाः।  
त्वयि प्रकृतिमापन्ने शेषः स्यात् कुरुनन्दन ॥ ३३ ॥

शुक्ला वदान्या ह्रीमन्त आर्याः पुण्याभिजातयः।  
अन्योन्यसचिवा राजंस्तान् पाहि महतो भयात् ॥ ३४ ॥

शिवेनेमे भूमिपालाः समागम्य परस्परम्।  
सह भुक्त्वा च पीत्वा च प्रतियान्तु यथागृहम् ॥ ३५ ॥

सुवाससः स्रग्विणश्च सत्कृता भरतर्षभ।  
अमर्षं च निराकृत्य वैराणि च परंतप ॥ ३६ ॥

हार्दं यत् पाण्डवेष्वासीत् प्राप्तेऽस्मिन्नायुषः क्षये।  
तदेव ते भवत्वद्य संधत्स्व भरतर्षभ ॥ ३७ ॥

बाला विहीनाः पित्रा ते त्वयैव परिवर्धिताः।  
तान् पालय यथान्यायं पुत्रांश्च भरतर्षभ ॥ ३८ ॥

भवतैव हि रक्ष्यास्ते व्यसनेषु विशेषतः।  
मा ते धर्मस्तथैवार्थो नश्येत भरतर्षभ ॥ ३९ ॥

आहुस्त्वां पाण्डवा राजन्नभिवाद्य प्रसाद्य च।  
भवतः शासनाद् दुःखमनुभूतं सहानुगैः ॥ ४० ॥

द्वादशेमानि वर्षाणि वने निर्व्युषितानि नः।  
त्रयोदशं तथाज्ञातैः सजने परिवत्सरम् ॥ ४१ ॥

स्थाता नः समये तस्मिन् पितेति कृतनिश्चयाः।  
नाहास्म समयं तात तच्च नो ब्राह्मणा विदुः ॥ ४२ ॥

तस्मिन् नः समये तिष्ठ स्थितानां भरतर्षभ।  
नित्यं संक्लेशिता राजन् स्वराज्यांशं लभेमहि ॥ ४३ ॥

त्वं धर्ममर्थं संजानन् सम्यङ्नस्त्रातुमर्हसि।  
गुरुत्वं भवति प्रेक्ष्य बहून् क्लेशांस्तितिक्ष्महे ॥ ४४ ॥  
स भवान् मातृपितृवदस्मासु प्रतिपद्यताम्।

गुरोर्गरीयसी वृत्तिर्या च शिष्यस्य भारत ॥ ४५ ॥  
वर्तामहे त्वयि च तां त्वं च वर्तस्व नस्तथा।

पित्रा स्थापयितव्या हि वयमुत्पथमास्थिताः ॥ ४६ ॥  
संस्थापय पथिष्वस्मांस्तिष्ठ धर्मे सुवर्त्मनि।

आहुश्चेमां परिषदं पुत्रास्ते भरतर्षभ ॥ ४७ ॥  
धर्मज्ञेषु सभासत्सु नेह युक्तमसाम्प्रतम्।

यत्र धर्मो ह्यधर्मेण सत्यं यत्रानृतेन च ॥ ४८ ॥  
हन्यते प्रेक्षमाणानां हतास्तत्र सभासदः।

विद्धो धर्मो ह्यधर्मेण सभां यत्र प्रपद्यते ॥ ४९ ॥  
न चास्य शल्यं कृन्तन्ति विद्धास्तत्र सभासदः।  
धर्म एतानारुजति यथा नद्यनुकूलजान् ॥ ५० ॥

ये धर्ममनुपश्यन्तस्तूष्णीं ध्यायन्त आसते।  
ते सत्यमाहुर्धर्म्यं च न्याय्यं च भरतर्षभ ॥ ५१ ॥

शक्यं किमन्यद् वक्तुं ते दानादन्यज्जनेश्वर।  
ब्रुवन्तु ते महीपालाः सभायां ये समासते ॥ ५२ ॥  
धर्मार्थौ सम्प्रधार्यैव यदि सत्यं ब्रवीम्यहम्।  
प्रमुञ्चेमान् मृत्युपाशात् क्षत्रियान् पुरुषर्षभ ॥ ५३ ॥

प्रशाम्य भरतश्रेष्ठ मा मन्युवशमन्वगाः।  
पित्र्यं तेभ्यः प्रदायांशं पाण्डवेभ्यो यथोचितम् ॥ ५४ ॥  
ततः सपुत्रः सिद्धार्थो भुङ्क्ष्व भोगान् परंतप।

अजातशत्रुं जानीषे स्थितं धर्मे सतां सदा ॥ ५५ ॥  
सपुत्रे त्वयि वृत्तिं च वर्तते यां नराधिप।  
दाहितश्च निरस्तश्च त्वामेवोपाश्रितः पुनः ॥ ५६ ॥

इन्द्रप्रस्थं त्वयैवासौ सपुत्रेण विवासितः।  
स तत्र विवसन् सर्वान् वशमानीय पार्थिवान् ॥ ५७ ॥  
त्वन्मुखानकरोद् राजन् न च त्वामत्यवर्तत।

तस्यैवं वर्तमानस्य सौबलेन जिहीर्षता ॥ ५८ ॥  
राष्ट्राणि धनधान्यं च प्रयुक्तः परमोपधिः।

स तामवस्थां सम्प्राप्य कृष्णां प्रेक्ष्य सभागताम् ॥ ५९ ॥  
क्षत्रधर्मादमेयात्मा नाकम्पत युधिष्ठिरः ।

अहं तु तव तेषां च श्रेय इच्छामि भारत॥६०॥  
धर्मादर्थात् सुखाच्चैव मा राजन् नीनशः प्रजाः।  
अनर्थमर्थं मन्वानोऽप्यर्थं चानर्थमात्मनः ॥ ६१ ॥

लोभेऽतिप्रसृतान् पुत्रान् निगृह्णीष्व विशाम्पते।  
स्थिताः शुश्रूषितुं पार्थाः स्थिता योद्धुमरिंदमाः।  
यत् ते पथ्यतमं राजंस्तस्मिंस्तिष्ठ परंतप ॥ ६२ ॥

तद् वाक्यं पार्थिवाः सर्वे हृदयैः समपूजयन्।  
न तत्र कश्चिद् वक्तुं हि वाचं प्राक्रामदग्रतः ॥ ६३ ॥