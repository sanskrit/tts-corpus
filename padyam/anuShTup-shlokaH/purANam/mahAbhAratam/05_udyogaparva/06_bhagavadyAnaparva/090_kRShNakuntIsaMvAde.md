+++
title_full = "090 श्रीकृष्णका कुन्तीके समीप जाना एवं युधिष्ठिरका कुशल-समाचार पूछकर अपने दुःखोंका स्मरण करके विलाप करती हुई कुन्तीको आश्वासन देना"
title = "०९० कृष्णकुन्तीसंवादे"

+++


अथोपगम्य विदुरमपराह्णे जनार्दनः ।  
पितृष्वसारं स पृथामभ्यगच्छदरिंदमः ॥ १ ॥

सा दृष्ट्वा कृष्णमायान्तं प्रसन्नादित्यवर्चसम्।  
कण्ठे गृहीत्वा प्राक्रोशत् स्मरन्ती तनयान् पृथा ॥ २ ॥

तेषां सत्त्ववतां मध्ये गोविन्दं सहचारिणम्।  
चिरस्य दृष्ट्वा वार्ष्णेयं बाष्पमाहारयत् पृथा ॥ ३ ॥

साब्रवीत् कृष्णमासीनं कृतातिथ्यं युधां पतिम्।  
बाष्पगद्‌गदपूर्णेन मुखेन परिशुष्यता ॥ ४ ॥

ये ते बाल्यात् प्रभृत्येव गुरुशुश्रूषणे रताः।  
परस्परस्य सुहृदः सम्मताः समचेतसः।  
निकृत्या भ्रंशिता राज्याज्जनार्हा निर्जनं गताः ॥ ५ ॥

विनीतक्रोधहर्षाश्च ब्रह्मण्याः सत्यवादिनः ।  
त्यक्त्वा प्रियसुखे पार्था रुदतीमपहाय माम् ॥ ६ ॥

अहार्षुश्च वनं यान्तः समूलं हृदयं मम।  
अतदर्हा महात्मानः कथं केशव पाण्डवाः ॥ ७ ॥

ऊषुर्महावने तात सिंहव्याघ्रगजाकुले ।  
बाला विहीनाः पित्रा ते मया सततलालिताः ॥ ८ ॥  
अपश्यन्तश्च पितरौ कथमूषुर्महावने ।

शङ्खदुन्दुभिनिर्घोषैर्मृदङ्गैर्वेणुनिस्वनैः ॥ ९ ॥  
पाण्डवाः समबोध्यन्त बाल्यात् प्रभृति केशव।

ये स्म वारणशब्देन हयानां ह्रेषितेन च ॥ १० ॥  
रथनेमिनिनादैश्च व्यबोध्यन्त तदा गृहे।  
शङ्खभेरीनिनादेन वेणुवीणानुनादिना ॥ ११ ॥  
पुण्याहघोषमिश्रेण पूज्यमाना द्विजातिभिः ।  
वस्त्रै रत्नैरलंकारैः पूजयन्तो द्विजन्मनः ॥ १२ ॥  
गीर्भिर्मङ्गलयुक्ताभिर्ब्राह्मणानां महात्मनाम् ।  
अर्चितैरर्चनार्हैश्च स्तुवद्भिरभिनन्दिताः ॥ १३ ॥  
प्रासादाग्रेष्वबोध्यन्त राङ्कवाजिनशायिनः ।  
क्रूरं च निनदं श्रुत्वा श्वापदानां महावने ॥ १४ ॥  
न स्मोपयान्ति निद्रां ते न तदर्हा जनार्दन।

भेरीमृदङ्गनिनदैः शङ्खवैणवनिस्वनैः ॥ १५ ॥  
स्त्रीणां गीतनिनादैश्च मधुरैर्मधुसूदन ।  
वन्दिमागधसूतैश्च स्तुवद्भिर्बोधिताः कथम् ॥ १६ ॥  
महावनेष्वबोध्यन्त श्वापदानां रुतेन च।

ह्रीमान् सत्यधृतिर्दान्तो भूतानामनुकम्पिता ॥ १७ ॥  
कामद्वेषौ वशे कृत्वा सतां वर्त्मानुवर्तते।  
अम्बरीषस्य मान्धातुर्ययातेर्नहुषस्य च ॥ १८ ॥  
भरतस्य दिलीपस्य शिबेरौशीनरस्य च।  
राजर्षीणां पुराणानां धुरं धत्ते दुरुद्वहाम् ॥ १९ ॥  
शीलवृत्तोपसम्पन्नो धर्मज्ञः सत्यसंगरः ।  
राजा सर्वगुणोपेतस्त्रैलोक्यस्यापि यो भवेत् ॥ २० ॥  
अजातशत्रुर्धर्मात्मा शुद्धजाम्बूनदप्रभः ।  
श्रेष्ठः कुरुषु सर्वेषु धर्मतः श्रुतवृत्ततः।  
प्रियदर्शो दीर्घभुजः कथं कृष्ण युधिष्ठिरः ॥ २१ ॥

यः स नागायुतप्राणो वातरंहा महाबलः।  
सामर्षः पाण्डवो नित्यं प्रियो भ्रातुः प्रियंकरः ॥ २२ ॥  
कीचकस्य तु सज्ञातेर्यो हन्ता मधुसूदन।  
शूरः क्रोधवशानां च हिडिम्बस्य बकस्य च ॥ २३ ॥  
पराक्रमे शक्रसमो मातरिश्वसमो बले।  
महेश्वरसमः क्रोधे भीमः प्रहरतां वरः ॥ २४ ॥  
क्रोधं बलममर्षं च यो निधाय परंतपः।  
जितात्मा पाण्डवोऽमर्षी भ्रातुस्तिष्ठति शासने ॥ २५ ॥  
तेजोराशिं महात्मानं वरिष्ठममितौजसम् ।  
भीमं प्रदर्शनेनापि भीमसेनं जनार्दन ॥ २६ ॥  
तं ममाचक्ष्व वार्ष्णेय कथमद्य वृकोदरः।  
आस्ते परिघबाहुः स मध्यमः पाण्डवो बली ॥ २७ ॥

अर्जुनेनार्जुनो यः स कृष्ण बाहुसहस्रिणा।  
द्विबाहुः स्पर्धते नित्यमतीतेनापि केशव ॥ २८ ॥  
क्षिपत्येकेन वेगेन पञ्च बाणशतानि यः।  
इष्वस्त्रे सदृशो राज्ञः कार्तवीर्यस्य पाण्डवः ॥ २९ ॥  
तेजसाऽऽदित्यसदृशो महर्षिसदृशो दमे ।  
क्षमया पृथिवीतुल्यो महेन्द्रसमविक्रमः ॥ ३० ॥  
आधिराज्यं महद् दीप्तं प्रथितं मधुसूदन।  
आहृतं येन वीर्येण कुरूणां सर्वराजसु ॥ ३१ ॥  
यस्य बाहुबलं सर्वे पाण्डवाः पर्युपासते।  
स सर्वरथिनां श्रेष्ठः पाण्डवः सत्यविक्रमः ॥ ३२ ॥  
यं गत्वाभिमुखः संख्ये न जीवन् कश्चिदाव्रजेत्।  
यो जेता सर्वभूतानामजेयो जिष्णुरच्युत ॥ ३३ ॥  
योऽपाश्रयः पाण्डवानां देवानामिव वासवः।  
स ते भ्राता सखा चैव कथमद्य धनंजयः ॥ ३४ ॥

दयावान् सर्वभूतेषु ह्रीनिषेवो महास्त्रवित्।  
मृदुश्च सुकुमारश्च धार्मिकश्च प्रियश्च मे ॥ ३५ ॥  
सहदेवो महेष्वासः शूरः समितिशोभनः।  
भ्रातॄणां कृष्ण शुश्रूषुर्धर्मार्थकुशलो युवा ॥ ३६ ॥  
सदैव सहदेवस्य भ्रातरो मधुसूदन।  
वृत्तं कल्याणवृत्तस्य पूजयन्ति महात्मनः ॥ ३७ ॥  
ज्येष्ठोपचायिनं वीरं सहदेवं युधां पतिम्।  
शुश्रूषुं मम वार्ष्णेय माद्रीपुत्रं प्रचक्ष्व मे ॥ ३८ ॥

सुकुमारो युवा शूरो दर्शनीयश्च पाण्डवः।  
भ्रातॄणां चैव सर्वेषां प्रियः प्राणो बहिश्चरः ॥ ३९ ॥  
चित्रयोधी च नकुलो महेष्वासो महाबलः।  
कच्चित् सकुशली कृष्ण वत्सो मम सुखैधितः ॥ ४० ॥

सुखोचितमदुःखार्हं सुकुमारं महारथम् ।  
अपि जातु महाबाहो पश्येयं नकुलं पुनः ॥ ४१ ॥

पक्ष्मसम्पातजे काले नकुलेन विनाकृता।  
न लभामि धृतिं वीर साद्य जीवामि पश्य माम्॥४२॥

सर्वैः पुत्रैः प्रियतरा द्रौपदी मे जनार्दन।  
कुलीना रूपसम्पन्ना सर्वैः समुदिता गुणैः ॥ ४३ ॥

पुत्रलोकात् पतिलोकं वृण्वाना सत्यवादिनी।  
प्रियान् पुत्रान् परित्यज्य पाण्डवाननुरुध्यते ॥ ४४ ॥

महाभिजनसम्पन्ना सर्वकामैः सुपूजिता ।  
ईश्वरी सर्वकल्याणी द्रौपदी कथमच्युत ॥ ४५ ॥

पतिभिः पञ्चभिः शूरैरग्निकल्पैः प्रहारिभिः।  
उपपन्ना महेष्वासैर्द्रौपदी दुःखभागिनी ॥ ४६ ॥

चतुर्दशमिदं वर्षं यन्नापश्यमरिंदम ।  
पुत्रादिभिः परिद्यूनां द्रौपदीं सत्यवादिनीम् ॥ ४७ ॥

न नूनं कर्मभिः पुण्यैरश्नुते पुरुषः सुखम्।  
द्रौपदी चेत् तथावृत्ता नाश्नुते सुखमव्ययम् ॥ ४८ ॥

न प्रियो मम कृष्णाया बीभत्सुर्न युधिष्ठिरः।  
भीमसेनो यमौ वापि यदपश्यं सभागताम् ॥ ४९ ॥  
न मे दुःखतरं किंचिद् भूतपूर्वं ततोऽधिकम्।

स्त्रीधर्मिणीं द्रौपदीं यच्छ्‌वशुराणां समीपगाम् ॥ ५० ॥  
आनायितामनार्येण क्रोधलोभानुवर्तिना ।  
सर्वे प्रैक्षन्त कुरव एकवस्त्रां सभागताम् ॥ ५१ ॥

तत्रैव धृतराष्ट्रश्च महाराजश्च बाह्लिकः।  
कृपश्च सोमदत्तश्च निर्विण्णाः कुरवस्तथा ॥ ५२ ॥

तस्यां संसदि सर्वेषां क्षत्तारं पूजयाम्यहम्।  
वृत्तेन हि भवत्यार्यो न धनेन न विद्यया ॥ ५३ ॥

तस्य कृष्ण महाबुद्धेर्गम्भीरस्य महात्मनः।  
क्षत्तुः शीलमलंकारो लोकान् विष्टभ्य तिष्ठति ॥ ५४ ॥

सा शोकार्ता च हृष्टा च दृष्ट्वा गोविन्दमागतम्।  
नानाविधानि दुःखानि सर्वाण्येवान्वकीर्तयत् ॥ ५५ ॥

पूर्वैराचरितं यत् तत् कुराजभिररिंदम।  
अक्षद्यूतं मृगवधः कच्चिदेषां सुखावहम् ॥ ५६ ॥

तन्मां दहति यत् कृष्णा सभायां कुरुसंनिधौ।  
धार्तराष्ट्रैः परिक्लिष्टा यथा न कुशलं तथा ॥ ५७ ॥

निर्वासनं च नगरात् प्रव्रज्या च परंतप।  
नानाविधानां दुःखानामभिज्ञास्मि जनार्दन ॥ ५८ ॥

अज्ञातचर्या बालानामवरोधश्च माधव ।  
न मे क्लेशतमं तत् स्यात् पुत्रैः सह परंतप॥५९॥

दुर्योधनेन निकृता वर्षमद्य चतुर्दशम्।  
दुःखादपि सुखं नः स्याद् यदि पुण्यफलक्षयः ॥ ६० ॥

न मे विशेषो जात्वासीद् धार्तराष्ट्रेषु पाण्डवैः।  
तेन सत्येन कृष्ण त्वां हतामित्रं श्रिया वृतम्।  
अस्माद् विमुक्तं संग्रामात् पश्येयं पाण्डवैः सह ॥ ६१ ॥  
नैव शक्याः पराजेतुं सर्वं ह्येषां तथाविधम्।

पितरं त्वेव गर्हेयं नात्मानं न सुयोधनम् ॥ ६२ ॥  
येनाहं कुन्तिभोजाय धनं वृत्तैरिवार्पिता।

बालां मामार्यकस्तुभ्यं क्रीडन्तीं कन्दुहस्तिकाम् ॥ ६३ ॥  
अदात् तु कुन्तिभोजाय सखा सख्ये महात्मने।

साहं पित्रा च निकृता श्वशुरैश्च परंतप।  
अत्यन्तदुःखिता कृष्ण किं जीवितफलं मम ॥ ६४ ॥

यन्मां वागब्रवीन्नक्तं सूतके सव्यसाचिनः।  
पुत्रस्ते पृथिवीं जेता यशश्चास्य दिवं स्पृशेत् ॥ ६५ ॥  
हत्वा कुरून् महाजन्ये राज्यं प्राप्य धनंजयः।  
भ्रातृभिः सह कौन्तेयस्त्रीन् मेधानाहरिष्यति ॥ ६६ ॥

नाहं तामभ्यसूयामि नमो धर्माय वेधसे।  
कृष्णाय महते नित्यं धर्मो धारयति प्रजाः ॥ ६७ ॥

धर्मश्चेदस्ति वार्ष्णेय यथा वागभ्यभाषत।  
त्वं चापि तत् तथा कृष्ण सर्वं सम्पादयिष्यसि ॥ ६८ ॥

न मां माधव वैधव्यं नार्थनाशो न वैरता।  
तथा शोकाय दहति यथा पुत्रैर्विनाभवः ॥ ६९ ॥

याहं गाण्डीवधन्वानं सर्वशस्त्रभृतां वरम्।  
धनंजयं न पश्यामि का शान्तिर्हृदयस्य मे ॥ ७० ॥

इतश्चतुर्दशं वर्षं यन्नापश्यं युधिष्ठिरम्।  
धनंजयं च गोविन्द यमौ तं च वृकोदरम् ॥ ७१ ॥

जीवनाशं प्रणष्टानां श्राद्धं कुर्वन्ति मानवाः।  
अर्थतस्ते मम मृतास्तेषां चाहं जनार्दन ॥ ७२ ॥

ब्रूया माधव राजानं धर्मात्मानं युधिष्ठिरम्।  
भूयांस्ते हीयते धर्मो मा पुत्रक वृथा कृथाः ॥ ७३ ॥

पराश्रया वासुदेव या जीवति धिगस्तु ताम्।  
वृत्तेः कार्पण्यलब्धाया अप्रतिष्ठैव ज्यायसी ॥ ७४ ॥

अथो धनंजयं ब्रूया नित्योद्युक्तं वृकोदरम्।  
यदर्थं क्षत्रिया सूते तस्य कालोऽयमागतः ॥ ७५ ॥

अस्मिंश्चेदागते काले मिथ्या चातिक्रमिष्यति।  
लोकसम्भाविताः सन्तः सुनृशंसं करिष्यथ ॥ ७६ ॥  
नृशंसेन च वो युक्तांस्त्यजेयं शाश्वतीः समाः।  
काले हि समनुप्राप्ते त्यक्तव्यमपि जीवनम् ॥ ७७ ॥

माद्रीपुत्रौ च वक्तव्यौ क्षत्रधर्मरतौ सदा।  
विक्रमेणार्जितान् भोगान् वृणीतं जीवितादपि ॥ ७८ ॥

विक्रमाधिगता ह्यर्थाः क्षत्रधर्मेण जीवतः।  
मनो मनुष्यस्य सदा प्रीणन्ति पुरुषोत्तम ॥ ७९ ॥

गत्वा ब्रूहि महाबाहो सर्वशस्त्रभृतां वरम्।  
अर्जुनं पाण्डवं वीरं द्रौपद्याः पदवीं चर ॥ ८० ॥

विदितौ हि तवात्यन्तं क्रुद्धौ तौ तु यथान्तकौ।  
भीमार्जुनौ नयेतां हि देवानपि परां गतिम् ॥ ८१ ॥

तयोश्चैतदवज्ञानं यत् सा कृष्णा सभां गता।  
दुःशासनश्च कर्णश्च परुषाण्यभ्यभाषताम् ॥ ८२ ॥  
दुर्योधनो भीमसेनमभ्यगच्छन्मनस्विनम् ।  
पश्यतां कुरुमुख्यानां तस्य द्रक्ष्यति यत् फलम् ॥ ८३ ॥

न हि वैरं समासाद्य प्रशाम्यति वृकोदरः।  
सुचिरादपि भीमस्य न हि वैरं प्रशाम्यति।  
यावदन्तं न नयति शात्रवाञ्छत्रुकर्शनः ॥ ८४ ॥

न दुःखं राज्यहरणं न च द्यूते पराजयः।  
प्रव्राजनं तु पुत्राणां न मे तद् दुःखकारणम् ॥ ८५ ॥  
यत् तु सा बृहती श्यामा एकवस्त्रा सभां गता।  
अशृणोत् परुषा वाचः किं नु दुःखतरं ततः ॥ ८६ ॥

स्त्रीधर्मिणी वरारोहा क्षत्रधर्मरता सदा।  
नाभ्यगच्छत् तदा नाथं कृष्णा नाथवती सती ॥ ८७ ॥

यस्या मम सपुत्रायास्त्वं नाथो मधुसूदन।  
रामश्च बलिनां श्रेष्ठः प्रद्युम्नश्च महारथः ॥ ८८ ॥  
साहमेवंविधं दुःखं सहेऽद्य पुरुषोत्तम।  
भीमे जीवति दुर्धर्षे विजये चापलायिनि ॥ ८९ ॥

तत आश्वासयामास पुत्राधिभिरभिप्लुताम् ।  
पितृष्वसारं शोचन्तीं शौरिः पार्थसखः पृथाम् ॥ ९० ॥

का तु सीमन्तिनी त्वादृक् लोकेष्वस्ति पितृष्वसः।  
शूरस्य राज्ञो दुहिता आजमीढकुलं गता ॥ ९१ ॥

महाकुलीना भवती ह्रदाद् ह्रदमिवागता।  
ईश्वरी सर्वकल्याणी भर्त्रा परमपूजिता ॥ ९२ ॥

वीरसूर्वीरपत्नी त्वं सर्वैः समुदिता गुणैः।  
सुखदुःखे महाप्राज्ञे त्वादृशी सोढुमर्हति ॥ ९३ ॥

निद्रातन्द्रे क्रोधहर्षौ क्षुत्पिपासे हिमातपौ।  
एतानि पार्था निर्जित्य नित्यं वीरसुखे रताः ॥ ९४ ॥

त्यक्तग्राम्यसुखाः पार्था नित्यं वीरसुखप्रियाः।  
न तु स्वल्पेन तुष्येयुर्महोत्साहा महाबलाः ॥ ९५ ॥

अन्तं धीरा निषेवन्ते मध्यं ग्राम्यसुखप्रियाः।  
उत्तमांश्च परिक्लेशान् भोगांश्चातीव मानुषान् ॥ ९६ ॥  
अन्तेषु रेमिरे धीरा न ते मध्येषु रेमिरे।  
अन्तप्राप्तिं सुखं प्राहुर्दुःखमन्तरमेतयोः ॥ ९७ ॥

अभिवादयन्ति भवतीं पाण्डवाः सह कृष्णया।  
आत्मानं च कुशलिनं निवेद्याहुरनामयम् ॥ ९८ ॥

अरोगान्‌ सर्वसिद्धार्थान् क्षिप्रं द्रक्ष्यसि पाण्डवान्।  
ईश्वरान् सर्वलोकस्य हतामित्रान् श्रिया वृतान् ॥ ९९ ॥

एवमाश्वासिता कुन्ती प्रत्युवाच जनार्दनम्।  
पुत्रादिभिरभिध्वस्ता निगृह्याबुद्धिजं तमः ॥ १०० ॥

यद् यत् तेषां महाबाहो पथ्यं स्यान्मधुसूदन।  
यथा यथा त्वं मन्येथाः कुर्याः कृष्ण तथा तथा॥१०१॥

अविलोपेन धर्मस्य अनिकृत्या परंतप।  
प्रभावज्ञास्मि ते कृष्ण सत्यस्याभिजनस्य च ॥ १०२ ॥

व्यवस्थायां च मित्रेषु बुद्धिविक्रमयोस्तथा।  
त्वमेव नः कुले धर्मस्त्वं सत्य त्वं तपो महत्॥१०३॥  
त्वं त्राता त्वं महद् ब्रह्म त्वयि सर्वं प्रतिष्ठितम्।  
यथैवात्थ तथैवैतत् त्वयि सत्यं भविष्यति ॥ १०४ ॥

(कुरूणां पाण्डवानां च लोकानां चापराजित।  
सर्वस्यैतस्य वार्ष्णेय गतिस्त्वमसि माधव॥  
प्रभावो बुद्धिवीर्यं च तादृशं तव केशव।)

तामामन्त्र्य च गोविन्दः कृत्वा चाभिप्रदक्षिणम्।  
प्रातिष्ठत महाबाहुर्दुर्योधनगृहान् प्रति ॥ १०५ ॥