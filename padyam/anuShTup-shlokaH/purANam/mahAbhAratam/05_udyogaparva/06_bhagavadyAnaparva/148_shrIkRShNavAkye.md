+++
title_full = "148 द्रोणाचार्य, विदुर तथा गान्धारीके बुद्धियुक्त एवं महत्त्वपूर्ण वचनोंका भगवान् श्रीकृष्णके द्वारा कथन"
title = "१४८ श्रीकृष्णवाक्ये"

+++


भीष्मेणोक्ते ततो द्रोणो दुर्योधनमभाषत।  
मध्ये नृपाणां भद्रं ते वचनं वचनक्षमः ॥ १ ॥

प्रातीपः शान्तनुस्तात कुलस्यार्थे यथा स्थितः।  
यथा देवव्रतो भीष्मः कुलस्यार्थे स्थितोऽभवत् ॥ २ ॥  
तथा पाण्डुर्नरपतिः सत्यसंधो जितेन्द्रियः।  
राजा कुरूणां धर्मात्मा सुव्रतः सुसमाहितः ॥ ३ ॥

ज्येष्ठाय राज्यमददाद् धृतराष्ट्राय धीमते।  
यवीयसे तथा क्षत्त्रे कुरूणां वंशवर्धनः ॥ ४ ॥

ततः सिंहासने राजन् स्थापयित्वैनमच्युतम्।  
वनं जगाम कौरव्यो भार्याभ्यां सहितो नृपः ॥ ५ ॥

नीचैः स्थित्वा तु विदुर उपास्ते स्म विनीतवत्।  
प्रेष्यवत् पुरुषव्याघ्रो वालव्यजनमुत्क्षिपन् ॥ ६ ॥

ततः सर्वाः प्रजास्तात धृतराष्ट्रं जनेश्वरम्।  
अन्वपद्यन्त विधिवद् यथा पाण्डुं जनाधिपम् ॥ ७ ॥

विसृज्य धृतराष्ट्राय राज्यं सविदुराय च।  
चचार पृथिवीं पाण्डुः सर्वां परपुरञ्जयः ॥ ८ ॥

कोशसंवनने दाने भृत्यानां चान्ववेक्षणे।  
भरणे चैव सर्वस्य विदुरः सत्यसङ्गरः ॥ ९ ॥

संधिविग्रहसंयुक्तो राज्ञां संवाहनक्रियाः ।  
अवैक्षत महातेजा भीष्मः परपुरञ्जयः ॥ १० ॥

सिंहासनस्थो नृपतिर्धृतराष्ट्रो महाबलः ।  
अन्वास्यमानः सततं विदुरेण महात्मना ॥ ११ ॥

कथं तस्य कुले जातः कुलभेदं व्यवस्यसि।  
सम्भूय भ्रातृभिः सार्धं भुङ्क्ष्व भोगान्‌ जनाधिप ॥ १२ ॥

ब्रवीम्यहं न कार्पण्यान्नार्थहेतोः कथंचन।  
भीष्मेण दत्तमिच्छामि न त्वया राजसत्तम ॥ १३ ॥

नाहं त्वत्तोऽभिकाङ्क्षिष्ये वृत्त्युपायं जनाधिप।  
यतो भीष्मस्ततो द्रोणो यद् भीष्मस्त्वाह तत् कुरु ॥ १४ ॥

दीयतां पाण्डुपुत्रेभ्यो राज्यार्धमरिकर्शन ।  
सममाचार्यकं तात तव तेषां च मे सदा ॥ १५ ॥

अश्वत्थामा यथा मह्यं तथा श्वेतहयो मम।  
बहुना किं प्रलापेन यतो धर्मस्ततो जयः ॥ १६ ॥

एवमुक्ते महाराज द्रोणेनामिततेजसा ।  
व्याजहार ततो वाक्यं विदुरः सत्यसङ्गरः।  
पितुर्वदनमन्वीक्ष्य परिवृत्य च धर्मवित् ॥ १७ ॥

देवव्रत निबोधेदं वचनं मम भाषतः।  
प्रणष्टः कौरवो वंशस्त्वयायं पुनरुद्‌धृतः ॥ १८ ॥

तन्मे विलपमानस्य वचनं समुपेक्षसे।  
कोऽयं दुर्योधनो नाम कुलेऽस्मिन् कुलपांसनः ॥ १९ ॥  
यस्य लोभाभिभूतस्य मतिं समनुवर्तसे।  
अनार्यस्याकृतज्ञस्य लोभेन हृतचेतसः ॥ २० ॥

अतिक्रामति यः शास्त्रं पितुर्धर्मार्थदर्शिनः।  
एते नश्यन्ति कुरवो दुर्योधनकृतेन वै ॥ २१ ॥

यथा ते न प्रणश्येयुर्महाराज तथा कुरु।  
मां चैव धृतराष्ट्रं च पूर्वमेव महामते ॥ २२ ॥  
चित्रकार इवालेख्यं कृत्वा स्थापितवानसि।

प्रजापतिः प्रजाः सृष्ट्वा यथा संहरते तथा ॥ २३ ॥  
नोपेक्षस्व महाबाहो पश्यमानः कुलक्षयम्।

अथ तेऽद्य मतिर्नष्टा विनाशे प्रत्युपस्थिते ॥ २४ ॥  
वनं गच्छ मया सार्धं धृतराष्ट्रेण चैव ह।

बद्ध्‌वा वा निकृतिप्रज्ञं धार्तराष्ट्रं सुदुर्मतिम् ॥ २५ ॥  
शाधीदं राज्यमद्याशु पाण्डवैरभिरक्षितम् ।

प्रसीद राजशार्दूल विनाशो दृश्यते महान् ॥ २६ ॥  
पाण्डवानां कुरूणां च राज्ञाममिततेजसाम्।  
विररामैवमुक्त्वा तु विदुरो दीनमानसः।  
प्रध्यायमानः स तदा निःश्वसंश्च पुनः पुनः ॥ २७ ॥

ततोऽथ राज्ञः सुबलस्य पुत्री  
धर्मार्थयुक्तं कुलनाशभीता ।  
दुर्योधनं पापमतिं नृशंसं  
राज्ञां समक्षं सुतमाह कोपात् ॥ २८ ॥

ये पार्थिवा राजसभां प्रविष्टा  
ब्रह्मर्षयो ये च सभासदोऽन्ये।  
शृण्वन्तु वक्ष्यामि तवापराधं  
पापस्य सामात्यपरिच्छदस्य ॥ २९ ॥

राज्यं कुरूणामनुपूर्वभोज्यं  
क्रमागतो नः कुलधर्म एषः।  
त्वं पापबुद्धेऽतिनृशंसकर्मन्  
राज्यं कुरूणामनयाद् विहंसि ॥ ३० ॥

राज्ये स्थितो धृतराष्ट्रो मनीषी  
तस्यानुजो विदुरो दीर्घदर्शी ।  
एतावतिक्रम्य कथं नृपत्वं  
दुर्योधन प्रार्थयसेऽद्य मोहात् ॥ ३१ ॥

राजा च क्षत्ता च महानुभावौ  
भीष्मे स्थिते परवन्तौ भवेताम्।  
अयं तु धर्मज्ञतया महात्मा  
न कामयेद् यो नृवरो नदीजः ॥ ३२ ॥

राज्यं तु पाण्डोरिदमप्रधृष्यं  
तस्याद्य पुत्राः प्रभवन्ति नान्ये।  
राज्यं तदेतन्निखिलं पाण्डवानां  
पैतामहं पुत्रपौत्रानुगामि ॥ ३३ ॥

यद् वै ब्रूते कुरुमुख्यो महात्मा  
देवव्रतः सत्यसंधो मनीषी ।  
सर्वं तदस्माभिरहत्य कार्यं  
राज्यं स्वधर्मान् परिपालयद्भिः ॥ ३४ ॥

अनुज्ञया चाथ महाव्रतस्य  
ब्रूयान्नृपोऽयं विदुरस्तथैव ।  
कार्यं भवेत् तत् सुहृद्भिर्नियोज्यं  
धर्मं पुरस्कृत्य सुदीर्घकालम् ॥ ३५ ॥

न्यायागतं राज्यमिदं कुरूणां  
युधिष्ठिरः शास्तु वै धर्मपुत्रः।  
प्रचोदितो धृतराष्ट्रेण राज्ञा  
पुरस्कृतः शान्तनवेन चैव ॥ ३६ ॥