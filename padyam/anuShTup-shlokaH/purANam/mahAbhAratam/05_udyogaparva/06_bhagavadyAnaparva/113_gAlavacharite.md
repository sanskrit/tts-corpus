+++
title_full = "113 ऋषभ पर्वतके शिखरपर महर्षि गालव और गरुडकी तपस्विनी शाण्डिलीसे भेंट तथा गरुड और गालवका गुरुदक्षिणा चुकानेके विषयमें परस्पर विचार"
title = "११३ गालवचरिते"

+++


ऋषभस्य ततः शृङ्गं निपत्य द्विजपक्षिणौ।  
शाण्डिलीं ब्राह्मणीं तत्र ददृशाते तपोऽन्विताम् ॥ १ ॥

अभिवाद्य सुपर्णस्तु गालवश्चाभिपूज्य ताम्।  
तया च स्वागतेनोक्तौ विष्टरे संनिषीदतुः ॥ २ ॥

सिद्धमन्नं तया दत्तं बलिमन्त्रोपबृंहितम्।  
भुक्त्वा तृप्तावुभौ भूमौ सुप्तौ तावनुमोहितौ ॥ ३ ॥

मुहूर्तात् प्रतिबुद्धस्तु सुपर्णो गमनेप्सया।  
अथ भ्रष्टतनूजाङ्गमात्मानं ददृशे खगः ॥ ४ ॥

मांसपिण्डोपमोऽभूत् स मुखपादान्वितः खगः।  
गालवस्तं तथा दृष्ट्वा विमनाः पर्यपृच्छत ॥ ५ ॥

किमिदं भवता प्राप्तमिहागमनजं फलम्।  
वासोऽयमिह कालं तु कियन्तं नौ भविष्यति ॥ ६ ॥

किं नु ते मनसा ध्यातमशुभं धर्मदूषणम्।  
न ह्ययं भवतः स्वल्पो व्यभिचारो भविष्यति ॥ ७ ॥

सुपर्णोऽथाब्रवीद् विप्रं प्रध्यातं वै मया द्विज।  
इमां सिद्धामितो नेतुं तत्र यत्र प्रजापतिः ॥ ८ ॥  
यत्र देवो महादेवो यत्र विष्णुः सनातनः।  
यत्र धर्मश्च यज्ञश्च तत्रेयं निवसेदिति ॥ ९ ॥

सोऽहं भगवतीं याचे प्रणतः प्रियकाम्यया।  
मयैतन्नाम प्रध्यातं मनसा शोचता किल ॥ १० ॥

तदेवं बहुमानात् ते मयेहानीप्सितं कृतम्।  
सुकृतं दुष्कृतं वा त्वं माहात्म्यात् क्षन्तुमर्हसि ॥ ११ ॥

सा तौ तदाब्रवीत् तुष्टा पतगेन्द्रद्विजर्षभौ।  
न भेतव्यं सुपर्णोऽसि सुपर्ण त्यज सम्भ्रमम् ॥ १२ ॥

निन्दितास्मि त्वया वत्स न च निन्दां क्षमाम्यहम्।  
लोकेभ्यः सपदि भ्रश्येद् यो मां निन्देत पापकृत् ॥ १३ ॥

हीनयालक्षणैः सर्वैस्तथानिन्दितया मया ।  
आचारं प्रतिगृह्णन्त्या सिद्धिः प्राप्तेयमुत्तमा ॥ १४ ॥

आचारः फलते धर्ममाचारः फलते धनम्।  
आचाराच्छ्रियमाप्नोति आचारो हन्त्यलक्षणम् ॥ १५ ॥

तदायुष्मन् खगपते यथेष्टं गम्यतामितः।  
न च ते गर्हणीयाहं गर्हितव्याः स्त्रियः क्वचित् ॥ १६ ॥

भवितासि यथापूर्वं बलवीर्यसमन्वितः ।  
बभूवतुस्ततस्तस्य पक्षौ द्रविणवत्तरौ ॥ १७ ॥

अनुज्ञातस्तु शाण्डिल्या यथागतमुपागमत् ।  
नैव चासादयामास तथारूपांस्तुरंगमान् ॥ १८ ॥

विश्वामित्रोऽथ तं दृष्ट्वा गालवं चाध्वनि स्थितः।  
उवाच वदतां श्रेष्ठो वैनतेयस्य संनिधौ ॥ १९ ॥

यस्त्वया स्वयमेवार्थः प्रतिज्ञातो मम द्विज।  
तस्य कालोऽपवर्गस्य यथा वा मन्यते भवान् ॥ २० ॥

प्रतीक्षिष्याम्यहं कालमेतावन्तं तथा परम्।  
यथा संसिध्यते विप्र स मार्गस्तु निशाम्यताम् ॥ २१ ॥

सुपर्णोऽथाब्रवीद् दीनं गालवं भृशदुःखितम्।  
प्रत्यक्षं खल्विदानीं मे विश्वामित्रो यदुक्तवान् ॥ २२ ॥  
तदागच्छ द्विजश्रेष्ठ मन्त्रयिष्याव गालव।  
नादत्त्वा गुरवे शक्यं कृत्स्नमर्थं त्वयाऽऽसितुम् ॥ २३ ॥