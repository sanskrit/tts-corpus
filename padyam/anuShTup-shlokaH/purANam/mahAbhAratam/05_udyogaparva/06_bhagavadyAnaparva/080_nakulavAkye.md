+++
title_full = "080 नकुलका निवेदन"
title = "०८० नकुलवाक्ये"

+++


उक्तं बहुविधं वाक्यं धर्मराजेन माधव।  
धर्मज्ञेन वदान्येन श्रुतं चैव हि तत् त्वया ॥ १ ॥

मतमाज्ञाय राज्ञश्च भीमसेनेन माधव।  
संशमो बाहुवीर्यं च ख्यापितं माधवात्मनः ॥ २ ॥

तथैव फाल्गुनेनापि यदुक्तं तत् त्वया श्रुवम्।  
आत्मनश्च मतं वीर कथितं भवतासकृत् ॥ ३ ॥

सर्वमेतदतिक्रम्य श्रुत्वा परमतं भवान्।  
यत् प्राप्तकालं मन्येथास्तत् कुर्याः पुरुषोत्तम ॥ ४ ॥

तस्मिंस्तस्मिन् निमित्ते हि मतं भवति केशव।  
प्राप्तकालं मनुष्येण क्षमं कार्यमरिंदम ॥ ५ ॥

अन्यथा चिन्तितो ह्यर्थः पुनर्भवति सोऽन्यथा।  
अनित्यमतयो लोके नराः पुरुषसत्तम ॥ ६ ॥

अन्यथा बुद्धयो ह्यासन्नस्मासु वनवासिषु।  
अदृश्येष्वन्यथा कृष्ण दृश्येषु पुनरन्यथा ॥ ७ ॥

अस्माकमपि वार्ष्णेय वने विचरतां तदा।  
न तथा प्रणयो राज्ये यथा सम्प्रति वर्तते ॥ ८ ॥

निवृत्तवनवासान् नः श्रुत्वा वीर समागताः।  
अक्षौहिण्यो हि सप्तेमास्त्वत्प्रसादाज्जनार्दन ॥ ९ ॥

इमान् हि पुरुषव्याघ्रानचिन्त्यबलपौरुषान् ।  
आत्तशस्त्रान् रणे दृष्ट्वा न व्यथेदिह कः पुमान् ॥ १० ॥

स भवान् कुरुमध्ये तं सान्त्वपूर्वं भयोत्तरम्।  
ब्रूयाद् वाक्यं यथा मन्दो न व्यथेत सुयोधनः ॥ ११ ॥

युधिष्ठिरं भीमसेनं बीभत्सुं चापराजितम्।  
सहदेवं च मां चैव त्वां च रामं च केशव॥१२॥  
सात्यकिं च महावीर्यं विराटं च सहात्मजम्।  
द्रुपदं च सहामात्यं धृष्टद्युम्नं च माधव ॥ १३ ॥  
काशिराजं च विक्रान्तं धृष्टकेतुं च चेदिपम्।  
मांसशोणितभृन्मर्त्यः प्रतियुध्येत को युधि ॥ १४ ॥

स भवान् गमनादेव साधयिष्यत्यसंशयम्।  
इष्टमर्थं महाबाहो धर्मराजस्य केवलम् ॥ १५ ॥

विदुरश्चैव भीष्मश्च द्रोणश्च सहबाह्लिकः।  
श्रेयः समर्था विज्ञातुमुच्यमानास्त्वयानघ ॥ १६ ॥

ते चैनमनुनेष्यन्ति धृतराष्ट्रं जनाधिपम्।  
तं च पापसमाचारं सहामात्यं सुयोधनम् ॥ १७ ॥

श्रोता चार्थस्य विदुरस्त्वं च वक्ता जनार्दन।  
कमिवार्थं निवर्तन्तं स्थापयेतां न वर्त्मनि ॥ १८ ॥