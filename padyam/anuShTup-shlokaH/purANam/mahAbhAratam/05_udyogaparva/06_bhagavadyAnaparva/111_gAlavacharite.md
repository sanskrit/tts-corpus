+++
title_full = "111 उत्तर दिशाका वर्णन"
title = "१११ गालवचरिते"

+++


यस्मादुत्तार्यते पापाद् यस्मान्निःश्रेयसोऽश्नुते ।  
अस्मादुत्तारणबलादुत्तरेत्युच्यते द्विज ॥ १ ॥

उत्तरस्य हिरण्यस्य परिवापश्च गालव।  
मार्गः पश्चिमपूर्वाभ्यां दिग्भ्यां वै मध्यमः स्मृतः ॥ २ ॥

अस्यां दिशि वरिष्ठायामुत्तरायां द्विजर्षभ।  
नासौम्यो नाविधेयात्मा नाधर्मो वसते जनः ॥ ३ ॥

अत्र नारायणः कृष्णो जिष्णुश्चैव नरोत्तमः।  
बदर्यामाश्रमपदे तथा ब्रह्मा च शाश्वतः ॥ ४ ॥

अत्र वै हिमवत्पृष्ठे नित्यमास्ते महेश्वरः।  
प्रकृत्या पुरुषः सार्धं युगान्ताग्निसमप्रभः ॥ ५ ॥

न स दृश्यो मुनिगणैस्तथा देवैः सवासवैः।  
गन्धर्वयक्षसिद्धैर्वा नरनारायणादृते ॥ ६ ॥

अत्र विष्णुः सहस्राक्षः सहस्रचरणोऽव्ययः।  
सहस्रशिरसः श्रीमानेकः पश्यति मायया ॥ ७ ॥

अत्र राज्येन विप्राणां चन्द्रमाश्चाभ्यषिच्यत।  
अत्र गङ्गां महादेवः पतन्तीं गगनाच्च्युताम् ॥ ८ ॥  
प्रतिगृह्य ददौ लोके मानुषे ब्रह्मवित्तम।

अत्र देव्या तपस्तप्तं महेश्वरपरीप्सया ॥ ९ ॥  
अत्र कामश्च रोषश्च शैलश्चोमा च सम्बभुः।

अत्र राक्षसयक्षाणां गन्धर्वाणां च गालव ॥ १० ॥  
आधिपत्येन कैलासे धनदोऽप्यभिषेचितः ।  
अत्र चैत्ररथं रम्यमत्र वैखानसाश्रमः ॥ ११ ॥

अत्र मन्दाकिनी चैव मन्दरश्च द्विजर्षभ।  
अत्र सौगन्धिकवनं नैर्ऋतैरभिरक्ष्यते ॥ १२ ॥

शाद्वलं कदलीस्कन्धमत्र संतानका नगाः।  
अत्र संयमनित्यानां सिद्धानां स्वैरचारिणाम् ॥ १३ ॥  
विमानान्यनुरूपाणि कामभोग्यानि गालव ।

अत्र ते ऋषयः सप्त देवी चारुन्धती तथा ॥ १४ ॥  
अत्र तिष्ठति वै स्वातिरत्रास्या उदयः स्मृतः।

अत्र यज्ञं समासाद्य ध्रुवं स्थाता पितामहः ॥ १५ ॥  
ज्योतींषि चन्द्रसूर्यौ च परिवर्तन्ति नित्यशः।

अत्र गङ्गामहाद्वारं रक्षन्ति द्विजसत्तम ॥ १६ ॥  
धामा नाम महात्मानो मुनयः सत्यवादिनः।  
न तेषां ज्ञायते मूर्तिर्नाकृतिर्न तपश्चितम् ॥ १७ ॥  
परिवर्तसहस्राणि कामभोज्यानि गालव ।

यथा यथा प्रविशति तस्मात् परतरं नरः ॥ १८ ॥  
तथा तथा द्विजश्रेष्ठ प्रविलीयति गालव।  
नैतत् केनचिदन्येन गतपूर्वं द्विजर्षभ ॥ १९ ॥  
ऋते नारायणं देवं नरं वा जिष्णुमव्ययम्।  
अत्र कैलासमित्युक्तं स्थानमैलविलस्य तत् ॥ २० ॥

अत्र विद्युत्प्रभा नाम जज्ञिरेऽप्सरसो दश।  
अत्र विष्णुपदं नाम क्रमता विष्णुना कृतम् ॥ २१ ॥  
त्रिलोकविक्रमे ब्रह्मन्नुत्तरां दिशमाश्रितम् ।  
अत्र राज्ञा मरुत्तेन यज्ञेनेष्टं द्विजोत्तम ॥ २२ ॥  
उशीरबीजे विप्रर्षे यत्र जाम्बूनदं सरः।

जीमूतस्यात्र विप्रर्षेरुपतस्थे महात्मनः ॥ २३ ॥  
साक्षाद्धैमवतः पुण्यो विमलः कनकाकरः।

ब्राह्मणेषु च यत् कृत्स्नं स्वन्तं कृत्वा धनं महत्॥२४॥  
वव्रे धनं महर्षिः स जैमूतं तद् धनं ततः।

अत्र नित्यं दिशाम्पालाः सायम्प्रातर्द्विजर्षभ ॥ २५ ॥  
कस्य कार्यं किमिति वै परिक्रोशन्ति गालव।

एवमेषा द्विजश्रेष्ठ गुणैरन्यैर्दिगुत्तरा ॥ २६ ॥  
उत्तरेति परिख्याता सर्वकर्मसु चोत्तरा।

एता विस्तरशस्तात तव संकीर्तिता दिशः ॥ २७ ॥  
चतस्रः क्रमयोगेन कामाशां गन्तुमिच्छसि।

उद्यतोऽहं द्विजश्रेष्ठ तव दर्शयितुं दिशः।  
पृथिवीं चाखिलां ब्रह्मंस्तस्मादारोह मां द्विज ॥ २८ ॥