+++
title_full = "143 कर्णके द्वारा पाण्डवोंकी विजय और कौरवोंकी पराजय सूचित करनेवाले लक्षणों एवं अपने स्वप्नका वर्णन"
title = "१४३ कृष्णकर्णसंवादे"

+++


केशवस्य तु तद् वाक्यं कर्णः श्रुत्वा हितं शुभम्।  
अब्रवीदभिसम्पूज्य कृष्णं तं मधुसूदनम् ॥ १ ॥

जानन् मां किं महाबाहो सम्मोहयितुमिच्छसि।  
योऽयं पृथिव्याः कार्त्स्न्येन विनाशः समुपस्थितः ॥ २ ॥  
निमित्तं तत्र शकुनिरहं दुःशासनस्तथा।  
दुर्योधनश्च नृपतिर्धृतराष्ट्रसुतोऽभवत् ॥ ३ ॥

असंशयमिदं कृष्ण महद् युद्धमुपस्थितम्।  
पाण्डवानां कुरूणां च घोरं रुधिरकर्दमम् ॥ ४ ॥

राजानो राजपुत्राश्च दुर्योधनवशानुगाः ।  
रणे शस्त्राग्निना दग्धाः प्राप्स्यन्ति यमसादनम् ॥ ५ ॥

स्वप्ना हि बहवो घोरा दृश्यन्ते मधुसूदन।  
निमित्तानि च घोराणि तथोत्पाताः सुदारुणाः ॥ ६ ॥

पराजयं धार्तराष्ट्रे विजयं च युधिष्ठिरे।  
शंसन्त इव वार्ष्णेय विविधा रोमहर्षणाः ॥ ७ ॥

प्राजापत्यं हि नक्षत्रं ग्रहस्तीक्ष्णो महाद्युतिः।  
शनैश्चरः पीडयति पीडयन् प्राणिनोऽधिकम् ॥ ८ ॥

कृत्वा चाङ्गारको वक्रं ज्येष्ठायां मधुसूदन।  
अनुराधां प्रार्थयते मैत्रं संगमयन्निव ॥ ९ ॥

नूनं महद्भयं कृष्ण कुरूणां समुपस्थितम्।  
विशेषेण हि वार्ष्णेय चित्रां पीडयते ग्रहः ॥ १० ॥

सोमस्य लक्ष्म व्यावृत्तं राहुरर्कमुपैति च।  
दिवश्चोल्काः पतन्त्येताः सनिर्घाताः सकम्पनाः ॥ ११ ॥

निष्टनन्ति च मातङ्गा मुञ्चन्त्यश्रूणि वाजिनः।  
पानीयं यवसं चापि नाभिनन्दन्ति माधव ॥ १२ ॥

प्रादुर्भूतेषु चैतेषु भयमाहुरुपस्थितम् ।  
निमित्तेषु महाबाहो दारुणं प्राणिनाशनम् ॥ १३ ॥

अल्पे भुक्ते पुरीषं च प्रभूतमिह दृश्यते।  
वाजिनां वारणानां च मनुष्याणां च केशव ॥ १४ ॥

धार्तराष्ट्रस्य सैन्येषु सर्वेषु मधुसूदन।  
पराभवस्य तल्लिङ्गमिति प्राहुर्मनीषिणः ॥ १५ ॥

प्रहृष्टं वाहनं कृष्ण पाण्डवानां प्रचक्षते।  
प्रदक्षिणा मृगाश्चैव तत् तेषां जयलक्षणम् ॥ १६ ॥

अपसव्या मृगाः सर्वे धार्तराष्ट्रस्य केशव।  
वाचश्चाप्यशरीरिण्यस्तत् पराभवलक्षणम् ॥ १७ ॥

मयूराः पुण्यशकुना हंससारसचातकाः ।  
जीवंजीवकसङघाश्चाप्यनुगच्छन्ति पाण्डवान् ॥ १८ ॥

गृध्राः कङ्का बकाः श्येना यातुधानास्तथा वृकाः।  
मक्षिकाणां च सङ्घाता अनुधावन्ति कौरवान् ॥ १९ ॥

धार्तराष्ट्रस्य सैन्येषु भेरीणां नास्ति निःस्वनः।  
अनाहताः पाण्डवानां नदन्ति पटहाः किल ॥ २० ॥

उदपानाश्च नर्दन्ति यथा गोवृषभास्तथा।  
धार्तराष्ट्रस्य सैन्येषु तत् पराभवलक्षणम् ॥ २१ ॥

मांसशोणितवर्षं च वृष्टं देवेन माधव।  
तथा गन्धर्वनगरं भानुमत् समुपस्थितम् ॥ २२ ॥  
सप्राकारं सपरिखं सवप्रं चारुतोरणम्।  
कृष्णश्च परिघस्तत्र भानुमावृत्य तिष्ठति ॥ २३ ॥

उदयास्तमने संध्ये वेदयन्ती महद्भयम्।  
शिवा च वाशते घोरं तत् पराभवलक्षणम् ॥ २४ ॥

एकपक्षाक्षिचरणाः पक्षिणो मधुसूदन ।  
उत्सृजन्ति महद् घोरं तत् पराभवलक्षणम् ॥ २५ ॥

कृष्णग्रीवाश्च शकुना रक्तपादा भयानकाः।  
संध्यामभिमुखा यान्ति तत् पराभवलक्षणम् ॥ २६ ॥

ब्राह्मणान् प्रथमं द्वेष्टि गुरूंश्च मधुसूदन।  
भृत्यान् भक्तिमतश्चापि तत् पराभवलक्षणम् ॥ २७ ॥

पूर्वा दिग् लोहिताकारा शस्त्रवर्णा च दक्षिणा।  
आमपात्रप्रतीकाशा पश्चिमा मधुसूदन ।  
उत्तरा शङ्खवर्णाभा दिशां वर्णा उदाहृताः ॥ २८ ॥

प्रदीप्ताश्च दिशः सर्वा धार्तराष्ट्रस्य माधव।  
महद् भयं वेदयन्ति तस्मिन्नुत्पातदर्शने ॥ २९ ॥

सहस्रपादं प्रासादं स्वप्नान्ते स्म युधिष्ठिरः।  
अधिरोहन् मया दृष्टः सह भ्रातृभिरच्युत ॥ ३० ॥

श्वेतोष्णीषाश्च दृश्यन्ते सर्वे वै शुक्लवाससः।  
आसनानि च शुभ्राणि सर्वेषामुपलक्षये ॥ ३१ ॥

तव चापि मया कृष्ण स्वप्नान्ते रुधिराविला।  
अन्त्रेण पृथिवी दृष्टा परिक्षिप्ता जनार्दन ॥ ३२ ॥

अस्थिसंचयमारूढश्चामितौजा युधिष्ठिरः ।  
सुवर्णपात्र्यां संहृष्टो भुक्तवान् घृतपायसम् ॥ ३३ ॥

युधिष्ठिरो मया दृष्टो ग्रसमानो वसुन्धराम्।  
त्वया दत्तामिमां व्यक्तं भोक्ष्यते स वसुन्धराम् ॥ ३४ ॥

उच्चं पर्वतमारूढो भीमकर्मा वृकोदरः।  
गदापाणिर्नरव्याघ्रो ग्रसन्निव महीमिमाम् ॥ ३५ ॥

क्षपयिष्यति नः सर्वान् स सुव्यक्तं महारणे।  
विदितं मे हृषीकेश यतो धर्मस्ततो जयः ॥ ३६ ॥

पाण्डुरं गजमारूढो गाण्डीवी स धनंजयः।  
त्वया सार्धं हृषीकेश श्रिया परमया ज्वलन् ॥ ३७ ॥

यूयं सर्वे वधिष्यध्वं तत्र मे नास्ति संशयः।  
पार्थिवान् समरे कृष्ण दुर्योधनपुरोगमान् ॥ ३८ ॥

नकुलः सहदेवश्च सात्यकिश्च महारथः।  
शुक्लकेयूरकण्ठत्राः शुक्लमाल्याम्बरावृताः ॥ ३९ ॥  
अधिरूढा नरव्याघ्रा नरवाहनमुत्तमम् ।  
त्रय एते मया दृष्टाः पाण्डुरच्छत्रवाससः ॥ ४० ॥

श्वेतोष्णीषाश्च दृश्यन्ते त्रय एते जनार्दन।  
धार्तराष्ट्रेषु सैन्येषु तान् विजानीहि केशव ॥ ४१ ॥  
अश्वत्थामा कृपश्चैव कृतवर्मा च सात्वतः।  
रक्तोष्णीषाश्च दृश्यन्ते सर्वे माधव पार्थिवाः ॥ ४२ ॥

उष्ट्रप्रयुक्तमारूढौ भीष्मद्रोणौ महारथौ ।  
मया सार्धं महाबाहो धार्तराष्ट्रेण वा विभो ॥ ४३ ॥  
अगस्त्यशास्तां च दिशं प्रयाताः स्म जनार्दन।  
अचिरेणैव कालेन प्राप्स्यामो यमसादनम् ॥ ४४ ॥

अहं चान्ये च राजानो यच्च तत् क्षत्रमण्डलम्।  
गाण्डीवाग्निं प्रवेक्ष्याम इति मे नास्ति संशयः ॥ ४५ ॥

उपस्थितविनाशेयं नूनमद्य वसुन्धरा ।  
यथा हि मे वचः कर्ण नोपैति हृदयं तव॥४६॥

सर्वेषां तात भूतानां विनाशे प्रत्युपस्थिते।  
अनयो नयसंकाशो हृदयान्नापसर्पति ॥ ४७ ॥

अपि त्वां कृष्ण पश्याम जीवन्तोऽस्मान्महारणात्।  
समुत्तीर्णा महाबाहो वीरक्षत्रविनाशनात् ॥ ४८ ॥

अथवा सङ्गमः कृष्ण स्वर्गे नो भविता ध्रुवम्।  
तत्रेदानीं समेष्यामः पुनः सार्धं त्वयानघ ॥ ४९ ॥

इत्युक्त्वा माधवं कर्णः परिष्वज्य च पीडितम्।  
विसर्जितः केशवेन रथोपस्थादवातरत् ॥ ५० ॥

ततः स्वरथमास्थाय जाम्बूनदविभूषितम् ।  
सहास्माभिर्निववृते राधेयो दीनमानसः ॥ ५१ ॥

ततः शीघ्रतरं प्रायात् केशवः सहसात्यकिः।  
पुनरुच्चारयन् वाणीं याहि याहीति सारथिम् ॥ ५२ ॥