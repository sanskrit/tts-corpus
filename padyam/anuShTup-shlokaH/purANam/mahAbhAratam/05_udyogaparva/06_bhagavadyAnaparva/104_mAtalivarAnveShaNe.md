+++
title_full = "104 नारदजीका नागराज आर्यकके सम्मुख सुमुखके साथ मातलिकी कन्याके विवाहका प्रस्ताव एवं मातलिका नारदजी, सुमुख एवं आर्यकके साथ इन्द्रके पास आकर उनके द्वारा सुमुखको दीर्घायु प्रदान कराना तथा सुमुख-गुणकेशी-विवाह"
title = "१०४ मातलिवरान्वेषणे"

+++


मातलेर्वचनं श्रुत्वा नारदो मुनिसत्तमः।

सूतोऽयं मातलिर्नाम शक्रस्य दयितः सुहृत्।  
शुचिः शीलगुणोपेतस्तेजस्वी वीर्यवान् बली ॥ १ ॥

शक्रस्यायं सखा चैव मन्त्री सारथिरेव च।  
अल्पान्तरप्रभावश्च वासवेन रणे रणे ॥ २ ॥

अयं हरिसहस्रेण युक्तं जैत्रं रथोत्तमम्।  
देवासुरेषु युद्धेषु मनसैव नियच्छति ॥ ३ ॥

अनेन विजितानश्वैर्दोर्भ्यां जयति वासवः।  
अनेन बलभित् पूर्वं प्रहृते प्रहरत्युत ॥ ४ ॥

अस्य कन्या वरारोहा रूपेणासदृशी भुवि।  
सत्यशीलगुणोपेता गुणकेशीति विश्रुता ॥ ५ ॥

तस्यास्य यत्नाच्चरतस्त्रैलोक्यममरद्युते ।  
सुमुखो भवतः पौत्रो रोचते दुहितुः पतिः ॥ ६ ॥

यदि ते रोचते सम्यग् भुजगोत्तम मा चिरम्।  
क्रियतामार्यक क्षिप्रं बुद्धिः कन्यापरिग्रहे ॥ ७ ॥

यथा विष्णुकुले लक्ष्मीर्यथा स्वाहा विभावसोः।  
कुले तव तथैवास्तु गुणकेशी सुमध्यमा ॥ ८ ॥

पौत्रस्यार्थे भवांस्तस्माद् गुणकेशीं प्रतीच्छतु।  
सदृशीं प्रतिरूपस्य वासवस्य शचीमिव ॥ ९ ॥

पितृहीनमपि ह्येनं गुणतो वरयामहे।  
बहुमानाच्च भवतस्तथैवैरावतस्य च ॥ १० ॥  
सुमुखस्य गुणैश्चैव शीलशौचदमादिभिः ।

अभिगम्य स्वयं कन्यामयं दातुं समुद्यतः ॥ ११ ॥  
मातलिस्तस्य सम्मानं कर्तुमर्हो भवानपि।

स तु दीनः प्रहृष्टश्च प्राह नारदमार्यकः ॥ १२ ॥

व्रियमाणे तथा पौत्रे पुत्रे च निधनं गते।  
कथमिच्छामि देवर्षे गुणकेशीं स्नुषां प्रति ॥ १३ ॥

न मे नैतद् बहुमतं महर्षे वचनं तव।  
सखा शक्रस्य संयुक्तः कस्यायं नेप्सितो भवेत् ॥ १४ ॥

कारणस्य तु दौर्बल्याच्चिन्तयामि महामुने।  
अस्य देहकरस्तात मम पुत्रो महाद्युते ॥ १५ ॥  
भक्षितो वैनतेयेन दुःखार्तास्तेन वै वयम्।  
पुनरेव च तेनोक्तं वैनतेयेन गच्छता।  
मासेनान्येन सुमुखं भक्षयिष्य इति प्रभो ॥ १६ ॥  
ध्रुवं तथा तद् भविता जानीमस्तस्य निश्चयम्।  
तेन हर्षः प्रणष्टो मे सुपर्णवचनेन वै ॥ १७ ॥

मातलिस्त्वब्रवीदेनं बुद्धिरत्र कृता मया।  
जामातृभावेन वृतः सुमुखस्तव पुत्रजः ॥ १८ ॥

सोऽयं मया च सहितो नारदेन च पन्नगः।  
त्रिलोकेशं सुरपतिं गत्वा पश्यतु वासवम् ॥ १९ ॥

शेषेणैवास्य कार्येण प्रज्ञास्याम्यहमायुषः ।  
सुपर्णस्य विघाते च प्रयतिष्यामि सत्तम ॥ २० ॥

सुमुखश्च मया सार्धं देवेशमभिगच्छतु।  
कार्यसंसाधनार्थाय स्वस्ति तेऽस्तु भुजंगम ॥ २१ ॥

ततस्ते सुमुखं गृह्य सर्व एव महौजसः।  
ददृशुः शक्रमासीनं देवराजं महाद्युतिम् ॥ २२ ॥

संगत्या तत्र भगवान् विष्णुरासीच्चतुर्भुजः।  
ततस्तत् सर्वमाचख्यौ नारदो मातलिं प्रति ॥ २३ ॥

ततः पुरंदरं विष्णुरुवाच भुवनेश्वरम्।  
अमृतं दीयतामस्मै क्रियताममरैः समः ॥ २४ ॥

मातलिर्नारदश्चैव सुमुखश्चैव वासव ।  
लभन्तां भवतः कामात् काममेतं यथेप्सितम् ॥ २५ ॥

पुरंदरोऽथ संचिन्त्य वैनतेयपराक्रमम् ।  
विष्णुमेवाब्रवीदेनं भवानेव ददात्विति ॥ २६ ॥

ईशस्त्वं सर्वलोकानां चराणामचराश्च ये।  
त्वया दत्तमदत्तं कः कर्तुमुत्सहते विभो ॥ २७ ॥

प्रादाच्छक्रस्ततस्तस्मै पन्नगायायुरुत्तमम् ।  
न त्वेनममृतप्राशं चकार बलवृत्रहा ॥ २८ ॥

लब्ध्वा वरं तु सुमुखः सुमुखः सम्बभूव ह।  
कृतदारो यथाकामं जगाम च गृहान् प्रति ॥ २९ ॥

नारदस्त्वार्यकश्चैव कृतकार्यौ मुदा युतौ।  
अभिजग्मतुरभ्यर्च्य देवराजं महाद्युतिम् ॥ ३० ॥