+++
title_full = "125 भीष्म, द्रोण, विदुर और धृतराष्ट्रका दुर्योधनको समझाना"
title = "१२५ भीष्मादिवाक्ये"

+++


ततः शान्तनवो भीष्मो दुर्योधनममर्षणम्।  
केशवस्य वचः श्रुत्वा प्रोवाच भरतर्षभ ॥ १ ॥

कृष्णेन वाक्यमुक्तोऽसि सुहृदां शममिच्छता।  
अन्वपद्यस्व तत् तात मा मन्युवशमन्वगाः ॥ २ ॥

अकृत्वा वचनं तात केशवस्य महात्मनः।  
श्रेयो न जातु न सुखं न कल्याणमवाप्स्यसि ॥ ३ ॥

धर्म्यमर्थ्यं महाबाहुराह त्वां तात केशवः।  
तदर्थमभिपद्यस्व मा राजन् नीनशः प्रजाः ॥ ४ ॥

ज्वलितां त्वमिमां लक्ष्मीं भारतीं सर्वराजसु।  
जीवतो धृतराष्ट्रस्य दौरात्म्याद् भ्रंशयिष्यसि ॥ ५ ॥

आत्मानं च सहामात्यं सपुत्रभ्रातृबान्धवम्।  
अहमित्यनया बुद्ध्या जीविताद् भ्रंशयिष्यसि ॥ ६ ॥

अतिक्रामन् केशवस्य तथ्यं वचनमर्थवत्।  
पितुश्च भरतश्रेष्ठ विदुरस्य च धीमतः ॥ ७ ॥  
मा कुलघ्नः कुपुरुषो दुर्मतिः कापथं गमः।  
मातरं पितरं चैव मा मज्जीः शोकसागरे ॥ ८ ॥

अथ द्रोणोऽब्रवीत् तत्र दुर्योधनमिदं वचः।  
अमर्षवशमापन्नं निःश्वसन्तं पुनः पुनः ॥ ९ ॥

धर्मार्थयुक्तं वचनमाह त्वां तात केशवः।  
तथा भीष्मः शान्तनवस्तज्जुषस्व नराधिप ॥ १० ॥

प्राज्ञौ मेधाविनौ दान्तावर्थकामौ बहुश्रुतौ।  
आहतुस्त्वां हितं वाक्यं तज्जुषस्व नराधिप ॥ ११ ॥

अनुतिष्ठ महाप्राज्ञ कृष्णभीष्मौ यदूचतुः।  
(मा वचो लघुबुद्धीनां समास्थास्त्वं परंतप।)  
माधवं बुद्धिमोहेन मावमंस्थाः परंतप ॥ १२ ॥

ये त्वां प्रोत्साहयन्त्येते नैते कृत्याय कर्हिचित्।  
वैरं परेषां ग्रीवायां प्रतिमोक्ष्यन्ति संयुगे ॥ १३ ॥

मा जीघनः प्रजाः सर्वाः पुत्रान् भ्रातॄंस्तथैव च।  
वासुदेवार्जुनौ यत्र विद्ध्यजेयानलं हि तान् ॥ १४ ॥

एतच्चैव मतं सत्यं सुहृदोः कृष्णभीष्मयोः।  
यदि नादास्यसे तात पश्चात् तप्स्यसि भारत ॥ १५ ॥

यथोक्तं जामदग्न्येन भूयानेष ततोऽर्जुनः।  
कृष्णो हि देवकीपुत्रो देवैरपि सुदुःसहः।  
किं ते सुखप्रियेणेह प्रोक्तेन भरतर्षभ ॥ १६ ॥  
एतत् ते सर्वमाख्यातं यथेच्छसि तथा कुरु।  
न हि त्वामुत्सहे वक्तुं भूयो भरतसत्तम ॥ १७ ॥

तस्मिन्‌ वाक्यान्तरे वाक्यं क्षत्तापि विदुरोऽब्रवीत्।  
दुर्योधनमभिप्रेक्ष्य धार्तराष्ट्रममर्षणम् ॥ १८ ॥

दुर्योधन न शोचामि त्वामहं भरतर्षभ।  
इमौ तु वृद्धौ शोचामि गान्धारीं पितरं च ते॥१९॥

यावनाथौ चरिष्येते त्वया नाथेन दुर्हृदा।  
हतमित्रौ हतामात्यौ लूनपक्षाविवाण्डजौ ॥ २० ॥

भिक्षुकौ विचरिष्येते शोचन्तौ पृथिवीमिमाम्।  
कुलघ्नमीदृशं पापं जनयित्वा कुपूरुषम् ॥ २१ ॥

अथ दुर्योधनं राजा धृतराष्ट्रोऽभ्यभाषत।  
आसीनं भ्रातृभिः सार्धं राजभिः परिवारितम् ॥ २२ ॥

दुर्योधन निबोधेदं शौरिणोक्तं महात्मना।  
आदत्स्व शिवमत्यन्तं योगक्षेमवदव्ययम् ॥ २३ ॥

अनेन हि सहायेन कृष्णेनाक्लिष्टकर्मणा।  
इष्टान् सर्वानभिप्रायान् प्राप्स्यामः सर्वराजसु ॥ २४ ॥

सुसंहतः केशवेन तात गच्छ युधिष्ठिरम्।  
चर स्वस्त्ययनं कृत्स्नं भरतानामनामयम् ॥ २५ ॥

वासुदेवेन तीर्थेन तात गच्छस्व संशमम्।  
कालप्राप्तमिदं मन्ये मा त्वं दुर्योधनातिगाः ॥ २६ ॥

शमं चेद् याचमानं त्वं प्रत्याख्यास्यसि केशवम्।  
त्वदर्थमभिजल्पन्तं न तवास्त्यपराभवः ॥ २७ ॥