+++
title_full = "079 श्रीकृष्णका अर्जुनको उत्तर देना"
title = "०७९ श्रीकृष्णवाक्ये"

+++


एवमेतन्महाबाहो यथा वदसि पाण्डव।  
पाण्डवानां कुरूणां च प्रतिपत्स्ये निरामयम् ॥ १ ॥

सर्वं त्विदं ममायत्तं बीभत्सो कर्मणोर्द्वयोः।  
क्षेत्रं हि रसवच्छुद्धं कर्मणैवोपपादितम् ॥ २ ॥  
ऋते वर्षान्न कौन्तेय जातु निर्वर्तयेत् फलम्।

तत्र वै पौरुषं ब्रूयुरासेकं यत्र कारितम् ॥ ३ ॥  
तत्र चापि ध्रुवं पश्येच्छोषणं दैवकारितम्।

तदिदं निश्चितं बुद्ध्या पूर्वैरपि महात्मभिः ॥ ४ ॥  
दैवे च मानुषे चैव संयुक्तं लोककारणम्।

अहं हि तत् करिष्यामि परं पुरुषकारतः ॥ ५ ॥  
दैवं तु न मया शक्यं कर्म कर्तुं कथंचन।

स हि धर्मं च लोकं च त्यक्त्वा चरति दुर्मतिः॥६॥  
न हि संतप्यते तेन तथारूपेण कर्मणा।

तथापि बुद्धिं पापिष्ठां वर्धयन्त्यस्य मन्त्रिणः ॥ ७ ॥  
शकुनिः सूतपुत्रश्च भ्राता दुःशासनस्तथा।

स हि त्यागेन राज्यस्य न शमं समुपैष्यति ॥ ८ ॥  
अन्तरेण वधं पार्थ सानुबन्धः सुयोधनः।

न चापि प्रणिपातेन त्यक्तुमिच्छति धर्मराट्।  
याच्यमानश्च राज्यं स न प्रदास्यति दुर्मतिः ॥ ९ ॥

न तु मन्ये स तद् वाच्यो यद् युधिष्ठिरशासनम्।  
उक्तं प्रयोजनं यत् तु धर्मराजेन भारत ॥ १० ॥  
तथा पापस्तु तत् सर्वं न करिष्यति कौरवः।  
तस्मिंश्चाक्रियमाणेऽसौ लोके वध्यो भविष्यति ॥ ११ ॥

मम चापि स वध्यो हि जगतश्चापि भारत।  
येन कौमारके यूयं सर्वे विप्रकृताः सदा ॥ १२ ॥  
विप्रलुप्तं च वो राज्यं नृशंसेन दुरात्मना।  
न चोपशाम्यते पापः श्रियं दृष्ट्वा युधिष्ठिरे ॥ १३ ॥

असकृच्चाप्यहं तेन त्वत्कृते पार्थ भेदितः।  
न मया तद् गृहीतं च पापं तस्य चिकीर्षितम्॥१४॥

जानासि हि महाबाहो त्वमप्यस्य परं मतम्।  
प्रियं चिकीर्षमाणं च धर्मराजस्य मामपि ॥ १५ ॥

संजानंस्तस्य चात्मानं मम चैव परं मतम्।  
अजानन्निव मां कस्मादर्जुनाद्याभिशङ्कसे ॥ १६ ॥

यच्चापि परमं दिव्यं तच्चाप्यनुगतं त्वया।  
विधानं विहितं पार्थ कथं शर्म भवेत् परैः ॥ १७ ॥

यत् तु वाचा मया शक्यं कर्मणा वापि पाण्डव।  
करिष्ये तदहं पार्थ न त्वाशंसे शमं परैः ॥ १८ ॥

कथं गोहरणे ह्युक्तो नैतच्छर्म तथा हितम्।  
याच्यमानो हि भीष्मेण संवत्सरगतेऽध्वनि ॥ १९ ॥

तदैव ते पराभूता यदा संकल्पितास्त्वया।  
लवशः क्षणशश्चापि न च तुष्टः सुयोधनः ॥ २० ॥

सर्वथा तु मया कार्यं धर्मराजस्य शासनम्।  
विभाव्यं तस्य भूयश्च कर्म पापं दुरात्मनः ॥ २१ ॥