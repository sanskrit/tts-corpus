+++
title_full = "094 दुर्योधन एवं शकुनिके द्वारा बुलाये जानेपर भगवान् श्रीकृष्णका रथपर बैठकर प्रस्थान एवं कौरवसभामें प्रवेश और स्वागतके पश्चात् आसनग्रहण"
title = "०९४ श्रीकृष्णसभाप्रवेशे"

+++


तथा कथयतोरेव तयोर्बुद्धिमतोस्तदा ।  
शिवा नक्षत्रसम्पन्ना सा व्यतीयाय शर्वरी ॥ १ ॥

धर्मार्थकामयुक्ताश्च विचित्रार्थपदाक्षराः ।  
शृण्वतो विविधा वाचो विदुरस्य महात्मनः ॥ २ ॥  
कथाभिरनुरूपाभिः कृष्णस्यामिततेजसः ।  
अकामस्येव कृष्णस्य सा व्यतीयाय शर्वरी ॥ ३ ॥

ततस्तु स्वरसम्पन्ना बहवः सूतमागधाः।  
शङ्खदुन्दुभिनिर्घोषैः केशवं प्रत्यबोधयन् ॥ ४ ॥

तत उत्थाय दाशार्ह ऋषभः सर्वसात्वताम्।  
सर्वमावश्यकं चक्रे प्रातःकार्यं जनार्दनः ॥ ५ ॥

कृतोदकानुजप्यः स हुताग्निः समलंकृतः।  
ततश्चादित्यमुद्यन्तमुपातिष्ठत माधवः ॥ ६ ॥

अथ दुर्योधनः कृष्णं शकुनिश्चापि सौबलः।  
संध्यां तिष्ठन्तमभ्येत्य दाशार्हमपराजितम् ॥ ७ ॥  
आचक्षेतां तु कृष्णस्य धृतराष्ट्रं सभागतम्।  
कुरूंश्च भीष्मप्रमुखान्‌ राज्ञः सर्वांश्च पार्थिवान् ॥ ८ ॥  
त्वामर्थयन्ते गोविन्द दिवि शक्रमिवामराः।  
तावभ्यनन्दद् गोविन्दः साम्ना परमवल्गुना ॥ ९ ॥

ततो विमल आदित्ये ब्राह्मणेभ्यो जनार्दनः।  
ददौ हिरण्यं वासांसि गाश्चाश्वांश्च परंतपः ॥ १० ॥  
विसृज्य बहुरत्नानि दाशार्हमपराजितम् ।  
तिष्ठन्तमुपसंगम्य ववन्दे सारथिस्तदा ॥ ११ ॥

ततो रथेन शुभ्रेण महता किङ्किणीकिना।  
हयोत्तमयुजा शीघ्रमुपातिष्ठत दारुकः ॥ १२ ॥

(तस्मै रथवरो युक्तः शुशुभे लोकविश्रुतः।  
वाजिभिः शैब्यसुग्रीवमेघपुष्पबलाहकैः ॥

शैब्यस्तु शुकपत्राभः सुग्रीवः किंशुकप्रभः।  
मेघपुष्पो मेघवर्णः पाण्डुरस्तु बलाहकः॥

दक्षिणं चावहच्छैब्यः सुग्रीवः सव्यतोऽवहत्।  
पृष्ठवाहौ तयोरास्तां मेघपुष्पबलाहकौ ॥

वैनतेयः स्थितस्तस्यां प्रभाकरमिव स्पृशन्।  
तस्य सत्त्ववतः केतौ भुजगारिरशोभत॥

तस्य कीर्तिमतस्तेन भास्वरेण विराजता।  
शुशुभे स्यन्दनश्रेष्ठः पतगेन्द्रेण केतुना॥

रुक्मजालैः पताकाभिः सौवर्णेन च केतुना।  
बभूव स रथश्रेष्ठः कालसूर्य इवोदितः॥

पक्षिध्वजवितानैश्च रुक्मजालकृतान्तरैः ।  
दण्डमार्गविभागैश्च सुकृतैर्विश्वकर्मणा ॥  
प्रवालमणिहेमैश्च मुक्तावैडूर्यभूषणैः ।  
किङ्किणीशतसङ्घैश्च वालजालकृतान्तरैः ॥  
कार्तस्वरमयीभिश्च पद्मिनीभिरलंकृतः ।  
शुशुभे स्यन्दनश्रेष्ठस्तापनीयैश्च पादपैः ॥  
व्याघ्रसिंहवराहैश्च गोवृषैर्मृगपक्षिभिः ।  
ताराभिर्भास्करैश्चापि वारणैश्च हिरण्मयैः ॥  
वज्राङ्कुशविमानैश्च कूबरावृत्तसंधिषु ।)

तमुपस्थितमाज्ञाय रथं दिव्यं महामनाः।  
महाभ्रघननिर्घोषं सर्वरत्नविभूषितम् ॥ १३ ॥  
अग्निं प्रदक्षिणं कृत्वा ब्राह्मणांश्च जनार्दनः।  
कौस्तुभं मणिमामुच्य श्रिया परमया ज्वलन् ॥ १४ ॥  
कुरुभिः संवृतः कृष्णो वृष्णिभिश्चाभिरक्षितः।  
आतिष्ठत रथं शौरिः सर्वयादवनन्दनः ॥ १५ ॥

अन्वारुरोह दाशार्हं विदुरः सर्वधर्मवित्।  
सर्वप्राणभृतां श्रेष्ठं सर्वबुद्धिमतां वरम् ॥ १६ ॥

ततो दुर्योधनः कृष्णं शकुनिश्चापि सौबलः।  
द्वितीयेन रथेनैनमन्वयातां परंतपम् ॥ १७ ॥

सात्यकिः कृतवर्मा च वृष्णीनां चापरे रथाः।  
पृष्ठतोऽनुययुः कृष्णं गजैरश्वैः रथैरपि ॥ १८ ॥

तेषां हेमपरिष्कारैर्युक्ताः परमवाजिभिः ।  
गच्छतां घोषिणश्चित्ररथा राजन् विरेजिरे ॥ १९ ॥

सम्मृष्टसंसिक्तरजः प्रतिपेदे महापथम् ।  
राजर्षिचरितं काले कृष्णो धीमाञ्छ्रिया ज्वलन् ॥ २० ॥

ततः प्रयाते दाशार्हे प्रावाद्यन्तैकपुष्कराः।  
शङ्खाश्च दध्मिरे तत्र वाद्यान्यन्यानि यानि च ॥ २१ ॥

प्रवीराः सर्वलोकस्य युवानः सिंहविक्रमाः।  
परिवार्य रथं शौरेरगच्छन्त परंतपाः ॥ २२ ॥

ततोऽन्ये बहुसाहस्रा विचित्राद्भुतवाससः ।  
असिप्रासायुधधराः कृष्णस्यासन् पुरःसराः ॥ २३ ॥

गजाः पञ्चशतास्तत्र रथाश्चासन् सहस्रशः।  
प्रयान्तमन्वयुर्वीरं दाशार्हमपराजितम् ॥ २४ ॥

पुरं कुरूणां संवृत्तं द्रष्टुकामं जनार्दनम्।  
सबालवृद्धं सस्त्रीकं रथ्यागतमरिंदम ॥ २५ ॥

वेदिकामाश्रिताभिश्च समाक्रान्तान्यनेकशः ।  
प्रचलन्तीव भारेण योषिद्भिर्भवनान्युत ॥ २६ ॥

स पूज्यमानः कुरुभिः संशृण्वन्‌ मधुराः कथाः।  
यथार्हं प्रतिसत्कुर्वन् प्रेक्षमाणः शनैर्ययौ ॥ २७ ॥

ततः सभां समासाद्य केशवस्यानुयायिनः।  
सशङ्खैर्वेणुनिर्घोषैर्दिशः सर्वा व्यनादयन् ॥ २८ ॥

ततः सा समितिः सर्वा राज्ञाममिततेजसाम्।  
सम्प्राकम्पत हर्षेण कृष्णागमनकाङ्क्षया ॥ २९ ॥

ततोऽभ्याशगते कृष्णे समहृष्यन् नराधिपाः।  
श्रुत्वा तं रथनिर्घोषं पर्जन्यनिनदोपमम् ॥ ३० ॥  
आसाद्य तु सभाद्वारमृषभः सर्वसात्वताम्।  
अवतीर्य रथाच्छौरिः कैलासशिखरोपमात् ॥ ३१ ॥  
नवमेघप्रतीकाशां ज्वलन्तीमिव तेजसा ।  
महेन्द्रसदनप्रख्यां प्रविवेश सभां ततः ॥ ३२ ॥

पाणौ गृहीत्वा विदुरं सात्यकिं च महायशाः।  
ज्योतींष्यादित्यवद्‌ राजन्‌ कुरून् प्राच्छादयञ्छ्रिया ॥ ३३ ॥

अग्रतो वासुदेवस्य कर्णदुर्योधनावुभौ ।  
वृष्णयः कृतवर्मा चाप्यासन् कृष्णस्य पृष्ठतः ॥ ३४ ॥

धृतराष्ट्रं पुरस्कृत्य भीष्मद्रोणादयस्ततः ।  
आसनेभ्योऽचलन् सर्वे पूजयन्तो जनार्दनम् ॥ ३५ ॥

अभ्यागच्छति दाशार्हे प्रज्ञाचक्षुर्नरेश्वरः ।  
सहैव द्रोणभीष्माभ्यामुदतिष्ठन्महायशाः ॥ ३६ ॥

उत्तिष्ठति महाराजे धृतराष्ट्रे जनेश्वरे।  
तानि राजसहस्राणि समुत्तस्थुः समन्ततः ॥ ३७ ॥

आसनं सर्वतोभद्रं जाम्बूनदपरिष्कृतम् ।  
कृष्णार्थे कल्पितं तत्र धृतराष्ट्रस्य शासनात् ॥ ३८ ॥

स्मयमानस्तु राजानं भीष्मद्रोणौ च माधवः।  
अभ्यभाषत धर्मात्मा राज्ञश्चान्यान् यथावयः ॥ ३९ ॥

तत्र केशवमानर्चुः सम्यगभ्यागतं सभाम्।  
राजानः पार्थिवाः सर्वे कुरवश्च जनार्दनम् ॥ ४० ॥

तत्र तिष्ठन् स दाशार्हो राजमध्ये परंतपः।  
अपश्यदन्तरिक्षस्थानृषीन् परपुरंजयः ।  
ततस्तानभिसम्प्रेक्ष्य नारदप्रमुखानृषीन् ॥ ४१ ॥  
अभ्यभाषत दाशार्हो भीष्मं शान्तनवं शनैः।  
पार्थिवीं समितिं द्रष्टुमृषयोऽभ्यागता नृप ॥ ४२ ॥

निमन्त्र्यन्तामासनैश्च सत्कारेण च भूयसा।  
नैतेष्वनुपविष्टेषु शक्यं केनचिदासितुम् ॥ ४३ ॥

पूजा प्रयुज्यतामाशु मुनीनां भावितात्मनाम्।  
ऋषीञ्छान्तनवो दृष्ट्वा सभाद्वारमुपस्थितान् ॥ ४४ ॥  
त्वरमाणस्ततो भृत्यानासनानीत्यचोदयत् ।

आसनान्यथ मृष्टानि महान्ति विपुलानि च ॥ ४५ ॥  
मणिकाञ्चनचित्राणि समाजह्रुस्ततस्ततः ।

तेषु तत्रोपविष्टेषु गृहीतार्घ्यषु भारत ॥ ४६ ॥  
निषसादासने कृष्णो राजानश्च यथासनम्।

दुःशासनः सात्यकये ददावासनमुत्तमम् ॥ ४७ ॥  
विविंशतिर्ददौ पीठं काञ्चनं कृतवर्मणे।

अविदूरे तु कृष्णस्य कर्णदुर्योधनावुभौ ॥ ४८ ॥  
एकासने महात्मानौ निषीदतुरमर्षणौ ।

गान्धारराजः शकुनिर्गान्धारैरभिरक्षितः ॥ ४९ ॥  
निषसादासने राजा सहपुत्रो विशाम्पते।

विदुरो मणिपीठे तु शुक्लस्पर्ध्याजिनोत्तरे ॥ ५० ॥  
संस्पृशन्नासनं शौरेर्महामतिरुपाविशत् ।

चिरस्य दृष्ट्वा दाशार्हं राजानः सर्व एव ते ॥ ५१ ॥  
अमृतस्येव नातृप्यन् प्रेक्षमाणा जनार्दनम्।

अतसीपुष्पसंकाशः पीतवासा जनार्दनः ॥ ५२ ॥  
व्यभ्राजत सभामध्ये हेम्नीवोपहितो मणिः ॥ ५३ ॥

ततस्तूष्णीं सर्वमासीद् गोविन्दगतमानसम् ।  
न तत्र कश्चित् किञ्चिद् वा व्याजहार पुमान् क्वचित्॥५४॥