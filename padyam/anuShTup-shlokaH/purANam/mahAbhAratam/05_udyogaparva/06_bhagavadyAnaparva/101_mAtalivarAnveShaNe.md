+++
title_full = "101 गरुडलोक तथा गरुडकी संतानोंका वर्णन"
title = "१०१ मातलिवरान्वेषणे"

+++


अयं लोकः सुपर्णानां पक्षिणां पन्नगाशिनाम्।  
विक्रमे गमने भारे नैषामस्ति परिश्रमः ॥ १ ॥

वैनतेयसुतैः सूत षड्भिस्ततमिदं कुलम्।  
सुमुखेन सुनाम्ना च सुनेत्रेण सुवर्चसा ॥ २ ॥  
सुरुचा पक्षिराजेन सुबलेन च मातले।  
वर्धितानि प्रसृत्या वै विनताकुलकर्तृभिः ॥ ३ ॥  
पक्षिराजाभिजात्यानां सहस्राणि शतानि च।  
कश्यपस्य ततो वंशे जातैर्भूतिविवर्धनैः ॥ ४ ॥

सर्वे ह्येते श्रिया युक्ताः सर्वे श्रीवत्सलक्षणाः।  
सर्वे श्रियमभीप्सन्तो धारयन्ति बलान्युत ॥ ५ ॥

कर्मंणा क्षत्रियाश्चैते निर्घृणा भोगिभोजिनः।  
ज्ञातिसंक्षयकर्तृत्वाद् ब्राह्मण्यं न लभन्ति वै ॥ ६ ॥

नामानि चैषां वक्ष्यामि यथा प्राधान्यतः शृणु।  
मातले श्लाघ्यमेतद्धि कुलं विष्णुपरिग्रहम् ॥ ७ ॥

दैवतं विष्णुरेतेषां विष्णुरेव परायणम्।  
हृदि चैषां सदा विष्णुर्विष्णुरेव सदा गतिः ॥ ८ ॥

सुवर्णचूडो नागाशी दारुणश्चण्डतुण्डकः ।  
अनिलश्चानलश्चैव विशालाक्षोऽथ कुण्डली ॥ ९ ॥  
पङ्कजिद् वज्रविष्कम्भो वैनतेयोऽथ वामनः।  
वातवेगो दिशाचक्षुर्निमेषोऽनिमिषस्तथा ॥ १० ॥  
त्रिरावः सप्तरावश्च वाल्मीकिर्द्वीपकस्तथा ।  
दैत्यद्वीपः सरिद्‌द्वीपः सारसः पद्मकेतनः ॥ ११ ॥  
सुमुखश्चित्रकेतुश्च चित्रबर्हस्तथानघः ।  
मेषहृत् कुमुदो दक्षः सर्पान्तः सहभोजनः ॥ १२ ॥  
गुरुभारः कपोतश्च सूर्यनेत्रश्चिरान्तकः ।  
विष्णुधर्मा कुमारश्च परिबर्हो हरिस्तथा ॥ १३ ॥  
सुस्वरो मधुपर्कश्च हेमवर्णस्तथैव च।  
मालयो मातरिश्वा च निशाकरदिवाकरौ ॥ १४ ॥  
एते प्रदेशमात्रेण मयोक्ता गरुडात्मजाः।  
प्राधान्यतस्ते यशसा कीर्तिताः प्राणिनश्च ये ॥ १५ ॥

यद्यत्र न रुचिः काचिदेहि गच्छाव मातले।  
तं नयिष्यामि देशं त्वां वरं यत्रोपलप्स्यसे ॥ १६ ॥