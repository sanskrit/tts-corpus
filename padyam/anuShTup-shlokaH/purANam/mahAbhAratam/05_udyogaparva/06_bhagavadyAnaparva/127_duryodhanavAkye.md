+++
title_full = "127 श्रीकृष्णको दुर्योधनका उत्तर, उसका पाण्डवोंको राज्य न देनेका निश्चय"
title = "१२७ दुर्योधनवाक्ये"

+++


श्रुत्वा दुर्योधनो वाक्यमप्रियं कुरुसंसदि।  
प्रत्युवाच महाबाहुं वासुदेवं यशस्विनम् ॥ १ ॥

प्रसमीक्ष्य भवानेतद् वक्तुमर्हति केशव।  
मामेव हि विशेषेण विभाष्य परिगर्हसे ॥ २ ॥

भक्तिवादेन पार्थानामकस्मान्मधुसूदन ।  
भवान् गर्हयते नित्यं किं समीक्ष्य बलाबलम् ॥ ३ ॥

भवान् क्षत्ता च राजा वाप्याचार्यो वा पितामहः।  
मामेव परिगर्हन्ते नान्यं कंचन पार्थिवम् ॥ ४ ॥

न चाहं लक्षये कंचिद् व्यभिचारमिहात्मनः।  
अथ सर्वे भवन्तो मां विद्विषन्ति सराजकाः ॥ ५ ॥

न चाहं कंचिदत्यर्थमपराधमरिंदम ।  
विचिन्तयन् प्रपश्यामि सुसूक्ष्ममपि केशव ॥ ६ ॥

प्रियाभ्युपगते द्यूते पाण्डवा मधुसूदन।  
जिताः शकुनिना राज्यं तत्र किं मम दुष्कृतम् ॥ ७ ॥

यत् पुनर्द्रविणं किंचित् तत्राजीयन्त पाण्डवाः।  
तेभ्य एवाभ्यनुज्ञातं तत् तदा मधुसूदन ॥ ८ ॥

अपराधो न चास्माकं यत् ते द्यूते पराजिताः।  
अजेया जयतां श्रेष्ठ पार्थाः प्रव्राजिता वनम् ॥ ९ ॥

केन वाप्यपराधेन विरुद्ध्यन्त्यरिभिः सह।  
अशक्ताः पाण्डवाः कृष्ण प्रहृष्टाः प्रत्यमित्रवत् ॥ १० ॥

किमस्माभिः कृतं तेषां कस्मिन् वा पुनरागसि।  
धार्तराष्ट्रान् जिघांसन्ति पाण्डवाः सृंजयैः सह ॥ ११ ॥

न चापि वयमुग्रेण कर्मणा वचनेन वा।  
प्रभ्रष्टाः प्रणमामेह भयादपि शतक्रतुम् ॥ १२ ॥

न च तं कृष्ण पश्यामि क्षत्रधर्ममनुष्ठितम्।  
उत्सहेत युधा जेतुं यो नः शत्रुनिबर्हण ॥ १३ ॥

न हि भीष्मकृपद्रोणाः सकर्णा मधुसूदन।  
देवैरपि युधा जेतुं शक्याः किमुत पाण्डवैः ॥ १४ ॥

स्वधर्ममनुपश्यन्तो यदि माधव संयुगे।  
अस्त्रेण निधनं काले प्राप्स्यामः स्वर्ग्यमेव तत् ॥ १५ ॥

मुख्यश्चैवैष नो धर्मः क्षत्रियाणां जनार्दन।  
यच्छयीमहि संग्रामे शरतल्पगता वयम् ॥ १६ ॥

ते वयं वीरशयनं प्राप्स्यामो यदि संयुगे।  
अप्रणम्यैव शत्रूणां न नस्तप्स्यन्ति माधव ॥ १७ ॥

कश्च जातु कुले जातः क्षत्रधर्मेण वर्तयन्।  
भयाद् वृत्तिं समीक्ष्यैवं प्रणमेदिह कर्हिचित् ॥ १८ ॥

उद्यच्छेदेव न नमेदुद्यमो ह्येव पौरुषम्।  
अप्यपर्वणि भज्येत न नमेदिह कर्हिचित् ॥ १९ ॥

इति मातङ्गवचनं परीप्सन्ति हितेप्सवः।  
धर्माय चैव प्रणमेद् ब्राह्मणेभ्यश्च मद्विधः ॥ २० ॥

अचिन्तयन् कंचिदन्यं यावज्जीवं तथाऽऽचरेत्।  
एष धर्मः क्षत्रियाणां मतमेतच्च मे सदा ॥ २१ ॥

राज्यांशश्चाभ्यनुज्ञातो यो मे पित्रा पुराभवत्।  
न स लभ्यः पुनर्जातु मयि जीवति केशव ॥ २२ ॥

यावच्च राजा ध्रियते धृतराष्ट्रो जनार्दन।  
न्यस्तशस्त्रा वयं ते वाप्युपजीवाम माधव।  
अप्रदेयं पुरा दत्तं राज्यं परवतो मम ॥ २३ ॥  
अज्ञानाद् वा भयाद् वापि मयि बाले जनार्दन।  
न तदद्य पुनर्लभ्यं पाण्डवैर्वृष्णिनन्दन ॥ २४ ॥

ध्रियमाणे महाबाहौ मयि सम्प्रति केशव।  
यावद्धि तीक्ष्णया सूच्या विध्येदग्रेण केशव।  
तावदप्यपरित्याज्यं भूमेर्नः पाण्डवान् प्रति ॥ २५ ॥