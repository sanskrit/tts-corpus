+++
title_full = "115 राजा ययातिका गालवको अपनी कन्या देना और गालवका उसे लेकर अयोध्यानरेशके यहाँ जाना"
title = "११५ गालवचरिते"

+++


एवमुक्तः सुपर्णेन तथ्यं वचनमुत्तमम्।  
विमृश्यावहितो राजा निश्चित्य च पुनः पुनः ॥ १ ॥  
यष्टा क्रतुसहस्राणां दाता दानपतिः प्रभुः।  
ययातिः सर्वकाशीश इदं वचनमब्रवीत् ॥ २ ॥

दृष्ट्वा प्रियसखं तार्क्ष्यं गालवं च द्विजर्षभम्।  
निदर्शनं च तपसो भिक्षां श्लाघ्यां च कीर्तिताम् ॥ ३ ॥  
अतीत्य च नृपानन्यानादित्यकुलसम्भवान् ।  
मत्सकाशमनुप्राप्तावेतां बुद्धिमवेक्ष्य च ॥ ४ ॥

अद्य मे सफलं जन्म तारितं चाद्य मे कुलम्।  
अद्यायं तारितो देशो मम तार्क्ष्य त्वयानघ ॥ ५ ॥

वक्तुमिच्छामि तु सखे यथा जानासि मां पुरा।  
न तथा वित्तवानस्मि क्षीणं वित्तं च मे सखे॥६॥

न च शक्तोऽस्मि ते कर्तुं मोघमागमनं खग।  
न चाशामस्य विप्रर्षेर्वितथीकर्तुमुत्सहे ॥ ७ ॥

तत् तु दास्यामि यत् कार्यमिदं सम्पादयिष्यति।  
अभिगम्य हताशो हि निवृत्तो दहते कुलम् ॥ ८ ॥

नातः परं वैनतेय किंचित् पापिष्ठमुच्यते।  
यथाशानाशनाल्लोके देहि नास्तीति वा वचः ॥ ९ ॥

हताशो ह्यकृतार्थः सन् हतः सम्भावितो नरः।  
हिनस्ति तस्य पुत्रांश्च पौत्रांश्चाकुर्वतो हितम् ॥ १० ॥

तस्माच्चतुर्णां वंशानां स्थापयित्री सुता मम।  
इयं सुरसुतप्रख्या सर्वधर्मोपचायिनी ॥ ११ ॥

सदा देवमनुष्याणामसुराणां च गालव।  
काङ्क्षिता रूपतो बाला सुता मे प्रतिगृह्यताम् ॥ १२ ॥

अस्याः शुल्कं प्रदास्यन्ति नृपा राज्यमपि ध्रुवम्।  
किं पुनः श्यामकर्णानां हयानां द्वे चतुःशते ॥ १३ ॥

स भवान् प्रतिगृह्णातु ममैतां माधवीं सुताम्।  
अहं दौहित्रवान् स्यां वै वर एष मम प्रभो॥१४॥

प्रतिगृह्य च तां कन्यां गालवः सह पक्षिणा।  
पुनर्द्रक्ष्याव इत्युक्त्वा प्रतस्थे सह कन्यया ॥ १५ ॥

उपलब्धमिदं द्वारमश्वानामिति चाण्डजः ।  
उक्त्वा गालवमापृच्छ्य जगाम भवनं स्वकम् ॥ १६ ॥

गते पतगराजे तु गालवः सह कन्यया।  
चिन्तयानः क्षमं दाने राज्ञां वै शुल्कतोऽगमत् ॥ १७ ॥

सोऽगच्छन्मनसेक्ष्वाकुं हर्यश्वं राजसत्तमम् ।  
अयोध्यायां महावीर्यं चतुरङ्गबलान्वितम् ॥ १८ ॥

कोशधान्यबलोपेतं प्रियपौरं द्विजप्रियम् ।  
प्रजाभिकामं शाम्यन्तं कुर्वाणं तप उत्तमम् ॥ १९ ॥

तमुपागम्य विप्रः स हर्यश्वं गालवोऽब्रवीत्।  
कन्येयं मम राजेन्द्र प्रसवैः कुलवर्धिनी ॥ २० ॥  
इयं शुल्केन भार्यार्थं हर्यश्व प्रतिगृह्यताम्।  
शुल्कं ते कीर्तयिष्यामि तच्छ्रुत्वा सम्प्रधार्यताम् ॥ २१ ॥