+++
title_full = "072 युधिष्ठिरका श्रीकृष्णसे अपना अभिप्राय निवेदन करना, श्रीकृष्णका शान्तिदूत बनकर कौरव-सभामें जानेके लिये उद्यत होना और इस विषयमें उन दोनोंका वार्तालाप"
title = "०७२ युधिष्ठिरकृतकृष्णप्रेरणे"

+++


संजये प्रतियाते तु धर्मराजो युधिष्ठिरः।  
(अर्जुनं भीमसेनं च माद्रीपुत्रौ च भारत।  
विराटद्रुपदौ चैव केकयानां महारथान्॥  
अब्रवीदुपसङ्गम्य शङ्खचक्रगदाधरम् ॥  
अभियाचामहे गत्वा प्रयातुं कुरुसंसदम्।

यथा भीष्मेण द्रोणेन बाह्लीकेन च धीमता॥  
अन्यैश्च कुरुभिः सार्धं न युध्येमहि संयुगे।

एष नः प्रथमः कल्प एतन्नः श्रेय उत्तमम्॥  
एवमुक्ताः सुमनसस्तेऽभिजग्मुर्जनार्दनम् ।

पाण्डवैः सह राजानो मरुत्वन्तमिवामराः॥  
तदा च दुःसहाः सर्वे सदस्यास्ते नरर्षभाः।

जनार्दनं समासाद्य कुन्तीपुत्रो युधिष्ठिरः ॥ )  
अभ्यभाषत दाशार्हमृषभं सर्वसात्वताम् ॥ १ ॥

अयं स कालः सम्प्राप्तो मित्राणां मित्रवत्सल।  
न च त्वदन्यं पश्यामि यो न आपत्सु तारयेत्॥२॥

त्वां हि माधवमाश्रित्य निर्भया मोघदर्पितम्।  
धार्तराष्ट्रं सहामात्यं स्वयं समनुयुङ्क्ष्महे ॥ ३ ॥

यथा हि सर्वास्वापत्सु पासि वृष्णीनरिंदम।  
तथा ते पाण्डवा रक्ष्याः पाह्यस्मान् महतो भयात् ॥ ४ ॥

अयमस्मि महाबाहो ब्रूहि यत् ते विवक्षितम्।  
करिष्यामि हि तत् सर्वं यत् त्वं वक्ष्यसि भारत॥५॥

श्रुतं ते धृतराष्ट्रस्य सपुत्रस्य चिकीर्षितम्।  
एतद्धि सकलं कृष्ण संजयो मां यदब्रवीत् ॥ ६ ॥  
तन्मतं धृतराष्ट्रस्य सोऽस्यात्मा विवृतान्तरः।  
यथोक्तं दूत आचष्टे वध्यः स्यादन्यथा ब्रुवन् ॥ ७ ॥

अप्रदानेन राज्यस्य शान्तिमस्मासु मार्गति।  
लुब्धः पापेन मनसा चरन्नसममात्मनः ॥ ८ ॥

यत् तद् द्वादश वर्षाणि वनेषु ह्युषिता वयम्।  
छद्मना शरदं चैकां धृतराष्ट्रस्य शासनात् ॥ ९ ॥  
स्थाता नः समये तस्मिन् धृतराष्ट्र इति प्रभो।  
नाहास्म समयं कृष्ण तद्धि नो ब्राह्मणा विदुः ॥ १० ॥

गृद्धो राजा धृतराष्ट्रः स्वधर्मं नानुपश्यति।  
वश्यत्वात्‌ पुत्रगृद्धित्वान्मन्दस्यान्वेति शासनम् ॥ ११ ॥

सुयोधनमते तिष्ठन् राजास्मासु जनार्दन।  
मिथ्या चरति लुब्धः सन् चरन् हि प्रियमात्मनः ॥ १२ ॥

इतो दुःखतरं किं नु यदहं मातरं ततः।  
संविधातुं न शक्नोमि मित्राणां वा जनार्दन ॥ १३ ॥

काशिभिश्चेदिपञ्चालैर्मत्स्यैश्च मधुसूदन ।  
भवता चैव नाथेन पञ्च ग्रामा वृता मया ॥ १४ ॥

अविस्थलं वृकस्थलं माकन्दी वारणावतम्।  
अवसानं च गोविन्द कञ्चिदेवात्र पञ्चमम् ॥ १५ ॥  
पञ्च नस्तात दीयन्तां ग्रामा वा नगराणि वा।  
वसेम सहिता येषु मा च नो भरता नशन्॥१६॥

न च तानपि दुष्टात्मा धार्तराष्ट्रोऽनुमन्यते।  
स्वाम्यमात्मनि मत्वासावतो दुःखतरं नु किम् ॥ १७ ॥

कुले जातस्य वृद्धस्य परवित्तेषु गृद्ध्यतः।  
लोभः प्रज्ञानमाहन्ति प्रज्ञा हन्ति हता ह्रियम् ॥ १८ ॥

ह्रीर्हता बाधते धर्मं धर्मो हन्ति हतः श्रियम्।  
श्रीर्हता पुरुषं हन्ति पुरुषस्याधनं वधः ॥ १९ ॥

अधनाद्धि निवर्तन्ते ज्ञातयः सुहृदो द्विजाः।  
अपुष्पादफलाद् वृक्षाद् यथा कृष्ण पतत्त्रिणः ॥ २० ॥

एतच्च मरणं तात यन्मत्तः पतितादिव।  
ज्ञातयो विनिवर्तन्ते प्रेतसत्त्वादिवासवः ॥ २१ ॥

नातः पापीयसीं काञ्चिदवस्थां शम्बरोऽब्रवीत्।  
यत्र नैवाद्य न प्रातर्भोजनं प्रतिदृश्यते ॥ २२ ॥

धनमाहुः परं धर्मं धने सर्वं प्रतिष्ठितम्।  
जीवन्ति धनिनो लोके मृता ये त्वधना नराः ॥ २३ ॥

ये धनादपकर्षन्ति नरं स्वबलमास्थिताः।  
ते धर्ममर्थं कामं च प्रमथ्नन्ति नरं च तम्॥२४॥

एतामवस्थां प्राप्यैके मरणं वव्रिरे जनाः।  
ग्रामायैके वनायैके नाशायैके प्रवव्रजुः ॥ २५ ॥

उन्मादमेके पुष्यन्ति यान्त्यन्ये द्विषतां वशम्।  
दास्यमेके च गच्छन्ति परेषामर्थहेतुना ॥ २६ ॥

आपदेवास्य मरणात् पुरुषस्य गरीयसी।  
श्रियो विनाशस्तद्ध्यस्य निमित्तं धर्मकामयोः ॥ २७ ॥

यदस्य धर्म्यं मरणं शाश्वतं लोकवर्त्म तत्।  
समन्तात् सर्वभूतानां न तदत्येति कश्चन ॥ २८ ॥

न तथा बाध्यते कृष्ण प्रकृत्या निर्धनो जनः।  
यथा भद्रां श्रियं प्राप्य तया हीनः सुखैधितः ॥ २९ ॥

स तदाऽऽत्मापराधेन सम्प्राप्तो व्यसनं महत्।  
सेन्द्रान् गर्हयते देवान् नात्मानं च कथञ्चन ॥ ३० ॥

न चास्य सर्वशास्त्राणि प्रभवन्ति निबर्हणे।  
सोऽभिक्रुध्यति भृत्यानां सुहृदश्चाभ्यसूयति ॥ ३१ ॥

तं तदा मन्युरेवैति स भूयः सम्प्रमुह्यति।  
स मोहवशमापन्नः क्रूरं कर्म निषेवते ॥ ३२ ॥

पापकर्मतया चैव संकरं तेन पुष्यति।  
संकरो नरकायैव सा काष्ठा पापकर्मणाम् ॥ ३३ ॥

न चेत् प्रबुध्यते कृष्ण नरकायैव गच्छति।  
तस्य प्रबोधः प्रज्ञैव प्रज्ञाचक्षुस्तरिष्यति ॥ ३४ ॥

प्रज्ञालाभे हि पुरुषः शास्त्राण्येवान्ववेक्षते।  
शास्त्रनिष्ठः पुनर्धर्मं तस्य ह्रीरङ्गमुत्तमम् ॥ ३५ ॥  
ह्रीमान् हि पापं प्रद्वेष्टि तस्य श्रीरभिवर्धते।  
श्रीमान् स यावत् भवति तावद् भवति पूरुषः ॥ ३६ ॥

धर्मनित्यः प्रशान्तात्मा कार्ययोगवहः सदा।  
नाधर्मे कुरुते बुद्धिं न च पापे प्रवर्तते ॥ ३७ ॥

अह्रीको वा विमूढो वा नैव स्त्री न पुनः पुमान्।  
नास्याधिकारो धर्मेऽस्ति यथा शूद्रस्तथैव सः ॥ ३८ ॥

ह्रीमानवति देवांश्च पितॄनात्मानमेव च।  
तेनामृतत्वं व्रजति सा काष्ठा पुण्यकर्मणाम् ॥ ३९ ॥

तदिदं मयि ते दृष्टं प्रत्यक्षं मधुसूदन।  
यथा राज्यात् परिभ्रष्टो वसामि वसतीरिमाः ॥ ४० ॥

ते वयं न श्रियं हातुमलं न्यायेन केनचित्।  
अत्र नो यतमानानां वधश्चेदपि साधु तत् ॥ ४१ ॥

तत्र नः प्रथमः कल्पो यद् वयं ते च माधव।  
प्रशान्ताः समभूताश्च श्रियं तामश्नुवीमहि ॥ ४२ ॥

तत्रैषा परमा काष्ठा रौद्रकर्मक्षयोदया।  
यद् वयं कौरवान् हत्वा तानि राष्ट्राण्यवाप्नुमः ॥ ४३ ॥

ये पुनः स्युरसम्बद्धा अनार्याः कृष्ण शत्रवः।  
तेषामप्यवधः कार्यः किं पुनर्ये स्युरीदृशाः ॥ ४४ ॥

ज्ञातयश्चैव भूयिष्ठाः सहाया गुरवश्च नः।  
तेषां वधोऽतिपापीयान् किं नो युद्धेऽस्ति शोभनम् ॥ ४५ ॥

पापः क्षत्रियधर्मोऽयं वयं च क्षत्रबन्धवः।  
स नः स्वधर्मोऽधर्मो वा वृत्तिरन्या विगर्हिता ॥ ४६ ॥

शूद्रः करोति शुश्रूषां वैश्या वै पण्यजीविकाः।  
वयं वधेन जीवामः कपालं ब्राह्मणैर्वृतम् ॥ ४७ ॥

क्षत्रियः क्षत्रियं हन्ति मत्स्यो मत्स्येन जीवति।  
श्वा श्वानं हन्ति दाशार्ह पश्य धर्मो यथागतः ॥ ४८ ॥

युद्धे कृष्ण कलिर्नित्यं प्राणाः सीदन्ति संयुगे।  
बलं तु नीतिमाधाय युध्ये जयपराजयौ ॥ ४९ ॥

नात्मच्छन्देन भूतानां जीवितं मरणं तथा।  
नाप्यकाले सुखं प्राप्यं दुःखं वापि यदूत्तम ॥ ५० ॥

एको ह्यपि बहून् हन्ति घ्नन्त्येकं बहवोऽप्युत।  
शूरं कापुरुषो हन्ति अयशस्वी यशस्विनम् ॥ ५१ ॥

जयो नैवोभयोर्दृष्टो नोभयोश्च पराजयः।  
तथैवापचयो दृष्टो व्यपयाने क्षयव्ययौ ॥ ५२ ॥

सर्वथा वृजिनं युद्धं को घ्नन् न प्रतिहन्यते।  
हतस्य च हृषीकेश समौ जयपराजयौ ॥ ५३ ॥

पराजयश्च मरणान्मन्ये नैव विशिष्यते।  
यस्य स्याद् विजयः कृष्ण तस्याप्यपचयो ध्रुवम् ॥ ५४ ॥

अन्ततो दयितं घ्नन्ति केचिदप्यपरे जनाः।  
तस्याङ्ग बलहीनस्य पुत्रान् भ्रातॄनपश्यतः ॥ ५५ ॥  
निर्वेदो जीविते कृष्ण सर्वतश्चोपजायते।

ये ह्येव धीरा ह्रीमन्त आर्याः करुणवेदिनः ॥ ५६ ॥  
त एव युद्धे हन्यन्ते यवीयान् मुच्यते जनः।  
हत्वाप्यनुशयो नित्यं परानपि जनार्दन ॥ ५७ ॥

अनुबन्धश्च पापोऽत्र शेषश्चाप्यवशिष्यते ।  
शेषो हि बलमासाद्य न शेषमनुशेषयेत् ॥ ५८ ॥  
सर्वोच्छेदे च यतते वैरस्यान्तविधित्सया।

जयो वैरं प्रसृजति दुःखमास्ते पराजितः ॥ ५९ ॥  
सुखं प्रशान्तः स्वपिति हित्वा जयपराजयौ।

जातवैरश्च पुरुषो दुःखं स्वपिति नित्यदा ॥ ६० ॥  
अनिवृत्तेन मनसा ससर्प इव वेश्मनि।

उत्सादयति यः सर्वं यशसा स विमुच्यते ॥ ६१ ॥  
अकीर्तिं सर्वभूतेषु शाश्वतीं सोऽधिगच्छति।

न हि वैराणि शाम्यन्ति दीर्घकालधृतान्यपि ॥ ६२ ॥  
आख्यातारश्च विद्यन्ते पुमांश्चेद् विद्यते कुले।

न चापि वैरं वैरेण केशव व्युपशाम्यति ॥ ६३ ॥  
हविषाग्निर्यथा कृष्ण भूय एवाभिवर्धते।

अतोऽन्यथा नास्ति शान्तिर्नित्यमन्तरमन्ततः ॥ ६४ ॥  
अन्तरं लिप्समानानामयं दोषो निरन्तरः।

पौरुषे यो हि बलवानाधिर्हृदयबाधनः।  
तस्य त्यागेन वा शान्तिर्मरणेनापि वा भवेत् ॥ ६५ ॥

अथवा मूलघातेन द्विषतां मधुसूदन।  
फलनिर्वृत्तिरिद्धा स्यात् तन्नृशंसतरं भवेत् ॥ ६६ ॥

या तु त्यागेन शान्तिः स्यात् तदृते वध एव सः।  
संशयाच्च समुच्छेदाद् द्विषतामात्मनस्तथा ॥ ६७ ॥

न च त्यक्तुं तदिच्छामो न चेच्छामः कुलक्षयम्।  
अत्र या प्रणिपातेन शान्तिः सैव गरीयसी ॥ ६८ ॥

सर्वथा यतमानानामयुद्धमभिकाङ्क्षताम् ।  
सान्त्वे प्रतिहते युद्धं प्रसिद्धं नापराक्रमः ॥ ६९ ॥

प्रतिघातेन सान्त्वस्य दारुणं सम्प्रवर्तते।  
तच्छुनामिव सम्पाते पण्डितैरुपलक्षितम् ॥ ७० ॥

लाङ्‌गूलचालनं क्ष्वेडा प्रतिवाचो विवर्तनम्।  
दन्तदर्शनमारावस्ततो युद्धं प्रवर्तते ॥ ७१ ॥

तत्र यो बलवान् कृष्ण जित्वा सोऽत्ति तदामिषम्।  
एवमेव मनुष्येषु विशेषो नास्ति कश्चन ॥ ७२ ॥

सर्वथा त्वेतदुचितं दुर्बलेषु बलीयसाम्।  
अनादरोऽविरोधश्च प्रणिपाती हि दुर्बलः ॥ ७३ ॥

पिता राजा च वृद्धश्च सर्वथा मानमर्हति।  
तस्मान्मान्यश्च पूज्यश्च धृतराष्ट्रो जनार्दन ॥ ७४ ॥

पुत्रस्नेहश्च बलवान् धृतराष्ट्रस्य माधव।  
स पुत्रवशमापन्नः प्रणिपातं प्रहास्यति ॥ ७५ ॥

तत्र किं मन्यसे कृष्ण प्राप्तकालमनन्तरम्।  
कथमर्थाच्च धर्माच्च न हीयेमहि माधव ॥ ७६ ॥

ईदृशेऽत्यर्थकृच्छ्रेऽस्मिन् कमन्यं मधुसूदन ।  
उपसम्प्रष्टुमर्हामि त्वामृते पुरुषोत्तम ॥ ७७ ॥

प्रियश्च प्रियकामश्च गतिज्ञः सर्वकर्मणाम्।  
को हि कृष्णास्ति नस्त्वादृक् सर्वनिश्चयवित्‌ सुहृत् ॥ ७८ ॥

एवमुक्तः प्रत्युवाच धर्मराजं जनार्दनः।  
उभयोरेव वामर्थे यास्यामि कुरुसंसदम् ॥ ७९ ॥

शमं तत्र लभेयं चेद् युष्मदर्थमहापयन्।  
पुण्यं मे सुमहद् राजंश्चरितं स्यान्महाफलम् ॥ ८० ॥

मोचयेयं मृत्युपाशात् संरब्धान् कुरुसृंजयान्।  
पाण्डवान् धार्तराष्ट्रांश्च सर्वां च पृथिवीमिमाम् ॥ ८१ ॥

न ममैतन्मतं कृष्ण यत् त्वं यायाः कुरून् प्रति।  
सुयोधनः सूक्तमपि न करिष्यति ते वचः ॥ ८२ ॥

समेतं पार्थिवं क्षत्रं दुर्योधनवशानुगम्।  
तेषां मध्यावतरणं तव कृष्ण न रोचये ॥ ८३ ॥

न हि नः प्रीणयेद् द्रव्यं न देवत्वं कुतः सुखम्।  
न च सर्वामरैश्वर्यं तव द्रोहेण माधव ॥ ८४ ॥

जानाम्येतां महाराज धार्तराष्ट्रस्य पापताम्।  
अवाच्यास्तु भविष्यामः सर्वलोके महीक्षिताम् ॥ ८५ ॥

न चापि मम पर्याप्ताः सहिताः सर्वपार्थिवाः।  
क्रुद्धस्य संयुगे स्थातुं सिंहस्येवेतरे मृगाः ॥ ८६ ॥

अथ चेत् ते प्रवर्तन्ते मयि किञ्चिदसाम्प्रतम्।  
निर्दहेयं कुरून् सर्वानिति मे धीयते मतिः ॥ ८७ ॥

न जातु गमनं पार्थ भवेत् तत्र निरर्थकम्।  
अर्थप्राप्तिः कदाचित् स्यादन्ततो वाप्यवाच्यता ॥ ८८ ॥

यत्‌ तुभ्यं रोचते कृष्ण स्वस्ति प्राप्नुहि कौरवान्।  
कृतार्थं स्वस्तिमन्तं त्वां द्रक्ष्यामि पुनरागतम् ॥ ८९ ॥

विष्वक्सेन कुरून् गत्वा भरताञ्छमय प्रभो।  
यथा सर्वे सुमनसः सह स्याम सुचेतसः ॥ ९० ॥

भ्राता चासि सखा चासि बीभत्सोर्मम च प्रियः।  
सौहृदेनाविशङ्क्योऽसि स्वस्ति प्राप्नुहि भूतये ॥ ९१ ॥

अस्मान् वेत्थ परान् वेत्थ वेत्थार्थान्‌ वेत्थ भाषितुम्।  
यद् यदस्मद्धितं कृष्ण तत्‌ तद् वाच्यः सुयोधनः ॥ ९२ ॥

यद् यद् धर्मेण संयुक्तमुपपद्येद्धितं वचः।  
तत् तत् केशव भाषेथाः सान्त्वं वा यदि वेतरत्॥९३॥

इति श्रीमहाभारते उद्योगपर्वणि भगवद्यानपर्वणि युधिष्ठिरकृतकृष्णप्रेरणे द्विसप्ततितमोऽध्यायः ॥ ७२ ॥