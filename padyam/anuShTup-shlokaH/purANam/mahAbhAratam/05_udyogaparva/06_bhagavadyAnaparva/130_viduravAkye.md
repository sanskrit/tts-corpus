+++
title_full = "130 दुर्योधनके षड्\u200cयन्त्रका सात्यकिद्वारा भंडाफोड़, श्रीकृष्णकी सिंहगर्जना तथा धृतराष्ट्र और विदुरका दुर्योधनको पुनः समझाना"
title = "१३० विदुरवाक्ये"

+++


तत् तु वाक्यमनादृत्य सोऽर्थवन्मातृभाषितम्।  
पुनः प्रतस्थे संरम्भात् सकाशमकृतात्मनाम् ॥ १ ॥

ततः सभाया निर्गम्य मन्त्रयामास कौरवः।  
सौबलेन मताक्षेण राज्ञा शकुनिना सह ॥ २ ॥

दुर्योधनस्य कर्णस्य शकुनेः सौबलस्य च।  
दुःशासनचतुर्थानामिदमासीद् विचेष्टितम् ॥ ३ ॥

पुरायमस्मान् गृह्णाति क्षिप्रकारी जनार्दनः।  
सहितो धृतराष्ट्रेण राज्ञा शान्तनवेन च ॥ ४ ॥  
वयमेव हृषीकेशं निगृह्णीम बलादिव।  
प्रसह्य पुरुषव्याघ्रमिन्द्रो वैरोचनिं यथा ॥ ५ ॥

श्रुत्वा गृहीतं वार्ष्णेयं पाण्डवा हतचेतसः।  
निरुत्साहा भविष्यन्ति भग्नदंष्ट्रा इवोरगाः ॥ ६ ॥

अयं ह्येषां महाबाहुः सर्वेषां शर्म वर्म च।  
अस्मिन् गृहीते वरदे ऋषभे सर्वसात्वताम् ॥ ७ ॥  
निरुद्यमा भविष्यन्ति पाण्डवाः सोमकैः सह।

तस्माद् वयमिहैवैनं केशवं क्षिप्रकारिणम् ॥ ८ ॥  
क्रोशतो धृतराष्ट्रस्य बद्‌ध्वा योत्स्यामहे रिपून्।

तेषां पापमभिप्रायं पापानां दुष्टचेतसाम् ॥ ९ ॥  
इङ्गितज्ञः कविः क्षिप्रमन्वबुद्ध्यत सात्यकिः।

तदर्थमभिनिष्क्रम्य हार्दिक्येन सहास्थितः ॥ १० ॥  
अब्रवीत् कृतवर्माणं क्षिप्रं योजय वाहिनीम्।  
व्यूढानीकः सभाद्वारमुपतिष्ठस्व दंशितः ॥ ११ ॥

यावदाख्याम्यहं चैतत्‌ कृष्णायाक्लिष्टकारिणे ।

स प्रविश्य सभां वीरः सिंहो गिरिगुहामिव ॥ १२ ॥  
आचष्ट तमभिप्रायं केशवाय महात्मने।  
धृतराष्ट्रं ततश्चैव विदुरं चान्वभाषत ॥ १३ ॥

तेषामेतमभिप्रायमाचचक्षे स्मयन्निव ।  
धर्मादर्थाच्च कामाच्च कर्म साधुविगर्हितम् ॥ १४ ॥  
मन्दाः कर्तुमिहेच्छन्ति न चावाप्यं कथंचन।

पुरा विकुर्वते मूढाः पापात्मानः समागताः ॥ १५ ॥  
धर्षिताः काममन्युभ्यां क्रोधलोभवशानुगाः ।

इमं हि पुण्डरीकाक्षं जिघृक्षन्त्यल्पचेतसः ॥ १६ ॥  
पटेनाग्निं प्रज्वलितं यथा बाला यथा जडाः।

सात्यकेस्तद्‌ वचः श्रुत्वा विदुरो दीर्घदर्शिवान् ॥ १७ ॥  
धृतराष्ट्रं महाबाहुमब्रवीत् कुरुसंसदि ।  
राजन् परीतकालास्ते पुत्राः सर्वे परंतप ॥ १८ ॥  
अशक्यमयशस्यं च कर्तुं कर्म समुद्यताः।

इमं हि पुण्डरीकाक्षमभिभूय प्रसह्य च ॥ १९ ॥  
निग्रहीतुं किलेच्छन्ति सहिता वासवानुजम्।  
इमं पुरुषशार्दूलमप्रधृष्यं दुरासदम् ॥ २० ॥  
आसाद्य न भविष्यन्ति पतङ्गा इव पावकम्।

अयमिच्छन्‌ हि तान्‌ सर्वान् युध्यमानाञ्जनार्दनः ॥ २१ ॥  
सिंहो नागानिव क्रुद्धो गमयेद् यमसादनम्।

न त्वयं निन्दितं कर्म कुर्यात् पापं कथंचन ॥ २२ ॥  
न च धर्मादपक्रामेदच्युतः पुरुषोत्तमः।

(यथा वाराणसी दग्धा साश्वा सरथकुंजरा।  
सानुबन्धस्तु कृष्णेन काशीनामृषभो हतः ॥  
तथा नागपुरं दग्ध्वा शङ्खचक्रगदाधरः।  
स्वयं कालेश्वरो भूत्वा नाशयिष्यति कौरवान् ॥

पारिजातहरं ह्येनमेकं यदुसुखावहम् ।  
नाभ्यवर्तत संरब्धो वृत्रहा वसुभिः सह ॥

प्राप्य निर्मोचने पाशान् षट् सहस्रांस्तरस्विनः।  
हृतास्ते वासुदेवेन ह्युपसंक्रम्य मौरवान् ॥

द्वारमासाद्य सौभस्य विधूय गदया गिरिम्।  
द्युमत्सेनः सहामात्यः कृष्णेन विनिपातितः ॥

शेषवत्त्वात् कुरूणां तु धर्मापेक्षी तथाच्युतः।  
क्षमते पुण्डरीकाक्षः शक्तः सन् पापकर्मणाम् ॥  
एते हि यदि गोविन्दमिच्छन्ति सह राजभिः।  
अद्यैवातिथयः सर्वे भविष्यन्ति यमस्य ते ॥

यथा वायोस्तृणाग्राणि वशं यान्ति बलीयसः।  
तथा चक्रभृतः सर्वे वशमेष्यन्ति कौरवाः ॥ )

विदुरेणैवमुक्ते तु केशवो वाक्यमब्रवीत् ॥ २३ ॥  
धृतराष्ट्रमभिप्रेक्ष्य सुहृदां शृण्वतां मिथः।  
राजन्नेते यदि क्रुद्धा मां निगृह्णीयुरोजसा ॥ २४ ॥  
एते वा मामहं वैनाननुजानीहि पार्थिव।

एतान् हि सर्वान् संरब्धान् नियन्तुमहमुत्सहे ॥ २५ ॥  
न त्वहं निन्दितं कर्म कुर्यां पापं कथंचन।

पाण्डवार्थे हि लुभ्यन्तः स्वार्थान् हास्यन्ति ते सुताः ॥ २६ ॥  
एते चेदेवमिच्छन्ति कृतकार्यो युधिष्ठिरः।

अद्यैव ह्यहमेनांश्च ये चैनाननु भारत ॥ २७ ॥  
निगृह्य राजन् पार्थेभ्यो दद्यां किं दुष्कृतं भवेत्।

इदं तु न प्रवर्तेयं निन्दितं कर्म भारत ॥ २८ ॥  
संनिधौ ते महाराज क्रोधजं पापबुद्धिजम्।

एष दुर्योधनो राजन् यथेच्छति तथास्तु तत् ॥ २९ ॥  
अहं तु सर्वांस्तनयाननुजानामि ते नृप।

एतच्छ्रुत्वा तु विदुरं धृतराष्ट्रोऽभ्यभाषत।  
क्षिप्रमानय तं पापं राज्यलुब्धं सुयोधनम् ॥ ३० ॥  
सहमित्रं सहामात्यं ससोदर्यं सहानुगम्।  
शक्नुयां यदि पन्थानमवतारयितुं पुनः ॥ ३१ ॥

ततो दुर्योधनं क्षत्ता पुनः प्रावेशयत् सभाम्।  
अकामं भ्रातृभिः सार्धं राजभिः परिवारितम् ॥ ३२ ॥

अथ दुर्योधनं राजा धृतराष्ट्रोऽभ्यभाषत।  
कर्णदुःशासनाभ्यां च राजभिश्चापि संवृतम् ॥ ३३ ॥

नृशंस पापभूयिष्ठ क्षुद्रकर्मसहायवान् ।  
पापैः सहायैः संहत्य पापं कर्म चिकीर्षसि ॥ ३४ ॥

अशक्यमयशस्यं च सद्भिश्चापि विगर्हितम्।  
यथा त्वादृशको मूढो व्यवस्येत् कुलपांसनः ॥ ३५ ॥

त्वमिमं पुण्डरीकाक्षमप्रधृष्यं दुरासदम् ।  
पापैः सहायैः संहत्य निग्रहीतुं किलेच्छसि ॥ ३६ ॥

यो न शक्यो बलात् कर्तुं देवैरपि सवासवैः।  
तं त्वं प्रार्थयसे मन्द बालश्चन्द्रमसं यथा ॥ ३७ ॥

देवैर्मनुष्यैर्गन्धर्वैरसुरैरुरगैश्च यः ।  
न सोढुं समरे शक्यस्तं न बुद्ध्यसि केशवम् ॥ ३८ ॥

दुर्ग्राह्यः पाणिना वायुर्दुःस्पर्शः पाणिना शशी।  
दुर्धरा पृथिवी मूर्ध्ना दुर्ग्राह्यः केशवो बलात् ॥ ३९ ॥

इत्युक्ते धृतराष्ट्रेण क्षत्तापि विदुरोऽब्रवीत्।  
दुर्योधनमभिप्रेत्य धार्तराष्ट्रममर्षणम् ॥ ४० ॥

दुर्योधन निबोधेदं वचनं मम साम्प्रतम्।  
सौभद्वारे दानवेन्द्रो द्विविदो नाम नामतः।  
शिलावर्षेण महता छादयामास केशवम् ॥ ४१ ॥

ग्रहीतुकामो विक्रम्य सर्वयत्नेन माधवम्।  
ग्रहीतुं नाशकच्चैनं तं त्वं प्रार्थयसे बलात् ॥ ४२ ॥

प्राग्ज्योतिषगतं शौरिं नरकः सह दानवैः।  
ग्रहीतुं नाशकत् तत्र तं त्वं प्रार्थयसे बलात् ॥ ४३ ॥

अनेकयुगवर्षायुर्निहत्य नरकं मृधे ।  
नीत्वा कन्यासहस्राणि उपयेमे यथाविधि ॥ ४४ ॥

निर्मोचने षट् सहस्राः पाशैर्बद्धा महासुराः।  
ग्रहीतुं नाशकंश्चैनं तं त्वं प्रार्थयसे बलात् ॥ ४५ ॥

अनेन हि हता बाल्ये पूतना शकुनी तथा।  
गोवर्धनो धारितश्च गवार्थे भरतर्षभ ॥ ४६ ॥

अरिष्टो धेनुकश्चैव चाणूरश्च महाबलः।  
अश्वराजश्च निहतः कंसश्चारिष्टमाचरन् ॥ ४७ ॥

जरासंधश्च वक्रश्च शिशुपालश्च वीर्यवान्।  
बाणश्च निहतः संख्ये राजानश्च निषूदिताः ॥ ४८ ॥

वरुणो निर्जितो राजा पावकश्चामितौजसा।  
पारिजातं च हरता जितः साक्षाच्छचीपतिः ॥ ४९ ॥

एकार्णवे च स्वपता निहतौ मधुकैटभौ।  
जन्मान्तरमुपागम्य हयग्रीवस्तथा हतः ॥ ५० ॥

अयं कर्ता न क्रियते कारणं चापि पौरुषे।  
यद् यदिच्छेदयं शौरिस्तत् तत् कुर्यादयत्नतः ॥ ५१ ॥

तं न बुद्ध्यसि गोविन्दं घोरविक्रममच्युतम्।  
आशीविषमिव क्रुद्धं तेजोराशिमनिन्दितम् ॥ ५२ ॥

प्रधर्षयन् महाबाहुं कृष्णमक्लिष्टकारिणम् ।  
पतङ्गोऽग्निमिवासाद्य सामात्यो न भविष्यसि ॥ ५३ ॥