+++
title_full = "150 श्रीकृष्णका कौरवोंके प्रति साम, दान और भेदनीतिके प्रयोगकी असफलता बताकर दण्डके प्रयोगपर जोर देना"
title = "१५० श्रीकृष्णवाक्ये"

+++


एवमुक्ते तु भीष्मेण द्रोणेन विदुरेण च।  
गान्धार्या धृतराष्ट्रेण न वै मन्दोऽन्वबुद्ध्यत ॥ १ ॥

अवधूयोत्थितो मन्दः क्रोधसंरक्तलोचनः ।  
अन्वद्रवन्त तं पश्चाद् राजानस्त्यक्तजीविताः ॥ २ ॥

आज्ञापयच्च राज्ञस्तान् पार्थिवान् नष्टचेतसः।  
प्रयाध्वं वै कुरुक्षेत्रं पुष्योऽद्येति पुनः पुनः ॥ ३ ॥

ततस्ते पृथिवीपालाः प्रययुः सहसैनिकाः।  
भीष्मं सेनापतिं कृत्वा संहृष्टाः कालचोदिताः ॥ ४ ॥

अक्षौहिण्यो दशैका च कौरवाणां समागताः।  
तासां प्रमुखतो भीष्मस्तालकेतुर्व्यरोचत ॥ ५ ॥

यदत्र युक्तं प्राप्तं च तद् विधत्स्व विशाम्पते।  
उक्तं भीष्मेण यद् वाक्यं द्रोणेन विदुरेण च ॥ ६ ॥  
गान्धार्या धृतराष्ट्रेण समक्षं मम भारत।  
एतत् ते कथितं राजन् यद् वृत्तं कुरुसंसदि ॥ ७ ॥

साम्यमादौ प्रयुक्तं मे राजन् सौभ्रात्रमिच्छता।  
अभेदायास्य वंशस्य प्रजानां च विवृद्धये ॥ ८ ॥

पुनर्भेदश्च मे युक्तो यदा साम न गृह्यते।  
कर्मानुकीर्तनं चैव देवमानुषसंहितम् ॥ ९ ॥

यदा नाद्रियते वाक्यं सामपूर्वं सुयोधनः।  
तदा मया समानीय भेदिताः सर्वपार्थिवाः ॥ १० ॥

अद्भुतानि च घोराणि दारुणानि च भारत।  
अमानुषाणि कर्माणि दर्शितानि मया विभो ॥ ११ ॥

निर्भर्त्सयित्वा राज्ञस्तांस्तृणीकृत्य सुयोधनम् ।  
राधेयं भीषयित्वा च सौबलं च पुनः पुनः ॥ १२ ॥  
द्यूततो धार्तराष्ट्राणां निन्दां कृत्वा तथा पुनः।  
भेदयित्वा नृपान् सर्वान् वाग्भिर्मन्त्रेण चासकृत् ॥ १३ ॥  
पुनः सामाभिसंयुक्तं सम्प्रदानमथाब्रुवम् ।  
अभेदात् कुरुवंशस्य कार्ययोगात् तथैव च ॥ १४ ॥

ते शूरा धृतराष्ट्रस्य भीष्मस्य विदुरस्य च।  
तिष्ठेयुः पाण्डवाः सर्वे हित्वा मानमधश्चराः ॥ १५ ॥  
प्रयच्छन्तु च ते राज्यमनीशास्ते भवन्तु च।  
यथाऽऽह राजा गाङ्गेयो विदुरश्च हितं तव ॥ १६ ॥  
सर्वं भवतु ते राज्यं पञ्च ग्रामान् विसर्जय।  
अवश्यं भरणीया हि पितुस्ते राजसत्तम ॥ १७ ॥

एवमुक्तोऽपि दुष्टात्मा नैव भागं व्यमुञ्चत।  
दण्डं चतुर्थं पश्यामि तेषु पापेषु नान्यथा ॥ १८ ॥

निर्याताश्च विनाशाय कुरुक्षेत्रं नराधिपाः।  
एतत् ते कथितं राजन् यद् वृत्तं कुरुसंसदि ॥ १९ ॥

न ते राज्यं प्रयच्छन्ति विना युद्धेन पाण्डव।  
विनाशहेतवः सर्वे प्रत्युपस्थितमृत्यवः ॥ २० ॥