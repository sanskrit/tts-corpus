+++
title_full = "119 गालवका छः सौ घोड़ोंके साथ माधवीको विश्वामित्रजीकी सेवामें देना और उनके द्वारा उसके गर्भसे अष्टक नामक पुत्रकी उत्पत्ति होनेके बाद उस कन्याको ययातिके यहाँ लौटा देना"
title = "११९ गालवचरिते"

+++


गालवं वैनतेयोऽथ प्रहसन्निदमब्रवीत् ।  
दिष्ट्या कृतार्थं पश्यामि भवन्तमिह वै द्विज ॥ १ ॥

गालवस्तु वचः श्रुत्वा वैनतेयेन भाषितम्।  
चतुर्भागावशिष्टं तदाचख्यौ कार्यमस्य हि ॥ २ ॥

सुपर्णस्त्वब्रवीदेनं गालवं वदतां वरः।  
प्रयत्नस्ते न कर्तव्यो नैष सम्पत्स्यते तव ॥ ३ ॥

पुरा हि कान्यकुब्जे वै गाधेः सत्यवतीं सुताम्।  
भार्यार्थेऽवरयत् कन्यामृचीकस्तेन भाषितः ॥ ४ ॥

एकतः श्यामकर्णानां हयानां चन्द्रवर्चसाम्।  
भगवन् दीयतां मह्यं सहस्रमिति गालव ॥ ५ ॥  
ऋचीकस्तु तथेत्युक्त्वा वरुणस्यालयं गतः।  
अश्वतीर्थे हयाल्ँलब्ध्वा दत्तवान् पार्थिवाय वै ॥ ६ ॥

इष्ट्वा ते पुण्डरीकेण दत्ता राज्ञा द्विजातिषु।  
तेभ्यो द्वे द्वे शते क्रीत्वा प्राप्ते तैः पार्थिवैस्तदा॥७॥

अपराण्यपि चत्वारि शतानि द्विजसत्तम।  
नीयमानानि संतारे हृतान्यासन् वितस्तया ॥ ८ ॥

एवं न शक्यमप्राप्यं प्राप्तुं गालव कर्हिचित्।  
इमामश्वशताभ्यां वै द्वाभ्यां तस्मै निवेदय ॥ ९ ॥  
विश्वामित्राय धर्मात्मन् षड्‌भिरश्वशतैः सह।  
ततोऽसि गतसम्मोहः कृतकृत्यो द्विजोत्तम ॥ १० ॥

गालवस्तं तथेत्युक्त्वा सुपर्णसहितस्ततः ।  
आदायाश्वांश्च कन्यां च विश्वामित्रमुपागमत् ॥ ११ ॥

अश्वानां काङ्क्षितार्थानां षडिमानि शतानि वै।  
शतद्वयेन कन्येयं भवता प्रतिगृह्यताम् ॥ १२ ॥

अस्यां राजर्षिभिः पुत्रा जाता वै धार्मिकास्त्रयः।  
चतुर्थं जनयत्वेकं भवानपि नरोत्तमम् ॥ १३ ॥

पूर्णान्येवं शतान्यष्टौ तुरगाणां भवन्तु ते।  
भवतो ह्यनृणो भूत्वा तपः कुर्यां यथासुखम् ॥ १४ ॥

विश्वामित्रस्तु तं दृष्ट्वा गालवं सह पक्षिणा।  
कन्यां च तां वरारोहामिदमित्यब्रवीद् वचः ॥ १५ ॥

किमियं पूर्वमेवेह न दत्ता मम गालव।  
पुत्रा ममैव चत्वारो भवेयुः कुलभावनाः ॥ १६ ॥

प्रतिगृह्णामि ते कन्यामेकपुत्रफलाय वै।  
अश्वाश्चाश्रममासाद्य चरन्तु मम सर्वशः ॥ १७ ॥

स तया रममाणोऽथ विश्वामित्रो महाद्युतिः।  
आत्मजं जनयामास माधवीपुत्रमष्टकम् ॥ १८ ॥

जातमात्रं सुतं तं च विश्वामित्रो महामुनिः।  
संयोज्यार्थैस्तथा धर्मैरश्वैस्तैः समयोजयत् ॥ १९ ॥

अथाष्टकः पुरं प्रायात् तदा सोमपुरप्रभम्।  
निर्यात्य कन्यां शिष्याय कौशिकोऽपि वनं ययौ ॥ २० ॥

गालवोऽपि सुपर्णेन सह निर्यात्य दक्षिणाम्।  
मनसातिप्रतीतेन कन्यामिदमुवाच ह ॥ २१ ॥  
जातो दानपतिः पुत्रस्त्वया शूरस्तथापरः।  
सत्यधर्मरतश्चान्यो यज्वा चापि तथापरः ॥ २२ ॥  
तदागच्छ वरारोहे तारितस्ते पिता सुतैः।  
चत्वारश्चैव राजानस्तथा चाहं सुमध्यमे ॥ २३ ॥

गालवस्त्वभ्यनुज्ञाय सुपर्णं पन्नगाशनम् ।  
पितुर्निर्यात्य तां कन्यां प्रययौ वनमेव ह ॥ २४ ॥