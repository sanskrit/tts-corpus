+++
title_full = "093 श्रीकृष्णका कौरव-पाण्डवोंमें संधिस्थापनके प्रयत्नका औचित्य बताना"
title = "०९३ श्रीकृष्णवाक्ये"

+++


विदुरस्य वचः श्रुत्वा प्रश्रितं पुरुषोत्तमः।  
इदं होवाच वचनं भगवान् मधुसूदनः ॥ )

यथा ब्रूयान्महाप्राज्ञो यथा ब्रूयाद् विचक्षणः।  
यथा वाच्यस्त्वद्विधेन भवता मद्विधः सुहृत् ॥ १ ॥  
धर्मार्थयुक्तं तथ्यं च यथा त्वय्युपपद्यते।  
तथा वचनमुक्तोऽस्मि त्वयैतत् पितृमातृवत् ॥ २ ॥

सत्यं प्राप्तं च युक्तं वाप्येवमेव यथाऽऽत्थ माम्।  
शृणुष्वागमने हेतुं विदुरावहितो भव ॥ ३ ॥

दौरात्म्यं धार्तराष्ट्रस्य क्षत्रियाणां च वैरताम्।  
सर्वमेतदहं जानन् क्षत्तः प्राप्तोऽद्य कौरवान् ॥ ४ ॥

पर्यस्तां पृथिवीं सर्वां साश्वां सरथकुञ्जराम्।  
यो मोचयेन्मृत्युपाशात् प्राप्नुयाद् धर्ममुत्तमम् ॥ ५ ॥

धर्मकार्यं यतञ्छक्त्या नो चेत् प्राप्नोति मानवः।  
प्राप्तो भवति तत् पुण्यमत्र मे नास्ति संशयः ॥ ६ ॥

मनसा चिन्तयन् पापं कर्मणा नातिरोचयन्।  
न प्राप्नोति फलं तस्येत्येवं धर्मविदो विदुः ॥ ७ ॥

सोऽहं यतिष्ये प्रशमं क्षत्तः कर्तुममायया।  
कुरूणां सृञ्जयानां च संग्रामे विनशिष्यताम् ॥ ८ ॥

सेयमापन्महाघोरा कुरुष्वेव समुत्थिता ।  
कर्णदुर्योधनकृता सर्वे ह्येते तदन्वयाः ॥ ९ ॥

व्यसने क्लिश्यमानं हि यो मित्रं नाभिपद्यते।  
अनुनीय यथाशक्ति तै नृशंसं विदुर्बुधाः ॥ १० ॥

आकेशग्रहणान्मित्रमकार्यात् संनिवर्तयन् ।  
अवाच्यः कस्यचिद् भवति कृतयत्नो यथाबलम् ॥ ११ ॥

तत् समर्थं शुभं वाक्यं धर्मार्थसहितं हितम्।  
धार्तराष्ट्रः सहामात्यो ग्रहीतुं विदुरार्हति ॥ १२ ॥

हितं हि धार्तराष्ट्राणां पाण्डवानां तथैव च।  
पृथिव्यां क्षत्रियाणां च यतिष्येऽहममायया ॥ १३ ॥

हिते प्रयतमानं मां शङ्केद् दुर्योधनो यदि।  
हृदयस्य च मे प्रीतिरानृण्यं च भविष्यति ॥ १४ ॥

ज्ञातीनां हि मिथो भेदे यन्मित्रं नाभिपद्यते।  
सर्वयत्नेन माध्यस्थ्यं न तन्मित्रं विदुर्बुधाः ॥ १५ ॥

न मां ब्रूयुरधर्मिष्ठा मूढा ह्यसुहृदस्तथा।  
शक्तो नावारयत्‌ कृष्णः संरब्धान् कुरुपाण्डवान् ॥ १६ ॥

उभयोः साधयन्नर्थमहमागत इत्युत ।  
तत्र यत्नमहं कृत्वा गच्छेयं नृष्ववाच्यताम् ॥ १७ ॥

मम धर्मार्थयुक्तं हि श्रुत्वा वाक्यमनामयम्।  
न चेदादास्यते बालो दिष्टस्य वशमेष्यति ॥ १८ ॥

अहापयन् पाण्डवार्थं यथाव-  
च्छमं कुरूणां यदि चाचरेयम्।  
पुण्यं च मे स्याच्चरितं महात्मन्  
मुच्येरंश्च कुरवो मृत्युपाशात् ॥ १९ ॥

अपि वाचं भाषमाणस्य काव्यां  
धर्मासमामर्थवतीमहिंस्राम् ।  
अवेक्षेरन् धार्तराष्ट्राः शमार्थं  
मां च प्राप्तं कुरवः पूजयेयुः ॥ २० ॥

न चापि मम पर्याप्ताः सहिताः सर्वपार्थिवाः।  
क्रुद्धस्य प्रमुखे स्थातुं सिंहस्येवेतरे मृगाः ॥ २१ ॥

इत्येवमुक्त्वा वचनं वृष्णीनामृषभस्तदा ।  
शयने सुखसंस्पर्शे शिश्ये यदुसुखावहः ॥ २२ ॥