+++
title_full = "139 भीष्मसे वार्तालाप आरम्भ करके द्रोणाचार्यका दुर्योधनको पुनः संधिके लिये समझाना"
title = "१३९ भीष्मद्रोणवाक्ये"

+++


एवमुक्तस्तु विमनास्तिर्यग्दृष्टिरधोमुखः ।  
संहत्य च भ्रुवोर्मध्यं न किंचिद् व्याजहार ह ॥ १ ॥

तं वै विमनसं दृष्ट्वा सम्प्रेक्ष्यान्योन्यमन्तिकात्।  
पुनरेवोत्तरं वाक्यमुक्तवन्तौ नरर्षभौ ॥ २ ॥

शुश्रूषुमनसूयं च ब्रह्मण्यं सत्यवादिनम्।  
प्रतियोत्स्यामहे पार्थमतो दुःखतरं नु किम् ॥ ३ ॥

अश्वत्थाम्नि यथा पुत्रे भूयो मम धनंजये।  
बहुमानः परो राजन् संनतिश्च कपिध्वजे ॥ ४ ॥

तं च पुत्रात् प्रियतमं प्रतियोत्स्ये धनंजयम्।  
क्षात्रं धर्ममनुष्ठाय धिगस्तु क्षत्रजीविकाम् ॥ ५ ॥

यस्य लोके समो नास्ति कश्चिदन्यो धनुर्धरः।  
मत्प्रसादात् स बीभत्सुः श्रेयानन्यैर्धनुर्धरैः ॥ ६ ॥

मित्रध्रुग् दुष्टभावश्च नास्तिकोऽथानृजुः शठः।  
न सत्सु लभते पूजां यज्ञे मूर्ख इवागतः ॥ ७ ॥

वार्यमाणोऽपि पापेभ्यः पापात्मा पापमिच्छति।  
चोद्यमानोऽपि पापेन शुभात्मा शुभमिच्छति ॥ ८ ॥

मिथ्योपचरिता ह्येते वर्तमाना ह्यनु प्रिये।  
अहितत्वाय कल्पन्ते दोषा भरतसत्तम ॥ ९ ॥

त्वमुक्तः कुरुवृद्धेन मया च विदुरेण च।  
वासुदेवेन च तथा श्रेयो नैवाभिमन्यसे ॥ १० ॥

अस्ति मे बलमित्येव सहसा त्वं तितीर्षसि।  
सग्राहनक्रमकरं गङ्गावेगमिवोष्णगे ॥ ११ ॥

वास एव यथा त्यक्तं प्रावृण्वानोऽभिमन्यसे।  
स्रजं त्यक्तामिव प्राप्य लोभाद् यौधिष्ठिरीं श्रियम् ॥ १२ ॥

द्रौपदीसहितं पार्थं सायुधैर्भ्रातृभिर्वृतम् ।  
वनस्थमपि राज्यस्थः पाण्डवं को विजेष्यति ॥ १३ ॥

निदेशे यस्य राजानः सर्वे तिष्ठन्ति किङ्कराः।  
तमैलविलमासाद्य धर्मराजो व्यराजत ॥ १४ ॥

कुबेरसदनं प्राप्य ततो रत्नान्यवाप्य च।  
स्फीतमाक्रम्य ते राष्ट्रं राज्यमिच्छन्ति पाण्डवाः ॥ १५ ॥

दत्तं हुतमधीतं च ब्राह्मणास्तर्पिता धनैः।  
आवयोर्गतमायुश्च कृतकृत्यौ च विद्धि नौ ॥ १६ ॥

त्वं तु हित्वा सुखं राज्यं मित्राणि च धनानि च।  
विग्रहं पाण्डवैः कृत्वा महद् व्यसनमाप्स्यसि ॥ १७ ॥

द्रौपदी यस्य चाशास्ते विजयं सत्यवादिनी।  
तपोघोरव्रता देवी कथं जेष्यसि पाण्डवम् ॥ १८ ॥

मन्त्री जनार्दनो यस्य भ्राता यस्य धनंजयः।  
सर्वशस्त्रभृतां श्रेष्ठः कथं जेष्यसि पाण्डवम् ॥ १९ ॥

सहाया ब्राह्मणा यस्य धृतिमन्तो जितेन्द्रियाः।  
तमुग्रतपसं वीरं कथं जेष्यसि पाण्डवम् ॥ २० ॥

पुनरुक्तं च वक्ष्यामि यत् कार्यं भूतिमिच्छता।  
सुहृदा मज्जमानेषु सुहृत्सु व्यसनार्णवे ॥ २१ ॥

अलं युद्धेन तैर्वीरैः शाम्य त्वं कुरुवृद्धये।  
मा गमः ससुतामात्यः सबलश्च यमक्षयम् ॥ २२ ॥