+++
title_full = "138 भीष्म और द्रोणका दुर्योधनको समझाना"
title = "१३८ भीष्मद्रोणवाक्ये"

+++


कुन्त्यास्तु वचनं श्रुत्वा भीष्मद्रोणौ महारथौ।  
दुर्योधनमिदं वाक्यमूचतुः शासनातिगम् ॥ १ ॥

श्रुतं ते पुरुषव्याघ्र कुन्त्याः कृष्णस्य संनिधौ।  
वाक्यमर्थवदत्युग्रमुक्तं धर्म्यमनुत्तमम् ॥ २ ॥

तत् करिष्यन्ति कौन्तेया वासुदेवस्य सम्मतम्।  
न हि ते जातु शाम्येरन्नृते राज्येन कौरव ॥ ३ ॥

क्लेशिता हि त्वया पार्था धर्मपाशसितास्तदा।  
सभायां द्रौपदी चैव तैश्च तन्मर्षितं तव ॥ ४ ॥

कृतास्त्रं ह्यर्जुनं प्राप्य भीमं च कृतनिश्चयम्।  
गाण्डीवं चेषुधी चैव रथं च ध्वजमेव च ॥ ५ ॥  
नकुलं सहदेवं च बलवीर्यसमन्वितौ।  
सहायं वासुदेवं च न क्षंस्यति युधिष्ठिरः ॥ ६ ॥

प्रत्यक्षं ते महाबाहो यथा पार्थेन धीमता।  
विराटनगरे पूर्वं सर्वे स्म युधि निर्जिताः ॥ ७ ॥

दानवा घोरकर्माणो निवातकवचा युधि।  
रौद्रमस्त्रं समादाय दग्धा वानरकेतुना ॥ ८ ॥

कर्णप्रभृतयश्चेमे त्वं चापि कवची रथी।  
मोक्षितो घोषयात्रायां पर्याप्तं तन्निदर्शनम् ॥ ९ ॥  
प्रशाम्य भरतश्रेष्ठ भ्रातृभिः सह पाण्डवैः।

रक्षेमां पृथिवीं सर्वां मृत्योर्दंष्ट्रान्तरं गताम् ॥ १० ॥  
ज्येष्ठो भ्राता धर्मशीलो वत्सलः श्लक्ष्णवाक् कविः।  
तं गच्छ पुरुषव्याघ्रं व्यपनीयेह किल्बिषम् ॥ ११ ॥

दृष्टश्च त्वं पाण्डवेन व्यपनीतशरासनः।  
प्रशान्तभृकुटिः श्रीमान् कृता शान्तिः कुलस्य नः ॥ १२ ॥

तमभ्येत्य सहामात्यः परिष्वज्य नृपात्मजम्।  
अभिवादय राजानं यथापूर्वमरिंदम ॥ १३ ॥

अभिवादयमानं त्वां पाणिभ्यां भीमपूर्वजः।  
प्रतिगृह्णातु सौहार्दात् कुन्तीपुत्रो युधिष्ठिरः ॥ १४ ॥

सिंहस्कन्धोरुबाहुस्त्वां वृत्तायतमहाभुजः ।  
परिष्वजतु बाहुभ्यां भीमः प्रहरतां वरः ॥ १५ ॥

कम्बुग्रीवो गुडाकेशस्ततस्त्वां पुष्करेक्षणः ।  
अभिवादयतां पार्थः कुन्तीपुत्रो धनंजयः ॥ १६ ॥

आश्विनेयौ नरव्याघ्रौ रूपेणाप्रतिमौ भुवि।  
तौ च त्वां गुरुवत् प्रेम्णा पूजया प्रत्युदीयताम् ॥ १७ ॥

मुञ्चन्त्वानन्दजाश्रूणि दाशार्हप्रमुखा नृपाः ।  
संगच्छ भ्रातृभिः सार्धं मानं संत्यज्य पार्थिव ॥ १८ ॥

प्रशाधि पृथिवीं कृत्स्नां ततस्त्वं भ्रातृभिः सह।  
समालिङ्‌ग्य च हर्षेण नृपा यान्तु परस्परम् ॥ १९ ॥

अलं युद्धेन राजेन्द्र सुहृदां शृणु वारणम्।  
ध्रुवं विनाशो युद्धे हि क्षत्रियाणां प्रदृश्यते ॥ २० ॥

ज्योतींषि प्रतिकूलानि दारुणा मृगपक्षिणः।  
उत्पाता विविधा वीर दृश्यन्ते क्षत्रनाशनाः ॥ २१ ॥

विशेषत इहास्माकं निमित्तानि निवेशने।  
उल्काभिर्हि प्रदीप्ताभिर्बाध्यते पृतना तव ॥ २२ ॥

वाहनान्यप्रहृष्टानि रुदन्तीव विशाम्पते ।  
गृध्रास्ते पर्युपासन्ते सैन्यानि च समन्ततः ॥ २३ ॥

नगरं न यथापूर्वं तथा राजनिवेशनम्।  
शिवाश्चाशिवनिर्घोषा दीप्तां सेवन्ति वै दिशम् ॥ २४ ॥

कुरु वाक्यं पितुर्मातुरस्माकं च हितैषिणाम्।  
त्वय्यायत्तो महाबाहो शमो व्यायाम एव च ॥ २५ ॥

न चेत् करिष्यसि वचः सुहृदामरिकर्शन।  
तप्स्यसे वाहिनीं दृष्ट्वा पार्थबाणप्रपीडिताम् ॥ २६ ॥

भीमस्य च महानादं नदतः शुष्मिणो रणे।  
श्रुत्वा स्मर्तासि मे वाक्यं गाण्डीवस्य च निःस्वनम्।  
यद्येतदपसव्यं ते वचो मम भविष्यति ॥ २७ ॥