+++
title_full = "035 विदुरके द्वारा केशिनीके लिये सुधन्वाके साथ विरोचनके विवादका वर्णन करते हुए धृतराष्ट्रको धर्मोपदेश"
title = "०३५ विदुरनीतिवाक्ये"

+++


ब्रूहि भूयो महाबुद्धे धर्मार्थसहितं वचः।  
शृण्वतो नास्ति मे तृप्तिर्विचित्राणीह भाषसे ॥ १ ॥

सर्वतीर्थेषु वा स्नानं सर्वभूतेषु चार्जवम्।  
उभे त्वेते समे स्यातामार्जवं वा विशिष्यते ॥ २ ॥

आर्जवं प्रतिपद्यस्व पुत्रेषु सततं विभो।  
इह कीर्तिं परां प्राप्य प्रेत्य स्वर्गमवाप्स्यसि ॥ ३ ॥

यावत् कीर्तिर्मनुष्यस्य पुण्या लोके प्रगीयते।  
तावत् स पुरुषव्याघ्र स्वर्गलोके महीयते ॥ ४ ॥

अत्राप्युदाहरन्तीममितिहासं पुरातनम् ।  
विरोचनस्य संवादं केशिन्यर्थे सुधन्वना ॥ ५ ॥

स्वयंवरे स्थिता कन्या केशिनी नाम नामतः।  
रूपेणाप्रतिमा राजन् विशिष्टपतिकाम्यया ॥ ६ ॥

विरोचनोऽथ दैतेयस्तदा तत्राजगाम ह।  
प्राप्तुमिच्छंस्ततस्तत्र दैत्येन्द्रं प्राह केशिनी ॥ ७ ॥

किं ब्राह्मणाः स्विच्छ्रेयांसो दितिजाः स्विद् विरोचन।  
अथ केन स्म पर्यङ्कं सुधन्वा नाधिरोहति ॥ ८ ॥

प्राजापत्यास्तु वै श्रेष्ठा वयं केशिनि सत्तमाः।  
अस्माकं खल्विमे लोकाः के देवाः के द्विजातयः ॥ ९ ॥

इहैवावां प्रतीक्षाव उपस्थाने विरोचन।  
सुधन्वा प्रातरागन्ता पश्येयं वां समागतौ ॥ १० ॥

तथा भद्रे करिष्यामि यथा त्वं भीरु भाषसे।  
सुधन्वानं च मां चैव प्रातर्द्रष्टासि संगतौ ॥ ११ ॥

अतीतायां च शर्वर्यामुदिते सूर्यमण्डले।  
अथाजगाम तं देशं सुधन्वा राजसत्तम।  
विरोचनो यत्र विभो केशिन्या सहितः स्थितः ॥ १२ ॥

सुधन्वा च समागच्छत् प्राह्रादिं केशिनीं तथा।  
समागतं द्विजं दृष्ट्वा केशिनी भरतर्षभ।  
प्रत्युत्थायासनं तस्मै पाद्यमर्घ्यं ददौ पुनः ॥ १३ ॥

अन्वालभे हिरण्मयं प्राह्रादे ते वरासनम्।  
एकत्वमुपसम्पन्नो न त्वासेऽहं त्वया सह ॥ १४ ॥

तवार्हते तु फलकं कूर्चं वाप्यथवा बृसी।  
सुधन्वन् न त्वमर्होऽसि मया सह समासनम् ॥ १५ ॥

पितापुत्रौ सहासीतां द्वौ विप्रौ क्षत्रियावपि।  
वृद्धौ वैश्यौ च शूद्रौ च न त्वन्यावितरेतरम् ॥ १६ ॥

पिता हि ते समासीनमुपासीतैव मामधः।  
बालः सुखैधितो गेहे न त्वं किंचन बुध्यसे ॥ १७ ॥

हिरण्यं च गवाश्वं च यद् वित्तमसुरेषु नः।  
सुधन्वन् विपणे तेन प्रश्नं पृच्छाव ये विदुः ॥ १८ ॥

हिरण्यं च गवाश्वं च तवैवास्तु विरोचन।  
प्राणयोस्तु पणं कृत्वा प्रश्नं पृच्छाव ये विदुः ॥ १९ ॥

आवां कुत्र गमिष्यावः प्राणयोर्विपणे कृते।  
न तु देवेष्वहं स्थाता न मनुष्येषु कर्हिचित् ॥ २० ॥

पितरं ते गमिष्यावः प्राणयोर्विपणे कृते।  
पुत्रस्यापि स हेतोर्हि प्रह्रादो नानृतं वदेत् ॥ २१ ॥

एवं कृतपणौ क्रुद्धौ तत्राभिजग्मतुस्तदा।  
विरोचनसुधन्वानौ प्रह्रादो यत्र तिष्ठति ॥ २२ ॥

इमौ तौ सम्प्रदृश्येते याभ्यां न चरितं सह।  
आशीविषाविव क्रुद्धावेकमार्गाविहागतौ ॥ २३ ॥

किं वै सहैवं चरथो न पुरा चरथः सह।  
विरोचनैतत् पृच्छामि किं ते सख्यं सुधन्वना ॥ २४ ॥

न मे सुधन्वना सख्यं प्राणयोर्विपणावहे।  
प्रह्राद तत्त्वं पृच्छामि मा प्रश्नमनृतं वदेः ॥ २५ ॥

उदकं मधुपर्कं वाप्यानयन्तु सुधन्वने।  
ब्रह्मन्नभ्यर्चनीयोऽसि श्वेता गौः पीवरी कृता ॥ २६ ॥

उदकं मधुपर्कं च पथिष्वेवार्पितं मम।  
प्रह्राद त्वं तु मे तथ्यं प्रश्नं प्रब्रूहि पृच्छतः।  
किं ब्राह्मणाः स्विच्छ्रेयांस उताहो स्विद्‌ विरोचनः ॥ २७ ॥

पुत्र एको मम ब्रह्मंस्त्वं च साक्षादिहास्थितः।  
तयोर्विवदतोः प्रश्नं कथमस्मद्विधो वदेत् ॥ २८ ॥

गां प्रदद्यास्त्वौरसाय यद्वान्यत् स्यात् प्रियं धनम्।  
द्वयोर्विवदतोस्तथ्यं वाच्यं च मतिमंस्त्वया ॥ २९ ॥

अथ यो नैव प्रब्रूयात् सत्यं वा यदि वानृतम्।  
एतत्‌ सुधन्वन्‌ पृच्छामि दुर्विवक्ता स्म किं वसेत् ॥ ३० ॥

यां रात्रिमधिविन्ना स्त्री यां चैवाक्षपराजितः।  
यां च भाराभितप्ताङ्गो दुर्विवक्ता स्म तां वसेत् ॥ ३१ ॥

नगरे प्रतिरुद्धः सन् बहिर्द्वारे बुभुक्षितः।  
अमित्रान् भूयसः पश्येद् यः साक्ष्यमनृतं वदेत् ॥ ३२ ॥

पञ्च पश्वनृते हन्ति दश हन्ति गवानृते।  
शतमश्वानृते हन्ति सहस्रं पुरुषानृते ॥ ३३ ॥

हन्ति जातानजातांश्च हिरण्यार्थेऽनृतं वदन्।  
सर्वं भूम्यनृते हन्ति मा स्म भूम्यनृतं वदेः ॥ ३४ ॥

मत्तः श्रेयानङ्गिरा वै सुधन्वा त्वद्विरोचन।  
मातास्य श्रेयसी मातुस्तस्मात् त्वं तेन वै जितः ॥ ३५ ॥

विरोचन सुधन्वायं प्राणानामीश्वरस्तव ।  
सुधन्वन् पुनरिच्छामि त्वया दत्तं विरोचनम् ॥ ३६ ॥

यद् धर्ममवृणीथास्त्वं न कामादनृतं वदीः।  
पुनर्ददामि ते पुत्रं तस्मात् प्रह्राद दुर्लभम् ॥ ३७ ॥

एष प्रह्राद पुत्रस्ते मया दत्तो विरोचनः।  
पादप्रक्षालनं कुर्यात् कुमार्याः संनिधौ मम ॥ ३८ ॥

तस्माद् राजेन्द्र भूम्यर्थे नानृतं वक्तुमर्हसि।  
मा गमः ससुतामात्यो नाशं पुत्रार्थमब्रुवन् ॥ ३९ ॥

न देवा दण्डमादाय रक्षन्ति पशुपालवत्।  
यं तु रक्षितुमिच्छन्ति बुद्ध्या संविभजन्ति तम् ॥ ४० ॥

यथा यथा हि पुरुषः कल्याणे कुरुते मनः।  
तथा तथास्य सर्वार्थाः सिद्ध्यन्ते नात्र संशयः ॥ ४१ ॥

नैनं छन्दांसि वृजिनात् तारयन्ति  
मायाविनं मायया वर्तमानम् ।  
नीडं शकुन्ता इव जातपक्षा-  
श्छन्दांस्येनं प्रजहत्यन्तकाले ॥ ४२ ॥

मद्यपानं कलहं, पूगवैरं  
भार्यापत्योरन्तरं ज्ञातिभेदम् ।  
राजद्विष्टं स्त्रीपुंसयोर्विवादं  
वर्ज्यान्याहुर्यश्च पन्थाः प्रदुष्टः ॥ ४३ ॥

सामुद्रिकं वणिजं चोरपूर्वं  
शलाकधूर्तं च चिकित्सकं च।  
अरिं च मित्रं च कुशीलवं च  
नैतान् साक्ष्ये त्वधिकुर्वीत सप्त ॥ ४४ ॥

मानाग्निहोत्रमुत मानमौनं  
मानेनाधीतमुत मानयज्ञः ।  
एतानि चत्वार्यभयंकराणि  
भयं प्रयच्छन्त्ययथाकृतानि ॥ ४५ ॥

अगारदाही गरदः कुण्डाशी सोमविक्रयी।  
पर्वकारश्च सूची च मित्रध्रुक् पारदारिकः ॥ ४६ ॥  
भ्रूणहा गुरुतल्पी च यश्च स्यात् पानपो द्विजः।  
अतितीक्ष्णश्च काकश्च नास्तिको वेदनिन्दकः ॥ ४७ ॥  
स्रुवप्रग्रहणो व्रात्यः कीनाशश्चात्मवानपि ।  
रक्षेत्युक्तश्च यो हिंस्यात् सर्वे ब्रह्महभिः समाः ॥ ४८ ॥

तृणोल्कया ज्ञायते जातरूपं  
वृत्तेन भद्रो व्यवहारेण साधुः।  
शूरो भयेष्वर्थकृच्छ्रेषु धीरः  
कृच्छ्रेष्वापत्सु सुहृदश्चारयश्च ॥ ४९ ॥

जरा रूपं हरति हि धैर्यमाशा  
मृत्युः प्राणान् धर्मचर्यामसूया ।  
क्रोधः श्रियं शीलमनार्यसेवा  
ह्रियं कामः सर्वमेवाभिमानः ॥ ५० ॥

श्रीर्मङ्गलात् प्रभवति प्रागल्भ्यात् सम्प्रवर्धते।  
दाक्ष्यात् तु कुरुते मूलं संयमात् प्रतितिष्ठति ॥ ५१ ॥

अष्टौ गुणाः पुरुषं दीपयन्ति  
प्रज्ञा च कौल्यं च दमः श्रुतं च।  
पराक्रमश्चाबहुभाषिता च  
दानं यथाशक्ति कृतज्ञता च ॥ ५२ ॥

एतान् गुणांस्तात महानुभावा-  
नेको गुणः संश्रयते प्रसह्य।  
राजा यदा सत्कुरुते मनुष्यं  
सर्वान् गुणानेष गुणो विभाति ॥ ५३ ॥

अष्टौ नृपेमानि मनुष्यलोके  
स्वर्गस्य लोकस्य निदर्शनानि ।  
चत्वार्येषामन्ववेतानि सद्भि-  
श्चत्वारि चैषामनुयान्ति सन्तः ॥ ५४ ॥

यज्ञो दानमध्ययनं तपश्च  
चत्वार्येतान्यन्ववेतानि सद्भिः ।  
दमः सत्यमार्जवमानृशंस्यं  
चत्वार्येतान्यनुयान्ति सन्तः ॥ ५५ ॥

इज्याध्ययनदानानि तपः सत्यं क्षमा घृणा।  
अलोभ इति मार्गोऽयं धर्मस्याष्टविधः स्मृतः ॥ ५६ ॥

तत्र पूर्वचतुर्वर्गो दम्भार्थमपि सेव्यते।  
उत्तरश्च चतुर्वर्गो नामहात्मसु तिष्ठति ॥ ५७ ॥

न सा सभा यत्र न सन्ति वृद्धा  
न ते वृद्धा ये न वदन्ति धर्मम्।  
नासौ धर्मो यत्र न सत्यमस्ति  
न तत् सत्यं यच्छलेनाभ्युपेतम् ॥ ५८ ॥

सत्यं रूपं श्रुतं विद्या कौल्यं शीलं बलं धनम्।  
शौर्यं च चित्रभाष्यं च दशेमे स्वर्गयोनयः ॥ ५९ ॥

पापं कुर्वन् पापकीर्तिः पापमेवाश्नुते फलम्।  
पुण्यं कुर्वन् पुण्यकीर्तिः पुण्यमत्यन्तमश्नुते ॥ ६० ॥

तस्मात् पापं न कुर्वीत पुरुषः शंसितव्रतः।  
पापं प्रज्ञां नाशयति क्रियमाणं पुनः पुनः ॥ ६१ ॥

नष्टप्रज्ञः पापमेव नित्यमारभते नरः।  
पुण्यं प्रज्ञां वर्धयति क्रियमाणं पुनः पुनः ॥ ६२ ॥

वृद्धप्रज्ञः पुण्यमेव नित्यमारभते नरः।  
पुण्यं कुर्वन् पुण्यकीर्तिः पुण्यं स्थानं स्म गच्छति।  
तस्मात् पुण्यं निषेवेत पुरुषः सुसमाहितः ॥ ६३ ॥

असूयको दन्दशूको निष्ठुरो वैरकृच्छठः।  
स कृच्छ्रं महदाप्नोति न चिरात् पापमाचरन् ॥ ६४ ॥

अनसूयुः कृतप्रज्ञः शोभनान्याचरन् सदा।  
न कृच्छ्रं महदाप्नोति सर्वत्र च विरोचते ॥ ६५ ॥

प्रज्ञामेवागमयति यः प्राज्ञेभ्यः स पण्डितः।  
प्राज्ञो ह्यवाप्य धर्मार्थौ शक्नोति सुखमेधितुम् ॥ ६६ ॥

दिवसेनैव तत् कुर्याद् येन रात्रौ सुखं वसेत्।  
अष्टमासेन तत् कुर्याद् येन वर्षाः सुखं वसेत् ॥ ६७ ॥

पूर्वे वयसि तत् कुर्याद् येन वृद्धः सुखं वसेत्।  
यावज्जीवेन तत् कुर्याद् येन प्रेत्य सुखं वसेत् ॥ ६८ ॥

जीर्णमन्नं प्रशंसन्ति भार्यां च गतयौवनाम्।  
शूरं विजितसंग्रामं गतपारं तपस्विनम् ॥ ६९ ॥

धनेनाधर्मलब्धेन यच्छिद्रमपिधीयते ।  
असंवृतं तद् भवति ततोऽन्यदवदीर्यते ॥ ७० ॥

गुरुरात्मवतां शास्ता शास्ता राजा दुरात्मनाम्।  
अथ प्रच्छन्नपापानां शास्ता वैवस्वतो यमः ॥ ७१ ॥

ऋषीणां च नदीनां च कुलानां च महात्मनाम्।  
प्रभवो नाधिगन्तव्यः स्त्रीणां दुश्चरितस्य च ॥ ७२ ॥

द्विजातिपूजाभिरतो दाता ज्ञातिषु चार्जवी।  
क्षत्रियः शीलभाग् राजंश्चिरं पालयते महीम् ॥ ७३ ॥

सुवर्णपुष्पां पृथिवीं चिन्वन्ति पुरुषास्त्रयः।  
शूरश्च कृतविद्यश्च यश्च जानाति सेवितुम् ॥ ७४ ॥

बुद्धिश्रेष्ठानि कर्माणि बाहुमध्यानि भारत।  
तानि जङ्घाजघन्यानि भारप्रत्यवराणि च ॥ ७५ ॥

दुर्योधनेऽथ शकुनौ मूढे दुःशासने तथा।  
कर्णे चैश्वर्यमाधाय कथं त्वं भूतिमिच्छसि ॥ ७६ ॥

सर्वैर्गूणैरुपेतास्तु पाण्डवा भरतर्षभ ।  
पितृवत् त्वयि वर्तन्ते तेषु वर्तस्व पुत्रवत् ॥ ७७ ॥