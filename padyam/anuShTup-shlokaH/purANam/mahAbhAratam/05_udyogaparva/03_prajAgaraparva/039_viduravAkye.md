+++
title_full = "039 धृतराष्ट्रके प्रति विदुरजीका नीतियुक्त उपदेश"
title = "०३९ विदुरवाक्ये"

+++


अनीश्वरोऽयं पुरुषो भवाभवे  
सूत्रप्रोता दारुमयीव योषा ।  
धात्रा तु दिष्टस्य वशे कृतोऽयं  
तस्माद् वद त्वं श्रवणे धृतोऽहम् ॥ १ ॥

अप्राप्तकालं वचनं बृहस्पतिरपि ब्रुवन्।  
लभते बुद्ध्यवज्ञानमवमानं च भारत ॥ २ ॥

प्रियो भवति दानेन प्रियवादेन चापरः।  
मन्त्रमूलबलेनान्यो यः प्रियः प्रिय एव सः ॥ ३ ॥

द्वेष्यो न साधुर्भवति न मेधावी न पण्डितः।  
प्रिये शुभानि कार्याणि द्वेष्ये पापानि चैव ह ॥ ४ ॥

उक्तं मया जातमात्रेऽपि राजन्  
दुर्योधनं त्यज पुत्रं त्वमेकम्।  
तस्य त्यागात् पुत्रशतस्य वृद्धि-  
रस्यात्यागात् पुत्रशतस्य नाशः ॥ ५ ॥

न वृद्धिर्बहु मन्तव्या या वृद्धिः क्षयमावहेत्।  
क्षयोऽपि बहु मन्तव्यो यः क्षयो वृद्धिमावहेत् ॥ ६ ॥

न स क्षयो महाराज यः क्षयो वृद्धिमावहेत्।  
क्षयः स त्विह मन्तव्यो यं लब्ध्वा बहु नाशयेत्॥७॥

समृद्धा गुणतः केचिद् भवन्ति धनतोऽपरे।  
धनवृद्धान् गुणैर्हीनान् धृतराष्ट्र विवर्जय ॥ ८ ॥

सर्वं त्वमायतीयुक्तं भाषसे प्राज्ञसम्मतम्।  
न चोत्सहे सुतं त्यक्तुं यतो धर्मस्ततो जयः ॥ ९ ॥

अतीवगुणसम्पन्नो न जातु विनयान्वितः।  
सुसूक्ष्ममपि भूतानामुपमर्दमुपेक्षते ॥ १० ॥

परापवादनिरताः परदुःखोदयेषु च ।  
परस्परविरोधे च यतन्ते सततोत्थिताः ॥ ११ ॥  
सदोषं दर्शनं येषां संवासे सुमहद् भयम्।  
अर्थादाने महान् दोषः प्रदाने च महद् भसम् ॥ १२ ॥

ये वै भेदनशीलास्तु सकामा निस्त्रपाः शठाः।  
ये पापा इति विख्याताः संवासे परिगर्हिताः ॥ १३ ॥

युक्ताश्चान्यैर्महादोषैर्ये नरास्तान् विवर्जयेत् ।  
निवर्तमाने सौहार्दे प्रीतिर्नीचे प्रणश्यति ॥ १४ ॥  
या चैव फलनिर्वृत्तिः सौहृदे चैव यत् सुखम्।

यतते चापवादाय यत्नमारभते क्षये ॥ १५ ॥  
अल्पेऽप्यपकृते मोहान्न शान्तिमधिगच्छति ।

तादृशैः संगतं नीचैर्नृशंसैरकृतात्मभिः ॥ १६ ॥  
निशम्य निपुणं बुद्ध्या विद्वान् दूराद्‌ विवर्जयेत्।

यो ज्ञातिमनुगृह्णाति दरिद्रं दीनमातुरम् ॥ १७ ॥  
स पुत्रपशुभिर्वृद्धिं श्रेयश्चानन्त्यमश्नुते ।

ज्ञातयो वर्धनीयास्तैर्य इच्छन्त्यात्मनः शुभम् ॥ १८ ॥  
कुलवृद्धिं च राजेन्द्र तस्मात् साधु समाचर।

श्रेयसा योक्ष्यते राजन्‌ कुर्वाणो ज्ञातिसत्क्रियाम् ॥ १९ ॥

विगुणा ह्यपि संरक्ष्या ज्ञातयो भरतर्षभ।  
किं पुनर्गुणवन्तस्ते त्वत्प्रसादाभिकाङ्क्षिणः ॥ २० ॥

प्रसादं कुरु वीराणां पाण्डवानां विशाम्पते।  
दीयन्तां ग्रामकाः केचित् तेषां वृत्त्यर्थमीश्वर ॥ २१ ॥

एवं लोके यशः प्राप्तं भविष्यति नराधिप।  
वृद्धेन हि त्वया कार्यं पुत्राणां तात शासनम् ॥ २२ ॥

मया चापि हितं वाच्यं विद्धि मां त्वद्धितैषिणम्।  
ज्ञातिभिर्विग्रहस्तात न कर्तव्यः शुभार्थिना।  
सुखानि सह भोज्यानि ज्ञातिभिर्भरतर्षभ ॥ २३ ॥

सम्भोजनं संकथनं सम्प्रीतिश्च परस्परम्।  
ज्ञातिभिः सह कार्याणि न विरोधः कदाचन ॥ २४ ॥

ज्ञातयस्तारयन्तीह ज्ञातयो मज्जयन्ति च।  
सुवृत्तास्तारयन्तीह दुर्वृत्ता मज्जयन्ति च ॥ २५ ॥

सुवृत्तो भव राजेन्द्र पाण्डवान् प्रति मानद।  
अधर्षणीयः शत्रूणां तैर्वृतस्त्वं भविष्यसि ॥ २६ ॥

श्रीमन्तं ज्ञातिमासाद्य यो ज्ञातिरवसीदति।  
दिग्धहस्तं मृग इव स एनस्तस्य विन्दति ॥ २७ ॥

पश्चादपि नरश्रेष्ठ तव तापो भविष्यति।  
तान्‌ वा हतान् सुतान् वापि श्रुत्वा तदनुचिन्तय ॥ २८ ॥

येन खट्वां समारूढः परितप्येत कर्मणा।  
आदावेव न तत् कुर्यादध्रुवे जीविते सति ॥ २९ ॥

न कश्चिन्नापनयते पुमानन्यत्र भार्गवात्।  
शेषसम्प्रतिपत्तिस्तु बुद्धिमत्स्वेव तिष्ठति ॥ ३० ॥

दुर्योधनेन यद्येतत् पापं तेषु पुराकृतम्।  
त्वया तत् कुलवृद्धेन प्रत्यानेयं नरेश्वर ॥ ३१ ॥

तांस्त्वं पदे प्रतिष्ठाप्य लोके विगतकल्मषः।  
भविष्यसि नरश्रेष्ठ पूजनीयो मनीषिणाम् ॥ ३२ ॥

सुव्याहृतानि धीराणां फलतः परिचिन्त्य यः।  
अध्यवस्यति कार्येषु चिरं यशसि तिष्ठति ॥ ३३ ॥

असम्यगुपयुक्तं हि ज्ञानं सुकुशलैरपि।  
उपलभ्यं चाविदितं विदितं चाननुष्ठितम् ॥ ३४ ॥

पापोदयफलं विद्वान् यो नारभति वर्धते।  
यस्तु पूर्वकृतं पापमविमृश्यानुवर्तते ।  
अगाधपङ्के दुर्मेधा विषमे विनिपात्यते ॥ ३५ ॥

मन्त्रभेदस्य षट् प्राज्ञो द्वाराणीमानि लक्षयेत्।  
अर्थसंततिकामश्च रक्षेदेतानि नित्यशः ॥ ३६ ॥  
मदं स्वप्नमविज्ञानमाकारं चात्मसम्भवम् ।  
दुष्टामात्येषु विश्रम्भं दूताच्चाकुशलादपि ॥ ३७ ॥

द्वाराण्येतानि यो ज्ञात्वा संवृणोति सदा नृप।  
त्रिवर्गाचरणे युक्तः स शत्रूनधितिष्ठति ॥ ३८ ॥

न वै श्रुतमविज्ञाय वृद्धाननुपसेव्य वा।  
धर्मार्थौ वेदितुं शक्यौ बृहस्पतिसमैरपि ॥ ३९ ॥

नष्टं समुद्रे पतितं नष्टं वाक्यमशृण्वति।  
अनात्मनि श्रुतं नष्टं नष्टं हुतमनग्निकम् ॥ ४० ॥

मत्या परीक्ष्य मेधावी बुद्ध्या सम्पाद्य चासकृत्।  
श्रुत्वा दृष्ट्वाथ विज्ञाय प्राज्ञैर्मैत्रीं समाचरेत् ॥ ४१ ॥

अकीर्तिं विनयो हन्ति हन्त्यनर्थं पराक्रमः।  
हन्ति नित्यं क्षमा क्रोधमाचारो हन्त्यलक्षणम् ॥ ४२ ॥

परिच्छदेन क्षेत्रेण वेश्मना परिचर्यया।  
परीक्षेत कुलं राजन् भोजनाच्छादनेन च ॥ ४३ ॥

उपस्थितस्य कामस्य प्रतिवादो न विद्यते।  
अपि निर्मुक्तदेहस्य कामरक्तस्य किं पुनः ॥ ४४ ॥

प्राज्ञोपसेविनं वैद्यं धार्मिकं प्रियदर्शनम्।  
मित्रवन्तं सुवाक्यं च सुहृदं परिपालयेत् ॥ ४५ ॥

दुष्कुलीनः कुलीनो वा मर्यादां यो न लङ्घयेत्।  
धर्मापेक्षी मृदुर्ह्रीमान् स कुलीनशताद् वरः ॥ ४६ ॥

ययोश्चित्तेन वा चित्तं निभृतं निभृतेन वा।  
समेति प्रज्ञया प्रज्ञा तयोर्मैत्री न जीर्यति ॥ ४७ ॥

दुर्बुद्धिमकृतप्रज्ञं छन्नं कूपं तृणैरिव।  
विवर्जयीत मेधावी तस्मिन् मैत्री प्रणश्यति ॥ ४८ ॥

अवलिप्तेषु मूर्खेषु रौद्रसाहसिकेषु च।  
तथैवापेतधर्मेषु न मैत्रीमाचरेद् बुधः ॥ ४९ ॥

कृतज्ञं धार्मिकं सत्यमक्षुद्रं दृढभक्तिकम्।  
जितेन्द्रियं स्थितं स्थित्यां मित्रमत्यागि चेष्यते ॥ ५० ॥

इन्द्रियाणामनुत्सर्गो मृत्युनापि विशिष्यते ।  
अत्यर्थं पुनरुत्सर्गः सादयेद् दैवतान्यपि ॥ ५१ ॥

मार्दवं सर्वभूतानामनसूया क्षमा धृतिः।  
आयुष्याणि बुधाः प्राहुर्मित्राणां चाविमानना ॥ ५२ ॥

अपनीतं सुनीतेन योऽर्थं प्रत्यानिनीषते।  
मतिमास्थाय सुदृढां तदकापुरुषव्रतम् ॥ ५३ ॥

आयत्यां प्रतिकारज्ञस्तदात्वे दृढनिश्चयः ।  
अतीते कार्यशेषज्ञो नरोऽर्थैर्न प्रहीयते ॥ ५४ ॥

कर्मणा मनसा वाचा यदभीक्ष्णं निषेवते।  
तदेवापहरत्येनं तस्मात् कल्याणमाचरेत् ॥ ५५ ॥

मङ्गलालम्भनं योगः श्रुतमुत्थानमार्जवम् ।  
भूतिमेतानि कुर्वन्ति सतां चाभीक्ष्णदर्शनम् ॥ ५६ ॥

अनिर्वेदः श्रियो मूलं लाभस्य च शुभस्य च।  
महान् भवत्यनिर्विण्णः सुखं चानन्त्यमश्नुते ॥ ५७ ॥

नातः श्रीमत्तरं किंचिदन्यत् पथ्यतमं मतम्।  
प्रभविष्णोर्यथा तात क्षमा सर्वत्र सर्वदा ॥ ५८ ॥

क्षमेदशक्तः सर्वस्य शक्तिमान् धर्मकारणात्।  
अर्थानर्थौ समौ यस्य तस्य नित्यं क्षमा हिता ॥ ५९ ॥

यत् सुखं सेवमानोऽपि धर्मार्थाभ्यां न हीयते।  
कामं तदुपसेवेत न मूढव्रतमाचरेत् ॥ ६० ॥

दुःखार्तेषु प्रमत्तेषु नास्तिकेष्वलसेषु च।  
न श्रीर्वसत्यदान्तेषु ये चोत्साहविवर्जिताः ॥ ६१ ॥

आर्जवेन नरं युक्तमार्जवात् सव्यपत्रपम्।  
अशक्तं मन्यमानास्तु धर्षयन्ति कुबुद्धयः ॥ ६२ ॥

अत्यार्यमतिदातारमतिशूरमतिव्रतम् ।  
प्रज्ञाभिमानिनं चैव श्रीर्भयान्नोपसर्पति ॥ ६३ ॥

न चातिगुणवत्स्वेषा नात्यन्तं निर्गुणेषु च।  
नैषा गुणाम् कामयते नैर्गुण्यान्नानुरज्यते।  
उन्मत्ता गौरिवान्धा श्रीः क्वचिदेवावतिष्ठते ॥ ६४ ॥

अग्निहोत्रफला वेदाः शीलवृत्तफलं श्रुवम्।  
रतिपुत्रफला नारी दत्तभुक्तफलं धनम् ॥ ६५ ॥

अधर्मोपार्जितैरर्थैर्यः करोत्यौर्ध्वदेहिकम् ।  
न स तस्य फलं प्रेत्य भुङ्क्तेऽर्थस्य दुरागमात् ॥ ६६ ॥

कान्तारे वनदुर्गेषु कृच्छ्रास्वापत्सु सम्भ्रमे।  
उद्यतेषु च शस्त्रेषु नास्ति सत्त्ववतां भयम् ॥ ६७ ॥

उत्थानं संयमो दाक्ष्यमप्रमादो धृतिः स्मृतिः।  
समीक्ष्य च समारम्भो विद्धि मूलं भवस्य तु ॥ ६८ ॥

तपो बलं तापसानां ब्रह्म ब्रह्मविदां बलम्।  
हिंसा बलमसाधूनां क्षमा गुणवतां बलम् ॥ ६९ ॥

अष्टौ तान्यव्रतघ्नानि आपो मूलं फलं पयः।  
हविर्ब्राह्मणकाम्या च गुरोर्वचनमौषधम् ॥ ७० ॥

न तत् परस्य संदध्यात् प्रतिकूलं यदात्मनः।  
संग्रहेणैष धर्मः स्यात् कामादन्यः प्रवर्तते ॥ ७१ ॥

अक्रोधेन जयेत् क्रोधमसाधुं साधुना जयेत्।  
जयेत् कदर्यं दानेन जयेत् सत्येन चानृतम् ॥ ७२ ॥

स्त्रीधूर्तकेऽलसे भीरौ चण्डे पुरुषमानिनि।  
चौरे कृतघ्ने विश्वासो न कार्यो न च नास्तिके॥७३॥

अभिवादनशीलस्य नित्यं वृद्धोपसेविनः ।  
चत्वारि सम्प्रवर्धन्ते कीर्तिरायुर्यशो बलम् ॥ ७४ ॥

अतिक्लेशेन येऽर्थाः स्युर्धर्मस्यातिक्रमेण वा।  
अरेर्वा प्रणिपातेन मा स्म तेषु मनः कृथाः ॥ ७५ ॥

अविद्यः पुरुषः शोच्यः शोच्यं मैथुनमप्रजम्।  
निराहाराः प्रजाः शोच्याः शोच्यं राष्ट्रमराजकम् ॥ ७६ ॥

अध्वा जरा देहवतां पर्वतानां जलं जरा।  
असम्भोगो जरा स्त्रीणां वाक्शल्यं मनसो जरा ॥ ७७ ॥

अनाम्नायमला वेदा ब्राह्मणस्याव्रतं मलम् ॥ ७८ ॥  
मलं पृथिव्या बाह्लीकाः पुरुषस्यानृतं मलम्।  
कौतूहलमला साध्वी विप्रवासमलाः स्त्रियः ॥ ७९ ॥

सुवर्णस्य मलं रूप्यं रूप्यस्यापि मलं त्रपु।  
ज्ञेयं त्रपुमलं सीसं सीसस्यापि मलं मलम् ॥ ८० ॥

न स्वप्नेन जयेन्निद्रां न कामेन जयेत् स्त्रियः।  
नेन्धनेन जयेदग्निं न पानेन सुरां जयेत् ॥ ८१ ॥

यस्य दानजितं मित्रं शत्रवो युधि निर्जिताः।  
अन्नपानजिता दाराः सफलं तस्य जीवितम् ॥ ८२ ॥

सहस्रिणोऽपि जीवन्ति जीवन्ति शतिनस्तथा।  
धृतराष्ट्र विमुञ्चेच्छां न कथञ्चिन्न जीव्यते ॥ ८३ ॥

यत् पृथिव्यां ब्रीहियवं हिरण्यं पशवः स्त्रियः।  
नालमेकस्य तत् सर्वमिति पश्यन् न मुह्यति ॥ ८४ ॥

राजन् भूयो ब्रवीमि त्वां पुत्रेषु सममाचर।  
समता यदि ते राजन् स्वेषु पाण्डुसुतेषु वा ॥ ८५ ॥