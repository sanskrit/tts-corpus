+++
title_full = "038 विदुरजीका नीतियुक्त उपदेश"
title = "०३८ विदुरवाक्ये"

+++


ऊर्ध्वं प्राणा ह्युत्क्रामन्ति यूनः स्थविर आयति।  
प्रत्युत्थानाभिवादाभ्यां पुनस्तान् प्रतिपद्यते ॥ १ ॥

पीठं दत्त्वा साधवेऽभ्यागताय  
आनीयापः परिनिर्णिज्य पादौ ।  
सुखं पृष्ट्वा प्रतिवेद्यात्मसंस्थां  
ततो दद्यादन्नमवेक्ष्य धीरः ॥ २ ॥

यस्योदकं मधुपर्कं च गां च  
न मन्त्रवित् प्रतिगृह्णाति गेहे।  
लोभाद् भयादथ कार्पण्यतो वा  
तस्यानर्थं जीवितमाहुरार्याः ॥ ३ ॥

चिकित्सकः शल्यकर्तावकीर्णी  
स्तेनः क्रूरो मद्यपो भ्रूणहा च।  
सेनाजीवी श्रुतिविक्रायकश्च  
भृशं प्रियोऽप्यतिथिर्नोदकार्हः ॥ ४ ॥

अविक्रयं लवणं पक्वमन्नं  
दधि क्षीरं मधु तैलं घृतं च।  
तिला मांसं फलमूलानि शाकं  
रक्तं वासः सर्वगन्धा गुडाश्च ॥ ५ ॥

अरोषणो यः समलोष्टाश्मकाञ्चनः  
प्रहीणशोको गतसन्धिविग्रहः ।  
निन्दाप्रशंसोपरतः प्रियाप्रिये  
त्यजन्नुदासीनवदेष भिक्षुकः ॥ ६ ॥

नीवारमूलेङ्‌गुदशाकवृत्तिः  
सुसंयतात्माग्निकार्येषु चोद्यः ।  
वने वसन्नतिथिष्वप्रमत्तो  
धुरन्धरः पुण्यकृदेष तापसः ॥ ७ ॥

अपकृत्य बुद्धिमतो दूरस्थोऽस्मीति नाश्वसेत्।  
दीर्घौ बुद्धिमतो बाहू याभ्यां हिंसति हिंसितः ॥ ८ ॥

न विश्वसेदविश्वस्ते विश्वस्ते नातिविश्वसेत्।  
विश्वासाद् भयमुत्पन्नं मूलान्यपि निकृन्तति ॥ ९ ॥

अनीर्षुर्गुप्तदारश्च संविभागी प्रियंवदः ।  
श्लक्ष्णो मधुरवाक् स्त्रीणां न चासां वशगो भवेत् ॥ १० ॥

पूजनीया महाभागाः पुण्याश्च गृहदीप्तयः।  
स्त्रियः श्रियो गृहस्योक्तास्तस्माद् रक्ष्या विशेषतः ॥ ११ ॥

पितुरन्तःपुरं दद्यान्मातुर्दद्यान्महानसम् ।  
गोषु चात्मसमं दद्यात् स्वयमेव कृषिं व्रजेत् ॥ १२ ॥  
भृत्यैर्वाणिज्यचारं च पुत्रैः सेवेत च द्विजान्।

अद्भ्योऽग्निर्ब्रह्मतः क्षत्रमश्मनो लोहमुत्थितम् ॥ १३ ॥  
तेषां सर्वत्रगं तेजः स्वासु योनिषु शाम्यति।

नित्यं सन्तः कुले जाताः पावकोपमतेजसः ॥ १४ ॥  
क्षमावन्तो निराकाराः काष्ठेऽग्निरिव शेरते।

यस्य मन्त्रं न जानन्ति बाह्याश्चाभ्यन्तराश्च ये ॥ १५ ॥  
स राजा सर्वतश्चक्षुश्चिरमैश्वर्यमश्नुते ।

करिष्यन् न प्रभाषेत कृतान्येव तु दर्शयेत् ॥ १६ ॥  
धर्मकामार्थकार्याणि तथा मन्त्रो न भिद्यते।

गिरिपृष्ठमुपारुह्य प्रासादं वा रहोगतः ॥ १७ ॥  
अरण्ये निःशलाके वा तत्र मन्त्रोऽभिधीयते।

नासुहृत् परमं मन्त्रं भारतार्हति वेदितुम् ॥ १८ ॥  
अपण्डितो वापि सुहृत् पण्डितो वाप्यनात्मवान्।

नापरीक्ष्य महीपालः कुर्यात् सचिवमात्मनः ॥ १९ ॥  
अमात्ये ह्यर्थलिप्सा च मन्त्ररक्षणमेव च।  
कृतानि सर्वकार्याणि यस्य पारिषदा विदुः ॥ २० ॥  
धर्मे चार्थे च कामे च स राजा राजसत्तमः।  
गूढमन्त्रस्य नृपतेस्तस्य सिद्धिरसंशयम् ॥ २१ ॥

अप्रशस्तानि कार्याणि यो मोहादनुतिष्ठति।  
स तेषां विपरिभ्रंशाद् भ्रंश्यते जीवितादपि ॥ २२ ॥

कर्मणां तु प्रशस्तानामनुष्ठानं सुखावहम्।  
तेषामेवाननुष्ठानं पश्चात्तापकरं मतम् ॥ २३ ॥

अनधीत्य यथा वेदान् न विप्रः श्राद्धमर्हति।  
एवमश्रुतषाड्गुण्यो न मन्त्रं श्रोतुमर्हति ॥ २४ ॥

स्थानवृद्धिक्षयज्ञस्य षाड्गुण्यविदितात्मनः ।  
अनवज्ञातशीलस्य स्वाधीना पृथिवी नृप ॥ २५ ॥

अमोघक्रोधहर्षस्य स्वयं कृत्यान्ववेक्षिणः ।  
आत्मप्रत्ययकोशस्य वसुदैव वसुन्धरा ॥ २६ ॥

नाममात्रेण तुष्येत छत्रेण च महीपतिः।  
भृत्येभ्यो विसृजेदर्थान् नैकः सर्वहरो भवेत् ॥ २७ ॥

ब्राह्मणं ब्राह्मणो वेद भर्ता वेद स्त्रियं तथा।  
अमात्यं नृपतिर्वेद राजा राजानमेव च ॥ २८ ॥

न शत्रुर्वशमापन्नो मोक्तव्यो वध्यतां गतः।  
न्यग्भूत्वा पर्युपासीत वध्यं हन्याद् बले सति।  
अहताद्धि भयं तस्माज्जायते नचिरादिव ॥ २९ ॥

दैवतेषु प्रयत्नेन राजसु ब्राह्मणेषु च।  
नियन्तव्यः सदा क्रोधो वृद्धबालातुरेषु च ॥ ३० ॥

निरर्थं कलहं प्राज्ञो वर्जयेन्मूढसेवितम्।  
कीर्तिं च लभते लोके न चानर्थेन युज्यते ॥ ३१ ॥

प्रसादो निष्फलो यस्य क्रोधश्चापि निरर्थकः।  
न तं भर्तारमिच्छन्ति षण्ढं पतिमिव स्त्रियः ॥ ३२ ॥

न बुद्धिर्धनलाभाय न जाड्यमसमृद्धये।  
लोकपर्यायवृत्तान्तं प्राज्ञो जानाति नेतरः ॥ ३३ ॥

विद्याशीलवयोवृद्धान् बुद्धिवृद्धांश्च भारत ।  
धनाभिजातवृद्धांश्च नित्यं मूढोऽवमन्यते ॥ ३४ ॥

अनार्यवृत्तमप्राज्ञमसूयकमधार्मिकम् ।  
अनर्थाः क्षिप्रमायान्ति वाग्दुष्टं क्रोधनं तथा ॥ ३५ ॥

अविसंवादनं दानं समयस्याव्यतिक्रमः ।  
आवर्तयन्ति भूतानि सम्यक्प्रणिहिता च वाक् ॥ ३६ ॥

अविसंवादको दक्षः कृतज्ञो मतिमानृजुः।  
अपि संक्षीणकोशोऽपि लभते परिवारणम् ॥ ३७ ॥

धृतिः शमो दमः शौचं कारुण्यं वागनिष्ठुरा।  
मित्राणां चानभिद्रोहः सप्तैताः समिधः श्रियः ॥ ३८ ॥

असंविभागी दुष्टात्मा कृतघ्नो निरपत्रपः।  
तादृङ्नराधिपो लोके वर्जनीयो नराधिप ॥ ३९ ॥

न च रात्रौ सुखं शेते ससर्प इव वेश्मनि।  
यः कोपयति निर्दोषं सदोषोऽभ्यन्तरं जनम् ॥ ४० ॥

येषु दुष्टेषु दोषः स्याद् योगक्षेमस्य भारत।  
सदा प्रसादनं तेषां देवतानामिवाचरेत् ॥ ४१ ॥

येऽर्थाः स्त्रीषु समायुक्ताः प्रमत्तपतितेषु च।  
ये चानार्ये समासक्ताः सर्वे ते संशयं गताः ॥ ४२ ॥

यत्र स्त्री यत्र कितवो बालो यत्रानुशासिता।  
मज्जन्ति तेऽवशा राजन् नद्यामश्मप्लवा इव ॥ ४३ ॥

प्रयोजनेषु ये सक्ता न विशेषेषु भारत।  
तानहं पण्डितान् मन्ये विशेषा हि प्रसङ्गिनः ॥ ४४ ॥

यं प्रशंसन्ति कितवा यं प्रशंसन्ति चारणाः।  
यं प्रशंसन्ति बन्धक्यो न स जीवति मानवः ॥ ४५ ॥

हित्वा तान् परमेष्वासान् पाण्डवानमितौजसः।  
आहितं भारतैश्वर्यं त्वया दुर्योधने महत् ॥ ४६ ॥

तं द्रक्ष्यसि परिभ्रष्टं तस्मात् त्वमचिरादिव।  
ऐश्वर्यमदसम्मूढं बलिं लोकत्रयादिव ॥ ४७ ॥