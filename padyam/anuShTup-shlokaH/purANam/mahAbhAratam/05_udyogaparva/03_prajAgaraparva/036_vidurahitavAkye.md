+++
title_full = "036 दत्तात्रेय और साध्य देवताओंके संवादका उल्लेख करके महाकुलीन लोगोंका बतलाते हुए विदुरका धृतराष्ट्रको लक्षण समझाना"
title = "०३६ विदुरहितवाक्ये"

+++


अत्रैवोदाहरन्तीममितिहासं पुरातनम् ।  
आत्रेयस्य च संवादं साध्यानां चेति नः श्रुतम् ॥ १ ॥

चरन्तं हंसरूपेण महर्षिं संशितव्रतम्।  
साध्या देवा महाप्राज्ञं पर्यपृच्छन्त वै पुरा ॥ २ ॥

साध्या देवा वयमेते महर्षे  
दृष्ट्वा भवन्तं न शक्नुमोऽनुमातुम्।  
श्रुतेन धीरो बुद्धिमांस्त्वं मतो नः  
काव्यां वाचं वक्तुमर्हस्युदाराम् ॥ ३ ॥

एतत् कार्यममराः संश्रुतं मे  
धृतिः शर्मः सत्यधर्मानुवृत्तिः ।  
ग्रन्थिं विनीय हृदयस्य सर्वं  
प्रियाप्रिये चात्मसमं नयीत ॥ ४ ॥

आक्रुश्यमानो नाक्रोशेन्मन्युरेव तितिक्षतः ।  
आक्रोष्टारं निर्दहति सुकृतं चास्य विन्दति ॥ ५ ॥

नाक्रोशी स्यान्नावमानी परस्य  
मित्रद्रोही नोत नीचोपसेवी ।  
न चाभिमानी न च हीनवृत्तो  
रूक्षां वाचं रुषतीं वर्जयीत ॥ ६ ॥

मर्माण्यस्थीनि हृदयं तथासून्  
रूक्षा वाचो निर्दहन्तीह पुंसाम्।  
तस्माद् वाचमुषतीं रूक्षरूपां  
धर्मारामो नित्यशो वर्जयीत ॥ ७ ॥

अरुन्तुदं परुषं रूक्षवाचं  
वाक्कण्टकैर्वितुदन्तं मनुष्यान् ।  
विद्यादलक्ष्मीकतमं जनानां  
मुखे निबद्धां निर्ऋतिं वै वहन्तम् ॥ ८ ॥

परश्चेदेनमभिविध्येत बाणै-  
र्भृशं सुतीक्ष्णैरनलार्कदीप्तैः ।  
स विध्यमानोऽप्यतिदह्यमानो  
विद्यात् कविः सुकृतं मे दधाति ॥ ९ ॥

यदि सन्तं सेवति यद्यसन्तं  
तपस्विनं यदि वा स्तेनमेव।  
वासो यथा रङ्गवशं प्रयाति  
तथा स तेषां वशमभ्युपैति ॥ १० ॥

अतिवादं न प्रवदेन्न वादयेद्  
योऽनाहतः प्रतिहन्यान्न घातयेत् ।  
हन्तुं च यो नेच्छति पापकं वै  
तस्मै देवाः स्पृहयन्त्यागताय ॥ ११ ॥

अव्याहृतं व्याहृताच्छ्रेय आहुः  
सत्यं वदेद् व्याहृतं तद् द्वितीयम्।  
प्रियं वदेद् व्याहृतं तत् तृतीयं  
धर्मं वदेद् व्याहृतं तच्चतुर्थम् ॥ १२ ॥

यादृशैः संनिविशते यादृशांश्चोपसेवते ।  
यादृगिच्छेच्च भवितुं तादृग् भवति पूरुषः ॥ १३ ॥

यतो यतो निवर्तते ततस्ततो विमुच्यते।  
निवर्तनाद्धि सर्वतो न वेत्ति दुःखमण्वपि ॥ १४ ॥

न जीयते चानुजिगीषतेऽन्यान्  
न वैरकृच्चाप्रतिघातकश्च ।  
निन्दाप्रशंसासु समस्वभावो  
न शोचते हृष्यति नैव चायम् ॥ १५ ॥

भावमिच्छति सर्वस्य नाभावे कुरुते मनः।  
सत्यवादी मृदुर्दान्तो यः स उत्तमपूरुषः ॥ १६ ॥

नानर्थकं सान्त्वयति प्रतिज्ञाय ददाति च।  
रन्ध्रं परस्य जानाति यः स मध्यमपूरुषः ॥ १७ ॥

दुःशासनस्तूपहतोऽभिशस्तो  
नावर्तते मन्युवशात् कृतघ्नः ।  
न कस्यचिन्मित्रमथो दुरात्मा  
कलाश्चैता अधमस्येह पुंसः ॥ १८ ॥

न श्रद्दधाति कल्याणं परेभ्योऽप्यात्मशङ्कितः।  
निराकरोति मित्राणि यो वै सोऽधमपूरुषः ॥ १९ ॥

उत्तमानेव सेवेत प्राप्तकाले तु मध्यमान्।  
अधमांस्तु न सेवेत य इच्छेद् भूतिमात्मनः ॥ २० ॥

प्राप्नोति वै वित्तमसद्बलेन  
नित्योत्थानात् प्रज्ञया पौरुषेण ।  
न त्वेव सम्यग् लभते प्रशंसां  
न वृत्तमाप्नोति महाकुलानाम् ॥ २१ ॥

महाकुलेभ्यः स्पृहयन्ति देवा  
धर्मार्थनित्याश्च बहुश्रुताश्च ।  
पृच्छामि त्वां विदुर प्रश्नमेतं  
भवन्ति वै कानि महाकुलानि ॥ २२ ॥

तपो दमो ब्रह्मवित्तं वितानाः  
पुण्या विवाहाः सततान्नदानम् ।  
येष्वेवैते सप्त गुणा वसन्ति  
सम्यग्वृत्तास्तानि महाकुलानि ॥ २३ ॥

येषां हि वृत्तं व्यथते न योनि-  
श्चित्तप्रसादेन चरन्ति धर्मम् ।  
ते कीर्तिमिच्छन्ति कुले विशिष्टां  
त्यक्तानृतास्तानि महाकुलानि ॥ २४ ॥

अनिज्यया कुविवाहैर्वेदस्योत्सादनेन च ।  
कुलान्यकुलतां यान्ति धर्मस्यातिक्रमेण च ॥ २५ ॥

देवद्रव्यविनाशेन ब्रह्मस्वहरणेन च ।  
कुलान्यकुलतां यान्ति ब्राह्मणातिक्रमेण च ॥ २६ ॥

ब्राह्मणानां परिभवात् परिवादाच्च भारत।  
कुलान्यकुलतां यान्ति न्यासापहरणेन च ॥ २७ ॥

कुलानि समुपेतानि गोभिः पुरुषतोऽर्थतः।  
कुलसंख्यां न गच्छन्ति यानि हीनानि वृत्ततः ॥ २८ ॥

वृत्ततस्त्वविहीनानि कुलान्यल्पधनान्यपि ।  
कुलसंख्यां च गच्छन्ति कर्षन्ति च महद् यशः ॥ २९ ॥

वृत्तं यत्नेन संरक्षेद् वित्तमेति च याति च।  
अक्षीणो वित्ततः क्षीणो वृत्ततस्तु हतो हतः ॥ ३० ॥

गोभिः पशुभिरश्वैश्च कृष्या च सुसमृद्धया।  
कुलानि न प्ररोहन्ति यानि हीनानि वृत्ततः ॥ ३१ ॥

मा नः कुले वैरकृत् कश्चिदस्तु  
राजामात्यो मा परस्वापहारी ।  
मित्रद्रोही नैकृतिकोऽनृती वा  
पूर्वाशी वा पितृदेवातिथिभ्यः ॥ ३२ ॥

यश्च नो ब्राह्मणान् हन्याद् यश्च नो ब्राह्मणान् द्विषेत्।  
न नः स समितिं गच्छेद् यश्च नो निर्वपेत् पितॄन्॥३३॥

तृणानि भूमिरुदकं वाक् चतुर्थी च सूनृता।  
सतामेतानि गेहेषु नोच्छिद्यन्ते कदाचन ॥ ३४ ॥

श्रद्धया परया राजन्नुपनीतानि सत्कृतिम्।  
प्रवृत्तानि महाप्राज्ञ धर्मिणां पुण्यकर्मिणाम् ॥ ३५ ॥

सूक्ष्मोऽपि भारं नृपते स्यन्दनो वै  
शक्तो वोढुं न तथान्ये महीजाः।  
एवं युक्ता भारसहा भवन्ति  
महाकुलीना न तथान्ये मनुष्याः ॥ ३६ ॥

न तन्मित्रं यस्य कोपाद् बिभेति  
यद् वा मित्रं शङ्कितेनोपचर्यम्।  
यस्मिन् मित्रे पितरीवाश्वसीत  
तद् वै मित्रं सङ्गतानीतराणि ॥ ३७ ॥

यः कश्चिदप्यसम्बद्धो मित्रभावेन वर्तते।  
स एव बन्धुस्तन्मित्रं सा गतिस्तत् परायणम् ॥ ३८ ॥

चलचित्तस्य वै पुंसो वृद्धाननुपसेवतः।  
पारिप्लवमतेर्नित्यमध्रुवो मित्रसंग्रहः ॥ ३९ ॥

चलचित्तमनात्मानमिन्द्रियाणां वशानुगम् ।  
अर्थाः समभिवर्तन्ते हंसाः शुष्कं सरो यथा ॥ ४० ॥

अकस्मादेव कुप्यन्ति प्रसीदन्त्यनिमित्ततः ।  
शीलमेतदसाधूनामभ्रं पारिप्लवं यथा ॥ ४१ ॥

सत्कृताश्च कृतार्थाश्च मित्राणां न भवन्ति ये।  
तान् मृतानपि क्रव्यादाः कृतघ्नान् नोपभुञ्जते ॥ ४२ ॥

अर्चयेदेव मित्राणि सति वासति वा धने।  
नानर्थयन् प्रजानाति मित्राणां सारफल्गुताम् ॥ ४३ ॥

संतापाद् भ्रश्यते रूपं संतापाद् भ्रश्यते बलम्।  
संतापाद् भ्रश्यते ज्ञानं संतापाद् व्याधिमृच्छति ॥ ४४ ॥

अनवाप्यं च शोकेन शरीरं चोपतप्यते।  
अमित्राश्च प्रहृष्यन्ति मा स्म शोके मनः कृथाः ॥ ४५ ॥

पुनर्नरो म्रियते जायते च  
पुनर्नरो हीयते वर्धते च।  
पुनर्नरो याचति याच्यते च  
पुनर्नरः शोचति शोच्यते च ॥ ४६ ॥

सुखं च दुःखं च भवाभवौ च  
लाभालाभौ मरणं जीवितं च।  
पर्यायशः सर्वमेते स्पृशन्ति  
तस्माद् धीरो न च हृष्येन्न शोचेत् ॥ ४७ ॥

चलानि हीमानि षडिन्द्रियाणि  
तेषां यद् यद् वर्धते यत्र यत्र।  
ततस्ततः स्रवते बुद्धिरस्य  
छिद्रोदकुम्भादिव नित्यमम्भः ॥ ४८ ॥

तनुरुद्धः शिखी राजा मिथ्योपचरितो मया।  
मन्दानां मम पुत्राणां युद्धेनान्तं करिष्यति ॥ ४९ ॥

नित्योद्विग्नमिदं सर्वं नित्योद्विग्नमिदं मनः।  
यत् तत् पदमनुद्विग्नं तन्मे वद महामते ॥ ५० ॥

नान्यत्र विद्यातपसोर्नान्यत्रेन्द्रियनिग्रहात् ।  
नान्यत्र लोभसंत्यागाच्छान्तिं पश्यामि तेऽनघ ॥ ५१ ॥

बुद्ध्या भयं प्रणुदति तपसा विन्दते महत्।  
गुरुशुश्रूषया ज्ञानं शान्तिं योगेन विन्दति ॥ ५२ ॥

अनाश्रिता दानपुण्यं वेदपुण्यमनाश्रिताः ।  
रागद्वेषविनिर्मुक्ता विचरन्तीह मोक्षिणः ॥ ५३ ॥

स्वधीतस्य सुयुद्धस्य सुकृतस्य च कर्मणः।  
तपसश्च सुतप्तस्य तस्यान्ते सुखमेधते ॥ ५४ ॥

स्वास्तीर्णानि शयनानि प्रपन्ना  
न वै भिन्ना जातु निद्रां लभन्ते।  
न स्त्रीषु राजन् रतिमाप्नुवन्ति  
न मागधैः स्तूयमाना न सूतैः ॥ ५५ ॥

न वै भिन्ना जातु चरन्ति धर्मं  
न वै सुखं प्राप्नुवन्तीह भिन्नाः।  
न वै भिन्ना गौरवं प्राप्नुवन्ति  
न वै भिन्नाः प्रशमं रोचयन्ति ॥ ५६ ॥

न वै तेषां स्वदते पथ्यमुक्तं  
योगक्षेमं कल्पते नैव तेषाम्।  
भिन्नानां वै मनुजेन्द्र परायणं  
न विद्यते किंचिदन्यद् विनाशात् ॥ ५७ ॥

सम्पन्नं गोषु सम्भाव्यं सम्भाव्यं ब्राह्मणे तपः।  
सम्भाव्यं चापलं स्त्रीषु सम्भाव्यं ज्ञातितो भसम् ॥ ५८ ॥

तन्तवः प्यायिता नित्यं तनवो बहुलाः समाः।  
बहून् बहुत्वादायासान् सहन्तीत्युपमा सताम् ॥ ५९ ॥

धूमायन्ते व्यपेतानि ज्वलन्ति सहितानि च।  
धृतराष्ट्रोल्मुकानीव ज्ञातयो भरतर्षभ ॥ ६० ॥

ब्राह्मणेषु च ये शूराः स्त्रीषु ज्ञातिषु गोषु च।  
वृन्तादिव फलं पक्वं धृतराष्ट्र पतन्ति ते ॥ ६१ ॥

महानप्येकजो वृक्षो बलवान् सुप्रतिष्ठितः।  
प्रसह्य एव वातेन सस्कन्धो मर्दितुं क्षणात् ॥ ६२ ॥

अथ ये सहिता वृक्षाः सङ्घशः सुप्रतिष्ठिताः।  
ते हि शीघ्रतमान् वातान् सहन्तेऽन्योन्यसंश्रयात् ॥ ६३ ॥

एवं मनुष्यमप्येकं गुणैरपि समन्वितम्।  
शक्यं द्विषन्तो मन्यन्ते वायुर्द्रुममिवैकजम् ॥ ६४ ॥

अन्योन्यसमुपष्टम्भादन्योन्यापाश्रयेण च ।  
ज्ञातयः सम्प्रवर्धन्ते सरसीवोत्पलान्युत ॥ ६५ ॥

अवध्या ब्राह्मणा गावो ज्ञातयः शिशवः स्त्रियः।  
येषां चान्नानि भुञ्जीत ये च स्युः शरणागताः ॥ ६६ ॥

न मनुष्ये गुणः कश्चिद् राजन् सधनतामृते।  
अनातुरत्वाद् भद्रं ते मृतकल्पा हि रोगिणः ॥ ६७ ॥

अव्याधिजं कटुकं शीर्षरोगि  
पापानुबन्धं परुषं तीक्ष्णमुष्णम् ।  
सतां पेयं यन्न पिबन्त्यसन्तो  
मन्युं महाराज पिब प्रशाम्य ॥ ६८ ॥

रोगार्दिता न फलान्याद्रियन्ते  
न वै लभन्ते विषयेषु तत्त्वम्।  
दुःखोपेता रोगिणो नित्यमेव  
न बुध्यन्ते धनभोगान् न सौख्यम् ॥ ६९ ॥

पुरा ह्युक्तं नाकरोस्त्वं वचो मे  
द्यूते जितां द्रौपदीं प्रेक्ष्य राजन्।  
दुर्योधनं वारयेत्यक्षवत्यां  
कितवत्वं पण्डिता वर्जयन्ति ॥ ७० ॥

न तद् बलं यन्मृदुना विरुध्यते  
सूक्ष्मो धर्मस्तरसा सेवितव्यः ।  
प्रध्वंसिनी क्रूरसमाहिता श्री-  
र्मृदुप्रौढा गच्छति पुत्रपौत्रान् ॥ ७१ ॥

धार्तराष्ट्राः पाण्डवान् पालयन्तु  
पाण्डोः सुतास्तव पुत्रांश्च पान्तु।  
एकारिमित्राः कुरवो ह्येककार्या  
जीवन्तु राजन् सुखिनः समृद्धाः ॥ ७२ ॥

मेढीभूतः कौरवाणां त्वमद्य  
त्वय्याधीनं कुरुकुलमाजमीढ ।  
पार्थान् बालान् वनवासप्रतप्तान्  
गोपायस्व स्वं यशस्तात रक्षन् ॥ ७३ ॥

संधत्स्व त्वं कौरव पाण्डुपुत्रै-  
र्मा तेऽन्तरं रिपवः प्रार्थयन्तु।  
सत्ये स्थितास्ते नरदेव सर्वे  
दुर्योधनं स्थापय त्वं नरेन्द्र ॥ ७४ ॥