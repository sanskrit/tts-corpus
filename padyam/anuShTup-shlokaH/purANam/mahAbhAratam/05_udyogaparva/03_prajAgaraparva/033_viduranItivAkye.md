+++
title_full = "033 धृतराष्ट्र-विदुर-संवाद"
title = "०३३ विदुरनीतिवाक्ये"

+++


द्वाःस्थं प्राह महाप्राज्ञो धृतराष्ट्रो महीपतिः।  
विदुरं द्रष्टुमिच्छामि तमिहानय मा चिरम् ॥ १ ॥

प्रहितो धृतराष्ट्रेण दूतः क्षत्तारमब्रवीत्।  
ईश्वरस्त्वां महाराजो महाप्राज्ञ दिदृक्षति ॥ २ ॥

एवमुक्तस्तु विदुरः प्राप्य राजनिवेशनम्।  
अब्रवीद् धृतराष्ट्राय द्वाःस्थ मां प्रतिवेदय ॥ ३ ॥

विदुरोऽयमनुप्राप्तो राजेन्द्र तव शासनात्।  
द्रष्टुमिच्छति ते पादौ किं करोतु प्रशाधि माम् ॥ ४ ॥

प्रवेशय महाप्राज्ञं विदुरं दीर्घदर्शिनम्।  
अहं हि विदुरस्यास्य नाकल्पो जातु दर्शने ॥ ५ ॥

प्रविशान्तःपुरं क्षत्तर्महाराजस्य धीमतः ।  
नहि ते दर्शनेऽकल्पो जातु राजाब्रवीद्धि माम् ॥ ६ ॥

ततः प्रविश्य विदुरो धृतराष्ट्रनिवेशनम्।  
अब्रवीत् प्राञ्जलिर्वाक्यं चिन्तयानं नराधिपम् ॥ ७ ॥

विदुरोऽहं महाप्राज्ञ सम्प्राप्तस्तव शासनात्।  
यदि किंचन कर्तव्यमयमस्मि प्रशाधि माम् ॥ ८ ॥

संजयो विदुर प्राज्ञो गर्हयित्वा च मां गतः।  
अजातशत्रोः श्वो वाक्यं सभामध्ये स वक्ष्यति ॥ ९ ॥

तस्याद्य कुरुवीरस्य न विज्ञातं वचो मया।  
तन्मे दहति गात्राणि तदकार्षीत् प्रजागरम् ॥ १० ॥

जाग्रतो दह्यमानस्य श्रेयो यदनुपश्यसि।  
तद् ब्रूहि त्वं हि नस्तात धर्मार्थकुशलो ह्यसि ॥ ११ ॥

यतः प्राप्तः संजयः पाण्डवेभ्यो  
न मे यथावन्मनसः प्रशान्तिः।  
सर्वेन्द्रियाण्यप्रकृतिं गतानि  
किं वक्ष्यतीत्येव मेऽद्य प्रचिन्ता ॥ १२ ॥

अभियुक्तं बलवता दुर्बलं हीनसाधनम्।  
हृतस्वं कामिनं चोरमाविशन्ति प्रजागराः ॥ १३ ॥

कच्चिदेतैर्महादोषैर्न स्पृष्टोऽसि नराधिप ।  
कच्चिच्च परवित्तेषु गृध्यन् न परितप्यसे ॥ १४ ॥

श्रोतुमिच्छामि ते धर्म्यं परं नैःश्रेयसं वचः।  
अस्मिन् राजर्षिवंशे हि त्वमेकः प्राज्ञसम्मतः ॥ १५ ॥

(राजा लक्षणसम्पन्नस्त्रैलोक्यस्याधिपो भवेत् ।  
प्रेष्यस्ते प्रेषितश्चैव धृतराष्ट्र युधिष्ठिरः॥

विपरीततरश्च त्वं भागधेये न सम्मतः।  
अर्चिषां प्रक्षयाच्चैव धर्मात्मा धर्मकोविदः॥

आनृशंस्यादनुक्रोशाद् धर्मात्‌ सत्यात्‌ पराक्रमात्।  
गुरुत्वात् त्वयि सम्प्रेक्ष्य बहून् क्लेशांस्तितिक्षते॥

दुर्योधने सौबले च कर्णे दुःशासने तथा।  
एतेष्वैश्वर्यमाधाय कथं त्वं भूतिमिच्छसि॥

आत्मज्ञानं समारम्भस्तितिक्षा धर्मनित्यता ।  
यमर्थान्नापकर्षन्ति स वै पण्डित उच्यते ॥ )

निषेवते प्रशस्तानि निन्दितानि न सेवते।  
अनास्तिकः श्रद्दधान एतत् पण्डितलक्षणम् ॥ १६ ॥

क्रोधो हर्षश्च दर्पश्च ह्रीः स्तम्भो मान्यमानिता।  
यमर्थान्नापकर्षन्ति स वै पण्डित उच्यते ॥ १७ ॥

यस्य कृत्यं न जानन्ति मन्त्रं वा मन्त्रितं परे।  
कृतमेवास्य जानन्ति स वै पण्डित उच्यते ॥ १८ ॥

यस्य कृत्यं न विघ्नन्ति शीतमुष्णं भयं रतिः।  
समृद्धिरसमृद्धिर्वा स वै पण्डित उच्यते ॥ १९ ॥

यस्य संसारिणी प्रज्ञा धर्मार्थावनुवर्तते।  
कामादर्थं वृणीते यः स वै पण्डित उच्यते ॥ २० ॥

यथाशक्ति चिकीर्षन्ति यथाशक्ति च कुर्वते।  
न किंचिदवमन्यन्ते नराः पण्डितबुद्धयः ॥ २१ ॥

क्षिप्रं विजानाति चिरं शृणोति  
विज्ञाय चार्थं भजते न कामात्।  
नासम्पृष्टो व्युपयुङ्क्ते परार्थे  
तत् प्रज्ञानं प्रथमं पण्डितस्य ॥ २२ ॥

नाप्राप्यमभिवाञ्छन्ति नष्टं नेच्छन्ति शोचितुम्।  
आपत्सु च न मुह्यन्ति नराः पण्डितबुद्धयः ॥ २३ ॥

निश्चित्य यः प्रक्रमते नान्तर्वसति कर्मणः।  
अवन्ध्यकालो वश्यात्मा स वै पण्डित उच्यते ॥ २४ ॥

आर्यकर्मणि रज्यन्ते भूतिकर्माणि कुर्वते।  
हितं च नाभ्यसूयन्ति पण्डिता भरतर्षभ ॥ २५ ॥

न हृष्यत्यात्मसम्माने नावमानेन तृप्यते।  
गाङ्गो ह्रद इवाक्षोभ्यो यः स पण्डित उच्यते ॥ २६ ॥

तत्त्वज्ञः सर्वभूतानां योगज्ञः सर्वकर्मणाम्।  
उपायज्ञो मनुष्याणां नरः पण्डित उच्यते ॥ २७ ॥

प्रवृत्तवाक् चित्रकथ ऊहवान् प्रतिभानवान्।  
आशु ग्रन्थस्य वक्ता च यः स पण्डित उच्यते॥२८॥

श्रुतं प्रज्ञानुगं यस्य प्रज्ञा चैव श्रुतानुगा।  
असम्भिन्नार्यमर्यादः पण्डिताख्यां लभेत सः ॥ २९ ॥

अश्रुतश्च समुन्नद्धो दरिद्रश्च महामनाः।  
अर्थांश्चाकर्मणा प्रेप्सुर्मूढ इत्युच्यते बुधैः ॥ ३० ॥

स्वमर्थं यः परित्यज्य परार्थमनुतिष्ठति।  
मिथ्या चरति मित्रार्थे यश्च मूढः स उच्यते ॥ ३१ ॥

अकामान् कामयति यः कामयानान्‌ परित्यजेत्।  
बलवन्तं च यो द्वेष्टि तमाहुर्मूढचेतसम् ॥ ३२ ॥

अमित्रं कुरुते मित्रं मित्रं द्वेष्टि हिनस्ति च।  
कर्म चारभते दुष्टं तमाहुर्मूढचेतसम् ॥ ३३ ॥

संसारयति कृत्यानि सर्वत्र विचिकित्सते।  
चिरं करोति क्षिप्रार्थे स मूढो भरतर्षभ ॥ ३४ ॥

श्राद्धं पितृभ्यो न ददाति दैवतानि न चार्चति।  
सुहृन्मित्रं न लभते तमाहुर्मूढचेतसम् ॥ ३५ ॥

अनाहूतः प्रविशति अपृष्टो बहु भाषते।  
अविश्वस्ते विश्वसिति मूढचेता नराधमः ॥ ३६ ॥

परं क्षिपति दोषेण वर्तमानः स्वयं तथा।  
यश्च क्रुध्यत्यनीशानः स च मूढतमो नरः ॥ ३७ ॥

आत्मनो बलमज्ञाय धर्मार्थपरिवर्जितम् ।  
अलभ्यमिच्छन् नैष्कर्म्यान्मूढबुद्धिरिहोच्यते ॥ ३८ ॥

कदर्यं भजते यश्च तमाहुर्मूढचेतसम् ॥ ३९ ॥

अर्थं महान्तमासाद्य विद्यामैश्वर्यमेव वा।  
विचरत्यसमुन्नद्धो यः स पण्डित उच्यते ॥ ४० ॥

एकः सम्पन्नमश्नाति वस्ते वासश्च शोभनम्।  
योऽसंविभज्य भृत्येभ्यः को नृशंसतरस्ततः ॥ ४१ ॥

एकः पापानि कुरुते फलं भुङ्क्ते महाजनः।  
भोक्तारो विप्रमुच्यन्ते कर्ता दोषेण लिप्यते ॥ ४२ ॥

एकं हन्यान्न वा हन्यादिषुर्मुक्तो धनुष्मता।  
बुद्धिर्बुद्धिमतोत्सृष्टा हन्याद् राष्ट्रं सराजकम् ॥ ४३ ॥

एकया द्वे विनिश्चित्य त्रींश्चतुर्भिर्वशे कुरु।  
पञ्च जित्वा विदित्वा षट् सप्त हित्वा सुखी भव॥४४॥

एकं विषरसो हन्ति शस्त्रेणैकश्च वध्यते।  
सराष्ट्रं सप्रजं हन्ति राजानं मन्त्रविप्लवः ॥ ४५ ॥

एकः स्वादु न भुञ्जीत एकश्चार्थान् न चिन्तयेत्।  
एको न गच्छेदध्वानं नैकः सुप्तेषु जागृयात् ॥ ४६ ॥

एकमेवाद्वितीयं तद् यद् राजन् नावबुध्यसे।  
सत्यं स्वर्गस्य सोपानं पारावारस्य नौरिव ॥ ४७ ॥

एकः क्षमावतां दोषो द्वितीयो नोपपद्यते।  
यदेनं क्षमया युक्तमशक्तं मन्यते जनः ॥ ४८ ॥

सोऽस्य दोषो न मन्तव्यः क्षमा हि परमं बलम्।  
क्षमा गुणो ह्यशक्तानां शक्तानां भूषणं क्षमा ॥ ४९ ॥

क्षमा वशीकृतिर्लोके क्षमया किं न साध्यते।  
शान्तिखड्‌गः करे यस्य किं करिष्यति दुर्जनः ॥ ५० ॥

अतृणे पतितो वह्निः स्वयमेवोपशाम्यति।  
अक्षमावान् परं दोषैरात्मानं चैव योजयेत् ॥ ५१ ॥

एको धर्मः परं श्रेयः क्षमैका शान्तिरुत्तमा।  
विद्यैका परमा तृप्तिरहिंसैका सुखावहा ॥ ५२ ॥

(पृथिव्यां सागरान्तायां द्वाविमौ पुरुषाधमौ।  
गृहस्थश्च निरारम्भः सारम्भश्चैव भिक्षुकः ॥ )

द्वाविमौ ग्रसते भूमिः सर्पो बिलशयानिव।  
राजानं चाविरोद्धारं ब्राह्मणं चाप्रवासिनम् ॥ ५३ ॥

द्वे कर्मणी नरः कुर्वन्नस्मिल्ँलोके विरोचते।  
अब्रुवन् परुषं किंचिदसतोऽनर्चयंस्तथा ॥ ५४ ॥

द्वाविमौ पुरुषव्याघ्र परप्रत्ययकारिणौ ।  
स्त्रियः कामितकामिन्यो लोकः पूजितपूजकः ॥ ५५ ॥

द्वाविमौ कण्टकौ तीक्ष्णौ शरीरपरिशोषिणौ।  
यश्चाधनः कामयते यश्च कुप्यत्यनीश्वरः ॥ ५६ ॥

द्वावेव न विराजेते विपरीतेन कर्मणा।  
गृहस्थश्च निरारम्भः कार्यवांश्चैव भिक्षुकः ॥ ५७ ॥

द्वाविमौ पुरुषौ राजन् स्वर्गस्योपरि तिष्ठतः।  
प्रभुश्च क्षमया युक्तो दरिद्रश्च प्रदानवान् ॥ ५८ ॥

न्यायागतस्य द्रव्यस्य बोद्धव्यौ द्वावतिक्रमौ।  
अपात्रे प्रतिपत्तिश्च पात्रे चाप्रतिपादनम् ॥ ५९ ॥

द्वावम्भसि निवेष्टव्यौ गले बद्‌ध्वा दृढां शिलाम्।  
धनवन्तमदातारं दरिद्रं चातपस्विनम् ॥ ६० ॥

द्वाविमौ पुरुषव्याघ्र सूर्यमण्डलभेदिनौ ।  
परिव्राड् योगयुक्तश्च रणे चाभिमुखो हतः ॥ ६१ ॥

त्रयो न्याया मनुष्याणां श्रूयन्ते भरतर्षभ।  
कनीयान् मध्यमः श्रेष्ठ इति वेदविदो विदुः ॥ ६२ ॥

त्रिविधाः पुरुषा राजन्नुत्तमाधममध्यमाः ।  
नियोजयेद् यथावत् तांस्त्रिविधेष्वेव कर्मसु ॥ ६३ ॥

त्रय एवाधना राजन् भार्या दासस्तथा सुतः।  
यत् ते समधिगच्छन्ति यस्य ते तस्य तद् धनम्॥६४॥

हरणं च परस्वानां परदाराभिमर्शनम्।  
सुहृदश्च परित्यागस्त्रयो दोषाः क्षयावहाः ॥ ६५ ॥

त्रिविधं नरकस्येदं द्वारं नाशनमात्मनः।  
कामः क्रोधस्तथा लोभस्तस्मादेतत् त्रयं त्यजेत् ॥ ६६ ॥

वरप्रदानं राज्यं च पुत्रजन्म च भारत।  
शत्रोश्च मोक्षणं कृच्छ्रात् त्रीणि चैकं च तत्समम् ॥ ६७ ॥

भक्तं च भजमानं च तवास्मीति च वादिनम्।  
त्रीनेतांश्छरणं प्राप्तान् विषमेऽपि न संत्यजेत् ॥ ६८ ॥

चत्वारि राज्ञा तु महाबलेन  
वर्ज्यान्याहुः पण्डितस्तानि विद्यात् ।  
अल्पप्रज्ञैः सह मन्त्रं न कुर्या-  
न्न दीर्घसूत्रै रभसैश्चारणैश्च ॥ ६९ ॥

चत्वारि ते तात गृहे वसन्तु  
श्रियाभिजुष्टस्य गृहस्थधर्मे ।  
वृद्धो ज्ञातिरवसन्नः कुलीनः  
सदा दरिद्रो भगिनी चानपत्या ॥ ७० ॥

चत्वार्याह महाराज साद्यस्कानि बृहस्पतिः।  
पृच्छते त्रिदशेन्द्राय तानीमानि निबोध मे ॥ ७१ ॥

देवतानां च संकल्पमनुभावं च धीमताम्।  
विनयं कृतविद्यानां विनाशं पापकर्मणाम् ॥ ७२ ॥

चत्वारि कर्माण्यभयंकराणि  
भयं प्रयच्छन्त्ययथाकृतानि ।  
मानाग्निहोत्रमुत मानमौनं  
मानेनाधीतमुत मानयज्ञः ॥ ७३ ॥

पञ्चाग्नयो मनुष्येण परिचर्याः प्रयत्नतः।  
पिता माताग्निरात्मा च गुरुश्च भरतर्षभ ॥ ७४ ॥

पञ्चैव पूजयल्ँलोके यशः प्राप्नोति केवलम्।  
देवान् पितॄन्‌ मनुष्यांश्च भिक्षूनतिथिपञ्चमान् ॥ ७५ ॥

पञ्च त्वानुगमिष्यन्ति यत्र यत्र गमिष्यसि।  
मित्राण्यमित्रा मध्यस्था उपजीव्योपजीविनः ॥ ७६ ॥

पञ्चेन्द्रियस्य मर्त्यस्यच्छिद्रं चेदेकमिन्द्रियम् ।  
ततोऽस्य स्रवति प्रज्ञा दृतेः पात्रादिवोदकम् ॥ ७७ ॥

षड् दोषाः पुरुषेणेह हातव्या भूतिमिच्छता।  
निद्रा तन्द्रा भयं क्रोध आलस्यं दीर्घसूत्रता ॥ ७८ ॥

षडिमान् पुरुषो जह्याद् भिन्नां नावमिवार्णवे।  
अप्रवक्तारमाचार्यमनधीयानमृत्विजम् ॥ ७९ ॥  
अरक्षितारं राजानं भार्यां चाप्रियवादिनीम्।  
ग्रामकामं च गोपालं वनकामं च नापितम् ॥ ८० ॥

षडेव तु गुणाः पुंसा न हातव्याः कदाचन।  
सत्यं दानमनालस्यमनसूया क्षमा धृतिः ॥ ८१ ॥

अर्थागमो नित्यमरोगिता च  
प्रिया च भार्या प्रियवादिनी च।  
वश्यश्च पुत्रोऽर्थकरी च विद्या  
षड् जीवलोकस्य सुखानि राजन् ॥ ८२ ॥

षण्णामात्मनि नित्यानामैश्वर्यं योऽधिगच्छति ।  
न स पापैः कुतोऽनर्थैर्युज्यते विजितेन्द्रियः ॥ ८३ ॥

षडिमे षट्‌सु जीवन्ति सप्तमो नोपलभ्यते।  
चौराः प्रमत्ते जीवन्ति व्याधितेषु चिकित्सकाः ॥ ८४ ॥  
प्रमदाः कामयानेषु यजमानेषु याजकाः।  
राजा विवदमानेषु नित्यं मूर्खेषु पण्डिताः ॥ ८५ ॥

षडिमानि विनश्यन्ति मुहूर्तमनवेक्षणात् ।  
गावः सेवा कृषिर्भार्या विद्या वृषलसंगतिः ॥ ८६ ॥

षडेते ह्यवमन्यन्ते नित्यं पूर्वोपकारिणम्।  
आचार्यं शिक्षिताः शिष्याः कृतदाराश्च मातरम् ॥ ८७ ॥  
नारीं विगतकामास्तु कृतार्थाश्च प्रयोजकम्।  
नावं निस्तीर्णकान्तारा आतुपराश्च चिकित्सकम् ॥ ८८ ॥

आरोग्यमानृण्यमविप्रवासः  
सद्भिर्मनुष्यैः सह सम्प्रयोगः ।  
स्वप्रत्यया वृत्तिरभीतवासः  
षड् जीवलोकस्य सुखानि राजन् ॥ ८९ ॥

ईर्षी घृणी नसंतुष्टः क्रोधनो नित्यशङ्कितः।  
परभाग्योपजीवी च षडेते नित्यदुःखिताः ॥ ९० ॥

सप्त दोषाः सदा राज्ञा हातव्या व्यसनोदयाः।  
प्रायशो यैर्विनश्यन्ति कृतमूला अपीश्वराः ॥ ९१ ॥  
स्त्रियोऽक्षा मृगया पानं वाक्पारुष्यं च पञ्चमम्।  
महच्च दण्डपारुष्यमर्थदूषणमेव च ॥ ९२ ॥

अष्टौ पूर्वनिमित्तानि नरस्य विनशिष्यतः।  
ब्राह्मणान् प्रथमं द्वेष्टि ब्राह्मणैश्च विरुध्यते ॥ ९३ ॥  
ब्राह्मणस्वानि चादत्ते ब्राह्मणांश्च जिघांसति।  
रमते निन्दया चैषां प्रशंसां नाभिनन्दति ॥ ९४ ॥  
नैनान् स्मरति कृत्येषु याचितश्चाभ्यसूयति।  
एतान् दोषान् नरः प्राज्ञो बुध्येद् बुद्ध्वा विसर्जयेत् ॥ ९५ ॥

अष्टाविमानि हर्षस्य नवनीतानि भारत।  
वर्तमानानि दृश्यन्ते तान्येव स्वसुखान्यपि ॥ ९६ ॥  
समागमश्च सखिभिर्महांश्चैव धनागमः ।  
पुत्रेण च परिष्वङ्गः संनिपातश्च मैथुने ॥ ९७ ॥  
समये च प्रियालापः स्वयूथ्येषु समुन्नतिः।  
अभिप्रेतस्य लाभश्च पूजा च जनसंसदि ॥ ९८ ॥

अष्टौ गुणाः पुरुषं दीपयन्ति  
प्रज्ञा च कौल्यं च दमः श्रुतं च।  
पराक्रमश्चाबहुभाषिता च  
दानं यथाशक्ति कृतज्ञता च ॥ ९९ ॥

नवद्वारमिदं वेश्म त्रिस्थूणं पञ्चसाक्षिकम्।  
क्षेत्रज्ञाधिष्ठितं विद्वान् यो वेद स परः कविः ॥ १०० ॥

दश धर्मं न जानन्ति धृतराष्ट्र निबोध तान्।  
मत्तः प्रमत्त उन्मत्तः श्रान्तः क्रुद्धो बुभुक्षितः ॥ १०१ ॥  
त्वरमाणश्च लुब्धश्च भीतः कामी च ते दश।  
तस्मादेतेषु सर्वेषु न प्रसज्जेत पण्डितः ॥ १०२ ॥

अत्रैवोदाहरन्तीममितिहासं पुरातनम् ।  
पुत्रार्थमसुरेन्द्रेण गीतं चैव सुधन्वना ॥ १०३ ॥

यः काममन्यू प्रजहाति राजा  
पात्रे प्रतिष्ठापयते धनं च।  
विशेषविच्छ्रुतवान् क्षिप्रकारी  
तं सर्वलोकः कुरुते प्रमाणम् ॥ १०४ ॥

जानाति विश्वासयितुं मनुष्यान्  
विज्ञातदोषेषु दधाति दण्डम् ।  
जानाति मात्रां च तथा क्षमां च  
तं तादृशं श्रीर्जुषते समग्रा ॥ १०५ ॥

सुदुर्बलं नावजानाति कंचिद्  
युक्तो रिपुं सेवते बुद्धिपूर्वम्।  
न विग्रहं रोचयते बलस्थैः  
काले च यो विक्रमते स धीरः ॥ १०६ ॥

प्राप्यापदं न व्यथते कदाचि-  
दुद्योगमन्विच्छति चाप्रमत्तः ।  
दुःखं च काले सहते महात्मा  
धुरन्धरस्तस्य जिताः सपत्नाः ॥ १०७ ॥

अनर्थकं विप्रवासं गृहेभ्यः  
पापैः सन्धिं परदाराभिमर्शम् ।  
दम्भं स्तैन्यं पैशुनं मद्यपानं  
न सेवते यश्च सुखी सदैव ॥ १०८ ॥

न संरम्भेणारभते त्रिवर्ग-  
माकारितः शंसति तत्त्वमेव ।  
न मित्रार्थे रोचयते विवादं  
नापूजितः कुप्यति चाप्यमूढः ॥ १०९ ॥  
न योऽभ्यसूयत्यनुकम्पते च  
न दुर्बलः प्रातिभाव्यं करोति।  
नात्याह किंचित् क्षमते विवादं  
सर्वत्र तादृग् लभते प्रशंसाम् ॥ ११० ॥

यो नोद्धतं कुरुते जातु वेषं  
न पौरुषेणापि विकत्थतेऽन्यान् ।  
न मूर्च्छितः कटुकान्याह किंचित्  
प्रियं सदा तं कुरुते जनो हि ॥ १११ ॥

न वैरमुद्दीपयति प्रशान्तं  
न दर्पमारोहति नास्तमेति ।  
न दुर्गतोऽस्मीति करोत्यकार्यं  
तमार्यशीलं परमाहुरार्याः ॥ ११२ ॥

न स्वे सुखे वै कुरुते प्रहर्षं  
नान्यस्य दुःखे भवति प्रहृष्टः।  
दत्त्वा न पश्चात् कुरुतेऽनुतापं  
स कथ्यते सत्पुरुषार्यशीलः ॥ ११३ ॥

देशाचारान् समयाञ्जातिधर्मान्  
बुभूषते यः स परावरज्ञः।  
स यत्र तत्राभिगतः सदैव  
महाजनस्याधिपत्यं करोति ॥ ११४ ॥

दम्भं मोहं मत्सरं पापकृत्यं  
राजद्विष्टं पैशुनं पूगवैरम् ।  
मत्तोन्मत्तैर्दुर्जनैश्चापि वादं  
यः प्रज्ञावान् वर्जयेत् स प्रधानः ॥ ११५ ॥

दानं होमं दैवतं मङ्गलानि  
प्रायश्चित्तान् विविधाल्ँलोकवादान् ।  
एतानि यः कुरुते नैत्यकानि  
तस्योत्थानं देवता राधयन्ति ॥ ११६ ॥

समैर्विवाहं कुरुते न हीनैः  
समैः सख्यं व्यवहारं कथां च।  
गुणैर्विशिष्टांश्च पुरो दधाति  
विपश्चितस्तस्य नयाः सुनीताः ॥ ११७ ॥

मितं भुङ्क्ते संविभज्याश्रितेभ्यो  
मितं स्वपित्यमितं कर्म कृत्वा।  
ददात्यमित्रेष्वपि याचितः सं-  
स्तमात्मवन्तं प्रजहत्यनर्थाः ॥ ११८ ॥

चिकीर्षितं विप्रकृतं च यस्य  
नान्ये जनाः कर्म जानन्ति किंचित्।  
मन्त्रे गुप्ते सम्यगनुष्ठिते च  
नाल्पोऽप्यस्य च्यवते कश्चिदर्थः ॥ ११९ ॥

यः सर्वभूतप्रशमे निविष्टः  
सत्यो मृदुर्मानकृच्छुद्धभावः ।  
अतीव स ज्ञायते ज्ञातिमध्ये  
महामणिर्जात्य इव प्रसन्नः ॥ १२० ॥

य आत्मनापत्रपते भृशं नरः  
स सर्वलोकस्य गुरुर्भवत्युत ।  
अनन्ततेजाः सुमनाः समाहितः  
स तेजसा सूर्य इवावभासते ॥ १२१ ॥

वने जाताः शापदग्धस्य राज्ञः  
पाण्डोः पुत्राः पञ्च पञ्चेन्द्रकल्पाः।  
त्वयैव बाला वर्धिताः शिक्षिताश्च  
तवादेशं पालयन्त्यम्बिकेय ॥ १२२ ॥

प्रदायैषामुचितं तात राज्यं  
सुखी पुत्रैः सहितो मोदमानः।  
न देवानां नापि च मानुषाणां  
भविष्यसि त्वं तर्कणीयो नरेन्द्र ॥ १२३ ॥