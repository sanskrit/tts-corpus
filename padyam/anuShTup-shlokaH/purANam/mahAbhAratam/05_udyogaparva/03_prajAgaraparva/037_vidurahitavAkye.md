+++
title_full = "037 धृतराष्ट्रके प्रति विदुरजीका हितोपदेश"
title = "०३७ विदुरहितवाक्ये"

+++


सप्तदशेमान् राजेन्द्र मनुः स्वायम्भुवोऽब्रवीत्।  
वैचित्रवीर्य पुरुषानाकाशं मुष्टिभिर्घ्नतः ॥ १ ॥  
दानवेन्द्रस्य च धनुरनाम्यं नमतोऽब्रवीत्।  
अथो मरीचिनः पादानग्राह्यान् गृह्णतस्तथा ॥ २ ॥

यश्चाशिष्यं शास्ति वै यश्च तुष्येद्  
यश्चातिवेलं भजते द्विषन्तम् ।  
स्त्रियश्च यो रक्षति भद्रमश्नुते  
यश्चायाच्यं याचते कत्थते च ॥ ३ ॥  
यश्चाभिजातः प्रकरोत्यकार्यं  
यश्चाबलो बलिना नित्यवैरी ।  
अश्रद्दधानाय च यो ब्रवीति  
यश्चाकाम्यं कामयते नरेन्द्र ॥ ४ ॥  
वध्यावहासं श्वशुरो मन्यते यो  
वध्वा वसन्नभयो मानकामः ।  
परक्षेत्रे निर्वपति स्वबीजं  
स्त्रियं च यः परिवदतेऽतिवेलम् ॥ ५ ॥  
यश्चापि लब्ध्वा न स्मरामीति वादी  
दत्त्वा च यः कत्थति याच्यमानः।  
यश्चासतः सत्त्वमुपानयीत  
एतान् नयन्ति निरयं पाशहस्ताः ॥ ६ ॥

यस्मिन् यथा वर्तते यो मनुष्य-  
स्तस्मिंस्तथा वर्तितव्यं स धर्मः।  
मायाचारो मायया वर्तितव्यः  
साध्वाचारः साधुना प्रत्युपेयः ॥ ७ ॥

जरा रूपं हरति हि धैर्यमाशा  
मृत्युः प्राणान् धर्मचर्यामसूया ।  
कामो ह्रियं वृत्तमनार्यसेवा  
क्रोधः श्रियं सर्वमेवाभिमानः ॥ ८ ॥

शतायुरुक्तः पुरुषः सर्ववेदेषु वै यदा।  
नाप्नोत्यथ च तत् सर्वमायुः केनेह हेतुना ॥ ९ ॥

अतिमानोऽतिवादश्च तथात्यागो नराधिप ।  
क्रोधश्चात्मविधित्सा च मित्रद्रोहश्च तानि षट् ॥ १० ॥  
एत एवासयस्तीक्ष्णा कृन्तन्त्यायूंषि देहिनाम्।  
एतानि मानवान् घ्नन्ति न मृत्युर्भद्रमस्तु ते ॥ ११ ॥

विश्वस्तस्यैति यो दारान् यश्चापि गुरुतल्पगः।  
वृषलीपतिर्द्विजो यश्च पानपश्चैव भारत ॥ १२ ॥  
आदेशकृद् वृत्तिहन्ता द्विजानां प्रेषकश्च यः।  
शरणागतहा चैव सर्वे ब्रह्महणः समाः।  
एतैः समेत्य कर्तव्यं प्रायश्चित्तमिति श्रुतिः ॥ १३ ॥

गृहीतवाक्यो नयविद् वदान्यः  
शेषान्नभोक्ता ह्यविहिंसकश्च ।  
नानर्थकृत्याकुलितः कृतज्ञः  
सत्यो मृदुः स्वर्गमुपैति विद्वान् ॥ १४ ॥

सुलभाः पुरुषा राजन् सततं प्रियवादिनः।  
अप्रियस्य तु पथ्यस्य वक्ता श्रोता च दुर्लभः ॥ १५ ॥

यो हि धर्मं समाश्रित्य हित्वा भर्तुः प्रियाप्रिये।  
अप्रियाण्याह पथ्यानि तेन राजा सहायवान् ॥ १६ ॥

त्यजेत् कुलार्थे पुरुषं ग्रामस्यार्थे कुलं त्यजेत्।  
ग्रामं जनपदस्यार्थे आत्मार्थे पृथिवीं त्यजेत् ॥ १७ ॥

आपदर्थे धन रक्षेद् दारान् रक्षेद् धनैरपि।  
आत्मानं सततं रक्षेद् दारैरपि धनैरपि ॥ १८ ॥

द्यूतमेतत् पुराकल्पे दृष्टं वैरकरं नृणाम्।  
तस्माद् द्यूतं न सेवेत हास्यार्थमपि बुद्धिमान् ॥ १९ ॥

उक्तं मया द्यूतकालेऽपि राजन्  
नेदं युक्तं वचनं प्रातिपेय।  
तदौषधं पथ्यमिवातुरस्य  
न रोचते तव वैचित्रवीर्य ॥ २० ॥

काकैरिमांश्चित्रबर्हान् मयूरान्  
पराजयेथाः पाण्डवान् धार्तराष्ट्रैः ।  
हित्वा सिंहान् क्रोष्टुकान् गूहमानः  
प्राप्ते काले शोचिता त्वं नरेन्द्र ॥ २१ ॥

यस्तात न क्रुध्यति सर्वकालं  
भृत्यस्य भक्तस्य हिते रतस्य।  
तस्मिन् भृत्या भर्तरि विश्वसन्ति  
न चैनमापत्सु परित्यजन्ति ॥ २२ ॥

न भृत्यानां वृत्तिसंरोधनेन  
राज्यं धनं संजिघृक्षेदपूर्वम् ।  
त्यजन्ति ह्येनं वञ्चिता वै विरुद्धाः  
स्निग्धा ह्यमात्याः परिहीनभोगाः ॥ २३ ॥

कृत्यानि पूर्वं परिसंख्याय सर्वा-  
ण्यायव्यये चानुरूपां च वृत्तिम्।  
संगृह्णीयादनुरूपान् सहायान्  
सहायसाध्यानि हि दुष्कराणि ॥ २४ ॥

अभिप्रायं यो विदित्वा तु भर्तुः  
सर्वाणि कार्याणि करोत्यतन्द्री ।  
वक्ता हितानामनुरक्त आर्यः  
शक्तिज्ञ आत्मेव हि सोऽनुकम्प्यः ॥ २५ ॥

वाक्यं तु यो नाद्रियतेऽनुशिष्टः  
प्रत्याह यश्चापि नियुज्यमानः ।  
प्रज्ञाभिमानी प्रतिकूलवादी  
त्याज्यः स तादृक् त्वरयैव भृत्यः ॥ २६ ॥

अस्तब्धमक्लीबमदीर्घसूत्रं  
सानुक्रोशं श्लक्ष्णमहार्यमन्यैः ।  
अरोगजातीयमुदारवाक्यं  
दूतं वदन्त्यष्टगुणोपपन्नम् ॥ २७ ॥

न विश्वासाज्जातु परस्य गेहे  
गच्छेन्नरश्चेतयानो विकाले ।  
न चत्वरे निशि तिष्ठेन्निगूढो  
न राजकाम्यां योषितं प्रार्थयीत ॥ २८ ॥

न निह्नवं मन्त्रगतस्य गच्छेत्  
संसृष्टमन्त्रस्य कुसङ्गतस्य ।  
न च ब्रूयान्नाश्वसिमि त्वयीति  
सकारणं व्यपदेशं तु कुर्यात् ॥ २९ ॥

घृणी राजा पुंश्चली राजभृत्यः  
पुत्रो भ्राता विधवा बालपुत्रा।  
सेनाजीवी चोद्‌धृतभूतिरेव  
व्यवहारेषु वर्जनीयाः स्युरेते ॥ ३० ॥

अष्टौ गुणाः पुरुषं दीपयन्ति  
प्रज्ञा च कौल्यं च श्रुतं दमश्च।  
पराक्रमश्चाबहुभाषिता च  
दानं यथाशक्ति कृतज्ञता च ॥ ३१ ॥

एतान् गुणांस्तात महानुभावा-  
नेको गुणः संश्रयते प्रसह्य।  
राजा यदा सत्कुरुते मनुष्यं  
सर्वान् गुणानेष गुणो बिभर्ति ॥ ३२ ॥

गुणा दश स्नानशीलं भजन्ते  
बलं रूपं स्वरवर्णप्रशुद्धिः ।  
स्पर्शश्च गन्धश्च विशुद्धता च  
श्रीः सौकुमार्यं प्रवराश्च नार्यः ॥ ३३ ॥

गुणाश्च षण्मितभुक्तं भजन्ते  
आरोग्यमायुश्च बलं सुखं च।  
अनाविलं चास्य भवत्यपत्यं  
न चैनमाद्यून इति क्षिपन्ति ॥ ३४ ॥

अकर्मशीलं च महाशनं च  
लोकद्विष्टं बहुमायं नृशंसम् ।  
अदेशकालज्ञमनिष्टवेष-  
मेतान् गृहे न प्रतिवासयेत ॥ ३५ ॥

कदर्यमाक्रोशकमश्रुतं च  
वनौकसं धूर्तममान्यमानिनम् ।  
निष्ठूरिणं कृतवैरं कृतघ्न-  
मेतान् भृशार्तोऽपि न जातु याचेत् ॥ ३६ ॥

संक्लिष्टकर्माणमतिप्रमादं  
नित्यानृतं चादृढभक्तिकं च ।  
विसृष्टरागं पटुमानिनं चा-  
प्येतान् न सेवेत नराधमान् षट् ॥ ३७ ॥

सहायबन्धना ह्यर्थाः सहायाश्चार्थबन्धनाः ।  
अन्योन्यबन्धनावेतौ विनान्योन्यं न सिद्ध्यतः ॥ ३८ ॥

उत्पाद्य पुत्राननृणांश्च कृत्वा  
वृत्तिं च तेभ्योऽनुविधाय कांचित्।  
स्थाने कुमारीः प्रतिपाद्य सर्वा  
अरण्यसंस्थोऽथ मुनिर्बुभूषेत् ॥ ३९ ॥

हितं यत् सर्वभूतानामात्मनश्च सुखावहम्।  
तत् कुर्यादीश्वरे ह्येतन्मूलं सर्वार्थसिद्धये ॥ ४० ॥

वृद्धिः प्रभावस्तेजश्च सत्त्वमुत्थानमेव च।  
व्यवसायश्च यस्य स्यात् तस्यावृत्तिभयं कुतः ॥ ४१ ॥

पश्य दोषान् पाण्डवैर्विग्रहे त्वं  
यत्र व्यथेयुरपि देवाः सशक्राः।  
पुत्रैर्वैरं नित्यमुद्विग्नवासो  
यशःप्रणाशो द्विषतां च हर्षः ॥ ४२ ॥

भीष्मस्य कोपस्तव चैवेन्द्रकल्प  
द्रोणस्य राज्ञश्च युधिष्ठिरस्य ।  
उत्सादयेल्लोकमिमं प्रवृद्धः  
श्वेतो ग्रहस्तिर्यगिवापतन् खे ॥ ४३ ॥

तव पुत्रशतं चैव कर्णः पञ्च च पाण्डवाः।  
पृथिवीमनुशासेयुरखिलां सागराम्बराम् ॥ ४४ ॥

धार्तराष्ट्रा वनं राजन् व्याघ्राः पाण्डुसुता मताः।  
मा वनं छिन्धि सव्याघ्रं मा व्याघ्रान् नीनशन् वनात्॥४५॥

न स्याद् वनमृते व्याघ्रान् व्याघ्रा न स्युर्ऋते वनम्।  
वनं हि रक्ष्यते व्याघ्रैर्व्याघ्रान् रक्षति काननम् ॥ ४६ ॥

न तथेच्छन्ति कल्याणान् परेषां वेदितुं गुणान्।  
यथैषां ज्ञातुमिच्छन्ति नैर्गुण्यं पापचेतसः ॥ ४७ ॥

अर्थसिद्धिं परामिच्छन् धर्ममेवादितश्चरेत् ।  
न हि धर्मादपैत्यर्थः स्वर्गलोकादिवामृतम् ॥ ४८ ॥

यस्यात्मा विरतः पापात् कल्याणे च निवेशितः।  
तेन सर्वमिदं बुद्धं प्रकृतिर्विकृतिश्च या ॥ ४९ ॥

यो धर्ममर्थं कामं च यथाकालं निषेवते।  
धर्मार्थकामसंयोगं सोऽमुत्रेह च विन्दति ॥ ५० ॥

संनियच्छति यो वेगमुत्थितं क्रोधहर्षयोः।  
स श्रियो भाजनं राजन् यश्चापत्सु न मुह्यति ॥ ५१ ॥

बलं पञ्चविधं नित्यं पुरुषाणां निबोध मे।  
यत् तु बाहुबलं नाम कनिष्ठं बलमुच्यते ॥ ५२ ॥  
अमात्यलाभो भद्रं ते द्वितीयं बलमुच्यते।  
तृतीयं धनलाभं तु बलमाहुर्मनीषिणः ॥ ५३ ॥  
यत् त्वस्य सहजं राजन् पितृपैतामहं बलम्।  
अभिजातबलं नाम तच्चतुर्थं बलं स्मृतम् ॥ ५४ ॥  
येन त्वेतानि सर्वाणि संगृहीतानि भारत।  
यद् बलानां बलं श्रेष्ठं तत् प्रज्ञाबलमुच्यते ॥ ५५ ॥

महते योऽपकाराय नरस्य प्रभवेन्नरः।  
तेन वैरं समासज्य दूरस्थोऽस्मीति नाश्वसेत् ॥ ५६ ॥

स्त्रीषु राजसु सर्पेषु स्वाध्यायप्रभुशत्रुषु।  
भोगेष्वायुषि विश्वासं कः प्राज्ञः कर्तुमर्हति ॥ ५७ ॥

प्रज्ञाशरेणाभिहतस्य जन्तो-  
श्चिकित्सकाः सन्ति न चौषधानि।  
न होममन्त्रा न च मङ्गलानि  
नाथर्वणा नाप्यगदाः सुसिद्धाः ॥ ५८ ॥

सर्पश्चाग्निश्च सिंहश्च कुलपुत्रश्च भारत।  
नावज्ञेया मनुष्येण सर्वे ह्येतेऽतितेजसः ॥ ५९ ॥

अग्निस्तेजो महल्लोके गूढस्तिष्ठति दारुषु।  
न चोपयुङ्क्ते तद् दारु यावन्नोद्दीप्यते परैः ॥ ६० ॥

स एव खलु दारुभ्यो यदा निर्मथ्य दीप्यते।  
तद् दारु च वनं चान्यन्निर्दहत्याशु तेजसा ॥ ६१ ॥

एवमेव कुले जाताः पावकोपमतेजसः।  
क्षमावन्तो निराकाराः काष्ठेऽग्निरिव शेरते ॥ ६२ ॥

लताधर्मा त्वं सपुत्रः शालाः पाण्डुसुता मताः।  
न लता वर्धते जातु महाद्रुममनाश्रिता ॥ ६३ ॥

वनं राजंस्तव पुत्रोऽऽम्बिकेय  
सिंहान् वने पाण्डवांस्तात विद्धि।  
सिंहैर्विहीनं हि वनं विनश्येत्  
सिंहा विनश्येयुर्ऋते वनेन ॥ ६४ ॥