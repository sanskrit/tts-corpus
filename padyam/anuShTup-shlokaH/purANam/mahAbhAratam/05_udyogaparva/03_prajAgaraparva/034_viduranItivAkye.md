+++
title_full = "034 धृतराष्ट्रके प्रति विदुरजीके नीतियुक्त वचन"
title = "०३४ विदुरनीतिवाक्ये"

+++


जाग्रतो दह्यमानस्य यत् कार्यमनुपश्यसि।  
तद् ब्रूहि त्वं हि नस्तात धर्मार्थकुशलो ह्यसि ॥ १ ॥

त्वं मां यथावद् विदुर प्रशाधि  
प्रज्ञापूर्वं सर्वमजातशत्रोः ।  
यन्मन्यसे पथ्यमदीनसत्त्व  
श्रेयस्करं ब्रूहि तद् वै कुरूणाम् ॥ २ ॥

पापाशङ्की पापमेवानुपश्यन्  
पृच्छामि त्वां व्याकुलेनात्मनाहम् ।  
कवे तन्मे ब्रूहि सर्वं यथाव-  
न्मनीषितं सर्वमजातशत्रोः ॥ ३ ॥

शुभं वा यदि वा पापं द्वेष्यं वा यदि वा प्रियम्।  
अपृष्टस्तस्य तद् ब्रूयाद् यस्य नेच्छेत् पराभवम् ॥ ४ ॥

तस्माद् वक्ष्यामि ते राजन् हितं यत् स्यात् कुरून् प्रति।  
वचः श्रेयस्करं धर्म्यं ब्रुवतस्तन्निबोध मे ॥ ५ ॥

मिथ्योपेतानि कर्माणि सिध्येयुर्यानि भारत।  
अनुपायप्रयुक्तानि मा स्म तेषु मनः कृथाः ॥ ६ ॥

तथैव योगविहितं यत् तु कर्म न सिध्यति।  
उपाययुक्तं मेधावी न तत्र ग्लपयेन्मनः ॥ ७ ॥

अनुबन्धानपेक्षेत सानुबन्धेषु कर्मसु ।  
सम्प्रधार्य च कुर्वीत न वेगेन समाचरेत् ॥ ८ ॥

अनुबन्धं च सम्प्रेक्ष्य विपाकं चैव कर्मणाम्।  
उत्थानमात्मनश्चैव धीरः कुर्वीत वा न वा ॥ ९ ॥

यः प्रमाणं न जानाति स्थाने वृद्धौ तथा क्षये।  
कोशे जनपदे दण्डे न स राज्येऽवतिष्ठते ॥ १० ॥

यस्त्वेतानि प्रमाणानि यथोक्तान्यनुपश्यति ।  
युक्तो धर्मार्थयोर्ज्ञाने स राज्यमधिगच्छति ॥ ११ ॥

न राज्यं प्राप्तमित्येव वर्तितव्यमसाम्प्रतम्।  
श्रियं ह्यविनयो हन्ति जरा रूपमिवोत्तमम् ॥ १२ ॥

भक्ष्योत्तमप्रतिच्छन्नं मत्स्यो बडिशमायसम् ।  
लोभाभिपाती ग्रसते नानुबन्धमवेक्षते ॥ १३ ॥

यच्छक्यं ग्रसितुं ग्रस्यं ग्रस्तं परिणमेच्च यत्।  
हितं च परिणामे यत् तदाद्यं भूतिमिच्छता ॥ १४ ॥

वनस्पतेरपक्वानि फलानि प्रचिनोति यः।  
स नाप्नोति रसं तेभ्यो बीजं चास्य विनश्यति ॥ १५ ॥

यस्तु पक्वमुपादत्ते काले परिणतं फलम्।  
फलाद् रसं स लभते बीजाच्चैव फलं पुनः ॥ १६ ॥

यथा मधु समादत्ते रक्षन् पुष्पाणि षट्‌पदः।  
तद्वदर्थान् मनुष्येभ्य आदद्यादविहिंसया ॥ १७ ॥

पुष्पं पुष्पं विचिन्वीत मूलच्छेदं न कारयेत्।  
मालाकार इवारामे न यथाङ्गारकारकः ॥ १८ ॥

किन्नु मे स्यादिदं कृत्वा किन्नु मे स्यादकुर्वतः।  
इति कर्माणि संचिन्त्य कुर्याद् वा पुरुषो न वा॥१९॥

अनारभ्या भवन्त्यर्थाः केचिन्नित्यं तथागताः।  
कृतः पुरुषकारो हि भवेद् येषु निरर्थकः ॥ २० ॥

प्रसादो निष्फलो यस्य क्रोधश्चापि निरर्थकः।  
न तं भर्तारमिच्छन्ति षण्ढं पतिमिव स्त्रियः ॥ २१ ॥

कांश्चिदर्थान्‌ नरः प्राज्ञो लघुमूलान्‌ महाफलान्।  
क्षिप्रमारभते कर्तुं न विघ्नयति तादृशान् ॥ २२ ॥

ऋजु पश्यति यः सर्वं चक्षुषानुपिबन्निव।  
आसीनमपि तूष्णीकमनुरज्यन्ति तं प्रजाः ॥ २३ ॥

सुपुष्पितः स्यादफलः फलितः स्याद् दुरारुहः।  
अपक्वः पक्वसंकाशो न तु शीर्येत कर्हिचित् ॥ २४ ॥

चक्षुषा मनसा वाचा कर्मणा च चतुर्विधम्।  
प्रसादयति यो लोकं तं लोकोऽनुप्रसीदति ॥ २५ ॥

यस्मात् त्रस्यन्ति भूतानि मृगव्याधान्मृगा इव।  
सागरान्तामपि महीं लब्ध्वा स परिहीयते ॥ २६ ॥

पितृपैतामहं राज्यं प्राप्तवान् स्वेन कर्मणा।  
वायुरभ्रमिवासाद्य भ्रंशयत्यनये स्थितः ॥ २७ ॥

धर्ममाचरतो राज्ञः सद्भिश्चरितमादितः ।  
वसुधा वसुसम्पूर्णा वर्धते भूतिवर्धिनी ॥ २८ ॥

अथ संत्यजतो धर्ममधर्मं चानुतिष्ठतः।  
प्रतिसंवेष्टते भूमिरग्नौ चर्माहितं यथा ॥ २९ ॥

य एव यत्नः क्रियते परराष्ट्रविमर्दने।  
स एव यत्नः कर्तव्यः स्वराष्ट्रपरिपालने ॥ ३० ॥

धर्मेण राज्यं विन्देत धर्मेण परिपालयेत्।  
धर्ममूलां श्रियं प्राप्य न जहाति न हीयते ॥ ३१ ॥

अप्युन्मत्तात् प्रलपतो बालाच्च परिजल्पतः।  
सर्वतः सारमादद्यादश्मभ्य इव काञ्चनम् ॥ ३२ ॥

सुव्याहृतानि सूक्तानि सुकृतानि ततस्ततः।  
संचिन्वन् धीर आसीत शिलाहारी शिलं यथा ॥ ३३ ॥

गन्धेन गावः पश्यन्ति वेदैः पश्यन्ति ब्राह्मणाः।  
चारैः पश्यन्ति राजानश्चक्षुर्भ्यामितरे जनाः ॥ ३४ ॥

भूयांसं लभते क्लेशं या गौर्भवति दुर्दुहा।  
अथ या सुदुहा राजन् नैव तां वितुदन्त्यपि ॥ ३५ ॥

यदतप्तं प्रणमति न तत् संतापयन्त्यपि।  
यच्च स्वयं नतं दारु न तत् संनमयन्त्यपि ॥ ३६ ॥

एतयोपमया धीरः संनमेत बलीयसे।  
इन्द्राय स प्रणमते नमते यो बलीयसे ॥ ३७ ॥

पर्जन्यनाथाः पशवो राजानो मन्त्रिबान्धवाः।  
पतयो बान्धवाः स्त्रीणां ब्राह्मणा वेदबान्धवाः ॥ ३८ ॥

सत्येन रक्ष्यते धर्मो विद्या योगेन रक्ष्यते।  
मृजया रक्ष्यते रूपं कुलं वृत्तेन रक्ष्यते ॥ ३९ ॥

मानेन रक्ष्यते धान्यमश्वान् रक्षत्यनुक्रमः।  
अभीक्ष्णदर्शनं गाश्च स्त्रियो रक्ष्याः कुचैलतः ॥ ४० ॥

न कुलं वृत्तहीनस्य प्रमाणमिति मे मतिः।  
अन्तेष्वपि हि जातानां वृत्तमेव विशिष्यते ॥ ४१ ॥

य ईर्षुः परवित्तेषु रूपे वीर्ये कुलान्वये।  
सुखसौभाग्यसत्कारे तस्य व्याधिरनन्तकः ॥ ४२ ॥

अकार्यकरणाद् भीतः कार्याणां च विवर्जनात्।  
अकाले मन्त्रभेदाच्च येन माद्येन्न तत् पिबेत् ॥ ४३ ॥

विद्यामदो धनमदस्तृतीयोऽभिजनो मदः ।  
मदा एतेऽवलिप्तानामेत एव सतां दमाः ॥ ४४ ॥

असन्तोऽभ्यर्थिताः सद्भिः क्वचित्कार्ये कदाचन।  
मन्यन्ते सन्तमात्मानमसन्तमपि विश्रुतम् ॥ ४५ ॥

गतिरात्मवतां सन्तः सन्त एव सतां गतिः।  
असतां च गतिः सन्तो न त्वसन्तः सतां गतिः॥४६॥

जिता सभा वस्त्रवता मिष्टाशा गोमता जिता।  
अध्वा जितो यानवता सर्वं शीलवता जितम् ॥ ४७ ॥

शीलं प्रधानं पुरुषे तद् यस्येह प्रणश्यति।  
न तस्य जीवितेनार्थो न धनेन न बन्धुभिः ॥ ४८ ॥

आढ्यानां मांसपरमं मध्यानां गोरसोत्तरम्।  
तैलोत्तरं दरिद्राणां भोजनं भरतर्षभ ॥ ४९ ॥

सम्पन्नतरमेवान्नं दरिद्रा भुञ्जते सदा।  
क्षुत् स्वादुतां जनयति सा चाढ्येषु सुदुर्लभा ॥ ५० ॥

प्रायेण श्रीमतां लोके भोक्तुं शक्तिर्न विद्यते।  
जीर्यन्त्यपि हि काष्ठानि दरिद्राणां महीपते ॥ ५१ ॥

अवृत्तिर्भयमन्त्यानां मध्यानां मरणाद् भयम्।  
उत्तमानां तु मर्त्यानामवमानात् परं भयम् ॥ ५२ ॥

ऐश्वर्यमदपापिष्ठा मदाः पानमदादयः ।  
ऐश्वर्यमदमत्तो हि नापतित्वा विबुध्यते ॥ ५३ ॥

इन्द्रियैरिन्द्रियार्थेषु वर्तमानैरनिग्रहैः ।  
तैरयं ताप्यते लोको नक्षत्राणि ग्रहैरिव ॥ ५४ ॥

यो जितः पञ्चवर्गेण सहजेनात्मकर्षिणा।  
आपदस्तस्य वर्धन्ते शुक्लपक्ष इवोडुराट् ॥ ५५ ॥

अविजित्य य आत्मानममात्यान् विजिगीषते।  
अमित्रान् वाजितामात्यः सोऽवशः परिहीयते ॥ ५६ ॥

आत्मानमेव प्रथमं द्वेष्यरूपेण यो जयेत्।  
ततोऽमात्यानमित्रांश्च न मोघं विजिगीषते ॥ ५७ ॥

वश्येन्द्रियं जितात्मानं धृतदण्डं विकारिषु।  
परीक्ष्य कारिणं धीरमत्यन्तं श्रीर्निषेवते ॥ ५८ ॥

रथः शरीरं पुरुषस्य राज-  
न्नात्मा नियन्तेन्द्रियाण्यस्य चाश्वाः ।  
तैरप्रमत्तः कुशली सदश्वै-  
र्दान्तैः सुखं याति रथीव धीरः ॥ ५९ ॥

एतान्यनिगृहीतानि व्यापादयितुमप्यलम् ।  
अविधेया इवादान्ता हयाः पथि कुसारथिम् ॥ ६० ॥

अनर्थमर्थतः पश्यन्नर्थं चैवाप्यनर्थतः ।  
इन्द्रियैरजितैर्बालः सुदुःखं मन्यते सुखम् ॥ ६१ ॥

धर्मार्थौ यः परित्यज्य स्यादिन्द्रियवशानुगः।  
श्रीप्राणधनदारेभ्यः क्षिप्रं स परिहीयते ॥ ६२ ॥

अर्थानामीश्वरो यः स्यादिन्द्रियाणामनीश्वरः ।  
इन्द्रियाणामनैश्वर्यादैश्वर्याद् भ्रश्यते हि सः ॥ ६३ ॥

आत्मनाऽऽत्मानमन्विच्छेन्मनोबुद्धीन्द्रियैर्यतैः ।  
आत्मा ह्येवात्मनो बन्धुरात्मैव रिपुरात्मनः ॥ ६४ ॥

बन्धुरात्माऽऽत्मनस्तस्य येनैवात्माऽऽत्मना जितः ।  
स एव नियतो बन्धुः स एवानियतो रिपुः ॥ ६५ ॥

क्षुद्राक्षेणेव जालेन झषावपिहितावुरू ।  
कामश्च राजन् क्रोधश्च तौ प्रज्ञानं विलुम्पतः ॥ ६६ ॥

समवेक्ष्येह धर्मार्थौ सम्भारान् योऽधिगच्छति।  
स वै सम्भृतसम्भारः सततं सुखमेधते ॥ ६७ ॥

यः पञ्चाभ्यन्तराञ्छत्रूनविजित्य मनोमयान् ।  
जिगीषति रिपूनन्यान् रिपवोऽभिभवन्ति तम् ॥ ६८ ॥

दृश्यन्ते हि महात्मानो बध्यमानाः स्वकर्मभिः।  
इन्द्रियाणामनीशत्वाद् राजानो राज्यविभ्रमैः ॥ ६९ ॥

असंत्यागात् पापकृतामपापां-  
स्तुल्यो दण्डः स्पृशते मिश्रभावात्।  
शुष्केणार्द्रं दह्यते मिश्रभावात्  
तस्मात् पापैः सह सन्धिं न कुर्यात् ॥ ७० ॥

निजानुत्पततः शत्रून् पञ्च पञ्चप्रयोजनान्।  
यो मोहान्न निगृह्णाति तमापद् ग्रसते नरम् ॥ ७१ ॥

अनसूयाऽऽर्जवं शौचं संतोषः प्रियवादिता।  
दमः सत्यमनायासो न भवन्ति दुरात्मनाम् ॥ ७२ ॥

आत्मज्ञानमसंरम्भस्तितिक्षा धर्मनित्यता ।  
वाक् चैव गुप्ता दानं च नैतान्यन्त्येषु भारत ॥ ७३ ॥

आक्रोशपरिवादाभ्यां विहिंसन्त्यबुधा बुधान् ।  
वक्ता पापमुपादत्ते क्षममाणो विमुच्यते ॥ ७४ ॥

हिंसा बलमसाधूनां राज्ञां दण्डविधिर्बलम्।  
शुश्रूषा तु बलं स्त्रीणां क्षमा गुणवतां बलम् ॥ ७५ ॥

वाक्संयमो हि नृपते सुदुष्करतमो मतः।  
अर्थवच्च विचित्रं च न शक्यं बहु भाषितुम् ॥ ७६ ॥

अभ्यावहति कल्याणं विविधं वाक् सुभाषिता।  
सैव दुर्भाषिता राजन्ननर्थायोपपद्यते ॥ ७७ ॥

रोहते सायकैर्विद्धं वनं परशुना हतम्।  
वाचा दुरुक्तं बीभत्सं न संरोहति वाक्क्षतम् ॥ ७८ ॥

कर्णिनालीकनाराचान् निर्हरन्ति शरीरतः ।  
वाक्शल्यस्तु न निर्हर्तुं शक्यो हृदिशयो हि सः ॥ ७९ ॥

वाक्सायका वदनान्निष्पतन्ति  
यैराहतः शोचति रात्र्यहानि ।  
परस्य नामर्मसु ते पतन्ति  
तान् पण्डितो नावसृजेत् परेभ्यः ॥ ८० ॥

यस्मै देवाः प्रयच्छन्ति पुरुषाय पराभवम्।  
बुद्धिं तस्यापकर्षन्ति सोऽवाचीनानि पश्यति ॥ ८१ ॥

बुद्धौ कलुषभूतायां विनाशे प्रत्युपस्थिते।  
अनयो नयसंकाशो हृदयान्नापसर्पति ॥ ८२ ॥

सेयं बुद्धिः परीता ते पुत्राणां भरतर्षभ।  
पाण्डवानां विरोधेन न चैनानवबुध्यसे ॥ ८३ ॥

राजा लक्षणसम्पन्नस्त्रैलोक्यस्यापि यो भवेत्।  
शिष्यस्ते शासिता सोऽस्तु धृतराष्ट्र युधिष्ठिरः ॥ ८४ ॥

अतीत्य सर्वान् पुत्रांस्ते भागधेयपुरस्कृतः।  
तेजसा प्रज्ञया चैव युक्तो धर्मार्थतत्त्ववित् ॥ ८५ ॥

अनुक्रोशादानृशंस्याद् योऽसौ धर्मभृतां वरः।  
गौरवात् तव राजेन्द्र बहून् क्लेशांस्तितिक्षति ॥ ८६ ॥