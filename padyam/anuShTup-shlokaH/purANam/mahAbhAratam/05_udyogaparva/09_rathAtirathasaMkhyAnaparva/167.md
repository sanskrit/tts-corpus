+++
title_full = "167 कौरवपक्षके रथी, महारथी और अतिरथियोंका वर्णन"
title = "१६७"

+++


शकुनिर्मातुलस्तेऽसौ रथ एको नराधिप।  
प्रयुज्य पाण्डवैर्वैरं योत्स्यते नात्र संशयः ॥ १ ॥

एतस्य सेना दुर्धर्षा समरे प्रतियायिनः।  
विकृतायुधभूयिष्ठा वायुवेगसमा जवे ॥ २ ॥

द्रोणपुत्रो महेष्वासः सर्वानेवाति धन्विनः।  
समरे चित्रयोधी च दृढास्त्रश्च महारथः ॥ ३ ॥

एतस्य हि महाराज यथा गाण्डीवधन्वनः।  
शरासनविनिर्मुक्ताः संसक्ता यान्ति सायकाः ॥ ४ ॥

नैष शक्यो मया वीरः संख्यातुं रथसत्तमः।  
निर्दहेदपि लोकांस्त्रीनिच्छन्नेष महारथः ॥ ५ ॥

क्रोधस्तेजश्च तपसा सम्भृतोऽऽश्रमवासिनाम् ।  
द्रोणेनानुगृहीतश्च दिव्यैरस्त्रैरुदारधीः ॥ ६ ॥

दोषस्त्वस्य महानेको येनैव भरतर्षभ।  
न मे रथो नातिरथो मतः पार्थिवसत्तम ॥ ७ ॥

जीवितं प्रियमत्यर्थमायुष्कामः सदा द्विजः।  
न ह्यस्य सदृशः कश्चिदुभयोः सेनयोरपि ॥ ८ ॥

हन्यादेकरथेनैव देवानामपि वाहिनीम् ।  
वपुष्मांस्तलघोषेण स्फोटयेदपि पर्वतान् ॥ ९ ॥

असंख्येयगुणो वीरः प्रहर्ता दारुणद्युतिः।  
दण्डपाणिरिवासह्यः कालवत् प्रचरिष्यति ॥ १० ॥

युगान्ताग्निसमः क्रोधात् सिंहग्रीवो महाद्युतिः।  
एष भारतयुद्धस्य पृष्ठं संशमयिष्यति ॥ ११ ॥

पिता त्वस्य महातेजा वृद्धोऽपि युवभिर्वरः।  
रणे कर्म महत् कर्ता अत्र मे नास्ति संशयः॥१२॥

अस्त्रवेगानिलोद्‌धूतः सेनाकक्षेन्धनोत्थितः ।  
पाण्डुपुत्रस्य सैन्यानि प्रधक्ष्यति रणे धृतः ॥ १३ ॥

रथयूथपयूथानां यूथपोऽयं नरर्षभः ।  
भारद्वाजात्मजः कर्ता कर्म तीव्रं हितं तव ॥ १४ ॥

सर्वमूर्धाभिषिक्तानामाचार्यः स्थविरो गुरुः ।  
गच्छेदन्तं सृंजयानां प्रियस्त्वस्य धनंजयः ॥ १५ ॥

नैष जातु महेष्वासः पार्थमक्लिष्टकारिणम्।  
हन्यादाचार्यकं दीप्तं संस्मृत्य गुणनिर्जितम् ॥ १६ ॥

श्लाघतेऽयं सदा वीर पार्थस्य गुणविस्तरैः।  
पुत्रादभ्यधिकं चैनं भारद्वाजोऽनुपश्यति ॥ १७ ॥

हन्यादेकरथेनैव देवगन्धर्वमानुषान् ।  
एकीभूतानपि रणे दिव्यैरस्त्रैः प्रतापवान् ॥ १८ ॥

पौरवो राजशार्दूलस्तव राजन् महारथः।  
मतो मम रथोदारः परवीररथारुजः ॥ १९ ॥

स्वेन सैन्येन महता प्रतपन् शत्रुवाहिनीम्।  
प्रधक्ष्यति स पञ्चालान् कक्षमग्निगतिर्यथा ॥ २० ॥

सत्यश्रवा रथस्त्वेको राजपुत्रो बृहद्बलः।  
तव राजन् रिपुबले कालवत् प्रचरिष्यति ॥ २१ ॥

एतस्य योधा राजेन्द्र विचित्रकवचायुधाः।  
विचरिष्यन्ति संग्रामे निघ्नन्तः शात्रवांस्तव ॥ २२ ॥

वृषसेनो रथस्तेऽग्र्यः कर्णपुत्रो महारथः।  
प्रधक्ष्यति रिपूणां ते बलं तु बलिनां वरः ॥ २३ ॥

जलसंधो महातेजा राजन् रथवरस्तव।  
त्यक्ष्यते समरे प्राणान् माधवः परवीरहा ॥ २४ ॥

एष योत्स्यति संग्रामे गजस्कन्धविशारदः।  
रथेन वा महाबाहुः क्षपयन् शत्रुवाहिनीम् ॥ २५ ॥

रथ एष महाराज मतो मे राजसत्तम।  
त्वदर्थे त्यक्ष्यते प्राणान् सहसैन्यो महारणे ॥ २६ ॥

एष विक्रान्तयोधी च चित्रयोधी च सङ्गरे।  
वीतभीश्चापि ते राजन् शत्रुभिः सह योत्स्यते ॥ २७ ॥

बाह्लीकोऽतिरथश्चैव समरे चानिवर्तनः ।  
मम राजन् मतो युद्धे शूरो वैवस्वतोपमः ॥ २८ ॥

न ह्येष समरं प्राप्य निवर्तेत कथञ्चन।  
यथा सततगो राजन् स हि हन्यात् परान् रणे॥२९॥

सेनापतिर्महाराज सत्यवांस्ते महारथः ।  
रणेष्वद्भुतकर्मा च रथी पररथारुजः ॥ ३० ॥

एतस्य समरं दृष्ट्‌वा न व्यथास्ति कथञ्चन।  
उत्स्मयन्नुत्पतत्येष परान् रथपथे स्थितान् ॥ ३१ ॥

एष चारिषु विक्रान्तः कर्म सत्पुरुषोचितम्।  
कर्ता विमर्दे सुमहत् त्वदर्थे पुरुषोत्तमः ॥ ३२ ॥

अलम्बुषो राक्षसेन्द्रः क्रूरकर्मा महारथः।  
हनिष्यति परान् राजन् पूर्ववैरमनुस्मरन् ॥ ३३ ॥

एष राक्षससैन्यानां सर्वेषां रथसत्तमः।  
मायावी दृढवैरश्च समरे विचरिष्यति ॥ ३४ ॥

प्राग्ज्योतिषाधिपो वीरो भगदत्तः प्रतापवान्।  
गजाङ्कुशधरश्रेष्ठो रथे चैव विशारदः ॥ ३५ ॥

एतेन युद्धमभवत् पुरा गाण्डीवधन्वनः।  
दिवसान् सुबहून् राजन्नुभयोर्जयगृद्धिनोः ॥ ३६ ॥

ततः सखायं गान्धारे मानयन् पाकशासनम्।  
अकरोत् संविदं तेन पाण्डवेन महात्मना ॥ ३७ ॥

एष योत्स्यति संग्रामे गजस्कन्धविशारदः।  
ऐरावतगतो राजा देवानामिव वासवः ॥ ३८ ॥