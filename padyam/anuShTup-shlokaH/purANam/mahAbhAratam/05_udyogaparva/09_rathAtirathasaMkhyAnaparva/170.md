+++
title_full = "170 पाण्डवपक्षके रथियों और महारथियोंका वर्णन तथा विराट और द्रुपदकी प्रशंसा"
title = "१७०"

+++


द्रौपदेया महाराज सर्वे पञ्च महारथाः।  
वैराटिरुत्तरश्चैव रथोदारो मतो मम ॥ १ ॥

अभिमन्युर्महाबाहू रथयूथपयूथपः ।  
समः पार्थेन समरे वासुदेवेन चारिहा ॥ २ ॥  
लब्धास्त्रश्चित्रयोधी च मनस्वी च दृढव्रतः।  
संस्मरन् वै परिक्लेशं स्वपितुर्विक्रमिष्यति ॥ ३ ॥

सात्यकिर्माधवः शूरो रथयूथपयूथपः ।  
एष वृष्णिप्रवीराणाममर्षी जितसाध्वसः ॥ ४ ॥

उत्तमौजास्तथा राजन् रथोदारो मतो मम।  
युधामन्युश्च विक्रान्तो रथोदारो मतो मम ॥ ५ ॥

एतेषां बहुसाहस्रा रथा नागा हयास्तथा।  
योत्स्यन्ते ते तनूंस्त्यक्त्वा कुन्तीपुत्रप्रियेप्सया ॥ ६ ॥

पाण्डवैः सह राजेन्द्र तव सेनासु भारत।  
अग्निमारुतवद् राजन्नाह्वयन्तः परस्परम् ॥ ७ ॥

अजेयौ समरे वृद्धौ विराटद्रुपदौ तथा।  
महारथौ महावीर्यौ मतौ मे पुरुषर्षभौ ॥ ८ ॥

वयोवृद्धावपि हि तौ क्षत्रधर्मपरायणौ।  
यतिष्येते परं शक्त्या स्थितौ वीरगते पथि ॥ ९ ॥

सम्बन्धकेन राजेन्द्र तौ तु वीर्यबलान्वयात्।  
आर्यवृत्तौ महेष्वासौ स्नेहपाशसितावुभौ ॥ १० ॥

कारणं प्राप्य तु नराः सर्व एव महाभुजाः।  
शूरा वा कातरा वापि भवन्ति कुरुपुङ्गव ॥ ११ ॥

एकायनगतावेतौ पार्थिवौ दृढधन्विनौ ।  
प्राणांस्त्यक्त्वा परं शक्त्या घट्टितारौ परंतप ॥ १२ ॥

पृथगक्षौहिणीभ्यां तावुभौ संयति दारुणौ।  
सम्बन्धिभावं रक्षन्तौ महत् कर्म करिष्यतः ॥ १३ ॥

लोकवीरौ महेष्वासौ त्यक्तात्मानौ च भारत।  
प्रत्ययं परिरक्षन्तौ महत् कर्म करिष्यतः ॥ १४ ॥