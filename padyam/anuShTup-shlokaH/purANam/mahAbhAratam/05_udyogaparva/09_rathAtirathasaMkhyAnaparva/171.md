+++
title_full = "171 पाण्डवपक्षके रथी, महारथी एवं अतिरथी आदिका वर्णन"
title = "१७१"

+++


पञ्चालराजस्य सुतो राजन् परपुरंजयः।  
शिखण्डी रथमुख्यो मे मतः पार्थस्य भारत ॥ १ ॥

एष योत्स्यति संग्रामे नाशयन् पूर्वसंस्थितम्।  
परं यशो विप्रथयंस्तव सेनासु भारत ॥ २ ॥

एतस्य बहुलाः सेनाः पञ्चालाश्च प्रभद्रकाः।  
तेनासौ रथवंशेन महत् कर्म करिष्यति ॥ ३ ॥

धृष्टद्युम्नश्च सेनानीः सर्वसेनासु भारत।  
मतो मेऽतिरथो राजन् द्रोणशिष्यो महारथः ॥ ४ ॥

एष योत्स्यति संग्रामे सूदयन् वै परान् रणे।  
भगवानिव संक्रुद्धः पिनाकी युगसंक्षये ॥ ५ ॥

एतस्य तद् रथानीकं कथयन्ति रणप्रियाः।  
बहुत्वात् सागरप्रख्यं देवानामिव संयुगे ॥ ६ ॥

क्षत्रधर्मा तु राजेन्द्र मतो मेऽर्धरथो नृप।  
धृष्टद्युम्नस्य तनयो बाल्यान्नातिकृतश्रमः ॥ ७ ॥

शिशुपालसुतो वीरश्चेदिराजो महारथः ।  
धृष्टकेतुर्महेष्वासः सम्बन्धी पाण्डवस्य ह ॥ ८ ॥

एष चेदिपतिः शूरः सह पुत्रेण भारत।  
महारथानां सुकरं महत् कर्म करिष्यति ॥ ९ ॥

क्षत्रधर्मरतो मह्यं मतः परपुरंजयः।  
क्षत्रदेवस्तु राजेन्द्र पाण्डवेषु रथोत्तमः ॥ १० ॥

जयन्तश्चामितौजाश्च सत्यजिच्च महारथः ।  
महारथा महात्मानः सर्वे पाञ्चालसत्तमाः ॥ ११ ॥  
योत्स्यन्ते समरे तात संरब्धा इव कुञ्जराः।

अजो भोजश्च विक्रान्तौ पाण्डवार्थे महारथौ ॥ १२ ॥  
योत्स्येते बलिनौ शूरौ परं शक्त्या क्षयिष्यतः।

शीघ्रास्त्राश्चित्रयोद्धारः कृतिनो दृढविक्रमाः ॥ १३ ॥  
केकयाः पञ्च राजेन्द्र भ्रातरो दृढविक्रमाः।  
सर्वे चैव रथोदाराः सर्वे लोहितकध्वजाः ॥ १४ ॥

काशिकः सुकुमारश्च नीलो यश्चापरो नृप।  
सूर्यदत्तश्च शङ्खश्च मदिराश्वश्च नामतः ॥ १५ ॥  
सर्व एव रथोदाराः सर्वे चाहवलक्षणाः।  
सर्वास्त्रविदुषः सर्वे महात्मानो मता मम ॥ १६ ॥

वार्धक्षेमिर्महाराज मतो मम महारथः।  
चित्रायुधश्च नृपतिर्मतो मे रथसत्तमः ॥ १७ ॥

स हि संग्रामशोभी च भक्तश्चापि किरीटिनः।  
चेकितानः सत्यधृतिः पाण्डवानां महारथौ।  
द्वाविमौ पुरुषव्याघ्रौ रथोदारौ मतौ मम ॥ १८ ॥

व्याघ्रदत्तश्च राजेन्द्र चन्द्रसेनश्च भारत।  
मतौ मम रथोदारौ पाण्डवानां न संशयः ॥ १९ ॥

सेनाबिन्दुश्च राजेन्द्र क्रोधहन्ता च नामतः।  
यः समो वासुदेवेन भीमसेनेन वा विभो ॥ २० ॥  
स योत्स्यति हि विक्रम्य समरे तव सैनिकैः।

मां च द्रोणं कृपं चैव यथा सम्मन्यते भवान्॥२१॥  
तथा स समरश्लाघी मन्तव्यो रथसत्तमः।  
काश्यः परमशीघ्रास्त्रः श्लाघनीयो नरोत्तमः ॥ २२ ॥

रथ एकगुणो मह्यं ज्ञेयः परपुरंजयः।  
अयं च युधि विक्रान्तो मन्तव्योऽष्टगुणो रथः ॥ २३ ॥

सत्यजित् समरश्लाघी द्रुपदस्यात्मजो युवा।  
गतः सोऽतिरथत्वं हि धृष्टद्युम्नेन सम्मितः ॥ २४ ॥  
पाण्डवानां यशस्कामः परं कर्म करिष्यति।

अनुरक्तश्च शूरश्च रथोऽयमपरो महान् ॥ २५ ॥  
पाण्ड्यराजो महावीर्यः पाण्डवानां धुरंधरः।  
दृढधन्वा महेष्वासः पाण्डवानां महारथः ॥ २६ ॥

श्रेणिमान् कौरवश्रेष्ठ वसुदानश्च पार्थिवः।  
उभावेतावतिरथौ मतौ परपुरंजयौ ॥ २७ ॥