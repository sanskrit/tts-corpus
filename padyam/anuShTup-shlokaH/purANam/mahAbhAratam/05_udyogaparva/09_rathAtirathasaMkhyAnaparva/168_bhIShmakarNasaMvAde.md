+++
title_full = "168 कौरवपक्षके रथियों और अतिरथियोंका वर्णन, कर्ण और भीष्मका रोषपूर्वक संवाद तथा दुर्योधनद्वारा उसका निवारण"
title = "१६८ भीष्मकर्णसंवादे"

+++


अचलो वृषकश्चैव सहितौ भ्रातरावुभौ।  
रथौ तव दुराधर्षौ शत्रून् विध्वंसयिष्यतः ॥ १ ॥

बलवन्तौ नरव्याघ्रौ दृढक्रोधौ प्रहारिणौ।  
गान्धारमुख्यौ तरुणौ दर्शनीयौ महाबलौ ॥ २ ॥

सखा ते दयितो नित्यं य एष रणकर्कशः।  
उत्साहयति राजंस्त्वां विग्रहे पाण्डवैः सह ॥ ३ ॥  
परुषः कत्थनो नीचः कर्णो वैकर्तनस्तव।  
मन्त्री नेता च बन्धुश्च मानी चात्यन्तमुच्छ्रितः ॥ ४ ॥

एष नैव रथः कर्णो न चाप्यतिरथो रणे।  
वियुक्तः कवचेनैष सहजेन विचेतनः ॥ ५ ॥  
कुण्डलाभ्यां च दिव्याभ्यां वियुक्तः सततं घृणी।  
अभिशापाच्च रामस्य ब्राह्मणस्य च भाषणात् ॥ ६ ॥  
करणानां वियोगाच्च तेन मेऽर्धरथो मतः।  
नैष फाल्गुनमासाद्य पुनर्जीवन् विमोक्ष्यते ॥ ७ ॥

ततोऽब्रवीत् पुनर्द्रोणः सर्वशस्त्रभृतां वरः।  
एवमेतद् यथाऽऽत्थ त्वं न मिथ्यास्ति कदाचन ॥ ८ ॥

रणे रणेऽभिमानी च विमुखश्चापि दृश्यते।  
घृणी कर्णः प्रमादी च तेन मेऽर्धरथो मतः ॥ ९ ॥

एतच्छ्रुत्वा तु राधेयः क्रोधादुत्फाल्य लोचने।  
उवाच भीष्मं राधेयस्तुदन् वाग्भिः प्रतोदवत् ॥ १० ॥

पितामह यथेष्टं मां वाक्‌शरैरुपकृन्तसि।  
अनागसं सदा द्वेषादेवमेव पदे पदे ॥ ११ ॥

मर्षयामि च तत् सर्वं दुर्योधनकृतेन वै।  
त्वं तु मां मन्यसे मन्दं यथा कापुरुषं तथा॥१२॥

भवानर्धरथो मह्यं मतो वै नात्र संशयः।  
सर्वस्य जगतश्चैव गाङ्गेयो न मृषा वदेत् ॥ १३ ॥

कुरूणामहितो नित्य न च राजावबुध्यते।  
को हि नाम समानेषु राजसूदारकर्मसु ॥ १४ ॥  
तेजोवधमिमं कुर्याद् विभेदयिषुराहवे ।  
यथा त्वं गुणविद्वेषादपरागं चिकीर्षसि ॥ १५ ॥

न हायनैर्न पलितैर्न वित्तैर्न च बन्धुभिः।  
महारथत्वं संख्यातुं शक्यं क्षत्रस्य कौरव ॥ १६ ॥

बलज्येष्ठं स्मृतं क्षत्रं मन्त्रज्येष्ठा द्विजातयः।  
धनज्येष्ठाः स्मृता वैश्याः शूद्रास्तु वयसाधिकाः ॥ १७ ॥

यथेच्छकं स्वयं ब्रूया रथानतिरथांस्तथा।  
कामद्वेषसमायुक्तो मोहात् प्रकुरुते भवान् ॥ १८ ॥

दुर्योधन महाबाहो साधु सम्यगवेक्ष्यताम्।  
त्यज्यतां दुष्टभावोऽयं भीष्मः किल्बिषकृत् तव ॥ १९ ॥

भिन्ना हि सेना नृपते दुःसंधेया भवत्युत।  
मौला हि पुरुषव्याघ्र किमु नानासमुत्थिताः ॥ २० ॥

एषां द्वैधं समुत्पन्नं योधानां युधि भारत।  
तेजोवधो नः क्रियते प्रत्यक्षेण विशेषतः ॥ २१ ॥

रथानां क्व च विज्ञानं क्व च भीष्मोऽल्पचेतनः।  
अहमावारयिष्यामि पाण्डवानामनीकिनीम् ॥ २२ ॥

आसाद्य माममोघेषुं गमिष्यन्ति दिशो दश।  
पाण्डवाः सहपञ्चालाः शार्दूलं वृषभा इव ॥ २३ ॥

क्व च युद्धं विमर्दो वा मन्त्रे सुव्याहृतानि च।  
क्व च भीष्मो गतवया मन्दात्मा कालचोदितः ॥ २४ ॥

एकाकी स्पर्धते नित्यं सर्वेण जगता सह।  
न चान्यं पुरुषं कंचिन्मन्यते मोघदर्शनः ॥ २५ ॥

श्रोतव्यं खलु वृद्धानामिति शास्त्रनिदर्शनम्।  
न त्वेव ह्यतिवृद्धानां पुनर्बाला हि ते मताः ॥ २६ ॥

अहमेको हनिष्यामि पाण्डवानामनीकिनीम् ।  
सुयुद्धे राजशार्दूल यशो भीष्मं गमिष्यति ॥ २७ ॥

कृतः सेनापतिस्त्वेष त्वया भीष्मो नराधिप।  
सेनापतौ यशो गन्ता न तु योधान् कथंचन ॥ २८ ॥

नाहं जीवति गाङ्गेये योत्स्ये राजन् कथंचन।  
हते भीष्मे तु योद्धास्मि सर्वैरेव महारथैः ॥ २९ ॥

समुद्यतोऽयं भारो मे सुमहान् सागरोपमः।  
धार्तराष्ट्रस्य संग्रामे वर्षपूगाभिचिन्तितः ॥ ३० ॥  
तस्मिन्नभ्यागते काले प्रतप्ते लोमहर्षणे।  
मिथो भेदो न मे कार्यस्तेन जीवसि सूतज ॥ ३१ ॥

न ह्यहं त्वद्य विक्रम्य स्थविरोऽपि शिशोस्तव।  
युद्धश्रद्धामहं छिन्द्यां जीवितस्य च सूतज ॥ ३२ ॥

जामदग्न्येन रामेण महास्त्राणि विमुञ्चता।  
न मे व्यथा कृता काचित् त्वं तु मे किं करिष्यसि॥३३॥

कामं नैतत् प्रशंसन्ति सन्तः स्वबलसंस्तवम्।  
वक्ष्यामि तु त्वां संतप्तो निहीनकुलपांसन ॥ ३४ ॥

समेतं पार्थिवं क्षत्रं काशिराजस्वयंवरे।  
निर्जित्यैकरथेनैव याः कन्यास्तरसा हृताः ॥ ३५ ॥

ईदृशानां सहस्राणि विशिष्टानामथो पुनः।  
मयैकेन निरस्तानि ससैन्यानि रणाजिरे ॥ ३६ ॥

त्वां प्राप्य वैरपुरुषं कुरूणामनयो महान्।  
उपस्थितो विनाशाय यतस्व पुरुषो भव ॥ ३७ ॥

युद्ध्यस्व समरे पार्थं येन विस्पर्धसे सह।  
द्रक्ष्यामि त्वां विनिर्मुक्तमस्माद्‌ युद्धात्‌ सुदुर्मते ॥ ३८ ॥

तमुवाच ततो राजा धार्तराष्ट्रः प्रतापवान्।  
मां समीक्षस्व गाङ्गेय कार्यं हि महदुद्यतम् ॥ ३९ ॥

चिन्त्यतामिदमेकाग्रं मम निःश्रेयसं परम्।  
उभावपि भवन्तौ मे महत् कर्म करिष्यतः ॥ ४० ॥

भूयश्च श्रोतुमिच्छामि परेषां रथसत्तमान्।  
ये चैवातिरथास्तत्र ये चैव रथयूथपाः ॥ ४१ ॥

बलाबलममित्राणां श्रोतुमिच्छामि कौरव ।  
प्रभातायां रजन्यां वै इदं युद्धं भविष्यति ॥ ४२ ॥