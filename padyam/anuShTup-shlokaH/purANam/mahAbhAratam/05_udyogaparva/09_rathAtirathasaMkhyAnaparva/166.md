+++
title_full = "166 कौरवपक्षके रथियोंका परिचय"
title = "१६६"

+++


सुदक्षिणस्तु काम्बोजो रथ एकगुणो मतः।  
तवार्थसिद्धिमाकाङ्क्षन् योत्स्यते समरे परैः ॥ १ ॥

एतस्य रथसिंहस्य तवार्थे राजसत्तम।  
पराक्रमं यथेन्द्रस्य द्रक्ष्यन्ति कुरवो युधि ॥ २ ॥

एतस्य रथवंशे हि तिग्मवेगप्रहारिणः।  
काम्बोजानां महाराज शलभानामिवायतिः ॥ ३ ॥

नीलो माहिष्मतीवासी नीलवर्मा रथस्तव।  
रथवंशेन कदनं शत्रूणां वै करिष्यति ॥ ४ ॥

कृतवैरः पुरा चैव सहदेवेन मारिष।  
योत्स्यते सततं राजंस्तवार्थे कुरुनन्दन ॥ ५ ॥

विन्दानुविन्दावावन्त्यौ संमतौ रथसत्तमौ ।  
कृतिनौ समरे तात दृढवीर्यपराक्रमौ ॥ ६ ॥

एतौ तौ पुरुषव्याघ्रौ रिपुसैन्यं प्रधक्ष्यतः।  
गदाप्रासासिनाराचैस्तोमरैश्च करच्युतैः ॥ ७ ॥

युद्धाभिकामौ समरे क्रीडन्ताविव यूथपौ।  
यूथमध्ये महाराज विचरन्तौ कृतान्तवत् ॥ ८ ॥

त्रिगर्ता भ्रातरः पञ्च रथोदारा मता मम।  
कृतवैराश्च पार्थैस्ते विराटनगरे तदा ॥ ९ ॥

मकरा इव राजेन्द्र समुद्धततरङ्गिणीम्।  
गङ्गां विक्षोभयिष्यन्ति पार्थानां युधि वाहिनीम् ॥ १० ॥

ते रथाः पञ्च राजेन्द्र येषां सत्यरथो मुखम्।  
एते योत्स्यन्ति संग्रामे संस्मरन्तः पुराकृतम् ॥ ११ ॥  
व्यलीकं पाण्डवेयेन भीमसेनानुजेन ह।  
दिशो विजयता राजन् श्वेतवाहेन भारत ॥ १२ ॥

ते हनिष्यन्ति पार्थानां तानासाद्य महारथान्।  
वरान् वरान् महेष्वासान् क्षत्रियाणां धुरन्धरान् ॥ १३ ॥

लक्ष्मणस्तव पुत्रश्च तथा दुःशासनस्य च।  
उभौ तौ पुरुषव्याघ्रौ संग्रामेष्वपलायिनौ ॥ १४ ॥

तरुणौ सुकुमारौ च राजपुत्रौ तरस्विनौ।  
युद्धानां च विशेषज्ञौ प्रणेतारौ च सर्वशः ॥ १५ ॥

रथौ तौ कुरुशार्दूल मतौ मे रथसत्तमौ।  
क्षत्रधर्मरतौ वीरौ महत् कर्म करिष्यतः ॥ १६ ॥

दण्डधारो महाराज रथ एको नरर्षभ।  
योत्स्यते तव संग्रामे स्वेन सैन्येन पालितः ॥ १७ ॥

बृहद्बलस्तथा राजा कौसल्यो रथसत्तमः।  
रथो मम मतस्तात महावेगपराक्रमः ॥ १८ ॥

एष योत्स्यति संग्रामे स्वान् बन्धून् सम्प्रहर्षयन्।  
उग्रायुधो महेष्वासो धार्तराष्ट्रहिते रतः ॥ १९ ॥

कृपः शारद्वतो राजन् रथयूथपयूथपः।  
प्रियान् प्राणान् परित्यज्य प्रधक्ष्यति रिपूंस्तव ॥ २० ॥

गौतमस्य महर्षेर्य आचार्यस्य शरद्वतः।  
कार्तिकेय इवाजेयः शरस्तम्बात् सुतोऽभवत् ॥ २१ ॥

एष सेनाः सुबहुला विविधायुधकार्मुकाः।  
अग्निवत् समरे तात चरिष्यति विनिर्दहन् ॥ २२ ॥