+++
title_full = "172 भीष्मका पाण्डवपक्षके अतिरथी वीरोंका वर्णन करते हुए शिखण्डी और पाण्डवोंका वध न करनेका कथन"
title = "१७२"

+++


रोचमानो महाराज पाण्डवानां महारथः।  
योत्स्यतेऽमरवत् संख्ये परसैन्येषु भारत ॥ १ ॥

पुरुजित् कुन्तिभोजश्च महेष्वासो महाबलः।  
मातुलो भीमसेनस्य स च मेऽतिरथो मतः ॥ २ ॥

एष वीरो महेष्वासः कृती च निपुणश्च ह।  
चित्रयोधी च शक्तश्च मतो मे रथपुङ्गवः ॥ ३ ॥

स योत्स्यति हि विक्रम्य मघवानिव दानवैः।  
योधा ये चास्य विख्याताः सर्वे युद्धविशारदाः ॥ ४ ॥

भागिनेयकृते वीरः स करिष्यति संगरे।  
सुमहत् कर्म पाण्डूनां स्थितः प्रियहिते रतः ॥ ५ ॥

भैमसेनिर्महाराज हैडिम्बो राक्षसेश्वरः ।  
मतो मे बहुमायावी रथयूथपयूथपः ॥ ६ ॥

योत्स्यते समरे तात मायावी समरप्रियः।  
ये चास्य राक्षसा वीराः सचिवा वशवर्तिनः ॥ ७ ॥

एते चान्ये च बहवो नानाजनपदेश्वराः।  
समेताः पाण्डवस्यार्थे वासुदेवपुरोगमाः ॥ ८ ॥

एते प्राधान्यतो राजन् पाण्डवस्य महात्मनः।  
रथाश्चातिरथाश्चैव ये चान्येऽर्धरथा नृप ॥ ९ ॥

नेष्यन्ति समरे सेनां भीमां यौधिष्ठिरीं नृप।  
महेन्द्रेणेव वीरेण पाल्यमानां किरीटिना ॥ १० ॥

तैरहं समरे वीर मायाविद्भिर्जयैषिभिः।  
योत्स्यामि जयमाकाङ्क्षन्नथवा निधनं रणे ॥ ११ ॥

वासुदेवं च पार्थं च चक्रगाण्डीवधारिणौ।  
संध्यागताविवार्केन्दू समेष्येते रथोत्तमौ ॥ १२ ॥

ये चैव ते रथोदाराः पाण्डुपुत्रस्य सैनिकाः।  
सहसैन्यानहं तांश्च प्रतीयां रणमूर्धनि ॥ १३ ॥

एते रथाश्चातिरथाश्च तुभ्यं  
यथाप्रधानं नृप कीर्तिता मया।  
तथापरे येऽर्धरथाश्च केचित्  
तथैव तेषामपि कौरवेन्द्र ॥ १४ ॥

अर्जुनं वासुदेवं च ये चान्ये तत्र पार्थिवाः।  
सर्वांस्तान् वारयिष्यामि यावद् द्रक्ष्यामि भारत ॥ १५ ॥

पाञ्चाल्यं तु महाबाहो नाहं हन्यां शिखण्डिनम्।  
उद्यतेषुमथो दृष्ट्वा प्रतियुध्यन्तमाहवे ॥ १६ ॥

लोकस्तं वेद यदहं पितुः प्रियचिकीर्षया।  
प्राप्तं राज्यं परित्यज्य ब्रह्मचर्यव्रते स्थितः ॥ १७ ॥

चित्राङ्गदं कौरवाणामाधिपत्येऽभ्यषेचयम् ।  
विचित्रवीर्यं च शिशुं यौवराज्येऽभ्यषेचयम् ॥ १८ ॥

देवव्रतत्वं विज्ञाप्य पृथिवीं सर्वराजसु।  
नैव हन्यां स्त्रियं जातु न स्त्रीपूर्वं कदाचन ॥ १९ ॥

स हि स्त्रीपूर्वको राजन् शिखण्डी यदि ते श्रुतः।  
कन्या भूत्वा पुमान् जातो न योत्स्ये तेन भारत॥२०॥

सर्वांस्त्वन्यान् हनिष्यामि पार्थिवान् भरतर्षभ।  
यान् समेष्यामि समरे न तु कुन्तीसुतान् नृप ॥ २१ ॥