+++
title_full = "169 पाण्डवपक्षके रथी आदिका एवं उनकी महिमाका वर्णन"
title = "१६९ पाण्डवरथातिरथसंख्यायाम्"

+++


एते रथास्तवाख्यातास्तथैवातिरथा नृप ।  
ये चाप्यर्धरथा राजन् पाण्डवानामतः शृणु ॥ १ ॥

यदि कौतूहलं तेऽद्य पाण्डवानां बले नृप।  
रथसंख्यां शृणुष्व त्वं सहैभिर्वसुधाधिपैः ॥ २ ॥

स्वयं राजा रथोदारः पाण्डवः कुन्तिनन्दनः।  
अग्निवत् समरे तात चरिष्यति न संशयः ॥ ३ ॥

भीमसेनस्तु राजेन्द्र रथोऽष्टगुणसम्मितः ।  
न तस्यास्ति समो युद्धे गदया सायकैरपि ॥ ४ ॥  
नागायुतबलो मानी तेजसा न स मानुषः।

माद्रीपुत्रौ च रथिनौ द्वावेव पुरुषर्षभौ ॥ ५ ॥  
अश्विनाविव रूपेण तेजसा च समन्वितौ।

एते चमूमुपगताः स्मरन्तः क्लेशमुत्तमम् ॥ ६ ॥  
रुद्रवत् प्रचरिष्यन्ति तत्र मे नास्ति संशयः।

सर्व एव महात्मानः शालस्तम्भा इवोद्‌गताः ॥ ७ ॥  
प्रादेशेनाधिकाः पुम्भिरन्यैस्ते च प्रमाणतः।

सिंहसंहननाः सर्वे पाण्डुपुत्रा महाबलाः ॥ ८ ॥  
चरितब्रह्मचर्याश्च सर्वे तात तपस्विनः।  
ह्रीमन्तः पुरुषव्याघ्रा व्याघ्रा इव बलोत्कटाः ॥ ९ ॥

जवे प्रहारे सम्मर्दे सर्व एवातिमानुषाः।  
सर्वैर्जिता महीपाला दिग्जये भरतर्षभ ॥ १० ॥

न चैषां पुरुषाः केचिदायुधानि गदाः शरान्।  
विषहन्ति सदा कर्तुमधिज्यान्यपि कौरव ॥ ११ ॥  
उद्यन्तुं वा गदा गुर्वीः शरान् वा क्षेप्तुमाहवे।  
जवे लक्ष्यस्य हरणे भोज्ये पांसुविकर्षणे ॥ १२ ॥  
बालैरपि भवन्तस्तैः सर्व एव विशेषिताः।

एतत् सैन्यं समासाद्य सर्व एव बलोत्कटाः ॥ १३ ॥  
विध्वंसयिष्यन्ति रणे मा स्म तैः सह सङ्गमः।

एकैकशस्ते सम्मर्दे हन्युः सर्वान् महीक्षितः ॥ १४ ॥  
प्रत्यक्षं तव राजेन्द्र राजसूये यथाभवत्।

द्रौपद्याश्च परिक्लेशं द्यूते च परुषा गिरः ॥ १५ ॥  
ते स्मरन्तश्च संग्रामे चरिष्यन्ति च रुद्रवत्।

लोहिताक्षो गुडाकेशो नारायणसहायवान् ॥ १६ ॥  
उभयोः सेनयोर्वीरो रथो नास्तीति तादृशः।

न हि देवेषु सर्वेषु नासुरेषूरगेषु च ॥ १७ ॥  
राक्षसेष्वथ यक्षेषु नरेषु कुत एव तु।  
भूतोऽथवा भविष्यो वा रथः कश्चिन्मया श्रुतः ॥ १८ ॥

समायुक्तो महाराज रथः पार्थस्य धीमतः।  
वासुदेवश्च संयन्ता योद्धा चैव धनंजयः ॥ १९ ॥

गाण्डीवं च धनुर्दिव्यं ते चाश्वा वातरंहसः।  
अभेद्यं कवचं दिव्यमक्षय्यौ च महेषुधी ॥ २० ॥

अस्त्रग्रामश्च माहेन्द्रो रौद्रः कौबेर एव च।  
याम्यश्च वारुणश्चैव गदाश्चोग्रप्रदर्शनाः ॥ २१ ॥

वज्रादीनि च मुख्यानि नानाप्रहरणानि च।  
दानवानां सहस्राणि हिरण्यपुरवासिनाम् ॥ २२ ॥  
हतान्येकरथेनाजौ कस्तस्य सदृशो रथः।

एष हन्याद्धि संरम्भी बलवान् सत्यविक्रमः ॥ २३ ॥  
तव सेनां महाबाहुः स्वां चैव परिपालयन्।

अहं चैनं प्रत्युदियामाचार्यो वा धनंजयम् ॥ २४ ॥  
न तृतीयोऽस्ति राजेन्द्र सेनयोरुभयोरपि।  
य एनं शरवर्षाणि वर्षन्तमुदियाद् रथी ॥ २५ ॥

जीमूत एव घर्मान्ते महावातसमीरितः।  
समायुक्तस्तु कौन्तेयो वासुदेवसहायवान् ।  
तरुणश्च कृती चैव जीर्णावावामुभावपि ॥ २६ ॥

एतच्छ्रुत्वा तु भीष्मस्य राज्ञां दध्वंसिरे तदा।  
काञ्चनाङ्गदिनः पीना भुजाश्चन्दनरूषिताः ॥ २७ ॥  
मनोभिः सह संवेगैः संस्मृत्य च पुरातनम्।  
सामर्थ्यं पाण्डवेयानां यथा प्रत्यक्षदर्शनात् ॥ २८ ॥