+++
title_full = "066 संजयका धृतराष्ट्रको अर्जुनका संदेश सुनाना"
title = "०६६ संजयवाक्ये"

+++


एवमुक्त्वा महाप्राज्ञो धृतराष्ट्रः सुयोधनम्।  
पुनरेव महाभागः संजयं पर्यपृच्छत ॥ १ ॥

ब्रूहि संजय यच्छेषं वासुदेवादनन्तरम्।  
यदर्जुन उवाच त्वां परं कौतूहलं हि मे ॥ २ ॥

वासुदेववचः श्रुत्वा कुन्तीपुत्रो धनंजयः।  
उवाच काले दुर्धर्षो वासुदेवस्य शृण्वतः ॥ ३ ॥

पितामहं शान्तनवं धृतराष्ट्रं च संजय।  
द्रोणं कृपं च कर्णं च महाराजं च बाह्लिकम्॥४॥  
द्रौणिं च सोमदत्तं च शकुनिं चापि सौबलम्।  
दुःशासनं शलं चैव पुरुमित्रं विविंशतिम् ॥ ५ ॥  
विकर्णं चित्रसेनं च जयत्सेनं च पार्थिवम्।  
विन्दानुविन्दावावन्त्यौ दुर्मुखं चापि कौरवम् ॥ ६ ॥  
सैन्धवं दुःसहं चैव भूरिश्रवसमेव च।  
भगदत्तं च राजानं जलसन्धं च पार्थिवम् ॥ ७ ॥  
ये चाप्यन्ये पार्थिवास्तत्र योद्धुं  
समागताः कौरवाणां प्रियार्थम् ।  
मुमूर्षवः पाण्डवाग्नौ प्रदीप्ते  
समानीता धार्तराष्ट्रेण होतुम् ॥ ८ ॥  
यथान्यायं कौशलं वन्दनं च  
समागता मद्वचनेन वाच्याः ।  
इदं ब्रूयाः संजय राजमध्ये  
सुयोधनं पापकृतां प्रधानम् ॥ ९ ॥  
अमर्षणं दुर्मतिं राजपुत्रं  
पापात्मानं धार्तराष्ट्रं सुलुब्धम् ।  
सर्वं ममैतद् वचनं समग्रं  
सहामात्यं संजय श्रावयेथाः ॥ १० ॥

एवं प्रतिष्ठाप्य धनंजयो मां  
ततोऽर्थवद् धर्मवच्चापि वाक्यम् ।  
प्रोवाचेदं वासुदेवं समीक्ष्य  
पार्थो धीमाल्ँलोहितान्तायताक्षः ॥ ११ ॥

यथा श्रुतं ते वदतो महात्मनो  
मधुप्रवीरस्य वचः समाहितम् ।  
तथैव वाच्यं भवता हि मद्वचः  
समागतेषु क्षितिपेषु सर्वशः ॥ १२ ॥

शराग्निधूमे रथनेमिनादिते  
धनुःस्रुवेणास्त्रबलप्रसारिणा ।  
यथा न होमः क्रियते महामृधे  
समेत्य सर्वे प्रयतध्वमादृताः ॥ १३ ॥

न चेत् प्रयच्छध्वममित्रघातिनो  
युधिष्ठिरस्य समभीप्सितं स्वकम् ।  
नयामि वः साश्वपदातिकुञ्जरान्  
दिशं पितॄणामशिवां शितैः शरैः ॥ १४ ॥

ततोऽहमामन्त्र्य तदा धनंजयं  
चतुर्भुजं चैव नमस्य सत्वरः।  
जवेन सम्प्राप्त इहामरद्युते  
तवान्तिकं प्रापयितुं वचो महत् ॥ १५ ॥