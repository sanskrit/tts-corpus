+++
title_full = "062 कर्णकी आत्मप्रशंसा, भीष्मके द्वारा उसपर आक्षेप, कर्णका सभा त्यागकर जाना और भीष्मका उसके प्रति पुनः आक्षेपयुक्त वचन कहना"
title = "०६२ कर्णभीष्मवाक्ये"

+++


तथा तु पृच्छन्तमतीव पार्थं  
वैचित्रवीर्यं तमचिन्तयित्वा ।  
उवाच कर्णो धृतराष्ट्रपुत्रं  
प्रहर्षयन् संसदि कौरवाणाम् ॥ १ ॥

मिथ्या प्रतिज्ञाय मया यदस्त्रं  
रामात् कृतं ब्रह्ममयं पुरस्तात्।  
विज्ञाय तेनास्मि तदैवमुक्त-  
स्ते नान्तकाले प्रतिभास्यतीति ॥ २ ॥

महापराधे ह्यपि यन्न तेन  
महर्षिणाहं गुरुणा च शप्तः।  
शक्तः प्रदग्धुं ह्यपि तिग्मतेजाः  
ससागरामप्यवनिं महर्षिः ॥ ३ ॥

प्रसादितं ह्यस्य मया मनोऽभू-  
च्छुश्रूषया स्वेन च पौरुषेण।  
तदस्ति चास्त्रं मम सावशेषं  
तस्मात् समर्थोऽस्मि ममैष भारः ॥ ४ ॥

निमेषमात्रात् तमृषेः प्रसाद-  
मवाप्य पाञ्चालकरूषमत्स्यान् ।  
निहत्य पार्थान् सह पुत्रपौत्रै-  
र्लोकानहं शस्त्रजितान् प्रपत्स्ये ॥ ५ ॥

पितामहस्तिष्ठतु ते समीपे  
द्रोणश्च सर्वे च नरेन्द्रमुख्याः।  
यथा प्रधानेन बलेन गत्वा  
पार्थान् हनिष्यामि ममैष भारः ॥ ६ ॥

एवं ब्रुवन्तं तमुवाच भीष्मः  
किं कत्थसे कालपरीतबुद्धे ।  
न कर्ण जानासि यथा प्रधाने  
हते हताः स्युर्धृतराष्ट्रपुत्राः ॥ ७ ॥

यत् खाण्डवं दाहयता कृतं हि  
कृष्णद्वितीयेन धनंजयेन ।  
श्रुत्वैव तत् कर्म नियन्तुमात्मा  
युक्तस्त्वया वै सहबान्धवेन ॥ ८ ॥

यां चापि शक्तिं त्रिदशाधिपस्ते  
ददौ महात्मा भगवान् महेन्द्रः।  
भस्मीकृतां तां समरे विशीर्णां  
चक्राहतां द्रक्ष्यसि केशवेन ॥ ९ ॥

यस्ते शरः सर्पमुखो विभाति  
सदाग्र्यमाल्यैर्महितः प्रयत्नात् ।  
स पाण्डुपुत्राभिहतः शरौघैः  
सह त्वया यास्यति कर्ण नाशम् ॥ १० ॥

बाणस्य भौमस्य च कर्ण हन्ता  
किरीटिनं रक्षति वासुदेवः ।  
यस्त्वादृशानां च वरीयसां च  
हन्ता रिपूणां तुमुले प्रगाढे ॥ ११ ॥

असंशयं वृष्णिपतिर्यथोक्त-  
स्तथा च भूयांश्च ततो महात्मा।  
अहं यदुक्तः परुषं तु किञ्चित्  
पितामहस्तस्य फलं शृणोतु ॥ १२ ॥

न्यस्यामि शस्त्राणि न जातु संख्ये  
पितामहो द्रक्ष्यति मां सभायाम्।  
त्वयि प्रशान्ते तु मम प्रभावं  
द्रक्ष्यन्ति सर्वे भुवि भूमिपालाः ॥ १३ ॥

इत्येवमुक्त्वा स महाधनुष्मान्  
हित्वा सभां स्वं भवनं जगाम।  
भीष्मस्तु दुर्योधनमेव राजन्  
मध्ये कुरूणां प्रहसन्नुवाच ॥ १४ ॥

सत्यप्रतिज्ञः किल सूतपुत्र-  
स्तथा स भारं विषहेत कस्मात्।  
व्यूहं प्रतिव्यूह्य शिरांसि भित्त्वा  
लोकक्षयं पश्यत भीमसेनात् ॥ १५ ॥

आवन्त्यकालिङ्गजयद्रथेषु  
चेदिध्वजे तिष्ठति बाह्लिके च।  
अहं हनिष्यामि सदा परेषां  
सहस्रशश्चायुतशश्च योधान् ॥ १६ ॥

यदैव रामे भगवत्यनिन्द्ये  
ब्रह्म ब्रुवाणः कृतवांस्तदस्त्रम् ।  
तदैव धर्मश्च तपश्च नष्टं  
वैकर्तनस्याधमपूरुषस्य ॥ १७ ॥

तथोक्तवाक्ये नृपतीन्द्र भीष्मे  
निक्षिप्य शस्त्राणि गते च कर्णे।  
वैचित्रवीर्यस्य सुतोऽल्पबुद्धि-  
र्दुर्योधनः शान्तनवं बभाषे ॥ १८ ॥