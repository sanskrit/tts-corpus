+++
title_full = "071 धृतराष्ट्रके द्वारा भगवद्\u200cगुणगान"
title = "०७१ धृतराष्ट्रवाक्ये"

+++


चक्षुष्मतां वै स्पृहयामि संजय  
द्रक्ष्यन्ति ये वासुदेवं समीपे।  
विभ्राजमानं वपुषा परेण  
प्रकाशयन्तं प्रदिशो दिशश्च ॥ १ ॥

ईरयन्तं भारतीं भारताना-  
मभ्यर्चनीयां शङ्करीं सृंजयानाम् ।  
बुभूषद्भिर्ग्रहणीयामनिन्द्यां  
परासूनामग्रहणीयरूपाम् ॥ २ ॥

समुद्यन्तं सात्वतमेकवीरं  
प्रणेतारमृषभं यादवानाम् ।  
निहन्तारं क्षोभणं शात्रवाणां  
मुञ्चन्तं च द्विषतां वै यशांसि ॥ ३ ॥

द्रष्टारो हि कुरवस्तं समेता  
महात्मानं शत्रुहणं वरेण्यम् ।  
ब्रुवन्तं वाचमनृशंसरूपां  
वृष्णिश्रेष्ठं मोहयन्तं मदीयान् ॥ ४ ॥

ऋषिं सनातनतमं विपश्चितं  
वाचः समुद्रं कलशं यतीनाम्।  
अरिष्टनेमिं गरुडं सुपर्णं  
हरिं प्रजानां भुवनस्य धाम ॥ ५ ॥  
सहस्रशीर्षं पुरुषं पुराण-  
मनादिमध्यान्तमनन्तकीर्तिम् ।  
शुक्रस्य धातारमजं च नित्यं  
परं परेषां शरणं प्रपद्ये ॥ ६ ॥

त्रैलोक्यनिर्माणकरं जनित्रं  
देवासुराणामथ नागरक्षसाम् ।  
नराधिपानां विदुषां प्रधान-  
मिन्द्रानुजं तं शरणं प्रपद्ये ॥ ७ ॥