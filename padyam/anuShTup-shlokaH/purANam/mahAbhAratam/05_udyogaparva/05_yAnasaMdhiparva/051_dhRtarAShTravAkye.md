+++
title_full = "051 भीमसेनके पराक्रमसे डरे हुए धृतराष्ट्रका विलाप"
title = "०५१ धृतराष्ट्रवाक्ये"

+++


सर्व एते महोत्साहा ये त्वया परिकीर्तिताः।  
एकतस्त्वेव ते सर्वे समेता भीम एकतः ॥ १ ॥

भीमसेनाद्धि मे भूयो भयं संजायते महत्।  
क्रुद्धादमर्षणात् तात व्याघ्रादिव महारुरोः ॥ २ ॥

जागर्मि रात्रयः सर्वा दीर्घमुष्णं च निःश्वसन्।  
भीतो वृकोदरात् तात सिंहात् पशुरिवापरः ॥ ३ ॥

न हि तस्य महाबाहोः शक्रप्रतिमतेजसः।  
सैन्येऽस्मिन् प्रतिपश्यामि य एनं विषहेद् युधि ॥ ४ ॥

अमर्षणश्च कौन्तेयो दृढवैरश्च पाण्डवः।  
अनर्महासी सोन्मादस्तिर्यक्प्रेक्षी महास्वनः ॥ ५ ॥

महावेगो महोत्साहो महाबाहुर्महाबलः ।  
मन्दानां मम पुत्राणां युद्धेनान्तं करिष्यति ॥ ६ ॥

ऊरुग्राहगृहीतानां गदां बिभ्रद् वृकोदरः।  
कुरूणामृषभो युद्धे दण्डपाणिरिवान्तकः ॥ ७ ॥

अष्टास्रिमायसीं घोरां गदां काञ्चनभूषणाम्।  
मनसाहं प्रपश्यामि ब्रह्मदण्डमिवोद्यतम् ॥ ८ ॥

यथा मृगाणां यूथेषु सिंहो जातबलश्चरेत्।  
मामकेषु तथा भीमो बलेषु विचरिष्यति ॥ ९ ॥

सर्वेषां मम पुत्राणां स एकः क्रूरविक्रमः।  
बह्वाशी विप्रतीपश्च बाल्येऽपि रभसः सदा ॥ १० ॥

उद्वेपते मे हृदयं ये मे दुर्योधनादयः।  
बाल्येऽपि तेन युध्यन्तो वारणेनेव मर्दिताः ॥ ११ ॥

तस्य वीर्येण संक्लिष्टा नित्यमेव सुता मम।  
स एव हेतुर्भेदस्य भीमो भीमपराक्रमः ॥ १२ ॥

ग्रसमानमनीकानि नरवारणवाजिनाम् ।  
पश्यामीवाग्रतो भीमं क्रोधमूर्च्छितमाहवे ॥ १३ ॥

अस्त्रे द्रोणार्जुनसमं वायुवेगसमं जवे।  
महेश्वरसमं क्रोधे को हन्याद् भीममाहवे ॥ १४ ॥

संजयाचक्ष्व मे शूरं भीमसेनममर्षणम्।  
अतिलाभं तु मन्येऽहं यत् तेन रिपुघातिना ॥ १५ ॥  
तदैव न हताः सर्वे पुत्रा मम मनस्विना।

येन भीमबला यक्षा राक्षसाश्च पुरा हताः ॥ १६ ॥  
कथं तस्य रणे वेगं मानुषः प्रसहिष्यति।

न स जातु वशे तस्थौ मम बाल्येऽपि संजय॥१७॥  
किं पुनर्मम दुष्पुत्रैः क्लिष्टः सम्प्रति पाण्डवः।

निष्ठुरो रोषणोऽत्यर्थं भज्येतापि न संनमेत्।  
तिर्यक्प्रेक्षी संहतभ्रूः कथं शाम्येद् वृकोदरः ॥ १८ ॥

शूरस्तथाप्रतिबलो गौरस्ताल इवोन्नतः ।  
प्रमाणतो भीमसेनः प्रादेशेनाधिकोऽर्जुनात् ॥ १९ ॥

जवेन वाजिनोऽत्येति बलेनात्येति कुञ्जरान्।  
अव्यक्तजल्पी मध्वक्षो मध्यमः पाण्डवो बली ॥ २० ॥

इति बाल्ये श्रुतः पूर्वं मया व्यासमुखात् पुरा।  
रूपतो वीर्यतश्चैव याथातथ्येन पाण्डवः ॥ २१ ॥

आयसेन स दण्डेन रथान् नागान् नरान्‌ हयान्।  
हनिष्यति रणे क्रुद्धो रौद्रः क्रूरपराक्रमः ॥ २२ ॥

अमर्षी नित्यसंरब्धो भीमः प्रहरतां वरः।  
मया तात प्रतीपानि कुर्वन् पूर्वं विमानितः ॥ २३ ॥

निष्कर्णामायसीं स्थूलां सुपार्श्वां काञ्चनीं गदाम्।  
शतघ्नीं शतनिर्ह्रादां कथं शक्ष्यन्ति मे सुताः ॥ २४ ॥

अपारमप्लवागाधं समुद्रं शरवेगिनम् ।  
भीमसेनमयं दुर्गं तात मन्दास्तितीर्षवः ॥ २५ ॥

क्रोशतो मे न शृण्वन्ति बालाः पण्डितमानिनः।  
विषमं न हि मन्यन्ते प्रपातं मधुदर्शिनः ॥ २६ ॥

संयुगं ये गमिष्यन्ति नररूपेण मृत्युना।  
नियतं चोदिता धात्रा सिंहेनेव महामृगाः ॥ २७ ॥

शैक्यां तात चतुष्किष्कुं षडस्रिममितौजसम्।  
प्रहितां दुःखसंस्पर्शां कथं शक्ष्यन्ति मे सुताः ॥ २८ ॥

गदां भ्रामयतस्तस्य भिन्दतो हस्तिमस्तकान्।  
सृक्किणी लेलिहानस्य बाष्पमुत्सृजतो मुहुः ॥ २९ ॥  
उद्दिश्य नागान् पततः कुर्वतो भैरवान् रवान्।  
प्रतीपं पततो मत्तान् कुञ्जरान् प्रतिगर्जतः ॥ ३० ॥  
विगाह्य रथमार्गेषु वरानुद्दिश्य निघ्नतः।  
अग्नेः प्रज्वलितस्येव अपि मुच्येत मे प्रजा ॥ ३१ ॥

वीथीं कुर्वन् महाबाहुर्द्रावयन् मम वाहिनीम्।  
नृत्यन्निव गदापाणिर्युगान्तं दर्शयिष्यति ॥ ३२ ॥

प्रभिन्न इव मातङ्गः प्रभञ्जन् पुष्पितान् द्रुमान्।  
प्रवेक्ष्यति रणे सेनां पुत्राणां मे वृकोदरः ॥ ३३ ॥

कुर्वन् रथान् विपुरुषान् विसारथिहयध्वजान्।  
आरुजन् पुरुषव्याघ्रो रथिनः सादिनस्तथा ॥ ३४ ॥  
गङ्गावेग इवानूपांस्तीरजान् विविधान् द्रुमान्।  
प्रभङ्क्ष्यति रणे सेनां पुत्राणां मम संजय ॥ ३५ ॥

दिशो नूनं गमिष्यन्ति भीमसेनभयार्दिताः।  
मम पुत्राश्च भृत्याश्च राजानश्चैव संजय ॥ ३६ ॥

येन राजा महावीर्यः प्रविश्यान्तःपुरं पुरा।  
वासुदेवसहायेन जरासंधो निपातितः ॥ ३७ ॥  
कृत्स्नेयं पृथिवी देवी जरासंधेन धीमता।  
मागधेन्द्रेण बलिना वशे कृत्वा प्रतापिता ॥ ३८ ॥

भीष्मप्रतापात् कुरवो नयेनान्धकवृष्णयः ।  
यन्न तस्य वशे जग्मुः केवलं दैवमेव तत् ॥ ३९ ॥

स गत्वा पाण्डुपुत्रेण तरसा बाहुशालिना।  
अनायुधेन वीरेण निहतः किं ततोऽधिकम् ॥ ४० ॥

दीर्घकालसमासक्तं विषमाशीविषो यथा ।  
स मोक्ष्यति रणे तेजः पुत्रेषु मम संजय ॥ ४१ ॥

महेन्द्र इव वज्रेण दानवान् देवसत्तमः।  
भीमसेनो गदापाणिः सूदयिष्यति मे सुतान् ॥ ४२ ॥

अविषह्यमनावार्यं तीव्रवेगपराक्रमम् ।  
पश्यामीवातिताम्राक्षमापतन्तं वृकोदरम् ॥ ४३ ॥

अगदस्याप्यधनुषो विरथस्य विवर्मणः ।  
बाहुभ्यां युद्ध्यमानस्य कस्तिष्ठेदग्रतः पुमान् ॥ ४४ ॥

भीष्मो द्रोणश्च विप्रोऽयं कृपः शारद्वतस्तथा।  
जानन्त्येते यथैवाहं वीर्यज्ञस्तस्य धीमतः ॥ ४५ ॥

आर्यव्रतं तु जानन्तः संगरान्तं विधित्सवः।  
सेनामुखेषु स्थास्यन्ति मामकानां नरर्षभाः ॥ ४६ ॥

बलीयः सर्वतो दिष्टं पुरुषस्य विशेषतः।  
पश्यन्नपि जयं तेषां न नियच्छामि यत् सुतान् ॥ ४७ ॥

ते पुराणं महेष्वासा मार्गमैन्द्रं समास्थिताः।  
त्यक्ष्यन्ति तुमुले प्राणान् रक्षन्तः पार्थिवं यशः ॥ ४८ ॥

यथैषां मामकास्तात तथैषां पाण्डवा अपि।  
पौत्रा भीष्मस्य शिष्याश्च द्रोणस्य च कृपस्य च ॥ ४९ ॥

यदस्मदाश्रयं किंचिद् दत्तमिष्टं च संजय।  
तस्यापचितिमार्यत्वात् कर्तारः स्थविरास्त्रयः ॥ ५० ॥

आददानस्य शस्त्रं हि क्षत्रधर्मं परीप्सतः।  
निधनं क्षत्रियस्याजौ वरमेवाहुरुत्तमम् ॥ ५१ ॥

स वै शोचामि सर्वान् वै ये युयुत्सन्ति पाण्डवैः।  
विक्रुष्टं विदुरेणादौ तदेतद् भयमागतम् ॥ ५२ ॥

न तु मन्ये विघाताय ज्ञानं दुःखस्य संजय।  
भवत्यतिबलं ह्येतज्ज्ञानस्याप्युपघातकम् ॥ ५३ ॥

ऋषयो ह्यपि निर्मुक्ताः पश्यन्तो लोकसंग्रहान्।  
सुखैर्भवन्ति सुखिनस्तथा दुःखेन दुःखिताः ॥ ५४ ॥

किं पुनर्मोहमासक्तस्तत्र तत्र सहस्रधा।  
पुत्रेषु राज्यदारेषु पौत्रेष्वपि च बन्धुषु ॥ ५५ ॥

संशये तु महत्यस्मिन् किं नु मे क्षममुत्तरम्।  
विनाशं ह्येव पश्यामि कुरूणामनुचिन्तयन् ॥ ५६ ॥

द्यूतप्रमुखमाभाति कुरूणां व्यसनं महत्।  
मन्देनैश्वर्यकामेन लोभात् पापमिदं कृतम् ॥ ५७ ॥

मन्ये पर्यायधर्मोऽयं कालस्यात्यन्तगामिनः ।  
चक्रे प्रधिरिवासक्तो नास्य शक्यं पलायितुम् ॥ ५८ ॥

किंनु कुर्यां कथं कुर्यां क्व नु गच्छामि संजय।  
एते नश्यन्ति कुरवो मन्दाः कालवशं गताः ॥ ५९ ॥

अवशोऽहं तदा तात पुत्राणां निहते शते।  
श्रोष्यामि निनदं स्त्रीणां कथं मां मरणं स्पृशेत् ॥ ६० ॥

यथा निदाघे ज्वलनः समिद्धो  
दहेत् कक्षं वायुना चोद्यमानः।  
गदाहस्तः पाण्डवो वै तथैव  
हन्ता मदीयान् सहितोऽर्जुनेन ॥ ६१ ॥