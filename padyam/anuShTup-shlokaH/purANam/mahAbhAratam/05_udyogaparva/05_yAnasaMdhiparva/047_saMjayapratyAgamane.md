+++
title_full = "047 पाण्डवोंके यहाँसे लौटे हुए संजयका कौरव-सभामें आगमन"
title = "०४७ संजयप्रत्यागमने"

+++


एवं सनत्सुजातेन विदुरेण च धीमता।  
सार्धं कथयतो राज्ञः सा व्यतीयाय शर्वरी ॥ १ ॥

तस्यां रजन्यां व्युष्टायां राजानः सर्व एव ते।  
सभामाविविशुर्हृष्टाः सूतस्योपदिदृक्षया ॥ २ ॥

शुश्रूषमाणाः पार्थानां वाचो धर्मार्थसंहिताः।  
धृतराष्ट्रमुखाः सर्वे ययू राजसभां शुभाम् ॥ ३ ॥  
सुधावदातां विस्तीर्णां कनकाजिरभूषिताम् ।  
चन्द्रप्रभां सुरुचिरां सिक्तां चन्दनवारिणा ॥ ४ ॥

रुचिरैरासनैस्तीर्णां काञ्चनैर्दारवैरपि ।  
अश्मसारमयैर्दान्तैः स्वास्तीर्णैः सोत्तरच्छदैः ॥ ५ ॥

भीष्मो द्रोणः कृपः शल्यः कृतवर्मा जयद्रथः।  
अश्वत्थामा विकर्णश्च सोमदत्तश्च बाह्लिकः ॥ ६ ॥  
विदुरश्च महाप्राज्ञो युयुत्सुश्च महारथः।  
सर्वे च सहिताः शूराः पार्थिवा भरतर्षभ ॥ ७ ॥  
धृतराष्ट्रं पुरस्कृत्य विविशुस्तां सभां शुभाम्।

दुःशासनश्चित्रसेनः शकुनिश्चापि सौबलः ॥ ८ ॥  
दुर्मुखो दुःसहः कर्ण उलूकोऽथ विविंशतिः।  
कुरुराजं पुरस्कृत्य दुर्योधनममर्षणम् ॥ ९ ॥  
विविशुस्तां सभां राजन् सुराः शक्रसदो यथा।

आविशद्भिस्तदा राजञ्शूरैः परिघबाहुभिः ॥ १० ॥  
शुशुभे सा सभा राजन् सिंहैरिव गिरेर्गुहा।

ते प्रविश्य महेष्वासाः सभां सर्वे महौजसः ॥ ११ ॥  
आसनानि विचित्राणि भेजिरे सूर्यवर्चसः।

आसनस्थेषु सर्वेषु तेषु राजसु भारत ॥ १२ ॥  
द्वाःस्थो निवेदयामास सूतपुत्रमुपस्थितम् ।  
अयं स रथ आयाति योऽयासीत् पाण्डवान् प्रति ॥ १३ ॥  
दूतो नस्तूर्णमायातः सैन्धवैः साधुवाहिभिः।

उपेयाय स तु क्षिप्रं रथात् प्रस्कन्द्य कुण्डली।  
प्रविवेश सभां पूर्णां महीपालैर्महात्मभिः ॥ १४ ॥

प्राप्तोऽस्मि पाण्डवान् गत्वा तं विजानीत कौरवाः।  
यथावयः कुरून् सर्वान् प्रतिनन्दन्ति पाण्डवाः ॥ १५ ॥

अभिवादयन्ति वृद्धांश्च वयस्यांश्च वयस्यवत्।  
यूनश्चाभ्यवदन् पार्थाः प्रतिपूज्य यथावयः ॥ १६ ॥

यथाहं धृतराष्ट्रेण शिष्टः पूर्वमितो गतः।  
अब्रुवं पाण्डवान् गत्वा तन्निबोधत पार्थिवाः ॥ १७ ॥  
(अब्रूतां तत्र धर्मेण वासुदेवधनंजयौ।)