+++
title_full = "063 दुर्योधनद्वारा अपने पक्षकी प्रबलताका वर्णन करना और विदुरका दमकी महिमा बताना"
title = "०६३ विदुरवाक्ये"

+++


सदृशानां मनुष्येषु सर्वेषां तुल्यजन्मनाम्।  
कथमेकान्ततस्तेषां पार्थानां मन्यसे जयम् ॥ १ ॥

वयं च तेऽपि तुल्या वै वीर्येण च पराक्रमैः।  
समेन वयसा चैव प्रातिभेन श्रुतेन च ॥ २ ॥

अस्त्रेण योधयुग्या च शीघ्रत्वे कौशले तथा।  
सर्वे स्म समजातीयाः सर्वे मानुषयोनयः ॥ ३ ॥

पितामह विजानीषे पार्थेषु विजयं कथम्।  
नाहं भवति न द्रोणे न कृपे न च बाह्लिके॥४॥  
अन्येषु च नरेन्द्रेषु पराक्रम्य समारभे।

अहं वैकर्तन: कर्णो भ्राता दुःशासनश्च मे ॥ ५ ॥  
पाण्डवान् समरे पञ्च हनिष्यामः शितैः शरैः।

ततो राजन् महायज्ञैर्विविधैर्भूरिदक्षिणैः ॥ ६ ॥  
ब्राह्मणांस्तर्पयिष्यामि गोभिरश्वैर्धनेन च ।

यदा परिकरिष्यन्ति ऐणेयानिव तन्तुना।  
अतरित्रानिव जले बाहुभिर्मामका रणे ॥ ७ ॥  
पश्यन्तस्ते परांस्तत्र रथनागसमाकुलान् ।  
तदा दर्पं विमोक्ष्यन्ति पाण्डवाः स च केशवः ॥ ८ ॥

इह निःश्रेयसं प्राहुर्वृद्धा निश्चितदर्शिनः।  
ब्राह्मणस्य विशेषेण दमो धर्मः सनातनः ॥ ९ ॥

तस्य दानं क्षमा सिद्धिर्यथावदुपपद्यते।  
दमो दानं तपो ज्ञानमधीतं चानुवर्तते ॥ १० ॥

दमस्तेजो वर्धयति पवित्रं दम उत्तमम्।  
विपाप्मा वृद्धतेजास्तु पुरुषो विन्दते महत् ॥ ११ ॥

क्रव्याद्भ्य इव भूतानामदान्तेभ्यः सदा भयम्।  
येषां च प्रतिषेधार्थं क्षत्रं सृष्टं स्वयम्भुवा ॥ १२ ॥

आश्रमेषु चतुर्ष्वाहुर्दममेवोत्तमं व्रतम् ।  
तस्य लिङ्गं प्रवक्ष्यामि येषां समुदयो दमः ॥ १३ ॥

क्षमा धृतिरहिंसा च समता सत्यमार्जवम्।  
इन्द्रियाभिजयो धैर्यं मार्दवं ह्रीरचापलम् ॥ १४ ॥  
अकार्पण्यमसंरम्भः संतोषः श्रद्दधानता ।  
एतानि यस्य राजेन्द्र स दान्तः पुरुषः स्मृतः ॥ १५ ॥

कामो लोभश्च दर्पश्च मन्युर्निद्रा विकत्थनम्।  
मान ईर्ष्या च शोकश्च नैतद् दान्तो निषेवते।  
अजिह्ममशठं शुद्धमेतद् दान्तस्य लक्षणम् ॥ १६ ॥

अलोलुपस्तथाल्पेप्सुः कामानामविचिन्तिता ।  
समुद्रकल्पः पुरुषः स दान्तः परिकीर्तितः ॥ १७ ॥

सुवृत्तः शीलसम्पन्नः प्रसन्नात्माऽऽत्मविद् बुधः।  
प्राप्येह लोके सम्मानं सुगतिं प्रेत्य गच्छति ॥ १८ ॥

अभयं यस्य भूतेभ्यः सर्वेषामभयं यतः।  
स वै परिणतप्रज्ञः प्रख्यातो मनुजोत्तमः ॥ १९ ॥

सर्वभूतहितो मैत्रस्तस्मान्नोद्विजते जनः ।  
समुद्र इव गम्भीरः प्रज्ञातृप्तः प्रशाम्यति ॥ २० ॥

कर्मणाऽऽचरितं पूर्वं सद्भिराचरितं च यत्।  
तदेवास्थाय मोदन्ते दान्ताः शमपरायणाः ॥ २१ ॥

नैष्कर्म्यं वा समास्थाय ज्ञानतृप्तो जितेन्द्रियः।  
कालाकाङ्क्षी चरल्ँलोके ब्रह्मभूयाय कल्पते ॥ २२ ॥

शकुनीनामिवाकाशे पदं नैवोपलभ्यते ।  
एवं प्रज्ञानतृप्तस्य मुनेर्वर्त्म न दृश्यते ॥ २३ ॥

उत्सृज्यैव गृहान् यस्तु मोक्षमेवाभिमन्यते।  
लोकास्तेजोमयास्तस्य कल्पन्ते शाश्वता दिवि ॥ २४ ॥