+++
title_full = "050 संजयद्वारा युधिष्ठिरके प्रधान सहायकोंका वर्णन"
title = "०५० संजयवाक्ये"

+++


किमसौ पाण्डवो राजा धर्मपुत्रोऽभ्यभाषत।  
श्रुत्वेह बहुलाः सेनाः प्रीत्यर्थं नः समागताः ॥ १ ॥

किमसौ चेष्टते सूत योत्स्यमानो युधिष्ठिरः।  
के वास्य भ्रातृपुत्राणां पश्यन्त्याज्ञेप्सवो मुखम् ॥ २ ॥

के स्विदेनं वारयन्ति युद्धाच्छाम्येति वा पुनः।  
निकृत्या कोपितं मन्दैर्धर्मज्ञं धर्मचारिणम् ॥ ३ ॥

राज्ञो मुखमुदीक्षन्ते पञ्चालाः पाण्डवैः सह।  
युधिष्ठिरस्य भद्रं ते स सर्वाननुशास्ति च ॥ ४ ॥

पृथग्भूताः पाण्डवानां पञ्चालानां रथव्रजाः।  
आयान्तमभिनन्दन्ति कुन्तीपुत्रं युधिष्ठिरम् ॥ ५ ॥

नभः सूर्यमिवोद्यन्तं कौन्तेयं दीप्ततेजसम्।  
पञ्चालाः प्रतिनन्दन्ति तेजोराशिमिवोदितम् ॥ ६ ॥

आगोपालाविपालाश्च नन्दमाना युधिष्ठिरम् ।  
पञ्चालाः केकया मत्स्याः प्रतिनन्दन्ति पाण्डवम् ॥ ७ ॥

ब्राह्मण्यो राजपुत्र्यश्च विशां दुहितरश्च याः।  
क्रीडन्त्योऽभिसमायान्ति पार्थं संनद्धमीक्षितुम् ॥ ८ ॥

संजयाचक्ष्व येनास्मान् पाण्डवा अभ्ययुञ्जत।  
धृष्टद्युम्नस्य सैन्येन सोमकानां बलेन च ॥ ९ ॥

गावल्गणिस्तु तत्पृष्टः सभायां कुरुसंसदि।  
निःश्वस्य सुभृशं दीर्घं मुहुः संचिन्तयन्निव ॥ १० ॥  
तत्रानिमित्ततो दैवात् सूतं कश्मलमाविशत्।  
तदाऽऽचचक्षे विदुरः सभायां राजसंसदि ॥ ११ ॥  
संजयोऽयं महाराज मूर्च्छितः पतितो भुवि।  
वाचं न सृजते कांचिद्धीनप्रज्ञोऽल्पचेतनः ॥ १२ ॥

अपश्यत् संजयो नूनं कुन्तीपुत्रान् महारथान्।  
तैरस्य पुरुषव्याघ्रैर्भृशमुद्वेजितं मनः ॥ १३ ॥

संजयश्चेतनां लब्ध्वा प्रत्याश्वस्येदमब्रवीत् ।  
धृतराष्ट्रं महाराज सभायां कुरुसंसदि ॥ १४ ॥

दृष्टवानस्मि राजेन्द्र कुन्तीपुत्रान् महारथान्।  
मत्स्यराजगृहावासनिरोधेनावकर्शितान् ॥ १५ ॥

शृणु यैर्हि महाराज पाण्डवा अभ्ययुञ्जत।  
धृष्टद्युम्नेन वीरेण युद्धे वस्तेऽभ्ययुञ्जत ॥ १६ ॥

यो नैव रोषान्न भयान्न लोभान्नार्थकारणात्।  
न हेतुवादाद् धर्मात्मा सत्यं जह्यात् कदाचन ॥ १७ ॥  
यः प्रमाणं महाराज धर्मे धर्मभृतां वरः।  
अजातशत्रुणा तेन पाण्डवा अभ्ययुञ्जत ॥ १८ ॥

यस्य बाहुबले तुल्यः पृथिव्यां नास्ति कश्चन।  
यो वै सर्वान् महीपालान् वशे चक्रे धनुर्धरः।  
यः काशीनङ्गमगधान् कलिङ्गांश्च युधाजयत् ॥ १९ ॥  
तेन वो भीमसेनेन पाण्डवा अभ्ययुञ्जत।

यस्य वीर्येण सहसा चत्वारो भुवि पाण्डवाः ॥ २० ॥  
निःसृत्य जतुगेहाद् वै हिडिम्बात्‌ पुरुषादकात्।  
यश्चैषामभवद् द्वीपः कुन्तीपुत्रो वृकोदरः ॥ २१ ॥  
याज्ञसेनीमथो यत्र सिन्धुराजोऽपकृष्टवान् ।  
तत्रैषामभवद् द्वीपः कुन्तीपुत्रो वृकोदरः ॥ २२ ॥  
यश्च तान् संगतान्‌ सर्वान् पाण्डवान्‌ वारणावते।  
दह्यतो मोचयामास तेन वस्तेऽभ्ययुञ्जत ॥ २३ ॥

कृष्णायां चरता प्रीतिं येन क्रोधवशा हताः।  
प्रविश्य विषमं घोरं पर्वतं गन्धमादनम् ॥ २४ ॥  
यस्य नागायुतैर्वीर्यं भुजयोः सारमर्पितम्।  
तेन वो भीमसेनेन पाण्डवा अभ्ययुञ्जत ॥ २५ ॥

कृष्णद्वितीयो विक्रम्य तुष्ट्यर्थं जातवेदसः।  
अजयद् यः पुरा वीरो युध्यमानं पुरंदरम् ॥ २६ ॥  
यः स साक्षान्महादेवं गिरिशं शूलपाणिनम्।  
तोषयामास युद्धेन देवदेवमुमापतिम् ॥ २७ ॥  
यश्च सर्वान् वशे चक्रे लोकपालान् धनुर्धरः।  
तेन वो विजयेनाजौ पाण्डवा अभ्ययुञ्जत ॥ २८ ॥

यः प्रतीचीं दिशं चक्रे वशे म्लेच्छगणायुताम्।  
स तत्र नकुलो योद्धा चित्रयोधी व्यवस्थितः ॥ २९ ॥  
तेन वो दर्शनीयेन वीरेणातिधनुर्भृता।  
माद्रीपुत्रेण कौरव्य पाण्डवा अभ्ययुञ्जत ॥ ३० ॥

यः काशीनङ्गमगन् कलिङ्गांश्च युधाजयत्।  
तेन वः सहदेवेन पाण्डवा अभ्ययुञ्जत ॥ ३१ ॥

यस्य वीर्येण सदृशाश्चत्वारो भुवि मानवाः।  
अश्वत्थामा धृष्टकेतू रुक्मी प्रद्युम्न एव च ॥ ३२ ॥  
तेन वः सहदेवेन युद्धं राजन् महात्ययम्।  
यवीयसा नृवीरेण माद्रीनन्दिकरेण च ॥ ३३ ॥

तपश्चचार या घोरं काशिकन्या पुरा सती।  
भीष्मस्य वधमिच्छन्ती प्रेत्यापि भरतर्षभ ॥ ३४ ॥  
पाञ्चालस्य सुता जज्ञे दैवाच्च स पुनः पुमान्।  
स्त्रीपुंसोः पुरुषव्याघ्र यः स वेद गुणागुणान् ॥ ३५ ॥

यः कलिङ्गान् समापेदे पाञ्चाल्यो युद्धदुर्मदः।  
शिखण्डिना वः कुरवः कृतास्त्रेणाभ्ययुञ्जत ॥ ३६ ॥

यं यक्षः पुरुषं चक्रे भीष्मस्य निधनेच्छया।  
महेष्वासेन रौद्रेण पाण्डवा अभ्ययुञ्जत ॥ ३७ ॥

महेष्वासा राजपुत्रा भ्रातरः पञ्च केकयाः।  
आमुक्तकवचाः शूरास्तैश्च वस्तेऽभ्ययुञ्जत ॥ ३८ ॥

यो दीर्घबाहुः क्षिप्रास्त्रो धृतिमान् सत्यविक्रमः।  
तेन वो वृष्णिवीरेण युयुधानेन संगरः ॥ ३९ ॥

य आसीच्छरणं काले पाण्डवानां महात्मनाम्।  
रणे तेन विराटेन भविता वः समागमः ॥ ४० ॥

यः स काशिपती राजा वाराणस्यां महारथः।  
स तेषामभवद् योद्धा तेन वस्तेऽभ्ययुञ्जत ॥ ४१ ॥

शिशुभिर्दुर्जयैः संख्ये द्रौपदेयैर्महात्मभिः ।  
आशीविषसमस्पर्शैः पाण्डवा अभ्ययुञ्जत ॥ ४२ ॥

यः कृष्णसदृशो वीर्य युधिष्ठिरसमो दमे।  
तेनाभिमन्युना संख्ये पाण्डवा अभ्ययुञ्जत ॥ ४३ ॥

यश्चैवाप्रतिमो वीर्ये धृष्टकेतुर्महायशाः ।  
दुःसहः समरे क्रुद्धः शैशुपालिर्महारथः ॥ ४४ ॥  
तेन वश्चेदिराजेन पाण्डवा अभ्ययुञ्जत।  
अक्षौहिण्या परिवृतः पाण्डवान् योऽभिसंश्रितः ॥ ४५ ॥

यः संश्रयः पाण्डवानां देवानामिव वासवः।  
तेन वो वासुदेवेन पाण्डवा अभ्ययुञ्जत ॥ ४६ ॥

तथा चेदिपतेर्भ्राता शरभो भरतर्षभ।  
करकर्षेण सहितस्ताभ्यां वस्तेऽभ्ययुञ्जत ॥ ४७ ॥

जारासंधिः सहदेवो जयत्सेनश्च तावुभौ।  
युद्धेऽप्रतिरथौ वीरौ पाण्डवार्थे व्यवस्थितौ ॥ ४८ ॥

द्रुपदश्च महातेजा बलेन महता वृतः।  
त्यक्तात्मा पाण्डवार्थाय योत्स्यमानो व्यवस्थितः ॥ ४९ ॥

एते चान्ये च बहवः प्राच्योदीच्या महीक्षितः।  
शतशो यानुपाश्रित्य धर्मराजो व्यवस्थितः ॥ ५० ॥