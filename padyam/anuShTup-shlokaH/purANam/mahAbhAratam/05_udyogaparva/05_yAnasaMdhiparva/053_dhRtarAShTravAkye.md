+++
title_full = "053 कौरवसभामें धृतराष्ट्रका युद्धसे भय दिखाकर शान्तिके लिये प्रस्ताव करना"
title = "०५३ धृतराष्ट्रवाक्ये"

+++


यथैव पाण्डवाः सर्वे पराक्रान्ता जिगीषवः।  
तथैवाभिसरास्तेषां त्यक्तात्मानो जये धृताः ॥ १ ॥

त्वमेव हि पराक्रान्तानाचक्षीथाः परान् मम।  
पञ्चालान् केकयान् मत्स्यान् मागधान् वत्सभूमिपान् ॥ २ ॥

यश्च सेन्द्रानिमाल्ँलोकानिच्छन् कुर्याद् वशे बली।  
स स्रष्टा जगतः कृष्णः पाण्डवानां जये धृतः ॥ ३ ॥

समस्तामर्जुनाद् विद्यां सात्यकिः क्षिप्रमाप्तवान्।  
शैनेयः समरे स्थाता बीजवत् प्रवपञ्छरान् ॥ ४ ॥

धृष्टद्युम्नश्च पाञ्चाल्यः क्रूरकर्मा महारथः।  
मामकेषु रणं कर्ता बलेषु परमास्त्रवित् ॥ ५ ॥

युधिष्ठिरस्य च क्रोधादर्जुनस्य च विक्रमात्।  
यमाभ्यां भीमसेनाच्च भयं मे तात जायते ॥ ६ ॥  
अमानुषं मनुष्येन्द्रैर्जालं विततमन्तरा ।  
न मे सैन्यास्तरिष्यन्ति ततः क्रोशामि संजय ॥ ७ ॥

दर्शनीयो मनस्वी च लक्ष्मीवान् ब्रह्मवर्चसी।  
मेधावी सुकृतप्रज्ञो धर्मात्मा पाण्डुनन्दनः ॥ ८ ॥  
मित्रामात्यैः सुसम्पन्नः सम्पन्नो युद्धयोजकैः।  
भ्रातृभिः श्वशुरैर्वीरैरुपपन्नो महारथैः ॥ ९ ॥  
धृत्या च पुरुषव्याघ्रो नैभृत्येन च पाण्डवः।  
अनृशंसो वदान्यश्च ह्रीमान् सत्यपराक्रमः ॥ १० ॥  
बहुश्रुतः कृतात्मा च वृद्धसेवी जितेन्द्रियः।  
तं सर्वगुणसम्पन्नं समिद्धमिव पावकम् ॥ ११ ॥  
तपन्तमभि को मन्दः पतिष्यति पतङ्गवत्।  
पाण्डवाग्निमनावार्यं मुमूर्षुर्नष्टचेतनः ॥ १२ ॥

तनुरुद्धः शिखी राजा मिथ्योपचरितो मया।  
मन्दानां मम पुत्राणां युद्धेनान्तं करिष्यति ॥ १३ ॥

तैरयुद्धं साधु मन्ये कुरवस्तन्निबोधत।  
युद्धे विनाशः कृत्स्नस्य कुलस्य भविता ध्रुवम् ॥ १४ ॥  
एषा मे परमा बुद्धिर्यया शाम्यति मे मनः।  
यदि त्वयुद्धमिष्टं वो वयं शान्त्यै यतामहे ॥ १५ ॥

न तु नः क्लिश्यमानानामुपेक्षेत युधिष्ठिरः।  
जुगुप्सति ह्यधर्मेण मामेवोद्दिश्य कारणम् ॥ १६ ॥