+++
title_full = "061 दुर्योधनद्वारा आत्मप्रशंसा"
title = "०६१ दुर्योधनवाक्ये"

+++


पितुरेतद् वचः श्रुत्वा धार्तराष्ट्रोऽत्यमर्षणः।  
आधाय विपुलं क्रोधं पुनरेवेदमब्रवीत् ॥ १ ॥

अशक्या देवसचिवाः पार्थाः स्युरिति यद् भवान्।  
मन्यते तद् भयं व्येतु भवतो राजसत्तम ॥ २ ॥

अकामद्वेषसंयोगलोभद्रोहाच्च भारत ।  
उपेक्षया च भावानां देवा देवत्वमाप्नुवन् ॥ ३ ॥

इति द्वैपायनो व्यासो नारदश्च महातपाः।  
जामदग्न्यश्च रामो नः कथामकथयत् पुरा ॥ ४ ॥

नैव मानुषवद् देवाः प्रवर्तन्ते कदाचन।  
कामात् क्रोधात् तथा लोभाद् द्वेषाच्च भरतर्षभ ॥ ५ ॥

यदा ह्यग्निश्च वायुश्च धर्म इन्द्रोऽश्विनावपि।  
कामयोगात् प्रवर्तेरन् न पार्था दुःखमाप्नुयुः ॥ ६ ॥

तस्मान्न भवता चिन्ता कार्यैषा स्यात् कथंचन।  
दैवेष्वपेक्षका ह्येते शश्वद् भावेषु भारत ॥ ७ ॥

अथ चेत् कामसंयोगाद् द्वेषो लोभश्च लक्ष्यते।  
देवेषु दैवप्रामाण्यान्नैषां तद् विक्रमिष्यति ॥ ८ ॥

मयाभिमन्त्रितः शश्वज्जातवेदाः प्रशाम्यति ।  
दिधक्षुः सकलाल्ँलोकान् परिक्षिप्य समन्ततः ॥ ९ ॥

यद् वा परमकं तेजो येन युक्ता दिवौकसः।  
ममाप्यनुपमं भूयो देवेभ्यो विद्धि भारत ॥ १० ॥

विदीर्यमाणां वसुधां गिरीणां शिखराणि च।  
लोकस्य पश्यतो राजन् स्थापयाम्यभिमन्त्रणात् ॥ ११ ॥

चेतनाचेतनस्यास्य जङ्गमस्थावरस्य च ।  
विनाशाय समुत्पन्नमहं घोरं महास्वनम् ॥ १२ ॥  
अश्मवर्षं च वायुं च शमयामीह नित्यशः।  
जगतः पश्यतोऽभीक्ष्णं भूतानामनुकम्पया ॥ १३ ॥

स्तम्भितास्वप्सु गच्छन्ति मया रथपदातयः।  
देवासुराणां भावानामहमेकः प्रवर्तिता ॥ १४ ॥

अक्षौहिणीभिर्यान्‌ देशान्‌ यामि कार्येण केनचित्।  
तत्राश्वा मे प्रवर्तन्ते यत्र यत्राभिकामये ॥ १५ ॥

भयानकानि विषये व्यालादीनि न सन्ति मे।  
मन्त्रगुप्तानि भूतानि न हिंसन्ति भयंकराः ॥ १६ ॥

निकामवर्षी पर्जन्यो राजन् विषयवासिनाम्।  
धर्मिष्ठाश्च प्रजाः सर्वा ईतयश्च न सन्ति मे ॥ १७ ॥

अश्विनावथ वाय्वग्नी मरुद्भिः सह वृत्रहा।  
धर्मश्चैव मया द्विष्टान् नोत्सहन्तेऽभिरक्षितुम् ॥ १८ ॥

यदि ह्येते समर्थाः स्युर्मद्‌द्विषस्त्रातुमञ्जसा।  
न स्म त्रयोदश समाः पार्था दुःखमवाप्नुयुः ॥ १९ ॥

नैव देवा न गन्धर्वा नासुरा न च राक्षसाः।  
शक्तास्त्रातुं मया द्विष्टं सत्यमेतद् ब्रवीमि ते ॥ २० ॥

यदभिध्याम्यहं शश्वच्छुभं वा यदि वाशुभम्।  
नैतद् विपन्नपूर्वं मे मित्रेष्वरिषु चोभयोः ॥ २१ ॥

भविष्यतीदमिति वा यद् ब्रवीमि परंतप।  
नान्यथा भूतपूर्वं च सत्यवागिति मां विदुः ॥ २२ ॥

लोकसाक्षिकमेतन्मे माहात्म्यं दिक्षु विश्रुतम्।  
आश्वासनार्थं भवतः प्रोक्तं न श्लाघया नृप ॥ २३ ॥

न ह्यहं श्लाघनो राजन् भूतपूर्वः कदाचन।  
असदाचरितं ह्येतद् यदात्मानं प्रशंसति ॥ २४ ॥

पाण्डवांश्चैव मत्स्यांश्च पञ्चालान् केकयैः सह।  
सात्यकिं वासुदेवं च श्रोतासि विजितान् मया ॥ २५ ॥

सरितः सागरं प्राप्य यथा नश्यन्ति सर्वशः।  
तथैव ते विनङ्‌क्ष्यन्ति मामासाद्य सहान्वयाः ॥ २६ ॥

परा बुद्धिः परं तेजो वीर्यं च परमं मम।  
परा विद्या पते योगो मम तेभ्यो विशिष्यते ॥ २७ ॥

पितामहश्च द्रोणश्च कृपः शल्यः शलस्तथा।  
अस्त्रेषु यत् प्रजानन्ति सर्वं तन्मयि विद्यते ॥ २८ ॥

इत्युक्ते संजयं भूयः पमेर्यपृच्छत भारतः।  
ज्ञात्वा युयुत्सोः कार्याणि प्राप्तकालमरिंदम ॥ २९ ॥