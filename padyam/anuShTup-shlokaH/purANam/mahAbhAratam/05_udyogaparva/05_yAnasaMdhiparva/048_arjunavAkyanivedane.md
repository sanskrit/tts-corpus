+++
title_full = "048 संजयका कौरवसभामें अर्जुनका संदेश सुनाना"
title = "०४८ अर्जुनवाक्यनिवेदने"

+++


पृच्छामि त्वां संजय राजमध्ये  
किमब्रवीद् वाक्यमदीनसत्त्वः ।  
धनंजयस्तात युधां प्रणेता  
दुरात्मनां जीवितच्छिन्महात्मा ॥ १ ॥

दुर्योधनो वाचमिमां शृणोतु  
यदब्रवीदर्जुनो योत्स्यमानः ।  
युधिष्ठिरस्यानुमते महात्मा  
धनंजयः शृण्वतः केशवस्य ॥ २ ॥

अन्वत्रस्तो बाहुवीर्यं विदान  
उपह्वरे वासुदेवस्य धीरः ।  
अवोचन्मां योत्स्यमानः किरीटी  
मध्ये ब्रूया धार्तराष्ट्रं कुरूणाम् ॥ ३ ॥  
संशृण्वतस्तस्य दुर्भाषिणो वै  
दुरात्मनः सूतपुत्रस्य सूत ।  
यो योद्धुमाशंसति मां सदैव  
मन्दप्रज्ञः कालपक्वोऽतिमूढः ॥ ४ ॥  
ये वै राजानः पाण्डवायोधनाय  
समानीताः शृण्वतां चापि तेषाम्।  
यथा समग्रं वचनं मयोक्तं  
सहामात्यं श्रावयेथा नृपं तत् ॥ ५ ॥

यथा नूनं देवराजस्य देवाः  
शुश्रूषन्ते वज्रहस्तस्य सर्वे ।  
तथाशृण्वन् पाण्डवाः सृंजयाश्च  
किरीटिना वाचमुक्तां समर्थाम् ॥ ६ ॥

इत्यब्रवीदर्जुनो योत्स्यमानो  
गाण्डीवधन्वा लोहितपद्मनेत्रः ।  
न चेद् राज्यं मुञ्चति धार्तराष्ट्रो  
युधिष्ठिरस्याजमीढस्य राज्ञः ॥ ७ ॥  
अस्ति नूनं कर्म कृतं पुरस्ता-  
दनिर्विष्टं पापकं धार्तराष्ट्रैः ।

येषां युद्धं भीमसेनार्जुनाभ्यां  
तथाश्विभ्यां वासुदेवेन चैव ॥ ८ ॥  
शैनेयेन ध्रुवमात्तायुधेन  
धृष्टद्युम्नेनाथ शिखण्डिना च ।  
युधिष्ठिरेणेन्द्रकल्पेन चैव  
योऽपध्यानान्निर्दहेद् गां दिवं च ॥ ९ ॥

तैश्चेद् योद्धुं मन्यते धार्तराष्ट्रो  
निर्वृत्तोऽर्थःसकलःपाण्डवानाम् ।  
मा तत् कार्षीः पाण्डवस्यार्थहेतो-  
रुपैहि युद्धं यदि मन्यसे त्वम् ॥ १० ॥

यां तां वने दुःखशय्यामवात्सीत्  
प्रव्राजितः पाण्डवो धर्मचारी ।  
आप्नोतु तां दुःखतरामनर्था-  
मन्त्यां श्य्यां धार्तराष्ट्रः परासुः ॥ ११ ॥

ह्रिया ज्ञानेन तपसा दमेन  
शौर्येणाथो धर्मगुप्त्या धनेन ।  
अन्यायवृत्तिः कुरुपाण्डवेया-  
नध्यातिष्ठेद् धार्तराष्ट्रो दुरात्मा ॥ १२ ॥

मायोपधः प्रणिपातार्जवाभ्यां  
तपोदमाभ्यां धर्मगुप्त्या बलेन ।  
सत्यं ब्रुवन् प्रतिपन्नो नृपो न-  
स्तितिक्षमाणः क्लिश्यमानोऽतिवेलम् ॥ १३ ॥

यदा ज्येष्ठः पाण्डवः संशितात्मा  
क्रोधं यत्तं वर्षपूगान् सुघोरम्।  
अवस्रष्टा कुरुषूद्‌वृत्तचेता-  
स्तदा युद्धं धार्तराष्ट्रोऽन्वतप्स्यत् ॥ १४ ॥

कृष्णवर्त्मेव ज्वलितः समिद्धो  
यथा दहेत् कक्षमग्निर्निदाघे ।  
एवं दग्धा धार्तराष्ट्रस्य सेनां  
युधिष्ठिरः क्रोधदीप्तोऽन्ववेक्ष्य ॥ १५ ॥

यदा द्रष्टा भीमसेनं रथस्थं  
गदाहस्तं क्रोधविषं वमन्तम् ।  
अमर्षणं पाण्डवं भीमवेगं  
तदा युद्धं धार्तराष्ट्रोऽन्वतप्स्यत् ॥ १६ ॥

सेनाग्रगं दंशितं भीमसेनं  
स्वालक्षणं वीरहणं परेषाम् ।  
घ्नन्तं चमूमन्तकसंनिकाशं  
तदा स्मर्ता वचनस्यातिमानी ॥ १७ ॥

यदा द्रष्टा भीमसेनेन नागान्  
निपातितान् गिरिकूटप्रकाशान् ।  
कुम्भैरिवासृग्वमतो भिन्नकुम्भां-  
स्तदा युद्धं धार्तराष्ट्रोऽन्वतप्स्यत् ॥ १८ ॥

महासिंहो गाव इव प्रविश्य  
गदापाणिर्धार्तराष्ट्रानुपेत्य ।  
यदा भीमो भीमरूपो निहन्ता  
तदा युद्धं धार्तराष्ट्रोऽन्वतप्स्यत् ॥ १९ ॥

महाभये वीतभयः कृतास्त्रः  
समागमे शत्रुबलावमर्दी ।  
सकृद् रथेनाप्रतिमान् रथौघान्  
पदातिसंघान् गदयाभिनिघ्नन् ॥ २० ॥  
शैक्येन नागांस्तरसा विगृह्णन्  
यदा छेत्ता धार्तराष्ट्रस्य सैन्यम्।  
छिन्दन् वनं परशुनेव शूर-  
स्तदा युद्धं धार्तराष्ट्रोऽन्वतप्स्यत् ॥ २१ ॥

तृणप्रायं ज्वलनेनेव दग्धं  
ग्रामं यथा धार्तराष्ट्रान् समीक्ष्य।  
पक्वं सस्यं वैद्युतेनेव दग्धं  
परासिक्तं विपुलं स्वं बलौघम् ॥ २२ ॥  
हतप्रवीरं विमुखं भयार्तं  
पराङ्‌मुखं प्रायशोऽधृष्टयोधम् ।  
शस्त्रार्चिषा भीमसेनेन दग्धं  
तदा युद्धं धार्तराष्ट्रोऽन्वतप्स्यत् ॥ २३ ॥

उपासंगानाचरेद् दक्षिणेन  
वराङ्गानां नकुलश्चित्रयोधी ।  
यदा रथाग्र्यो रथिनः प्रणेता  
तदा युद्धं धार्तराष्ट्रोऽन्वतप्स्यत् ॥ २४ ॥

सुखोचितो दुःखशय्यां वनेषु  
दीर्घं कालं नकुलो यामशेत।  
आशीविषः क्रुद्ध इवोद्वमन् विषं  
तदा युद्धं धार्तराष्ट्रोऽन्वतप्स्यत् ॥ २५ ॥

त्यक्तात्मानः पार्थिवा योधनाय  
समादिष्टा धर्मराजेन सूत ।  
रथैः शुभ्रैः सैन्यमभिद्रवन्तो  
दृष्ट्वा पश्चात् तप्स्यते धार्तराष्ट्रः ॥ २६ ॥

शिशून् कृतास्त्रानशिशुप्रकाशान्  
यदा द्रष्टा कौरवः पञ्च शूरान्।  
त्यक्त्वा प्राणान् कौरवानाद्रवन्त-  
स्तदा युद्धं धार्तराष्ट्रोऽन्वतप्स्यत् ॥ २७ ॥

यदा गतोद्वाहमकूजनाक्षं  
सुवर्णतारं रथमुत्तमाश्वैः ।  
दान्तैर्युक्तं सहदेवोऽधिरूढः  
शिरांसि राज्ञां क्षेप्स्यते मार्गणौघैः ॥ २८ ॥  
महाभये सम्प्रवृत्ते रथस्थं  
विवर्तमानं समरे कृतास्त्रम् ।  
सर्वा दिशः सम्पतन्तं समीक्ष्य  
तदा युद्धं धार्तराष्ट्रोऽन्वतप्स्यत् ॥ २९ ॥

ह्रीनिषेवो निपुणः सत्यवादी  
महाबलः सर्वधर्मोपपन्नः ।  
गान्धारिमार्च्छंस्तुमुले क्षिप्रकारी  
क्षेप्ता जनान् सहदेवस्तरस्वी ॥ ३० ॥  
यदा द्रष्टा द्रौपदेयान् महेषून्  
शूरान् कृतास्त्रान् रथयुद्धकोविदान् ।  
आशीविषान् घोरविषानिवायत-  
स्तदा युद्धं धार्तराष्ट्रोऽन्वतप्स्यत् ॥ ३१ ॥

यदाभिमन्युः परवीरघाती  
शरैः परान् मेघ इवाभिवर्षन्।  
विगाहिता कृष्णसमः कृतास्त्र-  
स्तदा युद्धं धार्तराष्ट्रोऽन्वतप्स्यत् ॥ ३२ ॥

यदा द्रष्टा बालमबालवीर्यं  
द्विषच्चमूं मृत्युमिवोत्पतन्तम् ।  
सौभद्रमिन्द्रप्रतिमं कृतास्त्रं  
तदा युद्धं धार्तराष्ट्रोऽन्वतप्स्यत् ॥ ३३ ॥

प्रभद्रकाः शीघ्रतरा युवानो  
विशारदाः सिंहसमानवीर्याः ।  
यदा क्षेप्तारो धार्तराष्ट्रान् ससैन्यां-  
स्तदा युद्धं धार्तराष्ट्रोऽन्वतप्स्यत् ॥ ३४ ॥

वृद्धौ विराटद्रुपदौ महारथौ  
पृथक् चमूभ्यामभिवर्तमानौ ।  
यदा द्रष्टारौ धार्तराष्ट्रान् ससैन्यां-  
स्तदा युद्धं धार्तराष्ट्रोऽन्वतप्स्यत् ॥ ३५ ॥  
जिस समय वृद्ध महारथी राजा विराट और द्रुपद अपनी पृथक्-पृथक् सेनाओंके साथ आक्रमण करके सैनिकोंसहित धृतराष्ट्रपुत्रोंपर दृष्टि डालेंगे, उस समय दुर्योधनको युद्धका परिणाम सोचकर महान् पश्चात्ताप करना पड़ेगा॥३५॥  
यदा कृतास्त्रो द्रुपदः प्रचिन्वन्  
शिरांसि यूनां समरे रथस्थः।  
क्रुद्धः शरैश्छेत्स्यति चापमुक्तै-  
स्तदा युद्धं धार्तराष्ट्रोऽन्वतप्स्यत् ॥ ३६ ॥

यदा विराटः परवीरघाती  
रणान्तरे शत्रुचमूं प्रवेष्टा ।  
मत्स्यैः सार्धमनृशंसरूपै-  
स्तदा युद्धं धार्तराष्ट्रोऽन्वतप्स्यत् ॥ ३७ ॥

ज्येष्ठं मात्स्यमनृशंसार्यरूपं  
विराटपुत्रं रथिनं पुरस्तात् ।  
यदा द्रष्टा दंशितं पाण्डवार्थे  
तदा युद्धं धार्तराष्ट्रोऽन्वतप्स्यत् ॥ ३८ ॥

रणे हते कौरवाणां प्रवीरे  
शिखण्डिना सत्तमे शान्तनूजे ।  
न जातु नः शत्रवो धारयेयु-  
रसंशयं सत्यमेतद् ब्रवीमि ॥ ३९ ॥

यदा शिखण्डी रथिनः प्रचिन्वन्  
भीष्मं रथेनाभियाता वरूथी ।  
दिव्यैर्हयैरवमृद्नन् रथौघां-  
स्तदा युद्धं धार्तराष्ट्रोऽन्वतप्स्यत् ॥ ४० ॥

यदा द्रष्टा सृंजयानामनीके  
धृष्टद्युम्नं प्रमुखे रोचमानम् ।  
अस्त्रं यस्मै गुह्यमुवाच धीमान्  
द्रोणस्तदा तप्स्यति धार्तराष्ट्रः ॥ ४१ ॥

यदा स सेनापतिरप्रमेयः  
परामृद्नन्निषुभिर्धार्तराष्ट्रान् ।  
द्रोणं रणे शत्रुसहोऽभियाता  
तदा युद्धं धार्तराष्ट्रोऽन्वतप्स्यत् ॥ ४२ ॥

ह्रीमान् मनीषी बलवान् मनस्वी  
स लक्ष्मीवान् सोमकानां प्रबर्हः।  
न जातु तं शत्रवोऽन्ये सहेरन्  
येषां स स्यादग्रणीर्वृष्णिसिंहः ॥ ४३ ॥

इदं च ब्रूया मा वृणीष्वेति लोके  
युद्धेऽद्वितीयं सचिवं रथस्थम् ।  
शिनेर्नप्तारं प्रवृणीम सात्यकिं  
महाबलं वीतभयं कृतास्त्रम् ॥ ४४ ॥

महोरस्को दीर्घबाहुः प्रमाथी  
युद्धेऽद्वितीयः परमास्त्रवेदी ।  
शिनेर्नप्ता तालमात्रायुधोऽयं  
महारथो वीतभयः कृतास्त्रः ॥ ४५ ॥

यदा शिनीनामधिपो मयोक्तः  
शरैः परान् मेघ इव प्रवर्षन्।  
प्रच्छादयिष्यत्यरिहा योधमुख्यां-  
स्तदा युद्धं धार्तराष्ट्रोऽन्वतप्स्यत् ॥ ४६ ॥

यदा धृतिं कुरुते योत्स्यमानः  
स दीर्घबाहुर्दृढधन्वा महात्मा ।  
सिंहस्येव गन्धमाघ्राय गावः  
संचेष्टन्ते शत्रवोऽस्माद् रणाग्रे ॥ ४७ ॥

स दीर्घबाहुर्दृढधन्वा महात्मा  
भिन्द्याद्‌ गिरीन् संहरेत्‌ सवलोकान्।  
अस्त्रे कृती निपुणः क्षिप्रहस्तो  
दिवि स्थितः सूर्य इवाभिभाति ॥ ४८ ॥

चित्रः सूक्ष्मः सुकृतो यादवस्य  
अस्त्रे योगो वृष्णिसिंहस्य भूयान्।  
यथाविधं योगमाहुः प्रशस्तं  
सर्वैर्गुणैः सात्यकिस्तैरुपेतः ॥ ४९ ॥

हिरण्मयं श्वेतहयैश्चतुर्भि-  
र्यदा युक्तं स्यन्दनं माधवस्य।  
द्रष्टा युद्धे सात्यकेर्धार्तराष्ट्र-  
स्तदा तप्स्यत्यकृतात्मा स मन्दः ॥ ५० ॥

यदा रथं हेममणिप्रकाशं  
श्वेताश्वयुक्तं वानरकेतुमुग्रम् ।  
द्रष्टा ममाप्यास्थितं केशवेन  
तदा तप्स्यत्यकृतात्मा स मन्दः ॥ ५१ ॥

यदा मौर्व्यास्तलनिष्पेषमुग्रं  
महाशब्दं वज्रनिष्पेषतुल्यम् ।  
विधूयमानस्य महारणे मया  
स गाण्डिवस्य श्रोष्यति मन्दबुद्धिः ॥ ५२ ॥  
तदा मूढो धृतराष्ट्रस्य पुत्र-  
स्तप्ता युद्धे दुर्मतिर्दुःसहायः ।  
दृष्ट्वा सैन्यं बाणवर्षान्धकारे  
प्रभज्यन्तं गोकुलवद् रणाग्रे ॥ ५३ ॥

बलाहकादुच्चरतः सुभीमान्  
विद्युत्स्फुलिङ्गानिव घोररूपान् ।  
सहस्रघ्नान् द्विषतां सङ्गरेषु  
अस्थिच्छिदो मर्मभिदः सुपुङ्खान् ॥ ५४ ॥  
यदा द्रष्टा ज्यामुखाद् बाणसंघान्  
गाण्डीवमुक्तानापततः शिताग्रान् ।  
हयान् गजान् वर्मिणश्चाददानां-  
स्तदा युद्धं धार्तराष्ट्रोऽन्वतप्स्यत् ॥ ५५ ॥

यदा मन्दः परबाणान् विमुक्तान्  
ममेषुभिर्ह्रियमाणान् प्रतीपम् ।  
तिर्यग्विध्याच्छिद्यमानान् पृषत्कै-  
स्तदा युद्धं धार्तराष्ट्रोऽन्वतप्स्यत् ॥ ५६ ॥

यदा विपाठा मद्भुजविप्रमुक्ता  
द्विजाः फलानीव महीरुहाग्रात् ।  
प्रचेतार उत्तमाङ्गानि यूनां  
तदा युद्धं धार्तराष्ट्रोऽन्वतप्स्यत् ॥ ५७ ॥

यदा द्रष्टा पततः स्यन्दनेभ्यो  
महागजेभ्योऽश्वगतान् सुयोधनान् ।  
शरैर्हतान् पातितांश्चैव रङ्गे  
तदा युद्धं धार्तराष्ट्रोऽन्वतप्स्यत् ॥ ५८ ॥

असम्प्राप्तानस्त्रपथं परस्य  
तदा द्रष्टा नश्यतो धार्तराष्ट्रान्।  
अकुर्वतः कर्म युद्धे समन्तात्  
तदा युद्धं धार्तराष्ट्रोऽन्वतप्स्यत् ॥ ५९ ॥

पदातिसंघान् रथसंघान् समन्ताद्  
ह्यात्ताननः काल इवाततेषुः ।  
प्रणोत्स्यामि ज्वलितैर्बाणवर्षैः  
शत्रूंस्तदा तप्स्यति मन्दबुद्धिः ॥ ६० ॥

सर्वा दिशः सम्पतता रथेन  
रजोध्वस्तं गाण्डिवेन प्रकृत्तम् ।  
यदा द्रष्टा स्वबलं सम्प्रमूढं  
तदा पश्चात् तप्स्यति मन्दबुद्धिः ॥ ६१ ॥

कान्दिग्भूतं छिन्नगात्रं विसंज्ञं  
दुर्योधनो द्रक्ष्यति सर्वसैन्यम् ।  
हताश्ववीराग्र्यनरेन्द्रनागं  
पिपासितं श्रान्तपत्रं भयार्तम् ॥ ६२ ॥  
आर्तस्वरं हन्यमानं हतं च  
विकीर्णकेशास्थिकपालसंघम् ।  
प्रजापतेः कर्म यथार्थनिश्चितं  
तदा दृष्ट्वा तप्स्यति मन्दबुद्धिः ॥ ६३ ॥

यदा रथे गाण्डिवं वासुदेवं  
दिव्यं शङ्खं पाञ्चजन्यं हयांश्च।  
तूणावक्षय्यौ देवदत्तं च मां च  
द्रष्टा युद्धे धार्तराष्ट्रोऽन्वतप्स्यत् ॥ ६४ ॥

उद्वर्तयन् दस्युसङ्घान् समेतान्  
प्रवर्तयन् युगमन्यद् युगान्ते ।  
यदा धक्ष्याम्यग्निवत् कौरवेयां-  
स्तदा तप्ता धृतराष्ट्रः सपुत्रः ॥ ६५ ॥

सभ्राता वै सहसैन्यः सभृत्यो  
भ्रष्टैश्वर्यः क्रोधवशोऽल्पचेताः ।  
दर्पस्यान्ते निहतो वेपमानः  
पश्चान्मन्दस्तप्स्यति धार्तराष्ट्रः ॥ ६६ ॥

पूर्वाह्णे मां कृतजप्यं कदाचिद्  
विप्रः प्रोवाचोदकान्ते मनोज्ञम् ।  
कर्तव्यं ते दुष्करं कर्म पार्थ  
योद्धव्यं ते शत्रुभिः सव्यसाचिन् ॥ ६७ ॥  
इन्द्रो वा ते हरिमान् वज्रहस्तः  
पुरस्ताद् यातु समरेऽरीन्‌ विनिघ्नन्।  
सुग्रीवयुक्तेन रथेन वा ते  
पश्चात् कृष्णो रक्षतु वासुदेवः ॥ ६८ ॥

वव्रे चाहं वज्रहस्तान्महेन्द्रा-  
दस्मिन् युद्धे वासुदेवं सहायम्।  
स मे लब्धो दस्युवधाय कृष्णो  
मन्ये चैतद् विहितं दैवतैर्मे ॥ ६९ ॥

अयुद्ध्यमानो मनसापि यस्य  
जयं कृष्णः पुरुषस्याभिनन्देत् ।  
एवं सर्वान् स व्यतीयादमित्रान्  
सेन्द्रान् देवान् मानुषे नास्ति चिन्ता ॥ ७० ॥

स बाहुभ्यां सागरमुत्तितीर्षे-  
न्महोदधिं सलिलस्याप्रमेयम् ।  
तेजस्विनं कृष्णमत्यन्तशूरं  
युद्धेन यो वासुदेवं जिगीषेत् ॥ ७१ ॥

गिरिं य इच्छेत् तु तलेन भेत्तुं  
शिलोच्चयं श्वेतमतिप्रमाणम् ।  
तस्यैव पाणिः सनखो विशीर्ये-  
न्न चापि किंचित् स गिरेस्तु कुर्यात् ॥ ७२ ॥

अग्निं समिद्धं शमयेद् भुजाभ्यां  
चन्द्रं च सूर्यं च निवारयेत।  
हरेद् देवानाममृतं प्रसह्य  
युद्धेन यो वासुदेवं जिगीषेत् ॥ ७३ ॥

यो रुक्मिणीमेकरथेन भोजा-  
नुत्साद्य राज्ञः समरे प्रसह्य।  
उवाह भार्यां यशसा ज्वलन्तीं  
यस्यां जज्ञे रौक्मिणेयो महात्मा ॥ ७४ ॥

अयं गान्धारांस्तरसा सम्प्रमथ्य  
जित्वा पुत्रान् नग्नजितः समग्रान्।  
बद्धं मुमोच विनदन्तं प्रसह्य  
सुदर्शनं वै देवतानां ललामम् ॥ ७५ ॥

अयं कपाटेन जघान पाण्ड्यं  
तथा कलिङ्गान् दन्तकूरे ममर्द।  
अनेन दग्धा वर्षपूगान् विनाथा  
वाराणसी नगरी सम्बभूव ॥ ७६ ॥

अयं स्म युद्धे मन्यतेऽन्यैरजेयं  
तमेकलव्यं नाम निषादराजम् ।  
वेगेनैव शैलमभिहत्य जम्भः  
शेते स कृष्णेन हतः परासुः ॥ ७७ ॥

तथोग्रसेनस्य सुतं सुदुष्टं  
वृष्ण्यन्धकानां मध्यगतं सभास्थम् ।  
अपातयद् बलदेवद्वितीयो  
हत्वा ददौ चोग्रसेनाय राज्यम् ॥ ७८ ॥

अयं सौभं योधयामास खस्थं  
विभीषणं मायया शाल्वराजम् ।  
सौभद्वारि प्रत्यगृह्णाच्छतघ्नीं  
दोर्भ्यां क एनं विषहेत मर्त्यः ॥ ७९ ॥

प्राग्ज्योतिषं नाम बभूव दुर्गं  
पुरं घोरमसुराणामसह्यम् ।  
महाबलो नरकस्तत्र भौमो  
जहारादित्या मणिकुण्डले शुभे ॥ ८० ॥

न तं देवाः सह शक्रेण शेकुः  
समागता युधि मृत्योरभीताः ।  
दृष्ट्वा च तं विक्रमं केशवस्य  
बलं तथैवास्त्रमवारणीयम् ॥ ८१ ॥  
जानन्तोऽस्य प्रकृतिं केशवस्य  
न्ययोजयन् दस्युवधाय कृष्णम् ।  
स तत् कर्म प्रतिशुश्राव दुष्कर-  
मैश्वर्यवान् सिद्धिषु वासुदेवः ॥ ८२ ॥

निर्मोचने षट् सहस्राणि हत्वा  
संच्छिद्य पाशान् सहसा क्षुरान्तान्।  
मुरं हत्वा विनिहत्यौघरक्षो  
निर्मोचनं चापि जगाम वीरः ॥ ८३ ॥

तत्रैव तेनास्य बभूव युद्धं  
महाबलेनातिबलस्य विष्णोः ।  
शेते स कृष्णेन हतः परासु-  
र्वातेनेवोन्मथितः कर्णिकारः ॥ ८४ ॥

आहृत्य कृष्णो मणिकुण्डले ते  
हत्वा च भौमं नरकं मुरं च।  
श्रिया वृतो यशसा चैव विद्वान्  
प्रत्याजगामाप्रतिमप्रभावः ॥ ८५ ॥

अस्मै वराण्यददंस्तत्र देवा  
दृष्ट्वा भीमं कर्म कृतं रणे तत्।  
श्रमश्च ते युध्यमानस्य न स्या-  
दाकाशे चाप्सु च ते क्रमः स्यात् ॥ ८६ ॥  
शस्त्राणि गात्रे न च ते क्रमेर-  
न्नित्येव कृष्णश्च ततः कृतार्थः।  
एवंरूपे वासुदेवेऽप्रमेये  
महाबले गुणसम्पत् सदैव ॥ ८७ ॥

तमसह्यं विष्णुमनन्तवीर्य-  
माशंसते धार्तराष्ट्रो विजेतुम् ।  
सदा ह्येनं तर्कयते दुरात्मा  
तच्चाप्ययं सहतेऽस्मान् समीक्ष्य ॥ ८८ ॥

पर्यागतं मम कृष्णस्य चैव  
यो मन्यते कलहं सम्प्रसह्य।  
शक्यं हर्तुं पाण्डवानां ममत्वं  
तद् वेदिता संयुगं तत्र गत्वा ॥ ८९ ॥

नमस्कृत्वा शान्तनवाय राज्ञे  
द्रोणायाथो सहपुत्राय चैव ।  
शारद्वतायाप्रतिद्वन्द्विने च  
योत्स्याम्यहं राज्यमभीप्समानः ॥ ९० ॥

धर्मेणाप्तं निधनं तस्य मन्ये  
यो योत्स्यते पाण्डवैः पापबुद्धिः।  
मिथ्या ग्लहे निर्जिता वै नृशंसैः  
संवत्सरान् वै द्वादश राजपुत्राः ॥ ९१ ॥

वासः कृच्छ्रो विहितश्चाप्यरण्ये  
दीर्घं कालं चैकमज्ञातवर्षम् ।  
ते हि कस्माज्जीवतां पाण्डवानां  
नन्दिष्यन्ते धार्तराष्ट्राः पदस्थाः ॥ ९२ ॥

ते चेदस्मान् युध्यमानाञ्जयेयु-  
र्देवैर्महेन्द्रप्रमुखैः सहायैः ।  
धर्मादधर्मश्चरितो गरीयां-  
स्ततो ध्रुवं नास्ति कृतं च साधु ॥ ९३ ॥

न चेदिमं पुरुषं कर्मबद्धं  
न चेदस्मान् मन्यतेऽसौ विशिष्टान्।  
आशंसेऽहं वासुदेवद्वितीयो  
दुर्योधनं सानुबन्धं निहन्तुम् ॥ ९४ ॥

न चेदिदं कर्म नरेन्द्र वन्ध्यं  
न चेद् भवेत् सुकृतं निष्फलं वा।  
इदं च तच्चाभिसमीक्ष्य नूनं  
पराजयो धार्तराष्ट्रस्य साधुः ॥ ९५ ॥

प्रत्यक्षं वः कुरवो यद् ब्रवीमि  
युध्यमाना धार्तराष्ट्रा न सन्ति।  
अन्यत्र युद्धात् कुरवो यदि स्यु-  
र्न युद्धे वै शेष इहास्ति कश्चित् ॥ ९६ ॥

हत्वा त्वहं धार्तराष्ट्रान् सकर्णान्  
राज्यं कुरूणामवजेता समग्रम् ।  
यद् वः कार्यं तत् कुरुध्वं यथास्व-  
मिष्टान्‌ दारानात्मभोगान् भजध्वम् ॥ ९७ ॥

अप्येवं नो ब्राह्मणाः सन्ति वृद्धा  
बहुश्रुताः शीलवन्तः कुलीनाः ।  
सांवत्सरा ज्योतिषि चाभियुक्ता  
नक्षत्रयोगेषु च निश्चयज्ञाः ॥ ९८ ॥

उच्चावचं दैवयुक्तं रहस्यं  
दिव्याः प्रश्ना मृगचक्रा मुहूर्ताः।  
क्षयं महान्तं कुरुसृंजयानां  
निवेदयन्ते पाण्डवानां जयं च ॥ ९९ ॥

यथा हि नो मन्यतेऽजातशत्रुः  
संसिद्धार्थो द्विषतां निग्रहाय ।  
जनार्दनश्चाप्यपरोक्षविद्यो  
न संशयं पश्यति वृष्णिसिंहः ॥ १०० ॥

अहं तथैवं खलु भाविरूपं  
पश्यामि बुद्ध्या स्वयमप्रमत्तः ।  
दृष्टिश्च मे न व्यथते पुराणी  
संयुध्यमाना धार्तराष्ट्रा न सन्ति ॥ १०१ ॥

अनालब्धं जृम्भति गाण्डिवं धनु-  
रनाहता कम्पति मे धनुर्ज्या।  
बाणाश्च मे तूणमुखाद् विसृत्य  
मुहुर्मुहुर्गन्तुमुशन्ति चैव ॥ १०२ ॥

खड्गः कोशान्निःसरति प्रसन्नो  
हित्वेव जीर्णामुरगस्त्वचं स्वाम् ।  
ध्वजे वाचो रौद्ररूपा भवन्ति  
कदा रथो योक्ष्यते ते किरीटिन् ॥ १०३ ॥

गोमायुसंघाश्च नदन्ति रात्रौ  
रक्षांस्यथो निष्पतन्त्यन्तरिक्षात् ।  
मृगाः शृगालाः शितिकण्ठाश्च काका  
गृध्रा बकाश्चैव तरक्षवश्च ॥ १०४ ॥

सुवर्णपत्राश्च पतन्ति पश्चाद्  
दृष्ट्वा रथं श्वेतहयप्रयुक्तम् ।  
अहं ह्येकः पार्थिवान् सर्वयोधान्  
शरान् वर्षन् मृत्युलोकं नयेयम् ॥ १०५ ॥

समाददानः पृथगस्त्रमार्गान्  
यथाग्निरिद्धो गहनं निदाघे ।  
स्थूणाकर्णं पाशुपतं महास्त्रं  
ब्राह्मं चास्त्रं यच्च शक्रोऽप्यदान्मे ॥ १०६ ॥  
वधे धृतो वेगवतः प्रमुञ्चन्  
नाहं प्रजाः किंचिदिहावशिष्ये ।  
शान्तिं लप्स्ये परमो ह्येष भावः  
स्थिरो मम ब्रूहि गावल्गणे तान् ॥ १०७ ॥

ये वैजय्याः समरे सूत लब्ध्वा  
देवानपीन्द्रप्रमुखान् समेतान् ।  
तैर्मन्यते कलहं सम्प्रसह्य  
स धार्तराष्ट्रः पश्यत मोहमस्य ॥ १०८ ॥

वृद्धो भीष्मः शान्तनवः कृपश्च  
द्रोणः सपुत्रो विदुरश्च धीमान्।  
एते सर्वे यद् वदन्ते तदस्तु  
आयुष्मन्तः कुरवः सन्तु सर्वे ॥ १०९ ॥