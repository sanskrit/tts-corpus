+++
title_full = "057 संजयद्वारा पाण्डवोंकी युद्धविषयक तैयारीका वर्णन, धृतराष्ट्रका विलाप, दुर्योधनद्वारा अपनी प्रबलताका प्रतिपादन, धृतराष्ट्रका उसपर अविश्वास तथा संजयद्वारा धृष्टद्युम्नकी शक्ति एवं संदेशका कथन"
title = "०५७ संजयवाक्ये"

+++


कांस्तत्र संजयापश्यः प्रीत्यर्थेन समागतान्।  
ये योत्स्यन्ते पाण्डवार्थे पुत्रस्य मम वाहिनीम् ॥ १ ॥

मुख्यमन्धकवृष्णीनामपश्यं कृष्णमागतम् ।  
चेकितानं च तत्रैव युयुधानं च सात्यकिम् ॥ २ ॥

पृथगक्षौहिणीभ्यां तु पाण्डवानभिसंश्रितौ ।  
महारथौ समाख्यातावुभौ पुरुषमानिनौ ॥ ३ ॥

अक्षौहिण्याथ पाञ्चाल्यो दशभिस्तनयैर्वृतः ।  
सत्यजित्प्रमुखैर्वीरैर्धृष्टद्युम्नपुरोगमैः ॥ ४ ॥  
द्रुपदो वर्धयन् मानं शिखण्डिपरिपालितः।  
उपायात् सर्वसैन्यानां प्रतिच्छाद्य तदा वपुः ॥ ५ ॥

विराटः सह पुत्राभ्यां शङ्खेनैवोत्तरेण च।  
सूर्यदत्तादिभिर्वीरैर्मदिराक्षपुरोगमैः ॥ ६ ॥  
सहितः पृथिवीपालो भ्रातृभिस्तनयैस्तथा ।  
अक्षौहिण्यैव सैन्यानां वृतः पार्थं समाश्रितः ॥ ७ ॥

जारासंधिर्मागधश्च धृष्टकेतुश्च चेदिराट् ।  
पृथक् पृथगनुप्राप्तौ पृथगक्षौहिणीवृतौ ॥ ८ ॥

केकया भ्रातरः पञ्च सर्वे लोहितकध्वजाः।  
अक्षौहिणीपरिवृताः पाण्डवानभिसंश्रिताः ॥ ९ ॥

एतानेतावतस्तत्र तानपश्यं समागतान् ।  
ये पाण्डवार्थे योत्स्यन्ति धार्तराष्ट्रस्य वाहिनीम् ॥ १० ॥

यो वेद मानुषं व्यूहं दैवं गान्धर्वमासुरम्।  
स तत्र सेनाप्रमुखे धृष्टद्युम्नो महारथः ॥ ११ ॥

भीष्मः शान्तनवो राजन् भागः क्लृप्तः शिखण्डिनः।  
तं विराटोऽनुसंयाता सार्धं मत्स्यैः प्रहारिभिः ॥ १२ ॥

ज्येष्ठस्य पाण्डुपुत्रस्य भागो मद्राधिपो बली।  
तौ तु तत्राब्रुवन् केचिद् विषमौ नो मताविति ॥ १३ ॥

दुर्योधनः सहसुतः सार्धं भ्रातृशतेन च।  
प्राच्याश्च दाक्षिणात्याश्च भीमसेनस्य भागतः ॥ १४ ॥

अर्जुनस्य तु भागेन कर्णो वैकर्तनो मतः।  
अश्वत्थामा विकर्णश्च सैन्धवश्च जयद्रथः ॥ १५ ॥

अशक्याश्चैव ये केचित् पृथिव्यां शूरमानिनः।  
सर्वांस्तानर्जुनः पार्थः कल्पयामास भागतः ॥ १६ ॥

महेष्वासा राजपुत्रा भ्रातरः पञ्च केकयाः।  
केकयानेव भागेन कृत्वा योत्स्यन्ति संयुगे ॥ १७ ॥

तेषामेव कृतो भागो मालवाः शाल्वकास्तथा।  
त्रिगर्तानां चैव मुख्यौ यौ तौ संशप्तकाविति ॥ १८ ॥

दुर्योधनसुताः सर्वे तथा दुःशासनस्य च।  
सौभद्रेण कृतो भागो राजा चैव बृहद्बलः ॥ १९ ॥

द्रौपदेया महेष्वासाः सुवर्णविकृतध्वजाः ।  
धृष्टद्युम्नमुखा द्रोणमभियास्यन्ति भारत ॥ २० ॥

चेकितानः सोमदत्तं द्वैरथे योद्धुमिच्छति।  
भोजं तु कृतवर्माणं युयुधानो युयुत्सति ॥ २१ ॥

सहदेवस्तु माद्रेयः शूरः संक्रन्दनो युधि।  
स्वमंशं कल्पयामास श्यालं ते सुबलात्मजम् ॥ २२ ॥

उलूकं चैव कैतव्यं ये च सारस्वता गणाः।  
नकुलः कल्पयामास भागं माद्रवतीसुतः ॥ २३ ॥

ये चान्ये पार्थिवा राजन् प्रत्युद्यास्यन्ति सङ्गरे।  
समाह्वानेन तांश्चापि पाण्डुपुत्रा अकल्पयन् ॥ २४ ॥

एवमेषामनीकानि प्रविभक्तानि भागशः ।  
यत् ते कार्यं सपुत्रस्य क्रियतां तदकालिकम् ॥ २५ ॥

न सन्ति सर्वे पुत्रा मे मूढा दुर्द्यूतदेविनः।  
येषां युद्धं बलवता भीमेन रणमूर्धनि ॥ २६ ॥

राजानः पार्थिवाः सर्वे प्रोक्षिताः कालधर्मणा।  
गाण्डीवाग्निं प्रवेक्ष्यन्ति पतङ्गा इव पावकम् ॥ २७ ॥

विद्रुतां वाहिनीं मन्ये कृतवैरैर्महात्मभिः।  
तां रणे केऽनुयास्यन्ति प्रभग्नां पाण्डवैर्युधि ॥ २८ ॥

सर्वे ह्यतिरथाः शूराः कीर्तिमन्तः प्रतापिनः।  
सूर्यपावकयोस्तुल्यास्तेजसा समितिञ्जयाः ॥ २९ ॥

येषां युधिष्ठिरो नेता गोप्ता च मधुसूदनः।  
योधौ च पाण्डवौ वीरौ सव्यसाचिवृकोदरौ ॥ ३० ॥  
नकुलः सहदेवश्च धृष्टद्युम्नश्च पार्षतः।  
सात्यकिर्द्रुपदश्चैव धृष्टकेतुश्च सानुजः ॥ ३१ ॥  
उत्तमौजाश्च पाञ्चाल्यो युधामन्युश्च दुर्जयः।  
शिखण्डी क्षत्रदेवश्च तथा वैराटिरुत्तरः ॥ ३२ ॥  
काशयश्चेदयश्चैव मत्स्याः सर्वे च सृंजयाः।  
विराटपुत्रो बभ्रुश्च पञ्चालाश्च प्रभद्रकाः ॥ ३३ ॥  
येषामिन्द्रोऽप्यकामानां न हरेत् पृथिवीमिमाम्।  
वीराणां रणधीराणां ये भिन्द्युः पर्वतानपि ॥ ३४ ॥  
तान् सर्वगुणसम्पन्नानमनुष्यप्रतापिनः ।  
क्रोशतो मम दुष्पुत्रो योद्‌धुमिच्छति संजय ॥ ३५ ॥

उभौ स्व एकजातीयौ तथोभौ भूमिगोचरौ।  
अथ कस्मात् पाण्डवानामेकतो मन्यसे जयम् ॥ ३६ ॥

पितामहं च द्रोणं च कृपं कर्णं च दुर्जयम्।  
जयद्रथं सोमदत्तमश्वत्थामानमेव च ॥ ३७ ॥  
सुतेजसो महेष्वासानिन्द्रोऽपि सहितोऽमरैः ।  
अशक्तः समरे जेतुं किं पुनस्तात पाण्डवाः ॥ ३८ ॥

सर्वे च पृथिवीपाला मदर्थे तात पाण्डवान्।  
आर्याः शस्त्रभृतः शूराः समर्थाः प्रतिबाधितुम् ॥ ३९ ॥

न मामकान् पाण्डवास्ते समर्थाः प्रतिवीक्षितुम्।  
पराक्रान्तो ह्यहं पाण्डून् सपुत्रान् योद्धुमाहवे ॥ ४० ॥

मत्प्रियं पार्थिवाः सर्वे ये चिकीर्षन्ति भारत।  
ते तानावारयिष्यन्ति ऐणेयानिव तन्तुना ॥ ४१ ॥

महता रथवंशेन शरजालैश्च मामकैः।  
अभिद्रुता भविष्यन्ति पञ्चालाः पाण्डवैः सह ॥ ४२ ॥

उन्मत्त इव मे पुत्रो विलपत्येष संजय।  
न हि शक्तो रणे जेतुं धर्मराजं युधिष्ठिरम् ॥ ४३ ॥

जानाति हि यथा भीष्मः पाण्डवानां यशस्विनाम्।  
बलवत्तां सपुत्राणां धर्मज्ञानां महात्मनाम् ॥ ४४ ॥  
यतो नारोचयदयं विग्रहं तैर्महात्मभिः।

किं तु संजय मे ब्रूहि पुनस्तेषां विचेष्टितम् ॥ ४५ ॥  
कस्तांस्तरस्विनो भूयः संदीपयति पाण्डवान्।  
अर्चिष्मतो महेष्वासान् हविषा पावकानिव ॥ ४६ ॥

धृष्टद्युम्नः सदैवैतान् संदीपयति भारत।  
युद्ध्यध्वमिति मा भैष्ट युद्धाद् भरतसत्तमाः ॥ ४७ ॥

ये केचित् पार्थिवास्तत्र धार्तराष्ट्रेण संवृताः।  
युद्धे समागमिष्यन्ति तुमुले शस्त्रसंकुले ॥ ४८ ॥  
तान्‌ सर्वानाहवे क्रुद्धान् सानुबन्धान् समागतान्।  
अहमेकः समादास्ये तिमिर्मत्स्यानिवौदकान् ॥ ४९ ॥

भीष्मं द्रोणं कृपं कर्णं द्रौणिं शल्यं सुयोधनम्।  
एतांश्चापि निरोत्स्यामि वेलेव मकरालयम् ॥ ५० ॥

तथा ब्रुवन्तं धर्मात्मा प्राह राजा युधिष्ठिरः।  
तव धैर्यं च वीर्यं च पञ्चालाः पाण्डवैः सह॥५१॥  
सर्वे समधिरूढाः स्म संग्रामान्नः समुद्धर।  
जानामि त्वां महाबाहो क्षत्रधर्मे व्यवस्थितम् ॥ ५२ ॥  
समर्थमेकं पर्याप्तं कौरवाणां विनिग्रहे।  
पुरस्तादुपयातानां कौरवाणां युयुत्सताम् ॥ ५३ ॥

भवता यद् विधातव्यं तन्नः श्रेयः परंतप।  
संग्रामादपयातानां भग्नानां शरणैषिणाम् ॥ ५४ ॥  
पौरुषं दर्शयञ्शूरो यस्तिष्ठेदग्रतः पुमान्।  
क्रीणीयात् तं सहस्रेण इति नीतिमतां मतम् ॥ ५५ ॥

स त्वं शूरश्च वीरश्च विक्रान्तश्च नरर्षभ।  
भयार्तानां परित्राता संयुगेषु न संशयः ॥ ५६ ॥

एवं ब्रुवति कौन्तेये धर्मात्मनि युधिष्ठिरे।  
धृष्टद्युम्न उवाचेदं मां वचो गतसाध्वसम्।  
सर्वाञ्जनपदान् सूत योधा दुर्योधनस्य ये ॥ ५७ ॥  
सबाह्लिकान् कुरून् ब्रूयाः प्रातिपेयाञ्शरद्वतः।  
सूतपुत्रं तथा द्रोणं सहपुत्रं जयद्रथम् ॥ ५८ ॥  
दुःशासनं विकर्णं च तथा दुर्योधनं नृपम्।  
भीष्मं च ब्रूहि गत्वा त्वमाशु गच्छ च मा चिरम्॥५९॥

युधिष्ठिरः साधुनैवाभ्युपेयो  
मा वो वधीदर्जुनो देवगुप्तः।  
राज्यं दद्‌ध्वं धर्मराजस्य तूर्णं  
याचध्वं वै पाण्डवं लोकवीरम् ॥ ६० ॥

नैतादृशो हि योधोऽस्ति पृथिव्यामिह कश्चन।  
यथाविधः सव्यसाची पाण्डवः सत्यविक्रमः ॥ ६१ ॥

देवैर्हि सम्भृतो दिव्यो रथो गाण्डीवधन्वनः।  
न स जेयो मनुष्येण मा स्म कृढ्‌ध्वं मनो युधि॥६२॥