+++
title_full = "068 संजयका धृतराष्ट्रको भगवान् श्रीकृष्णकी महिमा बतलाना"
title = "०६८"

+++


अर्जुनो वासुदेवश्च धन्विनौ परमार्चितौ।  
कामादन्यत्र सम्भूतौ सर्वभावाय सम्मितौ ॥ १ ॥

व्यामान्तरं समास्थाय यथामुक्तं मनस्विनः।  
चक्रं तद् वासुदेवस्य मायया वर्तते विभो ॥ २ ॥

सापह्नवं कौरवेषु पाण्डवानां सुसम्मतम्।  
सारासारबलं ज्ञातुं तेजःपुञ्जावभासितम् ॥ ३ ॥

नरकं शम्बरं चैव कंसं चैद्यं च माधवः।  
जितवान् घोरसंकाशान् क्रीडन्निव महाबलः ॥ ४ ॥

पृथिवीं चान्तरिक्षं च द्यां चैव पुरुषोत्तमः।  
मनसैव विशिष्टात्मा नयत्यात्मवशं वशी ॥ ५ ॥

भूयो भूयो हि यद्‌ राजन् पृच्छसे पाण्डवान् प्रति।  
सारासारबलं ज्ञातुं तत् समासेन मे शृणु ॥ ६ ॥

एकतो वा जगत् कृत्स्नमेकतो वा जनार्दनः।  
सारतो जगतः कृत्स्नादतिरिक्तो जनार्दनः ॥ ७ ॥

भस्म कुर्याज्जगदिदं मनसैव जनार्दनः।  
न तु कृत्स्नं जगच्छक्तं भस्म कर्तुं जनार्दनम् ॥ ८ ॥

यतः सत्यं यतो धर्मो यतो ह्रीरार्जवं यतः।  
ततो भवति गोविन्दो यतः कृष्णस्ततो जयः ॥ ९ ॥

पृथिवीं चान्तरिक्षं च दिवं च पुरुषोत्तमः।  
विचेष्टयति भूतात्मा क्रीडन्निव जनार्दनः ॥ १० ॥

स कृत्वा पाण्डवान् सत्रं लोकं सम्मोहयन्निव।  
अधर्मनिरतान् मूढान् दग्धुमिच्छति ते सुतान् ॥ ११ ॥

कालचक्रं जगच्चक्रं युगचक्रं च केशवः।  
आत्मयोगेन भगवान् परिवर्तयतेऽनिशम् ॥ १२ ॥

कालस्य च हि मृत्योश्च जङ्गमस्थावरस्य च।  
ईशते भगवानेकः सत्यमेतद् ब्रवीमि ते ॥ १३ ॥

ईशन्नपि महायोगी सर्वस्य जगतो हरिः।  
कर्माण्यारभते कर्तुं कीनाश इव वर्धनः ॥ १४ ॥

तेन वञ्चयते लोकान् मायायोगेन केशवः।  
ये तमेव प्रपद्यन्ते न ते मुह्यन्ति मानवाः ॥ १५ ॥