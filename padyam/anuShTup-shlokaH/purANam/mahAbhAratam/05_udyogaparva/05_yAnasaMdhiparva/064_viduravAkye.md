+++
title_full = "064 विदुरका कौटुम्बिक कलहसे हानि बताते हुए धृतराष्ट्रको संधिकी सलाह देना"
title = "०६४ विदुरवाक्ये"

+++


शकुनीनामिहार्थाय पाशं भूमावयोजयत् ।  
कश्चिच्छाकुनिकस्तात पूर्वेषामिति शुश्रुम ॥ १ ॥

तस्मिन् द्वौ शकुनौ बद्धौ युगपत् सहचारिणौ।  
तावुपादाय तं पाशं जग्मतुः खचरावुभौ ॥ २ ॥

तौ विहायसमाक्रान्तौ दृष्ट्वा शाकुनिकस्तदा।  
अन्वधावदनिर्विण्णो येन येन स्म गच्छतः ॥ ३ ॥

तथा तमनुधावन्तं मृगयुं शकुनार्थिनम्।  
आश्रमस्थो मुनिः कश्चिद् ददर्शाथ कृताह्निकः ॥ ४ ॥

तावन्तरिक्षगौ शीघ्रमनुयान्तं महीचरम् ।  
श्लोकेनानेन कौरव्य पप्रच्छ स मुनिस्तदा ॥ ५ ॥

विचित्रमिदमाश्चर्यं मृगहन् प्रतिभाति मे।  
प्लवमानौ हि खचरौ पदातिरनुधावसि ॥ ६ ॥

पाशमेकमुभावेतौ सहितौ हरतो मम।  
यत्र वै विवदिष्येते तत्र मे वशमेष्यतः ॥ ७ ॥

तौ विवादमनुप्राप्तौ शकुनौ मृत्युसंधितौ।  
विगृह्य च सुदुर्बुद्धी पृथिव्यां संनिपेततुः ॥ ८ ॥

तौ युध्यमानौ संरब्धौ मृत्युपाशवशानुगौ।  
उपसृत्यापरिज्ञातो जग्राह मृगहा तदा ॥ ९ ॥

एवं ये ज्ञातयोऽर्थेषु मिथो गच्छन्ति विग्रहम्।  
तेऽमित्रवशमायान्ति शकुनाविव विग्रहात् ॥ १० ॥

सम्भोजनं संकथनं सम्प्रश्नोऽथ समागमः।  
एतानि ज्ञातिकार्याणि न विरोधः कदाचन ॥ ११ ॥

ये स्म काले सुमनसः सर्वे वृद्धानुपासते।  
सिंहगुप्तमिवारण्यमप्रधृष्या भवन्ति ते ॥ १२ ॥

येऽर्थं संततमासाद्य दीना इव समासते।  
श्रियं ते सम्प्रयच्छन्ति द्विषद्भ्यो भरतर्षभ ॥ १३ ॥

धूमायन्ते व्यपेतानि ज्वलन्ति सहितानि च।  
धृतराष्ट्रोल्मुकानीव ज्ञातयो भरतर्षभ ॥ १४ ॥

इदमन्यत् प्रवक्ष्यामि यथा दृष्टं गिरौ मया।  
श्रुत्वा तदपि कौरव्य यथा श्रेयस्तथा कुरु ॥ १५ ॥

वयं किरातैः सहिता गच्छामो गिरिमुत्तरम्।  
ब्राह्मणैर्देवकल्पैश्च विद्याजम्भकवार्तिकैः ॥ १६ ॥

कुञ्जभूतं गिरिं सर्वमभितो गन्धमादनम्।  
दीप्यमानौषधिगणं सिद्धगन्धर्वसेवितम् ॥ १७ ॥

तत्रापश्याम वै सर्वे मधु पीतकमाक्षिकम्।  
मरुप्रपाते विषमे निविष्टं कुम्भसम्मितम् ॥ १८ ॥

आशीविषै रक्ष्यमाणं कुबेरदयितं भृशम्।  
यत् प्राप्य पुरुषो मर्त्योऽप्यमरत्वं नियच्छति ॥ १९ ॥  
अचक्षुर्लभते चक्षुर्वृद्धो भवति वै युवा।  
इति ते कथयन्ति स्म ब्राह्मणा जम्भसाधकाः ॥ २० ॥

ततः किरातास्तद् दृष्ट्वा प्रार्थयन्तो महीपते।  
विनेशुर्विषमे तस्मिन् ससर्पे गिरिगह्वरे ॥ २१ ॥

तथैव तव पुत्रोऽयं पृथिवीमेक इच्छति।  
मधु पश्यति सम्मोहात् प्रपातं नानुपश्यति ॥ २२ ॥

दुर्योधनो योद्धुमनाः समरे सव्यसाचिना।  
न च पश्यामि तेजोऽस्य विक्रमं वा तथाविधम् ॥ २३ ॥

एकेन रथमास्थाय पृथिवी येन निर्जिता।  
भीष्मद्रोणप्रभृतयः संत्रस्ताः साधुयायिनः ॥ २४ ॥  
विराटनगरे भग्नाः किं तत्र तव दृश्यताम्।  
प्रतीक्षमाणो यो वीरः क्षमते वीक्षितं तव ॥ २५ ॥

द्रुपदो मत्स्यराजश्च संक्रुद्धश्च धनंजयः।  
न शेषयेयुः समरे वायुयुक्ता इवाग्नयः ॥ २६ ॥

अङ्के कुरुष्व राजानं धृतराष्ट्र युधिष्ठिरम्।  
युध्यतोर्हि द्वयोर्युद्धे नैकान्तेन भवेज्जयः ॥ २७ ॥