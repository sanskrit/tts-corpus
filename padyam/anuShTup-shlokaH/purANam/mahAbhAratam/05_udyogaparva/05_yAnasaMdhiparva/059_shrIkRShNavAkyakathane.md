+++
title_full = "059 संजयका धृतराष्ट्रके पूछनेपर उन्हें श्रीकृष्ण और अर्जुनके अन्तःपुरमें कहे हुए संदेश सुनाना"
title = "०५९ श्रीकृष्णवाक्यकथने"

+++


यदब्रूतां महात्मानौ वासुदेवधनंजयौ ।  
तन्मे ब्रूहि महाप्राज्ञ शुश्रूषे वचनं तव ॥ १ ॥

शृणु राजन् यथा दृष्टौ मया कृष्णधनंजयौ।  
ऊचतुश्चापि यद्‌ वीरौ तत् ते वक्ष्यामि भारत ॥ २ ॥

पादाङ्‌गुलीरभिप्रेक्षन् प्रयतोऽहं कृताञ्जलिः ।  
शुद्धान्तं प्राविशं राजन्नाख्यातुं नरदेवयोः ॥ ३ ॥

नैवाभिमन्युर्न यमौ तं देशमभियान्ति वै।  
यत्र कृष्णौ च कृष्णा च सत्यभामा च भामिनी॥४॥

उभौ मध्वासवक्षीबावुभौ चन्दनरूषितौ ।  
स्रग्विणौ वरवस्त्रौ तौ दिव्याभरणभूषितौ ॥ ५ ॥

नैकरत्नविचित्रं तु काञ्चनं महदासनम्।  
विविधास्तरणाकीर्णं यत्रासातामरिंदमौ ॥ ६ ॥

अर्जुनोत्सङ्गगौ पादौ केशवस्योपलक्षये ।  
अर्जुनस्य च कृष्णायां सत्यायां च महात्मनः ॥ ७ ॥

काञ्चनं पादपीठं तु पार्थो मे प्रादिशत् तदा।  
तदहं पाणिना स्पृष्ट्वा ततो भूमावुपाविशम् ॥ ८ ॥

ऊर्ध्वरेखातलौ पादौ पार्थस्य शुभलक्षणौ।  
पादपीठादपहृतौ तत्रापश्यमहं शुभौ ॥ ९ ॥

श्यामौ बृहन्तौ तरुणौ शालस्कन्धाविवोद्‌गतौ।  
एकासनगतौ दृष्ट्वा भयं मां महदाविशत् ॥ १० ॥

इन्द्रविष्णुसमावेतौ मन्दात्मा नावबुद्ध्यते ।  
संश्रयाद् द्रोणभीष्माभ्यां कर्णस्य च विकत्थनात् ॥ ११ ॥

निदेशस्थाविमौ यस्य मानसस्तस्य सेत्स्यते।  
संकल्पो धर्मराजस्य निश्चयो मे तदाभवत् ॥ १२ ॥

सत्कृतश्चान्नपानाभ्यामासीनो लब्धसत्क्रियः ।  
अञ्जलिं मूर्ध्नि संधाय तौ संदेशमचोदयम् ॥ १३ ॥

धनुर्गुणकिणाङ्केन पाणिना शुभलक्षणम् ।  
पादमानमयन् पार्थः केशवं समचोदयत् ॥ १४ ॥

इन्द्रकेतुरिवोत्थाय सर्वाभरणभूषितः ।  
इन्द्रवीर्योपमः कृष्णः संविष्टो माभ्यभाषत ॥ १५ ॥  
वाचं स वदतां श्रेष्ठो ह्लादिनीं वचनक्षमाम्।  
त्रासिनीं धार्तराष्ट्राणां मृदुपूर्वां सुदारुणाम् ॥ १६ ॥

वाचं तां वचनार्हस्य शिक्षाक्षरसमन्विताम्।  
अश्रौषमहमिष्टार्थां पश्चाद्धृदयहारिणीम् ॥ १७ ॥

संजयेदं वचो ब्रूया धृतराष्ट्रं मनीषिणम्।  
कुरुमुख्यस्य भीष्मस्य द्रोणस्यापि च शृण्वतः ॥ १८ ॥

आवयोर्वचनात् सूत ज्येष्ठानप्यभिवादयन् ।  
यवीयसश्च कुशलं पश्चात् पृष्ट्वैवमुत्तरम् ॥ १९ ॥

यजध्वं विविधैर्यज्ञैर्विप्रेभ्यो दत्त दक्षिणाः।  
पुत्रैर्दारैश्च मोदध्वं महद् वो भयमागतम् ॥ २० ॥

अर्थांस्त्यजत पात्रेभ्यः सुतान् प्राप्नुत कामजान्।  
प्रियं प्रियेभ्यश्चरत राजा हि त्वरते जये ॥ २१ ॥

ऋणमेतत् प्रवृद्धं मे हृदयान्नापसर्पति।  
यद् गोविन्देति चुक्रोश कृष्णा मां दूरवासिनम् ॥ २२ ॥

तेजोमयं दुराधर्षं गाण्डीवं यस्य कार्मुकम्।  
मद्‌द्वितीयेन तेनेह वैरं वः सव्यसाचिना ॥ २३ ॥

मद्‌द्वितीयं पुनः पार्थं कः प्रार्थयितुमिच्छति।  
यो न कालपरीतो वाप्यपि साक्षात् पुरंदरः ॥ २४ ॥

बाहुभ्यामुद्वहेद् भूमिं दहेत् क्रुद्ध इमाः प्रजाः।  
पातयेत् त्रिदिवाद् देवान् योऽर्जुनं समरे जयेत् ॥ २५ ॥

देवासुरमनुष्येषु यक्षगन्धर्वभोगिषु ।  
न तं पश्याम्यहं युद्धे पाण्डवं योऽभ्ययाद् रणे ॥ २६ ॥

यत् तद् विराटनगरे श्रूयते महदद्भुतम्।  
एकस्य च बहूनां च पर्याप्तं तन्निदर्शनम् ॥ २७ ॥

एकेन पाण्डुपुत्रेण विराटनगरे यदा।  
भग्नाः पलायत दिशः पर्याप्तं तन्निदर्शनम् ॥ २८ ॥

बलं वीर्यं च तेजश्च शीघ्रता लघुहस्तता।  
अविषादश्च धैर्यं च पार्थान्नान्यत्र विद्यते ॥ २९ ॥

इत्यब्रवीद्‌धृषीकेशः पार्थमुद्धर्षयन् गिरा ।  
गर्जन् समयवर्षीव गगने पाकशासनः ॥ ३० ॥

केशवस्य वचः श्रुत्वा किरीटी श्वेतवाहनः।  
अर्जुनस्तन्महद् वाक्यमब्रवीद् रोमहर्षणम् ॥ ३१ ॥