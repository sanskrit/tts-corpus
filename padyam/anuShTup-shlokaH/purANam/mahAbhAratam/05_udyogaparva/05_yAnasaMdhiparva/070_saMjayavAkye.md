+++
title_full = "070 भगवान् श्रीकृष्णके विभिन्न नामोंकी व्युत्पत्तियोंका कथन"
title = "०७० संजयवाक्ये"

+++


भूयो मे पुण्डरीकाक्षं संजयाचक्ष्व पृच्छतः।  
नामकर्मार्थवित् तात प्राप्नुयां पुरुषोत्तमम् ॥ १ ॥

श्रुतं मे वासुदेवस्य नामनिर्वचनं शुभम्।  
यावत् तत्राभिजानेऽहमप्रमेयो हि केशवः ॥ २ ॥

वसनात् सर्वभूतानां वसुत्वाद् देवयोनितः।  
वासुदेवस्ततो वेद्यो बृहत्त्वाद् विष्णुरुच्यते ॥ ३ ॥

मौनाद् ध्यानाच्च योगाच्च विद्धि भारत माधवम्।  
सर्वतत्त्वमयत्वाच्च मधुहा मधुसूदनः ॥ ४ ॥

कृषिर्भूवाचकः शब्दो णश्च निर्वृतिवाचकः।  
विष्णुस्तद्भावयोगाच्च कृष्णो भवति सात्वतः ॥ ५ ॥

पुण्डरीकं परं धाम नित्यमक्षयमव्ययम्।  
तद्भावात् पुण्डरीकाक्षो दस्युत्रासाज्जनार्दनः ॥ ६ ॥

यतः सत्त्वान्न च्यवते यच्च सत्त्वान्न हीयते।  
सत्त्वतः सात्वतस्तस्मादार्षभाद् वृषभेक्षणः ॥ ७ ॥

न जायते जनित्रायमजस्तस्मादनीकजित् ।  
देवानां स्वप्रकाशत्वाद् दमाद् दामोदरो विभुः ॥ ८ ॥

हर्षात् सुखात् सुखैश्वर्याद्‌धृषीकेशत्वमश्नुते ।  
बाहुभ्यां रोदसी बिभ्रन्महाबाहुरिति स्मृतः ॥ ९ ॥

अधो न क्षीयते जातु यस्मात् तस्मादधोक्षजः।  
नराणामयनाच्चापि ततो नारायणः स्मृतः ॥ १० ॥

पूरणात् सदनाच्चापि ततोऽसौ पुरुषोत्तमः।  
असतश्च सतश्चैव सर्वस्य प्रभवाप्ययात् ॥ ११ ॥  
सर्वस्य च सदा ज्ञानात् सर्वमेतं प्रचक्षते।

सत्ये प्रतिष्ठितः कृष्णः सत्यमत्र प्रतिष्ठितम् ॥ १२ ॥  
सत्यात्‌ सत्यं तु गोविन्दस्तस्मात्‌ सत्योऽपि नामतः।

विष्णुर्विक्रमणाद् देवो जयनाज्जिष्णुरुच्यते ॥ १३ ॥  
शाश्वतत्वादनन्तश्च गोविन्दो वेदनाद् गवाम्।

अतत्त्वं कुरुते तत्त्वं तेन मोहयते प्रजाः ॥ १४ ॥

एवंविधो धर्मनित्यो भगवान् मधुसूदनः।  
आगन्ता हि महाबाहुरानृशंस्यार्थमच्युतः ॥ १५ ॥