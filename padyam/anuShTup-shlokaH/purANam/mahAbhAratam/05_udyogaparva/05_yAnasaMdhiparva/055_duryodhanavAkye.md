+++
title_full = "055 धृतराष्ट्रको धैर्य देते हुए दुर्योधनद्वारा अपने उत्कर्ष और पाण्डवोंके अपकर्षका वर्णन"
title = "०५५ दुर्योधनवाक्ये"

+++


न भेतव्यं महाराज न शोच्या भवता वयम्।  
समर्थाः स्म पराञ्जेतुं बलिनः समरे विभो ॥ १ ॥

वने प्रव्राजितान् पार्थान् यदाऽऽयान्मधुसूदनः।  
महता बलचक्रेण परराष्ट्रावमर्दिना ॥ २ ॥  
केकया धृष्टकेतुश्च धृष्टद्युम्नश्च पार्षतः।  
राजानश्चान्वयुः पार्थान् बहवोऽन्येऽनुयायिनः ॥ ३ ॥

इन्द्रप्रस्थस्य चादूरात् समाजग्मुर्महारथाः ।  
व्यगर्हयंश्च संगम्य भवन्तं कुरुभिः सह ॥ ४ ॥

ते युधिष्ठिरमासीनमजिनैः प्रतिवासितम् ।  
कृष्णप्रधानाः संहत्य पर्युपासन्त भारत ॥ ५ ॥  
प्रत्यादानं च राज्यस्य कार्यमूचुर्नराधिपाः।  
भवतः सानुबन्धस्य समुच्छेदं चिकीर्षवः ॥ ६ ॥

श्रुत्वा चैवं मयोक्तास्तु भीष्मद्रोणकृपास्तदा।  
ज्ञातिक्षयभयाद् राजन् भीतेन भरतर्षभ ॥ ७ ॥  
न ते स्थास्यन्ति समये पाण्डवा इति मे मतिः।  
समुच्छेदं हि नः कृत्स्नं वासुदेवश्चिकीर्षति ॥ ८ ॥

ऋते च विदुरात् सर्वे यूयं वध्या मता मम।  
धृतराष्ट्रस्तु धर्मज्ञो न वध्यः कुरुसत्तमः ॥ ९ ॥

समुच्छेदं च कृत्स्नं नः कृत्वा तात जनार्दनः।  
एकराज्यं कुरूणां स्म चिकीर्षति युधिष्ठिरे ॥ १० ॥

तत्र किं प्राप्तकालं नः प्रणिपातः पलायनम्।  
प्राणान् वा सम्परित्यज्य प्रतियुध्यामहे परान् ॥ ११ ॥

प्रतियुद्धे तु नियतः स्यादस्माकं पराजयः।  
युधिष्ठिरस्य सर्वे हि पार्थिवा वशवर्तिनः ॥ १२ ॥  
विरक्तराष्ट्राश्च वयं मित्राणि कुपितानि नः।  
धिक्कृताः पार्थिवैः सर्वैः स्वजनेन च सर्वशः ॥ १३ ॥

प्रणिपाते न दोषोऽस्ति सन्धिर्नः शाश्वतीः समाः।  
पितरं त्वेव शोचामि प्रज्ञानेत्रं जनाधिपम् ॥ १४ ॥

मत्कृते दुःखमापन्नं क्लेशं प्राप्तमनन्तकम्।  
कृतं हि तव पुत्रैश्च परेषामवरोधनम्।  
मत्प्रियार्थं पुरैवैतद् विदितं ते नरोत्तम ॥ १५ ॥

ते राज्ञो धृतराष्ट्रस्य सामात्यस्य महारथाः।  
वैरं प्रतिकरिष्यन्ति कुलोच्छेदेन पाण्डवाः ॥ १६ ॥

ततो द्रोणोऽब्रवीद् भीष्मः कृपो द्रौणिश्च भारत।  
मत्वा मां महतीं चिन्तामास्थितं व्यथितेन्द्रियम् ॥ १७ ॥  
अभिद्रुग्धाः परे चेन्नो न भेतव्यं परंतप।  
असमर्थाः परे जेतुमस्मान् युधि समास्थितान् ॥ १८ ॥

एकैकशः समर्थाः स्मो विजेतुं सर्वपार्थिवान्।  
आगच्छन्तु विनेष्यामो दर्पमेषां शितैः शरैः ॥ १९ ॥

पुरैकेन हि भीष्मेण विजिताः सर्वपार्थिवाः।  
मृते पितर्यतिक्रुद्धो रथेनैकेन भारत ॥ २० ॥

जघान सुबहूंस्तेषां संरब्धः कुरुसत्तमः।  
ततस्ते शरणं जग्मुर्देवव्रतमिमं भयात् ॥ २१ ॥

स भीष्मः सुसमर्थोऽयमस्माभिः सहितो रणे।  
परान् विजेतुं तस्मात् ते व्येतु भीर्भरतर्षभ ॥ २२ ॥

इत्येषां निश्चयो ह्यासीत्‌ तत्कालेऽमिततेजसाम्।  
पुरा परेषां पृथिवी कृत्स्नाऽऽसीद् वशवर्तिनी ॥ २३ ॥  
अस्मान् पुनरमी नाद्य समर्था जेतुमाहवे।  
छिन्नपक्षाः परे ह्यद्य वीर्यहीनाश्च पाण्डवाः ॥ २४ ॥

अस्मत्संस्था च पृथिवी वर्तते भरतर्षभ।  
एकार्थाः सुखदुःखेषु समानीताश्च पार्थिवाः ॥ २५ ॥

अप्यग्निं प्रविशेयुस्ते समुद्रं वा परंतप।  
मदर्थं पार्थिवाः सर्वे तद् विद्धि कुरुसत्तम ॥ २६ ॥

उन्मत्तमिव चापि त्वां प्रहसन्तीह दुःखितम्।  
विलपन्तं बहुविधं भीतं परविकत्थने ॥ २७ ॥

एषां ह्येकैकशो राज्ञां समर्थः पाण्डवान् प्रति।  
आत्मानं मन्यते सर्वो व्येतु ते भयमागतम् ॥ २८ ॥

जेतुं समग्रां सेनां मे वासवोऽपि न शक्नुयात्।  
हन्तुक्षय्यरूपेयं ब्रह्मणोऽपि स्वयम्भुवः ॥ २९ ॥

युधिष्ठिरः पुरं हित्वा पञ्च ग्रामान् स याचति।  
भीतो हि मामकात्‌ सैन्यात् प्रभावाच्चैव मे विभो ॥ ३० ॥

समर्थं मन्यसे यच्च कुन्तीपुत्रं वृकोदरम्।  
तन्मिथ्या न हि मे कृत्स्नं प्रभावं वेत्सि भारत॥३१॥

मत्समो हि गदायुद्धे पृथिव्यां नास्ति कश्चन।  
नासीत् कश्चिदतिक्रान्तो भविता न च कश्चन ॥ ३२ ॥

युक्तो दुःखोषितश्चाहं विद्यापारगतस्तथा ।  
तस्मान्न भीमान्नान्येभ्यो भयं मे विद्यते क्वचित् ॥ ३३ ॥

दुर्योधनसमो नास्ति गदायामिति निश्चयः।  
संकर्षणस्य भद्रं ते यत् तदैनमुपावसम् ॥ ३४ ॥

युद्धे संकर्षणसमो बलेनाभ्यधिको भुवि।  
गदाप्रहारं भीमो मे न जातु विषहेद् युधि ॥ ३५ ॥

एकं प्रहारं यं दद्यां भीमाय रुषितो नृप।  
स एवैनं नयेद् घोरः क्षिप्रं वैवस्वतक्षयम् ॥ ३६ ॥

इच्छेयं च गदाहस्तं राजन् द्रष्टुं वृकोदरम्।  
सुचिरं प्रार्थितो ह्येष मम नित्यं मनोरथः ॥ ३७ ॥

गदया निहतो ह्याजौ मया पार्थो वृकोदरः।  
विशीर्णगात्रः पृथिवीं परासुः प्रपतिष्यति ॥ ३८ ॥

गदाप्रहाराभिहतो हिमवानपि पर्वतः ।  
सकृन्मया विदीर्येत गिरिः शतसहस्रधा ॥ ३९ ॥

स चाप्येतद् विजानाति वासुदेवार्जुनौ तथा।  
दुर्योधनसमो नास्ति गदायामिति निश्चयः ॥ ४० ॥

तत् ते वृकोदरमयं भयं व्येतु महाहवे।  
व्यपनेष्याम्यहं ह्येनं मा राजन् विमना भव ॥ ४१ ॥

तस्मिन् मया हते क्षिप्रमर्जुनं बहवो रथाः।  
तुल्यरूपा विशिष्टाश्च क्षेप्स्यन्ति भरतर्षभ ॥ ४२ ॥

भीष्मो द्रोणः कृपो द्रौणिः कर्णो भूरिश्रवास्तथा।  
प्राग्ज्योतिषाधिपः शल्यः सिन्धुराजो जयद्रथः ॥ ४३ ॥  
एकैक एषां शक्तस्तु हन्तुं भारत पाण्डवान्।  
समेतास्तु क्षणेनैतान् नेष्यन्ति यमसादनम्।

समग्रा पार्थिवी सेना पार्थमेकं धनंजयम् ॥ ४४ ॥  
कस्मादशक्ता निर्जेतुमिति हेतुर्न विद्यते।

शरव्रातैस्तु भीष्मेण शतशो निचितोऽवशः ॥ ४५ ॥  
द्रोणद्रौणिकृपैश्चैव गन्ता पार्थो यमक्षयम्।

पितामहोऽपि गाङ्गेयः शान्तनोरधि भारत ॥ ४६ ॥  
ब्रह्मर्षिसदृशो जज्ञे देवैरपि सुदुःसहः।

न हन्ता विद्यते चापि राजन् भीष्मस्य कश्चन ॥ ४७ ॥  
पित्रा ह्युक्तः प्रसन्नेन नाकामस्त्वं मरिष्यसि।

ब्रह्मर्षेश्च भरद्वाजाद् द्रोणो द्रोण्यामजायत ॥ ४८ ॥  
द्रोणाज्जज्ञे महाराज द्रौणिश्च परमास्त्रवित्।

कृपश्चाचार्यमुख्योऽयं महर्षेर्गौतमादपि ॥ ४९ ॥  
शरस्तम्बोद्भवः श्रीमानवध्य इति मे मतिः।

अयोनिजास्त्रयो ह्येते पिता माता च मातुलः ॥ ५० ॥  
अश्वत्थाम्नो महाराज स च शूरः स्थितो मम।  
सर्व एते महाराज देवकल्पा महारथाः ॥ ५१ ॥

शक्रस्यापि व्यथां कुर्युः संयुगे भरतर्षभ।  
नैतेषामर्जुनः शक्त एकैकं प्रति वीक्षितुम् ॥ ५२ ॥

सहितास्तु नरव्याघ्रा हनिष्यन्ति धनंजयम्।  
भीष्मद्रोणकृपाणां च तुल्यः कर्णो मतो मम ॥ ५३ ॥

अनुज्ञातश्च रामेण मत्समोऽसीति भारत।  
कुण्डले रुचिरे चास्तां कर्णस्य सहजे शुभे ॥ ५४ ॥

ते शच्यर्थं महेन्द्रेण याचितः स परंतपः।  
अमोघया महाराज शक्त्या परमभीमया ॥ ५५ ॥

तस्य शक्त्योपगूढस्य कस्माज्जीवेद् धनंजयः।  
विजयो मे ध्रुवं राजन् फलं पाणाविवाहितम् ॥ ५६ ॥

अभिव्यक्तः परेषां च कृत्स्नो भुवि पराजयः।  
अह्ना ह्येकेन भीष्मोऽयं प्रयुतं हन्ति भारत ॥ ५७ ॥

तत्समाश्च महेष्वासा द्रोणद्रौणिकृपा अपि।  
संशप्तकानां वृन्दानि क्षत्रियाणां परंतप ॥ ५८ ॥  
अर्जुनं वयमस्मान् वा निहन्यात् कपिकेतनः।  
तं चालमिति मन्यन्ते सव्यसाचिवधे धृताः ॥ ५९ ॥  
पार्थिवाः स भवांस्तेभ्यो ह्यकस्माद् व्यथते कथम्।

भीमसेने च निहते कोऽन्यो युध्येत भारत ॥ ६० ॥  
परेषां तन्ममाचक्ष्व यदि वेत्थ परंतप।

पञ्च ते भ्रातरः सर्वे धृष्टद्युम्नोऽथ सात्यकिः ॥ ६१ ॥  
परेषां सप्त ये राजन् योधाः सारं बलं मतम्।

अस्माकं तु विशिष्टा ये भीष्मद्रोणकृपादयः ॥ ६२ ॥  
द्रौणिर्वैकर्तनः कर्णः सोमदत्तोऽथ बाह्लिकः।  
प्राग्ज्योतिषाधिपः शल्य आवन्त्यौ च जयद्रथः ॥ ६३ ॥  
दुःशासनो दुर्मुखश्च दुःसहश्च विशाम्पते।  
श्रुतायुश्चित्रसेनश्च पुरुमित्रो विविंशतिः ॥ ६४ ॥  
शलो भूरिश्रवाश्चैव विकर्णश्च तवात्मजः।

अक्षौहिण्यो हि मे राजन् दशैका च समाहृताः।  
न्यूनाः परेषां सप्तैव कस्मान्मे स्यात् पराजयः ॥ ६५ ॥

बलं त्रिगुणतो हीनं योध्यं प्राह बृहस्पतिः।  
परेभ्यस्त्रिगुणा चेयं मम राजन्ननीकिनी ॥ ६६ ॥

गुणहीनं परेषां च बहु पश्यामि भारत।  
गुणोदयं बहुगुणमात्मनश्च विशाम्पते ॥ ६७ ॥

एतत् सर्वं समाज्ञाय बलाग्र‌्यं मम भारत।  
न्यूनतां पाण्डवानां च न मोहं गन्तुमर्हसि ॥ ६८ ॥

इत्युक्त्वा संजयं भूयः पर्यपृच्छत भारत।  
विवित्सुः प्राप्तकालानि ज्ञात्वा परपुरंजयः ॥ ६९ ॥