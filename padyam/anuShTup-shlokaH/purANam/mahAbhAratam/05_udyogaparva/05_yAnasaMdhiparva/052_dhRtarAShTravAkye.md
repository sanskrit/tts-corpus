+++
title_full = "052 धृतराष्ट्रद्वारा अर्जुनसे प्राप्त होनेवाले भयका वर्णन"
title = "०५२ धृतराष्ट्रवाक्ये"

+++


यस्य वै नानृता वाचः कदाचिदनुशुश्रुम।  
त्रैलोक्यमपि तस्य स्याद् योद्धा यस्य धनंजयः ॥ १ ॥

तस्यैव च न पश्यामि युधि गाण्डीवधन्वनः।  
अनिशं चिन्तयानोऽपि यः प्रतीयाद् रथेन तम् ॥ २ ॥

अस्यतः कर्णिनालीकान् मार्गणान् हृदयच्छिदः।  
प्रत्येता न समः कश्चिद् युधि गाण्डीवधन्वनः ॥ ३ ॥

द्रोणकर्णौ प्रतीयातां यदि वीरौ नरर्षभौ।  
कृतास्त्रौ बलिनां श्रेष्ठौ समरेष्वपराजितौ ॥ ४ ॥  
महान् स्यात् संशयो लोके न त्वस्ति विजयो मम।  
घृणी कर्णः प्रमादी च आचार्यः स्थविरो गुरुः ॥ ५ ॥

समर्थो बलवान् पार्थो दृढधन्वा जितक्लमः।  
भवेत् सुतुमुलं युद्धं सर्वशोऽप्यपराजयः ॥ ६ ॥

सर्वे ह्यस्त्रविदः शूराः सर्वे प्राप्ता महद् यशः।  
अपि सर्वामरैश्वर्यं त्यजेयुर्न पुनर्जयम् ॥ ७ ॥

वधे नूनं भवेच्छान्तिस्तयोर्वा फाल्गुनस्य च।  
न तु हन्तार्जुनस्यास्ति जेता चास्य न विद्यते ॥ ८ ॥  
मन्युस्तस्य कथं शाम्येन्मन्दान् प्रति य उत्थितः।

अन्येऽप्यस्त्राणि जानन्ति जीयन्ते च जयन्ति च ॥ ९ ॥  
एकान्तविजयस्त्वेव श्रूयते फाल्गुनस्य ह।

त्रयस्त्रिंशत् समाहूय खाण्डवेऽग्निमतर्पयत् ॥ १० ॥  
जिगाय च सुरान् सर्वान् नास्य विद्मः पराजयम्।

यस्य यन्ता हृषीकेशः शीलवृत्तसमो युधि ॥ ११ ॥  
ध्रुवस्तस्य जयस्तात यथेन्द्रस्य जयस्तथा।

कृष्णावेकरथे यत्तावधिज्यं गाण्डिवं धनुः ॥ १२ ॥  
युगपत् त्रीणि तेजांसि समेतान्यनुशुश्रुम।

नैवास्ति नो धनुस्तादृक् न योद्धा न च सारथिः॥१३॥  
तच्च मन्दा न जानन्ति दुर्योधनवशानुगाः।

शेषयेदशनिर्दीप्तो विपतन् मूर्ध्नि संजय ॥ १४ ॥  
न तु शेषं शरास्तात कुर्युरस्ताः किरीटिना।

अपि चास्यन्निवाभाति निघ्नन्निव धनंजयः ॥ १५ ॥  
उद्धरन्निव कायेभ्यः शिरांसि शरवृष्टिभिः।

अपि बाणमयं तेजः प्रदीप्तमिव सर्वतः ॥ १६ ॥  
गाण्डीवोत्थं दहेताजौ पुत्राणां मम वाहिनीम्।

अपि सारथ्यघोषेण भयार्ता सव्यसाचिनः ॥ १७ ॥  
वित्रस्ता बहुधा सेना भारती प्रतिभाति मे।

यथा कक्षं महानग्निः प्रदहेत् सर्वतश्चरन्।  
महार्चिरनिलोद्धूतस्तद्वद् धक्ष्यति मामकान् ॥ १८ ॥

यदोद्वमन् निशितान् बाणसंघां-  
स्तानाततायी समरे किरीटी ।  
सृष्टोऽन्तकः सर्वहरो विधात्रा  
यथा भवेत् तद्वदपारणीयः ॥ १९ ॥

तदा ह्यभीक्ष्णं सुबहून् प्रकारान्  
श्रोतास्मि तानावसथे कुरूणाम् ।  
तेषां समन्ताच्च तथा रणाग्रे  
क्षयः किलायं भरतानुपैति ॥ २० ॥