+++
title_full = "049 भीष्मका दुर्योधनको संधिके लिये समझाते हुए श्रीकृष्ण और अर्जुनकी महिमा बताना एवं कर्णपर आक्षेप करना, कर्णकी आत्मप्रशंसा, भीष्मके द्वारा उसका पुनः उपहास एवं द्रोणाचार्यद्वारा भीष्मजीके कथनका अनुमोदन"
title = "०४९ भीष्मद्रोणवाक्ये"

+++


समवेतेषु सर्वेषु तेषु राजसु भारत।  
दुर्योधनमिदं वाक्यं भीष्मः शान्तनवोऽब्रवीत् ॥ १ ॥

बृहस्पतिश्चोशना च ब्रह्माणं पर्युपस्थितौ।  
मरुतश्च सहेन्द्रेण वसवश्चाग्निना सह ॥ २ ॥  
आदित्याश्चैव साध्याश्च ये च सप्तर्षयो दिवि।  
विश्वावसुश्च गन्धर्वः शुभाश्चाप्सरसां गणाः ॥ ३ ॥

नमस्कृत्योपजग्मुस्ते लोकवृद्धं पितामहम् ।  
परिवार्य च विश्वेशं पर्यासत दिवौकसः ॥ ४ ॥

तेषां मनश्च तेजश्चाप्याददानाविवौजसा ।  
पूर्वदेवौ व्यतिक्रान्तौ नरनारायणावृषी ॥ ५ ॥

बृहस्पतिस्तु पप्रच्छ ब्रह्माणं काविमाविति।  
भवन्तं नोपतिष्ठेते तौ नः शंस पितामह ॥ ६ ॥

यावेतौ पृथिवीं द्यां च भासयन्तौ तपस्विनौ।  
ज्वलन्तौ रोचमानौ च व्याप्यातीतौ महाबलौ ॥ ७ ॥  
नरनारायणावेतौ लोकाल्लोकं समास्थितौ ।  
ऊर्जितौ स्वेन तपसा महासत्त्वपराक्रमौ ॥ ८ ॥

एतौ हि कर्मणा लोकं नन्दयामासतुर्ध्रुवम्।  
द्विधाभूतौ महाप्राज्ञौ विद्धि ब्रह्मन् परंतपौ।  
असुराणां विनाशाय देवगन्धर्वपूजितौ ॥ ९ ॥

जगाम शक्रस्तच्छ्रुत्वा यत्र तौ तेपतुस्तपः।  
सार्धं देवगणैः सर्वैर्बृहस्पतिपुरोगमैः ॥ १० ॥

तदा देवासुरे युद्धे भये जाते दिवौकसाम्।  
अयाचत महात्मानौ नरनारायणौ वरम् ॥ ११ ॥

तावब्रूतां वृणीष्वेति तदा भरतसत्तम।  
अथैतावब्रवीच्छक्रः साह्यं नः क्रियतामिति ॥ १२ ॥

ततस्तौ शक्रमब्रूतां करिष्यावो यदिच्छसि।  
ताभ्यां च सहितः शक्रो विजिग्ये दैत्यदानवान् ॥ १३ ॥

नर इन्द्रस्य संग्रामे हत्वा शत्रून् परंतपः।  
पौलोमान् कालखञ्जांश्च सहस्राणि शतानि च ॥ १४ ॥

एष भ्रान्ते रथे तिष्ठन् भल्लेनापाहरच्छिरः।  
जम्भस्य ग्रसमानस्य तदा ह्यर्जुन आहवे ॥ १५ ॥

एष पारे समुद्रस्य हिरण्यपुरमारुजत्।  
जित्वा षष्टिं सहस्राणि निवातकवचान् रणे ॥ १६ ॥

एष देवान् सहेन्द्रेण जित्वा परपुरञ्जयः।  
अतर्पयन्महाबाहुरर्जुनो जातवेदसम् ॥ १७ ॥

नारायणस्तथैवात्र भूयसोऽन्याञ्जघान ह ।  
एवमेतौ महावीर्यौ तौ पश्यत समागतौ ॥ १८ ॥

वासुदेवार्जुनौ वीरौ समवेतौ महारथौ।  
नरनारायणौ देवौ पूर्वदेवाविति श्रुतिः ॥ १९ ॥

अजेयौ मानुषे लोके सेन्द्रैरपि सुरासुरैः।  
एष नारायणः कृष्णः फाल्गुनश्च नरः स्मृतः।  
नारायणो नरश्चैव सत्त्वमेकं द्विधा कृतम् ॥ २० ॥

एतौ हि कर्मणा लोकानश्नुवातेऽक्षयान् ध्रुवान्।  
तत्र तत्रैव जायेते युद्धकाले पुनः पुनः ॥ २१ ॥

तस्मात् कर्मैव कर्तव्यमिति होवाच नारदः।  
एतद्धि सर्वमाचष्ट वृष्णिचक्रस्य वेदवित् ॥ २२ ॥

शङ्खचक्रगदाहस्तं यदा द्रक्ष्यसि केशवम्।  
पर्याददानं चास्त्राणि भीमधन्वानमर्जुनम् ॥ २३ ॥  
सनातनौ महात्मानौ कृष्णावेकरथे स्थितौ।  
दुर्योधन तदा तात स्मर्तासि वचनं मम ॥ २४ ॥

नोचेदयमभावः स्यात् कुरूणां प्रत्युपस्थितः।  
अर्थाच्च तात धर्माच्च तव बुद्धिरुपप्लुता ॥ २५ ॥

न चेद् ग्रहीष्यसे वाक्यं श्रोतासि सुबहून् हतान्।  
तवैव हि मतं सर्वे कुरवः पर्युपासते ॥ २६ ॥

त्रयाणामेव च मतं तत् त्वमेकोऽनुमन्यसे।  
रामेण चैव शप्तस्य कर्णस्य भरतर्षभ ॥ २७ ॥  
दुर्जातेः सूतपुत्रस्य शकुनेः सौबलस्य च।  
तथा क्षुद्रस्य पापस्य भ्रातुर्दुःशासनस्य च ॥ २८ ॥

नैवमायुष्मता वाच्यं यन्मामात्थ पितामह।  
क्षत्रधर्मे स्थितो ह्यस्मि स्वधर्मादनपेयिवान् ॥ २९ ॥

किं चान्यन्मयि दुर्वृत्तं येन मां परिगर्हसे।  
न हि मे वृजिनं किंचिद् धार्तराष्ट्रा विदुः क्वचित्॥३०॥  
नाचरं वृजिनं किंचिद् धार्तराष्ट्रस्य नित्यशः।

अहं हि पाण्डवान् सर्वान्‌ हनिष्यामि रणे स्थितान् ॥ ३१ ॥  
प्राग्विरुद्धैः शमं सद्भिः कथं वा क्रियते पुनः।

राज्ञो हि धृतराष्ट्रस्य सर्वं कार्यं प्रियं मया।  
तथा दुर्योधनस्यापि स हि राज्ये समाहितः ॥ ३२ ॥

कर्णस्य तु वचः श्रुत्वा भीष्मः शान्तनवः पुनः।  
धृतराष्ट्रं महाराज सम्भाष्येदं वचोऽब्रवीत् ॥ ३३ ॥

यदयं कत्थते नित्यं हन्ताहं पाण्डवानिति।  
नायं कलापि सम्पूर्णा पाण्डवानां महात्मनाम् ॥ ३४ ॥

अनयो योऽयमागन्ता पुत्राणां ते दुरात्मनाम्।  
तदस्य कर्म जानीहि सूतपुत्रस्य दुर्मतेः ॥ ३५ ॥

एतमाश्रित्य पुत्रस्ते मन्दबुद्धिः सुयोधनः।  
अवामन्यत तान् वीरान् देवपुत्रानरिंदमान् ॥ ३६ ॥

किं चाप्येतेन तत्कर्म कृतपूर्वं सुदुष्करम्।  
तैर्यथा पाण्डवैः सर्वैरेकैकेन कृतं पुरा ॥ ३७ ॥

दृष्ट्वा विराटनगरे भ्रातरं निहतं प्रियम्।  
धनंजयेन विक्रम्य किमनेन तदा कृतम् ॥ ३८ ॥

सहितान् हि कुरून् सर्वानभियातो धनंजयः।  
प्रमथ्य चाच्छिनद् वासः किमयं प्रोषितस्तदा ॥ ३९ ॥

गन्धर्वैर्घोषयात्रायां ह्रियते यत् सुतस्तव।  
क्व तदा सूतपुत्रोऽभूद् य इदानीं वृषायते ॥ ४० ॥

ननु तत्रापि भीमेन पार्थेन च महात्मना।  
यमाभ्यामेव संगम्य गन्धर्वास्ते पराजिताः ॥ ४१ ॥

एतान्यस्य मृषोक्तानि बहूनि भरतर्षभ।  
विकत्थनस्य भद्रं ते सदा धर्मार्थलोपिनः ॥ ४२ ॥

भीष्मस्य तु वचः श्रुत्वा भारद्वाजो महामनाः।  
धृतराष्ट्रमुवाचेदं राजमध्येऽभिपूजयन् ॥ ४३ ॥

यदाह भरतश्रेष्ठो भीष्मस्तत् क्रियतां नृप।  
न काममर्थलिप्सूनां वचनं कर्तुमर्हसि ॥ ४४ ॥

पुरा युद्धात् साधु मन्ये पाण्डवैः सह संगतम्।  
यद् वाक्यमर्जुनेनोक्तं संजयेन निवेदितम् ॥ ४५ ॥  
सर्वं तदपि जानामि करिष्यति च पाण्डवः।

न ह्यस्य त्रिषु लोकेषु सदृशोऽस्ति धनुर्धरः ॥ ४६ ॥

अनादृत्य तु तद् वाक्यमर्थवद् द्रोणभीष्मयोः।  
ततः स संजयं राजा पर्यपृच्छत पाण्डवान् ॥ ४७ ॥

तदैव कुरवः सर्वे निराशा जीवितेऽभवन्।  
भीष्मद्रोणौ यदा राजा न सम्यगनुभाषते ॥ ४८ ॥