+++
title_full = "058 धृतराष्ट्रका दुर्योधनको संधिके लिये समझाना, दुर्योधनका अहंकारपूर्वक पाण्डवोंसे युद्ध करनेका ही निश्चय तथा धृतराष्ट्रका अन्य योद्धाओंको युद्धसे भय दिखाना"
title = "०५८"

+++


क्षत्रतेजा ब्रह्मचारी कौमारादपि पाण्डवः।  
तेन संयुगमेष्यन्ति मन्दा विलपतो मम ॥ १ ॥

दुर्योधन निवर्तस्व युद्धाद् भरतसत्तम।  
न हि युद्धं प्रशंसन्ति सर्वावस्थमरिंदम ॥ २ ॥

अलमर्धं पृथिव्यास्ते सहामात्यस्य जीवितुम्।  
प्रयच्छ पाण्डुपुत्राणां यथोचितमरिंदम ॥ ३ ॥

एतद्धि कुरवः सर्वे मन्यन्ते धर्मसंहितम्।  
यत् त्वं प्रशान्तिं मन्येथाः पाण्डुपुत्रैर्महात्मभिः ॥ ४ ॥

अङ्गेमां समवेक्षस्व पुत्र स्वामेव वाहिनीम्।  
जात एष तवाभावस्त्वं तु मोहान्न बुध्यसे ॥ ५ ॥

न त्वहं युद्धमिच्छामि नैतदिच्छति बाह्लिकः।  
न च भीष्मो न च द्रोणो नाश्वत्थामा न संजयः॥६॥  
न सोमदत्तो न शलो न कृपो युद्धमिच्छति।  
सत्यव्रतः पुरुमित्रो जयो भूरिश्रवास्तथा ॥ ७ ॥

येषु सम्प्रतितिष्ठेयुः कुरवः पीडिताः परैः।  
ते युद्धं नाभिनन्दन्ति तत् तुभ्यं तात रोचताम् ॥ ८ ॥

न त्वं करोषि कामेन कर्णः कारयिता तव।  
दुःशासनश्च पापात्मा शकुनिश्चापि सौबलः ॥ ९ ॥

नाहं भवति न द्रोणे नाश्वत्थाम्नि न संजये।  
न भीष्मे न च काम्बोजे न कृपे न च बाह्लिके॥१०॥  
सत्यव्रते पुरुमित्रे भूरिश्रवसि वा पुनः।  
अन्येषु वा तावकेषु भारं कृत्वा समाह्वयम् ॥ ११ ॥

अहं च तात कर्णश्च रणयज्ञं वितत्य वै।  
युधिष्ठिरं पशुं कृत्वा दीक्षितौ भरतर्षभ ॥ १२ ॥

रथो वेदी स्रुवः खड्‌गो गदा स्रुक् कवचोऽजिनम्।  
चातुर्होत्रं च धुर्या मे शरा दर्भा हविर्यशः ॥ १३ ॥

आत्मयज्ञेन नृपते इष्ट्वा वैवस्वतं रणे।  
विजित्य च समेष्यावो हतामित्रौ श्रिया वृतौ ॥ १४ ॥

अहं च तात कर्णश्च भ्राता दुःशासनश्च मे।  
एते वयं हनिष्यामः पाण्डवान् समरे त्रयः ॥ १५ ॥

अहं हि पाण्डवान् हत्वा प्रशास्ता पृथिवीमिमाम्।  
मां वा हत्वा पाण्डुपुत्रा भोक्तारः पृथिवीमिमाम् ॥ १६ ॥

त्यक्तं मे जीवितं राज्यं धनं सर्वं च पार्थिव।  
न जातु पाण्डवैः सार्धं वसेयमहमच्युत ॥ १७ ॥

यावद्धि सूच्यास्तीक्ष्णाया विध्येदग्रेण मारिष।  
तावदप्यपरित्याज्यं भूमेर्नः पाण्डवान् प्रति ॥ १८ ॥

सर्वान् वस्तात शोचामि त्यक्तो दुर्योधनो मया।  
ये मन्दमनुयास्यध्वं यान्तं वैवस्वतक्षयम् ॥ १९ ॥

रुरूणामिव यूथेषु व्याघ्राः प्रहरतां वराः।  
वरान् वरान् हनिष्यन्ति समेता युधि पाण्डवाः ॥ २० ॥

प्रतीपमिव मे भाति युयुधानेन भारती।  
व्यस्ता सीमन्तिनी ग्रस्ता प्रमृष्टा दीर्घबाहुना ॥ २१ ॥

सम्पूर्णं पूरयन् भूयो धनं पार्थस्य माधवः।  
शैनेयः समरे स्थाता बीजवत् प्रवपञ्शरान् ॥ २२ ॥

सेनामुखे प्रयुद्धानां भीमसेनो भविष्यति।  
तं सर्वे संश्रयिष्यन्ति प्राकारमकुतोभयम् ॥ २३ ॥

यदा द्रक्ष्यसि भीमेन कुञ्जरान् विनिपातितान्।  
विशीर्णदन्तान् गिर्याभान् भिन्नकुम्भान् सशोणितान् ॥ २४ ॥  
तानभिप्रेक्ष्य संग्रामे विशीर्णानिव पर्वतान्।  
भीतो भीमस्य संस्पर्शात् स्मर्तासि वचनस्य मे ॥ २५ ॥

निर्दग्धं भीमसेनेन सैन्यं रथहयद्विपम्।  
गतिमग्नेरिव प्रेक्ष्य स्मर्तासि वचनस्य मे ॥ २६ ॥

महद् वो भयमागामि न चेच्छाम्यथ पाण्डवैः।  
गदया भीमसेनेन हताः शममुपैष्यथ ॥ २७ ॥

महावनमिवच्छिन्नं यदा द्रक्ष्यसि पातितम्।  
बलं कुरूणां भीमेन तदा स्मर्तासि मे वचः ॥ २८ ॥

एतावदुक्त्वा राजा तु सर्वांस्तान्‌ पृथिवीपतीन्।  
अनुभाष्य महाराज पुनः पप्रच्छ संजयम् ॥ २९ ॥