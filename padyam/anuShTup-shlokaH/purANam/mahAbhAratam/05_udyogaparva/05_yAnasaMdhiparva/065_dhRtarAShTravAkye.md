+++
title_full = "065 धृतराष्ट्रका दुर्योधनको समझाना"
title = "०६५ धृतराष्ट्रवाक्ये"

+++


दुर्योधन विजानीहि यत् त्वां वक्ष्यामि पुत्रक।  
उत्पथं मन्यसे मार्गमनभिज्ञ इवाध्वगः ॥ १ ॥

पञ्चानां पाण्डुपुत्राणां यत् तेजः प्रजिहीर्षसि।  
पञ्चानामिव भूतानां महतां लोकधारिणाम् ॥ २ ॥

युधिष्ठिरं हि कौन्तेयं परं धर्ममिहास्थितम्।  
परां गतिमसम्प्रेत्य न त्वं जेतुमिहार्हसि ॥ ३ ॥

भीमसेनं च कौन्तेयं यस्य नास्ति समो बले।  
रणान्तकं तर्जयसे महावातमिव द्रुमः ॥ ४ ॥

सर्वशस्त्रभृतां श्रेष्ठं मेरुं शिखरिणामिव।  
युधि गाण्डीवधन्वानं को नु युध्येत बुद्धिमान् ॥ ५ ॥

धृष्टद्युम्नश्च पाञ्चाल्यः कमिवाद्य न शातयेत्।  
शत्रुमध्ये शरान् मुञ्चन् देवराडशनीमिव ॥ ६ ॥

सात्यकिश्चापि दुर्धर्षः सम्मतोऽन्धकवृष्णिषु ।  
ध्वंसयिष्यति ते सेनां पाण्डवेयहिते रतः ॥ ७ ॥

यः पुनः प्रतिमानेन त्रील्लोँकानतिरिच्यते।  
तं कृष्णं पुण्डरीकाक्षं को नु युद्ध्येत बुद्धिमान् ॥ ८ ॥

एकतो ह्यस्य दाराश्च ज्ञातयश्च सबान्धवाः।  
आत्मा च पृथिवी चेयमेकतश्च धनंजयः ॥ ९ ॥

वासुदेवोऽपि दुर्धर्षो यतात्मा यत्र पाण्डवः।  
अविषह्यं पृथिव्यापि तद् बलं यत्र केशवः ॥ १० ॥

तिष्ठ तात सतां वाक्ये सुहृदामर्थवादिनाम्।  
वृद्धं शान्तनवं भीष्मं तितिक्षस्व पितामहम् ॥ ११ ॥

मां च ब्रुवाणं शुश्रूष कुरूणामर्थदर्शिनम्।  
द्रोणं कृपं विकर्णं च महाराजं च बाह्लिकम् ॥ १२ ॥  
एते ह्यपि यथैवाहं मन्तुमर्हसि तांस्तथा।  
सर्वे धर्मविदो ह्येते तुल्यस्नेहाश्च भारत ॥ १३ ॥

यत् तद् विराटनगरे सह भ्रातृभिरग्रतः।  
उत्सृज्य गाः सुसंत्रस्तं बलं ते समशीर्यत ॥ १४ ॥  
यच्चैव नगरे तस्मिञ्छ्रूयते महदद्भुतम्।  
एकस्य च बहूनां च पर्याप्तं तन्निदर्शनम् ॥ १५ ॥

अर्जुनस्तत्‌ तथाकार्षीत्‌ किं पुनः सर्व एव ते।  
स भ्रातॄनभिजानीहि वृत्त्या तं प्रतिपादय ॥ १६ ॥