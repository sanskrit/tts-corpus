+++
title_full = "056 संजयद्वारा अर्जुनके ध्वज एवं अश्वोंका तथा युधिष्ठिर आदिके घोड़ोंका वर्णन"
title = "०५६ संजयवाक्ये"

+++


अक्षौहिणीः सप्त लब्ध्वा राजभिः सह संजय।  
किंस्विदिच्छति कौन्तेयो युद्धप्रेप्सुर्युधिष्ठिरः ॥ १ ॥

अतीव मुदितो राजन् युद्धप्रेप्सुर्युधिष्ठिरः।  
भीमसेनार्जुनौ चोभौ यमावपि न बिभ्यतः ॥ २ ॥

रथं तु दिव्यं कौन्तेयः सर्वा विभ्राजयन् दिशः।  
मन्त्रं जिज्ञासमानः सन् बीभत्सुः समयोजयत् ॥ ३ ॥

तमपश्याम संनद्धं मेघं विद्युद्युतं यथा।  
समन्तात् समभिध्याय हृष्यमाणोऽभ्यभाषत ॥ ४ ॥

पूर्वरूपमिदं पश्य वयं जेष्याम संजय।  
बीभत्सुर्मां यथोवाच तथावैम्यहमप्युत ॥ ५ ॥

प्रशंसस्यभिनन्दंस्तान् पार्थानक्षपराजितान् ।  
अर्जुनस्य रथे ब्रूहि कथमश्वाः कथं ध्वजाः ॥ ६ ॥

भौमनः सह शक्रेण बहुचित्रं विशाम्पते।  
रूपाणि कल्पयामास त्वष्टा धाता सदा विभो ॥ ७ ॥

ध्वजे हि तस्मिन् रूपाणि चक्रुस्ते देवमायया।  
महाधनानि दिव्यानि महान्ति च लघूनि च ॥ ८ ॥

भीमसेनानुरोधाय हनूमान् मारुतात्मजः ।  
आत्मप्रतिकृतिं तस्मिन् ध्वज आरोपयिष्यति ॥ ९ ॥

सर्वा दिशो योजनमात्रमन्तरं  
स तिर्यगूर्ध्वं च रुरोध वै ध्वजः।  
न सज्जतेऽसौ तरुभिः संवृतोऽपि  
तथा हि माया विहिता भौमनेन ॥ १० ॥

यथाऽऽकाशे शक्रधनुः प्रकाशते  
न चैकवर्णं न च वेद्मि किं नु तत्।  
तथा ध्वजो विहितो भौमनेन  
बह्वाकारं दृश्यते रूपमस्य ॥ ११ ॥

यथाग्निधूमो दिवमेति रुद्ध्वा  
वर्णान् बिभ्रत्‌ तैजसांश्चित्ररूपान् ।  
तथा ध्वजो विहितो भौमनेन  
न चेद् भारो भविता नोत रोधः ॥ १२ ॥

श्वेतास्तस्मिन् वातवेगाः सदश्वा  
दिव्या युक्ताश्चित्ररथेन दत्ताः ।  
भुव्यन्तरिक्षे दिवि वा नरेन्द्र  
येषां गतिर्हीयते नात्र सर्वा।  
शतं यत् तत् पूर्यते नित्यकालं  
हतं हतं दत्तवरं पुरस्तात् ॥ १३ ॥

तथा राज्ञो दन्तवर्णा बृहन्तो  
रथे युक्ता भान्ति तद्वीर्यतुल्याः।  
ऋक्षप्रख्या भीमसेनस्य वाहा  
रथे वायोस्तुल्यवेगा बभूवुः ॥ १४ ॥

कल्माषाङ्गास्तित्तिरिचित्रपृष्ठा  
भ्रात्रा दत्ताः प्रीयता फाल्गुनेन।  
भ्रातुर्वीरस्य स्वैस्तुरङ्गैर्विशिष्टा  
मुदा युक्ताः सहदेवं वहन्ति ॥ १५ ॥

माद्रीपुत्रं नकुलं त्वाजमीढ  
महेन्द्रदत्ता हरयो वाजिमुख्याः ।  
समा वायोर्बलवन्तस्तरस्विनो  
वहन्ति वीरं वृत्रशत्रुं यथेन्द्रम् ॥ १६ ॥

तुल्याश्चैभिर्वयसा विक्रमेण  
महाजवाश्चित्ररूपाः सदश्वाः ।  
सौभद्रादीन् द्रौपदेयान् कुमारान्  
वहन्त्यश्वा देवदत्ता बृहन्तः ॥ १७ ॥