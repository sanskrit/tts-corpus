+++
title_full = "160 दुर्योधनका उलूकको दूत बनाकर पाण्डवोंके पास भेजना और उनसे कहनेके लिये संदेश देना"
title = "१६० दुर्योधनवाक्ये"

+++


हिरण्वत्यां निविष्टेषु पाण्डवेषु महात्मसु।  
न्यविशन्त महाराज कौरवेया यथाविधि ॥ १ ॥

तत्र दुर्योधनो राजा निवेश्य बलमोजसा।  
सम्मानयित्वा नृपतीन् यस्य गुल्मांस्तथैव च ॥ २ ॥

आरक्षस्य विधिं कृत्वा योधानां तत्र भारत।  
कर्णं दुःशासनं चैव शकुनिं चापि सौबलम् ॥ ३ ॥  
आनाय्य नृपतिस्तत्र मन्त्रयामास भारत।

तत्र दुर्योधनो राजा कर्णेन सह भारत ॥ ४ ॥  
सम्भाषित्वा च कर्णेन भ्रात्रा दुःशासनेन च।  
सौबलेन च राजेन्द्र मन्त्रयित्वा नरर्षभ ॥ ५ ॥  
आहूयोपह्वरे राजन्नुलूकमिदमब्रवीत् ।

उलूक गच्छ कैतव्य पाण्डवान् सहसोमकान् ॥ ६ ॥  
गत्वा मम वचो ब्रूहि वासुदेवस्य शृण्वतः।  
इदं तत् समनुप्राप्तं वर्षपूगाभिचिन्तितम् ॥ ७ ॥  
पाण्डवानां कुरूणां च युद्धं लोकभयंकरम्।

यदेतत् कत्थनावाक्यं संजयो महदब्रवीत् ॥ ८ ॥  
वासुदेवसहायस्य गर्जतः सानुजस्य ते।  
मध्ये कुरूणां कौन्तेय तस्य कालोऽयमागतः ॥ ९ ॥  
यथा वः सम्प्रतिज्ञातं तत् सर्वं क्रियतामिति।

ज्येष्ठं तथैव कौन्तेयं ब्रूयास्त्वं वचनान्मम ॥ १० ॥

भ्रातृभिः सहितः सर्वैः सोमकैश्च सकेकयैः।  
कथं वा धार्मिको भूत्वा त्वमधर्मे मनः कृथाः ॥ ११ ॥

य इच्छसि जगत् सर्वं नश्यमानं नृशंसवत्।  
अभयं सर्वभूतेभ्यो दाता त्वमिति मे मतिः ॥ १२ ॥

श्रूयते हि पुरा गीतः श्लोकोऽयं भरतर्षभ।  
प्रह्रादेनाथ भद्रं ते हृते राज्ये तु दैवतैः ॥ १३ ॥

यस्य धर्मध्वजो नित्यं सुरा ध्वज इवोच्छ्रितः।  
प्रच्छन्नानि च पापानि बैडालं नाम तद् व्रतम् ॥ १४ ॥

अत्र ते वर्तयिष्यामि आख्यानमिदमुत्तमम्।  
कथितं नारदेनेह पितुर्मम नराधिप ॥ १५ ॥

मार्जारः किल दुष्टात्मा निश्चेष्टः सर्वकर्मसु।  
ऊर्ध्वबाहुः स्थितो राजन् गङ्गातीरे कदाचन ॥ १६ ॥

स वै कृत्वा मनःशुद्धिं प्रत्ययार्थं शरीरिणाम्।  
करोमि धर्ममित्याह सर्वानेव शरीरिणः ॥ १७ ॥

तस्य कालेन महता विश्रम्भं जग्मुरण्डजाः।  
समेत्य च प्रशंसन्ति मार्जारं तं विशाम्पते ॥ १८ ॥

पूज्यमानस्तु तैः सर्वैः पक्षिभिः पक्षिभोजनः।  
आत्मकार्यं कृतं मेने चर्यायाश्च कृतं फलम् ॥ १९ ॥

अथ दीर्घस्य कालस्य तं देशं मूषिका ययुः।  
ददृशुस्तं च ते तत्र धार्मिकं व्रतचारिणम् ॥ २० ॥

कार्येण महता युक्तं दम्भयुक्तेन भारत।  
तेषां मतिरियं राजन्नासीत् तत्र विनिश्चये ॥ २१ ॥

बहुमित्रा वयं सर्वे तेषां नो मातुलो ह्ययम्।  
रक्षां करोतु सततं वृद्धबालस्य सर्वशः ॥ २२ ॥

उपगम्य तु ते सर्वे बिडालमिदमब्रुवन्।  
भवत्प्रसादादिच्छामश्चर्तुं चैव यथासुखम् ॥ २३ ॥  
भवान् नो गतिरव्यग्रा भवान् नः परमः सुहृत्।  
ते वयं सहिताः सर्वे भवन्तं शरणं गताः ॥ २४ ॥

भवान् धर्मपरो नित्यं भवान् धर्मे व्यवस्थितः।  
स नो रक्ष महाप्रज्ञ त्रिदशानिव वज्रभृत् ॥ २५ ॥

एवमुक्तस्तु तैः सर्वैर्मूषिकैः स विशाम्पते।  
प्रत्युवाच ततः सर्वान्‌ मूषिकान् मूषिकान्तकृत् ॥ २६ ॥  
द्वयोर्योगं न पश्यामि तपसो रक्षणस्य च।  
अवश्यं तु मया कार्यं वचनं भवतां हितम् ॥ २७ ॥

युष्माभिरपि कर्तव्यं वचनं मम नित्यशः।  
तपसास्मि परिश्रान्तो दृढं नियममास्थितः ॥ २८ ॥  
न चापि गमने शक्तिं काञ्चित्‌ पश्यामि चिन्तयन्।  
सोऽस्मि नेयः सदा तात नदीकूलमितः परम् ॥ २९ ॥

तथेति तं प्रतिज्ञाय मूषिका भरतर्षभ।  
वृद्धबालमथो सर्वं मार्जाराय न्यवेदयन् ॥ ३० ॥

ततः स पापो दुष्टात्मा मूषिकानथ भक्षयन्।  
पीवरश्च सुवर्णश्च दृढबन्धश्च जायते ॥ ३१ ॥

मूषिकाणां गणश्चात्र भृशं संक्षीयतेऽथ सः।  
मार्जारो वर्धते चापि तेजोबलसमन्वितः ॥ ३२ ॥

ततस्ते मूषिकाः सर्वे समेत्यान्योऽन्यमब्रुवन्।  
मातुलो वर्धते नित्यं वयं क्षीयामहे भृशम् ॥ ३३ ॥

ततः प्राज्ञतमः कश्चिड्डिण्डिको नाम मूषिकः।  
अब्रवीद् वचनं राजन् मूषिकाणां महागणम् ॥ ३४ ॥  
गच्छतां वो नदीतीरं सहितानां विशेषतः।  
पृष्ठतोऽहं गमिष्यामि सहैव मातुलेन तु ॥ ३५ ॥

साधु साध्विति ते सर्वे पूजयांचक्रिरे तदा।  
चक्रुश्चैव यथान्यायं डिण्डिकस्य वचोऽर्थवत् ॥ ३६ ॥

अविज्ञानात्‌ ततः सोऽथ डिण्डिकं ह्युपभुक्तवान्।  
ततस्ते सहिताः सर्वे मन्त्रयामासुरञ्जसा ॥ ३७ ॥

तत्र वृद्धतमः कश्चित् कोलिको नाम मूषिकः।  
अब्रवीद् वचनं राजन् ज्ञातिमध्ये यथातथम् ॥ ३८ ॥

न मातुलो धर्मकामश्छद्ममात्रं कृता शिखा।  
न मूलफलभक्षस्य विष्ठा भवति लोमशा ॥ ३९ ॥

अस्य गात्राणि वर्धन्ते गणश्च परिहीयते।  
अद्य सप्ताष्टदिवसान् डिण्डिकोऽपि न दृश्यते ॥ ४० ॥

एतच्छ्रुत्वा वचः सर्वे मूषिका विप्रदुद्रुवुः।  
बिडालोऽपि स दुष्टात्मा जगामैव यथागतम् ॥ ४१ ॥

तथा त्वमपि दुष्टात्मन् बैडालं व्रतमास्थितः।  
चरसि ज्ञातिषु सदा बिडालो मूषिकेष्विव ॥ ४२ ॥

अन्यथा किल ते वाक्यमन्यथा कर्म दृश्यते।  
दम्भनार्थाय लोकस्य वेदाश्चोपशमश्च ते ॥ ४३ ॥

त्यक्त्वा छद्म त्विदं राजन् क्षत्रधर्मं समाश्रितः।  
कुरु कार्याणि सर्वाणि धर्मिष्ठोऽसि नरर्षभ ॥ ४४ ॥

बाहुवीर्येण पृथिवीं लब्ध्वा भरतसत्तम।  
देहि दानं द्विजातिभ्यः पितृभ्यश्च यथोचितम् ॥ ४५ ॥

क्लिष्टाया वर्षपूगांश्च मातुर्मातृहिते स्थितः।  
प्रमार्जाश्रु रणे जित्वा सम्मानं परमावह ॥ ४६ ॥

पञ्च ग्रामा वृता यत्नान्नास्माभिरपवर्जिताः।  
युध्यामहे कथं संख्ये कोपयेम च पाण्डवान् ॥ ४७ ॥

त्वत्कृते दुष्टभावस्य संत्यागो विदुरस्य च।  
जातुषे च गृहे दाहं स्मर तं पुरुषो भव॥४८॥

यच्च कृष्णमवोचस्त्वमायान्तं कुरुसंसदि ।  
अयमस्मि स्थितो राजन् शमाय समराय च ॥ ४९ ॥  
तस्यायमागतः कालः समरस्य नराधिप।  
एतदर्थं मया सर्वं कृतमेतद् युधिष्ठिर ॥ ५० ॥

किं नु युद्धात् परं लाभं क्षत्रियो बहु मन्यते।  
किं च त्वं क्षत्रियकुले जातः सम्प्रथितो भुवि ॥ ५१ ॥

द्रोणादस्त्राणि संप्राप्य कृपाच्च भरतर्षभ।  
तुल्ययोनौ समबले वासुदेवं समाश्रितः ॥ ५२ ॥

ब्रूयास्त्वं वासुदेवं च पाण्डवानां समीपतः।  
आत्मार्थं पाण्डवार्थं च यत्ता मां प्रति योधय ॥ ५३ ॥

सभामध्ये च यद् रूपं मायया कृतवानसि।  
तत् तथैव पुनः कृत्वा सार्जुनो मामभिद्रव ॥ ५४ ॥

इन्द्रजालं च माया वै कुहका वापि भीषणा।  
आत्तशस्त्रस्य संग्रामे वहन्ति प्रतिगर्जनाः ॥ ५५ ॥

वयमप्युत्सहेम द्यां खं च गच्छेम मायया।  
रसातलं विशामोऽपि ऐन्द्रं वा पुरमेव तु ॥ ५६ ॥

दर्शयेम च रूपाणि स्वशरीरे बहून्यपि।  
न तु पर्यायतः सिद्धिर्बुद्धिमाप्नोति मानुषीम् ॥ ५७ ॥

मनसैव हि भूतानि धातैव कुरुते वशे।  
यद् ब्रवीषि च वार्ष्णेय धार्तराष्ट्रानहं रणे ॥ ५८ ॥  
घातयित्वा प्रदास्यामि पार्थेभ्यो राज्यमुत्तमम्।  
आचचक्षे च मे सर्वं संजयस्तव भाषितम् ॥ ५९ ॥

मद्‌द्वितीयेन पार्थेन वैरं वः सव्यसाचिना।  
स सत्यसंगरो भूत्वा पाण्डवार्थे पराक्रमी ॥ ६० ॥

युध्यस्वाद्य रणे यत्तः पश्यामः पुरुषो भव।  
यस्तु शत्रुमभिज्ञाय शुद्धं पौरुषमास्थितः ॥ ६१ ॥  
करोति द्विषतां शोकं स जीवति सुजीवितम्।

अकस्माच्चैव ते कृष्ण ख्यातं लोके महद् यशः ॥ ६२ ॥  
अद्येदानीं विजानीमः सन्ति षण्ढाः सशृङ्गकाः।

मद्विधो नापि नृपतिस्त्वयि युक्तः कथञ्चन ॥ ६३ ॥  
संनाहं संयुगे कर्तुं कंसभृत्ये विशेषतः।

तं च तूबरकं बालं बह्वाशिनमविद्यकम् ॥ ६४ ॥  
उलूक मद्वचो ब्रूहि असकृद्भीमसेनकम्।  
विराटनगरे पार्थ यस्त्वं सूदो ह्यभूः पुरा ॥ ६५ ॥  
बल्लवो नाम विख्यातस्तन्ममैव हि पौरुषम्।

प्रतिज्ञातं भामध्ये न तन्मिथ्या त्वया पुरा ॥ ६६ ॥  
दुःशासनस्य रुधिरं पीयतां यदि शक्यते।

यद् ब्रवीमि च कौन्तेय धार्तराष्ट्रानहं रणे ॥ ६७ ॥  
निहनिष्यामि तरसा तस्य कालोऽयमागतः।

त्वं हि भाज्ये पुरस्कार्यो भक्ष्ये पेये च भारत॥६८॥  
क्व युद्धं क्व च भोक्तव्यं युध्यस्व पुरुषो भव।

शयिष्यसे हतो भूमौ गदामालिङ्ग्य भारत ॥ ६९ ॥  
तद् वृथा च सभामध्ये वल्गितं ते वृकोदर।

उलूक नकुलं ब्रूहि वचनान्मम भारत ॥ ७० ॥  
युध्यस्वाद्य स्थिरो भूत्वा पश्यामस्तव पौरुषम्।  
युधिष्ठिरानुरागं च द्वेषं च मयि भारत।  
कृष्णायाश्च परिक्लेशं स्मरेदानीं यथातथम् ॥ ७१ ॥

ब्रूयास्त्वं सहदेवं च राजमध्ये वचो मम।  
युद्‌ध्येदानीं रणे यत्तः क्लेशान् स्मर च पाण्डव ॥ ७२ ॥

विराटद्रुपदौ चोभौ ब्रूयास्त्वं वचनान्मम।  
न दृष्टपूर्वा भर्तारो भृत्यैरपि महागुणैः ॥ ७३ ॥  
तथार्थपतिभिर्भृत्या यतः सृष्टाः प्रजास्ततः।  
अश्लाघ्योऽयं नरपतिर्युवयोरिति चागतम् ॥ ७४ ॥

ते यूयं संहता भूत्वा तद्वधार्थं ममापि च।  
आत्मार्थं पाण्डवार्थं च प्रयुद्ध्‌यध्वं मया सह ॥ ७५ ॥

धृष्टद्युम्नं च पाञ्चाल्यं ब्रूयास्त्वं वचनान्मम।  
एष ते समयः प्राप्तो लब्धव्यश्च त्वयापि सः ॥ ७६ ॥

द्रोणमासाद्य समरे ज्ञास्यसे हितमुत्तमम्।  
युध्यस्व ससुहृत् पापं कुरु कर्म सुदुष्करम् ॥ ७७ ॥

शिखण्डिनमथो ब्रूहि उलूक वचनान्मम।  
स्त्रीति मत्वा महाबाहुर्न हनिष्यति कौरवः ॥ ७८ ॥  
गाङ्गेयो धन्विनां श्रेष्ठो युद्ध्येदानीं सुनिर्भयः।  
कुरु कर्म रणे यत्तः पश्यामः पौरुषं तव ॥ ७९ ॥

एवमुक्त्वा ततो राजा प्रहस्योलूकमब्रवीत्।  
धनंजयं पुनर्ब्रूहि वासुदेवस्य शृण्वतः ॥ ८० ॥

अस्मान्‌ वा त्वं पराजित्य प्रशाधि पृथिवीमिमाम्।  
अथवा निर्जितोऽस्माभी रणे वीर शयिष्यसि ॥ ८१ ॥

राष्ट्रान्निर्वासनक्लेशं वनवासं च पाण्डव।  
कृष्णायाश्च परिक्लेश संस्मरन् पुरुषो भव ॥ ८२ ॥

यदर्थं क्षत्रिया सूते सर्वं तदिदमागतम्।  
बलं वीर्यं च शौर्यं च परं चाप्यस्त्रलाघवम् ॥ ८३ ॥  
पौरुषं दर्शयन् युद्धे कोपस्य कुरु निष्कृतिम्।

परिक्लिष्टस्य दीनस्य दीर्घकालोषितस्य च।  
हृदयं कस्य न स्फोटेदैश्वर्याद् भ्रंशितस्य च ॥ ८४ ॥

कुले जातस्य शूरस्य परवित्तेष्वगृध्यतः।  
आस्थितं राज्यमाक्रम्य कोपं कस्य न दीपयेत् ॥ ८५ ॥

यत्‌ तदुक्तं महद् वाक्यं कर्मणा तद्‌ विभाव्यताम्।  
अकर्मणा कत्थितेन सन्तः कुपुरुषं विदुः ॥ ८६ ॥

अमित्राणां वशे स्थानं राज्यं च पुनरुद्धर।  
द्वावर्थौ युद्धकामस्य तस्मात्‌ तत्‌ कुरु पौरुषम् ॥ ८७ ॥

पराजितोऽसि द्यूतेन कृष्णा चानायिता सभाम्।  
शक्योऽमर्षो मनुष्येण कर्तुं पुरुषमानिना ॥ ८८ ॥

द्वादशैव तु वर्षाणि वने धिष्ण्याद् विवासितः।  
संवत्सरं विराटस्य दास्यमास्थाय चोषितः ॥ ८९ ॥

राष्ट्रान्निर्वासनक्लेशं वनवासं च पाण्डव।  
कृष्णायाश्च परिक्लेशं संस्मरन् पुरुषो भव ॥ ९० ॥

अप्रियाणां च वचनं प्रब्रुवत्सु पुनः पुनः।  
अमर्षं दर्शयस्व त्वममर्षो ह्येव पौरुषम् ॥ ९१ ॥

क्रोधो बलं तथा वीर्यं ज्ञानयोगोऽस्त्रलाघवम्।  
इह ते दृश्यतां पार्थ युद्ध्यस्व पुरुषो भव ॥ ९२ ॥

लोहाभिसारो निर्वृत्तः कुरुक्षेत्रमकर्दमम् ।  
पुष्टास्तेऽश्वा भृता योधाः श्वो युद्ध्यस्व सकेशवः ॥ ९३ ॥

असमागम्य भीष्मेण संयुगे किं विकत्थसे।  
आरुरुक्षुर्यथा मन्दः पर्वतं गन्धमादनम् ॥ ९४ ॥  
एवं कत्थसि कौन्तेय अकत्थन् पुरुषो भव।

सूतपुत्रं सदुर्धर्षं शल्यं च बलिनां बरम् ॥ ९५ ॥  
द्रोणं च बलिनां श्रेष्ठं शचीपतिसमं युधि।  
अजित्वा संयुगे पार्थ राज्यं कथमिहेच्छसि ॥ ९६ ॥

ब्राह्मे धनुषि चाचार्यं वेदयोरन्तगं द्वयोः।  
युधि धुर्यमविक्षोभ्यमनीकचरमच्युतम् ॥ ९७ ॥  
द्रोणं महाद्युतिं पार्थ जेतुमिच्छसि तन्मृषा।  
न हि शुश्रुम वातेन मेरुमुन्मथितं गिरिम् ॥ ९८ ॥

अनिलो वा वहेन्मेरुं द्यौर्वापि निपतेन्महीम्।  
युगं वा परिवर्तेत यद्येवं स्याद् यथाऽऽत्थ माम् ॥ ९९ ॥

को ह्यस्ति जीविताकाङ्क्षी प्राप्येममरिमर्दनम्।  
पार्थो वा इतरो वापि कोऽन्यःस्वस्ति गृहान् व्रजेत् ॥ १०० ॥

कथमाभ्यामभिध्यातः संस्पृष्टो दारुणेन वा।  
रणे जीवन् प्रमुच्येत पदा भूमिमुपस्पृशन् ॥ १०१ ॥

किं दर्दुरः कूपशयो यथेमां  
न बुध्यसे राजचमूं समेताम्।  
दुराधर्षां देवचमूप्रकाशां  
गुप्तां नरेन्द्रैस्त्रिदशैरिव द्याम् ॥ १०२ ॥  
प्राच्यैः प्रतीच्यैरथ दाक्षिणात्यै-  
रुदीच्यकाम्बोजशकैः खशैश्च ।  
शाल्वैः समत्स्यैः कुरुमध्यदेश्यै-  
र्म्लेच्छैः पुलिन्दैर्द्रविडान्ध्रकाञ्चयैः ॥ १०३ ॥

नानाजनौघं युधि सम्प्रवृद्धं  
गाङ्गं यथा वेगमपारणीयम् ।  
मां च स्थितं नागबलस्य मध्ये  
युयुत्ससे मन्द किमल्पबुद्धे ॥ १०४ ॥

अक्षय्याविषुधी चैव अग्निदत्तं च ते रथम्।  
जानीमो हि रणे पार्थ केतुं दिव्यं च भारत॥१०५॥

अकत्थमानो युद्ध्यस्व कत्थसेऽर्जुन किं बहु।  
पर्यायात्‌ सिद्धिरेतस्य नैतत्‌ सिध्यति कत्थनात् ॥ १०६ ॥

यदीदं कत्थनाल्लोके सिध्येत् कर्म धनंजय।  
सर्वे भवेयुः सिद्धार्थाः कत्थने को हि दुर्गतः ॥ १०७ ॥

जानामि ते वासुदेवं सहायं  
जानामि ते गाण्डिवं तालमात्रम्।  
जानाम्यहं त्वादृशो नास्ति योद्धा  
जानानस्ते राज्यमेतद्धरामि ॥ १०८ ॥

न तु पर्यायधर्मेण सिद्धिं प्राप्नोति मानवः।  
मनसैवानुकूलानि धातैव कुरुते वशे ॥ १०९ ॥

त्रयोदश समा भुक्तं राज्यं विलपतस्तव।  
भूयश्चैव प्रशासिष्ये त्वां निहत्य सबान्धवम् ॥ ११० ॥

क्व तदा गाण्डिवं तेऽभूद् यत् त्वं दासपणैर्जितः।  
क्व तदा भीमसेनस्य बलमासीच्च फाल्गुन ॥ १११ ॥

सगदाद्‌ भीमसेनाद् वा फाल्गुनाद्‌ वा सगाण्डिवात्।  
न वै मोक्षस्तदाभूद् वो विना कृष्णामनिन्दिताम् ॥ ११२ ॥

सा वो दास्ये समापन्नान् मोचयामास पार्षती।  
अमानुष्यं समापन्नान् दासकर्मण्यवस्थितान् ॥ ११३ ॥

अवोचं यत् षण्ढतिलानहं वस्तथ्यमेव तत्।  
धृता हि वेणी पार्थेन विराटनगरे तदा ॥ ११४ ॥

सूदकर्मणि विश्रान्तं विराटस्य महानसे।  
भीमसेनेन कौन्तेय यत् तु तन्मम पौरुषम् ॥ ११५ ॥

एवमेव सदा दण्डं क्षत्रियाः क्षत्रिये दधुः।  
वेणीं कृत्वा षण्ढवेषः कन्यां नर्तितवानसि ॥ ११६ ॥

न भयाद् वासुदेवस्य न चापि तव फाल्गुन।  
राज्यं प्रतिप्रदास्यामि युद्ध्यस्व सहकेशवः ॥ ११७ ॥

न माया हीन्द्रजालं वा कुहका वापि भीषणा।  
आत्तशस्त्रस्य संग्रामे वहन्ति प्रतिगर्जनाः ॥ ११८ ॥

वासुदेवसहस्रं वा फाल्गुनानां शतानि वा।  
आसाद्य माममोघेषुं द्रविष्यन्ति दिशो दश ॥ ११९ ॥

संयुगं गच्छ भीष्मेण भिन्धि वा शिरसा गिरिम्।  
तरस्व वा महागाधं बाहुभ्यां पुरुषोदधिम् ॥ १२० ॥

शारद्वतमहामीनं विविंशतिमहोरगम् ।  
बृहद्बलमहोद्वेलं सौमदत्तितिमिङ्गिलम् ॥ १२१ ॥

भीष्मवेगमपर्यन्तं द्रोणग्राहदुरासदम् ।  
कर्णशल्यझषावर्तं काम्बोजवडवामुखम् ॥ १२२ ॥

दुःशासनौघं शलशल्यमत्स्यं  
सुषेणचित्रायुधनागनक्रम् ।  
जयद्रथाद्रिं पुरुमित्रगाधं  
दुर्मर्षणोदं शकुनिप्रपातम् ॥ १२३ ॥

शस्त्रौघमक्षय्यमभिप्रवृद्धं  
यदावगाह्य श्रमनष्टचेताः ।  
भविष्यसि त्वं हतसर्वबान्धव-  
स्तदा मनस्ते परितापमेष्यति ॥ १२४ ॥

तदा मनस्ते त्रिदिवादिवाशुचे-  
र्निवर्तिता पार्थ महीप्रशासनात् ।  
प्रशाम्य राज्यं हि सुदुर्लभं त्वया  
बुभूषितः स्वर्ग इवातपस्विना ॥ १२५ ॥