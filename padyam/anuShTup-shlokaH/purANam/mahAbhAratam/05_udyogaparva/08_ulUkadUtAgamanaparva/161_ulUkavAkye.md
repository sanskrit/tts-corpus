+++
title_full = "161 पाण्डवोंके शिविरमें पहुँचकर उलूकका भरी सभामें दुर्योधनका संदेश सुनाना"
title = "१६१ उलूकवाक्ये"

+++


सेनानिवेशं सम्प्राप्तः कैतव्यः पाण्डवस्य ह।  
समागतः पाण्डवेयैर्युधिष्ठिरमभाषत ॥ १ ॥

अभिज्ञो दूतवाक्यानां यथोक्तं ब्रुवतो मम।  
दुर्योधनसमादेशं श्रुत्वा न क्रोद्धुमर्हसि ॥ २ ॥

उलूक न भयं तेऽस्ति ब्रूहि त्वं विगतज्वरः।  
यन्मतं धार्तराष्ट्रस्य लुब्धस्यादीर्घदर्शिनः ॥ ३ ॥

ततो द्युतिमतां मध्ये पाण्डवानां महात्मनाम्।  
सृञ्जयानां च मत्स्यानां कृष्णस्य च यशस्विनः ॥ ४ ॥  
द्रुपदस्य सपुत्रस्य विराटस्य च संनिधौ।  
भूमिपानां च सर्वेषां मध्ये वाक्यं जगाद ह ॥ ५ ॥

इदं त्वामब्रवीद् राजा धार्तराष्ट्रो महामनाः।  
शृण्वतां कुरुवीराणां तन्निबोध युधिष्ठिर ॥ ६ ॥

पराजितोऽसि द्यूतेन कृष्णा चानायिता सभाम्।  
शक्योऽमर्षो मनुष्येण कर्तुं पुरुषमानिना ॥ ७ ॥

द्वादशैव तु वर्षाणि वने धिष्ण्याद् विवासितः।  
संवत्सरं विराटस्य दास्यमास्थाय चोषितः ॥ ८ ॥

अमर्षं राज्यहरणं वनवासं च पाण्डव।  
द्रौपद्याश्च परिक्लेशं संस्मरन् पुरुषो भव ॥ ९ ॥

अशक्तेन च यच्छप्तं भीमसेनेन पाण्डव।  
दुःशासनस्य रुधिरं पीयतां यदि शक्यते ॥ १० ॥

लोहाभिसारो निर्वृत्तः कुरुक्षेत्रमकर्दमम् ।  
समः पन्था भृतास्तेऽश्वाः श्वो युध्यस्व सकेशवः ॥ ११ ॥

असमागम्य भीष्मेण संयुगे किं विकत्थसे।  
आरुरुक्षुर्यथा मन्दः पर्वतं गन्धमादनम् ॥ १२ ॥  
एवं कत्थसि कौन्तेय अकत्थन् पुरुषो भव।

सूतपुत्रं सदुर्धर्षं शल्यं च बलिनां वरम् ॥ १३ ॥  
द्रोणं च बलिनां श्रेष्ठं शचीपतिसमं युधि।  
अजित्वा संयुगे पार्थ राज्यं कथमिहेच्छसि ॥ १४ ॥

ब्राह्मे धनुषि चाचार्यं वेदयोरन्तगं द्वयोः।  
युधि धुर्यमविक्षोभ्यमनीकचरमच्युतम् ॥ १५ ॥  
द्रोणं महाद्युतिं पार्थ जेतुमिच्छसि तन्मृषा।  
न हि शुश्रुम वातेन मेरुमुन्मथितं गिरिम् ॥ १६ ॥

अनिलो वा वहेन्मेरुं द्यौर्वापि निपतेन्महीम्।  
युगं वा परिवर्तेत यद्येवं स्याद् यथाऽऽत्थ माम् ॥ १७ ॥

को ह्यस्ति जीविताकाङ्क्षी प्राप्येममरिमर्दनम्।  
गजो वाजी रथो वापि पुनः स्वस्ति गृहान् व्रजेत्॥१८॥

कथमाभ्यामभिध्यातः संस्पृष्टो दारुणेन वा।  
रणे जीवन् विमुच्येत पदा भूमिमुपस्पृशन् ॥ १९ ॥

किं दर्दुरः कूपशयो यथेमां  
न बुध्यसे राजचमूं समेताम्।  
दुराधर्षां देवचमूप्रकाशां  
गुप्तां नरेन्द्रैस्त्रिदशैरिव द्याम् ॥ २० ॥  
प्राच्यैः प्रतीच्यैरथ दाक्षिणात्यै-  
रुदीच्यकाम्बोजशकैः खशैश्च ।  
शाल्वैः समत्स्यैः कुरुमुख्यदेश्यै-  
र्म्लेच्छैः पुलिन्दैर्द्रविडान्ध्रकाञ्च्यैः ॥ २१ ॥

नानाजनौघं युधि सम्प्रवृद्धं  
गाङ्गं यथा वेगमपारणीयम् ।  
मां च स्थितं नागबलस्य मध्ये  
युयुत्ससे मन्द किमल्पबुद्धे ॥ २२ ॥

इत्येवमुक्त्वा राजानं धर्मपुत्रं युधिष्ठिरम्।  
अभ्यावृत्य पुनर्जिष्णुमुलूकः प्रत्यभाषत ॥ २३ ॥

अकत्थमानो युध्यस्व कत्थसेऽर्जुन किं बहु।  
पर्यायात् सिद्धिरेतस्य नैतत्‌ सिध्यति कत्थनात् ॥ २४ ॥

यदीदं कत्थनाल्लोके सिध्येत् कर्म धनंजय।  
सर्वे भवेयुः सिद्धार्थाः कत्थने को हि दुर्गतः ॥ २५ ॥

जानामि ते वासुदेवं सहायं  
जानामि ते गाण्डिवं तालमात्रम्।  
जानाम्येतत् त्वादृशो नास्ति योद्धा  
जानानस्ते राज्यमेतद्धरामि ॥ २६ ॥

न तु पर्यायधर्मेण राज्यं प्राप्नोति मानुषः।  
मनसैवानुकूलानि विधाता कुरुते वशे ॥ २७ ॥

त्रयोदश समा भुक्तं राज्यं विलपतस्तव।  
भूयश्चैव प्रशासिष्ये निहत्य त्वां सबान्धवम् ॥ २८ ॥

क्व तदा गाण्डिवं तेऽभूद् यत् त्वं दास पणैर्जितः।  
क्व तदा भीमसेनस्य बलमासीच्च फाल्गुन ॥ २९ ॥

सगदाद्‌ भीमसेनाद् वा पार्थाद् वापि सगाण्डिवात्।  
न वै मोक्षस्तदा वोऽभूद् विना कृष्णामनिन्दिताम् ॥ ३० ॥

सा वो दास्ये समापन्नान् मोक्षयामास पार्षती।  
अमानुष्यं समापन्नान् दासकर्मण्यवस्थितान् ॥ ३१ ॥

अवोचं यत् षण्ढतिलानहं वस्तथ्यमेव तत्।  
धृता हि वेणी पार्थेन विराटनगरे तदा ॥ ३२ ॥

सूदकर्मणि च श्रान्तं विराटस्य महानसे।  
भीमसेनेन कौन्तेय यच्च तन्मम पौरुषम् ॥ ३३ ॥

एवमेतत् सदा दण्डं क्षत्रियाः क्षत्रिये दधुः।  
वेणीं कृत्वा षण्ढवेषः कन्यां नर्तितवानसि ॥ ३४ ॥

न भयाद् वासुदेवस्य न चापि तव फाल्गुन।  
राज्यं प्रतिप्रदास्यामि युद्ध्यस्व सहकेशवः ॥ ३५ ॥

न माया हीन्द्रजालं वा कुहका वापि भीषणा।  
आत्तशस्त्रस्य मे युद्धे वहन्ति प्रतिगर्जनाः ॥ ३६ ॥

वासुदेवसहस्रं वा फाल्गुनानां शतानि वा।  
आसाद्य माममोघेषुं द्रविष्यन्ति दिशो दश ॥ ३७ ॥

संयुगं गच्छ भीष्मेण भिन्धि वा शिरसा गिरिम्।  
तरेमं वा महागाधं बाहुभ्यां पुरुषोदधिम् ॥ ३८ ॥

शारद्वतमहामीनं विविंशतिमहोरगम् ।  
बृहद्बलमहोद्वलं सौमदत्तितिमिङ्गिलम् ॥ ३९ ॥

भीष्मवेगमपर्यन्तं द्रोणग्राहदुरासदम् ।  
कर्णशल्यझषावर्तं काम्बोजवडवामुखम् ॥ ४० ॥

दुःशासनौघं शलशल्यमत्स्यं  
सुषेणचित्रायुधनागनक्रम् ।  
जयद्रथाद्रिं पुरुमित्रगाधं  
दुर्मर्षणोदं शकुनिप्रपातम् ॥ ४१ ॥

शस्त्रौघमक्षय्यमतिप्रवृद्धं  
यदावगाह्य श्रमनष्टचेताः ।  
भविष्यसि त्वं हतसर्वबान्धव-  
स्तदा मनस्ते परितापमेष्यति ॥ ४२ ॥

तदा मनस्ते त्रिदिवादिवाशुचे-  
र्निवर्तिता पार्थ महीप्रशासनात् ।  
प्रशाम्य राज्यं हि सुदुर्लभं त्वया  
बुभूषितः स्वर्ग इवातपस्विना ॥ ४३ ॥