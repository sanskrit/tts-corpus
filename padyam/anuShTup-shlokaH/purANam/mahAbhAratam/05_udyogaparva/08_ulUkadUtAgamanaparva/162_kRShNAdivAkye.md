+++
title_full = "162 पाण्डवपक्षकी ओरसे दुर्योधनको उसके संदेशका उत्तर"
title = "१६२ कृष्णादिवाक्ये"

+++


उलूकस्त्वर्जुनं भूयो यथोक्तं वाक्यमब्रवीत्।  
आशीविषमिव क्रुद्धं तुदन् वाक्यशलाकया ॥ १ ॥

तस्य तद् वचनं श्रुत्वा रुषिताः पाण्डवा भृशम्।  
प्रागेव भृशसंक्रुद्धाः कैतव्येनापि धर्षिताः ॥ २ ॥

आसनेषूदतिष्ठन्त बाहूंश्चैव प्रचिक्षिपुः ।  
आशीविषा इव क्रुद्धा वीक्षांचक्रुः परस्परम् ॥ ३ ॥

अवाक्‌शिरा भीमसेनः समुदैक्षत केशवम्।  
नेत्राभ्यां लोहितान्ताभ्यामाशीविष इव श्वसन् ॥ ४ ॥

आर्तं वातात्मजं दृष्ट्‌वा क्रोधेनाभिहतं भृशम्।  
उत्स्मयन्निव दाशार्हः कैतव्यं प्रत्यभाषत ॥ ५ ॥

प्रयाहि शीघ्रं कैतव्य ब्रूयाश्चैव सुयोधनम्।  
श्रुतं वाक्यं गृहीतोऽर्थो मतं यत् ते तथास्तु तत्॥६॥

एवमुक्त्वा महाबाहुः केशवो राजसत्तम।  
पुनरेव महाप्राज्ञं युधिष्ठिरमुदैक्षत ॥ ७ ॥

सृञ्जयानां च सर्वेषां कृष्णस्य च यशस्विनः।  
द्रुपदस्य सपुत्रस्य विराटस्य च संनिधौ ॥ ८ ॥  
भूमिपानां च सर्वेषां मध्ये वाक्यं जगाद ह।  
उलूकोऽप्यर्जुनं भूयो यथोक्तं वाक्यमब्रवीत् ॥ ९ ॥  
आशीविषमिव क्रुद्धं तुदन् वाक्यशलाकया।  
कृष्णादींश्चैव तान् सर्वान् यथोक्तं वाक्यमब्रवीत् ॥ १० ॥

उलूकस्य तु तद् वाक्यं पापं दारुणमीरितम्।  
श्रुत्वा विचुक्षुभे पार्थो ललाटं चाप्यमार्जयत् ॥ ११ ॥

तदवस्थं तदा दृष्ट्‌वा पार्थं सा समितिर्नृप।  
नामृष्यन्त महाराज पाण्डवानां महारथाः ॥ १२ ॥

अधिक्षेपेण कृष्णस्य पार्थस्य च महात्मनः।  
श्रुत्वा ते पुरुषव्याघ्राः क्रोधाज्जज्वलुरच्युताः ॥ १३ ॥

धृष्टद्युम्नः शिखण्डी च सात्यकिश्च महारथः।  
केकया भ्रातरः पञ्च राक्षसश्च घटोत्कचः ॥ १४ ॥  
द्रौपदेयाभिमन्युश्च धृष्टकेतुश्च पार्थिवः ।  
भीमसेनश्च विक्रान्तो यमजौ च महारथौ ॥ १५ ॥  
उत्पेतुरासनात् सर्वे क्रोधसंरक्तलोचनाः ।  
बाहून् प्रगृह्य रुचिरान् रक्तचन्दनरूषितान्।  
अङ्गदैः पारिहार्यैश्च केयूरैश्च विभूषितान् ॥ १६ ॥  
दन्तान्‌ दन्तेषु निष्पिष्य सृक्किणी परिलेलिहन्।

तेषामाकारभावज्ञः कुन्तीपुत्रो वृकोदरः ॥ १७ ॥  
उदतिष्ठत् स वेगेन क्रोधेन प्रज्वलन्निव।  
उद्‌वृत्य सहसा नेत्रे दन्तान् कटकटाय्य च ॥ १८ ॥  
हस्तं हस्तेन निष्पिष्य उलूकं वाक्यमब्रवीत्।

अशक्तानामिवास्माकं प्रोत्साहननिमित्तकम् ॥ १९ ॥  
श्रुतं ते वचनं मूर्ख यत् त्वां दुर्योधनोऽब्रवीत्।

तन्मे कथयते मन्द शृणु वाक्यं दुरासदम् ॥ २० ॥  
सर्वक्षत्रस्य मध्ये तं यद् वक्ष्यसि सुयोधनम्।  
शृण्वतः सूतपुत्रस्य पितुश्च त्वं दुरात्मनः ॥ २१ ॥

अस्माभिः प्रीतिकामैस्तु भ्रातुर्ज्येष्ठस्य नित्यशः।  
मर्षितं ते दुराचार तत् त्वं न बहु मन्यसे॥२२॥

प्रेषितश्चहृषीकेशः शमाकाङ्क्षी कुरून् प्रति।  
कुलस्य हितकामेन धर्मराजेन धीमता ॥ २३ ॥

त्वं कालचोदितो नूनं गन्तुकामो यमक्षयम्।  
गच्छस्वाहवमस्माभिस्तच्च श्वो भविता ध्रुवम् ॥ २४ ॥

मयापि च प्रतिज्ञातो वधः सभ्रातृकस्य ते।  
स तथा भविता पाप नात्र कार्या विचारणा ॥ २५ ॥

वेलामतिक्रमेत् सद्यः सागरो वरुणालयः।  
पर्वताश्च विशीर्येयुर्मयोक्तं न मृषा भवेत् ॥ २६ ॥

सहायस्ते यदि यमः कुबेरो रुद्र एव वा।  
यथाप्रतिज्ञं दुर्बुद्धे प्रकरिष्यन्ति पाण्डवाः।  
दुःशासनस्य रुधिरं पाता चास्मि यथेप्सितम् ॥ २७ ॥

यश्चेह प्रतिसंरब्धः क्षत्रियो माभियास्यति।  
अपि भीष्मं पुरस्कृत्य तं नेष्यामि यमक्षयम् ॥ २८ ॥

यच्चैतदुक्तं वचनं मया क्षत्रस्य संसदि।  
यथैतद् भविता सत्यं तथैवात्मानमालभे ॥ २९ ॥

भीमसेनवचः श्रुत्वा सहदेवोऽप्यमर्षणः ।  
क्रोधसंरक्तनयनस्ततो वाक्यमुवाच ह ॥ ३० ॥

शौटीरशूरसदृशमनीकजनसंसदि ।  
शृणु पाप वचो मह्यं यद्वाच्यो हि पिता त्वया॥३१॥

नास्माकं भविता भेदः कदाचित् कुरुभिः सह।  
धृतराष्ट्रस्य सम्बन्धो यदि न स्यात् त्वया सह ॥ ३२ ॥

त्वं तु लोकविनाशाय धृतराष्ट्रकुलस्य च।  
उत्पन्नो वैरपुरुषः स्वकुलघ्नश्च पापकृत् ॥ ३३ ॥

जन्मप्रभृति चास्माकं पिता ते पापपूरुषः।  
अहितानि नृशंसानि नित्यशः कर्तुमिच्छति ॥ ३४ ॥

तस्य वैरानुषङ्गस्य गन्तास्म्यन्तं सुदुर्गमम्।  
अहमादौ निहत्य त्वां शकुनेः सम्प्रपश्यतः ॥ ३५ ॥  
ततोऽस्मि शकुनिं हन्तामिषतां सर्वधन्विनाम्।

भीमस्य वचनं श्रुत्वा सहदेवस्य चोभयोः ॥ ३६ ॥  
उवाच फाल्गुनो वाक्यं भीमसेनं स्मयन्निव।  
भीमसेन न ते सन्ति येषां वैरं त्वया सह॥३७॥  
मन्दा गृहेषु सुखिनो मृत्युपाशवशं गताः।

उलूकश्च न ते वाच्यः परुषं पुरुषोत्तम ॥ ३८ ॥  
दूताः किमपराध्यन्ते यथोक्तस्यानुभाषिणः ।

एवमुक्त्वा महाबाहुर्भीमं भीमपराक्रमम् ॥ ३९ ॥  
धृष्टद्युम्नमुखान् वीरान् सुहृदः समभाषत।

श्रुतं वस्तस्पापस्य धार्तराष्ट्रस्य भाषितम् ॥ ४० ॥  
कुत्सनं वासुदेवस्य मम चैव विशेषतः।  
श्रुत्वा भवन्तः संरब्धा अस्माकं हितकाम्यया ॥ ४१ ॥

प्रभावाद् वासुदेवस्य भवतां च प्रयत्नतः।  
समग्रं पार्थिवं क्षत्रं सर्वं न गणयाम्यहम् ॥ ४२ ॥

भवद्भिः समनुज्ञातो वाक्यमस्य यदुत्तरम्।  
उलूके प्रापयिष्यामि यद् वक्ष्यति सुयोधनम् ॥ ४३ ॥

श्वोभूते कत्थितस्यास्य प्रतिवाक्यं चमूमुखे।  
गाण्डीवेनाभिधास्यामि क्लीबा हि वचनोत्तराः ॥ ४४ ॥

ततस्ते पार्थिवाः सर्वे प्रशशंसुर्धनंजयम्।  
तेन वाक्योपचारेण विस्मिता राजसत्तमाः ॥ ४५ ॥

अनुनीय च तान् सर्वान् यथामान्यं यथावयः।  
धर्मराजस्तदा वाक्यं तत्प्राप्यं प्रत्यभाषत ॥ ४६ ॥

आत्मानमवमन्वानो न हि स्यात् पार्थिवोत्तमः।  
तत्रोत्तरं प्रवक्ष्यामि तव शुश्रूषणे रतः ॥ ४७ ॥

उलूकं भरतश्रेष्ठ सामपूर्वमथोर्जितम् ।  
दुर्योधनस्य तद् वाक्यं निशम्य भरतर्षभः ॥ ४८ ॥  
अतिलोहितनेत्राभ्यामाशीविष इव श्वसन् ।  
स्मयमान इव क्रोधात् सृक्किणी परिसंलिहन् ॥ ४९ ॥  
जनार्दनमभिप्रेक्ष्य भ्रातृंश्चैवेदमब्रवीत् ।  
अभ्यभाषत कैतव्यं प्रगृह्य विपुलं भुजम् ॥ ५० ॥

उलूक गच्छ कैतव्य ब्रूहि तात सुयोधनम्।  
कृतघ्नं वैरपुरुषं दुर्मतिं कुलपांसनम् ॥ ५१ ॥

पाण्डवेषु सदा पाप नित्यं जिह्मं प्रवर्तसे।  
स्ववीर्याद् यः पराक्रम्य पाप आह्वयते परान्।  
अभीतः पूरयन् वाक्यमेष वै क्षत्रियः पुमान् ॥ ५२ ॥

स पापः क्षत्रियो भूत्वा अस्मानाहूय संयुगे।  
मान्यामान्यान् पुरस्कृत्य युद्धं मा गाः कुलाधम ॥ ५३ ॥

आत्मवीर्यं समाश्रित्य भृत्यवीर्यं च कौरव।  
आह्वयस्व रणे पार्थान् सर्वथा क्षत्रियो भव ॥ ५४ ॥

परवीर्यं समाश्रित्य यः समाह्वयते परान्।  
अशक्तः स्वयमादातुमेतदेव नपुंसकम् ॥ ५५ ॥

स त्वं परेषां वीर्येण आत्मानं बहु मन्यसे।  
कथमेवमशक्तस्त्वमस्मान् समभिगर्जसि ॥ ५६ ॥

मद्वचश्चापि भूयस्ते वक्तव्यः स सुयोधनः।  
श्व इदानीं प्रपद्येथाः पुरुषो भव दुर्मते ॥ ५७ ॥

मन्यसे यच्च मूढ त्वं न योत्स्यति जनार्दनः।  
सारथ्येन वृतः पार्थैरिति त्वं न बिभेषि च ॥ ५८ ॥

जघन्यकालमप्येतन्न भवेत् सर्वपार्थिवान् ।  
निर्दहेयमहं क्रोधात् तृणानीव हुताशनः ॥ ५९ ॥

युधिष्ठिरनियोगात् तु फाल्गुनस्य महात्मनः।  
करिष्ये युध्यमानस्य सारथ्यं विजितात्मनः ॥ ६० ॥

यद्युत्पतसि लोकांस्त्रीन् यद्याविशसि भूतलम्।  
तत्र तत्रार्जुनरथं प्रभाते द्रक्ष्यसे पुनः ॥ ६१ ॥

यच्चापि भीमसेनस्य मन्यसे मोघभाषितम्।  
दुःशासनस्य रुधिरं पीतमद्यावधारय ॥ ६२ ॥

न त्वां समीक्षते पार्थो नापि राजा युधिष्ठिरः।  
न भीमसेनो न यमौ प्रतिकूलप्रभाषिणम् ॥ ६३ ॥