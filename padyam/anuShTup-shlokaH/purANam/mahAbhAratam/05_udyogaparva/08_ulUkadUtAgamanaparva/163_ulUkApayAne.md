+++
title_full = "163 पाँचों पाण्डवों, विराट, द्रुपद, शिखण्डी और धृष्टद्युम्नका संदेश लेकर उलूकका लौटना और उलूककी बात सुनकर दुर्योधनका सेनाको युद्धके लिये तैयार होनेका आदेश देना"
title = "१६३ उलूकापयाने"

+++


दुर्योधनस्य तद् वाक्यं निशम्य भरतर्षभ।  
नेत्राभ्यामतिताम्राभ्यां कैतव्यं समुदैक्षत ॥ १ ॥  
स केशवमभिप्रेक्ष्य गुडाकेशो महायशाः।  
अभ्यभाषत कैतव्यं प्रगृह्य विपुलं भुजम् ॥ २ ॥

स्ववीर्यं यः समाश्रित्य समाह्वयति वै परान्।  
अभीतो युध्यते शत्रून् स वै पुरुष उच्यते ॥ ३ ॥

परवीर्यं समाश्रित्य यः समाह्वयते परान्।  
क्षत्रबन्धुरशक्तत्वाल्लोके स पुरुषाधमः ॥ ४ ॥

स त्वं परेषां वीर्येण मन्यसे वीर्यमात्मनः।  
स्वयं कापुरुषो मूढ परांश्च क्षेप्तुमिच्छसि ॥ ५ ॥

यस्त्वं वृद्धं सर्वराज्ञां हितबुद्धिं जितेन्द्रियम्।  
मरणाय महाप्रज्ञं दीक्षयित्वा विकत्थसे ॥ ६ ॥

भावस्ते विदितोऽस्माभिर्दुर्बुद्धे कुलपांसन ।  
न हनिष्यन्ति गाङ्गेयं पाण्डवा घृणयेति हि ॥ ७ ॥

यस्य वीर्यं समाश्रित्य धार्तराष्ट्र विकत्थसे।  
हन्तास्मि प्रथमं भीष्मं मिषतां सर्वधन्विनाम् ॥ ८ ॥

कैतव्य गत्वा भरतान् समेत्य  
सुयोधनं धार्तराष्ट्रं वदस्व ।  
तथेत्युवाचार्जुनः सव्यसाची  
निशाव्यपाये भविता विमर्दः ॥ ९ ॥

यद् वाब्रवीद् वाक्यमदीनसत्त्वो  
मध्ये कुरून् हर्षयन् सत्यसंधः।  
अहं हन्ता सृञ्जयानामनीकं  
शाल्वेयकांश्चेति ममैष भारः ॥ १० ॥  
हन्यामहं द्रोणमृतेऽपि लोकं  
न ते भयं विद्यते पाण्डवेभ्यः।  
ततो हि ते लब्धतमं च राज्य-  
मापद्‌गताः पाण्डवाश्चेति भावः ॥ ११ ॥

स दर्पपूर्णो न समीक्षसे त्व-  
मनर्थमात्मन्यपि वर्तमानम् ।  
तस्मादहं ते प्रथमं समूहे  
हन्ता समक्षं कुरुवृद्धमेव ॥ १२ ॥

सूर्योदये युक्तसेनः प्रतीक्ष्य  
ध्वजी रथी रक्ष तं सत्यसंधम्।  
अहं हि वः पश्यतां द्वीपमेनं  
भीष्मं रथात् पातयिष्यामि बाणैः ॥ १३ ॥

श्वोभूते कत्थनावाक्यं विज्ञास्यति सुयोधनः।  
आचितं शरजालेन मया दृष्ट्‌वा पितामहम् ॥ १४ ॥

यदुक्तश्च सभामध्ये पुरुषो ह्रस्वदर्शनः।  
क्रुद्धेन भीमसेनेन भ्राता दुःशासनस्तव ॥ १५ ॥  
अधर्मज्ञो नित्यवैरी पापबुद्धिर्नृशंसकृत् ।  
सत्यां प्रतिज्ञामचिराद् द्रक्ष्यसे तां सुयोधन ॥ १६ ॥

अभिमानस्य दर्पस्य क्रोधपारुष्ययोस्तथा ।  
नैष्ठुर्यस्यावलेपस्य आत्मसम्भावनस्य च ॥ १७ ॥  
नृशंसतायास्तैक्ष्ण्यस्य धर्मविद्वेषणस्य च ।  
अधर्मस्यातिवादस्य वृद्धातिक्रमणस्य च ॥ १८ ॥  
दर्शनस्य च वक्रस्य कृत्स्नस्यापनयस्य च।  
द्रक्ष्यसि त्वं फलं तीव्रमचिरेण सुयोधन ॥ १९ ॥

वासुदेवद्वितीये हि मयि क्रुद्धे नराधम।  
आशा ते जीविते मूढ राज्ये वा केन हेतुना॥२०॥

शान्ते भीष्मे तथा द्रोणे सूतपुत्रे च पातिते।  
निराशो जीविते राज्ये पुत्रेषु च भविष्यसि ॥ २१ ॥

भ्रातृणां निधनं श्रुत्वा पुत्राणां च सुयोधन।  
भीमसेनेन निहतो दुष्कृतानि स्मरिष्यसि ॥ २२ ॥

न द्वितीयां प्रतिज्ञां हि प्रतिजानामि कैतव।  
सत्यं ब्रवीम्यहं ह्येतत् सर्वं सत्यं भविष्यति ॥ २३ ॥  
युधिष्ठिरोऽपि कैतव्यमुलूकमिदमब्रवीत् ।  
उलूक मद्वचो ब्रूहि गत्वा तात सुयोधनम् ॥ २४ ॥

स्वेन वृत्तेन मे वृत्तं नाधिगन्तुं त्वमर्हसि।  
उभयोरन्तरं वेद सूनृतानृतयोरपि ॥ २५ ॥

न चाहं कामये पापमपि कीटपिपीलयोः।  
किं पुनर्ज्ञातिषु वधं कामयेयं कथंचन ॥ २६ ॥

एतदर्थं मया तात पञ्च ग्रामा वृताः पुरा।  
कथं तव सुदुर्बुद्धे न प्रेक्षे व्यसनं महत् ॥ २७ ॥

स त्वं कामपरीतात्मा मूढभावाच्च कत्थसे।  
तथैव वासुदेवस्य न गृह्णासि हितं वचः ॥ २८ ॥

किं चेदानीं बहूक्तेन युध्यस्व सह बान्धवैः।

मम विप्रियकर्तारं कैतव्य ब्रूहि कौरवम् ॥ २९ ॥  
श्रुतं वाक्यं गृहीतोऽर्थो मतं यत् ते तथास्तु तत्।

भीमसेनस्तता वाक्यं भूय आह नृपात्मजम् ॥ ३० ॥  
उलूक मद्वचो ब्रूहि दुर्मतिं पापपूरुषम्।  
शठं नैकृतिकं पापं दुराचारं सुयोधनम् ॥ ३१ ॥

गृध्रोदरे वा वस्तव्यं पुरे वा नागसाह्वये।  
प्रतिज्ञातं मया तच्च सभामध्ये नराधम ॥ ३२ ॥  
कर्ताहं तद् वचः सत्यं सत्येनैव शपामि ते।

दुःशासनस्य रुधिरं हत्वा पास्याम्यहं मृधे ॥ ३३ ॥  
सक्थिनी तव भङ्क्त्वैव हत्वा हि तव सोदरान्।  
सर्वेषां धार्तराष्ट्राणामहं मृत्युः सुयोधन ॥ ३४ ॥

सर्वेषां राजपुत्राणामभिमन्युरसंशयम् ।  
कर्मणा तोषयिष्यामि भूयश्चैव वचः शृणु ॥ ३५ ॥

हत्वा सुयोधन त्वां वै सहितं सर्वसोदरैः।  
आक्रमिष्ये पदा मूर्ध्नि धर्मराजस्य पश्यतः ॥ ३६ ॥

नकुलस्तु ततो वाक्यमिदमाह महीपते।  
उलूक ब्रूहि कौरव्यं धार्तराष्ट्रं सुयोधनम् ॥ ३७ ॥  
श्रुतं ते गदतो वाक्यं सर्वमेव यथातथम्।  
तथा कर्तास्मि कौरव्य यथा त्वमनुशास्सि माम् ॥ ३८ ॥

सहदेवोऽपि नृपते इदमाह वचोऽर्थवत्।  
सुयोधन मतिर्या ते वृथैषा ते भविष्यति ॥ ३९ ॥  
शोचिष्यसे महाराज सपुत्रज्ञातिबान्धवः ।  
इमं च क्लेशमस्माकं हृष्टो यत् त्वं विकत्थसे ॥ ४० ॥

विराटद्रुपदौ वृद्धावुलूकमिदमूचतुः ।  
दासभावं नियच्छेव साधोरिति मतिः सदा।  
तौ च दासावदासौ वा पौरुषं यस्य यादृशम् ॥ ४१ ॥

शिखण्डी तु ततो वाक्यमुलूकमिदमब्रवीत्।  
वक्तव्यो भवता राजा पापेष्वभिरतः सदा ॥ ४२ ॥

पश्य त्वं मां रणे राजन् कुर्वाणं कर्म दारुणम्।  
यस्य वीर्यं समासाद्य मन्यसे विजयं युधि ॥ ४३ ॥  
तमहं पातयिष्यामि रथात् तव पितामहम्।

अहं भीष्मवधात् सृष्टो नूनं धात्रा महात्मना ॥ ४४ ॥  
सोऽहं भीष्मं हनिष्यामि मिषतां सर्वधन्विनाम्।

धृष्टद्युम्नोऽपि कैतव्यमुलूकमिदमब्रवीत् ॥ ४५ ॥  
सुयोधनो मम वचो वक्तव्यो नृपतेः सुतः।  
अहं द्रोणं हनिष्यामि सगणं सहबान्धवम् ॥ ४६ ॥

अवश्यं च मया कार्यं पूर्वेषां चरितं महत्।  
कर्ता चाहं तथा कर्म यथा नान्यः करिष्यति ॥ ४७ ॥

तमब्रवीद् धर्मराजः कारुण्यार्थं वचो महत्।  
नाहं ज्ञातिवधं राजन् कामयेयं कथंचन ॥ ४८ ॥

तवैव दोषाद् दुर्बुद्धे सर्वमेतत् त्वनावृतम्।  
स गच्छ मा चिरं तात उलूक यदि मन्यसे॥४९॥  
इह वा तिष्ठ भद्रं ते वयं हि तव बान्धवाः।

उलूकस्तु तो राजन् धर्मपुत्रं युधिष्ठिरम् ॥ ५० ॥  
आमन्त्र्य प्रययौ तत्र यत्र राजा सुयोधनः।

उलूकस्तत आगम्य दुर्योधनममर्षणम् ॥ ५१ ॥  
अर्जुनस्य समादेशं यथोक्तं सर्वमब्रवीत्।  
वासुदेवस्य भीमस्य धर्मराजस्य पौरुषम् ॥ ५२ ॥

नकुलस्य विराटस्य द्रुपदस्य च भारत।  
सहदेवस्य च वचो धृष्टद्युम्नशिखण्डिनोः।  
केशवार्जुनयोर्वाक्यं यथोक्तं सर्वमब्रवीत् ॥ ५३ ॥

कैतव्यस्य तु तद् वाक्यं निशम्य भरतर्षभः।  
दुःशासनं च कर्णं च शकुनिं चापि भारत ॥ ५४ ॥

आज्ञापयत राज्ञश्च बलं मित्रबलं तथा।  
यथा प्रागुदयात् सर्वे युक्तास्तिष्ठन्त्वनीकिनः ॥ ५५ ॥

ततः कर्णसमादिष्टा दूताः संत्वरिता रथैः।  
उष्ट्रवामीभिरप्यन्ये सदश्वैश्च महाजवैः ॥ ५६ ॥  
तूर्णं परिययुः सेनां कृत्स्नां कर्णस्य शासनात्।  
आज्ञापयन्तो राज्ञश्च योगः प्रागुदयादिति ॥ ५७ ॥