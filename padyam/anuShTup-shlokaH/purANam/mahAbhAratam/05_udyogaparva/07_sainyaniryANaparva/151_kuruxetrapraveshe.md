+++
title_full = "151 पाण्डवपक्षके सेनापतिका चुनाव तथा पाण्डव-सेनाका कुरुक्षेत्रमें प्रवेश"
title = "१५१ कुरुक्षेत्रप्रवेशे"

+++


जनार्दनवचः श्रुत्वा धर्मराजो युधिष्ठिरः।  
भ्रातॄनुवाच धर्मात्मा समक्षं केशवस्य ह ॥ १ ॥

श्रुतं भवद्भिर्यद् वृत्तं सभायां कुरुसंसदि।  
केशवस्यापि यद् वाक्यं तत् सर्वमवधारितम् ॥ २ ॥

तस्मात् सेनाविभागं मे कुरुध्वं नरसत्तमाः।  
अक्षौहिण्यश्च सप्तैताः समेता विजयाय वै ॥ ३ ॥

तासां ये पतयः सप्त विख्यातास्तान् निबोधत।  
द्रुपदश्च विराटश्च धृष्टद्युम्नशिखण्डिनौ ॥ ४ ॥  
सात्यकिश्चेकितानश्च भीमसेनश्च वीर्यवान् ।  
एते सेनाप्रणेतारो वीराः सर्वे तनुत्यजः ॥ ५ ॥

सर्वे वेदविदः शूराः सर्वे सुचरितव्रताः।  
ह्रीमन्तो नीतिमन्तश्च सर्वे युद्धविशारदाः ॥ ६ ॥

इष्वस्त्रकुशलाः सर्वे तथा सर्वास्त्रयोधिनः।  
सप्तानामपि यो नेता सेनानां प्रविभागवित् ॥ ७ ॥  
यः सहेत रणे भीष्मं शरार्चिः पावकोपमम्।  
तं तावत् सहदेवात्र प्रब्रूहि कुरुनन्दन।  
स्वमतं पुरुषव्याघ्र को नः सेनापतिः क्षमः ॥ ८ ॥

संयुक्त एकदुःखश्च वीर्यवांश्च महीपतिः।  
यं समाश्रित्य धर्मज्ञं स्वमंशमनुयुञ्ज्महे ॥ ९ ॥  
मत्स्यो विराटो बलवान् कृतास्त्रो युद्धदुर्मदः।  
प्रसहिष्यति संग्रामे भीष्मं तांश्च महारथान् ॥ १० ॥

तथोक्ते सहदेवेन वाक्ये वाक्यविशारदः।  
नकुलोऽनन्तरं तस्मादिदं वचनमाददे ॥ ११ ॥

वयसा शास्त्रतो धैर्यात् कुलेनाभिजनेन च।  
ह्रीमान् बलान्वितः श्रीमान् सर्वशास्त्रविशारदः ॥ १२ ॥  
वेद चास्त्रं भरद्वाजाद् दुर्धर्षः सत्यसङ्गरः।  
यो नित्यं स्पर्धते द्रोणं भीष्मं चैव महाबलम् ॥ १३ ॥  
श्लाघ्यः पार्थिववंशस्य प्रमुखे वाहिनीपतिः।  
पुत्रपौत्रैः परिवृतः शतशाख इव द्रुमः ॥ १४ ॥  
यस्तताप तपो घोरं सदारः पृथिवीपतिः।  
रोषाद् द्रोणविनाशाय वीरः समितिशोभनः ॥ १५ ॥  
पितेवास्मान् समाधत्ते यः सदा पार्थिवर्षभः।  
श्वशुरो द्रुपदोऽस्माकं सेनाग्रं स प्रकर्षतु ॥ १६ ॥  
स द्रोणभीष्मावायातौ सहेदिति मतिर्मम।  
स हि दिव्यास्त्रविद्‌ राजा सखा चाङ्गिरसो नृपः ॥ १७ ॥

माद्रीसुताभ्यामुक्ते तु स्वमते कुरुनन्दनः।  
वासविर्वासवसमः सव्यसाच्यब्रवीद् वचः ॥ १८ ॥

योऽयं तपःप्रभावेण ऋषिसंतोषणेन च।  
दिव्यः पुरुष उत्पन्नो ज्वालावर्णो महाभुजः ॥ १९ ॥  
धनुष्मान् कवची खड्गी रथमारुह्य दंशितः।  
दिव्यैर्हयवरैर्युक्तमग्निकुण्डात् समुत्थितः ॥ २० ॥  
गर्जन्निव महामेघो रथघोषेण वीर्यवान्।  
सिंहसंहननो वीरः सिंहतुल्यपराक्रमः ॥ २१ ॥  
सिंहोरस्कः सिंहभुजः सिंहवक्षा महाबलः।  
सिंहप्रगर्जनो वीरः सिंहस्कन्धो महाद्युतिः ॥ २२ ॥  
सुभ्रूः सुदंष्ट्रः सुहनुः सुबाहुः सुमुखोऽकृशः।  
सुजत्रुः सुविशालाक्षः सुपादः सुप्रतिष्ठितः ॥ २३ ॥  
अभेद्यः सर्वशस्त्राणां प्रभिन्न इव वारणः।  
जज्ञे द्रोणविनाशाय सत्यवादी जितेन्द्रियः ॥ २४ ॥  
धृष्टद्युम्नमहं मन्ये सहेद् भीष्मस्य सायकान्।  
वज्राशनिसमस्पर्शान् दीप्तास्यानुरगानिव ॥ २५ ॥

यमदूतसमान् वेगे निपाते पावकोपमान्।  
रामेणाजौ विषहितान् वज्रनिष्पेषदारुणान् ॥ २६ ॥  
पुरुषं तं न पश्यामि यः सहेत महाव्रतम्।  
धृष्टद्युम्नमृते राजन्निति मे धीयते मतिः ॥ २७ ॥

क्षिप्रहस्तश्चित्रयोधी मतः सेनापतिर्मम ।  
अभेद्यकवचः श्रीमान् मातङ्ग इव यूथपः ॥ २८ ॥

अर्जुनेनैवमुक्ते तु भीमो वाक्यं समाददे॥)

वधार्थं यः समुत्पन्नः शिखण्डी द्रुपदात्मजः।  
वदन्ति सिद्धा राजेन्द्र ऋषयश्च समागताः ॥ २९ ॥  
यस्य संग्राममध्ये तु दिव्यमस्त्रं प्रकुर्वतः।  
रूपं द्रक्ष्यन्ति पुरुषा रामस्येव महात्मनः ॥ ३० ॥  
न तं युद्धे प्रपश्यामि यो भिन्द्यात् तु शिखण्डिनम्।  
शस्त्रेण समरे राजन् संनद्धं स्यन्दने स्थितम् ॥ ३१ ॥  
द्वैरथे समरे नान्यो भीष्मं हन्यान्महाव्रतम्।  
शिखण्डिनमृते वीरं स मे सेनापतिर्मतः ॥ ३२ ॥

सर्वस्य जगतस्तात सारासारं बलाबलम्।  
सर्वं जानाति धर्मात्मा मतमेषां च केशवः ॥ ३३ ॥

यमाह कृष्णो दाशार्हः सोऽस्तु सेनापतिर्मम।  
कृतास्त्रोऽप्यकृतास्त्रो वा वृद्धो वा यदि वा युवा ॥ ३४ ॥

एष नो विजये मूलमेष तात विपर्यये।  
अत्र प्राणाश्च राज्यं च भावाभावौ सुखासुखे ॥ ३५ ॥

एष धाता विधाता च सिद्धिरत्र प्रतिष्ठिता।  
यमाह कृष्णो दाशार्हः सोऽस्तु नो वाहिनीपतिः ॥ ३६ ॥

ब्रवीतु वदतां श्रेष्ठो निशा समभिवर्तते।  
ततः सेनापतिं कृत्वा कृष्णस्य वशवर्तिनः ॥ ३७ ॥  
रात्रेः शेषे व्यतिक्रान्ते प्रयास्यामो रणाजिरम्।  
अधिवासितशस्त्राश्च कृतकौतुकमङ्गलाः ॥ ३८ ॥

तस्य तद् वचनं श्रुत्वा धर्मराजस्य धीमतः।  
अब्रवीत् पुण्डरीकाक्षो धनंजयमवेक्ष्य ह ॥ ३९ ॥  
ममाप्येते महाराज भवद्भिर्य उदाहृताः।  
नेतारस्तव सेनाया मता विक्रान्तयोधिनः ॥ ४० ॥

सर्व एव समर्था हि तव शत्रुं प्रबाधितुम्।  
इन्द्रस्यापि भयं ह्येते जनयेयुर्महाहवे ॥ ४१ ॥  
किं पुनर्धार्तराष्ट्राणां लुब्धानां पापचेतसाम्।

मयापि हि महाबाहो त्वत्प्रियार्थं महाहवे ॥ ४२ ॥  
कृतो यत्नो महांस्तत्र शमः स्यादिति भारत।  
धर्मस्य गतमानृण्यं न स्म वाच्या विवक्षताम् ॥ ४३ ॥

कृतास्त्रं मन्यते बाल आत्मानमविचक्षणः।  
धार्तराष्ट्रो बलस्थं च पश्यत्यात्मानमातुरः ॥ ४४ ॥

युज्यतां वाहिनी साधु वधसाध्या हि मे मताः।  
न धार्तराष्ट्राः शक्ष्यन्ति स्थातुं दृष्ट्वा धनंजयम् ॥ ४५ ॥  
भीमसेनं च संक्रुद्धं यमौ चापि यमोपमौ।  
युयुधानद्वितीयं च धृष्टद्युम्नममर्षणम् ॥ ४६ ॥  
अभिमन्युं द्रौपदेयान् विराटद्रुपदावपि ।  
अक्षौहिणीपतींश्चान्यान् नरेन्द्रान् भीमविक्रमान् ॥ ४७ ॥

सारवद् बलमस्माकं दुष्प्रधर्षं दुरासदम्।  
धार्तराष्ट्रबलं संख्ये हनिष्यति न संशयः ॥ ४८ ॥  
धृष्टद्युम्नमहं मन्ये सेनापतिमरिंदम ।

एवमुक्ते तु कृष्णेन सम्प्राहृष्यन्नरोत्तमाः ॥ ४९ ॥  
तेषां प्रहृष्टमनसां नादः समभवन्महान्।  
योग इत्यथ सैन्यानां त्वरतां सम्प्रधावताम् ॥ ५० ॥

हयवारणशब्दाश्च नेमिघोषाश्च सर्वतः ।  
शङ्खदुन्दुभिघोषाश्च तुमुलाः सर्वतोऽभवन् ॥ ५१ ॥

तदुग्रं सागरनिभं क्षुब्धं बलसमागमम्।  
रथपात्तिगजोदग्रं महोर्मिभिरिवाकुलम् ॥ ५२ ॥

धावतामाह्वयानानां तनुत्राणि च बध्नताम्।  
प्रयास्यतां पाण्डवानां ससैन्यानां समन्ततः ॥ ५३ ॥  
गङ्गेव पूर्णा दुर्धर्षा समदृश्यत वाहिनी।

अग्रानीके भीमसेनो माद्रीपुत्रौ च दंशितौ ॥ ५४ ॥  
सौभद्रो द्रौपदेयाश्च धृष्टद्युम्नश्च पार्षतः।  
प्रभद्रकाश्च पञ्चाला भीमसेनमुखा ययुः ॥ ५५ ॥

ततः शब्दः समभवत् समुद्रस्येव पर्वणि।  
हृष्टानां सम्प्रयातानां घोषो दिवमिवास्पृशत् ॥ ५६ ॥

प्रहृष्टा दंशिता योधाः परानीकविदारणाः।  
तेषां मध्ये ययौ राजा कुन्तीपुत्रो युधिष्ठिरः ॥ ५७ ॥

शकटापणवेशाश्च यानयुग्यं च सर्वशः।  
कोशं यन्त्रायुधं चैव ये च वैद्याश्चिकित्सकाः ॥ ५८ ॥

फल्गु यच्च बलं किंचिद् यच्चापि कृशदुर्बलम्।  
तत् संगृह्य ययौ राजा ये चापि परिचारकाः ॥ ५९ ॥

उपप्लव्ये तु पाञ्चाली द्रौपदी सत्यवादिनी।  
सह स्त्रीभिर्निववृते दासीदाससमावृता ॥ ६० ॥

कृत्वा मूलप्रतीकारं गुल्मैः स्थावरजङ्गमैः।  
स्कन्धावारेण महता प्रययुः पाण्डुनन्दनाः ॥ ६१ ॥

ददतो गां हिरण्यं च ब्राह्मणैरभिसंवृताः।  
स्तूयमाना ययू राजन् रथैर्मणिविभूषितैः ॥ ६२ ॥

केकया धृष्टकेतुश्च पुत्रः काश्यस्य चाभिभूः।  
श्रेणिमान् वसुदानश्च शिखण्डी चापराजितः ॥ ६३ ॥  
हृष्टास्तुष्टाः कवचिनः सशस्त्राः समलंकृताः।  
राजानमन्वयुः सर्वे परिवार्य युधिष्ठिरम् ॥ ६४ ॥

जघनार्धे विराटश्च याज्ञसेनिश्च सौमकिः।  
सुधर्मा कुन्तिभोजश्च धृष्टद्युम्नस्य चात्मजाः ॥ ६५ ॥  
रथायुतानि चत्वारि हयाः पञ्चगुणास्तथा।  
पत्तिसैन्यं दशगुणं गजानामयुतानि षट् ॥ ६६ ॥

अनाधृष्टिश्चेकितानो धृष्टकेतुश्च सात्यकिः ।  
परिवार्य ययुः सर्वे वासुदेवधनंजयौ ॥ ६७ ॥

आसाद्य तु कुरुक्षेत्रं व्यूढानीकाः प्रहारिणः।  
पाण्डवाः समदृश्यन्त नर्दन्तो वृषभा इव ॥ ६८ ॥

तेऽवगाह्य कुरुक्षेत्रं शङ्खान् दध्मुररिंदमाः।  
तथैव दध्मतुः शङ्खं वासुदेवधनंजयौ ॥ ६९ ॥

पाञ्चजन्यस्य निर्घोषं विस्फूर्जितमिवाशनेः ।  
निशम्य सर्वसैन्यानि समहृष्यन्त सर्वशः ॥ ७० ॥

शङ्खदुन्दुभिसंसृष्टः सिंहनादस्तरस्विनाम् ।  
पृथिवीं चान्तरिक्षं च सागरांश्चान्वनादयत् ॥ ७१ ॥