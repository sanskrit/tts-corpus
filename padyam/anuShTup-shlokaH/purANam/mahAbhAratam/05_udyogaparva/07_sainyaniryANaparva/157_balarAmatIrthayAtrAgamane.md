+++
title_full = "157 युधिष्ठिरके द्वारा अपने सेनापतियोंका अभिषेक, यदुवंशियोंसहित बलरामजीका आगमन तथा पाण्डवोंसे विदा लेकर उनका तीर्थयात्राके लिये प्रस्थान"
title = "१५७ बलरामतीर्थयात्रागमने"

+++


आपगेयं महात्मानं भीष्मं शस्त्रभृतां वरम्।  
पितामहं भारतानां ध्वजं सर्वमहीक्षिताम् ॥ १ ॥  
बृहस्पतिसमं बुद्ध्या क्षमया पृथिवीसमम्।  
समुद्रमिव गाम्भीर्य हिमवन्तमिव स्थिरम् ॥ २ ॥  
प्रजापतिमिवौदार्ये तेजसा भास्करोपमम् ।  
महेन्द्रमिव शत्रूणां ध्वंसनं शरवृष्टिभिः ॥ ३ ॥  
रणयज्ञे प्रवितते सुभीमे लोमहर्षणे।  
दीक्षितं चिररात्राय श्रुत्वा तत्र युधिष्ठिरः ॥ ४ ॥  
किमब्रवीन्महाबाहुः सर्वशस्त्रभूतां वरः ।  
भीमसेनार्जुनौ वापि कृष्णो वा प्रत्यभाषत ॥ ५ ॥

आपद्धर्मार्थकुशलो महाबुद्धिर्युधिष्ठिरः ।  
सर्वान् भ्रातॄन् समानीय वासुदेवं च शाश्वतम् ॥ ६ ॥  
उवाच वदतां श्रेष्ठः सान्त्वपूर्वमिदं वचः।

पर्याक्रामत सैन्यानि यत्तास्तिष्ठत दंशिताः ॥ ७ ॥  
पितामहेन वो युद्धं पूर्वमेव भविष्यति।  
तस्मात् सप्तसु सेनासु प्रणेतॄन् मम पश्यत ॥ ८ ॥

यथार्हति भवान् वक्तुमस्मिन् काले ह्युपस्थिते।  
तथेदमर्थवद् वाक्यमुक्तं ते भरतर्षभ ॥ ९ ॥

रोचते मे महाबाहो क्रियतां यदनन्तरम्।  
नायकास्तव सेनायां क्रियन्तामिह सप्त वै ॥ १० ॥

ततो द्रुपदमानाय्य विराटं शिनिपुङ्गवम्।  
धृष्टद्युम्नं च पाञ्चाल्यं धृष्टकेतुं च पार्थिव ॥ ११ ॥  
शिखण्डिनं च पाञ्चाल्यं सहदेवं च मागधम्।  
एतान्‌ सप्त महाभागान् वीरान् युद्धाभिकाङ्क्षिणः ॥ १२ ॥  
सेनाप्रणेतॄन् विधिवदभ्यषिञ्चद् युधिष्ठिरः ।  
सर्वसेनापतिं चात्र धृष्टद्युम्नं चकार ह ॥ १३ ॥  
द्रोणान्तहेतोरुत्पन्नो य इद्धाज्जातवेदसः ।

सर्वेषामेव तेषां तु समस्तानां महात्मनाम् ॥ १४ ॥  
सेनापतिपतिं चक्रे गुडाकेशं धनंजयम्।

अर्जुनस्यापि नेता च संयन्ता चैव वाजिनाम् ॥ १५ ॥  
संकर्षणानुजः श्रीमान् महाबुद्धिर्जनार्दनः ।

तद् दृष्ट्वोपस्थितं युद्धं समासन्नं महात्ययम् ॥ १६ ॥  
प्राविशद् भवनं राजन् पाण्डवानां हलायुधः।  
सहाक्रूरप्रभृतिभिर्गदसाम्बोद्धवादिभिः ॥ १७ ॥  
रौक्मिणेयाहुकसुतैश्चारुदेष्णपुरोगमैः ।  
वृष्णिमुख्यैरधिगतैर्व्याघ्रैरिव बलोत्कटैः ॥ १८ ॥  
अभिगुप्तो महाबाहुर्मरुद्भिरिव वासवः ।  
नीलकौशेयवसनः कैलासशिखरोपमः ॥ १९ ॥  
सिंहखेलगतिः श्रीमान् मदरक्तान्तलोचनः ।

तं दृष्ट्वा धर्मराजश्च केशवश्च महाद्युतिः ॥ २० ॥  
उदतिष्ठत् ततः पार्थो भीमकर्मा वृकोदरः।  
गाण्डीवधन्वा ये चान्ये राजानस्तत्र केचन ॥ २१ ॥

पूजयांचक्रिरे ते वै समायान्तं हलायुधम्।  
ततस्तं पाण्डवो राजा करे पस्पर्श पाणिना ॥ २२ ॥

वासुदेवपुरोगास्तं सर्व एवाभ्यवादयन् ।  
विराटद्रुपदौ वृद्धावभिवाद्य हलायुधः ॥ २३ ॥  
युधिष्ठिरेण सहित उपाविशदरिंदमः ।

ततस्तेषूपविष्टेषु पार्थिवेषु समन्ततः ।  
वासुदेवमभिप्रेक्ष्य रौहिणेयोऽभ्यभाषत ॥ २४ ॥

भवितायं महारौद्रो दारुणः पुरुषक्षयः।  
दिष्टमेतद् ध्रुवं मन्ये न शक्यमतिवर्तितुम् ॥ २५ ॥

तस्माद् युद्धात्‌ समुत्तीर्णानपि वः ससुहृज्जनान्।  
अरोगानक्षतैर्देहैर्द्रष्टास्मीति मतिर्मम ॥ २६ ॥

समेतं पार्थिवं क्षत्रं कालपक्वमसंशयम्।  
विमर्दश्च महान् भावी मांसशोणितकर्दमः ॥ २७ ॥

उक्तो मया वासुदेवः पुनः पुनरुपह्वरे।  
सम्बन्धिषु समां वृत्तिं वर्तस्व मधुसूदन ॥ २८ ॥  
पाण्डवा हि यथास्माकं तथा दुर्योधनो नृपः।  
तस्यापि क्रियतां साह्यं स पर्येति पुनः पुनः ॥ २९ ॥

तच्च मे नाकरोद् वाक्यं त्वदर्थे मधुसूदनः।  
निर्विष्टः सर्वभावेन धनंजयमवेक्ष्य ह ॥ ३० ॥

ध्रुवो जयः पाण्डवानामिति मे निश्चिता मतिः।  
तथा ह्यभिनिवेशोऽयं वासुदेवस्य भारत ॥ ३१ ॥

न चाहमुत्सहे कृष्णमृते लोकमुदीक्षितुम्।  
ततोऽहमनुवर्तामि केशवस्य चिकीर्षितम् ॥ ३२ ॥

उभौ शिष्यौ हि मे वीरौ गदायुद्धविशारदौ।  
तुल्यस्नेहोऽस्म्यतो भीमे तथा दुर्योधने नृपे ॥ ३३ ॥

तस्माद् यास्यामि तीर्थानि सरस्वत्या निषेवितुम्।  
न हि शक्ष्यामि कौरव्यान् नश्यमानानुपेक्षितुम् ॥ ३४ ॥

एवमुक्त्वा महाबाहुरनुज्ञातश्च पाण्डवैः ।  
तीर्थयात्रां ययौ रामो निर्वर्त्य मधुसूदनम् ॥ ३५ ॥