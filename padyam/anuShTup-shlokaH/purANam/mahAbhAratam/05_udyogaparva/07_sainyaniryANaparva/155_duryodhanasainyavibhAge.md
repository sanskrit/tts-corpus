+++
title_full = "155 दुर्योधनके द्वारा सेनाओंका विभाजन और पृथक्-पृथक् अक्षौहिणियोंके सेनापतियोंका अभिषेक"
title = "१५५ दुर्योधनसैन्यविभागे"

+++


व्युष्टायां वै रजन्यां हि राजा दुर्योधनस्ततः।  
व्यभजत् तान्यनीकानि दश चैकं च भारत ॥ १ ॥

नरहस्तिरथाश्वानां सारं मध्यं च फल्गु च।  
सर्वेष्वेतेष्वनीकेषु संदिदेश नराधिपः ॥ २ ॥

सानुकर्षाः सतूणीराः सवरूथाः सतोमराः।  
सोपासङ्गाः सशक्तीकाः सनिषङ्गाः सहर्ष्टयः ॥ ३ ॥  
सध्वजाः सपताकाश्च सशरासनतोमराः ।  
रज्जुभिश्च विचित्राभिः सपाशाः सपरिच्छदाः ॥ ४ ॥  
सकचग्रहविक्षेपाः सतैलगुडवालुकाः ।  
साशीविषघटाः सर्वे ससर्जरसपांसवः ॥ ५ ॥  
सघण्टफलकाः सर्वे सायोगुडजलोपलाः ।  
सशालभिन्दिपालाश्च समधूच्छिष्टमुद्‌गराः ॥ ६ ॥  
सकाण्डदण्डकाः सर्वे ससीरविषतोमराः ।  
सशूर्पपिटकाः सर्वे सदात्राङ्कुशतोमराः ॥ ७ ॥  
सकीलकवचाः सर्वे वासीवृक्षादनान्विताः ।  
व्याघ्रचर्मपरीवारा द्वीपिचर्मावृताश्च ते ॥ ८ ॥  
सहर्ष्टयः सशृङ्गाश्च सप्रासविविधायुधाः ।  
सकुठाराः सकुद्दालाः सतैलक्षौमसर्पिषः ॥ ९ ॥

रुक्मजालप्रतिच्छन्ना नानामणिविभूषिताः ।  
चित्रानीकाः सुवपुषो ज्वलिता इव पावकाः ॥ १० ॥

तथा कवचिनः शूराः शस्त्रेषु कृतनिश्चयाः।  
कुलीना हययोनिज्ञाः सारथ्ये विनिवेषिताः ॥ ११ ॥

बद्धारिष्टा बद्धकक्षा बद्धध्वजपताकिनः ।  
बद्धाभरणनिर्यूहा बद्धचर्मासिपट्टिशाः ॥ १२ ॥

चतुर्युजो रथाः सर्वे सर्वे चोत्तमवाजिनः।  
सप्रासऋष्टिकाः सर्वे सर्वे शतशरासनाः ॥ १३ ॥

धुर्ययोर्हययोरेकस्तथान्यौ पार्ष्णिसारथी ।  
तौ चापि रथिनां श्रेष्ठौ रथी च हयवित् तथा॥१४॥  
नगराणीव गुप्तानि दुराधर्षाणि शत्रुभिः।  
आसन् रथसहस्राणि हेममालीनि सर्वशः ॥ १५ ॥

यथा रथास्तथा नागा बद्धकक्षाः स्वलंकृताः।  
बभूवुः सप्तपुरुषा रत्नवन्त इवाद्रयः ॥ १६ ॥

द्वावङ्कुशधरौ तत्र द्वावुत्तमधनुर्धरौ ।  
द्वौ वरासिधरौ राजन्नेकः शक्तिपिनाकधृक् ॥ १७ ॥

गजैर्मत्तैः समाकीर्णं सर्वमायुधकोशकैः ।  
तद् बभूव बलं राजन् कौरव्यस्य महात्मनः ॥ १८ ॥

आमुक्तकवचैर्युक्तैः सपताकैः स्वलङ्कृतैः ।  
सादिभिश्चोपपन्नास्तु तथा चायुतशो हयाः ॥ १९ ॥

असंग्राहाः सुसम्पन्ना हेमभाण्डपरिच्छदाः ।  
अनेकशतसाहस्राः सर्वे सादिवशे स्थिताः ॥ २० ॥

नानारूपविकाराश्च नानाकवचशस्त्रिणः ।  
पदातिनो नरास्तत्र बभूविर्हेममालिनः ॥ २१ ॥

रथस्यासन् दश गजा गजस्य दश वाजिनः।  
नरा दश हयस्यासन् पादरक्षाः समन्ततः ॥ २२ ॥

रथस्य नागाः पञ्चाशन्नागस्यासन् शतं हयाः।  
हयस्य पुरुषाः सप्त भिन्नसंधानकारिणः ॥ २३ ॥

सेना पञ्चशतं नागा रथास्तावन्त एव च।  
दश सेना च पृतना पृतना दशवाहिनी ॥ २४ ॥

सेना च वाहिनी चैव पृतना ध्वजिनी चमूः।  
अक्षौहिणीति पर्यायैर्निरुक्ता च वरूथिनी ॥ २५ ॥

एवं व्यूढान्यनीकानि कौरवेयेण धीमता।  
अक्षौहिण्यो दशैका च संख्याताः सप्त चैव ह ॥ २६ ॥

अक्षौहिण्यस्तु सप्तैव पाण्डवानामभूद् बलम्।  
अक्षौहिण्यो दशैका च कौरवाणामभूद् बलम् ॥ २७ ॥

नराणां पञ्चपञ्चाशदेषा पत्तिर्विधीयते ।  
सेनामुखं च तिस्रस्ता गुल्म इत्यभिशब्दितम् ॥ २८ ॥

त्रयो गुल्मा गणस्त्वासीद्‌ गणास्त्वयुतशोऽभवन्।  
दुर्योधनस्य सेनासु योत्स्यमानाः प्रहारिणः ॥ २९ ॥

तत्र दुर्योधनो राजा शूरान् बुद्धिमतो नरान्।  
प्रसमीक्ष्य महाबाहुश्चक्रे सेनापतींस्तदा ॥ ३० ॥

पृथगक्षौहिणीनां च प्रणेतॄन् नरसत्तमान्।  
विधिवत् पूर्वमानीय पार्थिवानभ्यषेचयत् ॥ ३१ ॥  
कृपं द्रोणं च शल्यं च सैन्धवं च जयद्रथम्।  
सुदक्षिणं च काम्बोजं कृतवर्माणमेव च ॥ ३२ ॥  
द्रोणपुत्रं च कर्णं च भूरिश्रवसमेव च।  
शकुनिं सौबलं चैव बाह्लीकं च महाबलम् ॥ ३३ ॥

दिवसे दिवसे तेषां प्रतिवेलं च भारत।  
चक्रे स विविधाः पूजाः प्रत्यक्षं च पुनः पुनः॥३४॥

तथा विनियताः सर्वे ये च तेषां पदानुगाः।  
बभूवुः सैनिका राज्ञां प्रियं राज्ञश्चिकीर्षवः ॥ ३५ ॥