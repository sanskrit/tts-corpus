+++
title_full = "158 रुक्मीका सहायता देनेके लिये आना; परंतु पाण्डव और कौरव दोनों पक्षोंके द्वारा कोरा उत्तर पाकर लौट जाना"
title = "१५८ रुक्मिप्रत्याख्याने"

+++


एतस्मिन्नेव काले तु भीष्मकस्य महात्मनः।  
हिरण्यरोम्णो नृपतेः साक्षादिन्द्रसखस्य वै ॥ १ ॥  
आकूतीनामधिपतिर्भोजस्यातियशस्विनः ।  
दाक्षिणात्यपतेः पुत्रो दिक्षु रुक्मीति विश्रुतः ॥ २ ॥

यः किंपुरुषसिंहस्य गन्धमादनवासिनः ।  
कृत्स्नं शिष्यो धनुर्वेदं चतुष्पादमवाप्तवान् ॥ ३ ॥

यो माहेन्द्रं धनुर्लेभे तुल्यं गाण्डीवतेजसा।  
शार्ङ्गेण च महाबाहुः सम्मितं दिव्यलक्षणम् ॥ ४ ॥

त्रीण्येवैतनि दिव्यानि धनूंषि दिवि चारिणाम्।  
वारुणं गाण्डिवं तत्र माहेन्द्रं विजयं धनुः।  
शार्ङ्गं तु वैष्णवं प्राहुर्दिव्यं तेजोमयं धनुः ॥ ५ ॥

धारयामास तत् कृष्णः परसेनाभयावहम्।  
गाण्डीवं पावकाल्लेभे खाण्डवे पाकशासनिः ॥ ६ ॥

द्रुमाद् रुक्मी महातेजा विजयं प्रत्यपद्यत।  
संछिद्य मौरवान् पाशान् निहत्य मुरमोजसा ॥ ७ ॥  
निर्जित्य नरकं भौममाहृत्य मणिकुण्डले।  
षोडश स्त्रीसहस्राणि रत्नानि विविधानि च ॥ ८ ॥  
प्रतिपेदे हृषीकेशः शार्ङ्गं च धनुरुत्तमम्।

रुक्मी तु विजयं लब्ध्वा धनुर्मेघनिभस्वनम् ॥ ९ ॥  
विभीषयन्निव जगत् पाण्डवानभ्यवर्तत ।

नामृष्यत पुरा योऽसौ स्वबाहुबलगर्वितः ॥ १० ॥  
रुक्मिण्या हरणं वीरो वासुदेवेन धीमता।

कृत्वा प्रतिज्ञां नाहत्वा निवर्तिष्ये जनार्दनम् ॥ ११ ॥  
ततोऽन्वधावद् वार्ष्णेयं सर्वशस्त्रभृतां वरः।

सेनया चतुरङ्गिण्या महत्या दूरपातया ॥ १२ ॥  
विचित्रायुधवर्मिण्या गङ्गयेव प्रवृद्धया ।

स समासाद्य वार्ष्णेयं योगानामीश्वरं प्रभुम् ॥ १३ ॥  
व्यंसितो व्रीडितो राजन् नाजगाम स कुण्डिनम्।

यत्रैव कृष्णेन रणे निर्जितः परवीरहा ॥ १४ ॥  
तत्र भोजकटं नाम कृतं नगरमुत्तमम्।

सैन्येन महा तेन प्रभूतगजवाजिना ॥ १५ ॥  
पुरं तद् भुवि विख्यातं नाम्ना भोजकटं नृप।

स भोजराजः सैन्येन महता परिवारितः ॥ १६ ॥  
अक्षौहिण्या महावीर्यः पाण्डवान् क्षिप्रमागमत्।

ततः स कवच धन्वी तली खड्गी शरासनी ॥ १७ ॥  
ध्वजेनादित्यवर्णेन प्रविवेश महाचमूम् ।

विदितः पाण्डवेयानां वासुदेवप्रियेप्सया ॥ १८ ॥  
युधिष्ठिरस्तु तं राजा प्रत्युद्‌गम्याभ्यपूजयत्।

स पूजितः पाण्डुपुत्रैर्यथान्यायं सुसंस्तुतः ॥ १९ ॥  
प्रतिगृह्य तु तान् सर्वान् विश्रान्तः सहसैनिकः।

उवाच मध्ये वीराणां कुन्तीपुत्रं धनंजयम् ॥ २० ॥  
सहायोऽस्मि स्थितो युद्धे यदि भीतोऽसि पाण्डव।  
करिष्यामि रणे साह्यमसह्यं तव शत्रुभिः ॥ २१ ॥

न हि मे विक्रमे तुल्यः पुमानस्तीह कश्चन।  
हनिष्यामि रणे भागं यन्मे दास्यसि पाण्डव ॥ २२ ॥

अपि द्रोणकृपौ वीरौ भीष्मकर्णावथो पुनः।  
अथवा सर्व एवैते तिष्ठन्तु वसुधाधिपाः ॥ २३ ॥  
निहत्य समरे शत्रूंस्तव दास्यामि मेदिनीम्।

इत्युक्तो धमराजस्य केशवस्य च संनिधौ ॥ २४ ॥  
शृण्वतां पार्थिवेन्द्राणामन्येषां चैव सर्वशः।  
वासुदेवमभिप्रेक्ष्य धर्मराजं च पाण्डवम् ॥ २५ ॥  
उवाच धीमान् कौन्तेयः प्रहस्य सखिपूर्वकम्।

कौरवाणां कुले जातः पाण्डोः पुत्रो विशेषतः ॥ २६ ॥  
द्रोणं व्यपदिशञ्शिष्यो वासुदेवसहायवान् ।  
भीतोऽस्मीति कथं ब्रूयां दधानो गाण्डिवं धनुः ॥ २७ ॥

युध्यमानस्य मे वीर गन्धर्वैः सुमहाबलैः।  
सहायो घोषयात्रायां कस्तदाऽऽसीत् सखा मम ॥ २८ ॥

तथा प्रतिभये तस्मिन् देवदानवसंकुले।  
खाण्डवे युध्यमानस्य कः सहायस्तदाभवत् ॥ २९ ॥

निवातकवचैर्युद्धे कालकेयैश्च दानवैः ।  
तत्र मे युध्यमानस्य कः सहायस्तदाभवत् ॥ ३० ॥

तथा विराटनगरे कुरुभिः सह संगरे।  
युध्यतो बहुभिस्तत्र कः सहायोऽभवन्मम ॥ ३१ ॥

उपजीव्य रणे रुद्रं शक्रं वैश्रवणं यमम्।  
वरुणं पावकं चैव कृपं द्रोणं च माधवम् ॥ ३२ ॥  
धारयन् गाण्डिवं दिव्यं धनुस्तेजोमयं दृढम्।  
अक्षय्यशरसंयुक्तो दिव्यास्त्रपरिबृंहितः ॥ ३३ ॥  
कथमस्मद्विधो ब्रूयाद् भीतोऽस्मीति यशोहरम्।  
वचनं नरशार्दूल वज्रायुधमपि स्वयम् ॥ ३४ ॥

नास्मिभीतो महाबाहो सहायार्थश्च नास्ति मे।  
यथाकामं यथायोगं गच्छ वान्यत्र तिष्ठ वा ॥ ३५ ॥

(तच्छ्रुत्वा वचनं तस्य विजयस्य हि धीमतः।)  
विनिवर्त्य ततो रुक्मी सेनां सागरसंनिभाम्।  
दुर्योधनमुपागच्छत् तथैव भरतर्षभ ॥ ३६ ॥

तथैव चाभिगम्यैनमुवाच वसुधाधिपः ।  
प्रत्याख्यातश्च तेनापि स तदा शूरमानिना ॥ ३७ ॥

द्वावेव तु महाराज तस्माद् युद्धादपेयतुः।  
रौहिणेयश्च वार्ष्णेयो रुक्मी च वसुधाधिपः ॥ ३८ ॥

गते रामे तीर्थयात्रां भीष्मकस्य सुते तथा।  
उपाविशन् पाण्डवेया मन्त्राय पुनरेव च ॥ ३९ ॥

समितिर्धर्मराजस्य सा पार्थिवसमाकुला ।  
शुशुभे तारकैश्चित्रा द्यौश्चन्द्रेणेव भारत ॥ ४० ॥