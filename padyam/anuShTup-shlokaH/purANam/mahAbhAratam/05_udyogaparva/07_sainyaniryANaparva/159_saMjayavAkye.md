+++
title_full = "159 धृतराष्ट्र और संजयका संवाद"
title = "१५९ संजयवाक्ये"

+++


तथा व्यूढेष्वनीकेषु कुरुक्षेत्रे द्विजर्षभ।  
किमकुर्वंश्च कुरवः कालेनाभिप्रचोदिताः ॥ १ ॥

तथा व्यूढेष्वनीकेषु यत्तेषु भरतर्षभ।  
धृतराष्ट्रो महाराज संजयं वाक्यमब्रवीत् ॥ २ ॥

एहि संजय सर्वं मे आचक्ष्वानवशेषतः।  
सेनानिवेशे यद् वृत्तं कुरुपाण्डवसेनयोः ॥ ३ ॥

दिष्टमेव परं मन्ये पौरुषं चाप्यनर्थकम्।  
यदहं बुद्‌ध्यमानोऽपि युद्धदोषान् क्षयोदयान् ॥ ४ ॥  
तथापि निकृतिप्रज्ञं पुत्रं दुर्द्यूतदेविनम्।  
न शक्नोमि नियन्तुं वा कर्तुं वा हितमात्मनः ॥ ५ ॥

भवत्येव हि मे सूत बुद्धिर्दोषानुदर्शिनी।  
दुर्योधनं समासाद्य पुनः सा परिवर्तते ॥ ६ ॥

एवं गते वै यद् भावि तद् भविष्यति संजय।  
क्षत्रधर्मः किल रणे तनुत्यागो हि पूजितः ॥ ७ ॥

त्वद्युक्तोऽयमनुप्रश्नो महाराज यथेच्छसि ।  
न तु दुर्योधने दोषमिममाधातुमर्हसि ॥ ८ ॥

शृणुष्वानवशेषेण वदतो मम पार्थिव।  
य आत्मनो दुश्चरितादशुभं प्राप्नुयान्नरः।  
न स कालं न वा देवानेनसा गन्तुमर्हति ॥ ९ ॥

महाराज मनुष्येषु निन्द्यं यः सर्वमाचरेत्।  
स वध्यः सर्वलोकस्य निन्दितानि समाचरन् ॥ १० ॥

निकारा मनुजश्रेष्ठ पाण्डवैस्त्वत्प्रतीक्षया ।  
अनुभूताः सहामात्यैर्निकृतैरधिदेवने ॥ ११ ॥

हयानां च गजानां च राज्ञां चामिततेजसाम्।  
वैशसं समरे वृत्तं यत् तन्मे शृणु सर्वशः ॥ १२ ॥

स्थिरो भूत्वा महाप्राज्ञ सर्वलोकक्षयोदयम्।  
यथाभूतं महायुद्धे श्रुत्वा चैकमना भव ॥ १३ ॥

न ह्येव कर्ता पुरुषः कर्मणोः शुभपापयोः।  
अस्वतन्त्रो हि पुरुषः कार्यते दारुयन्त्रवत् ॥ १४ ॥

केचिदीश्वरनिर्दिष्टाः केचिदेव यदृच्छया ।  
पूर्वकर्मभिरप्यन्ये त्रैधमेतत् प्रदृश्यते ।  
तस्मादनर्थमापन्नः स्थिरो भूत्वा निशामय ॥ १५ ॥