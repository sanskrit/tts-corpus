+++
title_full = "152 कुरुक्षेत्रमें पाण्डव-सेनाका पड़ाव तथा शिविर-निर्माण"
title = "१५२ शिबिरादिनिर्माणे"

+++


ततो देशे समे स्निग्धे प्रभूतयवसेन्धने।  
निवेशयामास तदा सेनां राजा युधिष्ठिरः ॥ १ ॥

परिहृत्य श्मशानानि देवतायतनानि च।  
आश्रमांश्च महर्षीणां तीर्थान्यायतनानि च ॥ २ ॥  
मधुरानूषरे देशो शुचौ पुण्ये महामतिः।  
निवेशं कारयामास कुन्तीपुत्रो युधिष्ठिरः ॥ ३ ॥

ततश्च पुनरुत्थाय सुखी विश्रान्तवाहनः।  
प्रययौ पृथिवीपालैर्वृतः शतसहस्रशः ॥ ४ ॥  
विद्राव्य शतशो गुल्मान् धार्तराष्ट्रस्य सैनिकान्।  
पर्यक्रामत् समन्ताच्च पार्थेन सह केशवः ॥ ५ ॥

शिबिरं मापयामास धृष्टद्युम्नश्च पार्षतः।  
सात्यकिश्च रथोदारो युयुधानः प्रतापवान् ॥ ६ ॥

आसाद्य सरितं पुण्यां कुरुक्षेत्रे हिरण्वतीम्।  
सूपतीर्थां शुचिजलां शर्करापङ्कवर्जिताम् ॥ ७ ॥  
खानयामास परिखां केशवस्तत्र भारत।  
गुप्त्यर्थमपि चादिश्य बलं तत्र न्यवेशयत् ॥ ८ ॥  
विधिर्यः शिबिरस्यासीत् पाण्डवानां महात्मनाम्।  
तद्विधानि नरेन्द्राणां कारयामास केशवः ॥ ९ ॥

प्रभूततरकाष्ठानि दुराधर्षतराणि च ।  
भक्ष्यभोज्यान्नपानानि शतशोऽथ सहस्रशः ॥ १० ॥  
शिबिराणि महार्हाणि राज्ञां तत्र पृथक् पृथक्।  
विमानानीव राजेन्द्र निविष्टानि महीतले ॥ ११ ॥

तत्रासन् शिल्पिनः प्राज्ञाः शतशो दत्तवेतनाः।  
सर्वोपकरणैर्युक्ता वैद्याः शास्त्रविशारदाः ॥ १२ ॥

ज्याधनुर्वर्मशस्त्राणां तथैव मधुसर्पिषोः ।  
ससर्जरसपांसूनां राशयः पर्वतोपमाः ॥ १३ ॥

बहूदकं सुयवसं तुषाङ्गारसमन्वितम् ।  
शिबिरे शिबिरे राजा संचकार युधिष्ठिरः ॥ १४ ॥

महायन्त्राणि नाराचास्तोमराणि परश्वधाः ।  
धनूंषि कवचादीनि ऋष्टयस्तूणसंयुताः ॥ १५ ॥

गजाः कण्टकसंनाहा लोहवर्मोत्तरच्छदाः ।  
दृश्यन्ते तत्र गिर्याभाः सहस्रशतयोधिनः ॥ १६ ॥

निविष्टान् पाण्डवांस्तत्र ज्ञात्वा मित्राणि भारत।  
अभिसस्रुर्यथादेशं सबलाः सहवाहनाः ॥ १७ ॥

चरितब्रह्मचर्यास्ते सोमपा भूरिदक्षिणाः ।  
जयाय पाण्डुपुत्राणां समाजग्मुर्महीक्षितः ॥ १८ ॥