+++
title_full = "045 गुण-दोषोंके लक्षणोंका वर्णन और ब्रह्मविद्याका प्रतिपादन"
title = "०४५ सनत्सुजातवाक्ये"

+++


शोकः क्रोधश्च लोभश्च कामो मानः परासुता।  
ईर्ष्या मोहो विधित्सा च कृपासूया जुगुप्सुता ॥ १ ॥  
द्वादशैते महादोषा मनुष्यप्राणनाशनाः ।

एकैकमेते राजेन्द्र मनुष्यान् पर्युपासते।  
यैराविष्टो नरः पापं मूढसंज्ञो व्यवस्यति ॥ २ ॥

स्पृहयालुरुग्रः परुषो वा वदान्यः  
क्रोधं बिभ्रन्मनसा वै विकत्थी।  
नृशंसधर्माः षडिमे जना वै  
प्राप्याप्यर्थं नोत सभाजयन्ते ॥ ३ ॥

सम्भोगसंविद् विषमोऽतिमानी  
दत्त्वा विकत्थी कृपणो दुर्बलश्च।  
बहुप्रशंसी वन्दितद्विट् सदैव  
सप्तैवोक्ताः पापशीला नृशंसाः ॥ ४ ॥

धर्मश्च सत्यं च तपो दमश्च  
अमात्सर्यं ह्रीस्तितिक्षानसूया ।  
दानं श्रुतं चैव धृतिः क्षमा च  
महाव्रता द्वादश ब्राह्मणस्य ॥ ५ ॥

यो नैतेभ्यः प्रच्यवेद् द्वादशभ्यः  
सर्वामपीमां पृथिवीं स शिष्यात्।  
त्रिभिर्द्वाभ्यामेकतो वान्वितो यो  
नास्य स्वमस्तीति च वेदितव्यम् ॥ ६ ॥

दमस्त्यागोऽथाप्रमाद इत्येतेष्वमृतं स्थितम् ।  
एतानि ब्रह्ममुख्यानां ब्राह्मणानां मनीषिणाम् ॥ ७ ॥

सद् वासद् वा परीवादो ब्राह्मणस्य न शस्यते।  
नरकप्रतिष्ठास्ते वै स्युर्य एवं कुर्वते जनाः ॥ ८ ॥

मदोऽष्टादशदोषः स स्यात् पुरा योऽप्रकीर्तितः।  
लोकद्वेष्यं प्रातिकूल्यमभ्यसूया मृषा वचः ॥ ९ ॥

कामक्रोधौ पारतन्त्र्यं परिवादोऽथ पैशुनम्।  
अर्थहानिर्विवादश्च मात्सर्यं प्राणिपीडनम् ॥ १० ॥

ईर्ष्या मोदोऽतिवादश्च संज्ञानाशोऽभ्यसूयिता ।  
तस्मात् प्राज्ञो न माद्येत सदा ह्येतद् विगर्हितम् ॥ ११ ॥

सौहृदे वै षड् गुणा वेदितव्याः  
प्रिये हृष्यन्त्यप्रिये च व्यथन्ते।  
स्यादात्मनः सुचिरं याचते यो  
ददात्ययाच्यमपि देयं खलु स्यात्।  
इष्टान् पुत्रान् विभवान् स्वांश्चदारा-  
नभ्यर्थितश्चार्हति शुद्धभावः ॥ १२ ॥

त्यक्तद्रव्यः संवसेन्नेह कामाद्  
भुङ्क्ते कर्म स्वाशिषं बाधते च ॥ १३ ॥

द्रव्यवान् गुणवानेवं त्यागी भवति सात्त्विकः।  
पञ्च भूतानि पञ्चभ्यो निवर्तयति तादृशः ॥ १४ ॥

एतत् समृद्धमप्यूर्ध्वं तपो भवति केवलम्।  
सत्त्वात् प्रच्यवमानानां संकल्पेन समाहितम् ॥ १५ ॥

यतो यज्ञाः प्रवर्धन्ते सत्यस्यैवावरोधनात्।  
मनसान्यस्य भवति वाचान्यस्याथ कर्मणा ॥ १६ ॥

संकल्पसिद्धं पुरुषमसंकल्पोऽधितिष्ठति ।  
ब्राह्मणस्य विशेषण किञ्चान्यदपि मे शृणु ॥ १७ ॥

अध्यापयेन्महदेतद् यशस्यं  
वाचो विकाराः कवयो वदन्ति।  
अस्मिन् योगे सर्वमिदं प्रतिष्ठितं  
ये तद् विदुरमृतास्ते भवन्ति ॥ १८ ॥

न कर्मणा सुकृतेनैव राजन्  
सत्यं जयेज्जुहुयाद् वा यजेद् वा।  
नैतेन बालोऽमृत्युमभ्येति राजन्  
रतिं चासौ न लभत्यन्तकाले ॥ १९ ॥

तूष्णीमेक उपासीत चेष्टेत मनसापि न।  
तथा संस्तुतिनिन्दाभ्यां प्रीतिरोषौ विवर्जयेत् ॥ २० ॥

अत्रैव तिष्ठन् क्षत्रिय ब्रह्माविशति पश्यति।  
वेदेषु चानुपूर्व्येण एतद् विद्वन् ब्रवीमि ते ॥ २१ ॥