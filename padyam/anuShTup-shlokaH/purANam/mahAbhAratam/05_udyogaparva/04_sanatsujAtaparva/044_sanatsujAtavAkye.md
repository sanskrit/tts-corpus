+++
title_full = "044 ब्रह्मचर्य तथा ब्रह्मका निरूपण"
title = "०४४ सनत्सुजातवाक्ये"

+++


सनत्सुजात यामिमां परां त्वं  
ब्राह्मीं वाचं वदसे विश्वरूपाम्।  
परां हि कामेन सुदुर्लभां कथां  
प्रब्रूहि मे वाक्यमिदं कुमार ॥ १ ॥

नैतद् ब्रह्म त्वरमाणेन लभ्यं  
यन्मां पृच्छन्नतिहृष्यतीव ।  
बुद्धौ विलीने मनसि प्रचिन्त्या  
विद्या हि सा ब्रह्मचर्येण लभ्या ॥ २ ॥

अत्यन्तविद्यामिति यत् सनातनीं  
ब्रवीषि त्वं ब्रह्मचर्येण सिद्धाम्।  
अनारभ्यां वसतीह कार्यकाले  
कथं ब्राह्मण्यममृतत्वं लभेत ॥ ३ ॥

अव्यक्तविद्यामभिधास्ये पुराणीं  
बुद्ध्या च तेषां ब्रह्मचर्येण सिद्धाम्।  
यां प्राप्यैनं मर्त्यलोकं त्यजन्ति  
या वै विद्या गुरुवृद्धेषु नित्या ॥ ४ ॥

ब्रह्मचर्येण या विद्या शक्या वेदितुमञ्जसा।  
तत् कथं ब्रह्मचर्यं स्यादेतद् ब्रह्मन् ब्रवीहि मे ॥ ५ ॥

आचार्ययोनिमिह ये प्रविश्य  
भूत्वा गर्भे ब्रह्मचर्यं चरन्ति।  
इहैव ते शास्त्रकारा भवन्ति  
प्रहाय देहं परमं यान्ति योगम् ॥ ६ ॥

अस्मिल्ँलोके वै जयन्तीह कामान्  
ब्राह्मीं स्थितिं ह्यनुतितिक्षमाणाः ।  
त आत्मानं निर्हरन्तीह देहा-  
न्मुञ्जादिषीकामिव सत्त्वसंस्थाः ॥ ७ ॥

शरीरमेतौ कुरुतः पिता माता च भारत।  
आचार्यशास्ता या जातिः सा पुण्या साजरामरा ॥ ८ ॥

यः प्रावृणोत्यवितथेन वर्णा-  
नृतं कुर्वन्नमृतं सम्प्रयच्छन् ।  
तं मन्येत पितरं मातरं च  
तस्मै न द्रुह्येत् कृतमस्य जानन् ॥ ९ ॥

गुरुं शिष्यो नित्यमभिवादयीत  
स्वाध्यायमिच्छेच्छुचिरप्रमत्तः ।  
मानं न कुर्यान्नादधीत रोष-  
मेष प्रथमो ब्रह्मचर्यस्य पादः ॥ १० ॥

शिष्यवृत्तिक्रमेणैव विद्यामाप्नोति यः शुचिः।  
ब्रह्मचर्यव्रतस्यास्य प्रथमः पाद उच्यते ॥ ११ ॥

आचार्यस्य प्रियं कुर्यात् प्राणैरपि धनैरपि।  
कर्मणा मनसा वाचा द्वितीयः पाद उच्यते ॥ १२ ॥

समा गुरौ यथा वृत्तिर्गुरुपत्न्यां तथाऽऽचरेत्।  
तत्युत्रे च तथा कुर्वन् द्वितीयः पाद उच्यते ॥ १३ ॥

आचार्येणात्मकृतं विजानन्  
ज्ञात्वा चार्थं भावितोऽस्मीत्यनेन ।  
यन्मन्यते तं प्रति हृष्टबुद्धिः  
स वै तृतीयो ब्रह्मचर्यस्य पादः ॥ १४ ॥

नाचार्यस्यानपाकृत्य प्रवासं  
प्राज्ञः कुर्वीत नैतदहं करोमि।  
इतीव मन्येत न भाषयेत  
स वै चतुर्थो ब्रह्मचर्यस्य पादः ॥ १५ ॥

कालेन पादं लभते तथार्थं  
ततश्च पादं गुरुयोगतश्च ।  
उत्साहयोगेन च पादमृच्छे-  
च्छास्त्रेण पादं च ततोऽभियाति ॥ १६ ॥

धर्मादयो द्वादश यस्य रूप-  
मन्यानि चाङ्गानि तथा बलं च।  
आचार्ययोगे फलतीति चाहु-  
र्ब्रह्मार्थयोगेन च ब्रह्मचर्यम् ॥ १७ ॥

एवं प्रवृत्तो यदुपालभेत वै  
धनमाचार्याय तदनुप्रयच्छेत् ।  
सतां वृत्तिं बहुगुणामेवमेति  
गुरोः पुत्रे भवति च वृत्तिरेषा ॥ १८ ॥

एवं वसन् सर्वतो वर्धतीह  
बहून् पुत्राल्ँलभते च प्रतिष्ठाम्।  
वर्षन्ति चास्मै प्रदिशो दिशश्च  
वसन्त्यस्मिन् ब्रह्मचर्ये जनाश्च ॥ १९ ॥

एतेन ब्रह्मचर्येण देवा देवत्वमाप्नुवन्।  
ऋषयश्च महाभागा ब्रह्मलोकं मनीषिणः ॥ २० ॥

गन्धर्वाणामनेनैव रूपमप्सरसामभूत् ।  
एतेन ब्रह्मचर्येण सूर्योऽप्यह्नाय जायते ॥ २१ ॥

आकाङ्क्ष्यार्थस्य संयोगाद् रसभेदार्थिनामिव ।  
एवं ह्येते समाज्ञाय तादृग्भावं गता इमे ॥ २२ ॥

य आश्रयेत् पावयेच्चापि राजन्  
सर्वं शरीरं तपसा तप्यमानः।  
एतेन वै बाल्यमभ्येति विद्वान्  
मृत्युं तथा स जयत्यन्तकाले ॥ २३ ॥

अन्तवतः क्षत्रिय ते जयन्ति  
लोकान् जनाः कर्मणा निर्मलेन।  
ब्रह्मैव विद्वांस्तेन चाभ्येति सर्वं  
नान्यः पन्था अयनाय विद्यते ॥ २४ ॥

आभाति शुक्लमिव लोहितमिवाथो  
कृष्णमथाञ्जनं काद्रवं वा ।  
सद्ब्रह्मणः पश्यति योऽत्र विद्वान्  
कथं रूपं तदमृतमक्षरं पदम् ॥ २५ ॥

आभाति शुक्लमिव लोहितमिवाथो  
कृष्णमायसमर्कवर्णम् ।  
न पृथिव्यां तिष्ठति नान्तरिक्षे  
नैतत् समुद्रे सलिलं बिभर्ति ॥ २६ ॥

न तारकासु न च विद्युदाश्रितं  
न चाभ्रेषु दृश्यते रूपमस्य।  
न चापि वायौ न च देवतासु  
नैतच्चन्द्रे दृश्यते नोत सूर्ये ॥ २७ ॥

नैवर्क्षु तन्न यजुष्षु नाप्यथर्वसु  
न दृश्यते वै विमलेषु सामसु।  
रथन्तरे बार्हद्रथे वापि राजन्  
महाव्रते नैव दृश्येद् ध्रुवं तत् ॥ २८ ॥

अपारणीयं तमसः परस्तात्  
तदन्तकोऽप्येति विनाशकाले ।  
अणीयो रूपं क्षुरधारया समं  
महच्च रूपं तद् वै पर्वतेभ्यः ॥ २९ ॥

सा प्रतिष्ठा तदमृतं लोकास्तद् ब्रह्म तद् यशः।  
भूतानि जज्ञिरे तस्मात् प्रलयं यान्ति तत्र हि ॥ ३० ॥

अनामयं तन्महदुद्यतं यशो  
वाचो विकारं कवयो वदन्ति।  
यस्मिन् जगत् सर्वमिदं प्रतिष्ठितं  
ये तद् विदुरमृतास्ते भवन्ति ॥ ३१ ॥