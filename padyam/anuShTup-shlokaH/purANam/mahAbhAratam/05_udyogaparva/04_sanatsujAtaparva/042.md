+++
title_full = "042 सनत्सुजातजीके द्वारा धृतराष्ट्रके विविध प्रश्नोंका उत्तर"
title = "०४२"

+++


ततो राजा धृतराष्ट्रो मनीषी  
सम्पूज्य वाक्यं विदुरेरितं तत्।  
सनत्सुजातं रहिते महात्मा  
पप्रच्छ बुद्धिं परमां बुभूषन् ॥ १ ॥

सनत्सुजात यदिदं शृणोमि  
न मृत्युरस्तीति तव प्रवादम्।  
देवासुरा ह्याचरन् ब्रह्मचर्य-  
ममृत्यवे तत् कतरन्नु सत्यम् ॥ २ ॥

अमृत्युः कर्मणा केचिन्मृत्युर्नास्तीति चापरे।  
शृणु मे ब्रुवतो राजन् यथैतन्मा विशङ्किथाः ॥ ३ ॥

उभे सत्ये क्षत्रियैतस्य विद्धि  
मोहान्मृत्युः सम्मतोऽयं कवीनाम् ।  
प्रमादं वै मृत्युमहं ब्रवीमि  
तथाप्रमादममृतत्वं ब्रवीमि ॥ ४ ॥

प्रमादाद् वै असुराः पराभव-  
न्नप्रमादाद् ब्रह्मभूताः सुराश्च ।  
नैव मृत्युर्व्याघ्र इवात्ति जन्तून्  
न ह्यस्य रूपमुपलभ्यते हि ॥ ५ ॥

यमं त्वेके मृत्युमतोऽन्यमाहु-  
रात्मावसन्नममृतं ब्रह्मचर्यम् ।  
पितृलोके राज्यमनुशास्ति देवः  
शिवः शिवानामशिवोऽशिवानाम् ॥ ६ ॥

अस्यादेशान्निःसरते नराणां  
क्रोधः प्रमादो लोभरूपश्च मृत्युः।  
अहंगतेनैव चरन् विमार्गान्  
न चात्मनो योगमुपैति कश्चित् ॥ ७ ॥

ते मोहितास्तद्वशे वर्तमाना  
इतः प्रेतास्तत्र पुनः पतन्ति।  
ततस्तान् देवा अनुविप्लवन्ते  
अतो मृत्युर्मरणाख्यामुपैति ॥ ८ ॥

कर्मोदये कर्मफलानुरागा-  
स्तत्रानुयान्ति न तरन्ति मृत्युम्।  
सदर्थयोगानवगमात् समन्तात्  
प्रवर्तते भोगयोगेन देही ॥ ९ ॥

तद् वै महामोहनमिन्द्रियाणां  
मिथ्यार्थयोगस्य गतिर्हि नित्या ।  
मिथ्यार्थयोगाभिहतान्तरात्मा  
स्मरन्नुपास्ते विषयान् समन्तात् ॥ १० ॥

अभिध्या वै प्रथमं हन्ति लोकान्  
कामक्रोधावनुगृह्याशु पश्चात् ।  
एते बालान् मृत्यवे प्रापयन्ति  
धीरास्तु धैर्येण तरन्ति मृत्युम् ॥ ११ ॥

सोऽभिध्यायन्नुत्पतितान् निहन्या-  
दनादरेणाप्रतिबुध्यमानः ।  
नैनं मृत्युर्मृत्युरिवात्ति भूत्वा  
एवं विद्वान् यो विनिहन्ति कामान् ॥ १२ ॥

कामानुसारी पुरुषः कामाननु विनश्यति।  
कामान् व्युदस्य धुनुते यत्‌ किंचित्‌ पुरुषो रजः ॥ १३ ॥

तमोऽप्रकाशो भूतानां नरकोऽयं प्रदृश्यते।  
मुह्यन्त इव धावन्ति गच्छन्तः श्वभ्रवत् सुखम् ॥ १४ ॥

अमूढवृत्तेः पुरुषस्येह कुर्यात्  
किं वै मृत्युस्तार्ण इवास्य व्याघ्रः।  
अमन्यमानः क्षत्रिय किंचिदन्य-  
न्नाधीयीत निर्णुदन्निवास्य चायुः ॥ १५ ॥

स क्रोधलोभौ मोहवानन्तरात्मा  
स वै मृत्युस्त्वच्छरीरे य एषः।  
एवं मृत्युं जायमानं विदित्वा  
ज्ञाने तिष्ठन् न बिभेतीह मृत्योः।  
विनश्यते विषये तस्य मृत्यु-  
र्मृत्योर्यथा विषयं प्राप्य मर्त्यः ॥ १६ ॥

यानेवाहुरिज्यया साधुलोकान्  
द्विजातीनां पुण्यतमान् सनातनान् ।  
तेषां परार्थं कथयन्तीह वेदा  
एतद् विद्वान् नोपैति कथं नु कर्म ॥ १७ ॥

एवं ह्यविद्वानुपयाति तत्र  
तत्रार्थजातं च वदन्ति वेदाः।  
अनीह आयाति परं परात्मा  
प्रयाति मार्गेण निहत्य मार्गान् ॥ १८ ॥

कोऽसौ नियुङ्क्ते तमजं पुराणं  
स चेदिदं सर्वमनुक्रमेण ।  
किं वास्य कार्यमथवा सुखं च  
तन्मे विद्वन् ब्रूहि सर्वं यथावत् ॥ १९ ॥

दोषो महानत्र विभेदयोगे  
ह्यनादियोगेन भवन्ति नित्याः ।  
तथास्य नाधिक्यमपैति किंचि-  
दनादियोगेन भवन्ति पुंसः ॥ २० ॥

य एतद् वा भगवान् स नित्यो  
विकारयोगेन करोति विश्वम् ।  
तथा च तच्छक्तिरिति स्म मन्यते  
तथार्थयोगे च भवन्ति वेदाः ॥ २१ ॥

येऽस्मिन् धर्मान् नाचरन्तीह केचित्  
तथा धर्मान् केचिदिहाचरन्ति ।  
धर्मः पापेन प्रतिहन्यते स्वि-  
दुताहो धर्मः प्रतिहन्ति पापम् ॥ २२ ॥

उभयमेव तत्रोपयुज्यते फलं धर्मस्यैवेतरस्य च ॥ २३ ॥

तस्मिन् स्थितो वाप्युभयं हि नित्यं  
ज्ञानेन विद्वान् प्रतिहन्ति सिद्धम्।  
तथान्यथा पुण्यमुपैति देही  
तथागतं पापमुपैति सिद्धम् ॥ २४ ॥

गत्वोभयं कर्मणा युज्यतेऽस्थिरं  
शुभस्य पापस्य स चापि कर्मणा।  
धर्मेण पापं प्रणुदतीह विद्वान्  
धर्मो बलीयानिति तस्य सिद्धिः ॥ २५ ॥

यानिहाहुः स्वस्य धर्मस्य लोकान्  
द्विजातीनां पुण्यकृतां सनातनान् ।  
तेषां क्रमान् कथय ततोऽपि चान्यान्  
नैतद् विद्वन् वेत्तुमिच्छामि कर्म ॥ २६ ॥

येषां व्रतेऽथ विस्पर्धा बले बलवतामिव।  
ते ब्राह्मणा इतः प्रेत्य ब्रह्मलोकप्रकाशकाः ॥ २७ ॥

येषां धर्मे च विस्पर्धा तेषां तज्ज्ञानसाधनम्।  
ते ब्राह्मणा इतो मुक्ताः स्वर्गं यान्ति त्रिविष्टपम् ॥ २८ ॥

तस्य सम्यक् समाचारमाहुर्वेदविदो जनाः।  
नैनं मन्येत भूयिष्ठं बाह्यमाभ्यन्तरं जनम् ॥ २९ ॥  
यत्र मन्येत भूयिष्ठं प्रावृषीव तृणोपलम्।  
अन्नं पानं ब्राह्मणस्य तज्जीवेन्नानुसंज्वरेत् ॥ ३० ॥

यत्राकथयमानस्य प्रयच्छत्यशिवं भयम् ।  
अतिरिक्तमिवाकुर्वन् स श्रेयान् नेतरो जनः ॥ ३१ ॥

यो वा कथयमानस्य ह्यात्मानं नानुसंज्वरेत्।  
ब्रह्मास्वं नोपभुञ्जीत तदन्नं सम्मतं सताम् ॥ ३२ ॥

यथा स्वं वान्तमश्नाति शवा वै नित्यमभूतये।  
एवं ते वान्तमश्नन्ति स्ववीर्यस्योपसेवनात् ॥ ३३ ॥

नित्यमज्ञातचर्या मे इति मन्येत ब्राह्मणः।  
ज्ञातीनां तु वसन् मध्ये तं विदुर्ब्राह्मणं बुधाः ॥ ३४ ॥

को ह्यनन्तरमात्मानं ब्राह्मणो हन्तुमर्हति।  
निर्लिङ्गमचलं शुद्धं सर्वद्वैतविवर्जितम् ॥ ३५ ॥

तस्माद्धि क्षत्रियस्यापि ब्रह्मावसति पश्यति ॥ ३६ ॥

योऽन्यथा सन्तमात्मानमन्यथा प्रतिपद्यते ।  
किं तेन न कृतं पापं चौरेणात्मापहारिणा ॥ ३७ ॥

अश्रान्तः स्यादनादाता सम्मतो निरुपद्रवः।  
शिष्टो न शिष्टवत् स स्याद् ब्राह्मणो ब्रह्मवित् कविः॥३८॥

अनाढ्या मानुषे वित्ते आढ्या दैवे तथा क्रतौ।  
ते दुर्धर्षा दुष्प्रकम्प्यास्तान् विद्याद् ब्रह्मणस्तनुम् ॥ ३९ ॥

सर्वान् स्विष्टकृतो देवान्‌ विद्याद् य इह कश्चन।  
न समानो ब्राह्मणस्य तस्मिन् प्रयतते स्वयम् ॥ ४० ॥

यमप्रयतमानं तु मानयन्ति स मानितः।  
न मान्यमानो मन्येत न मान्यमभिसंज्वरेत् ॥ ४१ ॥

लोकः स्वभाववृत्तिर्हि निमेषोन्मेषवत् सदा।  
विद्वांसो मानयन्तीह इति मन्येत मानितः ॥ ४२ ॥

अधर्मनिपुणा मूढा लोके मायाविशारदाः।  
न मान्यं मानयिष्यन्ति मान्यानामवमानिनः ॥ ४३ ॥

न वै मानं च मौनं च सहितौ वसतः सदा।  
अयं हि लोको मानस्य असौ मौनस्य तद् विदुः॥४४॥

श्रीः सुखस्येह संवासः सा चापि परिपन्थिनी।  
ब्राह्मी सुदुर्लभा श्रीर्हि प्रज्ञाहीनेन क्षत्रिय ॥ ४५ ॥

द्वाराणि तस्येह वदन्ति सन्तो  
बहुप्रकाराणि दुराधराणि ।  
सत्यार्जवे ह्रीर्दमशौचविद्या  
यथा न मोहप्रतिबोधनानि ॥ ४६ ॥