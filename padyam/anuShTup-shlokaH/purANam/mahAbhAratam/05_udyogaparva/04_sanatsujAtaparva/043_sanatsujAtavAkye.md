+++
title_full = "043 ब्रह्मज्ञानमें उपयोगी मौन, तप, त्याग, अप्रमाद एवं दम आदिके लक्षण तथा मदादि दोषोंका निरूपण"
title = "०४३ सनत्सुजातवाक्ये"

+++


कस्यैष मौनः कतरन्नु मौनं  
प्रब्रूहि विद्वन्निह मौनभावम् ।  
मौनेन विद्वानुत याति मौनं  
कथं मुने मौनमिहाचरन्ति ॥ १ ॥

यतो न वेदा मनसा सहैन-  
मनुप्रविशन्ति ततोऽथमौनम् ।  
यत्रोत्थितो वेदशब्दस्तथायं  
स तन्मयत्वेन विभाति राजन् ॥ २ ॥

ऋचो यजूंषि यो वेद सामवेदं च वेद यः।  
पापानि कुर्वन् पापेन लिप्यते किं न लिप्यते ॥ ३ ॥

नैनं सामान्यृचो वापि न यजूंष्यविचक्षणम्।  
त्रायन्ते कर्मणः पापान्न ते मिथ्या ब्रवीम्यहम् ॥ ४ ॥

नच्छन्दांसि वृजिनात् तारयन्ति  
मायाविनं मायया वर्तमानम् ।  
नीडं शकुन्ता इव जातपक्षा-  
श्छन्दांस्येनं प्रजहत्यन्तकाले ॥ ५ ॥

न चेद् वेदा विना धर्मं त्रातुं शक्ता विचक्षण।  
अथ कस्मात् प्रलापोऽयं ब्राह्मणानां सनातनः ॥ ६ ॥

तस्यैव नामादिविशेषरूपै-  
रिदं जगद् भाति महानुभाव।  
निर्दिश्य सम्यक् प्रवदन्ति वेदा-  
स्तद् विश्ववैरूप्यमुदाहरन्ति ॥ ७ ॥

तदर्थमुक्तं तप एतदिज्या  
ताभ्यामसौ पुण्यमुपैति विद्वान् ।  
पुण्येन पापं विनिहत्य पश्चात्  
संजायते ज्ञानविदीपितात्मा ॥ ८ ॥

ज्ञानेन चात्मानमुपैति विद्वा-  
नथान्यथा वर्गफलानुकाङ्क्षी ।  
अस्मिन् कृतं तत् परिगृह्य सर्व-  
ममुत्र भुङ्क्त्वा पुनरेति मार्गम् ॥ ९ ॥

अस्मिल्ँलोके तपस्तप्तं फलमन्यत्र भुज्यते।  
ब्राह्मणानामिमे लोका ऋद्धे तपसि तिष्ठताम् ॥ १० ॥

कथं समृद्धमसमृद्धं तपो भवति केवलम्।  
सनत्सुजात तद् ब्रूहि यथा विद्याम तद् वयम् ॥ ११ ॥

निष्कल्मषं तपस्त्वेतत् केवलं परिचक्षते।  
एतत् समृद्धमप्यृद्धं तपो भवति केवलम् ॥ १२ ॥

तपोमूलमिदं सर्वं यन्मां पृच्छसि क्षत्रिय।  
तपसा वेदविद्वांसः परं त्वमृतमाप्नुयुः ॥ १३ ॥

कल्मषं तपसो ब्रूहि श्रुतं निष्कल्मषं तपः।  
सनत्सुजात येनेदं विद्यां गुह्यं सनातनम् ॥ १४ ॥

क्रोधादयो द्वादश यस्य दोषा-  
स्तथा नृशांसानि दशत्रि राजन्।  
धर्मादयो द्वादशैते पितॄणां  
शास्त्रे गुणा ये विदिता द्विजानाम् ॥ १५ ॥

क्रोधः कामो लोभमोहौ विधित्सा  
कृपासूये मानशोकौ स्पृहा च।  
ईर्ष्या जुगुप्सा च मनुष्यदोषा  
वर्ज्याः सदा द्वादशैते नराणाम् ॥ १६ ॥

एकैकः पर्युपास्ते ह मनुष्यान् मनुजर्षभ।  
लिप्समानोऽन्तरं तेषां मृगाणामिव लुब्धकः ॥ १७ ॥

विकत्थनः स्पृहयालुर्मनस्वी  
बिभ्रत् कोपं चपलोऽरक्षणश्च ।  
एतान् पापाः षण्नराः पापधर्मान्  
प्रकुर्वते नो त्रसन्तः सुदुर्गे ॥ १८ ॥

सम्भोगसंविद् विषमोऽतिमानी  
दत्तानुतापी कृपणो बलीयान् ।  
वर्गप्रशंसी वनितासु द्वेष्टा  
एते परे सप्त नृशंसवर्गाः ॥ १९ ॥

धर्मश्च सत्यं च दमस्तपश्च  
अमात्सर्यं ह्रीस्तितिक्षानसूया ।  
यज्ञश्च दानं च धृतिः श्रुतं च  
व्रतानि वै द्वादश ब्राह्मणस्य ॥ २० ॥

यस्त्वेतेभ्यः प्रभवेद् द्वादशभ्यः  
सर्वामपीमां पृथिवीं स शिष्यात्।  
त्रिभिर्द्वाभ्यामेकतो वार्थितो य-  
स्तस्य स्वमस्तीति स वेदितव्यः ॥ २१ ॥

दमस्त्यागोऽप्रमादश्च एतेष्वमृतमाहितम् ।  
तानि सत्यमुखान्याहुर्ब्राह्मणा ये मनीषिणः ॥ २२ ॥

दमो ह्यष्टादशगुणः प्रतिकूलं कृताकृते।  
अनृतं चाभ्यसूया च कामार्थौ च तथा स्पृहा ॥ २३ ॥  
क्रोधः शोकस्तथा तृष्णा लोभः पैशुन्यमेव च।  
मत्सरश्च विहिंसा च परितापस्तथारतिः ॥ २४ ॥  
अपस्मारश्चातिवादस्तथा सम्भावनाऽऽत्मनि ।  
एतैर्विमुक्तो दोषैर्यः स दान्तः सद्भिरुच्यते ॥ २५ ॥

मदोऽष्टादशदोषः स्यात् त्यागो भवति षड्विधः।  
विपर्ययाः स्मृता एते मददोषा उदाहृताः ॥ २६ ॥  
श्रेयांस्तु षड्विधस्त्यागस्तृतीयो दुष्करो भवेत्।  
तेन दुःखं तरत्येव भिन्नं तस्मिन् जितं कृते ॥ २७ ॥

श्रेयांस्तु षड्विधस्त्यागः श्रियं प्राप्य न हृष्यति।  
इष्टापूर्ते द्वितीयं स्यान्नित्यवैराग्ययोगतः ॥ २८ ॥  
कामत्यागश्च राजेन्द्र स तृतीय इति स्मृतः।  
अप्यवाच्यं वदन्त्येतं स तृतीयो गुणः स्मृतः ॥ २९ ॥

त्यक्तैर्द्रव्यैर्यद् भवति नोपयुक्तैश्च कामतः।  
न च द्रव्यैस्तद् भवति नोपयुक्तैश्च कामतः ॥ ३० ॥

न च कर्मस्वसिद्धेषु दुःखं तेन च न ग्लपेत्।  
सर्वैरेव गुणैर्युक्तो द्रव्यवानपि यो भवेत् ॥ ३१ ॥

अप्रिये च समुत्पन्ने व्यथां जातु न गच्छति।  
इष्टान् पुत्रांश्च दारांश्च न याचेत कदाचन ॥ ३२ ॥

अर्हते याचमानाय प्रदेयं तच्छुभं भवेत्।  
अप्रमादी भवेदेतैः स चाप्यष्टगुणो भवेत् ॥ ३३ ॥  
सत्यं ध्यानं समाधानं चोद्यं वैराग्यमेव च।  
अस्तेयं ब्रह्मचर्यं च तथा संग्रहमेव च ॥ ३४ ॥

एवं दोषा मदस्योक्तास्तान्‌ दोषान्‌ परिवर्जयेत्।  
तथा त्यागोऽप्रमादश्च स चाप्यष्टगुणो मतः ॥ ३५ ॥

अष्टौ दोषाः प्रमादस्य तान्‌ दोषान् परिवर्जयेत्।  
इन्द्रियेभ्यश्च पञ्चभ्यो मनसश्चैव भारत।  
अतीतानागतेभ्यश्च मुक्त्युपेतः सुखी भवेत् ॥ ३६ ॥

सत्यात्मा भव राजेन्द्र सत्ये लोकाः प्रतिष्ठिताः।  
तांस्तु सत्यमुखानाहुः सत्ये ह्यमृतमाहितम् ॥ ३७ ॥

निवृत्तेनैव दोषेण तपोव्रतमिहाचरेत् ।  
एतद् धातृकृतं वृत्तं सत्यमेव सतां व्रतम् ॥ ३८ ॥  
दोषैरेतैर्वियुक्तस्तु गुणैरेतैः समन्वितः ।  
एतत् समृद्धमत्यर्थं तपो भवति केवलम् ॥ ३९ ॥  
यन्मां पृच्छसि राजेन्द्र संक्षेपात् प्रब्रवीमि ते।  
एतत् पापहरं पुण्यं जन्ममृत्युजरापहम् ॥ ४० ॥

आख्यानपञ्चमैर्वेदैर्भूयिष्ठं कथ्यते जनः ।  
तथा चान्ये चतुर्वेदास्त्रिवेदाश्च तथा परे ॥ ४१ ॥

द्विवेदाश्चैकवेदाश्चाप्यनृचश्च तथा परे ।  
तेषां तु कतरः स स्याद् यमहं वेद वै द्विजम्॥४२॥

एकस्य वेदस्याज्ञानाद् वेदास्ते बहवः कृताः।  
सत्यस्यैकस्य राजेन्द्र सत्ये कश्चिदवस्थितः ॥ ४३ ॥

एवं वेदमविज्ञाय प्राज्ञोऽहमिति मन्यते।  
दानमध्ययनं यज्ञो लोभादेतत् प्रवर्तते ॥ ४४ ॥

सत्यात् प्रच्यवमानानां संकल्पश्च तथा भवेत्।  
ततो यज्ञः प्रतायेत सत्यस्यैवावधारणात् ॥ ४५ ॥

मनसान्यस्य भवति वाचान्यस्याथ कर्मणा।  
संकल्पसिद्धः पुरुषः संकल्पानधितिष्ठति ॥ ४६ ॥

अनैभृत्येन चैतस्य दीक्षितव्रतमाचरेत् ।  
नामैतद् धातुनिर्वृत्तं सत्यमेव सतां परम् ॥ ४७ ॥

ज्ञानं वै नाम प्रत्यक्षं परोक्षं जायते तपः।  
विद्याद् बहु पठन्तं तु द्विजं वै बहुपाठिनम् ॥ ४८ ॥

तस्मात् क्षत्रिय मा मंस्था जल्पितेनैव वै द्विजम्।  
य एव सत्यान्नापैति स ज्ञेयो ब्राह्मणस्त्वया ॥ ४९ ॥

छन्दांसि नाम क्षत्रिय तान्यथर्वा  
पुरा जगौ महर्षिसङ्घ एषः।  
छन्दोविदस्ते य उत नाधीतवेदा  
न वेदवेद्यस्य विदुर्हि तत्त्वम् ॥ ५० ॥

छन्दांसि नाम द्विपदां वरिष्ठ  
स्वच्छन्दयोगेन भवन्ति तत्र ।  
छन्दोविदस्तेन च तानधीत्य  
गता न वेदस्य न वेद्यमार्याः ॥ ५१ ॥

न वेदानां वेदिता कश्चिदस्ति  
कश्चित् त्वेतान् बुध्यते वापि राजन्।  
यो वेद वेदान् न स वेद वेद्यं  
सत्ये स्थितो यस्तु स वेद वेद्यम् ॥ ५२ ॥

न वेदानां वेदिता कश्चिदस्ति  
वेद्येन वेदं न विदुर्न वेद्यम्।  
यो वेद वेदं स च वेद वेद्यं  
यो वेद वेद्यं न स वेद सत्यम् ॥ ५३ ॥

यो वेद वेदान् स च वेद वेद्यं  
न तं विदुर्वेदविदो न वेदाः।  
तथापि वेदेन विदन्ति वेदं  
ये ब्राह्मणा वेदविदो भवन्ति ॥ ५४ ॥

धामांशभागस्य तथा हि वेदा  
यथा च शाखा हि महीरुहस्य।  
संवेदने चैव यथाऽऽमनन्ति  
तस्मिन् हि सत्ये परमात्मनोऽर्थे ॥ ५५ ॥

अभिजानामि ब्राह्मणं व्याख्यातारं विचक्षणम्।  
यश्छिन्नविचिकित्सः स व्याचष्टे सर्वसंशयान् ॥ ५६ ॥

नास्य पर्येषणं गच्छेत् प्राचीनं नोत दक्षिणम्।  
नार्वाचीनं कुतस्तिर्यङ्नादिशं तु कथञ्चन ॥ ५७ ॥

तस्य पर्येषणं गच्छेत् प्रत्यर्थिषु कथञ्चन।  
अविचिन्वन्निमं वेदे तपः पश्यति तं प्रभुम् ॥ ५८ ॥

तूष्णीम्भूत उपासीत न चेष्टेन्मनसापि च।  
उपावर्तस्व तद् ब्रह्म अन्तरात्मनि विश्रुतम् ॥ ५९ ॥

मौनान्न स मुनिर्भवति नारण्यवसनान्मुनिः।  
स्वलक्षणं तु यो वेद स मुनिः श्रेष्ठ उच्यते॥६०॥

सर्वार्थानां व्याकरणाद् वैयाकरण उच्यते।  
तन्मूलतो व्याकरणं व्याकरोतीति तत् तथा ॥ ६१ ॥

प्रत्यक्षदर्शी लोकानां सर्वदर्शी भवेन्नरः।  
सत्ये वै ब्राह्मणस्तिष्ठंस्तद्‌ विद्वान् सर्वविद् भवेत् ॥ ६२ ॥

धर्मादिषु स्थितोऽप्येवं क्षत्रिय ब्रह्म पश्यति।  
वेदानां चानुपूर्व्येण एतद् बुद्ध्या ब्रवीमि ते ॥ ६३ ॥