+++
title_full = "046 परमात्माके स्वरूपका वर्णन और योगीजनोंके द्वारा उनके साक्षात्कारका प्रतिपादन"
title = "०४६"

+++


यत् तच्छुक्रं महज्ज्योतिर्दीप्यमानं महद् यशः।  
तद् वै देवा उपासते तस्मात् सूर्यो विराजते।  
योगिनस्तं प्रपश्यन्ति भगवन्तं सनातनम् ॥ १ ॥

शुक्राद् ब्रह्म प्रभवति ब्रह्म शुक्रेण वर्धते।  
तच्छुक्रं ज्योतिषां मध्येऽतप्तं तपति तापनम्।  
योगिनस्तं प्रपश्यन्ति भगवन्तं सनातनम् ॥ २ ॥

अपोऽथ अद्भ्यः सलिलस्य मध्ये  
उभौ देवौ शिश्रियातेऽन्तरिक्षे ।  
अतन्द्रितः सवितुर्विवस्वा-  
नुभौ बिभर्ति पृथिवीं दिवं च।  
योगिनस्तं प्रपश्यन्ति भगवन्तं सनातनम् ॥ ३ ॥

उभौ च देवौ पृथिवीं दिवं च  
दिशः शुक्रो भुवनं बिभर्ति।  
तस्माद् दिशः सरितश्च स्रवन्ति  
तस्मात् समुद्रा विहिता महान्ताः।  
योगिनस्तं प्रपश्यन्ति भगवन्तं सनातनम् ॥ ४ ॥

चक्रे रथस्य तिष्ठन्तोऽध्रुवस्याव्ययकर्मणः ।  
केतुमन्तं वहन्त्यश्वास्तं दिव्यमजरं दिवि।  
योगिनस्तं प्रपश्यन्ति भगवन्तं सनातनम् ॥ ५ ॥

न सादृश्ये तिष्ठति रूपमस्य  
न चक्षुषा पश्यति कश्चिदेनम्।  
मनीषयाथो मनसा हृदा च  
य एनं विदुरमृतास्ते भवन्ति।  
योगिनस्तं प्रपश्यन्ति भगवन्तं सनातनम् ॥ ६ ॥

द्वादशपूगां सरितं पिबन्तो देवरक्षिताम्।  
मध्वीक्षन्तश्च ते तस्याः संचरन्तीह घोराम्।  
योगिनस्तं प्रपश्यन्ति भगवन्तं सनातनम् ॥ ७ ॥

तदर्धमासं पिबति संचित्य भ्रमरो मधु।  
ईशानः सर्वभूतेषु हविर्भूतमकल्पयत् ।  
योगिनस्तं प्रपश्यन्ति भगवन्तं सनातनम् ॥ ८ ॥

हिरण्यपर्णमश्वत्थमभिपद्य ह्यपक्षकाः ।  
ते तत्र पक्षिणो भूत्वा प्रपतन्ति यथा दिशम्।  
योगिनस्तं प्रपश्यन्ति भगवन्तं सनातनम् ॥ ९ ॥

पूर्णात् पूर्णान्युद्धरन्ति पूर्णात् पूर्णानि चक्रिरे।  
हरन्ति पूर्णात् पूर्णानि पूर्णमेवावशिष्यते।  
योगिनस्तं प्रपश्यन्ति भगवन्तं सनातनम् ॥ १० ॥

तस्माद् वै वायुरायातस्तस्मिंश्च प्रयतः सदा।  
तस्मादग्निश्च सोमश्च तस्मिंश्च प्राण आततः ॥ ११ ॥

सर्वमेव ततो विद्यात् तत् तद् वक्तुं न शक्नुमः।  
योगिनस्तं प्रपश्यन्ति भगवन्तं सनातनम् ॥ १२ ॥

अपानं गिरति प्राणः प्राणं गिरति चन्द्रमाः।  
आदित्यो गिरते चन्द्रमादित्यं गिरते परः।  
योगिनस्तं प्रपश्यन्ति भगवन्तं सनातनम् ॥ १३ ॥

एकं पादं नोत्क्षिपति सलिलाद्धंस उच्चरन्।  
तं चेत् संततमूर्ध्वाय न मृत्युर्नामृतं भवेत्।  
योगिनस्तं प्रपश्यन्ति भगवन्तं सनातनम् ॥ १४ ॥

अङ्‌गुष्ठमात्रः पुरुषोऽन्तरात्मा  
लिङ्गस्य योगेन स याति नित्यम्।  
तमीशमीड्यमनुकल्पमाद्यं  
पश्यन्ति मूढा न विराजमानम्।  
योगिनस्तं प्रपश्यन्ति भगवन्तं सनातनम् ॥ १५ ॥

असाधना वापि ससाधना वा  
समानमेतद् दृश्यते मानुषेषु ।  
समानमेतदमृतस्येतरस्य  
मुक्तास्तत्र मध्व उत्सं समापुः।  
योगिनस्तं प्रपश्यन्ति भगवन्तं सनातनम् ॥ १६ ॥

उभौ लोकौ विद्यया व्याप्य याति  
तदा हुतं चाहुतमग्निहोत्रम् ।  
मा ते ब्राह्मी लघुतामादधीत  
प्रज्ञानं स्यान्नाम धीरा लभन्ते।  
योगिनस्तं प्रपश्यन्ति भगवन्तं सनातनम् ॥ १७ ॥

एवंरूपो महात्मा स पावकं पुरुषो गिरन्।  
यो वै तं पुरुषं वेद तस्येहार्थो न रिष्यते।  
योगिनस्तं प्रपश्यन्ति भगवन्तं सनातनम् ॥ १८ ॥

यः सहस्रं सहस्राणां पक्षान् संतत्य सम्पतेत्।  
मध्यमे मध्य आगच्छेदपि चेत् स्यान्मनोजवः।  
योगिनस्तं प्रपश्यन्ति भगवन्तं सनातनम् ॥ १९ ॥

न दर्शने तिष्ठति रूपमस्य  
पश्यन्ति चैनं सुविशुद्धसत्त्वाः ।  
हितो मनीषी मनसा न तप्यते  
ये प्रव्रजेयुरमृतास्ते भवन्ति ।  
योगिनस्तं प्रपश्यन्ति भगवन्तं सनातनम् ॥ २० ॥

गूहन्ति सर्पा इव गह्वराणि  
स्वशिक्षया स्वेन वृत्तेन मर्त्याः।  
तेषु प्रमुह्यन्ति जना विमूढा  
यथाध्वानं मोहयन्ते भयाय ।  
योगिनस्तं प्रपश्यन्ति भगवन्तं सनातनम् ॥ २१ ॥

नाहं सदासत्कृतः स्यां न मृत्यु-  
र्न चामृत्युरमृतं मे कुतः स्यात्।  
सत्यानृते सत्यसमानबन्धे  
सतश्च योनिरसतश्चैक एव ।  
योगिनस्तं प्रपश्यन्ति भगवन्तं सनातनम् ॥ २२ ॥

न साधुना नोत असाधुना वा-  
समानमेतद् दृश्यते मानुषेषु ।  
समानमेतदमृतस्य विद्या-  
देवंयुक्तो मधु तद् वै परीप्सेत्।  
योगिनस्तं प्रपश्यन्ति भगवन्तं सनातनम् ॥ २३ ॥

नास्यातिवादा हृदयं तापयन्ति  
नानधीतं नाहुतमग्निहोत्रम् ।  
मनो ब्राह्मी लघुतामादधीत  
प्रज्ञां चास्मै नाम धीरा लभन्ते।  
योगिनस्तं प्रपश्यन्ति भगवन्तं सनातनम् ॥ २४ ॥

एवं यः सर्वभूतेषु आत्मानमनुपश्यति।  
अन्यत्रान्यत्र युक्तेषु किं स शोचेत् ततः परम् ॥ २५ ॥

यथोदपाने महति सर्वतः सम्प्लुतोदके।  
एवं सर्वेषु वेदेषु आत्मानमनुजानतः ॥ २६ ॥

अङ्‌गुष्ठमात्रः पुरुषो महात्मा  
न दृश्यते सौहृदि संनिविष्टः।  
अजश्चरो दिवारात्रमतन्द्रितश्च  
स तं मत्वा कविरास्ते प्रसन्नः ॥ २७ ॥

अहमेव स्मृतो माता पिता पुत्रोऽस्म्यहं पुनः।  
आत्माहमपि सर्वस्य यच्च नास्ति यदस्ति च ॥ २८ ॥

पितामहोऽस्मि स्थविरः पिता पुत्रश्च भारत।  
ममैव यूयामात्मस्था न मे यूयं न वो वयम्॥२९॥

आत्मैव स्थानं मम जन्म चात्मा  
ओतप्रोतोऽहमजरप्रतिष्ठः ।  
अजश्चरो दिवारात्रमतन्द्रितोऽहं  
मां विज्ञाय कविरास्ते प्रसन्नः ॥ ३० ॥

अणोरणीयान् सुमनाः सर्वभूतेषु जाग्रति।  
पितरं सर्वभूतेषु पुष्करे निहितं विदुः ॥ ३१ ॥