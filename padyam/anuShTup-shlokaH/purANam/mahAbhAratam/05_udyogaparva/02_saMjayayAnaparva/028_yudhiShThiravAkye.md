+++
title_full = "028 संजयको युधिष्ठिरका उत्तर"
title = "०२८ युधिष्ठिरवाक्ये"

+++


असंशयं संजय सत्यमेतद्  
धर्मो वरः कर्मणां यत् त्वमात्थ।  
ज्ञात्वा तु मां संजय गर्हयेस्त्वं  
यदि धर्मं यद्यधर्मं चरेयम् ॥ १ ॥

यत्राधर्मो धर्मरूपाणि धत्ते  
धर्मः कृत्स्नो दृश्यतेऽधर्मरूपः ।  
बिभ्रद् धर्मो धर्मरूपं तथा च  
विद्वांसस्तं सम्प्रपश्यन्ति बुद्ध्या ॥ २ ॥

एवं तथैवापदि लिङ्गमेतद्  
धर्माधर्मौ नित्यवृत्ती भजेताम् ।  
आद्यं लिङ्गं यस्य तस्य प्रमाण-  
मापद्धर्मं संजय तं निबोध ॥ ३ ॥

लुप्तायां तु प्रकृतौ येन कर्म  
निष्पादयेत् तत् परीप्सेद् विहीनः।  
प्रकृतिस्थश्चापदि वर्तमान  
उभौ गर्ह्यौ भवतः संजयैतौ ॥ ४ ॥

अविनाशमिच्छतां ब्राह्मणानां  
प्रायश्चित्तं विहितं यद् विधात्रा।  
सम्पश्येथाः कर्मसु वर्तमानान्  
विकर्मस्थान् संजय गर्हयेस्त्वम् ॥ ५ ॥

मनीषिणां सत्त्वविच्छेदनाय  
विधीयते सत्सु वृत्तिः सदैव।  
अब्राह्मणाः सन्ति तु ये न वैद्याः  
सर्वोत्सङ्गं साधु मन्येत तेभ्यः ॥ ६ ॥

तदध्वानः पितरो ये च पूर्वे  
पितामहा ये च तेभ्यः परेऽन्ये।  
यज्ञैषिणो ये च हि कर्म कुर्यु-  
र्नान्यं ततो नास्तिकोऽस्मीति मन्ये ॥ ७ ॥

यत् किंचनेदं वित्तमस्यां पृथिव्यां  
यद् देवानां त्रिदशानां परं यत्।  
प्राजापत्यं त्रिदिवं ब्रह्मलोकं  
नाधर्मतः संजय कामयेयम् ॥ ८ ॥

धर्मेश्वरः कुशलो नीतिमांश्चा-  
प्युपासिता ब्राह्मणानां मनीषी ।  
नानाविधांश्चैव महाबलांश्च  
राजन्यभोजाननुशास्ति कृष्णः ॥ ९ ॥  
यदि ह्यहं विसृजन् साम गर्ह्यो  
नियुध्यमानो यदि जह्यां स्वधर्मम्।  
महायशाः केशवस्तद् ब्रवीतु  
वासुदेवस्तूभयोरर्थकामः ॥ १० ॥

शैनेयोऽयं चेदयश्चान्धकाश्च  
वार्ष्णेयभोजाः कुकुराः सृंजयाश्च ।  
उपासीना वासुदेवस्य बुद्धिं  
निगृह्य शत्रून् सुहृदो नन्दयन्ति ॥ ११ ॥

वृष्ण्यन्धका ह्युग्रसेनादयो वै  
कृष्णप्रणीताः सर्व एवेन्द्रकल्पाः ।  
मनस्विनः सत्यपरायणाश्च  
महाबला यादवा भोगवन्तः ॥ १२ ॥

काश्यो बभ्रुः श्रियमुत्तमां गतो  
लब्ध्वा कृष्णं भ्रातरमीशितारम् ।  
यस्मै कामान् वर्षति वासुदेवो  
ग्रीष्मात्यये मेघ इव प्रजाभ्यः ॥ १३ ॥

ईदृशोऽयं केशवस्तात विद्वान्  
विद्धि ह्येनं कर्मणां निश्चयज्ञम्।  
प्रियश्च नः साधुतमश्च कृष्णो  
नातिक्रामे वचनं केशवस्य ॥ १४ ॥