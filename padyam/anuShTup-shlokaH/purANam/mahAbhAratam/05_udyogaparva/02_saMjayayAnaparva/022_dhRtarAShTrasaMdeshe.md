+++
title_full = "022 धृतराष्ट्रका संजयसे पाण्डवोंके प्रभाव और प्रतिभाका वर्णन करते हुए उसे संदेश देकर पाण्डवोंके पास भेजना"
title = "०२२ धृतराष्ट्रसंदेशे"

+++


प्राप्तानाहुः संजय पाण्डुपुत्रा-  
नुपप्लव्ये तान् विजानीहि गत्वा।  
अजातशत्रुं च सभाजयेथा  
दिष्ट्याऽऽनह्य स्थानमुपस्थितस्त्वम् ॥ १ ॥

सर्वान् वदेः संजय स्वस्तिमन्तः  
कृच्छ्रं वासमतदर्हान् निरुष्य ।  
तेषां शान्तिर्विद्यतेऽस्मासु शीघ्रं  
मिथ्यापेतानामुपकारिणां सताम् ॥ २ ॥

नाहं क्वचित् संजय पाण्डवानां  
मिथ्यावृत्तिं काञ्चन जात्वपश्यम् ।  
सर्वां श्रियं ह्यात्मवीर्येण लब्धां  
पर्याकार्षुः पाण्डवा मह्यमेव ॥ ३ ॥

दोषं ह्येषां नाध्यगच्छं परीच्छन्  
नित्यं कंचिद् येन गर्हेय पार्थान्।  
धर्मार्थाभ्यां कर्म कुर्वन्ति नित्यं  
सुखप्रिये नानुरुध्यन्ति कामात् ॥ ४ ॥

धर्मं शीतं क्षुत्पिपासे तथैव  
निद्रां तन्द्रीं क्रोधहर्षौ प्रमादम्।  
धृत्या चैव प्रज्ञया चाभिभूय  
धर्मार्थयोगात् प्रयतन्ति पार्थाः ॥ ५ ॥

त्यजन्ति मित्रेषु धनानि काले  
न संवासाज्जीर्यति तेषु मैत्री।  
यथार्हमानार्थकरा हि पार्था-  
स्तेषां द्वेष्टा नास्त्याजमीढस्य पक्षे ॥ ६ ॥  
अन्यत्र पापाद् विषमान्मन्दबुद्धे-  
र्दुर्योधनात् क्षुद्रतराच्च कर्णात् ।  
(पुत्रो मह्यं मृत्युवशं जगाम  
दुर्योधनः संजय रागबुद्धिः ।  
भागं हर्तुं घटते मन्दबुद्धि-  
र्महात्मनां संजय दीप्ततेजसाम् ॥ )  
तेषां हीमौ हीनसुखप्रियाणां  
महात्मनां संजनयतो हि तेजः ॥ ७ ॥

उत्थानवीर्यः सुखमेधमानो  
दुर्योधनः सुकृतं मन्यते तत्।  
तेषां भागं यच्च मन्येत बालः  
शक्यं हर्तुं जीवतां पाण्डवानाम् ॥ ८ ॥

यस्यार्जुनः पदवीं केशवश्च  
वृकोदरः सात्यकोऽजातशत्रोः ।  
माद्रीपुत्रौ सृंजयाश्चापि यान्ति  
पुरा युद्धात् साधु तस्य प्रदानम् ॥ ९ ॥

स ह्येवैकः पृथिवीं सव्यसाची  
गाण्डीवधन्वा प्रणुदेद् रथस्थः ।  
तथा जिष्णुः केशवोऽप्यप्रधृष्यो  
लोकत्रयस्याधिपतिर्महात्मा ॥ १० ॥  
तिष्ठेत कस्तस्य मर्त्यः पुरस्ताद्  
यः सर्वलोकेषु वरेण्य एकः।  
पर्जन्यघोषान् प्रवपञ्छरौघान्  
पतङ्गसङ्घानिव शीघ्रवेगान् ॥ ११ ॥

दिशं ह्युदीचीमपि चोत्तरान् कुरून्  
गाण्डीवधन्वैकरथो जिगाय ।  
धनं चैषामाहरत् सव्यसाची  
सेनानुगान् द्रविडांश्चैव चक्रे ॥ १२ ॥

यश्चैव देवान् खाण्डवे सव्यसाची  
गाण्डीवधन्वा प्रजिगाय सेन्द्रान् ।  
उपाहरत् पाण्डवो जातवेदसे  
यशो मानं वर्धयन् पाण्डवानाम् ॥ १३ ॥

गदाभृतां नास्ति समोऽत्र भीमा-  
द्धस्त्यारोहो नास्ति समश्च तस्य।  
रथेऽर्जुनादाहुरहीनमेनं  
बाह्वोर्बलेनायुतनागवीर्यम् ॥ १४ ॥

सुशिक्षितः कृतवैरस्तरस्वी  
दहेत् क्षुद्रांस्तरसा धार्तराष्ट्रान् ।  
सदात्यमर्षी न बलात् स शक्यो  
युद्धे जेतुं वासवेनापि साक्षात् ॥ १५ ॥

सुचेतसौ बलिनौ शीघ्रहस्तौ  
सुशिक्षितौ भ्रातरौ फाल्गुनेन ।  
श्येनौ यथा पक्षिपूगान् रुजन्तौ  
माद्रीपुत्रौ शेषयेतां न शत्रून् ॥ १६ ॥

एतद् बलं पूर्णमस्माकमेवं  
यत् सत्यं तान् प्राप्य नास्तीति मन्ये।  
तेषां मध्ये वर्तमानस्तरस्वी  
धृष्टद्युम्नः पाण्डवानामिहैकः ॥ १७ ॥  
सहामात्यः सोमकानां प्रबर्हः  
संत्यक्तात्मा पाण्डवार्थे श्रुतो मे।  
अजातशत्रुं प्रसहेत कोऽन्यो  
येषां स स्यादग्रणीर्वृष्णिसिंहः ॥ १८ ॥

सहोषितश्चरितार्थो वयःस्थो  
मात्स्येयानामधिपो वै विराटः ।  
स वै सपुत्रः पाण्डवार्थे च शश्वद्  
युधिष्ठिरं भक्त इति श्रुतं मे ॥ १९ ॥

अवरुद्धा रथिनः केकयेभ्यो  
महेष्वासा भ्रातरः पञ्च सन्ति।  
केकयेभ्यो राज्यमाकाङ्क्षमाणा  
युद्धार्थिनश्चानुवसन्ति पार्थान् ॥ २० ॥

सर्वांश्च वीरान् पृथिवीपतीनां  
समागतान् पाण्डवार्थे निविष्टान् ।  
शूरानहं भक्तिमतः शृणोमि  
प्रीत्या युक्तान् संश्रितान् धर्मराजम् ॥ २१ ॥

गिर्याश्रया दुर्गनिवासिनश्च  
योधाः पृथिव्यां कुलजातिशुद्धाः ।  
म्लेच्छाश्च नानायुधवीर्यवन्तः  
समागताः पाण्डवार्थे निविष्टाः ॥ २२ ॥

पाण्ड्यश्च राजा समितीन्द्रकल्पो  
योधप्रवीरैर्बहुभिः समेतः ।  
समागतः पाण्डवार्थे महात्मा  
लोकप्रवीरोऽप्रतिवीर्यतेजाः ॥ २३ ॥

अस्त्रं द्रोणादर्जुनाद् वासुदेवात्  
कृपाद् भीष्माद् येन वृतं शृणोमि।  
यं तं कार्ष्णिप्रतिममाहुरेकं  
स सात्यकिः पाण्डवार्थे निविष्टः ॥ २४ ॥

उपाश्रिताश्चेदिकरूषकाश्च  
सर्वोद्योगैर्भूमिपालाः समेताः ।  
तेषां मध्ये सूर्यमिवातपन्तं  
श्रिया वृतं चेदिपतिं ज्वलन्तम् ॥ २५ ॥  
अस्तम्भनीयं युधि मन्यमानो  
ज्यां कर्षतां श्रेष्ठतमं पृथिव्याम्।  
सर्वोत्साहं क्षत्रियाणां निहत्य  
प्रसह्य कृष्णस्तरसा सम्ममर्द ॥ २६ ॥

यशोमानौ वर्धयन् पाण्डवानां  
पुराभिनच्छिशुपालं समीक्ष्य ।  
यस्य सर्वे वर्धयन्ति स्म मानं  
करूषराजप्रमुखा नरेन्द्राः ॥ २७ ॥

तमसह्यं केशवं तत्र मत्वा  
सुग्रीवयुक्तेन रथेन कृष्णम् ।  
सम्प्राद्रवंश्चेदिपतिं विहाय  
सिंहं दृष्ट्वा क्षुद्रमृगा इवान्ये ॥ २८ ॥

यस्तं प्रतीपस्तरसा प्रत्युदीया-  
दाशंसमानो द्वैरथे वासुदेवम् ।  
सोऽशेत कृष्णेन हतः परासु-  
र्वातेनेवोन्मथितः कर्णिकारः ॥ २९ ॥

पराक्रमं मे यदवेदयन्त  
तेषामर्थे संजय केशवस्य ।  
अनुस्मरंस्तस्य कर्माणि विष्णो-  
र्गावल्गणे नाधिगच्छामि शान्तिम् ॥ ३० ॥

न जातु ताञ्छत्रुरन्यः सहेत  
येषां स स्यादग्रणीर्वृष्णिसिंहः ।  
प्रवेपते मे हृदयं भयेन  
श्रुत्वा कृष्णावेकरथे समेतौ ॥ ३१ ॥

न चेद् गच्छेत् संगरं मन्दबुद्धि-  
स्ताभ्यां लभेच्छर्म तदा सुतो मे।  
नो चेत् कुरून् संजय निर्दहेता-  
मिन्द्राविष्णू दैत्यसेनां यथैव ॥ ३२ ॥

मतो हि मे शक्रसमो धनंजयः  
सनातनो वृष्णिवीरश्च विष्णुः ।  
धर्मारामो ह्रीनिषेवस्तरस्वी  
कुन्तीपुत्रः पाण्डवोऽजातशत्रुः ॥ ३३ ॥  
दुर्योधनेन निकृतो मनस्वी  
नो चेत्‌ क्रुद्धः प्रदहेद् धार्तराष्ट्रान्।  
नाहं तथा ह्यर्जुनाद् वासुदेवाद्  
भीमाद् वाहं यमयोर्वा बिभेमि ॥ ३४ ॥  
यथा राज्ञः क्रोधदीप्तस्य सूत  
मन्योरहं भीततरः सदैव ।  
महातपा ब्रह्मचर्येण युक्तः  
संकल्पोऽयं मानसस्तस्य सिद्ध्येत् ॥ ३५ ॥

तस्य क्रोधं संजयाहं समीक्ष्य  
स्थाने जानन् भृशमस्म्यद्य भीतः।  
स गच्छ शीघ्रं प्रहितो रथेन  
पाञ्चालराजस्य चमूनिवेशनम् ॥ ३६ ॥  
अजातशत्रुं कुशलं स्म पृच्छेः  
पुनः पुनः प्रीतियुक्तं वदेस्त्वम्।  
जनार्दनं चापि समेत्य तात  
महामात्रं वीर्यवतामुदारम् ॥ ३७ ॥  
अनामयं मद्वचनेन पृच्छे-  
र्धृतराष्ट्रः पाण्डवैः शान्तिमीप्सुः ।  
न तस्य किंचिद् वचनं न कुर्यात्  
कुन्तीपुत्रो वासुदेवस्य सूत ॥ ३८ ॥

प्रियश्चैषामात्मसमश्च कृष्णो  
विद्वांश्चैषां कर्मणि नित्ययुक्तः ।  
समानीतान् पाण्डवान् सृंजयांश्च  
जनार्दनं युयुधानं विराटम् ॥ ३९ ॥  
अनामयं मद्वचनेन पृच्छेः  
सर्वांस्तथा द्रौपदेयांश्च पञ्च ।  
यद् यत् तत्र प्राप्तकालं परेभ्य-  
स्त्वं मन्येथा भारतानां हितं च।  
तद् भाषेथाः संजय राजमध्ये  
न मूर्च्छयेद् यन्न च युद्धहेतुः ॥ ४० ॥