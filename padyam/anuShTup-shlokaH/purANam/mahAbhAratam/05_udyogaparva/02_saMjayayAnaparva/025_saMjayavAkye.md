+++
title_full = "025 संजयका युधिष्ठिरको धृतराष्ट्रका संदेश सुनाना एवं अपनी ओरसे भी शान्तिके लिये प्रार्थना करना"
title = "०२५ संजयवाक्ये"

+++


समागताः पाण्डवाः सृंजयाश्च  
जनार्दनो युयुधानो विराटः ।  
यत् ते वाक्यं धृतराष्ट्रानुशिष्टं  
गावल्गणे ब्रूहि तत् सूतपुत्र ॥ १ ॥

अजातशत्रुं च वृकोदरं च  
धनंजयं माद्रवतीसुतौ च ।  
आमन्त्रये वासुदेवं च शौरिं  
युयुधानं चेकितानं विराटम् ॥ २ ॥  
पञ्चालानामधिपं चैव वृद्धं  
धृष्टद्युम्नं पार्षतं याज्ञसेनिम् ।  
सर्वे वाचं शृणुतेमां मदीयां  
वक्ष्यामि यां भूतिमिच्छन्‌ कुरूणाम् ॥ ३ ॥

शमं राजा धृतराष्ट्रोऽभिनन्द-  
न्नयोजयत् त्वरमाणो रथं मे।  
सभ्रातृपुत्रस्वजनस्य राज्ञ-  
स्तद् रोचतां पाण्डवानां शमोऽस्तु ॥ ४ ॥

सर्वैर्धर्मैः समुपेतास्तु पार्थाः  
संस्थानेन मार्दवेनार्जवेन ।  
जाताः कुले ह्यनृशंसा वदान्या  
ह्रीनिषेवाः कर्मणां निश्चयज्ञाः ॥ ५ ॥

न युज्यते कर्म युष्मासु हीनं  
सत्त्वं हि वस्तादृशं भीमसेनाः।  
उद्भासते ह्यञ्जनबिन्दुवत् त-  
च्छुभ्रे वस्त्रे यद् भवेत् किल्बिषं वः ॥ ६ ॥

सर्वक्षयो दृश्यते यत्र कृत्स्नः  
पापोदयो निरयोऽभावसंस्थः ।  
कस्तत् कुर्याज्जातु कर्म प्रजानन्  
पराजयो यत्र समो जयश्च ॥ ७ ॥

ते वै धन्या यैः कृतं ज्ञातिकार्यं  
ते वै पुत्राः सुहृदो बान्धवाश्च।  
उपक्रुष्टं जीवितं संत्यजेयु-  
र्यतः कुरूणां नियतो वैभवः स्यात् ॥ ८ ॥

ते चेत् कुरूननुशिष्याथ पार्था  
निर्णीय सर्वान् द्विषतो निगृह्य।  
समं वस्तज्जीवितं मृत्युना स्याद्  
यज्जीवध्वं ज्ञातिवधे न साधु ॥ ९ ॥

को ह्येव युष्मान् सह केशवेन  
सचेकितानान् पार्षतबाहुगुप्तान् ।  
ससात्यकीन् विषहेत प्रजेतुं  
लब्ध्वापि देवान् सचिवान् सहेन्द्रान् ॥ १० ॥

को वा कुरून् द्रोणभीष्माभिगुप्ता-  
नश्वत्थाम्ना शल्यकृपादिभिश्च ।  
रणे विजेतुं विषहेत राजन्  
राधेयगुप्तान् सह भूमिपालैः ॥ ११ ॥

महद् बलं धार्तराष्ट्रस्य राज्ञः  
को वै शक्तो हन्तुमक्षीयमाणः।  
सोऽहं जये चैव पराजये च  
निःश्रेयसं नाधिगच्छामि किञ्चित् ॥ १२ ॥

कथं हि नीचा इव दौष्कुलेया  
निर्धर्मार्थं कर्म कुर्युश्च पार्थाः।  
सोऽहं प्रसाद्य प्रणतो वासुदेवं  
पञ्चालानामधिपं चैव वृद्धम् ॥ १३ ॥  
कृताञ्जलिः शरणं वः प्रपद्ये  
कथं स्वस्ति स्यात् कुरुसृंजयानाम्।  
न ह्येवमेवं वचनं वासुदेवो  
धनंजयो वा जातु किंचिन्न कुर्यात् ॥ १४ ॥

प्राणान् दद्याद् याचमानः कुतोऽन्य-  
देतद् विद्वन् साधनार्थं ब्रवीमि।  
एतद् राज्ञो भीष्मपुरोगमस्य  
मतं यद् वः शान्तिरिहोत्तमा स्यात् ॥ १५ ॥