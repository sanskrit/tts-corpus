+++
title_full = "027 संजयका युधिष्ठिरको युद्धमें दोषकी सम्भावना बतलाकर उन्हें युद्धसे उपरत करनेका प्रयत्न करना"
title = "०२७ संजयवाक्ये"

+++


धर्मनित्या पाण्डव ते विचेष्टा  
लोके श्रुता दृश्यते चापि पार्थ।  
महाश्रावं जीवितं चाप्यनित्यं  
सम्पश्य त्वं पाण्डव मा व्यनीनशः ॥ १ ॥

न चेद् भागं कुरवोऽन्यत्र युद्धात्  
प्रयच्छेरंस्तुभ्यमजातशत्रो ।  
भैक्षचर्यामन्धकवृष्णिराज्ये  
श्रेयो मन्ये न तु युद्धेन राज्यम् ॥ २ ॥

अल्पकालं जीवितं यन्मनुष्ये  
महास्रावं नित्यदुःखं चलं च।  
भूयश्च तद् यशसो नानुरूपं  
तस्मात् पापं पाण्डव मा कृथास्त्वम् ॥ ३ ॥

कामा मनुष्यं प्रसजन्त एते  
धर्मस्य ये विघ्नमूलं नरेन्द्र।  
पूर्वं नरस्तान् मतिमान् प्रणिघ्न-  
ल्लोँके प्रशंसां लभतेऽनवद्याम् ॥ ४ ॥

निबन्धनी ह्यर्थतृष्णेह पार्थ  
तामिच्छतां बाध्यते धर्म एव।  
धर्मं तु यः प्रवृणीते स बुद्धः  
कामे गृध्नो हीयतेऽर्थानुरोधात् ॥ ५ ॥

धर्मं कृत्वा कर्मणां तात मुख्यं  
महाप्रतापः सवितेव भाति ।  
हीनो हि धर्मेण महीमपीमां  
लब्ध्वा नरः सीदति पापबुद्धिः ॥ ६ ॥

वेदोऽधीतश्चरितं ब्रह्मचर्यं  
यज्ञैरिष्टं ब्राह्मणेभ्यश्च दत्तम् ।  
परं स्थानं मन्यमानेन भूय  
आत्मा दत्तो वर्षपूगं सुखेभ्यः ॥ ७ ॥

सुखप्रिये सेवमानोऽतिवेलं  
योगाभ्यासे यो न करोति कर्म।  
वित्तक्षये हीनसुखोऽतिवेलं  
दुःखं शेते कामवेगप्रणुन्नः ॥ ८ ॥

एवं पुनर्ब्रह्मचर्याप्रसक्तो  
हित्वा धर्मं यः प्रकरोत्यधर्मम्।  
अश्रद्दधत् परलोकाय मूढो  
हित्वा देहं तप्यते प्रेत्य मन्दः ॥ ९ ॥

न कर्मणां विप्रणाशोऽस्त्यमुत्र  
पुण्यानां वाप्यथवा पापकानाम् ।  
पूर्वं कर्तुर्गच्छति पुण्यपापं  
पश्चात् त्वेनमनुयात्येव कर्ता ॥ १० ॥

न्यायोपेतं ब्राह्मणेभ्योऽथ दत्तं  
श्रद्धापूतं गन्धरसोपपन्नम् ।  
अन्वाहार्येषूत्तमदक्षिणेषु  
तथारूपं कर्म विख्यायते ते ॥ ११ ॥

इह क्षेत्रे क्रियते पार्थ कार्यं  
न वै किञ्चित् क्रियते प्रेत्य कार्यम्।  
कृतं त्वया पारलौक्यं च कर्म  
पुण्यं महत् सद्भिरतिप्रशस्तम् ॥ १२ ॥

जहाति मृत्युं च जरां भयं च  
न क्षुत्पिपासे मनसोऽप्रियाणि ।  
न कर्तव्यं विद्यते तत्र किञ्चि-  
दन्यत्र वै चेन्द्रियप्रीणनाद्धि ॥ १३ ॥

एवंरूपं कर्मफलं नरेन्द्र  
मात्रावहं हृदयस्य प्रियेण ।  
स क्रोधजं पाण्डव हर्षजं च  
लोकावुभौ मा प्रहासीश्चिराय ॥ १४ ॥

अन्तं गत्वा कर्मणां मा प्रजह्याः  
सत्यं दमं चार्जवमानृशंस्यम् ।  
अश्वमेधं राजसूयं तथेज्याः  
पापस्यान्तं कर्मणो मा पुनर्गाः ॥ १५ ॥

तच्चेदेवं द्वेषरूपेण पार्थाः  
करिष्यध्वं कर्म पापं चिराय।  
निवसध्वं वर्षपूगान् वनेषु  
दुःखं वासं पाण्डवा धर्म एव ॥ १६ ॥

अप्रव्रज्येमा स्म हित्वाऽऽपुरस्ता-  
दात्माधीनं यद् बलं ह्येतदासीत्।  
नित्यं च वश्याः सचिवास्तवेमे  
जनार्दनो युयुधानश्च वीरः ॥ १७ ॥

मत्स्यो राजा रुक्मरथः सपुत्रः  
प्रहारिभिः सह वीरैर्विराटः ।  
राजानश्च ये विजिताः पुरस्तात्  
त्वामेव ते संश्रयेयुः समस्ताः ॥ १८ ॥

महासहायः प्रतपन् बलस्थः  
पुरस्कृतो वासुदेवार्जुनाभ्याम् ।  
वरान् हनिष्यन् द्विषतो रङ्गमध्ये  
व्यनेष्यथा धार्तराष्ट्रस्य दर्पम् ॥ १९ ॥

बलं कस्माद् वर्धयित्वा परस्य  
निजान् कस्मात्‌ कर्शयित्वा सहायान्।  
निरुष्य कस्माद् वर्षपूगान् वनेषु  
युयुत्ससे पाण्डव हीनकालम् ॥ २० ॥

अप्राज्ञो वा पाण्डव युध्यमानो-  
ऽधर्मज्ञो वा भूतिमथोऽभ्युपैति ।  
प्रज्ञावान् वा बुध्यमानोऽपि धर्मं  
संस्तम्भाद् वा सोऽपि भूतेरपैति ॥ २१ ॥

नाधर्मे ते धीयते पार्थ बुद्धि-  
र्न संरम्भात् कर्म चकर्थ पापम्।  
आत्थ किं तत् कारणं यस्य हेतोः  
प्रज्ञाविरुद्धं कर्म चिकीर्षसीदम् ॥ २२ ॥

अव्याधिजं कटुकं शीर्षरोगि  
यशोमुषं पापफलोदयं वा ।  
सतां पेयं यन्न पिबन्त्यसन्तो  
मन्युं महाराज पिब प्रशाम्य ॥ २३ ॥

पापानुबन्धं को नु तं कामयेत  
क्षमैव ते ज्यायसी नोत भोगाः।  
यत्र भीष्मः शान्तनवो हतः स्याद्  
यत्र द्रोणः सहपुत्रो हतः स्यात् ॥ २४ ॥

कृपः शल्यः सौमदत्तिर्विकर्णो  
विविंशतिः कर्णदुर्योधनौ च ।  
एतान् हत्वा कीदृशं तत् सुखं स्याद्  
यद् विन्देथास्तदनु ब्रूहि पार्थ ॥ २५ ॥

लब्ध्वापीमां पृथिवीं सागरान्तां  
जरामृत्यू नैव हि त्वं प्रजह्याः।  
प्रियाप्रिये सुखदुःखे च राज-  
न्नेवं विद्वान् नैव युद्धं कुरु त्वम् ॥ २६ ॥

अमात्यानां यदि कामस्य हेतो-  
रेवं युक्तं कर्म चिकीर्षसि त्वम्।  
अपक्रामेः स्वं प्रदायैव तेषां  
मा गास्त्वं वै देवयानात् पथोऽद्य ॥ २७ ॥