+++
title_full = "031 युधिष्ठिरका मुख्य-मुख्य कुरुवंशियोंके प्रति संदेश"
title = "०३१ युधिष्ठिरसंदेशे"

+++


उत सन्तमसन्तं वा बालं वृद्धं च संजय।  
उताबलं बलीयांसं धाता प्रकुरुते वशे ॥ १ ॥

उत बालाय पाण्डित्यं पण्डितायोत बालताम्।  
ददाति सर्वमीशानः पुरस्ताच्छुक्रमुच्चरन् ॥ २ ॥

बलं जिज्ञासमानस्य आचक्षीथा यथातथम्।  
अथ मन्त्रं मन्त्रयित्वा याथातथ्येन हृष्टवत् ॥ ३ ॥

गावल्गणे कुरून् गत्वा धृतराष्ट्रं महाबलम्।  
अभिवाद्योपसंगृह्य ततः पृच्छेरनामयम् ॥ ४ ॥

ब्रूयाश्चैनं त्वमासीनं कुरुभिः परिवारितम्।  
तवैव राजन् वीर्येण सुखं जीवन्ति पाण्डवाः ॥ ५ ॥

तव प्रसादाद् बालास्ते प्राप्ता राज्यमरिंदम।  
राज्ये तान् स्थापयित्वाग्रे नोपेक्षस्व विनश्यतः ॥ ६ ॥

सर्वमप्येतदेकस्य नालं संजय कस्यचित्।  
तात संहत्य जीवामो द्विषतां मा वशं गमः ॥ ७ ॥

तथा भीष्मं शान्तनवं भारतानां पितामहम्।  
शिरसाभिवदेथास्त्वं मम नाम प्रकीर्तयन् ॥ ८ ॥  
अभिवाद्य च वक्तव्यस्ततोऽस्माकं पितामहः।  
भवता शन्तनोर्वंशो निमग्नः पुनरुद्‌धृतः ॥ ९ ॥  
स त्वं कुरु तथा तात स्वमतेन पितामह।  
यथा जीवन्ति ते पौत्राः प्रीतिमन्तः परस्परम् ॥ १० ॥

तथैव विदुरं ब्रूयाः कुरूणां मन्त्रधारिणम्।  
अयुद्धं सौम्य भाषस्व हितकामो युधिष्ठिरे ॥ ११ ॥

अथ दुर्योधनं ब्रूया राजपुत्रममर्षणम्।  
मध्ये कुरूणामासीनमनुनीय पुनः पुनः ॥ १२ ॥

अपापां यदुपैक्षस्त्वं कृष्णामेतां सभागताम्।  
तत् दुःखमतितिक्षाम मा वधिष्म कुरूनिति ॥ १३ ॥

एवं पूर्वापरान् क्लेशानतितिक्षन्त पाण्डवाः।  
बलीयांसोऽपि सन्तो यत् तत् सर्वं कुरवो विदुः ॥ १४ ॥

यन्नः प्राव्राजयः सौम्य अजिनैः प्रतिवासितान्।  
तद् दुःखमतितिक्षाम मा वधिष्म कुरूनिति ॥ १५ ॥

यत् कुन्तीं समतिक्रम्य कृष्णां केशेष्वधर्षयत्।  
दुःशासनस्तेऽनुमते तच्चास्माभिरुपेक्षितम् ॥ १६ ॥

अथोचितं स्वकं भागं लभेमहि परंतप।  
निवर्तय परद्रव्याद् बुद्धिं गृद्धां नरर्षभ ॥ १७ ॥

शान्तिरेवं भवेद् राजन् प्रीतिश्चैव परस्परम्।  
राज्यैकदेशमपि नः प्रयच्छ शममिच्छताम् ॥ १८ ॥

अविस्थलं वृकस्थलं माकन्दीं वारणावतम्।  
अवसानं भवत्वत्र किंचिदेकं च पञ्चमम् ॥ १९ ॥

भ्रातॄणां देहि पञ्चानां पञ्च ग्रामान् सुयोधन।  
शान्तिर्नोऽस्तु महाप्राज्ञ ज्ञातिभिः सह संजय ॥ २० ॥

भ्राता भ्रातरमन्वेतु पिता पुत्रेण युज्यताम्।  
स्मयमानाः समायान्तु पञ्चालाः कुरुभिः सह ॥ २१ ॥  
अक्षतान् कुरुपाञ्चालान् पश्येयमिति कामये।  
सर्वे सुमनसस्तात शाम्याम भरतर्षभ ॥ २२ ॥

अलमेव शमायास्मि तथा युद्धाय संजय।  
धर्मार्थयोरलं चाहं मृदवे दारुणाय च ॥ २३ ॥