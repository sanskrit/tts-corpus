+++
title_full = "026 युधिष्ठिरका संजयको इन्द्रप्रस्थ लौटानेसे ही शान्ति होना सम्भव बतलाना"
title = "०२६ युधिष्ठिरवाक्ये"

+++


कां नु वाचं संजय मे शृणोषि  
युद्धैषिणीं येन युद्धाद् बिभेषि।  
अयुद्धं वै तात युद्धाद् गरीयः  
कस्तल्लब्ध्वा जातु युद्ध्येत सूत ॥ १ ॥

अकुर्वतश्चेत् पुरुषस्य संजय  
सिद्ध्येत् संकल्पो मनसा यं यमिच्छेत्।  
न कर्म कुर्याद् विदितं ममैत-  
दन्यत्र युद्धाद् बहु यल्लघीयः ॥ २ ॥

कुतो युद्धं जातु नरोऽवगच्छेत्  
को देवशप्तो हि वृणीत युद्धम्।  
सुखैषिणः कर्म कुर्वन्ति पार्था  
धर्मादहीनं यच्च लोकस्य पथ्यम् ॥ ३ ॥

धर्मोदयं सुखमाशंसमानाः  
कृच्छ्रोपायं तत्त्वतः कर्म दुःखम्।  
सुखं प्रेप्सुर्विजिघांसुश्च दुःखं  
य इन्द्रियाणां प्रीतिरसानुगामी ॥ ४ ॥

कामाभिध्या स्वशरीरं दुनोति  
यया प्रमुक्तो न करोति दुःखम्।  
यथेध्यमानस्य समिद्धतेजसो  
भूयो बलं वर्धते पावकस्य ॥ ५ ॥  
कामार्थलाभेन तथैव भूयो  
न तृप्यते सर्पिषेवाग्निरिद्धः ।

सम्पश्येमं भोगचयं महान्तं  
सहास्माभिर्धृतराष्ट्रस्य राज्ञः ॥ ६ ॥

नाश्रेयानीश्वरो विग्रहाणां  
नाश्रेयान् वै गीतशब्दं शृणोति।  
नाश्रेयान् वै सेवते माल्यगन्धान्  
न चाप्यश्रेयाननुलेपनानि ॥ ७ ॥  
नाश्रेयान् वै प्रावारान् संविवस्ते  
कथं त्वस्मान् सम्प्रणुदेत् कुरुभ्यः।  
अत्रैव स्यादबुधस्यैव कामः  
प्रायः शरीरे हृदयं दुनोति ॥ ८ ॥

स्वयं राजा विषमस्थः परेषु  
सामस्थ्यमन्विच्छति तन्न साधु ।  
यथाऽऽत्मनः पश्यति वृत्तमेव  
तथा परेषामपि सोऽभ्युपैतु ॥ ९ ॥

आसन्नमग्निं तु निदाघकाले  
गम्भीरकक्षे गहने विसृज्य ।  
यथा विवृद्धं वायुवशेन शोचेत्  
क्षेमं मुमुक्षुः शिशिरव्यपाये ॥ १० ॥  
प्राप्तैश्वर्यो धृतराष्ट्रोऽद्य राजा  
लालप्यते संजय कस्य हेतोः।  
प्रगृह्य दुर्बुद्धिमनार्जवे रतं  
पुत्रं मन्दं मूढममन्त्रिणं तु ॥ ११ ॥

अनाप्तवच्चाप्ततमस्य वाचः  
सुयोधनो विदुरस्यावमत्य ।  
सुतस्य राजा धृतराष्ट्रः प्रियैषी  
सम्बुध्यमानो विशतेऽधर्ममेव ॥ १२ ॥

मेधाविनं ह्यर्थकामं कुरूणां  
बहुश्रुतं वाग्मिनं शीलवन्तम् ।  
स तं राजा धृतराष्ट्रः कुरुभ्यो  
न सस्मार विदुरं पुत्रकाम्यात् ॥ १३ ॥

मानघ्नस्यासौ मानकामस्य चेर्षोः  
संरम्भिणश्चार्थधर्मातिगस्य ।  
दुर्भाषिणो मन्युवशानुगस्य  
कामात्मनो दौर्हृदैर्भावितस्य ॥ १४ ॥  
अनेयस्याश्रेयसो दीर्घमन्यो-  
र्मित्रद्रुहः संजय पापबुद्धेः ।  
सुतस्य राजा धृतराष्ट्रः प्रियैषी  
प्रपश्यमानः प्राजहाद् धर्मकामौ ॥ १५ ॥

तदैव मे संजय दीव्यतोऽभू-  
न्मतिः कुरूणामागतः स्यादभावः ।  
काव्यां वाचं विदुरो भाषमाणो  
न विन्दते यद् धार्तराष्ट्रात् प्रशंसाम् ॥ १६ ॥

क्षत्तुर्यदा नान्ववर्तन्त बुद्धिं  
कृच्छ्रं कुरून् सूत तदाभ्याजगाम।  
यावत् प्रज्ञामन्ववर्तन्त तस्य  
तावत् तेषां राष्ट्रवृद्धिर्बभूव ॥ १७ ॥

तदर्थलुब्धस्य निबोध मेऽद्य  
ये मन्त्रिणो धार्तराष्ट्रस्य सूत।  
दुःशासनः शकुनिः सूतपुत्रो  
गावल्गणे पश्य सम्मोहमस्य ॥ १८ ॥

सोऽतं न पश्यामि परीक्षमाणः  
कथं स्वस्ति स्यात् कुरुसृंजयानाम्।  
आत्तैश्वर्यो धृतराष्ट्रः परेभ्यः  
प्रव्राजिते विदुरे दीर्घदृष्टौ ॥ १९ ॥  
आशंसते वै धृतराष्ट्रः सपुत्रो  
महाराज्यमसपत्नं पृथिव्याम् ।  
तस्मिञ्छमः केवलं नोपलभ्यः  
सर्वं स्वकं मद्‌गते मन्यतेऽर्थम् ॥ २० ॥

यत् तत् कर्णो मन्यते पारणीयं  
युद्धे गृहीतायुधमर्जुनं वै ।  
आसंश्च युद्धानि पुरा महान्ति  
कथं कर्णो नाभवद् द्वीप एषाम् ॥ २१ ॥

कर्णश्च जानाति सुयोधनश्च  
द्रोणश्च जानाति पितामहश्च ।  
अन्ये च ये कुरवस्तत्र सन्ति  
यथार्जुनान्नास्त्यपरो धनुर्धरः ॥ २२ ॥

जानन्त्येतत् कुरवः सर्व एव  
ये चाप्यन्ये भूमिपालाः समेताः।  
दुर्योधने राज्यमिहाभवद् यथा  
अरिंदमे फाल्गुने विद्यमाने ॥ २३ ॥

तेनानुबन्धं मन्यते धार्तराष्ट्रः  
शक्यं हर्तुं पाण्डवानां ममत्वम्।  
किरीटिना तालमात्रायुधेन  
तद्वेदिना संयुगं तत्र गत्वा ॥ २४ ॥

गाण्डीवविस्फारितशब्दमाजा-  
वशृण्वाना धार्तराष्ट्रा ध्रियन्ते ।  
क्रुद्धं न चेदीक्षते भीमसेनं  
सुयोधनो मन्यते सिद्धमर्थम् ॥ २५ ॥

इन्द्रोऽप्येतन्नोत्सहेत् तात हर्तु-  
मैश्वर्यं नो जीवति भीमसेने।  
धनंजये नकुले चैव सूत  
तथा वीरे सहदेवे सहिष्णौ ॥ २६ ॥

स चेदेतां प्रतिपद्येत बुद्धिं  
वृद्धो राजा सह पुत्रेण सूत।  
एवं रणे पाण्डवकोपदग्धा  
न नश्येयुः संजय धार्तराष्ट्राः ॥ २७ ॥

जानासि त्वं क्लेशमस्मासु वृत्तं  
त्वां पूजयन् संजयाहं क्षमेयम्।  
यच्चास्माकं कौरवैर्भूतपूर्वं  
या नो वृत्तिर्धार्तराष्ट्रे तदाऽऽसीत् ॥ २८ ॥

अद्यापि तत् तत्र तथैव वर्ततां  
शान्तिं गमिष्यामि यथा त्वमात्थ।  
इन्द्रप्रस्थे भवतु ममैव राज्यं  
सुयोधनो यच्छतु भारताग्र्यः ॥ २९ ॥