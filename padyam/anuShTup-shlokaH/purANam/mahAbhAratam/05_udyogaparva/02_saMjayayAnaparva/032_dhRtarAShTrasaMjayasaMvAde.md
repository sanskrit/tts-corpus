+++
title_full = "032 अर्जुनद्वारा कौरवोंके लिये संदेश देना, संजयका हस्तिनापुर जा धृतराष्ट्रसे मिलकर उन्हें युधिष्ठिरका कुशल-समाचार कहकर धृतराष्ट्रके कार्यकी निन्दा करना"
title = "०३२ धृतराष्ट्रसंजयसंवादे"

+++


(धर्मराजस्य तु वचः श्रुत्वा पार्थो धनंजयः।  
उवाच संजयं तत्र वासुदेवस्य शृण्वतः॥

पितामहं शान्तनवं धृतराष्ट्रं च संजय।  
द्रोणं सपुत्रं शल्यं च महाराजं च बाह्लिकम्॥  
विकर्णं सोमदत्तं च शकुनिं चापि सौबलम्।  
विविंशतिं चित्रसेनं जयत्सेनं च संजय॥  
भगदत्तं तथा चैव शूरं रणकृतां वरम्॥  
ये चाप्यन्ये कुरवस्तत्र सन्ति  
राजानश्चेद् भूमिपालाः समेताः ।  
युयुत्सवः पार्थिवाः सैन्धवाश्च  
समानीता धार्तराष्ट्रेण सूत ॥  
यथान्यायं कुशलं वन्दनं च  
समागमे मद्वचनेन वाच्याः ।  
ततो ब्रूयाः संजय राजमध्ये  
दुर्योधनं पापकृतां प्रधानम् ॥

एवं प्रतिष्ठाप्य धनंजयस्तं  
ततोऽर्थवद् धर्मवच्चैव पार्थः ।  
उवाच वाक्यं स्वजनप्रहर्षं  
वित्रासनं धृतराष्ट्रात्मजानाम् ॥

अर्जुनेन समादिष्टस्तथेत्युक्त्वा तु संजयः।  
पार्थानामन्त्रयामास केशवं च यशस्विनम् ॥ )

अनुज्ञातः पाण्डवेन प्रययौ संजयस्तदा।  
शासनं धृतराष्ट्रस्य सर्वं कृत्वा महात्मनः ॥ १ ॥

सम्प्राप्य हास्तिनपुरं शीघ्रमेव प्रविश्य च।  
अन्तःपुरं समास्थाय द्वाःस्थं वचनमब्रवीत् ॥ २ ॥

आचक्ष्व धृतराष्ट्राय द्वाःस्थ मां समुपागतम्।  
सकाशात् पाण्डुपुत्राणां संजयं मा चिरं कृथाः ॥ ३ ॥

जागर्ति चेदभिवदेस्त्वं हि द्वाःस्थ  
प्रविशेयं विदितो भूमिपस्य ।  
निवेद्यमत्रात्ययिकं हि मेऽस्ति  
द्वाःस्थोऽथ श्रुत्वा नृपतिं जगाम ॥ ४ ॥

संजयोऽथ भूमिपते नमस्ते  
दिदृक्षया द्वारमुपागतस्ते ।  
प्राप्तो दूतः पाण्डवानां सकाशात्  
प्रशाधि राजन् किमयं करोतु ॥ ५ ॥

आचक्ष्व मां कुशलिनं कल्पमस्मै  
प्रवेश्यतां स्वागतं संजयाय ।  
न चाहमेतस्य भवाम्यकल्पः  
स मे कस्माद् द्वारि तिष्ठेच्च सक्तः ॥ ६ ॥

ततः प्रविश्यानुमते नृपस्य  
महद् वेश्म प्राज्ञशूरार्यगुप्तम् ।  
सिंहासनस्थं पार्थिवमाससाद  
वैचित्रवीर्यं प्राञ्जलिः सूतपुत्रः ॥ ७ ॥

संजयोऽहं भूमिपते नमस्ते  
प्राप्तोऽस्मि गत्वा नरदेव पाण्डवान्।  
अभिवाद्य त्वां पाण्डुपुत्रो मनस्वी  
युधिष्ठिरः कुशलं चान्वपृच्छत् ॥ ८ ॥

स ते पुत्रान् पृच्छति प्रीयमाणः  
कच्चित् पुत्रैः प्रीयसे नप्तृभिश्च।  
तथा सुहृद्भिः सचिवैश्च राजन्  
ये चापि त्वामुपजीवन्ति तैश्च ॥ ९ ॥

अभिनन्द्य त्वां तात वदामि संजय  
अजातशत्रुं च सुखेन पार्थम्।  
कच्चित् स राजा कुशली सपुत्रः  
सहामात्यः सानुजः कौरवाणाम् ॥ १० ॥

सहामात्यः कुशली पाण्डुपुत्रो  
बुभूषते यच्च तेऽग्रेऽऽत्मनोऽभूत् ।  
निर्णिक्तधर्मार्थकरो मनस्वी  
बहुश्रुतो दृष्टिमाञ्छीलवांश्च ॥ ११ ॥

परो धर्मात् पाण्डवस्यानृशंस्यं  
धर्मः परो वित्तचयान्मतोऽस्य ।  
सुखप्रिये धर्महीनेऽनपार्थेऽ-  
नुरुध्यते भारत तस्य बुद्धिः ॥ १२ ॥

परप्रयुक्तः पुरुषो विचेष्टते  
सूत्रप्रोता दारुमयीव योषा ।  
इमं दृष्ट्‌वा नियमं पाण्डवस्य  
मन्ये परं कर्म दैवं मनुष्यात् ॥ १३ ॥

इमं च दृष्ट्‌वा तव कर्मदोषं  
पापोदर्कं घोरमवर्णरूपम् ।  
यावत् परः कामयतेऽतिवेलं  
तावन्नरोऽयं लभते प्रशंसाम् ॥ १४ ॥

अजातशत्रुस्तु विहाय पापं  
जीर्णां त्वचं सर्प इवासमर्थाम्।  
विरोचतेऽहार्यवृत्तेन वीरो  
युधिष्ठिरस्त्वयि पापं विसृज्य ॥ १५ ॥

हन्तात्मनः कर्म निबोध राजन्  
धर्मार्थयुक्तादार्यवृत्तादपेतम् ।  
उपक्रोशं चेह गतोऽसि राजन्  
भूयश्च पापं प्रसजेदमुत्र ॥ १६ ॥

स त्वमर्थं संशयितं विना तै-  
राशंससे पुत्रवशानुगोऽस्य ।  
अधर्मशब्दश्च महान् पृथिव्यां  
नेदं कर्म त्वत्समं भारताग्र्य ॥ १७ ॥

हीनप्रज्ञो दौष्कुलेयो नृशंसो  
दीर्घं वैरी क्षत्रविद्यास्वधीरः ।  
एवंधर्मानापदः संश्रयेयु-  
र्हीनवीर्यो यश्च भवेदशिष्टः ॥ १८ ॥

कुले जातो बलवान् यो यशस्वी  
बहुश्रुतः सुखजीवी यतात्मा ।  
धर्माधर्मौ ग्रथितौ यो बिभर्ति  
स ह्यस्य दिष्टस्य वशादुपैति ॥ १९ ॥

कथं हि मन्त्राग्र्यधरो मनीषी  
धर्मार्थयोरापदि सम्प्रणेता ।  
एवं युक्तः सर्वमन्त्रैरहीनो  
नरो नृशंसं कर्म कुर्यादमूढः ॥ २० ॥

तव ह्यमी मन्त्रविदः समेत्य  
समासते कर्मसु नित्ययुक्ताः ।  
तेषामयं बलवान् निश्चयश्च  
कुरुक्षये नियमेनोदपादि ॥ २१ ॥

अकालिकं कुरवो नाभविष्यन्  
पापेन चेत् पापमजातशत्रुः ।  
इच्छेज्जातु त्वयि पापं विसृज्य  
निन्दा चेयं तव लोकेऽभविष्यत् ॥ २२ ॥

किमन्यत्र विषयादीश्वराणां  
यत्र पार्थः परलोकं स्म द्रष्टुम्।  
अत्यक्रामत् स तथा सम्मतः स्या-  
न्न संशयो नास्ति मनुष्यकारः ॥ २३ ॥

एतान् गुणान् कर्मकृतानवेक्ष्य  
भावाभावौ वर्तमानावनित्यौ ।  
बलिर्हि राजा पारमविन्दमानो  
नान्यत् कालात् कारणं तत्र मेने ॥ २४ ॥

चक्षुःश्रोत्रे नासिका त्वक् च जिह्वा  
ज्ञानस्यैतान्यायतनानि जन्तोः ।  
तानि प्रीतान्येव तृष्णाक्षयान्ते  
तान्यव्यथो दुःखहीनः प्रणुद्यात् ॥ २५ ॥

न त्वेव मन्ये पुरुषस्य कर्म  
संवर्तते सुप्रयुक्तं यथावत् ।  
मातुः पितुः कर्मणाभिप्रसूतः  
संवर्धते विधिवद् भोजनेन ॥ २६ ॥

प्रियाप्रिये सुखदुःखे च राजन्  
निन्दाप्रशंसे च भजन्त एव।  
परस्त्वेनं गर्हयतेऽपराधे  
प्रशंसते साधुवृत्तं तमेव ॥ २७ ॥

स त्वां गर्हे भारतानां विरोधा-  
दन्तो नूनं भवितायं प्रजानाम्।  
नो चेदिदं तव कर्मापराधात्  
कुरून् दहेत् कृष्णवर्त्मेव कक्षम् ॥ २८ ॥

त्वमेवैको जातु पुत्रस्य राजन्  
वशं गत्वा सर्वलोके नरेन्द्र।  
कामात्मनः श्लाघनो द्यूतकाले  
नागाः शमं पश्य विपाकमस्य ॥ २९ ॥

अनाप्तानां संग्रहात् त्वं नरेन्द्र  
तथाऽऽप्तानां निग्रहाच्चैव राजन् ।  
भूमिं स्फीतां दुर्बलत्वादनन्ता-  
मशक्तस्त्वं रक्षितुं कौरवेय ॥ ३० ॥

अनुज्ञातो रथवेगावधूतः  
श्रान्तोऽभिपद्ये शयनं नृसिंह ।  
प्रातः श्रोतारः कुरवः सभाया-  
मजातशत्रोर्वचनं समेताः ॥ ३१ ॥

अनुज्ञातोऽस्यावसथं परेहि  
प्रपद्यस्व शयनं सूतपुत्र ।  
प्रातः श्रोतारः कुरवः सभाया-  
मजातशत्रोर्वचनं त्वयोक्तम् ॥ ३२ ॥