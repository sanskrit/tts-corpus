+++
title_full = "024 संजयका युधिष्ठिरको उनके प्रश्नोंका उत्तर देते हुए उन्हें राजा धृतराष्ट्रका संदेश सुनानेकी प्रतिज्ञा करना"
title = "०२४ संजयवाक्ये"

+++


यथाऽऽत्थ मे पाण्डव तत् तथैव  
कुरून् कुरुश्रेष्ठ जनं च पृच्छसि।  
अनामयास्तात मनस्विनस्ते  
कुरुश्रेष्ठान् पृच्छसि पार्थ यांस्त्वम् ॥ १ ॥

सन्त्येव वृद्धाः साधवो धार्तराष्ट्रे  
सन्त्येव पापाः पाण्डव तस्य विद्धि।  
दद्याद् रिपुभ्योऽपि हि धार्तराष्ट्रः  
कुतो दायाल्ँलोपयेद् ब्राह्मणानाम् ॥ २ ॥

यद् युष्माकं वर्तते सौनधर्म्य-  
मद्रुग्धेषु द्रुग्धवत् तन्न साधु।  
मित्रध्रुक् स्याद् धृतराष्ट्रः सपुत्रो  
युष्मान् द्विषन् साधुवृत्तानसाधुः ॥ ३ ॥

न चानुजानाति भृशं च तप्यते  
शोचत्यन्तः स्थविरोऽजातशत्रो ।  
शृणोति हि ब्राह्मणानां समेत्य  
मित्रद्रोहः पातकेभ्यो गरीयान् ॥ ४ ॥

स्मरन्ति तुभ्यं नरदेव संयुगे  
युद्धे च जिष्णोश्च युधां प्रणेतुः।  
समुत्कृष्टे दुन्दुभिशङ्खशब्दे  
गदापाणिं भीमसेनं स्मरन्ति ॥ ५ ॥

माद्रीसुतौ चापि रणाजिमध्ये  
सर्वा दिशः सम्पतन्तौ स्मरन्ति।  
सेनां वर्षन्तौ शरवर्षैरजस्रं  
महारथौ समरे दुष्प्रकम्पौ ॥ ६ ॥

न त्वेव मन्ये पुरुषस्य राज-  
न्ननागतं ज्ञायते यद् भविष्यम्।  
त्वं चेत् तथा सर्वधर्मोपपन्नः  
प्राप्तः क्लेशं पाण्डव कृच्छ्ररूपम्।  
त्वमेवैतत् कृच्छ्रगतश्च भूयः  
समीकुर्याः प्रज्ञयाजातशत्रो ॥ ७ ॥

न कामार्थं संत्यजेयुर्हि धर्मं  
पाण्डोः सुताः सर्वं एवेन्द्रकल्पाः।  
त्वमेवैतत् प्रज्ञयाजातशत्रो  
समीकुर्या येन शर्माप्नुयुस्ते ॥ ८ ॥  
धार्तराष्ट्राः पाण्डवाः सृंजयाश्च  
ये चाप्यन्ये संनिविष्टा नरेन्द्राः।

यन्माब्रवीद् धृतराष्ट्रो निशाया-  
मजातशत्रो वचनं पिता ते ॥ ९ ॥  
सहामात्यः सहपुत्रश्च राजन्  
समेत्य तां वाचमिमां निबोध ॥ १० ॥