+++
title_full = "029 संजयकी बातोंका प्रत्युत्तर देते हुए श्रीकृष्णका उसे धृतराष्ट्रके लिये चेतावनी देना"
title = "०२९ कृष्णवाक्ये"

+++


अविनाशं संजय पाण्डवाना-  
मिच्छाम्यहं भूतिमेषां प्रियं च।  
तथा राज्ञो धृतराष्ट्रस्य सूत  
समाशंसे बहुपुत्रस्य वृद्धिम् ॥ १ ॥

कामो हि मे संजय नित्यमेव  
नान्यद् ब्रूयां तान् प्रति शाम्यतेति।  
राज्ञश्च हि प्रियमेतच्छृणोमि  
मन्ये चैतत् पाण्डवानां समक्षम् ॥ २ ॥

सुदुष्करस्तत्र शमो हि नूनं  
प्रदर्शितः संजय पाण्डवेन ।  
यस्मिन् गृद्धो धृतराष्ट्रः सपुत्रः  
कस्मादेषां कलहो नावमूर्च्छेत् ॥ ३ ॥

न त्वं धर्मं विचारं संजयेह  
मत्तश्च जानासि युधिष्ठिराच्च ।  
अथो कस्मात् संजय पाण्डवस्य  
उत्साहिनः पूरयतः स्वकर्म ॥ ४ ॥  
यथाऽऽख्यातमावसतः कुटुम्बे  
पुरा कस्मात् साधुविलोपमात्थ ।  
अस्मिन् विधौ वर्तमाने यथाव-  
दुच्चावचा मतयो ब्राह्मणानाम् ॥ ५ ॥

कर्मणाऽऽहुः सिद्धिमेके परत्र  
हित्वा कर्म विद्यया सिद्धिमेके।  
नाभुञ्जानो भक्ष्यभोज्यस्य तृप्येद्  
विद्वानपीह विहितं ब्राह्मणानाम् ॥ ६ ॥

या वै विद्याः साधयन्तीह कर्म  
तासां फलं विद्यते नेतरासाम्।  
तत्रेह वै दृष्टफलं तु कर्म  
पीत्वोदकं शाम्यति तृष्णयाऽऽर्तः ॥ ७ ॥

सोऽयं विधिर्विहितः कर्मणैव  
संवर्तते संजय तत्र कर्म।  
तत्र योऽन्यत् कर्मणः साधु मन्ये-  
न्मोघं तस्यालपितं दुर्बलस्य ॥ ८ ॥

कर्मणामी भान्ति देवाः परत्र  
कर्मणैवेह प्लवते मातरिश्वा ।  
अहोरात्रे विदधत् कर्मणैव  
अतन्द्रितो नित्यमुदेति सूर्यः ॥ ९ ॥

मासार्धमासानथ नक्षत्रयोगा-  
नतन्द्रितश्चन्द्रमाश्चाभ्युपैति ।  
अतन्द्रितो दहते जातवेदाः  
समिध्यमानः कर्म कुर्वन् प्रजाभ्यः ॥ १० ॥

अतन्द्रिता भारमिमं महान्तं  
बिभर्ति देवी पृथिवी बलेन।  
अतन्द्रिताः शीघ्रमपो वहन्ति  
संतर्पयन्त्यः सर्वभूतानि नद्यः ॥ ११ ॥

अतन्द्रितो वर्षति भूरितेजाः  
संनादयन्नन्तरिक्षं दिशश्च ।  
अतन्द्रितो ब्रह्मचर्यं चचार  
श्रेष्ठत्वमिच्छन् बलभिद्‌ देवतानाम् ॥ १२ ॥

हित्वा सुखं मनसश्च प्रियाणि  
तेन शक्रः कर्मणा श्रैष्ठ्यमाप।  
सत्यं धर्मं पालयन्नप्रमत्तो  
दमं तितिक्षां समतां प्रियं च ॥ १३ ॥  
एतानि सर्वाण्युपसेवमानः  
स देवराज्यं मघवान् प्राप मुख्यम्।  
बृहस्पतिर्ब्रह्मचर्यं चचार  
समाहितः संशितात्मा यथावत् ॥ १४ ॥  
हित्वा सुखं प्रतिरुध्येन्द्रियाणि  
तेन देवानामगमद् गौरवं सः।  
तथा नक्षत्राणि कर्मणामुत्र भान्ति  
रुद्रादित्या वसवोऽथापि विश्वे ॥ १५ ॥

यमो राजा वैश्रवणः कुबेरो  
गन्धर्वयक्षाप्सरसश्च सूत ।  
ब्रह्मविद्यां ब्रह्मचर्यं क्रियां च  
निषेवमाणा ऋषयोऽमुत्र भान्ति ॥ १६ ॥

जानन्निमं सर्वलोकस्य धर्मं  
विप्रेन्द्राणां क्षत्रियाणां विशां च।  
स कस्मात् त्वं जानतां ज्ञानवान् सन्  
व्यायच्छसे संजय कौरवार्थे ॥ १७ ॥

आम्नायेषु नित्यसंयोगमस्य  
तथाश्वमेधे राजसूये च विद्धि।  
संयुज्यते धनुषा वर्मणा च  
हस्त्यश्वाद्यै रथशस्त्रैश्च भूयः ॥ १८ ॥  
ते चेदिमे कौरवाणामुपाय-  
मवगच्छेयुरवधेनैव पार्थाः ।  
धर्मत्राणं पुण्यमेषां कृतं स्या-  
दार्ये वृत्ते भीमसेनं निगृह्य ॥ १९ ॥

ते चेत् पित्र्ये कर्मणि वर्तमाना  
आपद्येरन् दिष्टवशेन मृत्युम् ।  
यथाशक्त्या पूरयन्तः स्वकर्म  
तदप्येषां निधनं स्यात् प्रशस्तम् ॥ २० ॥

उताहो त्वं मन्यसे शाम्यमेव  
राज्ञां युद्धे वर्तते धर्मतन्त्रम्।  
अयुद्धे वा वर्तते धर्मतन्त्रं  
तथैव ते वाचमिमां शृणोमि ॥ २१ ॥

चातुर्वर्ण्यस्य प्रथमं संविभाग-  
मवेक्ष्य त्वं संजय स्वं च कर्म।  
निशम्याथो पाण्डवानां च कर्म  
प्रशंस वा निन्द वा या मतिस्ते ॥ २२ ॥

अधीयीत ब्राह्मणो वै यजेत  
दद्यादीयात् तीर्थमुख्यानि चैव ।  
अध्यापयेद् याजयेच्चापि याज्यान्  
प्रतिग्रहान्‌ वा विहितान् प्रतीच्छेत् ॥ २३ ॥

(अधीयीत क्षत्रियोऽथो यजेत  
दद्याद् दानं न तु याचेत किंचित्।  
न याजयेन्नापि चाध्यापयीत  
एष स्मृतः क्षत्रधर्मः पुराणः ॥ )

तथा राजन्यो रक्षणं वै प्रजानां  
कृत्वा धर्मेणाप्रमत्तोऽथ दत्त्वा ।  
यज्ञैरिष्ट्वा सर्ववेदानधीत्य  
दारान्‌ कृत्वा पुण्यकृदावसेद्‌ गृहान् ॥ २४ ॥  
स धर्मात्मा धर्ममधीत्य पुण्यं  
यदिच्छया व्रजति ब्रह्मलोकम् ।

वैश्योऽधीत्य कृषिगोरक्षपण्यै-  
र्वित्तं चिन्वन् पालयन्नप्रमत्तः ॥ २५ ॥  
प्रियं कुर्वन् ब्राह्मणक्षत्रियाणां  
धर्मशीलः पुण्यकृदावसेद् गृहान् ।

परिचर्या वन्दनं ब्राह्मणानां  
नाधीयीत प्रतिषिद्धोऽस्य यज्ञः ।  
नित्योत्थितो भूतयेऽतन्द्रितः स्या-  
देवं स्मृतः शूद्रधर्मः पुराणः ॥ २६ ॥

एतान् राजा पालयन्नप्रमत्तो  
नियोजयन् सर्ववर्णान् स्वधर्मे ।  
अकामात्मा समवृत्तिः प्रजासु  
नाधार्मिकाननुरुध्येत कामान् ॥ २७ ॥

श्रेयांस्तस्माद् यदि विद्येत कश्चि-  
दभिज्ञातः सर्वधर्मोपपन्नः ।  
स तं द्रष्टुमनुशिष्यात् प्रजानां  
न चैतद् बुध्येदिति तस्मिन्नसाधुः ॥ २८ ॥

यदा गृध्येत् परभूतौ नृशंसो  
विधिप्रकोपाद् बलमाददानः ।  
ततो राज्ञामभवद् युद्धमेतत्  
तत्र जातं वर्म शस्त्रं धनुश्च ॥ २९ ॥

इन्द्रेणैतद् दस्युवधाय कर्म  
उत्पादितं वर्म शस्त्रं धनुश्च ॥ ३० ॥

तत्र पुण्यं दस्युवधेन लभ्यते  
सोऽयं दोषः कुरुभिस्तीव्ररूपः ।  
अधर्मज्ञैर्धर्ममबुध्यमानैः  
प्रादुर्भूतः संजय साधु तन्न ॥ ३१ ॥

तत्र राजा धृतराष्ट्रः सपुत्रो  
धर्म्यं हरेत् पाण्डवानामकस्मात् ।  
नावेक्षन्ते राजधर्मं पुराणं  
तदन्वयाः कुरवः सर्व एव ॥ ३२ ॥

स्तेनो हरेद् यत्र धनं ह्यदृष्टः  
प्रसह्य वा यत्र हरेत दृष्टः।  
उभौ गर्ह्यौ भवतः संजयैतौ  
किं वै पृथक्त्वं धृतराष्ट्रस्य पुत्रे ॥ ३३ ॥

सोऽयं लोभान्मन्यते धर्ममेतं  
यमिच्छति क्रोधवशानुगामी ।  
भागः पुनः पाण्डवानां निविष्ट-  
स्तं नः कस्मादाददीरन् परे वै ॥ ३४ ॥

अस्मिन् पदे युध्यतां नो वधोऽपि  
श्लाघ्यः पित्र्यं परराज्याद्‌ विशिष्टम्।  
एतान् धर्मान् कौरवाणां पुराणा-  
नाचक्षीथाः संजय राजमध्ये ॥ ३५ ॥

एते मदान्मृत्युवशाभिपन्नाः  
समानीता धार्तराष्ट्रेण मूढाः ।  
इदं पुनः कर्म पापीय एव  
सभामध्ये पश्य वृत्तं कुरूणाम् ॥ ३६ ॥

प्रियां भार्यां द्रौपदीं पाण्डवानां  
यशस्विनीं शीलवृत्तोपपन्नाम् ।  
यदुपैक्षन्त कुरवो भीष्ममुख्याः  
कामानुगेनोपरुद्धां व्रजन्तीम् ॥ ३७ ॥

तं चेत् तदा ते सकुमारवृद्धा  
अवारयिष्यन् कुरवः समेताः ।  
मम प्रियं धृतराष्ट्रोऽकरिष्यत्  
पुत्राणां च कृतमस्याभविष्यत् ॥ ३८ ॥

दुःशासनः प्रातिलोम्यान्निनाय  
सभामध्ये श्वशुराणां च कृष्णाम्।  
सा तत्र नीता करुणं व्यपेक्ष्य  
नान्यं क्षत्तुर्नाथमवाप किंचित् ॥ ३९ ॥

कार्पण्यादेव सहितास्तत्र भूपा  
नाशक्नुवन् प्रतिवक्तुं सभायाम् ।  
एकः क्षत्ता धर्म्यमर्थं ब्रुवाणो  
धर्मबुद्ध्या प्रत्युवाचाल्पबुद्धिम् ॥ ४० ॥

अबुद्‌ध्वा त्वं धर्ममेतं सभाया-  
मथेच्छसे पाण्डवस्योपदेष्टुम् ।  
कृष्णा त्वेतत् कर्म चकार शुद्धं  
सुदुष्करं तत्र सभां समेत्य ॥ ४१ ॥  
येन कृच्छ्रात् पाण्डवानुज्जहार  
तथाऽऽत्मानं नौरिव सागरौघात् ।  
यत्राब्रवीत् सूतपुत्रः सभायां  
कृष्णां स्थितां श्वशुराणां समीपे ॥ ४२ ॥  
न ते गतिर्विद्यते याज्ञसेनि  
प्रपद्य दासी धार्तराष्ट्रस्य वेश्म।  
पराजितास्ते पतयो न सन्ति  
पतिं चान्यं भाविनि त्वं वृणीष्व ॥ ४३ ॥

यो बीभत्सोर्हृदये प्रोत आसी-  
दस्थिच्छिन्दन् मर्मघाती सुघोरः ।  
कर्णाच्छरो वाङ्‌मयस्तिग्मतेजाः  
प्रतिष्ठितो हृदये फाल्गुनस्य ॥ ४४ ॥

कृष्णाजिनानि परिधित्समानान्  
दुःशासनः कटुकान्यभ्यभाषत् ।  
एते सर्वे षण्ढतिला विनष्टाः  
क्षयं गता नरकं दीर्घकालम् ॥ ४५ ॥

गान्धारराजः शकुनिर्निकृत्या  
यदब्रवीद् द्यूतकाले स पार्थम्।  
पराजितो नन्दनः किं तवास्ति  
कृष्णया त्वं दीव्य वै याज्ञसेन्या ॥ ४६ ॥

जानासि त्वं संजय सर्वमेतद्  
द्यूते वाक्यं गर्ह्यमेवं यथोक्तम्।  
स्वयं त्वहं प्रार्थये तत्र गन्तुं  
समाधातुं कार्यमेतद् विपन्नम् ॥ ४७ ॥

अहापयित्वा यदि पाण्डवार्थं  
शमं कुरूणामपि चेच्छकेयम् ।  
पुण्यं च मे स्याच्चरितं महोदयं  
मुच्येरंश्च कुरवो मृत्युपाशात् ॥ ४८ ॥

अपि मे वाचं भाषमाणस्य काव्यां  
धर्मारामामर्थवतीमहिंस्राम् ।  
अवेक्षेरन् धार्तराष्ट्राः समक्षं  
मां च प्राप्तं कुरवः पूजयेयुः ॥ ४९ ॥

अतोऽन्यथा रथिना फाल्गुनेन  
भीमेन चैवाहवदंशितेन ।  
परासिक्तान् धार्तराष्ट्रांश्च विद्धि  
प्रदह्यमानान् कर्मणा स्वेन पापान् ॥ ५० ॥

पराजितान् पाण्डवेयांस्तु वाचो  
रौद्रा रूक्षा भाषते धार्तराष्ट्रः।  
गदाहस्तो भीमसेनोऽप्रमत्तो  
दुर्योधनं स्मारयिता हि काले ॥ ५१ ॥

सुयोधनो मन्युमयो महाद्रुमः  
स्कन्धः कर्णः शकुनिस्तस्य शाखाः।  
दुःशासनः पुष्पफले समृद्धे  
मूलं राजा धृतराष्ट्रोऽमनीषी ॥ ५२ ॥

युधिष्ठिरो धर्ममयो महाद्रुमः  
स्कन्धोऽर्जुनो भीमसेनोऽस्य शाखाः ।  
माद्रीपुत्रौ पुष्पफले समृद्धे  
मूलं त्वहं ब्रह्म च ब्राह्मणाश्च ॥ ५३ ॥

वनं राजा धृतराष्ट्रः सपुत्रो  
व्याघ्रास्ते वै संजय पाण्डुपुत्राः।  
सिंहाभिगुप्तं न वनं विनश्येत्  
सिंहो न नश्येत वनाभिगुप्तः ॥ ५४ ॥

निर्वनो वध्यते व्याघ्रो निर्व्याघ्रं छिद्यते वनम्।  
तस्माद् व्याघ्रो वनं रक्षेद् वनं व्याघ्रं च पालयेत्॥५५॥

लताधर्मा धार्तराष्ट्राः शालाः संजय पाण्डवाः।  
न लता वर्धते जातु महाद्रुममनाश्रिता ॥ ५६ ॥

स्थिताः शुश्रूषितुं पार्थाः स्थिता योद्धुमरिंदमाः।  
यत् कृत्यं धृतराष्ट्रस्य तत् करोतु नराधिपः ॥ ५७ ॥

स्थिताः शमे महात्मानः पाण्डवा धर्मचारिणः।  
योधाः समर्थास्तद् विद्वन्नाचक्षीथा यथातथम् ॥ ५८ ॥