+++
title_full = "030 संजयकी विदाई तथा युधिष्ठिरका संदेश"
title = "०३० युधिष्ठिरसंदेशे"

+++


आमन्त्रये त्वां नरदेवदेव  
गच्छाम्यहं पाण्डव स्वस्ति तेऽस्तु।  
कच्चिन्न वाचा वृजिनं हि किंचि-  
दुच्चारितं मे मनसोऽभिषङ्गात् ॥ १ ॥

जनार्दनं भीमसेनार्जुनौ च  
माद्रीसुतौ सात्यकिं चेकितानम् ।  
आमन्त्र्य गच्छामि शिवं सुखं वः  
सौम्येन मां पश्यत चक्षुषा नृपाः ॥ २ ॥

अनुज्ञातः संजय स्वस्ति गच्छ  
न नः स्मरस्यप्रियं जातु विद्वन्।  
विद्मश्च त्वां ते च वयं च सर्वे  
शुद्धात्मानं मध्यगतं सभास्थम् ॥ ३ ॥

आप्तो दूतः संजय सुप्रियोऽसि  
कल्याणवाक् शीलवांस्तृप्तिमांश्च ।  
न मुह्येस्त्वं संजय जातु मत्या  
न च क्रुद्ध्येरुच्यमानो दुरुक्तैः ॥ ४ ॥

न मर्मगां जातु वक्तासि रूक्षां  
नोपश्रुतिं कटुकां नोत मुक्ताम्।  
धर्मारामामर्थवतीमहिंस्रा-  
मेतां वाचं तव जानीम सूत ॥ ५ ॥

त्वमेव नः प्रियतमोऽसि दूत  
इहागच्छेद् विदुरो वा द्वितीयः।  
अभीक्ष्णदृष्टोऽसि पुरा हि नस्त्वं  
धनंजयस्यात्मसमः सखासि ॥ ६ ॥

इतो गत्वा संजय क्षिप्रमेव  
उपातिष्ठेथा ब्राह्मणान् ये तदर्हाः।  
विशुद्धवीर्याश्चरणोपपन्नाः  
कुले जाताः सर्वधर्मोपपन्नाः ॥ ७ ॥

स्वाध्यायिनो ब्राह्मणा भिक्षवश्च  
तपस्विनो ये च नित्या वनेषु।  
अभिवाद्या वै मद्वचनेन वृद्धा-  
स्तथेतरेषां कुशलं वदेथाः ॥ ८ ॥

पुरोहितं धृतराष्ट्रस्य राज्ञ-  
स्तथाऽऽचार्यानृत्विजो ये च तस्य।  
तैश्च त्वं तात सहितैर्यथार्हं  
संगच्छेथाः कुशलेनैव सूत ॥ ९ ॥

(ततोऽव्यग्रस्तन्मनाः प्राञ्जलिश्च  
कुर्या नमो मद्वचनेन तेभ्यः।)

अश्रोत्रिया ये च वसन्ति वृद्धा  
मनस्विनः शीलबलोपपन्नाः ।  
आशंसन्तोऽस्माकमनुस्मरन्तो  
यथाशक्ति धर्ममात्रां चरन्तः ॥ १० ॥  
श्लाघस्व मां कुशलिनं स्म तेभ्यो  
ह्यनामयं तात पृच्छेर्जघन्यम् ।

ये जीवन्ति व्यवहारेण राष्ट्रे  
पशूंश्च ये पालयन्तो वसन्ति ॥ ११ ॥  
(कृषीवला बिभ्रति ये च लोकं  
तेषां सर्वेषां कुशलं स्म पृच्छेः।)

आचार्य इष्टो नयगो विधेयो  
वेदानभीप्सन् ब्रह्मचर्यं चचार ।  
योऽस्त्रं चतुष्पात् पुनरेव चक्रे  
द्रोणः प्रसन्नोऽभिवाद्यस्त्वयासौ ॥ १२ ॥

अधीतविद्यश्चरणोपपन्नो  
योऽस्त्रं चतुष्पात् पुनरेव चक्रे।  
गन्धर्वपुत्रप्रतिमं तरस्विनं  
तमश्वत्थामानं कुशलं स्म पृच्छेः ॥ १३ ॥

शारद्वतस्यावसथं स्म गत्वा  
महारथस्यात्मविदां वरस्य ।  
त्वं मामभीक्ष्णं परिकीर्तयन् वै  
कृपस्य पादौ संजय पाणिना स्पृशेः ॥ १४ ॥

यस्मिन् शौर्यमानृशंस्यं तपश्च  
प्रज्ञा शीलं श्रुतिसत्त्वे धृतिश्च।  
पादौ गृहीत्वा कुरुसत्तमस्य  
भीष्मस्य मां तत्र निवेदयेथाः ॥ १५ ॥

प्रज्ञाचक्षुर्यः प्रणेता कुरूणां  
बहुश्रुतो वृद्धसेवी मनीषी ।  
तस्मै राज्ञे स्थविरायाभिवाद्य  
आचक्षीथाः संजय मामरोगम् ॥ १६ ॥

ज्येष्ठः पुत्रो धृतराष्ट्रस्य मन्दो  
मूर्खः शठः संजय पापशीलः।  
यस्यापवादः पृथिवीं याति सर्वां  
सुयोधनं कुशलं तात पृच्छेः ॥ १७ ॥

भ्राता कनीयानपि तस्य मन्द-  
स्तथाशीलः संजय सोऽपि शश्वत्।  
महेष्वासः शूरतमः कुरूणां  
दुःशासनः कुशलं तात वाच्यः ॥ १८ ॥

यस्य कामो वर्तते नित्यमेव  
नान्यः शमाद् भारतानामिति स्म।  
स बाह्लिकानामृषभो मनीषी  
त्वयाभिवाद्यः संजय साधुशीलः ॥ १९ ॥

गुणैरनेकैः प्रवरैश्च युक्तो  
विज्ञानवान् नैव च निष्ठुरो यः।  
स्नेहादमर्षं सहते सदैव  
स सोमदत्तः पूजनीयो मतो मे ॥ २० ॥

अर्हत्तमः कुरुषु सौमदत्तिः  
स नो भ्राता संजय मत्सखा च।  
महेष्वासो रथिनामुत्तमोऽर्हः  
सहामात्यः कुशलं तस्य पृच्छेः ॥ २१ ॥

ये चैवान्ये कुरुमुख्या युवानः  
पुत्राः पौत्रा भ्रातरश्चैव ये नः।  
यं यमेषां मन्यसे येन योग्यं  
तत् तत् प्रोच्यानामयं सूत वाच्याः ॥ २२ ॥

ये राजानः पाण्डवायोधनाय  
समानीता धार्तराष्ट्रेण केचित् ।  
वशातयः शाल्वकाः केकयाश्च  
तथाम्बष्ठा ये त्रिगर्ताश्च मुख्याः ॥ २३ ॥  
प्राच्योदीच्या दाक्षिणात्याश्च शूरा-  
स्तथा प्रतीच्याः पर्वतीयाश्च सर्वे।  
अनृशंसाः शीलवृत्तोपपन्ना-  
स्तेषां सर्वेषां कुशलं सूत पृच्छेः ॥ २४ ॥

हस्त्यारोहा रथिनः सादिनश्च  
पदातयश्चार्यसङ्घा महान्तः ।  
आख्याय मां कुशलिनं स्म नित्य-  
मनामयं परिपृच्छेः समग्रान् ॥ २५ ॥

तथा राज्ञो ह्यर्थयुक्तानमात्यान्  
दौवारिकान् ये च सेनां नयन्ति।  
आयव्ययं ये गणयन्ति नित्य-  
मर्थांश्च ये महतश्चिन्तयन्ति ॥ २६ ॥

वृन्दारकं कुरुमध्येष्वमूढं  
महाप्रज्ञं सर्वधर्मोपपन्नम् ।  
न तस्य युद्धं रोचते वै कदाचिद्  
वैश्यापुत्रं कुशलं तात पृच्छेः ॥ २७ ॥

निकर्तने देवने योऽद्वितीय-  
श्छन्नोपधः साधुदेवी मताक्षः ।  
यो दुर्जयो देवरथेन संख्ये  
स चित्रसेनः कुशलं तात वाच्यः ॥ २८ ॥

गान्धारराजः शकुनिः पर्वतीयो  
निकर्तने योऽद्वितीयोऽक्षदेवी ।  
मानं कुर्वन् धार्तराष्ट्रस्य सूत  
मिथ्याबुद्धेः कुशलं तात पृच्छेः ॥ २९ ॥

यः पाण्डवानेकरथेन वीरः  
समुत्सहत्यप्रधृष्यान् विजेतुम् ।  
यो मुह्यतां मोहयिताद्वितीयो  
वैकर्तनः कुशलं तस्य पृच्छेः ॥ ३० ॥

स एव भक्तः स गुरुः स भर्ता  
स वै पिता स च माता सुहृच्च।  
अगाधबुद्धिर्विदुरो दीर्घदर्शी  
स नो मन्त्री कुशलं तं स्म पृच्छेः ॥ ३१ ॥

वृद्धाः स्त्रियो याश्च गुणोपपन्ना  
ज्ञायन्ते नः संजय मातरस्ताः।  
ताभिः सर्वाभिः सहिताभिः समेत्य  
स्त्रीभिर्वृद्धाभिरभिवादं वदेथाः ॥ ३२ ॥

कच्चित् पुत्रा जीवपुत्राः सुसम्यग्  
वर्तन्ते वो वृत्तिमनृशंसरूपाः ।  
इति स्मोक्त्वा संजय ब्रूहि पश्चा-  
दजातशत्रुः कुशली सपुत्रः ॥ ३३ ॥

या नो भार्याः संजय वेत्थ तत्र  
तासां सर्वासां कुशलं तात पृच्छेः।  
सुसंगुप्ताः सुरभयोऽनवद्याः  
कच्चिद् गृहानावसथाप्रमत्ताः ॥ ३४ ॥  
कच्चिद् वृत्तिं श्वशुरेषु भद्राः  
कल्याणीं वर्तध्वमनृशंसरूपाम् ।  
यथा च वः स्युः पतयोऽनुकूला-  
स्तथा वृत्तिमात्मनः स्थापयध्वम् ॥ ३५ ॥

या नः स्नुषाः संजय वेत्थ तत्र  
प्राप्ताः कुलेभ्यश्च गुणोपपन्नाः ।  
प्रजावत्यो ब्रूहि समेत्य ताश्च  
युधिष्ठिरो वोऽभ्यवदत् प्रसन्नः ॥ ३६ ॥

कन्याः स्वजेथाः सदनेषु संजय  
अनामयं मद्वचनेन पृष्ट्वा ।  
कल्याणा वः सन्तु पतयोऽनुकूला  
यूयं पतीनां भवतानुकूलाः ॥ ३७ ॥

अलंकृता वस्त्रवत्यः सुगन्धा  
अबीभत्साः सुखिता भोगवत्यः ।  
लघु यासां दर्शनं वाक् च लघ्वी  
वेशस्त्रियः कुशलं तात पृच्छेः ॥ ३८ ॥

दास्यः स्युर्या ये च दासाः कुरूणां  
तदाश्रया बहवः कुब्जखञ्जाः ।  
आख्याय मां कुशलिनं स्म तेभ्यो-  
ऽप्यनामयं परिपृच्छेर्जघन्यम् ॥ ३९ ॥

कच्चिद् वृत्तिं वर्तते वै पुराणीं  
कच्चिद् भोगान् धार्तराष्ट्रो ददाति।  
अंगहीनान् कृपणान् वामनान् वा  
यानानृशंस्यो धृतराष्ट्रो बिभर्ति ॥ ४० ॥

अन्धांश्च सर्वान् स्थविरांस्तथैव  
हस्त्याजीवा बहवो येऽत्र सन्ति।  
आख्याय मां कुशलिनं स्म तेभ्यो-  
ऽप्यनामयं परिपृच्छेर्जघन्यम् ॥ ४१ ॥

मा भैष्ट दुःखेन कुजीवितेन  
नूनं कृतं परलोकेषु पापम्।  
निगृह्य शत्रून् सुहृदोऽनुगृह्य  
वासोभिरन्नेन च वो भरिष्ये ॥ ४२ ॥

सन्त्येव मे ब्राह्मणेभ्यः कृतानि  
भावीन्यथो नो बत वर्तयन्ति।  
तान् पश्यामि युक्तरूपांस्तथैव  
तामेव सिद्धिं श्रावयेथा नृपं तम् ॥ ४३ ॥

ये चानाथा दुबलाः सर्वकाल-  
मात्मन्येव प्रयतन्तेऽथ मूढाः ।  
तांश्चापि त्वं कृपणान् सर्वथैव  
ह्यस्मद्वाक्यात् कुशलं तात पृच्छेः ॥ ४४ ॥

ये चाप्यन्ये संश्रिता धार्तराष्ट्रान्  
नानादिग्भ्योऽभ्यागताः सूतपुत्र ।  
दृष्ट्‌वा तांश्चैवार्हतश्चापि सर्वान्  
सम्पृच्छेथाः कुशलं चाव्ययं च ॥ ४५ ॥

एवं सर्वानागताभ्यागतांश्च  
राज्ञो दूतान् सर्वदिग्भ्योऽभ्युपेतान् ।  
पृष्ट्वा सर्वान् कुशलं तांश्च सूत  
पश्चादहं कुशली तेषु वाच्यः ॥ ४६ ॥

न हीदृशाः सन्त्यपरे पृथिव्यां  
ये योधका धार्तराष्ट्रेण लब्धाः।  
धर्मस्तु नित्यो मम धर्म एव  
महाबलः शत्रुनिबर्हणाय ॥ ४७ ॥

इदं पुनर्वचनं धार्तराष्ट्रं  
सुयोधनं संजय श्रावयेथाः ।  
यस्ते शरीरे हृदयं दुनोति  
कामः कुरूनसपत्नोऽनुशिष्याम् ॥ ४८ ॥  
न विद्यते युक्तिरेतस्य काचि-  
न्नैवंविधाः स्याम यथा प्रियं ते।  
ददस्व वा शक्रपुरीं ममैव  
युध्यस्व वा भारतमुख्य वीर ॥ ४९ ॥