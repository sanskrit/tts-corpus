+++
title_full = "023 संजयका युधिष्ठिरसे मिलकर उनकी कुशल पूछना एवं युधिष्ठिरका संजयसे कौरवपक्षका कुशल-समाचार पूछते हुए उससे सारगर्भित प्रश्न करना"
title = "०२३ युधिष्ठिरप्रश्ने"

+++


राज्ञस्तु वचनं श्रुत्वा धृतराष्ट्रस्य संजयः।  
उपप्लव्यं ययौ द्रष्टुं पाण्डवानमितौजसः ॥ १ ॥

स तु राजानमासाद्य कुन्तीपुत्रं युधिष्ठिरम्।  
अभिवाद्य ततः पूर्वं सूतपुत्रोऽभ्यभाषत ॥ २ ॥

गावल्गणिः संजयः सूतसूनु-  
रजातशत्रुमवदत् प्रतीतः ।  
दिष्ट्या राजंस्त्वामरोगं प्रपश्ये  
सहायवन्तं च महेन्द्रकल्पम् ॥ ३ ॥

अनामयं पृच्छति त्वाऽऽम्बिकेयो  
वृद्धो राजा धृतराष्ट्रो मनीषी।  
कच्चिद् भीमः कुशली पाण्डवाग्र्यो  
धनंजयस्तौ च माद्रीतनूजौ ॥ ४ ॥

कच्चित् कृष्णा द्रौपदी राजपुत्री  
सत्यव्रता वीरपत्नी सपुत्रा ।  
मनस्विनी यत्र च वाञ्छसि त्व-  
मिष्टान् कामान् भारत स्वस्तिकामः ॥ ५ ॥

गावल्गणे संजय स्वागतं ते  
प्रीयामहे ते वयं दर्शनेन।  
अनामयं प्रतिजाने तवाहं  
सहानुजैः कुशली चास्मि विद्वन् ॥ ६ ॥

चिरादिदं कुशलं भारतस्य  
श्रुत्वा राज्ञः कुरुवृद्धस्य सूत।  
मन्ये साक्षाद् दृष्टमहं नरेन्द्रं  
दृष्ट्वैव त्वां संजय प्रीतियोगात् ॥ ७ ॥

पितामहो नः स्थविरो मनस्वी  
महाप्राज्ञः सर्वधर्मोपपन्नः ।  
स कौरव्यः कुशली तात भीष्मो  
यथापूर्वं वृत्तिरस्त्यस्य कच्चित् ॥ ८ ॥

कच्चिद् राजा धृतराष्ट्रः सपुत्रो  
वैचित्रवीर्यः कुशली महात्मा ।  
महाराजो बाह्लिकः प्रातिपेयः  
कच्चिद् विद्वान् कुशली सूतपुत्र ॥ ९ ॥

स सोमदत्तः कुशली तात कच्चिद्  
भूरिश्रवाः सत्यसंधः शलश्च ।  
द्रोणः सपुत्रश्च कृपश्च विप्रो  
महेष्वासाः कच्चिदेतेऽप्यरोगाः ॥ १० ॥

सर्वे कुरुभ्यः स्पृहयन्ति संजय  
धनुर्धरा ये पृथिव्यां प्रधानाः।  
महाप्राज्ञाः सर्वशास्त्रावदाता  
धनुर्भृता मुख्यतमाः पृथिव्याम् ॥ ११ ॥

कच्चिन्मानं तात लभन्त एते  
धनुर्भृतः कच्चिदेतेऽप्यरोगाः ।  
येषां राष्ट्रे निवसति दर्शनीयो  
महेष्वासः शीलवान् द्रोणपुत्रः ॥ १२ ॥

वैश्यापुत्रः कुशली तात कच्चि-  
न्महाप्राज्ञो राजपुत्रो युयुत्सुः ।  
कर्णोऽमात्यः कुशली तात कच्चित्  
सुयोधनो यस्य मन्दो विधेयः ॥ १३ ॥

स्त्रियो वृद्धा भारतानां जनन्यो  
महानस्यो दासभार्याश्च सूत ।  
वध्वः पुत्रा भागिनेया भगिन्यो  
दौहित्रा वा कच्चिदप्यव्यलीकाः ॥ १४ ॥

कच्चिद् राजा ब्राह्मणानां यथावत्  
प्रवर्तते पूर्ववत् तात वृत्तिम्।  
कच्चिद् दायान्‌ मामकान् धार्तराष्ट्रो  
द्विजातीनां संजय नोपहन्ति ॥ १५ ॥

कच्चिद् राजा धृतराष्ट्रः सपुत्र  
उपेक्षते ब्राह्मणातिक्रमान् वै ।  
स्वर्गस्य कच्चिन्न तथा वर्त्मभूता-  
मुपेक्षते तेषु सदैव वृत्तिम् ॥ १६ ॥

एतज्ज्योतिश्चोत्तमं जीवलोके  
शुक्लं प्रजानां विहितं विधात्रा।  
ते चेद् दोषं न नियच्छन्ति मन्दाः  
कृत्स्नो नाशो भविता कौरवाणाम् ॥ १७ ॥

कच्चिद् राजा धृतराष्ट्रः सपुत्रो  
बुभूषते वृत्तिममात्यवर्गे ।  
कच्चिन्न भेदेन जिजीविषन्ति  
सुहृद्रूपा दुर्हृदैश्चैकमत्यात् ॥ १८ ॥

कच्चिन्न पापं कथयन्ति तात  
ते पाण्डवानां कुरवः सर्व एव।  
द्रोणः सपुत्रश्च कृपश्च वीरो  
नास्मासु पापानि वदन्ति कच्चित् ॥ १९ ॥

कच्चिद् राज्ये धृतराष्ट्रं सपुत्रं  
समेत्याहुः कुरवः सर्व एव।  
कच्चिद् दृष्ट्वा दस्युसङ्घान्‌ समेतान्  
स्मरन्ति पार्थस्य युधां प्रणेतुः ॥ २० ॥

मौर्वीभुजाग्रप्रहितान् स्म तात  
दोधूयमानेन धनुर्गुणेन ।  
गाण्डीवनुन्नान् स्तनयित्नुघोषा-  
नजिह्मगान् कच्चिदनुस्मरन्ति ॥ २१ ॥

न चापश्यं कंचिदहं पृथिव्यां  
योधं समं वाधिकमर्जुनेन ।  
यस्यैकषष्टिर्निशितास्तीक्ष्णधाराः  
सुवाससः सम्मतो हस्तवापः ॥ २२ ॥

गदापाणिर्भीमसेनस्तरस्वी  
प्रवेपयञ्छत्रुसङ्घाननीके ।  
नागः प्रभिन्न इव नड्वलेषु  
चंक्रम्यते कच्चिदेनं स्मरन्ति ॥ २३ ॥

माद्रीपुत्रः सहदेवः कलिङ्गान्  
समागतानजयद् दन्तकूरे ।  
वामेनास्यन् दक्षिणेनैव यो वै  
महाबलं कच्चिदेनं स्मरन्ति ॥ २४ ॥

पुरा जेतुं नकुलः प्रेषितोऽयं  
शिबींस्त्रिगर्तान् संजय पश्यतस्ते ।  
दिशं प्रतीचीं वशमानयन्मे  
माद्रीसुतं कच्चिदेनं स्मरन्ति ॥ २५ ॥

पराभवो द्वैतवने य आसीद्  
दुर्मन्त्रिते घोषयात्रागतानाम् ।  
यत्र मन्दाञ्छत्रुवशं प्रयाता-  
नमोचयद् भीमसेनो जयश्च ॥ २६ ॥

अहं पश्चादर्जुनमभ्यरक्षं  
माद्रीपुत्रौ भीमसेनोऽप्यरक्षत् ।  
गाण्डीवधन्वा शत्रुसङ्घानुदस्य  
स्वस्त्यागमत् कच्चिदेनं स्मरन्ति ॥ २७ ॥

न कर्मणा साधुनैकेन नूनं  
सुखं शक्यं वै भवतीह संजय।  
सर्वात्मना परिजेतं वयं चे-  
न्न शक्नुमो धृतराष्ट्रस्य पुत्रम् ॥ २८ ॥