+++
title_full = "020 द्रुपदके पुरोहितका कौरवसभामें भाषण"
title = "०२० पुरोहितयाने"

+++


स च कौरव्यमासाद्य द्रुपदस्य पुरोहितः।  
सत्कृतो धृतराष्ट्रेण भीष्मेण विदुरेण च ॥ १ ॥

सर्वं कौशल्यमुक्त्वाऽऽदौ पृष्ट्वा चैवमनामयम्।  
सर्वसेनाप्रणेतॄणां मध्ये वाक्यमुवाच ह ॥ २ ॥

सर्वैर्भवद्भिर्विदितो राजधर्मः सनातनः ।  
वाक्योपादानहेतोस्तु वक्ष्यामि विदिते सति ॥ ३ ॥

धृतराष्ट्रश्च पाण्डुश्च सुतावेकस्य विश्रुतौ।  
तयोः समानं द्रविणं पैतृकं नात्र संशयः ॥ ४ ॥  
धृतराष्ट्रस्य ये पुत्राः प्राप्तं तैः पैतृकं वसु।  
पाण्डुपुत्राः कथं नाम न प्राप्ताः पैतृकं वसु ॥ ५ ॥

एवंगते पाण्डवेयैर्विदितं वः पुरा यथा।  
न प्राप्तं पैतृकं द्रव्यं धृतराष्ट्रेण संवृतम् ॥ ६ ॥

प्राणान्तिकैरप्युपायैः प्रयतद्भिरनेकशः ।  
शेषवन्तो न शकिता नेतुं वै यमसादनम् ॥ ७ ॥

पुनश्च वर्धितं राज्यं स्वबलेन महात्मभिः।  
छद्मनापहृतं क्षुद्रैर्धार्तराष्ट्रैः ससौबलैः ॥ ८ ॥

तदप्यनुमतं कर्म यथायुक्तमनेन वै।  
वासिताश्च महारण्ये वर्षाणीह त्रयोदश ॥ ९ ॥

सभायां क्लेशितैर्वीरैः सहभार्यैस्तथा भृशम्।  
अरण्ये विविधाः क्लेशाः सम्प्राप्तास्तैः सुदारुणाः ॥ १० ॥

तथा विराटनगरे योन्यन्तरगतैरिव ।  
प्राप्तः परमसंक्लेशो यथा पापैर्महात्मभिः ॥ ११ ॥

ते सर्वं पृष्ठतः कृत्वा तत् सर्वं पूर्वकिल्बिषम्।  
सामैव कुरुभिः सार्धमिच्छन्ति कुरुपुङ्गवाः ॥ १२ ॥

तेषां च वृत्तमाज्ञाय वृत्तं दुर्योधनस्य च।  
अनुनेतुमिहार्हन्ति धार्तराष्ट्रं सुहृज्जनाः ॥ १३ ॥

न हि ते विग्रहं वीराः कुर्वन्ति कुरुभिः सह।  
अविनाशेन लोकस्य काङ्क्षन्ते पाण्डवाः स्वकम् ॥ १४ ॥

यश्चापि धार्तराष्ट्रस्य हेतुः स्याद् विग्रहं प्रति।  
स च हेतुर्न मन्तव्यो बलीयांसस्तथा हि ते ॥ १५ ॥

अक्षौहिण्यश्च सप्तैव धर्मपुत्रस्य संगताः।  
युयुत्समानाः कुरुभिः प्रतीक्षन्तेऽस्य शासनम् ॥ १६ ॥

अपरे पुरुषव्याघ्राः सहस्राक्षौहिणीसमाः ।  
सात्यकिर्भीमसेनश्च यमौ च सुमहाबलौ ॥ १७ ॥

एकादशैताः पृतना एकतश्च समागताः।  
एकतश्च महाबाहुर्बहुरूपी धनंजयः ॥ १८ ॥

यथा किरीटी सर्वाभ्यः सेनाभ्यो व्यतिरिच्यते।  
एवमेव महाबाहुर्वासुदेवो महाद्युतिः ॥ १९ ॥

बहुलत्वं च सेनानां विक्रमं च किरीटिनः।  
बुद्धिमत्त्वं च कृष्णस्य बुद्‌ध्वा युध्येत को नरः ॥ २० ॥

ते भवन्तो यथाधर्मं यथासमयमेव च।  
प्रयच्छन्तु प्रदातव्यं मा वः कालोऽत्यगादयम् ॥ २१ ॥