+++
title_full = "008 शल्यका दुर्योधनके सत्कारसे प्रसन्न हो उसे वर देना और युधिष्ठिरसे मिलकर उन्हें आश्वासन देना"
title = "००८ शल्यवाक्ये"

+++


शल्यः श्रुत्वा तु दूतानां सैन्येन महता वृतः।  
अभ्ययात् पाण्डवान् राजन् सह पुत्रैर्महारथैः ॥ १ ॥

तस्य सेनानिवेशोऽभूदध्यर्धमिव योजनम् ।  
तथा हि विपुलां सेनां बिभर्ति स नरर्षभः ॥ २ ॥

अक्षौहिणीपती राजन् महावीर्यपराक्रमः ।  
विचित्रकवचाः शूरा विचित्रध्वजकार्मुकाः ॥ ३ ॥  
विचित्राभरणाः सर्वे विचित्ररथवाहनाः ।  
विचित्रस्रग्धराः सर्वे विचित्राम्बरभूषणाः ॥ ४ ॥  
स्वदेशवेषाभरणा वीराः शतसहस्रशः ।  
तस्य सेनाप्रणेतारो बभूवुः क्षत्रियर्षभाः ॥ ५ ॥

व्यथयन्निव भूतानि कम्पयन्निव मेदिनीम्।  
शनैर्विश्रामयन् सेनां स ययौ येन पाण्डवः ॥ ६ ॥

ततो दुर्योधनः श्रुत्वा महात्मानं महारथम्।  
उपायान्तमभिद्रुत्य स्वयमानर्च भारत ॥ ७ ॥

कारयामास पूजार्थं तस्य दुर्योधनः सभाः।  
रमणीयेषु देशेषु रत्नचित्राः स्वलंकृताः ॥ ८ ॥

शिल्पिभिर्विविधैश्चैव क्रीडास्तत्र प्रयोजिताः ।  
तत्र वस्त्राणि माल्यानि भक्ष्यं पेयं च सत्कृतम् ॥ ९ ॥

कूपाश्च विविधाकारा मनोहर्षविवर्धनाः ।  
वाप्यश्च विविधाकारा औदकानि गृहाणि च ॥ १० ॥

स ताः सभाः समासाद्य पूज्यमानो यथामरः।  
दुर्योधनस्य सचिवैर्देशे देशो समन्ततः ॥ ११ ॥

आजगाम सभामन्यां देवावसथवर्चसम् ।  
स तत्र विषयैर्युक्तः कल्याणैरतिमानुषैः ॥ १२ ॥

मेनेऽभ्यधिकमात्मानमवमेने पुरंदरम् ।  
पप्रच्छ स ततः प्रेष्यान् प्रहृष्टः क्षत्रियर्षभः ॥ १३ ॥

युधिष्ठिरस्य पुरुषाः केऽत्र चक्रुः सभा इमाः।  
आनीयन्तां सभाकाराः प्रदेयार्हा हि मे मताः ॥ १४ ॥

प्रसादमेषां दास्यामि कुन्तीपुत्रोऽनुमन्यताम् ।  
दुर्योधनाय तत् सर्वं कथयन्ति स्म विस्मिताः ॥ १५ ॥

सम्प्रहृष्टो यदा शल्यो दिदित्सुरपि जीवितम्।  
गूढो दुर्योधनस्तत्र दर्शयामास मातुलम् ॥ १६ ॥

तं दृष्ट्वा मद्रराजश्च ज्ञात्वा यत्नं च तस्य तम्।  
परिष्वज्याब्रवीत् प्रीत इष्टोऽर्थो गृह्यतामिति ॥ १७ ॥

सत्यवाग् भव कल्याण वरो वै मम दीयताम्।  
सर्वसेनाप्रणेता वै भवान् भवितुमर्हति ॥ १८ ॥

(यथैव पाण्डवास्तुभ्यं तथैव भवते ह्यहम्।  
अनुमान्यं च पाल्यं च भक्तं च भज मां विभो॥

एवमेतन्महाराज यथा वदसि पार्थिव।  
एवं ददामि ते प्रीत एवमेतद् भविष्यति॥)

कृतमित्यब्रवीच्छल्यः किमन्यत् क्रियतामिति ।  
कृतमित्येव गान्धारिः प्रत्युवाच पुनः पुनः ॥ १९ ॥

गच्छ दुर्योधन पुरं स्वकमेव नरर्षभ।  
अहं गमिष्ये द्रष्टुं वै युधिष्ठिरमरिंदमम् ॥ २० ॥

दृष्ट्वा युधिष्ठिरं राजन् क्षिप्रमेष्ये नराधिप।  
अवश्यं चापि द्रष्टव्यः पाण्डवः पुरुषर्षभः ॥ २१ ॥

क्षिप्रमागम्यतां राजन् पाण्डवं वीक्ष्य पार्थिव।  
त्वय्यधीनाः स्म राजेन्द्र वरदानं स्मरस्व नः ॥ २२ ॥

क्षिप्रमेष्यामि भद्रं ते गच्छस्व स्वपुरं नृप।  
परिष्वज्य तथान्योन्यं शल्यदुर्योधनावुभौ ॥ २३ ॥

स तथा शल्यमामन्त्र्य पुनरायात् स्वकं पुरम्।  
शल्यो जगाम कौन्तेयानाख्यातुं कर्म तस्य तत् ॥ २४ ॥

उपप्लव्यं स गत्वा तु स्कन्धावारं प्रविश्य च।  
पाण्डवानथ तान् सर्वान् शल्यस्तत्र ददर्श ह ॥ २५ ॥

समेत्य च महाबाहुः शल्यः पाण्डुसुतैस्तदा।  
पाद्यमर्घ्यं च गां चैव प्रत्यगृह्णाद् यथाविधि ॥ २६ ॥

ततः कुशलपूर्वं हि मद्रराजोऽरिसूदनः।  
प्रीत्या परमया युक्तः समाश्लिष्यद् युधिष्ठिरम् ॥ २७ ॥  
तथा भीमार्जुनौ हृष्टौ स्वस्रीयौ च यमावुभौ।

(द्रौपदी च सुभद्रा च अभिमन्युश्च भारत।  
समेत्य च महाबाहुं शल्यं पाण्डुसुतस्तदा॥  
कृताञ्जलिरदीनात्मा धर्मात्मा शल्यमब्रवीत् ।

स्वागतं तेऽस्तु वै राजन्नेतदासनमास्यताम्॥

ततो न्यषीदच्छल्यश्च काञ्चने परमासने।  
कुशलं पाण्डवोऽपृच्छच्छल्यं सर्वसुखावहम् ॥  
स तैः परिवृतः सर्वैः पाण्डवैर्धर्मचारिभिः।)  
आसने चोपविष्टस्तु शल्यः पार्थमुवाच ह ॥ २८ ॥

कुशलं राजशार्दूल कच्चित् ते कुरुनन्दन।  
अरण्यवासाद् दिष्ट्यासि विमुक्तो जयतां वर ॥ २९ ॥

सुदुष्करं कृतं राजन् निर्जने वसता त्वया।  
भ्रातृभिः सह राजेन्द्र कृष्णया चानया सह ॥ ३० ॥

अज्ञातवासं घोरं च वसता दुष्करं कृतम्।  
दुःखमेव कुतः सौख्यं भ्रष्टराज्यस्य भारत ॥ ३१ ॥

दुःखस्यैतस्य महतो धार्तराष्ट्रकृतस्य वै।  
अवाप्स्यसि सुखं राजन् हत्वा शत्रून् परंतप ॥ ३२ ॥

विदितं ते महाराज लोकतन्त्रं नराधिप।  
तस्माल्लोभकृतं किंचित् तव तात न विद्यते ॥ ३३ ॥

राजर्षीणां पुराणानां मार्गमन्विच्छ भारत।  
दाने तपसि सत्ये च भव तात युधिष्ठिर ॥ ३४ ॥

क्षमा दमश्च सत्यं च अहिंसा च युधिष्ठिर।  
अद्भुतश्च पुनर्लोकस्त्वयि राजन् प्रतिष्ठितः ॥ ३५ ॥

मृदुर्वदान्यो ब्रह्मण्यो दाता धर्मपरायणः।  
धर्मास्ते विदिता राजन् बहवो लोकसाक्षिकाः ॥ ३६ ॥

सर्वं जगदिदं तात विदितं ते परंतप।  
दिष्ट्या कृच्छ्रमिदं राजन् पारितं भरतर्षभ ॥ ३७ ॥

दिष्ट्या पश्यामि राजेन्द्र धर्मात्मानं सहानुगम्।  
निस्तीर्णं दुष्करं राजंस्त्वां धर्मनिचयं प्रभो ॥ ३८ ॥

ततोऽस्याकथयद् राजा दुर्योधनसमागमम् ।  
तच्च शुश्रूषितं सर्वं वरदानं च भारत ॥ ३९ ॥

सुकृतं ते कृतं राजन् प्रहृष्टेनान्तरात्मना।  
दुर्योधनस्य यद् वीर त्वया वाचा प्रतिश्रुतम् ॥ ४० ॥

एकं त्विच्छामि भद्रं ते क्रियमाणं महीपते।  
राजन्नकर्तव्यमपि कर्तुमर्हसि सत्तम ॥ ४१ ॥  
ममत्ववेक्षया वीर शृणु विज्ञापयामि ते।  
भवानिह च सारथ्ये वासुदेवसमो युधि ॥ ४२ ॥

कर्णार्जुनाभ्यां सम्प्राप्ते द्वैरथे राजसत्तम।  
कर्णस्य भवता कार्यं सारथ्यं नात्र संशयः ॥ ४३ ॥

तत्र पाल्योऽर्जुनो राजन् यदि मत्प्रियमिच्छसि।  
तेजोवधश्च ते कार्यः सौतेरस्मज्जयावहः ॥ ४४ ॥  
अकर्तव्यमपि ह्येतत् कर्तुमर्हसि मातुल।

शृणु पाण्डव ते भद्रं यद् ब्रवीषि महात्मनः।  
तेजोवधनिमित्तं मां सूतपुत्रस्य सङ्गमे ॥ ४५ ॥  
अहं तस्य भविष्यामि संग्रामे सारथिर्ध्रुवम्।  
वासुदेवेन हि समं नित्यं मां स हि मन्यते॥४६॥

तस्याहं कुरुशार्दूल प्रतीपमहितं वचः।  
ध्रुवं संकथयिष्यामि योद्धुकामस्य संयुगे ॥ ४७ ॥  
यथा स हृतदर्पश्च हृततेजाश्च पाण्डव।  
भविष्यति सुखं हन्तुं सत्यमेतद् ब्रवीमि ते ॥ ४८ ॥

एवमेतत् करिष्यामि यथा तात त्वमात्थ माम्।  
यच्चान्यदपि शक्ष्यामि तत् करिष्यामि ते प्रियम् ॥ ४९ ॥

यच्च दुःखं त्वया प्राप्तं द्यूते वै कृष्णया सह।  
परुषाणि च वाक्यानि सूतपुत्रकृतानि वै ॥ ५० ॥  
जटासुरात् परिक्लेशः कीचकाच्च महाद्युते।  
द्रौपद्याधिगतं सर्वं दमयन्त्या यथाशुभम् ॥ ५१ ॥  
सर्वं दुःखमिदं वीर सुखोदर्कं भविष्यति।  
नात्र मन्युस्त्वया कार्यो विधिर्हि बलवत्तरः ॥ ५२ ॥

दुःखानि हि महात्मानः प्राप्नुवन्ति युधिष्ठिर।  
देवैरपि हि दुःखानि प्राप्तानि जगतीपते ॥ ५३ ॥

इन्द्रेण श्रूयते राजन् सभार्येण महात्मना।  
अनुभूतं महद् दुःखं देवराजेन भारत ॥ ५४ ॥