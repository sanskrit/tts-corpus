+++
title_full = "016 बृहस्पतिद्वारा अग्नि और इन्द्रका स्तवन तथा बृहस्पति एवं लोकपालोंकी इन्द्रसे बातचीत"
title = "०१६ इन्द्रवरुणादिसंवादे"

+++


त्वमग्ने सर्वदेवानां मुखं त्वमसि हव्यवाट्।  
त्वमन्तः सर्वभूतानां गूढश्चरसि साक्षिवत् ॥ १ ॥

त्वामाहुरेकं कवयस्त्वामाहुस्त्रिविधं पुनः ।  
त्वया त्यक्तं जगच्चेदं सद्यो नश्येद्धुताशन ॥ २ ॥

कृत्वा तुभ्यं नमो विप्राः स्वकर्मविजितां गतिम्।  
गच्छन्ति सह पत्नीभिः सुतैरपि च शाश्वतीम् ॥ ३ ॥

त्वमेवाग्ने हव्यवाहस्त्वमेव परमं हविः।  
यजन्ति सत्रैस्त्वामेव यज्ञैश्च परमाध्वरे ॥ ४ ॥

सृष्ट्वा लोकांस्त्रीनिमान् हव्यवाह  
प्राप्ते काले पचसि पुनः समिद्धः।  
त्वं सर्वस्य भुवनस्य प्रसूति-  
स्त्वमेवाग्ने भवसि पुनः प्रतिष्ठा ॥ ५ ॥

त्वामग्ने जलदानाहुर्विद्युतश्च मनीषिणः ।  
दहन्ति सर्वभूतानि त्वत्तो निष्क्रम्य हेतयः ॥ ६ ॥

त्वय्यापो निहिताः सर्वास्त्वयि सर्वमिदं जगत्।  
न तेऽस्त्यविदितं किंचित् त्रिषु लोकेषु पावक ॥ ७ ॥

स्वयोनिं भजते सर्वो विशस्वापोऽविशङ्कितः।  
अहं त्वां वर्धयिष्यामि ब्राह्मैर्मन्त्रैः सनातनैः ॥ ८ ॥

एवं स्तुतो हव्यवाट् स भगवान् कविरुत्तमः।  
बृहस्पतिमथोवाच प्रीतिमान् वाक्यमुत्तमम् ।  
दर्शयिष्यामि ते शक्रं सत्यमेतद् ब्रवीमि ते ॥ ९ ॥

प्रविश्यापस्ततो वह्निः ससमुद्राः सपल्वलाः।  
आससाद सरस्तच्च गूढो यत्र शतक्रतुः ॥ १० ॥

अथ तत्रापि पद्मानि विचिन्वन् भरतर्षभ।  
अपश्यत् स तु देवेन्द्रं बिसमध्यगतं स्थितम् ॥ ११ ॥

आगत्य च ततस्तूर्णं तमाचष्ट बृहस्पतेः।  
अणुमात्रेण वपुषा पद्मतन्त्वाश्रितं प्रभुम् ॥ १२ ॥

गत्वा देवर्षिगन्धर्वैः सहितोऽथ बृहस्पतिः।  
पुराणैः कर्मभिर्देवं तुष्टाव बलसूदनम् ॥ १३ ॥

महासुरो हतः शक्र नमुचिर्दारुणस्त्वया।  
शम्बरश्च बलश्चैव तथोभौ घोरविक्रमौ ॥ १४ ॥

शतक्रतो विवर्धस्व सर्वाञ्छत्रून् निषूदय।  
उत्तिष्ठ शक्र सम्पश्य देवर्षींश्च समागतान् ॥ १५ ॥

महेन्द्र दानवान् हत्वा लोकास्त्रातास्त्वया विभो।  
अपां फेनं समासाद्य विष्णुतेजोऽतिबृंहितम्।  
त्वया वृत्रो हतः पूर्वं देवराज जगत्पते ॥ १६ ॥

त्वं सर्वभूतेषु शरण्य ईड्य-  
स्त्वया समं विद्यते नेह भूतम्।  
त्वया धार्यन्ते सर्वभूतानि शक्र  
त्वं देवानां महिमानं चकर्थ ॥ १७ ॥

पाहि सर्वांश्च लोकांश्च महेन्द्र बलमाप्नुहि।  
एवं संस्तूयमानश्च सोऽवर्धत शनैः शनैः ॥ १८ ॥

स्वं चैव वपुरास्थाय बभूव स बलान्वितः।  
अब्रवीच्च गुरुं देवो बृहस्पतिमवस्थितम् ॥ १९ ॥

किं कार्यमवशिष्टं वो हतस्त्वाष्ट्रो महासुरः।  
वृत्रश्च सुमहाकायो यो वै लोकाननाशयत् ॥ २० ॥

मानुषो नहुषो राजा देवर्षिगणतेजसा।  
देवराज्यमनुप्राप्तः सर्वान् नो बाधते भृशम् ॥ २१ ॥

कथं च नहुषो राज्यं देवानां प्राप दुर्लभम्।  
तपसा केन वा युक्तः किंवीर्यो वा बृहस्पते ॥ २२ ॥  
(तत् सर्वं कथयध्वं मे यथेन्द्रत्वमुपेयिवान्।)

देवा भीताः शक्रमकामयन्त  
त्वया त्यक्तं महदैन्द्रं पदं तत्।  
तदा देवाः पितरोऽथर्षयश्च  
गन्धर्वमुख्याश्च समेत्य सर्वे ॥ २३ ॥  
गत्वाब्रुवन् नहुषं तत्र शक्र  
त्वं नो राजा भव भुवनस्य गोप्ता।  
तानब्रवीन्नहुषो नास्मि शक्त  
आप्यायध्वं तपसा तेजसा माम् ॥ २४ ॥

एवमुक्तैर्वर्धितश्चापि देवै  
राजाभवन्नहुषो घोरवीर्यः ।  
त्रैलोक्ये च प्राप्य राज्यं महर्षीन्  
कृत्वा वाहान्‌ याति लोकान्‌ दुरात्मा ॥ २५ ॥

तेजोहरं दृष्टिविषं सुघोरं  
मा त्वं पश्येर्नहुषं वै कदाचित्।  
देवाश्च सर्वे नहुषं भृशार्ता  
न पश्चन्ते गूढरूपाश्चरन्तः ॥ २६ ॥

एवं वदत्यङ्गिरसां वरिष्ठे  
बृहस्पतौ लोकपालः कुबेरः ।  
वैवस्वतश्चैव यमः पुराणो  
देवश्च सोमो वरुणश्चाजगाम ॥ २७ ॥

ते वै समागम्य महेन्द्रमूचु-  
र्दिष्ट्या त्वाष्ट्रो निहतश्चैव वृत्रः।  
दिष्ट्या च त्वां कुशलिनमक्षतं च  
पश्यामो वै निहतारिं च शक्र ॥ २८ ॥

स तान् यथावच्च हि लोकपालान्  
समेत्य वै प्रीतमना महेन्द्रः।  
उवाच चैनान् प्रतिभाष्य शक्रः  
संचोदयिष्यन्नहुषस्यान्तरेण ॥ २९ ॥

राजा देवानां नहुषो घोररूप-  
स्तत्र साह्यं दीयतां मे भवद्भिः।  
ते चाब्रुवन् नहुषो घोररूपो  
दृष्टीविषस्तस्य बिभीम ईश ॥ ३० ॥

त्वं चेद् राजानं नहुषं पराजये-  
स्ततो वयं भागमर्हाम शक्र।  
इन्द्रोऽब्रवीद् भवतु भवानपां पति-  
र्यमः कुबेरश्च मयाभिषेकम् ॥ ३१ ॥  
सम्प्राप्नुवन्त्वद्य सहैव दैवतै  
रिपुं जयाम तं नहुषं घोरदृष्टिम्।  
ततः शक्रं ज्वलनोऽप्याह भागं  
प्रयच्छ मह्यं तव साह्यं करिष्ये।  
तमाह शक्रो भविताग्ने तवापि  
चेन्द्राग्न्योर्वै भाग एको महाक्रतौ ॥ ३२ ॥

एवं संचिन्त्य भगवान् महेन्द्र: पाकशासनः।  
कुबेरं सर्वयक्षाणां धनानां च प्रभुं तथा ॥ ३३ ॥

वैवस्वतं पितॄणां च वरुणं चाप्यपां तथा।  
आधिपत्यं ददौ शक्रः संचिन्त्य वरदस्तथा ॥ ३४ ॥