+++
title_full = "001 राजा विराटकी सभामें भगवान् श्रीकृष्णका भाषण"
title = "००१ पुरोहितयाने"

+++


नारायणं नमस्कृत्य नरं चैव नरोत्तमम्।  
देवीं सरस्वतीं व्यासं ततो जयमुदीरयेत्॥

कृत्वा विवाहं तु कुरुप्रवीरा-  
स्तदाभिमन्योर्मुदिताः स्वपक्षाः ।  
विश्रम्य रात्रावुषसि प्रतीताः  
सभां विराटस्य ततोऽभिजग्मुः ॥ १ ॥

सभा तु सा मत्स्यपतेः समृद्धा  
मणिप्रवेकोत्तमरत्नचित्रा ।  
न्यस्तासना माल्यवती सुगन्धा  
तामभ्ययुस्ते नरराजवृद्धाः ॥ २ ॥

अथासनान्याविशतां पुरस्ता-  
दुभौ विराटद्रुपदौ नरेन्द्रौ ।  
वृद्धौ च मान्यौ पृथिवीपतीनां  
पित्रा समं रामजनार्दनौ च ॥ ३ ॥

पाञ्चालराजस्य समीपतस्तु  
शिनिप्रवीरः सहरौहिणेयः ।  
मत्स्यस्य राज्ञस्तु सुसंनिकृष्टो  
जनार्दनश्चैव युधिष्ठिरश्च ॥ ४ ॥

सुताश्च सर्वे द्रुपदस्य राज्ञो  
भीमार्जुनौ माद्रवतीसुतौ च ।  
प्रद्युम्नसाम्बौ च युधि प्रवीरौ  
विराटपुत्रैश्च सहाभिमन्युः ॥ ५ ॥  
सर्वे च शूराः पितृभिः समाना  
वीर्येण रूपेण बलेन चैव।  
उपाविशन् द्रौपदेयाः कुमाराः  
सुवर्णचित्रेषु वरासनेषु ॥ ६ ॥

तथोपविष्टेषु महारथेषु  
विराजमानाभरणाम्बरेषु ।  
रराज सा राजवती समृद्धा  
ग्रहैरिव द्यौर्विमलैरुपेता ॥ ७ ॥

ततः कथास्ते समवाययुक्ताः  
कृत्वा विचित्राः पुरुषप्रवीराः ।  
तस्थुर्मुहूर्तं परिचिन्तयन्तः  
कृष्णं नृपास्ते समुदीक्षमाणाः ॥ ८ ॥

कथान्तमासाद्य च माधवेन  
संघट्टिताः पाण्डवकार्यहेतोः ।  
ते राजसिंहाः सहिता ह्यशृण्वन्  
वाक्यं महार्थं सुमहोदयं च ॥ ९ ॥

सर्वैर्भवद्भिर्विदितं यथायं  
युधिष्ठिरः सौबलेनाक्षवत्याम् ।  
जितो निकृत्यापहृतं च राज्यं  
वनप्रवासे समयः कृतश्च ॥ १० ॥

शक्तैर्विजेतुं तरसा महीं च  
सत्ये स्थितैः सत्यरथैर्यथावत् ।  
पाण्डोः सुतैस्तद् व्रतमुग्ररूपं  
वर्षाणि षट् सप्त च चीर्णमग्र्यैः ॥ ११ ॥

त्रयोदशश्चैव सुदुस्तरोऽय-  
मज्ञायमानैर्भवतां समीपे ।  
क्लेशानसह्यान् विविधान् सहद्भि-  
र्महात्मभिश्चापि वने निविष्टम् ॥ १२ ॥

एतैः परप्रेष्यनियोगयुक्तै-  
रिच्छद्भिराप्तं स्वकुलेन राज्यम् ।  
एवंगते धर्मसुतस्य राज्ञो  
दुर्योधनस्यापि च यद्धितं स्यात् ॥ १३ ॥  
तच्चिन्तयध्वं कुरुपुङ्गवानां  
धर्म्यं च युक्तं च यशस्करं च।  
अधर्मयुक्तं न च कामयेत  
राज्यं सुराणामपि धर्मराजः ॥ १४ ॥

धर्मार्थयुक्तं तु महीपतित्वं  
ग्रामेऽपि कस्मिंश्चिदयं बुभूषेत् ।  
पित्र्यं हि राज्यं विदितं नृपाणां  
यथापकृष्टं धृतराष्ट्रपुत्रैः ॥ १५ ॥

मिथ्योपचारेण यथा ह्यनेन  
कृच्छ्रं महत् प्राप्तमसह्यरूपम् ।  
न चापि पार्थो विजितो रणे तैः  
स्वतेजसा धृतराष्ट्रस्य पुत्रैः ॥ १६ ॥

तथापि राजा सहितः सुहृद्भि-  
रभीप्सतेऽनामयमेव तेषाम् ।  
यत् तु स्वयं पाण्डुसुतैर्विजित्य  
समाहृतं भूमिपतीन् प्रपीड्य ॥ १७ ॥  
तत् प्रार्थयन्ते पुरुषप्रवीराः  
कुन्तीसुता माद्रवतीसुतौ च ।  
बालास्त्विमे तैर्विविधैरुपायैः  
सम्प्रार्थिता हन्तुममित्रसंघैः ॥ १८ ॥  
राज्यं जिहीर्षद्भिरसद्भिरुग्रैः  
सर्वं च तद् वो विदितं यथावत्।

तेषां च लोभं प्रसमीक्ष्य वृद्धं  
धर्मज्ञतां चापि युधिष्ठिरस्य ॥ १९ ॥  
सम्बन्धितां चापि समीक्ष्य तेषां  
मतिं कुरुध्वं सहिताः पृथक् च।  
इमे च सत्येऽभिरताः सदैव  
तं पालयित्वा समयं यथावत् ॥ २० ॥

अतोऽन्यथा तैरुपचर्यमाणा  
हन्युः समेतान् धृतराष्ट्रपुत्रान् ।  
तैर्विप्रकारं च निशम्य कार्ये  
सुहृज्जनास्तान् परिवारयेयुः ॥ २१ ॥

युद्धेन बाधेयुरिमांस्तथैव  
तैर्बाध्यमाना युधि तांश्च हन्युः।  
तथापि नेमेऽल्पतया समर्था-  
स्तेषां जयायेति भवेन्मतं वः ॥ २२ ॥

समेत्य सर्वे सहिताः सुहृद्भि-  
स्तेषां विनाशाय यतेयुरेव ।  
दुर्योधनस्यापि मतं यथाव-  
न्न ज्ञायते किं नु करिष्यतीति ॥ २३ ॥

अज्ञायमाने च मते परस्य  
किं स्यात् समारभ्यतमं मतं वः।  
तस्मादितो गच्छतु धर्मशीलः  
शुचिः कुलीनः पुरुषोऽप्रमत्तः ॥ २४ ॥

दूतः समर्थः प्रशमाय तेषां  
राज्यार्धदानाय युधिष्ठिरस्य ।

निशम्य वाक्यं तु जनार्दनस्य  
धर्मार्थयुक्तं मधुरं समं च ॥ २५ ॥  
समाददे वाक्यमथाग्रजोऽस्य  
सम्पूज्य वाक्यं तदतीव राजन् ॥ २६ ॥