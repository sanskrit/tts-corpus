+++
title_full = "011 देवताओं तथा ऋषियोंके अनुरोधसे राजा नहुषका इन्द्रके पदपर अभिषिक्त होना एवं काम-भोगमें आसक्त होना और चिन्तामें पड़ी हुई इन्द्राणीको बृहस्पतिका आश्वासन"
title = "०११ इन्द्राणीभये"

+++


ऋषयोऽथाब्रुवन् सर्वे देवाश्च त्रिदिवेश्वराः।  
अयं वै नहुषः श्रीमान् देवराज्येऽभिषिच्यताम् ॥ १ ॥  
तेजस्वी च यशस्वी च धार्मिकश्चैव नित्यदा।

ते गत्वा त्वब्रुवन् सर्वे राजा नो भव पार्थिव॥२॥  
स तानुवाच नहुषो देवानृषिगणांस्तथा।  
पितृभिः सहितान् राजन् परीप्सन् हितमात्मनः ॥ ३ ॥

दुर्बलोऽहं न मे शक्तिर्भवतां परिपालने।  
बलवाञ्जायते राजा बलं शक्रे हि नित्यदा ॥ ४ ॥

तमब्रुवन् पुनः सर्वे देवा ऋषिपुरोगमाः।  
अस्माकं तपसा युक्तः पाहि राज्यं त्रिविष्टपे ॥ ५ ॥  
परस्परभयं घोरमस्माकं हि न संशयः।  
अभिषिच्यस्व राजेन्द्र भव राजा त्रिविष्टपे ॥ ६ ॥

देवदानवयक्षाणामृषीणां रक्षसां तथा ।  
पितृगन्धर्वभूतानां चक्षुर्विषयवर्तिनाम् ॥ ७ ॥  
तेज आदास्यसे पश्चन् बलवांश्च भविष्यसि।  
धर्मं पुरस्कृत्य सदा सर्वलोकाधिपो भव ॥ ८ ॥

ब्रह्मर्षींश्चापि देवांश्च गोपायस्व त्रिविष्टपे।  
अभिषिक्तः स राजेन्द्र ततो राजा त्रिविष्टपे ॥ ९ ॥

धर्मं पुरस्कृत्य तदा सर्वलोकाधिपोऽभवत्।  
सुदुर्लभं वरं लब्ध्वा प्राप्य राज्यं त्रिविष्टपे ॥ १० ॥  
धर्मात्मा सततं भूत्वा कामात्मा समपद्यत।

देवोद्यानेषु सर्वेषु नन्दनोपवनेषु च ॥ ११ ॥  
कैलासे हिमवत्पृष्ठे मन्दरे श्वेतपर्वते।  
सह्ये महेन्द्रे मलये समुद्रेषु सरित्सु च ॥ १२ ॥  
अप्सतेभिः परिवृतो देवकन्यासमावृतः ।  
नहुषो देवराजोऽथ क्रीडन् बहुविधं तदा ॥ १३ ॥  
शृण्वन् दिव्या बहुविधाः कथाः श्रुतिमनोहराः।  
वादित्राणि च सर्वाणि गीतं च मधुरस्वनम् ॥ १४ ॥

विश्वावसुर्नारदश्च गन्धर्वाप्सरसां गणाः ।  
ऋतवः षट् च देवेन्द्रं मूर्तिमन्त उपस्थिताः ॥ १५ ॥

मारुतः सुरभिर्वाति मनोज्ञः सुखशीतलः।  
एवं च क्रीडतस्तस्य नहुषस्य दुरात्मनः ॥ १६ ॥  
सम्प्राप्ता दर्शनं देवी शक्रस्य महिषी प्रिया।

स तां संदृश्य दुष्टात्मा प्राह सर्वान् सभासदः ॥ १७ ॥  
इन्द्रस्य महिषी देवी कस्मान्मां नोपतिष्ठति।  
अहमिन्द्रोऽस्मि देवानां लोकानां च तथेश्वरः ॥ १८ ॥  
आगच्छतु शची मह्यं क्षिप्रमद्य निवेशनम्।

तच्छ्रुत्वा दुर्मना देवी बृहस्पतिमुवाच ह ॥ १९ ॥  
रक्ष मां नहुषाद् ब्रह्मंस्त्वामस्मि शरणं गता।  
सर्वलक्षणसम्पन्नां ब्रह्मंस्त्वं मां प्रभाषसे ॥ २० ॥  
देवराजस्य दयितामत्यन्तं सुखभागिनीम् ।  
अवैधव्येन युक्तां चाप्येकपत्नीं पतिव्रताम् ॥ २१ ॥

उक्तवानसि मां पूर्वमृतां तां कुरु वै गिरम्।  
नोक्तपूर्वं च भगवन् वृथा ते किंचिदीश्वर ॥ २२ ॥  
तस्मादेतद् भवेत् सत्यं त्वयोक्तं द्विजसत्तम।

बृहस्पतिरथोवाच शक्राणीं भयमोहिताम् ॥ २३ ॥  
यदुक्तासि मया देवि सत्यं तद् भविता ध्रुवम्।  
द्रक्ष्यसे देवराजानमिन्द्रं शीघ्रमिहागतम् ॥ २४ ॥  
न भेतव्यं च नहुषात् सत्यमेतद् ब्रवीमि ते।  
समानयिष्ये शक्रेण न चिराद् भवतीमहम् ॥ २५ ॥

अथ शुश्राव नहुषः शक्राणीं शरणं गताम्।  
बृहस्पतेरङ्गिरसश्चुक्रोध स नृपस्तदा ॥ २६ ॥