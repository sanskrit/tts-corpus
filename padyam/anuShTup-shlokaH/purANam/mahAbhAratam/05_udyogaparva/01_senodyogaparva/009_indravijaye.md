+++
title_full = "009 इन्द्रके द्वारा त्रिशिराका वध, वृत्रासुरकी उत्पत्ति, उसके साथ इन्द्रका युद्ध तथा देवताओंकी पराजय"
title = "००९ इन्द्रविजये"

+++


कथमिन्द्रेण राजेन्द्र सभार्येण महात्मना।  
दुःखं प्राप्तं परं घोरमेतदिच्छामि वेदितुम् ॥ १ ॥

शृणु राजन् पुरावृत्तमितिहासं पुरातनम्।  
सभार्येण यथा प्राप्तं दुःखमिन्द्रेण भारत ॥ २ ॥

त्वष्टा प्रजापतिर्ह्यासीद् देवश्रेष्ठो महातपाः।  
स पुत्रं वै त्रिशिरसमिन्द्रद्रोहात् किलासृजत् ॥ ३ ॥

ऐन्द्रं स प्रार्थयत् स्थानं विश्वरूपो महाद्युतिः।  
तैस्त्रिभिर्वदनैर्घोरैः सूर्येन्दुज्वलनोपमैः ॥ ४ ॥

वेदानेकेन सोऽधीते सुरामेकेन चापिबत्।  
एकेन च दिशः सर्वाः पिबन्निव निरीक्षते ॥ ५ ॥

स तपस्वी मृदुर्दान्तो धर्मे तपसि चोद्यतः।  
तपस्तस्य महत् तीव्रं सुदुश्चरमरिंदम ॥ ६ ॥

तस्य दृष्ट्वा तपोवीर्यं सत्यं चामिततेजसः।  
विषादमगमच्छक्र इन्द्रोऽयं मा भवेदिति ॥ ७ ॥

कथं सज्जेच्च भोगेषु न च तप्येन्महत् तपः।  
विवर्धमानस्त्रिशिराः सर्वं हि भुवनं ग्रसेत् ॥ ८ ॥

इति संचिन्त्य बहुधा बुद्धिमान् भरतर्षभ।  
आज्ञापयत् सोऽप्सरसस्त्वष्टृपुत्रप्रलोभने ॥ ९ ॥

यथा स सज्जेत् त्रिशिराः कामभोगेषु वै भृशम्।  
क्षिप्रं कुरुत गच्छध्वं प्रलोभयत मा चिरम् ॥ १० ॥

शृङ्गारवेषाः सुश्रोण्यो हारैर्युक्ता मनोहरैः।  
हावभावसमायुक्ताः सर्वाः सौन्दर्यशोभिताः ॥ ११ ॥  
प्रलोभयत भद्रं वः शमयध्वं भयं मम।  
अस्वस्थं ह्यात्मनाऽऽत्मानं लक्षयामि वराङ्गनाः।  
भयं तन्मे महाघोरं क्षिप्रं नाशयताबलाः ॥ १२ ॥

तथा यत्नं करिष्यामः शक्र तस्य प्रलोभने।  
यथा नावाप्स्यसि भयं तस्माद् बलनिषूदन ॥ १३ ॥

निर्दहन्निव चक्षुर्भ्यां योऽसावास्ते तपोनिधिः।  
तं प्रलोभयितुं देव गच्छामः सहिता वयम् ॥ १४ ॥  
यतिष्यामो वशे कर्तुं व्यपनेतुं च ते भयम्।

इन्द्रेण तास्त्वनुज्ञाता जग्मुस्त्रिशिरसोऽन्तिकम् ।  
तत्र ता विविधैर्भावैर्लोभयन्त्यो वराङ्गनाः ॥ १५ ॥  
नित्यं संदर्शयामासुस्तथैवाङ्गेषु सौष्ठवम् ।  
नाभ्यगच्छत् प्रहर्षं ताः स पश्यन् सुमहातपाः ॥ १६ ॥  
इन्द्रियाणि वशे कृत्वा पूर्वसागरसंनिभः।

तास्तु यत्नं परं कृत्वा पुनः शक्रमुपस्थिताः ॥ १७ ॥  
कृताञ्जलिपुटाः सर्वा देवराजमथाब्रुवन् ।  
न स शक्यः सुदुर्धर्षो धैर्याच्चालयितुं प्रभो ॥ १८ ॥  
यत् ते कार्यं महाभाग क्रियतां तदनन्तरम्।

सम्पूज्याप्सरसः शक्रो विसृज्य च महामतिः ॥ १९ ॥  
चिन्तयामास तस्यैव वधोपायं युधिष्ठिर।

स तूष्णीं चिन्तयन् वीरो देवराजः प्रतापवान् ॥ २० ॥  
विनिश्चितमतिर्धीमान् वधे त्रिशिरसोऽभवत् ।

वज्रमस्य क्षिपाम्यद्य स क्षिप्रं न भविष्यति ॥ २१ ॥  
शत्रुः प्रवृद्धो नोपेक्ष्यो दुर्बलोऽपि बलीयसा।

शास्त्रबुद्‌ध्या विनिश्चित्य कृत्वा बुद्धिं वधे दृढाम् ॥ २२ ॥  
अथ वैश्वानरनिभं घोररूपं भयावहम्।  
मुमोच वज्रं संक्रुद्धः शक्रस्त्रिशिरसं प्रति ॥ २३ ॥  
स पपात हतस्तेन वज्रेण दृढमाहतः।  
पर्वतस्येव शिखरं प्रणुन्नं मेदिनीतले ॥ २४ ॥

तं तु वज्रहतं दृष्ट्वा शयानमचलोपमम्।  
न शर्म लेभे देवेन्द्रो दीपितस्तस्य तेजसा ॥ २५ ॥

हतोऽपि दीप्ततेजाः स जीवन्निव हि दृश्यते।  
घातितस्य शिरांस्याजौ जीवन्तीवाद्भुतानि वै ॥ २६ ॥

ततोऽतिभीतगात्रस्तु शक्र आस्ते विचारयन्।  
अथाजगाम परशुं स्कन्धेनादाय वर्धकिः ॥ २७ ॥

तदरण्यं महाराज यत्रास्तेऽसौ निपातितः।  
स भीतस्तत्र तक्षाणं घटमानं शचीपतिः ॥ २८ ॥  
अपश्यदब्रवीच्चैनं सत्वरं पाकशासनः ।  
क्षिप्रं छिन्धि शिरांस्यस्य कुरुष्व वचनं मम ॥ २९ ॥

महास्कन्धो भृशं ह्येष परशुर्न भविष्यति।  
कर्तुं चाहं न शक्ष्यामि कर्म सद्भिर्विगर्हितम् ॥ ३० ॥

मा भैस्त्वं शीघ्रमेतद् वै कुरुष्व वचनं मम।  
मत्प्रसादाद्धि ते शस्त्रं वज्रकल्पं भविष्यति ॥ ३१ ॥

कं भवन्तमहं विद्यां घोरकर्माणमद्य वै।  
एतदिच्छाम्यहं श्रोतुं तत्त्वेन कथयस्व मे ॥ ३२ ॥

अहमिन्द्रो देवराजस्तक्षन् विदितमस्तु ते।  
कुरुष्वैतद् यथोक्तं मे तक्षन् मात्र विचारय ॥ ३३ ॥

क्रूरेण नापत्रपसे कथं शक्रेह कर्मणा।  
ऋषिपुत्रमिमं हत्वा ब्रह्महत्याभयं न ते ॥ ३४ ॥

पश्चाद् धर्मं चरिष्यामि पावनार्थं सुदुश्चरम्।  
शत्रुरेष महावीर्यो वज्रेण निहतो मया ॥ ३५ ॥

अद्यापि चाहमुद्विग्नस्तक्षन्नस्माद् बिभेमि वै।  
क्षिप्रं छिन्धि शिरांसि त्वं करिष्येऽनुग्रहं तव ॥ ३६ ॥

शिरः पशोस्ते दास्यन्ति भागं यज्ञेषु मानवाः।  
एष तेऽनुग्रहस्तक्षन् क्षिप्रं कुरु मम प्रियम् ॥ ३७ ॥

एतच्छ्रुत्वा तु तक्षा स महेन्द्रवचनात् तदा।  
शिरांस्यथ त्रिशिरसः कुठारेणाच्छिनत् तदा ॥ ३८ ॥

निकृत्तेषु ततस्तेषु निष्क्रामन्नण्डजास्त्वथ ।  
कपिञ्जलास्तित्तिराश्च कलविङ्काश्च सर्वशः ॥ ३९ ॥

येन वेदानधीते स्म पिबते सोममेव च।  
तस्माद् वक्त्राद् विनिश्चेरुः क्षिप्रं तस्य कपिञ्जलाः ॥ ४० ॥

येन सर्वा दिशो राजन् पिबन्निव निरीक्षते।  
तस्माद् वक्त्राद् विनिश्चेरुस्तित्तिरास्तस्य पाण्डव ॥ ४१ ॥

यत् सुरापं तु तस्यासीद् वक्त्रं त्रिशिरसस्तदा।  
कलविङ्काः समुत्पेतुः श्येनाश्च भरतर्षभ ॥ ४२ ॥

ततस्तेषु निकृत्तेषु विज्वरो मघवानथ।  
जगाम त्रिदिवं हृष्टस्तक्षापि स्वगृहान् ययौ ॥ ४३ ॥

(तक्षापि स्वगृहं गत्वा नैव शंसति कस्यचित्।  
अथैनं नाभिजानन्ति वर्षमेकं तथागतम्॥  
अथ संवत्सरे पूर्णे भूताः पशुपतेः प्रभो।  
समाक्रोशन्त मघवान् नः प्रभुर्ब्रह्महा इति॥  
तत इन्द्रो व्रतं घोरमाचरत् पाकशासनः।  
तपसा च स संयुक्तः सह देवैर्मरुद्‌गणैः॥  
समुद्रेषु पृथिव्यां च वनस्पतिषु स्त्रीषु च।  
विभज्य ब्रह्महत्यां च तान् वरैरप्ययोजयत्॥  
वरदस्तु वरं दत्त्वा पृथिव्यै सागराय च।  
वनस्पतिभ्यः स्त्रीभ्यश्च ब्रह्महत्यां नुनोद ताम्॥  
ततस्तु शुद्धो भगवान् देवैर्लोकैश्च पूजितः।  
इन्द्रस्थानमुपातिष्ठत् पूज्यमानो महर्षिभिः ॥ )

मेने कृतार्थमात्मानं हत्वा शत्रुं सुरारिहा।  
त्वष्टा प्रजापतिः श्रुत्वा शक्रेणाथ हतं सुतम् ॥ ४४ ॥  
क्रोधसंरक्तनयन इदं वचनमब्रवीत् ।

तप्यमानं तपो नित्यं क्षान्तं दान्तं जितेन्द्रियम्।  
विनापराधेन यतः पुत्रं हिंसितवान् मम ॥ ४५ ॥

तस्माच्छक्रविनाशाय वृत्रमुत्पादयाम्यहम् ।  
लोकाः पश्यन्तु मे वीर्यं तपसश्च बलं महत् ॥ ४६ ॥

स च पश्यतु देवेन्द्रो दुरात्मा पापचेतनः।  
उपस्पृश्य ततः क्रुद्धस्तपस्वी सुमहायशाः ॥ ४७ ॥  
अग्नौ हुत्वा समुत्पाद्य घोरं वृत्रमुवाच ह।  
इन्द्रशत्रो विवर्धस्व प्रभावात् तपसो मम ॥ ४८ ॥

सोऽवर्धत दिवं स्तब्ध्वा सूर्यवैश्वानरोपमः।  
किं करोमीति चोवाच कालसूर्य इवोदितः ॥ ४९ ॥

शक्रं जहीति चाप्युक्तो जगाम त्रिदिवं ततः।  
ततो युद्धं समभवद् वृत्रवासवयोर्महत् ॥ ५० ॥

संक्रुद्धयोर्महाघोरं प्रसक्तं कुरुसत्तम ।  
ततो जग्राह देवेन्द्रं वृत्रो वीरः शतक्रतुम् ॥ ५१ ॥  
अपावृत्याक्षिपद् वक्त्रे शक्रं कोपसमन्वितः।  
ग्रस्ते वृत्रेण शक्रे तु सम्भ्रान्तास्त्रिदिवेश्वराः ॥ ५२ ॥

असृजंस्ते महासत्त्वा जृम्भिकां वृत्रनाशिनीम्।  
विजृम्भमाणस्य ततो वृत्रस्यास्यादपावृतात् ॥ ५३ ॥  
स्वान्यङ्गान्यभिसंक्षिप्य निष्क्रान्तो बलनाशनः ।  
ततः प्रभृति लोकस्य जृम्भिका प्राणसंश्रिता ॥ ५४ ॥

जहृषुश्च सुराः सर्वे शक्रं दृष्ट्वा विनिःसृतम्।  
ततः प्रववृते युद्धं वृत्रवासवयोः पुनः ॥ ५५ ॥

संरब्धयोस्तदा घोरं सुचिरं भरतर्षभ।  
यदा व्यवर्धत रणे वृत्रो बलसमन्वितः ॥ ५६ ॥  
त्वष्टुस्तेजोबलाविद्धस्तदा शक्रो न्यवर्तत ।  
निवृत्ते च तदा देवा विषादमगमन् परम् ॥ ५७ ॥

समेत्य सह शक्रेण त्वष्टुस्तेजोविमोहिताः।  
आमन्त्रयन्त ते सर्वे मुनिभिः सह भारत ॥ ५८ ॥  
किं कार्यमिति वै राजन् विचिन्त्य भयमोहिताः।  
जग्मुः सर्वे महात्मानं मनोभिर्विष्णुमव्ययम्।  
उपविष्टा मन्दराग्र्ये सर्वे वृत्रवधेप्सवः ॥ ५९ ॥