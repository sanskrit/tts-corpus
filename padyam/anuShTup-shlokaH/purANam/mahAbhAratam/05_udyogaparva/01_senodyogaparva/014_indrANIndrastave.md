+++
title_full = "014 उपश्रुति देवीकी सहायतासे इन्द्राणीकी इन्द्रसे भेंट"
title = "०१४ इन्द्राणीन्द्रस्तवे"

+++


अथैनां रूपिणी साध्वीमुपातिष्ठदुपश्रुतिः ।  
तां वयोरूपसम्पन्नां दृष्ट्वा देवीमुपस्थिताम् ॥ १ ॥  
इन्द्राणी सम्प्रहृष्टात्मा सम्पूज्यैनामथाब्रवीत् ।  
इच्छामि त्वामहं ज्ञातुं का त्वं ब्रूहि वरानने ॥ २ ॥

उपश्रुतिरहं देवि तवान्तिकमुपागता ।  
दर्शनं चैव सम्प्राप्ता तव सत्येन भाविनि ॥ ३ ॥

पतिव्रता च युक्ता च यमेन नियमेन च।  
दर्शयिष्यामि ते शक्रं देवं वृत्रनिषूदनम् ॥ ४ ॥

क्षिप्रमन्वेहि भद्रं ते द्रक्ष्यसे सुरसत्तमम्।  
ततस्तां प्रहितां देवीमिन्द्राणी सा समन्वगात् ॥ ५ ॥

देवारण्यान्यतिक्रम्य पर्वतांश्च बहूंस्ततः ।  
हिमवन्तमतिक्रम्य उत्तरं पार्श्वमागमत् ॥ ६ ॥  
समुद्रं च समासाद्य बहुयोजनविस्तृतम्।  
आससाद महाद्वीपं नानाद्रुमलतावृतम् ॥ ७ ॥

तत्रापश्यत् सरो दिव्यं नानाशकुनिभिर्वृतम्।  
शतयोजनविस्तीर्णं तावदेवायतं शुभम् ॥ ८ ॥

तत्र दिव्यानि पद्मानि पञ्चवर्णानि भारत।  
षट्‌पदैरुपगीतानि प्रफुल्लानि सहस्रशः ॥ ९ ॥

सरसस्तस्य मध्ये तु पद्मिनी महती शुभा।  
गौरेणोन्नतनालेन पद्मेन महता वृता ॥ १० ॥

पद्मस्य भित्त्वा नालं च विवेश सहिता तया।  
बिसतन्तुप्रविष्टं च तत्रापश्यच्छतक्रतुम् ॥ ११ ॥

तं दृष्ट्वा च सुसूक्ष्मेण रूपेणावस्थितं प्रभुम्।  
सूक्ष्मरूपधरा देवी बभूवोपश्रुतिश्च सा ॥ १२ ॥

इन्द्रं तुष्टाव चेन्द्राणी विश्रुतैः पूर्वकर्मभिः।  
स्तूयमानस्ततो देवः शचीमाह पुरन्दरः ॥ १३ ॥

किमर्थमसि सम्प्राप्ता विज्ञातश्च कथं त्वहम्।  
ततः सा कथयामास नहुषस्य विचेष्टितम् ॥ १४ ॥

इन्द्रत्वं त्रिषु लोकेषु प्राप्य वीर्यसमन्वितः।  
दर्पाविष्टश्च दुष्टात्मा मामुवाच शतक्रतो ॥ १५ ॥  
उपतिष्ठेति स क्रूरः कालं च कृतवान् मम।  
यदि न त्रास्यसि विभो करिष्यति स मां वशे॥१६॥

एतेन चाहं सम्प्राप्ता द्रुतं शक्र तवान्तिकम्।  
जहि रौद्रं महाबाहो नहुषं पापनिश्चयम् ॥ १७ ॥

प्रकाशयात्मनाऽऽत्मानं दैत्यदानवसूदन ।  
तेजः समाप्नुहि विभो देवराज्यं प्रशाधि च ॥ १८ ॥