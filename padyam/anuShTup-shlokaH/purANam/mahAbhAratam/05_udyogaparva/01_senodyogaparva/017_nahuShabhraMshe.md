+++
title_full = "017 अगस्त्यजीका इन्द्रसे नहुषके पतनका वृत्तान्त बताना"
title = "०१७ नहुषभ्रंशे"

+++


अथ संचिन्तयानस्य देवराजस्य धीमतः।  
नहुषस्य वधोपायं लोकपालैः सदैवतैः ॥ १ ॥  
तपस्वी तत्र भगवानगस्त्यः प्रत्यदृश्यत।  
सोऽब्रवीदर्च्य देवेन्द्रं दिष्ट्या वै वर्धते भवान् ॥ २ ॥  
विश्वरूपविनाशेन वृत्रासुरवधेन च ।  
दिष्ट्याद्य नहुषो भ्रष्टो देवराज्यात् पुरंदर।  
दिष्ट्या हतारिं पश्यामि भवन्तं बलसूदन ॥ ३ ॥

स्वागतं ते महर्षेऽस्तु प्रीतोऽहं दर्शनात् तव।  
पाद्यमाचमनीयं च गामर्घ्यं च प्रतीच्छ मे ॥ ४ ॥

पूजितं चोपविष्टं तमासने मुनिसत्तमम्।  
पर्यपृच्छत देवेशः प्रहृष्टो ब्राह्मणर्षभम् ॥ ५ ॥  
एतदिच्छामि भगवन् कथ्यमानं द्विजोत्तम।  
परिभ्रष्टः कथं स्वर्गान्नहुषः पापनिश्चयः ॥ ६ ॥

शृणु शक्र प्रियं वाक्यं यथा राजा दुरात्मवान्।  
स्वर्गाद् भ्रष्टो दुराचारो नहुषो बलदर्पितः ॥ ७ ॥

श्रमार्ताश्च वहन्तस्तं नहुषं पापकारिणम्।  
देवर्षयो महाभागास्तथा ब्रह्मर्षयोऽमलाः ॥ ८ ॥

पप्रच्छुर्नहुषं देव संशयं जयतां वर।  
य इमे ब्रह्मणा प्रोक्ता मन्त्रा वै प्रोक्षणे गवाम्॥९॥  
एते प्रमाणं भवत उताहो नेति वासव।  
नहुषो नेति तानाह तमसा मूढचेतनः ॥ १० ॥

अधर्मे सम्प्रवृत्तस्त्वं धर्मं न प्रतिपद्यसे।  
प्रमाणमेतदस्माकं पूर्वं प्रोक्तं महर्षिभिः ॥ ११ ॥

ततो विवदमानः स मुनिभिः सह वासव।  
अथ मामस्पृशन्मूर्ध्नि पादेनाधर्मपीडितः ॥ १२ ॥

तेनाभूद्धततेजाश्च निःश्रीकश्च महीपतिः ।  
ततस्तं तमसाऽऽविग्नमवोचं भृशपीडितम् ॥ १३ ॥

यस्मात्‌ पूर्वैः कृतं राजन् ब्रह्मर्षिभिरनुष्ठितम्।  
अदुष्टं दूषयसि मे यच्च मूर्ध्न्यस्पृशः पदा ॥ १४ ॥  
यच्चापि त्वमृषीन्‌ मूढ ब्रह्मकल्पान्‌ दुरासदान् ॥ १५ ॥  
वाहान् कृत्वा वाहयसि तेन स्वर्गाद्धतप्रभः।  
ध्वंस पाप परिभ्रष्टः क्षीणपुण्यो महीतले ॥ १६ ॥

दशवर्षसहस्राणि सर्परूपधरो महान् ।  
विचरिष्यसि पूर्णेषु पुनः स्वर्गमवाप्स्यसि ॥ १७ ॥

एवं भ्रष्टो दुरात्मा स देवराज्यादरिंदम।  
दिष्ट्या वर्धामहे शक्र हतो ब्राह्मणकण्टकः ॥ १८ ॥

त्रिविष्टपं प्रपद्यस्व पाहि लोकाञ्छचीपते।  
जितेन्द्रियो जितामित्रः स्तूयमानो महर्षिभिः ॥ १९ ॥

ततो देवा भृशं तुष्टा महर्षिगणसंवृताः।  
पितरश्चैव यक्षाश्च भुजगा राक्षसास्तथा ॥ २० ॥  
गन्धर्वा देवकन्याश्च सर्वे चाप्सरसां गणाः।  
सरांसि सरितः शैलाः सागराश्च विशाम्पते ॥ २१ ॥

उपागम्याब्रुवन् सर्वे दिष्ट्या वर्धसि शत्रुहन्।  
हतश्च नहुषः पापो दिष्ट्यागस्त्येन धीमता।  
दिष्ट्या पापसमाचारः कृतः सर्पो महीतले ॥ २२ ॥