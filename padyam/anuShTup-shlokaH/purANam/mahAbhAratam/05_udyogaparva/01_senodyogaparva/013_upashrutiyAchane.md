+++
title_full = "013 नहुषका इन्द्राणीको कुछ कालकी अवधि देना, इन्द्रका ब्रह्महत्यासे उद्धार तथा शचीद्वारा रात्रिदेवीकी उपासना"
title = "०१३ उपश्रुतियाचने"

+++


अथ तामब्रवीद् दृष्ट्वा नहुषो देवराट् तदा।  
त्रयाणामपि लोकानामहमिन्द्रः शुचिस्मिते ॥ १ ॥  
भजस्व मां वरारोहे पतित्वे वरवर्णिनि।

एवमुक्ता तु सा देवी नहुषेण पतिव्रता ॥ २ ॥  
प्रावेपत भयोद्विग्ना प्रवाते कदली यथा।  
प्रणम्य सा हि ब्रह्माणं शिरसा तु कृताञ्जलिः ॥ ३ ॥  
देवराजमथोवाच नहुषं घोरदर्शनम् ।  
कालमिच्छाम्यहं लब्धुं त्वत्तः कंचित् सुरेश्वर ॥ ४ ॥

न हि विज्ञायते शक्रः किं वा प्राप्तः क्व वा गतः।  
तत्त्वमेतत् तु विज्ञाय यदि न ज्ञायते प्रभो ॥ ५ ॥  
ततोऽहं त्वामुपस्थास्ये सत्यमेतद् ब्रवीमि ते।  
एवमुक्तः स इन्द्राण्या नहुषः प्रीतिमानभूत् ॥ ६ ॥

एवं भवतु सुश्रोणि यथा मामिह भाषसे।  
ज्ञात्वा चागमनं कार्यं सत्यमेतदनुस्मरेः ॥ ७ ॥

नहुषेण विसृष्टा च निश्चक्राम ततः शुभा।  
बृहस्पतिनिकेतं च सा जगाम यशस्विनी ॥ ८ ॥

तस्याः संश्रुत्य च वचो देवाश्चाग्निपुरोगमाः।  
चिन्तयामासुरेकाग्राः शक्रार्थं राजसत्तम ॥ ९ ॥

देवदेवेन सङ्गम्य विष्णुना प्रभविष्णुना।  
ऊचुश्चैनं समुद्विग्ना वाक्यं वाक्यविशारदाः ॥ १० ॥

ब्रह्मवध्याभिभूतो वै शक्रः सुरगणेश्वरः।  
गतिश्च नस्त्वं देवेश पूर्वजो जगतः प्रभुः ॥ ११ ॥

रक्षार्थं सर्वभूतानां विष्णुत्वमुपजग्मिवान् ।  
त्वद्वीर्यनिहते वृत्रे वासवो ब्रह्महत्यया ॥ १२ ॥  
वृतः सुरगणश्रेष्ठ मोक्षं तस्य विनिर्दिश।

तेषां तद् वचनं श्रुत्वा देवानां विष्णुरब्रवीत् ॥ १३ ॥  
मामेव यजतां शक्रः पावयिष्यामि वज्रिणम्।  
पुण्येन हयमेधेन मामिष्ट्वा पाकशासनः ॥ १४ ॥  
पुनरेष्यति देवानामिन्द्रत्वमकुतोभयः ।  
स्वकर्मभिश्च नहुषो नाशं यास्यति दुर्मतिः ॥ १५ ॥  
किंचित् कालमिदं देवा मर्षयध्वमतन्द्रिताः।

श्रुत्वा विष्णोः शुभां सत्यां वाणीं ताममृतोपमाम् ॥ १६ ॥  
ततः सर्वे सुरगणाः सोपाध्यायाः सहर्षिभिः।  
यत्र शक्रो भयोद्विग्नस्तं देशमुपचक्रमुः ॥ १७ ॥

तत्राश्वमेधः सुमहान् महेन्द्रस्य महात्मनः।  
ववृते पावनार्थं वै ब्रह्महत्यापहो नृप ॥ १८ ॥

विभज्य ब्रह्महत्यां तु वृक्षेषु च नदीषु च।  
पर्वतेषु पृथिव्यां च स्त्रीषु चैव युधिष्ठिर ॥ १९ ॥

संविभज्य च भूतेषु विसृज्य च सुरेश्वरः।  
विज्वरो धूतपाप्मा च वासवोऽभवदात्मवान् ॥ २० ॥

अकम्पन्नहुषं स्थानाद् दृष्ट्वा बलनिषूदनः।  
तेजोघ्नं सर्वभूतानां वरदानाच्च दुःसहम् ॥ २१ ॥

ततः शचीपतिर्देवः पुनरेव व्यनश्यत।  
अदृश्यः सर्वभूतानां कालाकाङ्क्षी चचार ह ॥ २२ ॥

प्रणष्टे तु ततः शक्रे शची शोकसमन्विता।  
हा शक्रेति तदा देवी विललाप सुदुःखिता ॥ २३ ॥

यदि दत्तं यदि हुतं गुरवस्तोषिता यदि।  
एकभर्तृत्वमेवास्तु सत्यं यद्यस्ति वा मयि ॥ २४ ॥

पुण्यां चेमामहं दिव्यां प्रवृत्तामुत्तरायणे।  
देवीं रात्रिं नमस्यामि सिध्यतां मे मनोरथः ॥ २५ ॥

प्रयता च निशां देवीमुपातिष्ठत तत्र सा।  
पतिव्रतात्वात् सत्येन सोपश्रुतिमथाकरोत् ॥ २६ ॥  
यत्रास्ते देवराजोऽसौ तं देशं दर्शयस्व मे।  
इत्याहोपश्रुतिं देवीं सत्यं सत्येन दृश्यते ॥ २७ ॥