+++
title_full = "007 श्रीकृष्णका दुर्योधन तथा अर्जुन दोनोंको सहायता देना"
title = "००७ कृष्णसारथ्यस्वीकारे"

+++


पुरोहितं ते प्रस्थाप्य नगरं नागसाह्वयम्।  
दूतान् प्रस्थापयामासुः पार्थिवेभ्यस्ततस्ततः ॥ १ ॥

प्रस्थाप्य दूतानन्यत्र द्वारकां पुरुषर्षभः।  
स्वयं जगाम कौरव्यः कुन्तीपुत्रो धनंजयः ॥ २ ॥

गते द्वारवतीं कृष्णे बलदेवे च माधवे।  
सह वृष्ण्यन्धकैः सर्वैर्भोजैश्च शतशस्तदा ॥ ३ ॥  
सर्वमागमयामास पाण्डवानां विचेष्टितम् ।  
धृतराष्ट्रात्मजो राजा गूढैः प्रणिहितैश्चरैः ॥ ४ ॥

स श्रुत्वा माधवं यान्तं सदश्वैरनिलोपमैः।  
बलेन नातिमहता द्वारकामभ्ययात् पुरीम् ॥ ५ ॥

तमेव दिवसं चापि कौन्तेयः पाण्डुनन्दनः।  
आनर्तनगरीं रम्यां जगामाशु धनंजयः ॥ ६ ॥

तौ यात्वा पुरुषव्याघ्रौ द्वारकां कुरुनन्दनौ।  
सुप्तं ददृशतुः कृष्णं शयानं चाभिजग्मतुः ॥ ७ ॥

ततः शयाने गोविन्दे प्रविवेश सुयोधनः।  
उच्छीर्षतश्च कृष्णस्य निषसाद वरासने ॥ ८ ॥

ततः किरीटी तस्यानुप्रविवेश महामनाः।  
पश्चाच्चैव स कृष्णस्य प्रह्वोऽतिष्ठत्‌ कृताञ्जलिः ॥ ९ ॥

प्रतिबुद्धः स वार्ष्णेयो ददर्शाग्रे किरीटिनम्।  
स तयोः स्वागतं कृत्वा यथावत् प्रतिपूज्य तौ ॥ १० ॥  
तदागमनजं हेतुं पप्रच्छ मधुसूदनः।  
ततो दुर्योधनः कृष्णमुवाच प्रहसन्निव ॥ ११ ॥

विग्रहेऽस्मिन् भवान् साह्यं मम दातुमिहार्हति।  
समं हि भवतः सख्यं मम चैवार्जुनेऽपि च ॥ १२ ॥  
तथा सम्बन्धकं तुल्यमस्माकं त्वयि माधव।  
अहं चाभिगतः पूर्वं त्वामद्य मधुसूदन ॥ १३ ॥  
पूर्वं चाभिगतं सन्तो भजन्ते पूर्वसारिणः।  
त्वं च श्रेष्ठतमो लोके सतामद्य जनार्दन।  
सततं सम्मतश्चैव सद्‌वृत्तमनुपालय ॥ १४ ॥

भवानभिगतः पूर्वमत्र मे नास्ति संशयः।  
दृष्टस्तु प्रथमं राजन् मया पार्थो धनंजयः ॥ १५ ॥

तव पूर्वाभिगमनात् पूर्वं चाप्यस्य दर्शनात्।  
साहाय्यमुभयोरेव करिष्यामि सुयोधन ॥ १६ ॥

प्रवारणं तु बालानां पूर्वं कार्यमिति श्रुतिः।  
तस्मात् प्रवारणं पूर्वमर्हः पार्थो धनंजयः ॥ १७ ॥

मत्संहननतुल्यानां गोपानामर्बुदं महत् ।  
नारायणा इति ख्याताः सर्वे संग्रामयोधिनः ॥ १८ ॥

ते वा युधि दुराधर्षा भवन्त्वेकस्य सैनिकाः।  
अयुध्यमानः संग्रामे न्यस्तशस्त्रोऽहमेकतः ॥ १९ ॥

आभ्यामन्यतरं पार्थ यत् ते हृद्यतरं मतम्।  
तद् वृणीतां भवानग्रे प्रवार्यस्त्वं हि धर्मतः ॥ २० ॥

एवमुक्तस्तु कृष्णेन कुन्तीपुत्रो धनंजयः।  
अयुध्यमानं संग्रामे वरयामास केशवम् ॥ २१ ॥  
नारायणममित्रघ्नं कामाज्जातमजं नृषु ।  
सर्वक्षत्रस्य पुरतो देवदानवयोरपि ॥ २२ ॥

दुर्योधनस्तु तत् सैन्यं सर्वमावरयत् तदा।  
सहस्राणां सहस्रं तु योधानां प्राप्य भारत ॥ २३ ॥  
कृष्णं चापहृतं ज्ञात्वा सम्प्राप परमां मुदम्।  
दुर्योधनस्तु तत् सैन्यं सर्वमादाय पार्थिवः ॥ २४ ॥  
ततोऽभ्ययाद् भीमबलो रौहिणेयं महाबलः।  
सर्वं चागमने हेतुं स तस्मै संन्यवेदयत्।  
प्रत्युवाच ततः शौरिर्धार्तराष्ट्रमिदं वचः ॥ २५ ॥

विदितं ते नरव्याघ्र सर्वं भवितुमर्हति।  
यन्मयोक्तं विराटस्य पुरा वैवाहिके तदा ॥ २६ ॥

निगृह्योक्तो हृषीकेशस्त्वदर्थं कुरुनन्दन ।  
मया सम्बन्धकं तुल्यमिति राजन् पुनः पुनः ॥ २७ ॥  
न च तद् वाक्यमुक्तं वै केशवं प्रत्यपद्यत।  
न चाहमुत्सहे कृष्णं विना स्थातुमपि क्षणम् ॥ २८ ॥

नाहं सहायः पार्थस्य नापि दुर्योधनस्य वै।  
इति मे निश्चिता बुद्धिर्वासुदेवमवेक्ष्य ह ॥ २९ ॥

जातोऽसि भारते वंशे सर्वपार्थिवपूजिते।  
गच्छ युध्यस्व धर्मेण क्षात्रेण पुरुषर्षभ ॥ ३० ॥

इत्येवमुक्तस्तु तदा परिष्वज्य हलायुधम्।  
कृष्णं चापहृतं ज्ञात्वा युद्धान्मेने जितं जयम् ॥ ३१ ॥

सोऽभ्ययात् कृतवर्माणं धृतराष्ट्रसुतो नृपः।  
कृतवर्मा ददौ तस्य सेनामक्षौहिणीं तदा ॥ ३२ ॥

स तेन सर्वसैन्येन भीमेन कुरुनन्दनः।  
वृतः परिययौ हृष्टः सुहृदः सम्प्रहर्षयन् ॥ ३३ ॥

ततः पीताम्बरधरो जगत्स्रष्टा जनार्दनः।  
गते दुर्योधने कृष्णः किरीटिनमथाब्रवीत्।  
अयुध्यमानः कां बुद्धिमास्थायाहं वृतस्त्वया ॥ ३४ ॥

भवान् समर्थस्तान्‌ सर्वान् निहन्तुं नात्र संशयः।  
निहन्तुमहमप्येकः समर्थः पुरुषर्षभ ॥ ३५ ॥

भवांस्तु कीर्तिमाल्ँलोके तद् यशस्त्वां गमिष्यति।  
यशसां चाहमप्यर्थी तस्मादसि मया वृतः ॥ ३६ ॥

सारथ्यं तु त्वया कार्यमिति मे मानसं सदा।  
चिररात्रेप्सितं कामं तद् भवान् कर्तुमर्हति ॥ ३७ ॥

विद्याविनयसम्पन्ने ब्राह्मणे गवि हस्तिनि।

उपपन्नमिदं पार्थ यत् स्पर्धसि मया सह।  
सारथ्यं ते करिष्यामि कामः सम्पद्यतां तव ॥ ३८ ॥

एवं प्रमुदितः पार्थः कृष्णेन सहितस्तदा।  
वृतो दशार्हप्रवरैः पुनरायाद् युधिष्ठिरम् ॥ ३९ ॥