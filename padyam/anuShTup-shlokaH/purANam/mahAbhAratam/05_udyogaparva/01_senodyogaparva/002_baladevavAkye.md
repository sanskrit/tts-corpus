+++
title_full = "002 बलरामजीका भाषण"
title = "००२ बलदेववाक्ये"

+++


श्रुतं भवद्भिर्गदपूर्वजस्य  
वाक्यं यथा धर्मवदर्थवच्च ।  
अजातशत्रोश्च हितं हितं च  
दुर्योधनस्यापि तथैव राज्ञः ॥ १ ॥

अर्धं हि राज्यस्य विसृज्य वीराः  
कुन्तीसुतास्तस्य कृते यतन्ते ।  
प्रदाय चार्धं धृतराष्ट्रपुत्रः  
सुखी सहास्माभिरतीव मोदेत् ॥ २ ॥

लब्ध्वा हि राज्यं पुरुषप्रवीराः  
सम्यक्प्रवृत्तेषु परेषु चैव ।  
ध्रुवं प्रशान्ताः सुखमाविशेयु-  
स्तेषां प्रशान्तिश्च हितं प्रजानाम् ॥ ३ ॥

दुर्योधनस्यापि मतं च वेत्तुं  
वक्तुं च वाक्यानि युधिष्ठिरस्य।  
प्रियं च मे स्याद् यदि तत्र कश्चिद्  
व्रजेच्छमार्थं कुरुपाण्डवानाम् ॥ ४ ॥

स भीष्ममामन्त्र्य कुरुप्रवीरं  
वैचित्रवीर्यं च महानुभावम् ।  
द्रोणं सपुत्रं विदुरं कृपं च  
गान्धारराजं च ससूतपुत्रम् ॥ ५ ॥  
सर्वे च येऽन्ये धृतराष्ट्रपुत्रा  
बलप्रधाना निगमप्रधानाः ।  
स्थिताश्च धर्मेषु तथा स्वकेषु  
लोकप्रवीराः श्रुतकालवृद्धाः ॥ ६ ॥  
एतेषु सर्वेषु समागतेषु  
पौरेषु वृद्धेषु च संगतेषु।  
ब्रवीतु वाक्यं प्रणिपातयुक्तं  
कुन्तीसुतस्यार्थकरं यथा स्यात् ॥ ७ ॥

सर्वास्ववस्थासु च ते न कोप्या  
ग्रस्तो हि सोऽर्थोबलमाश्रितैस्तैः ।  
प्रियाभ्युपेतस्य युधिष्ठिरस्य  
द्यूते प्रसक्तस्य हृतं च राज्यम् ॥ ८ ॥

निवार्यमाणश्च कुरुप्रवीरः  
सर्वैः सुहृद्भिर्ह्ययमप्यतज्ज्ञः ।  
स दीव्यमानः प्रतिदीव्य चैनं  
गान्धारराजस्य सुतं मताक्षम् ॥ ९ ॥  
हित्वा हि कर्णं च सुयोधनं च  
समाह्वयद् देवितुमाजमीढः ।  
दुरोदरास्तत्र सहस्रशोऽन्ये  
युधिष्ठिरो यान् विषहेत जेतुम् ॥ १० ॥  
उत्सृज्य तान् सौबलमेव चायं  
समाह्वयत् तेन जितोऽक्षवत्याम् ।

स दीव्यमानः प्रतिदेवनेन  
अक्षेषु नित्यं तु पराङ्‌मुखेषु ॥ ११ ॥  
संरम्भमाणो विजितः प्रसह्य  
तत्रापराधः शकुनेर्न कश्चित् ।

तस्मात् प्रणम्यैव वचो ब्रवीतु  
वैचित्रवीर्यं बहुसामयुक्तम् ॥ १२ ॥  
तथा हि शक्यो धृतराष्ट्रपुत्रः  
स्वार्थे नियोक्तुं पुरुषेण तेन।

अयुद्धमाकाङ्क्षत कौरवाणां  
साम्नैव दुर्योधनमाह्वयध्वम् ॥ १३ ॥  
साम्ना जितोऽर्थोऽर्थकरो भवेत  
युद्धेऽनयो भविता नेह सोऽर्थः ॥ १४ ॥

एवं ब्रुवत्येव मधुप्रवीरे  
शिनिप्रवीरः सहसोत्पपात ।  
तच्चापि वाक्यं परिनिन्द्य तस्य  
समाददे वाक्यमिदं समन्युः ॥ १५ ॥