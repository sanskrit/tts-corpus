+++
title_full = "006 द्रुपदका पुरोहितको दौत्यकर्मके लिये अनुमति देना तथा पुरोहितका हस्तिनापुरको प्रस्थान"
title = "००६ पुरोहितयाने"

+++


भूतानां प्राणिनः श्रेष्ठाः प्राणिनां बुद्धिजीविनः।  
बुद्धिमत्सु नसः श्रेष्ठा नरेष्वपि द्विजातयः ॥ १ ॥

द्विजेषु वैद्याः श्रेयांसो वैद्येषु कृतबुद्धयः।  
कृतबुद्धिषु कर्तारः कर्तृषु ब्रह्मवादिनः ॥ २ ॥

स भवान् कृतबुद्धीनां प्रधान इति मे मतिः।  
कुलेन च विशिष्टोऽसि वयसा च श्रुतेन च ॥ ३ ॥

प्रज्ञया सदृशश्चासि शुक्रेणाङ्गिरसेन च।  
विदितं चापि ते सर्वं यथावृत्तः स कौरवः ॥ ४ ॥

पाण्डवश्च यथावृत्तः कुन्तीपुत्रो युधिष्ठिरः।  
धृतराष्ट्रस्य विदिते वञ्चिताः पाण्डवाः परैः ॥ ५ ॥

विदुरेणानुनीतोऽपि पुत्रमेवानुवर्तते ।  
शकुनिर्बुद्धिपूर्वं हि कुन्तीपुत्रं समाह्वयत् ॥ ६ ॥  
अनक्षज्ञं मताक्षः सन् क्षत्रवृत्ते स्थितं शुचिम्।

ते तथा वञ्चयित्वा तु धर्मराजं युधिष्ठिरम् ॥ ७ ॥  
न कस्याञ्चिदवस्थायां राज्यं दास्यन्ति वै स्वयम्।

भवांस्तु धर्मसंयुक्तं धृतराष्ट्रं ब्रुवन् वचः ॥ ८ ॥  
मनांसि तस्य योधानां ध्रुवमावर्तयिष्यति।

विदुरश्चापि तद् वाक्यं साधयिष्यति तावकम् ॥ ९ ॥  
भीष्मद्रोणकृपादीनां भेदं संजनयिष्यति ।

अमात्येषु च भिन्नेषु योधेषु विमुखेषु च ॥ १० ॥  
पुनरेकत्रकरणं तेषां कर्म भविष्यति।

एतस्मिन्नन्तरे पार्थाः सुखमेकाग्रबुद्धयः ॥ ११ ॥  
सेनाकर्म करिष्यन्ति द्रव्याणां चैव संचयम्।

विद्यमानेषु च स्वेषु लम्बमाने तथा त्वयि ॥ १२ ॥  
न तथा ते करिष्यन्ति सेनाकर्म न संशयः।

एतत् प्रयोजनं चात्र प्राधान्येनोपलभ्यते ॥ १३ ॥  
संगत्या धृतराष्ट्रश्च कुर्याद् धर्म्यं वचस्तव।

स भवान् धर्मयुक्तश्च धर्म्यं तेषु समाचरन् ॥ १४ ॥  
कृपालुषु परिक्लेशान् पाण्डवीयान् प्रकीर्तयन्।  
वृद्धेषु कुलधर्मं च ब्रुवन् पूर्वैरनुष्ठितम् ॥ १५ ॥  
विभेत्स्यति मनांस्येषामिति मे नात्र संशयः।

न च तेभ्यो भयं तेऽस्ति ब्राह्मणो ह्यसि वेदवित्॥१६॥  
दूतकर्मणि युक्तश्च स्थविरश्च विशेषतः।

स भवान् पुष्ययोगेन मुहूर्तेन जयेन च।  
कौरवेयान् प्रयात्वाशु कौन्तेयस्यार्थसिद्धये ॥ १७ ॥

तथानुशिष्टः प्रययौ द्रुपदेन महात्मना।  
पुरोधा वृत्तसम्पन्नो नगरं नागसाह्वयम् ॥ १८ ॥

शिष्यैः परिवृतो विद्वान् नीतिशास्त्रार्थकोविदः।  
पाण्डवानां हितार्थाय कौरवान् प्रति जग्मिवान् ॥ १९ ॥