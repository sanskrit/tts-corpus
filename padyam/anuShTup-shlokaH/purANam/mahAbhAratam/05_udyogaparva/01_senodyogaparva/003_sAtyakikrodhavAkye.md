+++
title_full = "003 सात्यकिके वीरोचित उद्\u200cगार"
title = "००३ सात्यकिक्रोधवाक्ये"

+++


यादृशः पुरुषस्यात्मा तादृशं सम्प्रभाषते।  
यथारूपोऽन्तरात्मा ते तथारूपं प्रभाषसे ॥ १ ॥

सन्ति वै पुरुषाः शूराः सन्ति कापुरुषास्तथा।  
उभावेतौ दृढौ पक्षौ दृश्येते पुरुषान् प्रति ॥ २ ॥

एकस्मिन्नेव जायेते कुले क्लीबमहाबलौ।  
फलाफलवती शाखे यथैकस्मिन् वनस्पतौ ॥ ३ ॥

नाभ्यसूयामि ते वाक्यं ब्रुवतो लाङ्गलध्वज।  
ये तु शृण्वन्ति ते वाक्यं तानसूयामि माधव ॥ ४ ॥

कथं हि धर्मराजस्य दोषमल्पमपि ब्रुवन्।  
लभते परिषन्मध्ये व्याहर्तुमकुतोभयः ॥ ५ ॥

समाहूय महात्मानं जितवन्तोऽक्षकोविदाः ।  
अनक्षज्ञं यथाश्रद्धं तेषु धर्मजयः कुतः ॥ ६ ॥

यदि कुन्तीसुतं गेहे क्रीडन्तं भ्रातृभिः सह।  
अभिगम्य जयेयुस्ते तत् तेषां धर्मतो भवेत्।  
समाहूय तु राजानं क्षत्रधर्मरतं सदा ॥ ७ ॥  
निकृत्या जितवन्तस्ते किं नु तेषां परं शुभम्।  
कथं प्रणिपतेच्चायमिह कृत्वा पणं परम् ॥ ८ ॥

वनवासाद् विमुक्तस्तु प्राप्तः पैतामहं पदम्।  
यद्ययं पापवित्तानि कामयेत युधिष्ठिरः ॥ ९ ॥  
एवमप्ययमत्यन्तं परान् नार्हति याचितुम्।

कथं च धर्मयुक्तास्ते न च राज्यं जिहीर्षवः ॥ १० ॥  
निवृत्तवासान् कौन्तेयान् य आहुर्विदिता इति।

अनुनीता हि भीष्मेण द्रोणेन विदुरेण च ॥ ११ ॥  
न व्यवस्यन्ति पाण्डूनां प्रदातुं पैतृकं वसु।

अहं तु ताञ्छितैर्बाणैरनुनीय रणे बलात् ॥ १२ ॥  
पादयोः पातयिष्यामि कौन्तेयस्य महात्मनः।

अथ ते न व्यवस्यन्ति प्रणिपाताय धीमतः ॥ १३ ॥  
गमिष्यन्ति सहामात्या यमस्य सदनं प्रति।

न हि ते युयुधानस्य संरब्धस्य युयुत्सतः ॥ १४ ॥  
वेगं समर्थाः संसोढुं वज्रस्येव महीधराः।

को हि गाण्डीवधन्वानं कश्च चक्रायुधं युधि ॥ १५ ॥  
मां चापि विषहेत् क्रुद्धं कश्च भीमं दुरासदम्।  
यमौ च दृढधन्वानौ यमकालोपमद्युती।  
विराटद्रुपदौ वीरौ यमकालोपमद्युती ॥ १६ ॥  
को जिजीविषुरासादेद् धृष्टद्युम्नं च पार्षतम्।

पञ्चैतान् पाण्डवेयांस्तु द्रौपद्याः कीर्तिवर्धनान् ॥ १७ ॥  
समप्रमाणान् पाण्डूनां समवीर्यान् मदोत्कटान्।  
सौभद्रं च महेष्वासममरैरपि दुःसहम् ॥ १८ ॥  
गदप्रद्युम्नसाम्बांश्च कालसूर्यानलोपमान् ।

ते वयं धृतराष्ट्रस्य पुत्रं शकुनिना सह ॥ १९ ॥  
कर्णं चैव निहत्याजावभिषेक्ष्याम पाण्डवम्।

नाधर्मो विद्यते कश्चिच्छत्रून् हत्वाऽऽततायिनः ॥ २० ॥  
अधर्म्यमयशस्यं च शात्रवाणां प्रयाचनम्।

हद्‌गतस्तस्य यः कामस्तं कुरुध्वमतन्द्रिताः ॥ २१ ॥  
निसृष्टं धृतराष्ट्रेण राज्यं प्राप्नोतु पाण्डवः।  
अद्य पाण्डुसुतो राज्यं लभतां वा युधिष्ठिरः ॥ २२ ॥  
निहता वा रणे सर्वे स्वप्स्यन्ति वसुधातले ॥ २३ ॥