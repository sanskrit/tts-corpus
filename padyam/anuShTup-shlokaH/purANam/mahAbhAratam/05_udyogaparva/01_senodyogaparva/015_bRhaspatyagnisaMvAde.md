+++
title_full = "015 इन्द्रकी आज्ञासे इन्द्राणीके अनुरोधपर नहुषका ऋषियोंको अपना वाहन बनाना तथा बृहस्पति और अग्निका संवाद"
title = "०१५ बृहस्पत्यग्निसंवादे"

+++


एवमुक्तः स भगवाञ्छच्या तां पुनरब्रवीत्।  
विक्रमस्य न कालोऽयं नहुषो बलवत्तरः ॥ १ ॥

विवर्धितश्च ऋषिभिर्हव्यकव्यैश्च भाविनि ।  
नीतिमत्र विधास्यामि देवि तां कर्तुमर्हसि ॥ २ ॥

गुह्यं चैतत् त्वया कार्यं नाख्यातव्यं शुभे क्वचित्।  
गत्वा नहुषमेकान्ते ब्रवीहि च सुमध्यमे ॥ ३ ॥  
ऋषियानेन दिव्येन मामुपैहि जगत्पते।  
एवं तव वशे प्रीता भविष्यामीति तं वद ॥ ४ ॥

इत्युक्ता देवराजेन पत्नी सा कमलेक्षणा।  
एवमस्त्वित्यथोक्त्वा तु जगाम नहुषं प्रति ॥ ५ ॥

नहुषस्तां ततो दृष्ट्वा सस्मितो वाक्यमब्रवीत्।  
स्वागतं ते वरारोहे किं करोमि शुचिस्मिते ॥ ६ ॥

भक्तं मां भज कल्याणि किमिच्छसि मनस्विनि।  
तव कल्याणि यत् कार्यं तत् करिष्ये सुमध्यमे ॥ ७ ॥

न च व्रीडा त्वया कार्या सुश्रोणि मयि विश्वसेः।  
सत्येन वै शपे देवि करिष्ये वचनं तव ॥ ८ ॥

यो मे कृतस्त्वया कालस्तमाकाङ्क्षे जगत्पते।  
ततस्त्वमेव भर्ता मे भविष्यसि सुराधिप ॥ ९ ॥

कार्यं च हृदि मे यत् तद् देवराजावधारय।  
वक्ष्यामि यदि मे राजन् प्रियमेतत् करिष्यसि ॥ १० ॥  
वाक्यं प्रणयसंयुक्तं ततः स्यां वशगा तव।

इन्द्रस्य वाजिनो वाहा हस्तिनोऽथ रथास्तथा ॥ ११ ॥  
इच्छाम्यहमथापूर्वं वाहनं ते सुराधिप।  
यन्न विष्णोर्न रुद्रस्य नासुराणां न रक्षसाम् ॥ १२ ॥

वहन्तु त्वां महाभागा ऋषयः संगता विभो।  
सर्वे शिबिकया राजन्नेतद्धि मम रोचते ॥ १३ ॥

नासुरेषु न देवेषु तुल्यो भवितुमर्हसि।  
सर्वेषां तेज आदत्से स्वेन वीर्येण दर्शनात्।  
न ते प्रमुखतः स्थातुं कश्चिच्छक्नोति वीर्यवान् ॥ १४ ॥

एवमुक्तस्तु नहुषः प्राहृष्यत तदा किल।  
उवाच वचनं चापि सुरेन्द्रस्तामनिन्दिताम् ॥ १५ ॥

अपूर्वं वाहनमिदं त्वयोक्तं वरवर्णिनि।  
दृढं मे रुचितं देवि त्वद्वशोऽस्मि वरानने ॥ १६ ॥

न ह्यल्पवीर्यो भवति यो वाहान् कुरुते मुनीन्।  
अहं तपस्वी बलवान् भूतभव्यभवत्प्रभुः ॥ १७ ॥

मयि क्रुद्धे जगन्न स्यान्मयि सर्वं प्रतिष्ठितम्।  
देवदानवगन्धर्वाः किन्नरोरगराक्षसाः ॥ १८ ॥  
न मे क्रुद्धस्य पर्याप्ताः सर्वे लोकाः शुचिस्मिते।  
चक्षुषा यं प्रपश्यामि तस्य तेजो हराम्यहम् ॥ १९ ॥

तस्मात् ते वचनं देवि करिष्यामि न संशयः।  
सप्तर्षयो मां वक्ष्यन्ति सर्वे ब्रह्मर्षयस्तथा।  
पश्य माहात्म्ययोगं मे ऋद्धिं च वरवर्णिनि ॥ २० ॥

एवमुक्त्वा तु तां देवीं विसृज्य च वराननाम्।  
विमाने योजयित्वा च ऋषीन् नियममास्थितान् ॥ २१ ॥  
अब्रह्मण्यो बलोपेतो मत्तो मदबलेन च।  
कामवृत्तः स दुष्टात्मा वाहयामास तानृषीन् ॥ २२ ॥

नहुषेण विसृष्टा च बृहस्पतिमथाब्रवीत्।  
समयोऽल्पावशेषो मे नहुषेणेह यः कृतः ॥ २३ ॥

शक्रं मृगय शीघ्रं त्वं भक्तायाः कुरु मे दयाम्।  
बाढमित्येव भगवान् बृहस्पतिरुवाच ताम् ॥ २४ ॥

न भेतव्यं त्वया देवि नहुषाद् दुष्टचेतसः।  
न ह्येष स्थास्यति चिरं गत एष नराधमः ॥ २५ ॥

अधर्मज्ञो महर्षीणां वाहनाच्च ततः शुभे।  
इष्टिं चाहं करिष्यामि विनाशायास्य दुर्मतेः ॥ २६ ॥  
शक्रं चाधिगमिष्यामि मा भैस्त्वं भद्रमस्तु ते।

ततः प्रज्वाल्य विधिवज्जुहाव परमं हविः ॥ २७ ॥  
बृहस्पतिर्महातेजा देवराजोपलब्धये ।  
हुत्वाग्निं सोऽब्रवीद् राजञ्छक्रमन्विष्यतामिति ॥ २८ ॥

तस्माच्च भगवान् देवः स्वयमेव हुताशनः।  
स्त्रीवेषमद्भुतं कृत्वा तत्रैवान्तरधीयत ॥ २९ ॥

स दिशः प्रदिशश्चैव पर्वतानि वनानि च।  
पृथिवीं चान्तरिक्षं च विचिन्त्याथ मनोगतिः।  
निमेषान्तरमात्रेण बृहस्पतिमुपागमत् ॥ ३० ॥

बृहस्पते न पश्यामि देवराजमिह क्वचित्।  
आपः शेषताः सदा चापः प्रवेष्टुं नोत्सहाम्यहम् ॥ ३१ ॥

न मे तत्र गतिर्ब्रह्मन् किमन्यत् करवाणि ते।  
तमब्रवीद् देवगुरुरपो विश महाद्युते ॥ ३२ ॥

नापः प्रवेष्टुं शक्ष्यामि क्षयो मेऽत्र भविष्यति।  
शरणं त्वां प्रपन्नोऽस्मि स्वस्ति तेऽस्तु महाद्युते ॥ ३३ ॥

अद्भ्योऽग्निर्ब्रह्मतः क्षत्रमश्मनो लोहमुत्थितम् ।  
तेषां सर्वत्रगं तेजः स्वासु योनिषु शाम्यति ॥ ३४ ॥