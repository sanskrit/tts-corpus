+++
title_full = "019 युधिष्ठिर और दुर्योधनके यहाँ सहायताके लिये आयी हुई सेनाओंका संक्षिप्त विवरण"
title = "०१९ पुरोहितसैन्यदर्शने"

+++


युयुधानस्ततो वीरः सात्वतानां महारथः।  
महता चतुरङ्गेण बलेनागाद् युधिष्ठिरम् ॥ १ ॥

तस्य योधा महावीर्या नानादेशसमागताः।  
नानाप्रहरणा वीराः शोभयाञ्चक्रिरे बलम् ॥ २ ॥

परश्वधैर्भिन्दिपालैः शूलतोमरमुद्‌गरैः ।  
परिघैर्यष्टिभिः पाशैः करवालैश्च निर्मलैः ॥ ३ ॥  
खड्गकार्मुकनिर्व्यूहैः शरैश्च विविधैरपि ।  
तैलधौतैः प्रकाशद्भिस्तदशोभत वै बलम् ॥ ४ ॥

तस्य मेघप्रकाशस्य सौवर्णैः शोभितस्य च।  
बभूव रूपं सैन्यस्य मेघस्येव सविद्युतः ॥ ५ ॥

अक्षौहिणी तु सा सेना तदा यौधिष्ठिरं बलम्।  
प्रविश्यान्तर्दधे राजन् सागरं कुनदी यथा ॥ ६ ॥

तथैवाक्षौहिणीं गृह्य चेदीनामृषभो बली।  
धृष्टकेतुरुपागच्छत् पाण्डवानमितौजसः ॥ ७ ॥

मागधश्च जयत्सेनो जारासन्धिर्महाबलः ।  
अक्षौहिण्यैव सैन्यस्य धर्मराजमुपागमत् ॥ ८ ॥

तथैव पाण्ड्यो राजेन्द्र सागरानूपवासिभिः।  
वृतो बहुविधैर्योधैर्युधिष्ठिरमुपागमत् ॥ ९ ॥

तस्य सैन्यमतीवासीत् तस्मिन् बलसमागमे।  
प्रेक्षणीयतरं राजन् सुवेषं बलवत् तदा ॥ १० ॥

द्रुपदस्याप्यभूत् सेना नानादेशसमागतैः ।  
शोभिता पुरुषैः शूरैः पुत्रैश्चास्य महारथैः ॥ ११ ॥

तथैव राजा मत्स्यानां विराटो वाहिनीपतिः।  
पर्वतीयैर्महीपालैः सहितः पाण्डवानियात् ॥ १२ ॥

इतश्चेतश्च पाण्डूनां समाजग्मुर्महात्मनाम् ।  
अक्षौहिण्यस्तु सप्तैता विविधध्वजसंकुलाः ॥ १३ ॥  
युयुत्समानाः कुरुभिः पाण्डवान् समहर्षयन्।

तथैव धार्तराष्ट्रस्य हर्षं समभिवर्धयन् ॥ १४ ॥  
भगदत्तो महीपालः सेनामक्षौहिणीं ददौ।  
तस्य चीनैः किरातैश्च काञ्चनैरिव संवृतम् ॥ १५ ॥  
बभौ बलमनाधृष्यं कर्णिकारवनं यथा।

तथा भूरिश्रवाः शूरः शल्यश्च कुरुनन्दन ॥ १६ ॥  
दुर्योधनमुपायातावक्षौहिण्या पृथक् पृथक् ।

कृतवर्मा च हार्दिक्यो भोजान्धकुकुरैः सह ॥ १७ ॥  
अक्षौहिण्यैव सेनाया दुर्योधनमुपागमत् ।

तस्य तैः पुरुषव्याघ्रैर्वनमालाधरैर्बलम् ॥ १८ ॥  
अशोभत यथा मत्तैर्वनं प्रक्रीडितैर्गजैः।

जयद्रथमुखाश्चान्ये सिन्धुसौवीरवासिनः ॥ १९ ॥  
आजग्मुः पृथिवीपालाः कम्पयन्त इवाचलान्।

तेषामक्षौहिणी सेना बहुला विबभौ तदा ॥ २० ॥  
विधूयमानो वातेन बहुरूप इवाम्बुदः।

सुदक्षिणश्च काम्बोजो यवनैश्च शकैस्तथा ॥ २१ ॥  
उपाजगाम कौरव्यमक्षौहिण्या विशाम्पते ।  
तस्य सेनासमावायः शलभानामिवाबभौ ॥ २२ ॥  
स च सम्प्राप्य कौरव्यं तत्रैवान्तर्दधे तदा।

तथा माहिष्मतीवासी नीलो नीलायुधैः सह ॥ २३ ॥  
महीपालो महावीर्यैर्दक्षिणापथवासिभिः ।

आवन्त्यौ च महीपालौ महाबलसुसंवृतौ ॥ २४ ॥  
अक्षौहिण्या च कौरव्यं दुर्योधनमुपागतौ।

केकयाश्च नरव्याघ्राः सोदर्याः पञ्च पार्थिवाः ॥ २५ ॥  
संहर्षयन्तः कौरव्यमक्षौहिण्या समाद्रवन् ।

ततस्ततस्तु सर्वेषां भूमिपानां महात्मनाम् ॥ २६ ॥  
तिस्रोऽन्याः समवर्तन्त वाहिन्यो भरतर्षभ।

एवमेकादशावृत्ताः सेना दुर्योधनस्य ताः ॥ २७ ॥  
युयुत्समानाः कौन्तेयान् नानाध्वजसमाकुलाः ।

न हास्तिनपुरे राजन्नवकाशोऽभवत् तदा ॥ २८ ॥  
राज्ञां स्वबलमुख्यानां प्राधान्येनापि भारत।

ततः पञ्चनदं चैव कृत्स्नं च कुरुजाङ्गलम् ॥ २९ ॥  
तथा रोहितकारण्यं मरुभूमिश्च केवला।  
अहिच्छत्रं कालकूटं गङ्गाकूलं च भारत ॥ ३० ॥  
वारणं वाटधानं च यामुनश्चैव पर्वतः।  
एष देशः सुविस्तीर्णः प्रभूतधनधान्यवान् ॥ ३१ ॥

बभूव कौरवेयाणां बलेनातीव संवृतः।  
तत्र सैन्यं तथा युक्तं ददर्श स पुरोहितः ॥ ३२ ॥  
यः स पाञ्चालराजेन प्रेषितः कौरवान् प्रति ॥ ३३ ॥