+++
title_full = "010 इन्द्रसहित देवताओंका भगवान् विष्णुकी शरणमें जाना और इन्द्रका उनके आज्ञानुसार वृत्रासुरसे संधि करके अवसर पाकर उसे मारना एवं ब्रह्महत्याके भयसे जलमें छिपना"
title = "०१० इन्द्रविजयः"

+++


सर्वं व्याप्तमिदं देवा वृत्रेण जगदव्ययम्।  
न ह्यस्य सदृशं किंचित् प्रतिघाताय यद् भवेत् ॥ १ ॥

समर्थो ह्यभवं पूर्वमसमर्थोऽस्मि साम्प्रतम्।  
कथं नु कार्यं भद्रं वो दुर्धर्षः स हि मे मतः॥२॥

तेजस्वी च महात्मा च युद्धे चामितविक्रमः।  
ग्रसेत् त्रिभुवनं सर्वं सदेवासुरमानुषम् ॥ ३ ॥

तस्माद् विनिश्चयमिमं शृणुध्वं त्रिदिवौकसः।  
विष्णोः क्षयमुपागम्य समेत्य च महात्मना।  
तेन सम्मन्त्र्य वेत्स्यामो वधोपायं दुरात्मनः ॥ ४ ॥

एवमुक्ते मघवता देवाः सर्षिगणास्तदा।  
शरण्यं शरणं देवं जग्मुर्विष्णुं महाबलम् ॥ ५ ॥

ऊचुश्च सर्वे देवेशं विष्णुं वृत्रभयार्दिताः।  
त्रयो लोकास्त्वया क्रान्तास्त्रिभिर्विक्रमणैः पुरा ॥ ६ ॥

अमृतं चाहृतं विष्णो दैत्याश्च निहता रणे।  
बलिं बद्‌ध्वा महादैत्यं शक्रो देवाधिपः कृतः ॥ ७ ॥

त्वं प्रभुः सर्वदेवानां त्वया सर्वमिदं ततम्।  
त्वं हि देवो महादेव सर्वलोकनमस्कृतः ॥ ८ ॥

गतिर्भव त्वं देवानां सेन्द्राणाममरोत्तम।  
जगद् व्याप्तमिदं सर्वं वृत्रेणासुरसूदन ॥ ९ ॥

अवश्यं करणीयं मे भवतां हितमुत्तमम्।  
तस्मादुपायं वक्ष्यामि यथासौ न भविष्यति ॥ १० ॥

गच्छध्वं सर्षिगन्धर्वा यत्रासौ विश्वरूपधृक्।  
साम तस्य प्रयुञ्जध्वं तत एनं विजेष्यथ ॥ ११ ॥

भविष्यति जयो देवाः शक्रस्य मम तेजसा।  
अदृश्यश्च प्रवेक्ष्यामि वज्रे ह्यस्यायुधोत्तमे ॥ १२ ॥

गच्छध्वमृषिभिः सार्धं गन्धर्वैश्च सुरोत्तमाः।  
वृत्रस्य सह शक्रेण सन्धिं कुरुत मा चिरम् ॥ १३ ॥

एवमुक्ते तु देवेन ऋषयस्त्रिदशास्तथा।  
ययुः समेत्य सहिताः शक्रं कृत्वा पुरःसरम् ॥ १४ ॥

समीपमेत्य च यदा सर्व एव महौजसः।  
तं तेजसा प्रज्वलितं प्रतपन्तं दिशो दश ॥ १५ ॥  
ग्रसन्तमिव लोकांस्त्रीन् सूर्याचन्द्रमसौ यथा।  
ददृशुस्ते ततो वृत्रं शक्रेण सह देवताः ॥ १६ ॥

ऋषयोऽथ ततोऽभ्येत्य वृत्रमूचुः प्रियं वचः।  
व्याप्तं जगदिदं सर्वं तेजसा तव दुर्जय ॥ १७ ॥

न च शक्नोषि निर्जेतुं वासवं बलिनां वर।  
युध्यतोश्चापि वां कालो व्यतीतः सुमहानिह ॥ १८ ॥

पीड्यन्ते च प्रजाः सर्वाः सदेवासुरमानुषाः।  
सख्यं भवतु ते वृत्र शक्रेण सह नित्यदा ॥ १९ ॥

अवाप्स्यसि सुखं त्वं च शक्रलोकांश्च शाश्वतान्।  
ऋषिवाक्यं निशम्याथ वृत्रः स तु महाबलः ॥ २० ॥  
उवाच तानृषीन् सर्वान् प्रणम्य शिरसासुरः।  
सर्वे यूयं महाभागा गन्धर्वाश्चैव सर्वशः ॥ २१ ॥  
यद् ब्रूथ तच्छ्रुतं सर्वं ममापि शृणुतानघाः।  
संधिः कथं वै भविता मम शक्रस्य चोभयोः।  
तेजसोर्हि द्वयोर्देवाः सख्यं वै भविता कथम् ॥ २२ ॥

सकृत् सतां संगतं लिप्सितव्यं  
ततः परं भविता भव्यमेव।  
नातिक्रामेत् सत्पुरुषेण संगतं  
तस्मात् सतां संगतं लिप्सितव्यम् ॥ २३ ॥

दृढं सतां संगतं चापि नित्यं  
ब्रूयाच्चार्थं ह्यर्थकृच्छ्रेषु धीरः ।  
महार्थवत् सत्पुरुषेण संगतं  
तस्मात् सन्तं न जिघांसेत धीरः ॥ २४ ॥

इन्द्रः सतां सम्मतश्च निवासश्च महात्मनाम्।  
सत्यवादी ह्यनिन्द्यश्च धर्मवित् सूक्ष्मनिश्चयः ॥ २५ ॥

तेन ते सह शक्रेण संधिर्भवतु नित्यदा।  
एवं विश्वासमागच्छ मा तेऽभूद् बुद्धिरन्यथा ॥ २६ ॥

महर्षिवचनं श्रुत्वा तानुवाच महाद्युतिः।  
अवश्यं भगवन्तो मे माननीयास्तपस्विनः ॥ २७ ॥

ब्रवीमि यदहं देवास्तत् सर्वं क्रियते यदि।  
ततः सर्वं करिष्यामि यदूचुर्मां द्विजर्षभाः ॥ २८ ॥

न शुष्केण न चार्द्रेण नाश्मना न च दारुणा।  
न शस्त्रेण न चास्त्रेण न दिवा न तथा निशि॥२९॥  
वध्यो भवेयं विप्रेन्द्राः शक्रस्य सह दैवतैः।  
एवं मे रोचते सन्धिः शक्रेण सह नित्यदा ॥ ३० ॥

बाढमित्येव ऋषयस्तमूचुर्भरतर्षभ ।  
एवंवृत्ते तु संधाने वृत्रः प्रमुदितोऽभवत् ॥ ३१ ॥

युक्तः सदाभवच्चापि शक्रो हर्षसमन्वितः।  
वृत्रस्य वधसंयुक्तानुपायानन्वचिन्तयत् ॥ ३२ ॥

छिद्रान्वेषी समुद्विग्नः सदा वसति देवराट्।  
स कदाचित् समुद्रान्ते समपश्यन्महासुरम् ॥ ३३ ॥

संध्याकाल उपावृत्ते मुहूर्ते चातिदारुणे।  
ततः संचिन्त्य भगवान् वरदानं महात्मनः ॥ ३४ ॥  
संध्येयं वर्तते रौद्रा न रात्रिर्दिवसं न च।  
वृत्रश्चावश्यवध्योऽयं मम सर्वहरो रिपुः ॥ ३५ ॥  
यदि वृत्रं न हन्म्यद्य वञ्चयित्वा महासुरम्।  
महाबलं महाकायं न मे श्रेयो भविष्यति ॥ ३६ ॥

एवं संचिन्तयन्नेव शक्रो विष्णुमनुस्मरन्।  
अथ फेनं तदापश्यत् समुद्रे पर्वतोपमम् ॥ ३७ ॥

नायं शुष्को न चार्द्रोऽयं न च शस्त्रमिदं तथा।  
एनं क्षेप्स्यामि वृत्रस्य क्षणादेव नशिष्यति ॥ ३८ ॥

सवज्रमथ फेनं तं क्षिप्रं वृत्रे निसृष्टवान्।  
प्रविश्य फेनं तं विष्णुरथ वृत्रं व्यनाशयत् ॥ ३९ ॥

निहते तु ततो वृत्रे दिशो वितिमिराऽभवन्।  
प्रववौ च शिवो वायु: प्रजाश्च जहृषुस्तथा ॥ ४० ॥

ततो देवाः सगन्धर्वा यक्षरक्षोमहोरगाः।  
ऋषयश्च महेन्द्रं तमस्तुवन् विविधैः स्तवैः ॥ ४१ ॥

नमस्कृतः सर्वभूतैः सर्वभूतान्यसान्त्वयत् ।  
हत्वा शत्रुं प्रहृष्टात्मा वासवः सह दैवतैः ॥ ४२ ॥

विष्णुं त्रिभुवनश्रेष्ठं पूजयामास धर्मवित्।  
ततो हते महावीर्ये वृत्रे देवभयंकरे ॥ ४३ ॥  
अनृतेनाभिभूतोऽभूच्छक्रः परमदुर्मनाः ।  
त्रैशीर्षयाभिभूतश्च स पूर्वं ब्रह्महत्यया ॥ ४४ ॥

सोऽन्तमाश्रित्य लोकानां नष्टसंज्ञो विचेतनः।  
न प्राज्ञायत देवेन्द्रस्त्वभिभूतः स्वकल्मषैः ॥ ४५ ॥

प्रतिच्छन्नोऽवसच्चाप्सु चेष्टमान इवोरगः ।  
ततः प्रणष्टे देवेन्द्रे ब्रह्महत्याभयार्दिते ॥ ४६ ॥  
भूमिः प्रध्वस्तसंकाशा निर्वृक्षा शुष्ककानना।  
विच्छिन्नस्रोतसो नद्यः सरांस्यनुदकानि च ॥ ४७ ॥

संक्षोभश्चापि सत्त्वानामनावृष्टिकृतोऽभवत् ।  
देवाश्चापि भृशं त्रस्तास्तथा सर्वे महर्षयः ॥ ४८ ॥

अराजकं जगत् सर्वमभिभूतमुपद्रवः ।  
ततो भीताऽभवन्‌ देवाः को नो राजा भवेदिति ॥ ४९ ॥  
दिवि देवर्षयश्चापि देवराजविनाकृताः ।  
न स्म कश्चन देवानां राज्ये वै कुरुते मतिम्॥५०॥