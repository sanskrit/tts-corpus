+++
title_full = "004 राजा द्रुपदकी सम्मति"
title = "००४ द्रुपदवाक्ये"

+++


एवमेतन्महाबाहो भविष्यति न संशयः।  
न हि दुर्योधनो राज्यं मधुरेण प्रदास्यति ॥ १ ॥  
अनुवर्त्स्यति तं चापि धृतराष्ट्रः सुतप्रियः।  
भीष्मद्रोणौ च कार्पण्यान्मौर्ख्याद् राधेयसौबलौ ॥ २ ॥

बलदेवस्य वाक्यं तु मम ज्ञाने न युज्यते।  
एतद्धि पुरुषेणाग्रे कार्यं सुनयमिच्छता ॥ ३ ॥  
न तु वाच्यो मृदुवचो धार्तराष्ट्रः कथंचन।  
न हि मार्दवसाध्योऽसौ पापबुद्धिर्मतो मम ॥ ४ ॥

गर्दभे मार्दवं कुर्याद् गोषु तीक्ष्णं समाचरेत्।  
मृदु दुर्योधने वाक्यं यो ब्रूयात् पापचेतसि ॥ ५ ॥

मृदुं वै मन्यते पापो भाषमाणमशक्तिकम्।  
जितमर्थं विजानीयादबुधो मार्दवे सति ॥ ६ ॥

एतच्चैव करिष्यामो यत्नश्च क्रियतामिह।  
प्रस्थापयाम मित्रेभ्यो बलान्युद्योजयन्तु नः ॥ ७ ॥

शल्यस्य धृष्टकेतोश्च जयत्सेनस्य वा विभो।  
केकयानां च सर्वेषां दूता गच्छन्तु शीघ्रगाः ॥ ८ ॥

स च दुर्योधनो नूनं प्रेषयिष्यति सर्वशः।  
पूर्वाभिपन्नाः सन्तश्च भजन्ते पूर्वचोदनम् ॥ ९ ॥

तत् त्वरध्वं नरेन्द्राणां पूर्वमेव प्रचोदने।  
महद्धि कार्यं वोढव्यमिति मे वर्तते मतिः ॥ १० ॥

शल्यस्य प्रेष्यतां शीघ्रं ये च तस्यानुगा नृपाः।  
भगदत्ताय राज्ञे च पूर्वसागरवासिने ॥ ११ ॥

अमितौजसे तथोग्राय हार्दिक्यायान्धकाय च।  
दीर्घप्रज्ञाय शूराय रोचमानाय वा विभो ॥ १२ ॥

आनीयतां बृहन्तश्च सेनाबिन्दुश्च पार्थिवः।  
सेनजित् प्रतिविन्ध्यश्च चित्रवर्मा सुवास्तुकः ॥ १३ ॥  
बाह्लीको मुञ्जकेशश्च चैद्याधिपतिरेव च।  
सुपार्श्वश्च सुबाहुश्च पौरवश्च महारथः ॥ १४ ॥  
शकानां पह्लवानां च दरदानां च ये नृपाः।  
सुरारिश्च नदीजश्च कर्णवेष्टश्च पार्थिवः ॥ १५ ॥  
नीलश्च वीरधर्मा च भूमिपालश्च वीर्यवान्।  
दुर्जयो दन्तवक्त्रश्च रुक्मी च जनमेजयः ॥ १६ ॥  
आषाढो वायुवेगश्च पूर्वपाली च पार्थिवः।  
भूरितेजा देवकश्च एकलव्यः सहात्मजैः ॥ १७ ॥  
कारूषकाश्च राजानः क्षेमधूर्तिश्च वीर्यवान्।  
काम्बोजा ऋषिका ये च पश्चिमानूपकाश्च ये ॥ १८ ॥  
जयत्सेनश्च काश्यश्च तथा पञ्चनदा नृपाः।  
क्राथपुत्रश्च दुर्धर्षः पार्वतीयाश्च ये नृपाः ॥ १९ ॥  
जानकिश्च सुशर्मा च मणिमान् योतिमत्सकः।  
पांशुराष्ट्राधिपश्चैव धृष्टकेतुश्च वीर्यवान् ॥ २० ॥  
तुण्डश्च दण्डधारश्च बृहत्सेनश्च वीर्यवान्।  
अपराजितो निषादश्च श्रेणिमान् वसुमानपि ॥ २१ ॥  
बृहद्बलो महौजाश्च बाहुः परपुरञ्जयः।  
समुद्रसेनो राजा च सह पुत्रेण वीर्यवान् ॥ २२ ॥  
उद्भवः क्षेमकश्चैव वाटधानश्च पार्थिवः।  
श्रुतायुश्च दृढायुश्च शाल्वपुत्रश्च वीर्यवान् ॥ २३ ॥  
कुमारश्च कलिङ्गानामीश्वरो युद्धदुर्मदः ।  
एतेषां प्रेष्यतां शीघ्रमेतद्धि मम रोचते ॥ २४ ॥

अयं च ब्राह्मणो विद्वान् मम राजन् पुरोहितः।  
प्रेष्यतां धृतराष्ट्राय वाक्यमस्मै प्रदीयताम् ॥ २५ ॥

यथा दुर्योधनो वाच्यो यथा शान्तनवो नृपः।  
धृतराष्ट्रो यथा वाच्यो द्रोणश्च रथिनां वरः ॥ २६ ॥