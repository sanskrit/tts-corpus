+++
title_full = "001 वृष्णिवंशियोंका श्राद्ध करके प्रजाजनोंकी अनुमति ले द्रौपदीसहित पाण्डवोंका महाप्रस्थान"
title = "००१"

+++


नारायणं नमस्कृत्य नरं चैव नरोत्तमम्।  
देवीं सरस्वतीं व्यासं ततो जयमुदीरयेत्॥

एवं वृष्ण्यन्धककुले श्रुत्वा मौसलमाहवम्।  
पाण्डवाः किमकुर्वन्त तथा कृष्णे दिवं गते ॥ १ ॥

श्रुत्वैवं कौरवो राजा वृष्णीनां कदनं महत्।  
प्रस्थाने मतिमाधाय वाक्यमर्जुनमब्रवीत् ॥ २ ॥

कालः पचति भूतानि सर्वाण्येव महामते।  
कालपाशमहं मन्ये त्वमपि द्रष्टुमर्हसि ॥ ३ ॥

इत्युक्तः स तु कौन्तेयः कालः काल इति ब्रुवन्।  
अन्वपद्यत तद् वाक्यं भ्रातुर्ज्येष्ठस्य धीमतः ॥ ४ ॥

अर्जुनस्य मतं ज्ञात्वा भीमसेनो यमौ तथा।  
अन्वपद्यन्त तद् वाक्यं यदुक्तं सव्यसाचिना ॥ ५ ॥

ततो युयुत्सुमानाय्य प्रव्रजन् धर्मकाम्यया।  
राज्यं परिददौ सर्वं वैश्यापुत्रे युधिष्ठिरः ॥ ६ ॥

अभिषिच्य स्वराज्ये च राजानं च परिक्षितम्।  
दुःखार्तश्चाब्रवीद् राजा सुभद्रां पाण्डवाग्रजः ॥ ७ ॥

एष पुत्रस्य पुत्रस्ते कुरुराजो भविष्यति।  
यदूनां परिशेषश्च वज्रो राजा कृतश्च ह ॥ ८ ॥

परिक्षिद्धास्तिनपुरे शक्रप्रस्थे च यादवः।  
वज्रो राजा त्वया रक्ष्यो मा चाधर्मे मनः कृथाः॥९॥

इत्युक्त्वा धर्मराजः स वासुदेवस्य धीमतः।  
मातुलस्य च वृद्धस्य रामादीनां तथैव च ॥ १० ॥  
भ्रातृभिः सह धर्मात्मा कृत्वोदकमतन्द्रितः।  
श्राद्धान्युद्दिश्य सर्वेषां चकार विधिवत् तदा ॥ ११ ॥

द्वैपायनं नारदं च मार्कण्डेयं तपोधनम्।  
भारद्वाजं याज्ञवल्क्यं हरिमुद्दिश्य यत्नवान् ॥ १२ ॥  
अभोजयत् स्वादु भोज्यं कीर्तयित्वा च शार्ङ्गिणम्।  
ददौ रत्नानि वासांसि ग्रामानश्वान् रथांस्तथा ॥ १३ ॥  
स्त्रियश्च द्विजमुख्येभ्यस्तदा शतसहस्रशः ।

कृपमभ्यर्च्य च गुरुमथ पौरपुरस्कृतम् ॥ १४ ॥  
शिष्यं परिक्षितं तस्मै ददौ भरतसत्तमः।

ततस्तु प्रकृतीः सर्वाः समानाय्य युधिष्ठिरः ॥ १५ ॥  
सर्वमाचष्ट राजर्षिश्चिकीर्षितमथात्मनः ।

ते श्रुत्वैव वचस्तस्य पौरजानपदा जनाः ॥ १६ ॥  
भृशमुद्विग्नमनसो नाभ्यनन्दन्त तद्वचः ।  
नैवं कर्तव्यमिति ते तदोचुस्तं जनाधिपम् ॥ १७ ॥

न च राजा तथाकार्षीत् कालपर्यायधर्मवित्।

ततोऽनुमान्य धर्मात्मा पौरजानपदं जनम् ॥ १८ ॥  
गमनाय मतिं चक्रे भ्रातरश्चास्य ते तदा।

ततः स राजा कौरव्यो धर्मपुत्रो युधिष्ठिरः ॥ १९ ॥  
उत्सृज्याभरणान्यङ्गाज्जगृहे वल्कलान्युत ।  
भीमार्जुनयमाश्चैव द्रौपदी च यशस्विनी ॥ २० ॥  
तथैव जगृहुः सर्वे वल्कलानि नराधिप।

विधिवत् कारयित्वेष्टिं नैष्ठिकीं भरतर्षभ ॥ २१ ॥  
समुत्सृज्याप्सु सर्वेऽग्नीन् प्रतस्थुर्नरपुङ्गवाः ।

ततः प्ररुरुदुः सर्वाः स्त्रियो दृष्ट्वा नरोत्तमान् ॥ २२ ॥  
प्रस्थितान् द्रौपदीषष्ठान् पुरा द्यूतजितान् यथा।  
हर्षोऽभवच्च सर्वेषां भ्रातॄणां गमनं प्रति ॥ २३ ॥

युधिष्ठिरमतं ज्ञात्वा वृष्णिक्षयमवेक्ष्य च।  
भ्रातरः पञ्च कृष्णा च षष्ठी श्वा चैव सप्तमः॥२४॥

आत्मना सप्तमो राजा निर्ययौ गजसाह्वयात्।  
पौरैरनुगतो दूरं सर्वैरन्तःपुरैस्तथा ॥ २५ ॥  
न चैनमशकत् कश्चिन्निवर्तस्वेति भाषितुम्।

न्यवर्तन्त ततः सर्वे नरा नगरवासिनः ॥ २६ ॥  
कृपप्रभृतयश्चैव युयुत्सुं पर्यवारयन् ।

विवेश गङ्गां कौरव्य उलूपी भुजगात्मजा ॥ २७ ॥  
चित्राङ्गदा ययौ चापि मणिपूरपुरं प्रति।  
शिष्टाः परिक्षितं त्वन्या मातरः पर्यवारयन् ॥ २८ ॥

पाण्डवाश्च महात्मानो द्रौपदी च यशस्विनी।  
कृतोपवासाः कौरव्य प्रययुः प्राङ्‌मुखास्ततः ॥ २९ ॥

योगयुक्ता महात्मानस्त्यागधर्ममुपेयुषः ।  
अभिजग्मुर्बहून् देशान् सरितः सागरांस्तथा ॥ ३० ॥

युधिष्ठिरो ययावग्रे भीमस्तु तदनन्तरम्।  
अर्जुनस्तस्य चान्वेव यमौ चापि यथाक्रमम् ॥ ३१ ॥

पृष्ठतस्तु वरारोहा श्यामा पद्मदलेक्षणा।  
द्रौपदी योषितां श्रेष्ठा ययौ भरतसत्तम ॥ ३२ ॥

श्वा चैवानुययावेकः प्रस्थितान् पाण्डवान् वनम्।  
क्रमेण ते ययुर्वीरा लौहित्यं सलिलार्णवम् ॥ ३३ ॥

गाण्डीवं तु धनुर्दिव्यं न मुमोच धनंजयः।  
रत्नलोभान् महाराज ते चाक्षय्ये महेषुधी ॥ ३४ ॥

अग्निं ते ददृशुस्तत्र स्थितं शैलमिवाग्रतः।  
मार्गमावृत्य तिष्ठन्तं साक्षात्पुरुषविग्रहम् ॥ ३५ ॥

ततो देवः स सप्तार्चिः पाण्डवानिदमब्रवीत्।  
भो भोः पाण्डुसुता वीराः पावकं मां निबोधत ॥ ३६ ॥

युधिष्ठिर महाबाहो भीमसेन परंतप।  
अर्जुनाश्विसुतौ वीरौ निबोधत वचो मम ॥ ३७ ॥

अहमग्निः कुरुश्रेष्ठा मया दग्धं च खाण्डवम्।  
अर्जुनस्य प्रभावेण तथा नारायणस्य च ॥ ३८ ॥

अयं वः फाल्गुनो भ्राता गाण्डीवं परमायुधम्।  
परित्यज्य वने यातु नानेनार्थोऽस्ति कश्चन ॥ ३९ ॥

चक्ररत्नं तु यत् कृष्णे स्थितमासीन्महात्मनि।  
गतं तच्च पुनर्हस्ते कालेनैष्यति तस्य ह ॥ ४० ॥

वरुणादाहृतं पूर्वं मयैतत् पार्थकारणात्।  
गाण्डीवं धनुषां श्रेष्ठं वरुणायैव दीयताम् ॥ ४१ ॥

ततस्ते भ्रातरः सर्वे धनंजयमचोदयन्।  
स जले प्राक्षिपच्चैतत्तथाक्षय्ये महेषुधी ॥ ४२ ॥

ततोऽग्निर्भरतश्रेष्ठ तत्रैवान्तरधीयत ।  
ययुश्च पाण्डवा वीरास्ततस्ते दक्षिणामुखाः ॥ ४३ ॥

ततस्ते तूत्तरेणैव तीरेण लवणाम्भसः।  
जग्मुर्भरतशार्दूल दिशं दक्षिणपश्चिमाम् ॥ ४४ ॥

ततः पुनः समावृत्ताः पश्चिमां दिशमेव ते।  
ददृशुर्द्वारकां चापि सागरेण परिप्लुताम् ॥ ४५ ॥  
उदीचीं पुनरावृत्य ययुर्भरतसत्तमाः ।  
प्रादक्षिण्यं चिकीर्षन्तः पृथिव्या योगधर्मिणः ॥ ४६ ॥