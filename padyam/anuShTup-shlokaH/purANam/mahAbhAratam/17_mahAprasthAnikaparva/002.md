+++
title_full = "002 मार्गमें द्रौपदी, सहदेव, नकुल, अर्जुन, और भीमसेनका गिरना तथा युधिष्ठिरद्वारा प्रत्येकके गिरनेका कारण बताया जाना"
title = "००२"

+++


ततस्ते नियतात्मान उदीचीं दिशमास्थिताः।  
ददृशुर्योगयुक्ताश्च हिमवन्तं महागिरिम् ॥ १ ॥

तं चाप्यतिक्रमन्तस्ते ददृशुर्वालुकार्णवम् ।  
अवैक्षन्त महाशैलं मेरुं शिखरिणां वरम् ॥ २ ॥

तेषां तु गच्छतां शीघ्रं सर्वेषां योगधर्मिणाम्।  
याज्ञसेनी भ्रष्टयोगा निपपात महीतले ॥ ३ ॥

तां तु प्रपतितां दृष्ट्वा भीमसेनो महाबलः।  
उवाच धर्मराजानं याज्ञसेनीमवेक्ष्य ह ॥ ४ ॥

नाधर्मश्चरितः कश्चिद् राजपुत्र्या परंतप।  
कारणं किं नु तद् ब्रूहि यत् कृष्णा पतिता भुवि॥५॥

पक्षपातो महानस्या विशेषेण धनंजये।  
तस्यैतत् फलमद्यैषा भुङ्क्ते पुरुषसत्तम ॥ ६ ॥

एवमुक्त्वानवेक्ष्यैनां ययौ भरतसत्तमः ।  
समाधाय मनो धीमान् धर्मात्मा पुरुषर्षभः ॥ ७ ॥

सहदेवस्ततो विद्वान् निपपात महीतले।  
तं चापि पतितं दृष्ट्वा भीमो राजानमब्रवीत् ॥ ८ ॥

योऽयमस्मासु सर्वेषु शुश्रूषुरनहंकृतः ।  
सोऽयं माद्रवतीपुत्रः कस्मान् निपतितो भुवि ॥ ९ ॥

आत्मनः सदृशं प्राज्ञं नैषोऽमन्यत कंचन।  
तेन दोषेण पतितस्तस्मादेष नृपात्मजः ॥ १० ॥

इत्युक्त्वा तं समुत्सृज्य सहदेवं ययौ तदा।  
भ्रातृभिः सह कौन्तेयः शुना चैव युधिष्ठिरः ॥ ११ ॥

कृष्णां निपतितां दृष्ट्वा सहदेवं च पाण्डवम्।  
आर्तो बन्धुप्रियः शूरो नकुलो निपपात ह ॥ १२ ॥

तस्मिन् निपतिते वीरे नकुले चारुदर्शने।  
पुनरेव तदा भीमो राजानमिदमब्रवीत् ॥ १३ ॥

योऽयमक्षतधर्मात्मा भ्राता वचनकारकः ।  
रूपेणाप्रतिमो लोके नकुलः पतितो भुवि ॥ १४ ॥

इत्युक्तो भीमसेनेन प्रत्युवाच युधिष्ठिरः।  
नकुलं प्रति धर्मात्मा सर्वबुद्धिमतां वरः ॥ १५ ॥

रूपेण मत्समो नास्ति कश्चिदित्यस्य दर्शनम्।  
अधिकश्चाहमेवैक इत्यस्य मनसि स्थितम् ॥ १६ ॥  
नकुलः पतितस्तस्मादागच्छ त्वं वृकोदर।  
यस्य यद् विहितं वीर सोऽवश्यं तदुपाश्नुते ॥ १७ ॥

तांस्तु प्रपतितान् दृष्ट्वा पाण्डवः श्वेतवाहनः।  
पपात शोकसन्तप्तस्ततो नु परवीरहा ॥ १८ ॥

तस्मिंस्तु पुरुषव्याघ्रे पतिते शक्रतेजसि।  
म्रियमाणे दुराधर्षे भीमो राजानमब्रवीत् ॥ १९ ॥

अनृतं न स्मराम्यस्य स्वैरेष्वपि महात्मनः।  
अथ कस्य विकारोऽयं येनायं पतितो भुवि ॥ २० ॥

एकाह्ना निर्दहेयं वै शत्रूनित्यर्जुनोऽब्रवीत्।  
न च तत् कृतवानेष शूरमानी ततोऽपतत् ॥ २१ ॥

अवमेने धनुर्ग्राहानेष सर्वांश्च फाल्गुनः।  
तथा चैतन्न तु तथा कर्तव्यं भूतिमिच्छता ॥ २२ ॥

इत्युक्त्वा प्रस्थितो राजा भीमोऽथ निपपात ह।  
पतितश्चाब्रवीद् भीमो धर्मराजं युधिष्ठिरम् ॥ २३ ॥

भो भो राजन्नवेक्षस्व पतितोऽहं प्रियस्तव।  
किं निमित्तं च पतनं ब्रूहि मे यदि वेत्थ ह॥२४॥

अतिभुक्तं च भवता प्राणेन च विकत्थसे।  
अनवेक्ष्य परं पार्थ तेनासि पतितः क्षितौ ॥ २५ ॥

इत्युक्त्वा तं महाबाहुर्जगामानवलोकयन् ।  
श्वाप्येकोऽनुययौ यस्ते बहुशः कीर्तितो मया ॥ २६ ॥