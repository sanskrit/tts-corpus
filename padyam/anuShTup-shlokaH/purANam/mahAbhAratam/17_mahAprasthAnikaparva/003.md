+++
title_full = "003 युधिष्ठिर इन्द्र और धर्म आदिके साथ वार्तालाप, युधिष्ठिरका अपने धर्ममें दृढ़ रहना तथा सदेह स्वर्गमें जाना"
title = "००३"

+++


ततः सन्नादयन् शक्रो दिवं भूमिं च सर्वशः।  
रथेनोपययौ पार्थमारोहेत्यब्रवीच्च तम् ॥ १ ॥

स्वभातॄन् पतितान् दृष्ट्वा धर्मराजो युधिष्ठिरः।  
अब्रवीच्छोकसंतप्तः सहस्राक्षमिदं वचः ॥ २ ॥

भ्रातरः पतिता मेऽत्र गच्छेयुस्ते मया सह।  
न विना भ्रातृभिः स्वर्गमिच्छे गन्तुं सुरेश्वर ॥ ३ ॥

सुकुमारी सुखार्हा च राजपुत्री पुरंदर।  
सास्माभिः सह गच्छेत तद् भवाननुमन्यताम् ॥ ४ ॥

भ्रातॄन् द्रक्ष्यसि स्वर्गे त्वमग्रतस्त्रिदिवं गतान्।  
कृष्णया सहितान् सर्वान् मा शुचो भरतर्षभ ॥ ५ ॥

निक्षिप्य मानुषं देहं गतास्ते भरतर्षभ।  
अनेन त्वं शरीरेण स्वर्गे गन्ता न संशयः ॥ ६ ॥

अयं श्वा भूतभव्येश भक्तो मां नित्यमेव ह।  
स गच्छेत मया सार्धमानृशंस्या हि मे मतिः ॥ ७ ॥

अमर्त्यत्वं मत्समत्वं च राजन्  
श्रियं कृत्स्नां महतीं चैव सिद्धिम्।  
संप्राप्तोऽद्य स्वर्गसुखानि च त्वं  
त्यज श्वानं नात्र नृशंसमस्ति ॥ ८ ॥

अनार्यमार्येण सहस्रनेत्र  
शक्यं कर्तुं दुष्करमेतदार्य ।  
मा मे श्रिया सङ्गमनं तयास्तु  
यस्याः कृते भक्तजनं त्यजेयम् ॥ ९ ॥

स्वर्गे लोके श्ववतां नास्ति धिष्ण्य-  
मिष्टापूर्तं क्रोधवशा हरन्ति ।  
ततो विचार्य क्रियतां धर्मराज  
त्यज श्वानं नात्र नृशंसमस्ति ॥ १० ॥

भक्तत्यागं प्राहुरत्यन्तपापं  
तुल्यं लोके ब्रह्मवध्याकृतेन ।  
तस्मान्नाहं जातु कथंचनाद्य  
त्यक्ष्याम्येनं स्वसुखार्थी महेन्द्र ॥ ११ ॥

भीतं भक्तं नान्यदस्तीति चार्तं  
प्राप्तं क्षीणं रक्षणे प्राणलिप्सुम्।  
प्राणत्यागादप्यहं नैव मोक्तुं  
यतेयं वै नित्यमेतद् व्रतं मे ॥ १२ ॥

शुना दृष्टं क्रोधवशा हरन्ति  
यद्दत्तमिष्टं विवृतमथो हुतं च।  
तस्माच्छुनस्त्यागमिमं कुरुष्व  
शुनस्त्यागाद् प्राप्स्यसे देवलोकम् ॥ १३ ॥

त्यक्त्वा भ्रातॄन् दयितां चापि कृष्णां  
प्राप्तो लोकः कर्मणा स्वेन वीर।  
श्वानं चैनं न त्यजसे कथं नु  
त्यागं कृत्स्नं चास्थितो मुह्यसेऽद्य ॥ १४ ॥

न विद्यते संधिरथापि विग्रहो  
मृतैर्मर्त्यैरिति लोकेषु निष्ठा ।  
न ते मया जीवयितुं हि शक्या-  
स्ततस्त्यागस्तेषु कृतो न जीवताम् ॥ १५ ॥

भीतिप्रदानं शरणागतस्य  
स्त्रिया वधो ब्राह्मणस्वापहारः ।  
मित्रद्रोहस्तानि चत्वारि शक्र  
भक्तत्यागश्चैव समो मतो मे ॥ १६ ॥

तद् धर्मराजस्य वचो निशम्य  
धर्मस्वरूपी भगवानुवाच ।  
युधिष्ठिरं प्रीतियुक्तो नरेन्द्रं  
श्लक्ष्णैर्वाक्यैः संस्तवसम्प्रयुक्तैः ॥ १७ ॥

अभिजातोऽसि राजेन्द्र पितुर्वृत्तेन मेधया।  
अनुक्रोशेन चानेन सर्वभूतेषु भारत ॥ १८ ॥

पुरा द्वैतवने चासि मया पुत्र परीक्षितः।  
पानीयार्थे पराक्रान्ता यत्र ते भ्रातरो हताः ॥ १९ ॥

भीमार्जुनौ परित्यज्य यत्र त्वं भ्रातरावुभौ।  
मात्रोः साम्यमभीप्सन् वै नकुलं जीवमिच्छसि ॥ २० ॥

अयं श्वा भक्त इत्येवं त्यक्तो देवरथस्त्वया।  
तस्मात् स्वर्गे न ते तुल्यः कश्चिदस्ति नराधिपः ॥ २१ ॥

अतस्तवाक्षया लोकाः स्वशरीरेण भारत।  
प्राप्तोऽसि भरतश्रेष्ठ दिव्यां गतिमनुत्तमाम् ॥ २२ ॥

ततो धर्मश्च शक्रश्च मरुतश्चाश्विनावपि।  
देवा देवर्षयश्चैव रथमारोप्य पाण्डवम् ॥ २३ ॥  
प्रययुः स्वैर्विमानैस्ते सिद्धाः कामविहारिणः।  
सर्वे विरजसः पुण्याः पुण्यवाग्बुद्धिकर्मिणः ॥ २४ ॥

स तं रथं समास्थाय राजा कुरुकुलोद्वहः।  
ऊर्ध्वमाचक्रमे शीघ्रं तेजसाऽऽवृत्य रोदसी ॥ २५ ॥

ततो देवनिकायस्थो नारदः सर्वलोकवित्।  
उवाचोच्चैस्तदा वाक्यं बृहद्वादी बृहत्तपाः ॥ २६ ॥

येऽपि राजर्षयः सर्वे ते चापि समुपस्थिताः।  
कीर्तिं प्रच्छाद्य तेषां वै कुरुराजोऽधितिष्ठति ॥ २७ ॥

लोकानावृत्य यशसा तेजसा वृत्तसम्पदा।  
स्वशरीरेण सम्प्राप्तं नान्यं शुश्रुम पाण्डवात् ॥ २८ ॥

तेजांसि यानि दृष्टानि भूमिष्ठेन त्वया विभो।  
वेश्मानि भुवि देवानां पश्यामूनि सहस्रशः ॥ २९ ॥

नारदस्य वचः श्रुत्वा राजा वचनमब्रवीत्।  
देवानामन्त्र्य धर्मात्मा स्वपक्षांश्चैव पार्थिवान् ॥ ३० ॥

शुभं वा यदि वा पापं भ्रातॄणां स्थानमद्य मे।  
तदेव प्राप्तुमिच्छामि लोकानन्यान्न कामये ॥ ३१ ॥

राज्ञस्तु वचनं श्रुत्वा देवराजः पुरंदरः।  
आनृशंस्यसमायुक्तं प्रत्युवाच युधिष्ठिरम् ॥ ३२ ॥

स्थानेऽस्मिन् वस राजेन्द्र कर्मभिर्निर्जिते शुभैः।  
किं त्वं मानुष्यकं स्नेहमद्यापि परिकर्षसि ॥ ३३ ॥

सिद्धिं प्राप्तोऽसि परमां यथा नान्यः पुमान् क्वचित्।  
नैव ते भ्रातरः स्थानं सम्प्राप्ताः कुरुनन्दन ॥ ३४ ॥

अद्यापि मानुषो भावः स्पृशते त्वां नराधिप।  
स्वर्गोऽयं पश्य देवर्षीन् सिद्धांश्च त्रिदिवालयान् ॥ ३५ ॥

युधिष्ठिरस्तु देवेन्द्रमेवंवादिनमीश्वरम् ।  
पुनरेवाब्रवीद् धीमानिदं वचनमर्थवत् ॥ ३६ ॥

तैर्विना नोत्सहे वस्तुमिह दैत्यनिबर्हण।  
गन्तुमिच्छामि तत्राहं यत्र ते भ्रातरो गताः ॥ ३७ ॥  
यत्र सा बृहती श्यामा बुद्धिसत्त्वगुणान्विता।  
द्रौपदी योषितां श्रेष्ठा यत्र चैव गता मम ॥ ३८ ॥