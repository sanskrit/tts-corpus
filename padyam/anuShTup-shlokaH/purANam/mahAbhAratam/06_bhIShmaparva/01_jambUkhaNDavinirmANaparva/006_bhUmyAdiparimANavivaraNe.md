+++
title_full = "006 सुदर्शनके वर्ष, पर्वत, मेरुगिरि, गंगानदी तथा शशाकृतिका वर्णन"
title = "००६ भूम्यादिपरिमाणविवरणे"

+++


उक्तो द्वीपस्य संक्षेपो विधिवद् बुद्धिमंस्त्वया।  
तत्त्वज्ञश्चासि सर्वस्य विस्तरं ब्रूहि संजय ॥ १ ॥

यावान् भूम्यवकाशोऽयं दृश्यते शशलक्षणे।  
तस्य प्रमाणं प्रब्रूहि ततो वक्ष्यसि पिप्पलम् ॥ २ ॥

एवं राज्ञा स पृष्टस्तु संजयो वाक्यमब्रवीत्।

प्रागायता महाराज षडेते वर्षपर्वताः।  
अवगाढा ह्युभयतः समुद्रौ पूर्वपश्चिमौ ॥ ३ ॥

हिमवान् हेमकूटश्च निषधश्च नगोत्तमः।  
नीलश्च वैदूर्यमयः श्वेतश्च शशिसंनिभः ॥ ४ ॥  
सर्वधातुविचित्रश्च शृङ्गवान् नाम पर्वतः।  
एते वै पर्वता राजन् सिद्धचारणसेविताः ॥ ५ ॥

एषामन्तरविष्कम्भो योजनानि सहस्रशः ।  
तत्र पुण्या जनपदास्तानि वर्षाणि भारत ॥ ६ ॥

वसन्ति तेषु सत्त्वानि नानाजातीनि सर्वशः।  
इदं तु भारतं वर्षं ततो हैमवतं परम् ॥ ७ ॥

हेमकूटात् परं चैव हरिवर्षं प्रचक्षते।  
दक्षिणेन तु नीलस्य निषधस्योत्तरेण तु ॥ ८ ॥  
प्रागायतो महाभाग माल्यवान् नाम पर्वतः।  
ततः परं माल्यवतः पर्वतो गन्धमादनः ॥ ९ ॥

परिमण्डलस्तयोर्मध्ये मेरुः कनकपर्वतः ।  
आदित्यतरुणाभासो विधूम इव पावकः ॥ १० ॥

योजनानां सहस्राणि चतुरशीतिरुच्छ्रितः ।  
अधस्ताच्चतुरशीतिर्योजनानां महीपते ॥ ११ ॥

ऊर्ध्वमधश्च तिर्यक् च लोकानावृत्य तिष्ठति।  
तस्य पार्श्वेष्वमी द्वीपाश्चत्वारः संस्थिता विभो ॥ १२ ॥

भद्राश्वः केतुमालश्च जम्बूद्वीपश्च भारत।  
उत्तराश्चैव कुरवः कृतपुण्यप्रतिश्रयाः ॥ १३ ॥

विहगः सुमुखो यस्तु सुपर्णस्यात्मजः किल।  
स वै विचिन्तयामास सौवर्णान् वीक्ष्य वायसान् ॥ १४ ॥  
मेरुरुत्तममध्यानामधमानां च पक्षिणाम् ।  
अविशेषकरो यस्मात् तस्मादेनं त्यजाम्यहम् ॥ १५ ॥

तमादित्योऽनुपर्येति सततं ज्योतिषां वरः।  
चन्द्रमाश्च सनक्षत्रो वायुश्चैव प्रदक्षिणः ॥ १६ ॥

स पर्वतो महाराज दिव्यपुष्पफलान्वितः।  
भवनैरावृतः सर्वैर्जाम्बूनदपरिष्कृतैः ॥ १७ ॥

तत्र देवगणा राजन् गन्धर्वासुरराक्षसाः।  
अप्सरोगणसंयुक्ताः शैले क्रीडन्ति सर्वदा ॥ १८ ॥

तत्र ब्रह्मा च रुद्रश्च शक्रश्चापि सुरेश्वरः।  
समेत्य विविधैर्यज्ञैर्यजन्तेऽनेकदक्षिणैः ॥ १९ ॥

तुम्बुरुर्नारदश्चैव विश्वावसुर्हहा हुहूः ।  
अभिगम्यामरश्रेष्ठांस्तुष्टुवुर्विविधैः स्तवैः ॥ २० ॥

सप्तर्षयो महात्मानः कश्यपश्च प्रजापतिः।  
तत्र गच्छन्ति भद्रं ते सदा पर्वणि पर्वणि ॥ २१ ॥

तस्यैव मूर्धन्युशनाः काव्यो दैत्यैर्महीपते।  
इमानि तस्य रत्नानि तस्येमे रत्नपर्वताः ॥ २२ ॥

तस्मात् कुबेरो भगवांश्चतुर्थं भागमश्नुते।  
ततः कलांशं वित्तस्य मनुष्येभ्यः प्रयच्छति ॥ २३ ॥

पार्श्वे तस्योत्तरे दिव्यं सर्वर्तुकुसुमैश्चितम्।  
कर्णिकारवनं रम्यं शिलाजालसमुद्‌गतम् ॥ २४ ॥

तत्र साक्षात् पशुपतिर्दिव्यैर्भूतैः समावृतः।  
उमासहायो भगवान् रमते भूतभावनः ॥ २५ ॥  
कर्णिकारमयीं मालां बिभ्रत्पादावलम्बिनीम् ।  
त्रिभिर्नेत्रैः कृतोद्योतस्त्रिभिः सूर्यैरिवोदितैः ॥ २६ ॥

तमुग्रतपसः सिद्धाः सुव्रताः सत्यवादिनः।  
पश्यन्ति न हि दुर्वृत्तैः शक्यो द्रष्टुं महेश्वरः ॥ २७ ॥

तस्य शैलस्य शिखरात् क्षीरधारा नरेश्वर।  
विश्वरूपापरिमिता भीमनिर्घातनिःस्वना ॥ २८ ॥  
पुण्या पुण्यतमैर्जुष्टा गङ्गा भागीरथी शुभा।  
प्लवन्तीव प्रवेगेन ह्रदे चन्द्रमसः शुभे ॥ २९ ॥

तया ह्युत्पादितः पुण्यः स ह्रदः सागरोपमः।  
तां धारयामास तदा दुर्धरां पर्वतैरपि ॥ ३० ॥  
शतं वर्षसहस्राणां शिरसैव पिनाकधृक्।

मेरोस्तु पश्चिमे पार्श्वे केतुमालो महीपते ॥ ३१ ॥  
जम्बूखण्डस्तु तत्रैव सुमहान् नन्दनोपमः।  
आयुर्दश सहस्राणि वर्षाणां तत्र भारत ॥ ३२ ॥

सुवर्णवर्णाश्च नराः स्त्रियश्चाप्सरसोपमाः ।  
अनामया वीतशोका नित्यं मुदितमानसाः ॥ ३३ ॥

जायन्ते मानवास्तत्र निष्टप्तकनकप्रभाः ।  
गन्धमादनशृङ्गेषु कुबेरः सह राक्षसैः ॥ ३४ ॥  
संवृतोऽप्सरसां सङ्घैर्मोदते गुह्यकाधिपः ।

गन्धमादनपादेषु परेष्वपरगण्डिकाः ॥ ३५ ॥  
एकादश सहस्राणि वर्षाणां परमायुषः।

तत्र हृष्टा नरा राजंस्तेजोयुक्ता महाबलाः।  
स्त्रियश्चोत्पलवर्णाभाः सर्वाः सुप्रियदर्शनाः ॥ ३६ ॥

नीलात् परतरं श्वेतं श्वेताद्धैरण्यकं परम्।  
वर्षमैरावतं राजन् नानाजनपदावृतम् ॥ ३७ ॥

धनुःसंस्थे महाराज द्वे वर्षे दक्षिणोत्तरे।  
इलावृतं मध्यमं तु पञ्च वर्षाणि चैव हि ॥ ३८ ॥

उत्तरोत्तरमेतेभ्यो वर्षमुद्रिच्यते गुणैः ।  
आयुःप्रमाणमारोग्यं धर्मतः कामतोऽर्थतः ॥ ३९ ॥

समन्वितानि भूतानि तेषु वर्षेषु भारत।  
एवमेषा महाराज पर्वतैः पृथिवी चिता ॥ ४० ॥

हेमकूटस्तु सुमहान् कैलासो नाम पर्वतः।  
यत्र वैश्रवणो राजन् गुह्यकैः सह मोदते ॥ ४१ ॥

अस्त्युत्तरेण कैलासं मैनाकं पर्वतं प्रति।  
हिरण्यशृङ्गः सुमहान् दिव्यो मणिमयो गिरिः ॥ ४२ ॥

तस्य पार्श्वे महद् दिव्यं शुभ्रं काञ्चनवालुकम्।  
रम्यं बिन्दुसरो नाम यत्र राजा भगीरथः ॥ ४३ ॥  
द्रष्टुं भागीरथीं गङ्गामुवास बहुलाः समाः।

यूपा मणिमयास्तत्र चैत्याश्चापि हिरण्मयाः ॥ ४४ ॥  
तत्रेष्ट्वा तु गतः सिद्धिं सहस्राक्षो महायशाः।

स्रष्टा भूतपतिर्यत्र सर्वलोकैः सनातनः ॥ ४५ ॥  
उपास्यते तिग्मतेजा यत्र भूतैः समन्ततः।  
नरनारायणौ ब्रह्मा मनुः स्थाणुश्च पञ्चमः ॥ ४६ ॥

तत्र दिव्या त्रिपथगा प्रथमं तु प्रतिष्ठिता।  
ब्रह्मलोकादपक्रान्ता सप्तधा प्रतिपद्यते ॥ ४७ ॥

वस्वोकसारा नलिनी पावनी च सरस्वती।  
जम्बूनदी च सीता च गङ्गा सिन्धुश्च सप्तमी ॥ ४८ ॥

अचिन्त्या दिव्यसंकाशा प्रभोरेषैव संविधिः।  
उपासते यत्र सत्रं सहस्रयुगपर्यये ॥ ४९ ॥

दृश्यादृश्या च भवति तत्र तत्र सरस्वती।  
एता दिव्याः सप्तगङ्गास्त्रिषु लोकेषु विश्रुताः ॥ ५० ॥

रक्षांसि वै हिमवति हेमकूटे तु गुह्यकाः।  
सर्पा नागाश्च निषधे गोकर्णं च तपोवनम् ॥ ५१ ॥

देवासुराणां सर्वेषां श्वेतपर्वत उच्यते।  
गन्धर्वा निषधे नित्यं नीले ब्रह्मर्षयस्तथा।  
शृङ्गवांस्तु महाराज देवानां प्रतिसंचरः ॥ ५२ ॥

इत्येतानि महाराज सप्त वर्षाणि भागशः।  
भूतान्युपनिविष्टानि गतिमन्ति ध्रुवाणि च ॥ ५३ ॥

तेषामृद्धिर्बहुविधा दृश्यते दैवमानुषी ।  
अशक्या परिसंख्यातुं श्रद्धेया तु बुभूषता ॥ ५४ ॥

(स वै सुदर्शनद्वीपो दृश्यते शशवद् द्विधा।)  
यां तु पृच्छसि मां राजन् दिव्यामेतां शशाकृतिम्।  
पार्श्वे शशस्य द्वे वर्षे उक्ते ये दक्षिणोत्तरे।  
कर्णौ तु नागद्वीपश्च काश्यपद्वीप एव च ॥ ५५ ॥

ताम्रपर्णः शिरो राजञ्छ्रीमान् मलयपर्वतः।  
एतद् द्वितीयं द्वीपस्य दृश्यते शशसंस्थितम् ॥ ५६ ॥