+++
title_full = "001 कुरुक्षेत्रमें उभय पक्षके सैनिकोंकी स्थिति तथा युद्धके नियमोंका निर्माण"
title = "००१ सैन्यशिक्षणे"

+++


नारायणं नमस्कृत्य नरं चैव नरोत्तमम्।  
देवीं सरस्वतीं व्यासं ततो जयमुदीरयेत्॥

कथं युयुधिरे वीराः कुरुपाण्डवसोमकाः।  
पार्थिवाः सुमहात्मानो नानादेशसमागताः ॥ १ ॥

यथा युयुधिरे वीराः कुरुपाण्डवसोमकाः।  
कुरुक्षेत्रे तपःक्षेत्रे शृणु त्वं पृथिवीपते ॥ २ ॥

तेऽवतीर्य कुरुक्षेत्रं पाण्डवाः सहसोमकाः।  
कौरवाः समवर्तन्त जिगीषन्तो महाबलाः ॥ ३ ॥

वेदाध्ययनसम्पन्नाः सर्वे युद्धाभिनन्दिनः ।  
आशंसन्तो जयं युद्धे बलेनाभिमुखा रणे ॥ ४ ॥

अभियाय च दुर्धर्षां धार्तराष्ट्रस्य वाहिनीम्।  
प्राङ्‌मुखाः पश्चिमे भागे न्यविशन्त ससैनिकाः ॥ ५ ॥

समन्तपञ्चकाद् बाह्यं शिबिराणि सहस्रशः।  
कारयामास विधिवत् कुन्तीपुत्रो युधिष्ठिरः ॥ ६ ॥

शून्या च पृथिवी सर्वा बालवृद्धावशेषिता।  
निरश्वपुरुषेवासीद् रथकुञ्जरवर्जिता ॥ ७ ॥

यावत्तपति सूर्यो हि जम्बूद्वीपस्य मण्डलम्।  
तावदेव समायातं बलं पार्थिवसत्तम ॥ ८ ॥

एकस्थाः सर्ववर्णास्ते मण्डलं बहुयोजनम्।  
पर्याक्रामन्त देशांश्च नदीः शैलान् वनानि च ॥ ९ ॥

तेषां युधिष्ठिरो राजा सर्वेषां पुरुषर्षभ।  
व्यादिदेश सवाह्यानां भक्ष्यभोज्यमनुत्तमम् ॥ १० ॥

शय्याश्च विविधास्तात तेषां रात्रौ युधिष्ठिरः।  
एवंवेदी वेदितव्यः पाण्डवेयोऽयमित्युत ॥ ११ ॥  
अभिज्ञानानि सर्वेषां संज्ञाश्चाभरणानि च।  
योजयामास कौरव्यो युद्धकाल उपस्थिते ॥ १२ ॥

दृष्ट्वा ध्वजाग्रं पार्थस्य धार्तराष्ट्रो महामनाः।  
सह सर्वैर्महीपालैः प्रत्यव्यूहत पाण्डवम् ॥ १३ ॥

पाण्डुरेणातपत्रेण ध्रियमाणेन मूर्धनि ।  
मध्ये नागसहस्रस्य भ्रातृभिः परिवारितः ॥ १४ ॥

दृष्ट्वा दुर्योधनं हृष्टाः पञ्चाला युद्धनन्दिनः।  
दध्मुः प्रीता महाशङ्खान् भेर्यश्च मधुरस्वनाः ॥ १५ ॥

ततः प्रहृष्टां तां सेनामभिवीक्ष्याथ पाण्डवाः।  
बभूवुर्हृष्टमनसो वासुदेवश्च वीर्यवान् ॥ १६ ॥

ततो हर्षं समागम्य वासुदेवधनंजयौ।  
दध्मतुः पुरुषव्याघ्रौ दिव्यौ शङ्खौ रथे स्थितौ ॥ १७ ॥

पाञ्चजन्यस्य निर्घोषं देवदत्तस्य चोभयोः।  
श्रुत्वा तु निनदं योधाः शकृन्मूत्रं प्रसुस्रुवुः ॥ १८ ॥

यथा सिंहस्य नदतः स्वनं श्रुत्वेतरे मृगाः।  
त्रसेयुर्निनदं श्रुत्वा तथासीदत तद्बलम् ॥ १९ ॥

उदतिष्ठद् रजो भौमं न प्राज्ञायत किंचन।  
अस्तङ्गत इवादित्ये सैन्येन सहसाऽऽवृते ॥ २० ॥

ववर्ष तत्र पर्जन्यो मांसशोणितवृष्टिमान्।  
दिक्षु सर्वाणि सैन्यानि तदद्भुतमिवाभवत् ॥ २१ ॥

वायुस्ततः प्रादुरभून्नीचैः शर्करकर्षणः ।  
विनिघ्नंस्तान्यनीकानि शतशोऽथ सहस्रशः ॥ २२ ॥

उभे सैन्ये च राजेन्द्र युद्धाय मुदिते भृशम्।  
कुरुक्षेत्रे स्थिते यत्ते सागरक्षुभितोपमे ॥ २३ ॥

तयोस्तु सेनयोरासीदद्भुतः स तु संगमः।  
युगान्ते समनुप्राप्ते द्वयोः सागरयोरिव ॥ २४ ॥

शून्याऽऽसीत्‌ पृथिवी सर्वा वृद्धबालावशेषिता।  
निरश्वपुरुषेवासीद् रथकुञ्जरवर्जिता ॥ २५ ॥  
तेन सेनासमूहेन समानीतेन कौरवैः।

ततस्ते समयं चक्रुः कुरुपाण्डवसोमकाः ॥ २६ ॥  
धर्मान् संस्थापयामासुर्युद्धानां भरतर्षभ ।

निवृत्ते विहिते युद्धे स्यात् प्रीतिर्नः परस्परम् ॥ २७ ॥  
यथापरं यथायोगं न च स्यात् कस्यचित् पुनः।

वाचा युद्धप्रवृत्तानां वाचैव प्रतियोधनम्।  
निष्क्रान्ताः पृतनामध्यान्न हन्तव्याः कदाचन ॥ २८ ॥  
रथी च रथिना योध्यो गजेन गजधूर्गतः।  
अश्वेनाश्वी पदातिश्च पादातेनैव भारत ॥ २९ ॥

यथायोगं यथाकामं यथोत्साहं यथाबलम्।  
समाभाष्य प्रहर्तव्यं न विश्वस्ते न विह्वले ॥ ३० ॥

एकेन सह संयुक्तः प्रपन्नो विमुखस्तथा।  
क्षीणशस्त्रो विवर्मा च न हन्तव्यः कदाचन ॥ ३१ ॥

न सूतेषु न धुर्येषु न च शस्त्रोपनायिषु।  
न भेरीशङ्खवादेषु प्रहर्तव्यं कथंचन ॥ ३२ ॥

एवं ते समयं कृत्वा कुरुपाण्डवसोमकाः।  
विस्मयं परमं जग्मुः प्रेक्षमाणाः परस्परम् ॥ ३३ ॥

निविश्य च महात्मानस्ततस्ते पुरुषर्षभाः।  
हृष्टरूपाः सुमनसो बभूवुः सहसैनिकाः ॥ ३४ ॥