+++
title_full = "003 व्यासजीके द्वारा अमंगलसूचक उत्पातों तथा विजयसूचक लक्षणोंका वर्णन"
title = "००३ निमित्ताख्याने"

+++


खरा गोषु प्रजायन्ते रमन्ते मातृभिः सुताः।  
अनार्तवं पुष्पफलं दर्शयन्ति वनद्रुमाः ॥ १ ॥

गर्भिण्योऽजातपुत्राश्च जनयन्ति विभीषणान् ।  
क्रव्यादाः पक्षिभिश्चापि सहाश्नन्ति परस्परम् ॥ २ ॥

त्रिविषाणाश्चतुर्नेत्राः पञ्चपादा द्विमेहनाः ।  
द्विशीर्षाश्च द्विपुच्छाश्च दंष्ट्रिणः पशवोऽशिवाः ॥ ३ ॥  
जायन्ते विवृतास्याश्च व्याहरन्तोऽशिवा गिरः।

त्रिपदाः शिखिनस्तार्क्ष्याश्चतुर्दंष्ट्रा विषाणिनः ॥ ४ ॥  
तथैवान्याश्च दृश्यने स्त्रियो वै ब्रह्मवादिनाम्।  
वैनतेयान् मयूरांश्च जनयन्ति पुरे तव ॥ ५ ॥

गोवत्सं वडवा सूते श्वा सृगालं महीपते।  
कुक्कुरान् करभाश्चैव शुकाश्चाशुभवादिनः ॥ ६ ॥

स्त्रियः काश्चित्प्रजायन्ते चतस्रः पञ्च कन्यकाः।  
जातमात्राश्च नृत्यन्ति गायन्ति च हसन्ति च ॥ ७ ॥

पृथग्जनस्य सर्वस्य क्षुद्रकाः प्रहसन्ति च।  
नृत्यन्ति परिगायन्ति वेदयन्तो महद् भयम् ॥ ८ ॥

प्रतिमाश्चालिखन्त्येताः सशस्त्राः कालचोदिताः ।  
अन्योन्यमभिधावन्ति शिशवो दण्डपाणयः ॥ ९ ॥

अन्योन्यमभिमृद्नन्ति नगराणि युयुत्सवः ।  
पद्मोत्पलानि वृक्षेषु जायन्ते कुमुदानि च ॥ १० ॥

विष्वग्वाताश्च वान्त्युग्रा रजो नाप्युपशाम्यति।  
अभीक्ष्णं कम्पते भूमिरर्कं राहुरुपैति च ॥ ११ ॥

श्वेतो ग्रहस्तथा चित्रां समतिक्रम्य तिष्ठति।  
अभावं हि विशेषेण कुरूणां तत्र पश्यति ॥ १२ ॥

धूमकेतुर्महाघोरः पुष्यं चाक्रम्य तिष्ठति।  
सेनयोरशिवं घोरं करिष्यति महाग्रहः ॥ १३ ॥

मघास्वङ्गारको वक्रः श्रवणे च बृहस्पतिः।  
भगं नक्षत्रमाक्रम्य सूर्यपुत्रेण पीड्यते ॥ १४ ॥

शुक्रः प्रोष्ठपदे पूर्वे समारुह्य विरोचते।  
उत्तरे तु परिक्रम्य सहितः समुदीक्षते ॥ १५ ॥

श्वेतो ग्रहः प्रज्वलितः सधूम इव पावकः।  
ऐन्द्रं तेजस्वि नक्षत्रं ज्येष्ठामाक्रम्य तिष्ठति ॥ १६ ॥

ध्रुवं प्रज्वलितो घोरमपसव्यं प्रवर्तते।  
रोहिणीं पीडयत्येवमुभौ च शशिभास्करौ।  
चित्रास्वात्यन्तरे चैव विष्ठितः परुषग्रहः ॥ १७ ॥

वक्रानुवक्रं कृत्वा च श्रवणं पावकप्रभः।  
ब्रह्मराशिं समावृत्य लोहिताङ्गो व्यवस्थितः ॥ १८ ॥

सर्वसस्यपरिच्छन्ना पृथिवी सस्यमालिनी ।  
पञ्चशीर्षा यवाश्चापि शतशीर्षाश्च शालयः ॥ १९ ॥

प्रधानाः सर्वलोकस्य यास्वायत्तमिदं जगत्।  
ता गावः प्रस्नुता वत्सैः शोणितं प्रक्षरन्त्युत ॥ २० ॥

निश्चेरुरर्चिषश्चापात्‌ खड्‌गाश्च ज्वलिता भृशम्।  
व्यक्तं पश्यन्ति शस्त्राणि संग्रामं समुपस्थितम् ॥ २१ ॥

अग्निवर्णा यथा भासः शस्त्राणामुदकस्य च।  
कवचानां ध्वजानां च भविष्यति महाक्षयः ॥ २२ ॥

पृथिवी शोणितावर्ता ध्वजोडुपसमाकुला ।  
कुरूणां वैशसे राजन् पाण्डवैः सह भारत ॥ २३ ॥

दिक्षु प्रज्वलितास्याश्च व्याहरन्ति मृगद्विजाः।  
अत्याहितं दर्शयन्तो वेदयन्ति महद् भयम् ॥ २४ ॥

एकपक्षाक्षिचरणः शकुनिः खचरो निशि।  
रौद्रं वदति संरब्धः शोणितं छर्दयन्निव ॥ २५ ॥

शस्त्राणि चैव राजेन्द्र प्रज्वलन्तीव सम्प्रति।  
सप्तर्षीणामुदाराणां समवच्छाद्यते प्रभा ॥ २६ ॥

संवत्सरस्थायिनौ च ग्रहौ प्रज्वलितावुभौ।  
विशाखायाः समीपस्थौ बृहस्पतिशनैश्चरौ ॥ २७ ॥

चन्द्रादित्यावुभौ ग्रस्तावेकाह्ना हि त्रयोदशीम्।  
अपर्वणि ग्रहं यातौ प्रजासंक्षयमिच्छतः ॥ २८ ॥

अशोभिता दिशः सर्वाः पांसुवर्षैः समन्ततः।  
उत्पातमेघा रौद्राश्च रात्रौ वर्षन्ति शोणितम् ॥ २९ ॥

कृत्तिकां पीडयंस्तीक्ष्णैर्नक्षत्रं पृथिवीपते ।  
अभीक्ष्णवाता वायन्ते धूमकेतुमवस्थिताः ॥ ३० ॥

विषमं जनयन्त्येत आक्रन्दजननं महत्।  
त्रिषु सर्वेषु नक्षत्रनक्षत्रेषु विशाम्पते।  
गृध्रः सम्पतते शीर्षं जनयन् भयमुत्तमम् ॥ ३१ ॥

चतुर्दशीं पञ्चदशीं भूतपूर्वां च षोडशीम्।  
इमां तु नाभिजानेऽहममावास्यां त्रयोदशीम्।  
चन्द्रसूर्यावुभौ ग्रस्तावेकमासीं त्रयोदशीम् ॥ ३२ ॥

अपर्वणि ग्रहेणैतौ प्रजाः संक्षपयिष्यतः।  
मांसवर्षं पुनस्तीव्रमासीत् कृष्णचतुर्दशीम् ।  
शोणितैर्वक्त्रसम्पूर्णा अतृप्तास्तत्र राक्षसाः ॥ ३३ ॥

प्रतिस्रोतो महानद्यः सरितः शोणितोदकाः।  
फेनायमानाः कूपाश्च कूर्दन्ति वृषभा इव ॥ ३४ ॥

पतन्त्युल्का सनिर्घाताः शक्राशनिसमप्रभाः ।  
अद्य चैव निशां व्युष्टामनयं समवाप्स्यथ ॥ ३५ ॥

विनिःसृत्य महोल्काभिस्तिमिरं सर्वतोदिशम् ।  
अन्योन्यमुपतिष्ठद्भिस्तत्र चोक्तं महर्षिभिः ॥ ३६ ॥

भूमिपालसहस्राणां भूमिः पास्यति शोणितम्।  
कैलासमन्दराभ्यां तु तथा हिमवता विभो ॥ ३७ ॥  
सहस्रशो महाशब्दः शिखराणि पतन्ति च।

महाभूता भूमिकम्पे चत्वारः सागराः पृथक्।  
वेलामुद्वर्तयन्तीव क्षोभयन्तो वसुंधराम् ॥ ३८ ॥

वृक्षानुन्मथ्य वान्त्युग्रा वाताः शर्करकर्षिणः।  
आभग्नाः सुमहावातैरशनीभिः समाहताः ॥ ३९ ॥  
वृक्षाः पतन्ति चैत्याश्च ग्रामेषु नगरेषु च।

नीललोहितपीतश्च भवत्यग्निर्हुतो द्विजैः ॥ ४० ॥  
वामार्चिर्दुष्टगन्धश्च मुञ्चन्‌ वै दारुणं स्वनम्।  
स्पर्शा गन्धा रसाश्चैव विपरीता महीपते ॥ ४१ ॥

धूमं ध्वजाः प्रमुञ्चन्ति कम्पमाना मुहुर्मुहुः।  
मुञ्चन्त्यङ्गारवर्षं च भेर्यश्च पटहास्तथा ॥ ४२ ॥

शिखराणां समृद्धानामुपरिष्टात् समन्ततः ।  
वायसाश्च रुवन्त्युग्रं वामं मण्डलमाश्रिताः ॥ ४३ ॥

पक्वापक्वेति सुभृशं वावाश्यन्ते वयांसि च।  
निलीयन्ते ध्वजाग्रेषु क्षयाय पृथिवीक्षिताम् ॥ ४४ ॥

ध्यायन्तः प्रकिरन्तश्च व्याला वेपथुसंयुताः।  
दीनास्तुरङ्गमाः सर्वे वारणाः सलिलाश्रयाः ॥ ४५ ॥

एतच्छ्रुत्वा भवानत्र प्राप्तकालं व्यवस्यताम्।  
यथा लोकः समुच्छेदं नायं गच्छेत भारत ॥ ४६ ॥

पितुर्वचो निशम्यैतद् धृतराष्ट्रोऽब्रवीदिदम् ।  
दिष्टमेतत् पुरा मन्ये भविष्यति नरक्षयः ॥ ४७ ॥

राजानः क्षत्रधर्मेण यदि वध्यन्ति संयुगे।  
वीरलोकं समासाद्य सुखं प्राप्स्यन्ति केवलम् ॥ ४८ ॥

इह कीर्तिं परे लोके दीर्घकालं महत् सुखम्।  
प्राप्स्यन्ति पुरुषव्याघ्राः प्राणांस्त्यक्त्वा महाहवे ॥ ४९ ॥

एवमुक्तो मुनिस्तत्त्वं कवीन्द्रो राजसत्तम।  
धृतराष्ट्रेण पुत्रेण ध्यानमन्वगमत् परम् ॥ ५० ॥

स मुहूर्तं तथा ध्यात्वा पुनरेवाब्रवीद् वचः।  
असंशयं पार्थिवेन्द्र कालः संक्षिपते जगत् ॥ ५१ ॥  
सृजते च पुनर्लोकान् नेह विद्यति शाश्वतम्।

ज्ञातीनां वै कुरूणां च सम्बन्धिसुहृदां तथा ॥ ५२ ॥  
धर्म्यं देशय पन्थानं समर्थो ह्यसि वारणे।  
क्षुद्रं जातिवधं प्राहुर्मा कुरुष्व ममाप्रियम् ॥ ५३ ॥

कालोऽयं पुत्ररूपेण तव जातो विशाम्पते।  
न वधः पूज्यते वेदे हितं नैव कथंचन ॥ ५४ ॥

हन्यात्‌ स एनं यो हन्यात्‌ कुलधर्मं स्विकां तनुम्।  
कालेनोत्पथगन्तासि शक्ये सति यथाऽऽपदि ॥ ५५ ॥

कुलस्यास्य विनाशाय तथैव च महीक्षिताम्।  
अनर्थो राज्यरूपेण तव जातो विशाम्पते ॥ ५६ ॥

लुप्तधर्मा परेणासि धर्मं दर्शय वै सुतान्।  
किं ते राज्येन दुर्धर्ष येन प्राप्तोऽसि किल्बिषम् ॥ ५७ ॥

यशो धर्मं च कीर्तिं च पालयन् स्वर्गमाप्स्यसि।  
लभन्तां पाण्डवा राज्यं शमं गच्छन्तु कौरवाः ॥ ५८ ॥

एवं ब्रुवति विप्रेन्द्रे धृतराष्ट्रोऽम्बिकासुतः।  
आक्षिप्य वाक्यं वाक्यज्ञो वाक्यं चैवाब्रवीत् पुनः ॥ ५९ ॥

यथा भवान् वेत्ति तथैव वेत्ता  
भावाभावौ विदितौ मे यथार्थौ।  
स्वार्थे हि सम्मुह्यति तात लोको  
मां चापि लोकात्मकमेव विद्धि ॥ ६० ॥

प्रसादये त्वामतुलप्रभावं  
त्वं नो गतिर्दर्शयिता च धीरः।  
न चापि ते मद्वशगा महर्षे  
न चाधर्मं कर्तुमर्हा हि मे मतिः ॥ ६१ ॥

त्वं हि धर्मप्रवृत्तिश्च यशः कीर्तिश्च भारती।  
कुरूणां पाण्डवानां च मान्यश्चापि पितामहः ॥ ६२ ॥

वैचित्रवीर्य नृपते यत् ते मनसि वर्तते।  
अभिधत्स्व यथाकामं छेत्तास्मि तव संशयम् ॥ ६३ ॥

यानि लिङ्गानि संग्रामे भवन्ति विजयिष्यताम्।  
तानि सर्वाणि भगवञ्छ्रोतुमिच्छामि तत्त्वतः ॥ ६४ ॥

प्रसन्नभाः पावक ऊर्ध्वरश्मिः  
प्रदक्षिणावर्तशिखो विधूमः ।  
पुण्या गन्धाश्चाहुतीनां प्रवान्ति  
जयस्यैतद् भाविनो रूपमाहुः ॥ ६५ ॥

गम्भीरघोषाश्च महास्वनाश्च  
शङ्खा मृदङ्गाश्च नदन्ति यत्र।  
विशुद्धरश्मिस्तपनः शशी च  
जयस्यैतद् भाविनो रूपमाहुः ॥ ६६ ॥

इष्टा वाचः प्रसृता वायसानां  
सम्प्रस्थितानां च गमिष्यतां च।  
ये पृष्ठतस्ते त्वरयन्ति राजन्  
ये चाग्रतस्ते प्रतिषेधयन्ति ॥ ६७ ॥

कल्याणवाचः शकुना राजहंसाः  
शुकाः क्रौञ्चाः शतपत्राश्च यत्र।  
प्रदक्षिणाश्चैव भवन्ति संख्ये  
ध्रुवं जयस्तत्र वदन्ति विप्राः ॥ ६८ ॥

अलङ्कारैः कवचैः केतुभिश्च  
सुखप्रणादैर्हेषितैर्वा हयानाम् ।  
भ्राजिष्मती दुष्प्रतिवीक्षणीया  
येषां चमूस्ते विजयन्ति शत्रून् ॥ ६९ ॥

हृष्टा वाचस्तथा सत्त्वं योधानां यत्र भारत।  
न म्लायन्ति स्रजश्चैव ते तरन्ति रणोदधिम् ॥ ७० ॥

इष्टा वाचः प्रविष्टस्य दक्षिणाः प्रविविक्षतः।  
पश्चात् संधारयन्त्यर्थमग्रे च प्रतिषेधिकाः ॥ ७१ ॥

शब्दरूपरसस्पर्शगन्धाश्चाविकृताः शुभाः ।  
सदा हर्षश्च योधानां जयतामिह लक्षणम् ॥ ७२ ॥

अनुगा वायवो वान्ति तथाभ्राणि वयांसि च।  
अनुप्लवन्ति मेघाश्च तथैवेन्द्रधनूंषि च ॥ ७३ ॥  
एतानि जयमानानां लक्षणानि विशाम्पते।  
भवन्ति विपरीतानि मुमूर्षूणां जनाधिप ॥ ७४ ॥

अल्पायां वा महत्यां वा सेनायामिति निश्चयः।  
हर्षो योधगणस्यैको जयलक्षणमुच्यते ॥ ७५ ॥

एको दीर्णो दारयति सेनां सुमहतीमपि।  
तां दीर्णामनुदीर्यन्ते योधाः शूरतरा अपि ॥ ७६ ॥

दुर्निवर्त्या तदा चैव प्रभग्ना महती चमूः।  
अपामिव महावेगास्त्रस्ता मृगगणा इव ॥ ७७ ॥

नैव शक्या समाधातुं संनिपाते महाचमूः।  
दीर्णामित्येव दीर्यन्ते सुविद्वांसोऽपि भारत ॥ ७८ ॥

भीतान् भग्नांश्च सम्प्रेक्ष्य भयं भूयोऽभिवर्धते।  
प्रभग्ना सहसा राजन् दिशो विद्रवते चमूः ॥ ७९ ॥

नैव स्थापयितुं शक्या शूरैरपि महाचमूः।  
सत्कृत्य महतीं सेनां चतुरङ्गां महीपतिः।  
उपायपूर्वं मेधावी यतेत सततोत्थितः ॥ ८० ॥

उपायविजयं श्रेष्ठमाहुर्भेदेन मध्यमम् ।  
जघन्य एष विजयो यो युद्धेन विशाम्पते ॥ ८१ ॥

महादोषः संनिपातस्तस्याद्यः क्षय उच्यते।  
परस्परज्ञाः संहृष्टा व्यवधूताः सुनिश्चिताः ॥ ८२ ॥  
पञ्चाशदपि ये शूरा मृद्‌गन्ति महतीं चमूम्।  
अपि वा पञ्च षट् सप्त विजयन्त्यनिवर्तिनः ॥ ८३ ॥

न वैनतेयो गरुडः प्रशंसति महाजनम्।  
दृष्ट्वा सुपर्णोऽपचितिं महत्या अपि भारत ॥ ८४ ॥

न बाहुल्येन सेनाया जयो भवति नित्यशः।  
अध्रुवो हि जयो नाम दैवं चात्र परायणम्।  
जयवन्तो हि संग्रामे कृतकृत्या भवन्ति हि ॥ ८५ ॥