+++
title_full = "005 पंचमहाभूतों तथा सुदर्शनद्वीपका संक्षिप्त वर्णन"
title = "००५ सुदर्शनद्वीपवर्णने"

+++


नदीनां पर्वतानां च नामधेयानि संजय।  
तथा जनपदानां च ये चान्ये भूमिमाश्रिताः ॥ १ ॥

प्रमाणं च प्रमाणज्ञ पृथिव्या मम सर्वतः।  
निखिलेन समाचक्ष्व काननानि च संजय ॥ २ ॥

पञ्चेमानि महाराज महाभूतानि संग्रहात्।  
जगतीस्थानि सर्वाणि समान्याहुर्मनीषिणः ॥ ३ ॥

भूमिरापस्तथा वायुरग्निराकाशमेव च ।  
गुणोत्तराणि सर्वाणि तेषां भूमिः प्रधानतः ॥ ४ ॥

शब्दः स्पर्शश्च रूपं च रसो गन्धश्च पञ्चमः।  
भूमेरेते गुणाः प्रोक्ता ऋषिभिस्तत्त्ववेदिभिः ॥ ५ ॥

चत्वारोऽप्सु गुणा राजन् गन्धस्तत्र न विद्यते।  
शब्दः स्पर्शश्च रूपं च तेजसोऽथ गुणास्त्रयः।  
शब्दः स्पर्शश्च वायोस्तु आकाशे शब्द एव तु ॥ ६ ॥

एते पञ्च गुणा राजन् महाभूतेषु पञ्चसु।  
वर्तन्ते सर्वलोकेषु येषु भूताः प्रतिष्ठिताः ॥ ७ ॥

अन्योन्यं नाभिवर्तन्ते साम्यं भवति वै यदा ॥ ८ ॥

यदा तु विषमीभावमाविशन्ति परस्परम्।  
तदा देहैर्देहवन्तो व्यतिरोहन्ति नान्यथा ॥ ९ ॥

आनुपूर्व्या विनश्यन्ति जायन्ते चानुपूर्वशः।  
सर्वाण्यपरिमेयाणि तदेषां रूपमैश्वरम् ॥ १० ॥

तत्र तत्र हि दृश्यन्ते धातवः पाञ्चभौतिकाः।  
तेषां मनुष्यास्तर्केण प्रमाणानि प्रचक्षते ॥ ११ ॥

अचिन्त्याः खलु ये भावा न तांस्तर्केण साधयेत्।  
प्रकृतिभ्यः परं यत् तु तदचिन्त्यस्य लक्षणम् ॥ १२ ॥

सुदर्शनं प्रवक्ष्यामि द्वीपं तु कुरुनन्दन।  
परिमण्डलो महाराज द्वीपोऽसौ चक्रसंस्थितः ॥ १३ ॥

नदीजलप्रतिच्छन्नः पर्वतैश्चाभ्रसंनिभैः ।  
पुरैश्च विविधाकारै रम्यैर्जनपदैस्तथा ॥ १४ ॥  
वृक्षैः पुष्पफलोपेतैः सम्पन्नधनधान्यवान् ।  
लवणेन समुद्रेण समन्तात् परिवारितः ॥ १५ ॥

यथा हि पुरुषः पश्येदादर्शे मुखमात्मनः।  
एवं सुदर्शनद्वीपो दृश्यते चन्द्रमण्डले ॥ १६ ॥

द्विरंशे पिप्पलस्तत्र द्विरंशे च शशो महान्।  
सर्वौषधिसमावायः सर्वतः परिवारितः ॥ १७ ॥

आपस्ततोऽन्या विज्ञेयाः शेषः संक्षेप उच्यते।  
ततोऽन्य उच्यते चायमेनं संक्षेपतः शृणु ॥ १८ ॥