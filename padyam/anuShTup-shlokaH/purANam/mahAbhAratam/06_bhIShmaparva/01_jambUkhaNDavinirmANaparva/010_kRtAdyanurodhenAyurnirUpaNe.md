+++
title_full = "010 भारतवर्षमें युगोंके अनुसार मनुष्योंकी आयु तथा गुणोंका निरूपण"
title = "०१० कृताद्यनुरोधेनायुर्निरूपणे"

+++


भारतस्यास्य वर्षस्य तथा हैमवतस्य च।  
प्रमाणमायुषः सूत बलं चापि शुभाशुभम् ॥ १ ॥  
अनागतमतिक्रान्तं वर्तमानं च संजय।  
आचक्ष्व मे विस्तरेण हरिवर्षं तथैव च ॥ २ ॥

चत्वारि भारते वर्षे युगानि भरतर्षभ।  
कृतं त्रेता द्वापरं च तिष्यं च कुरुवर्धन ॥ ३ ॥

पूर्वं कृतयुगं नाम ततस्त्रेतायुगं प्रभो।  
संक्षेपाद् द्वापरस्याथ ततस्तिष्यं प्रवर्तते ॥ ४ ॥

चत्वारि तु सहस्राणि वर्षाणां कुरुसत्तम।  
आयुःसंख्या कृतयुगे संख्याता राजसत्तम ॥ ५ ॥

तथा त्रीणि सहस्राणि त्रेतायां मनुजाधिप।  
द्वे सहस्रे द्वापरे तु भुवि तिष्ठति साम्प्रतम् ॥ ६ ॥

न प्रमाणस्थितिर्ह्यस्ति तिष्येऽस्मिन् भरतर्षभ।  
गर्भस्थाश्च म्रियन्तेऽत्र तथा जाता म्रियन्ति च ॥ ७ ॥

महाबला महासत्त्वाः प्रज्ञागुणसमन्विताः ।  
प्रजायन्ते च जाताश्च शतशोऽथ सहस्रशः ॥ ८ ॥  
जाताः कृतयुगे राजन् धनिनः प्रियदर्शनाः।  
प्रजायन्ते च जाताश्च मुनयो वै तपोधनाः ॥ ९ ॥

महोत्साहा महात्मानो धार्मिकाः सत्यवादिनः।  
प्रियदर्शना वपुष्मन्तो महावीर्या धनुर्धराः ॥ १० ॥  
वरार्हा युधि जायन्ते क्षत्रियाः शूरसत्तमाः।  
त्रेतायां क्षत्रिया राजन् सर्वे वै चक्रवर्तिनः ॥ ११ ॥

सर्ववर्णाश्च जायन्ते सदा चैव च द्वापरे।  
महोत्साहा वीर्यवन्तः परस्परजयैषिणः ॥ १२ ॥

तेजसाल्पेन संयुक्ताः क्रोधनाः पुरुषा नृप।  
लुब्धा अनृतकाश्चैव तिष्ये जायन्ति भारत ॥ १३ ॥

ईर्ष्या मानस्तथा क्रोधो मायासूया तथैव च।  
तिष्ये भवति भूतानां रागो लोभश्च भारत ॥ १४ ॥

संक्षेपो वर्तते राजन् द्वापरेऽस्मिन् नराधिप।  
गुणोत्तरं हैमवतं हरिवर्षं ततः परम् ॥ १५ ॥