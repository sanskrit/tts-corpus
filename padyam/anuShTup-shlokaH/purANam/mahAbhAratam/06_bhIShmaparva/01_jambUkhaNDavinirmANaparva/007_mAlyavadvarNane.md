+++
title_full = "007 उत्तर कुरु, भद्राश्ववर्ष तथा माल्यवान्\u200cका वर्णन"
title = "००७ माल्यवद्वर्णने"

+++


मेरोरथोत्तरं पार्श्वं पूर्वं चाचक्ष्व संजय।  
निखिलेन महाबुद्धे माल्यवन्तं च पर्वतम् ॥ १ ॥

दक्षिणेन तु नीलस्य मेरोः पार्श्वे तथोत्तरे।  
उत्तराः कुरवो राजन् पुण्याः सिद्धनिषेविताः ॥ २ ॥

तत्र वृक्षा मधुफला नित्यपुष्पफलोपगाः।  
पुष्पाणि च सुगन्धीनि रसवन्ति फलानि च ॥ ३ ॥

सर्वकामफलास्तत्र केचिद् वृक्षा जनाधिप।  
अपरे क्षीरिणो नाम वृक्षास्तत्र नराधिप ॥ ४ ॥  
ये क्षरन्ति सदा क्षीरं षड्रसं चामृतोपमम्।  
वस्त्राणि च प्रसूयन्ते फलेष्वाभरणानि च ॥ ५ ॥

सर्वा मणिमयी भूमिः सूक्ष्मकाञ्चनवालुका।  
सर्वर्तुसुखसंस्पर्शा निष्पङ्का च जनाधिप।  
पुष्करिण्यः शुभास्तत्र सुखस्पर्शा मनोरमाः ॥ ६ ॥

देवलोकच्युताः सर्वे जायन्ते तत्र मानवाः।  
शुक्लाभिजनसम्पन्नाः सर्वे सुप्रियदर्शनाः ॥ ७ ॥

मिथुनानि च जायन्ते स्त्रियश्चाप्सरसोपमाः।  
तेषां ते क्षीरिणां क्षीरं पिबन्त्यमृतसंनिभम् ॥ ८ ॥

मिथुनं जायते काले समं तच्च प्रवर्धते।  
तुल्यरूपगुणोपेतं समवेषं तथैव च ॥ ९ ॥

एकैकमनुरक्तं च चक्रवाकसमं विभो।  
निरामयाश्च ते लोका नित्यं मुदितमानसाः ॥ १० ॥

दश वर्षसहस्राणि दश वर्षशतानि च।  
जीवन्ति ते महाराज न चान्योन्यं जहत्युत ॥ ११ ॥

भारुण्डा नाम शकुनास्तीक्ष्णतुण्डा महाबलाः।  
तान् निर्हरन्तीह मृतान् दरीषु प्रक्षिपन्ति च ॥ १२ ॥

उत्तराः कुरवो राजन् व्याख्यातास्ते समासतः।  
मेरोः पार्श्वमहं पूर्वं वक्ष्याम्यथ यथातथम् ॥ १३ ॥

तस्य मूर्धाभिषेकस्तु भद्राश्वस्य विशाम्पते।  
भद्रसालवनं यत्र कालाम्रश्च महाद्रुमः ॥ १४ ॥

कालाम्रस्तु महाराज नित्यपुष्पफलः शुभः।  
द्रुमश्च योजनोत्सेधः सिद्धचारणसेवितः ॥ १५ ॥

तत्र ते पुरुषाः श्वेतास्तेजोयुक्ता महाबलाः।  
स्त्रियः कुमुदवर्णाश्च सुन्दर्यः प्रियदर्शनाः ॥ १६ ॥

चन्द्रप्रभाश्चन्द्रवर्णाः पूर्णचन्द्रनिभाननाः ।  
चन्द्रशीतलगात्र्यश्च नृत्यगीतविशारदाः ॥ १७ ॥

दश वर्षसहस्राणि तत्रायुर्भरतर्षभ ।  
कालाम्ररसपीतास्ते नित्यं संस्थितयौवनाः ॥ १८ ॥

दक्षिणेन तु नीलस्य निषधस्योत्तरेण तु।  
सुदर्शनो नाम महाञ्जम्बूवृक्षः सनातनः ॥ १९ ॥

सर्वकामफलः पुण्यः सिद्धचारणसेवितः ।  
तस्य नाम्ना समाख्यातो जम्बूद्वीपः सनातनः ॥ २० ॥

योजनानां सहस्रं च शतं च भरतर्षभ।  
उत्सेधो वृक्षराजस्य दिवस्पृङ्‌मनुजेश्वर ॥ २१ ॥

अरत्नीनां सहस्रं च शतानि दश पञ्च च।  
परिणाहस्तु वृक्षस्य फलानां रसभेदिनाम् ॥ २२ ॥

पतमानानि तान्युर्वीं कुर्वन्ति विपुलं स्वनम्।  
मुञ्चन्ति च रसं राजंस्तस्मिन् रजतसंनिभम् ॥ २३ ॥

तस्या जम्ब्वाः फलरसो नदी भूत्वा जनाधिप।  
मेरुं प्रदक्षिणं कृत्वा सम्प्रयात्युत्तरान् कुरून् ॥ २४ ॥

तत्र तेषां मनःशान्तिर्न पिपासा जनाधिप।  
तस्मिन् फलरसे पीते न जरा बाधते च तान्॥२५॥

तत्र जाम्बूनदं नाम कनकं देवभूषणम्।  
इन्द्रगोपकसंकाशं जायते भास्वरं तु तत् ॥ २६ ॥

तरुणादित्यवर्णाश्च जायन्ते तत्र मानवाः।  
तथा माल्यवतः शृङ्गे दृश्यते हव्यवाट् सदा ॥ २७ ॥

नाम्ना संवर्तको नाम कालाग्निर्भरतर्षभ।  
तथा माल्यवतः शृङ्गे पूर्वपूर्वानुगण्डिका ॥ २८ ॥

योजनानां सहस्राणि पञ्चषण्माल्यवानथ ।  
महारजतसंकाशा जायन्ते तत्र मानवाः ॥ २९ ॥

ब्रह्मलोकच्युताः सर्वे सर्वे सर्वेषु साधवः।  
तपस्तप्यन्ति ते तीव्रं भवन्ति ह्यूर्ध्वरेतसः।  
रक्षणार्थं तु भूतानां प्रविशन्ते दिवाकरम् ॥ ३० ॥

षष्टिस्तानि सहस्राणि षष्टिमेव शतानि च।  
अरुणस्याग्रतो यान्ति परिवार्य दिवाकरम् ॥ ३१ ॥

षष्टिं वर्षसहस्राणि षष्टिमेव शतानि च।  
आदित्यतापतप्तास्ते विशन्ति शशिमण्डलम् ॥ ३२ ॥