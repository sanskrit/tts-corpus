+++
title_full = "004 धृतराष्ट्रके पूछनेपर संजयके द्वारा भूमिके महत्त्वका वर्णन"
title = "००४ भौमगुणकथने"

+++


एवमुक्त्वा ययौ व्यासो धृतराष्ट्राय धीमते।  
धृतराष्ट्रोऽपि तच्छ्रुत्वा ध्यानमेवान्वपद्यत ॥ १ ॥

स मुहूर्तमिव ध्यात्वा विनिःश्वस्य मुहुर्मुहुः।  
संजयं संशितात्मानमपृच्छद् भरतर्षभ ॥ २ ॥

संजयेमे महीपालाः शूरा युद्धाभिनन्दिनः।  
अन्योन्यमभिनिघ्नन्ति शस्त्रैरुच्चावचैरिह ॥ ३ ॥  
पार्थिवाः पृथिवीहेतोः समभित्यज्य जीवितम्।  
न वा शाम्यन्ति निघ्नन्तो वर्धयन्ति यमक्षयम् ॥ ४ ॥  
भौममैश्वर्यमिच्छन्तो न मृष्यन्ते परस्परम्।  
मन्ये बहुगुणा भूमिस्तन्ममाचक्ष्व संजय ॥ ५ ॥

बहूनि च सहस्राणि प्रयुतान्यर्बुदानि च।  
कोट्यश्च लोकवीराणां समेताः कुरुजाङ्गले ॥ ६ ॥

देशानां च परीमाणं नगराणां च संजय।  
श्रोतुमिच्छामि तत्त्वेन यत एते समागताः ॥ ७ ॥

दिव्यबुद्धिप्रदीपेन युक्तस्त्वं ज्ञानचक्षुषा ।  
प्रभावात् तस्य विप्रर्षेर्व्यासस्यामिततेजसः ॥ ८ ॥

यथाप्रज्ञं महाप्राज्ञ भौमान् वक्ष्यामि ते गुणान्।  
शास्त्रचक्षुरवेक्षस्व नमस्ते भरतर्षभ ॥ ९ ॥

द्विविधानीह भूतानि चराणि स्थावराणि च।  
त्रसानां त्रिविधा योनिरण्डस्वेदजरायुजाः ॥ १० ॥

त्रसानां खलु सर्वेषां श्रेष्ठा राजन् जरायुजाः।  
जरायुजानां प्रवरा मानवाः पशवश्च ये ॥ ११ ॥

नानारूपधरा राजंस्तेषां भेदाश्चतुर्दश ।  
वेदोक्ताः पृथिवीपाल येषु यज्ञाः प्रतिष्ठिताः ॥ १२ ॥

ग्राम्याणां पुरुषाः श्रेष्ठाः सिंहाश्चारण्यवासिनाम्।  
सर्वेषामेव भूतानामन्योन्येनोपजीवनम् ॥ १३ ॥

उद्भिज्जाः स्थावराः प्रोक्तास्तेषां पञ्चैव जातयः।  
वृक्षगुल्मलतावल्ल्यस्त्वक्सारास्तृणजातयः ॥ १४ ॥

तेषां विंशतिरेकोना महाभूतेषु पञ्चसु।  
चतुर्विंशतिरुद्दिष्टा गायत्री लोकसम्मता ॥ १५ ॥

य एतां वेद गायत्रीं पुण्यां सर्वगुणान्विताम्।  
तत्त्वेन भरतश्रेष्ठ स लोके न प्रणश्यति ॥ १६ ॥

अरण्यवासिनः सप्त सप्तैषां ग्रामवासिनः।  
सिंहा व्याघ्रा वराहाश्च महिषा वारणास्तथा ॥ १७ ॥  
ऋक्षाश्च वानराश्चैव सप्तारण्याः स्मृता नृप।

गौरजाविमनुष्याश्च अश्वाश्वतरगर्दभाः ॥ १८ ॥  
एते ग्राम्याः समाख्याताः पशवः सप्त साधुभिः।  
एते वै पशवो राजन् ग्राम्यारण्याश्चतुर्दश ॥ १९ ॥

भूमौ च जायते सर्वं भूमौ सर्वं विनश्यति।  
भूमिः प्रतिष्ठा भूतानां भूमिरेव परायणम् ॥ २० ॥

यस्य भूमिस्तस्य सर्वं जगत् स्थावरजङ्गमम्।  
तत्रातिगृद्धा राजानो विनिघ्नन्तीतरेतरम् ॥ २१ ॥