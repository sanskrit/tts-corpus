+++
title_full = "008 रमणक, हिरण्यक, शृंगवान् पर्वत तथा ऐरावतवर्षका वर्णन"
title = "००८"

+++


वर्षाणां चैव नामानि पर्वतानां च संजय।  
आचक्ष्व मे यथातत्त्वं ये च पर्वतवासिनः ॥ १ ॥

दक्षिणेन तु श्वेतस्य निषधस्योत्तरेण तु।  
वर्षं रमणकं नाम जायन्ते तत्र मानवाः ॥ २ ॥  
शुक्लाभिजनसम्पन्नाः सर्वे सुप्रियदर्शनाः ।  
निःसपत्नाश्च ते सर्वे जायन्ते तत्र मानवाः ॥ ३ ॥

दश वर्षसहस्राणि शतानि दश पञ्च च।  
जीवन्ति ते महाराज नित्यं मुदितमानसाः ॥ ४ ॥

दक्षिणेन तु नीलस्य निषधस्योत्तरेण तु।  
वर्षं हिरण्मयं नाम यत्र हैरण्वती नदी ॥ ५ ॥

यत्र चायं महाराज पक्षिराट् पतगोत्तमः।  
यक्षानुगा महाराज धनिनः प्रियदर्शनाः ॥ ६ ॥  
महाबलास्तत्र जना राजन् मुदितमानसाः।

एकादश सहस्राणि वर्षाणां ते जनाधिप ॥ ७ ॥  
आयुःप्रमाणं जीवन्ति शतानि दश पञ्च च।

शृङ्गाणि च विचित्राणि त्रीण्येव मनुजाधिप ॥ ८ ॥  
एकं मणिमयं तत्र तथैकं रौक्ममद्भुतम्।  
सर्वरत्नमयं चैकं भवनैरुपशोभितम् ॥ ९ ॥

तत्र स्वयंप्रभा देवी नित्यं वसति शाण्डिली।  
उत्तरेण तु शृङ्गस्य समुद्रान्ते जनाधिप ॥ १० ॥  
वर्षमैरावतं नाम तस्माच्छृङ्गमतः परम्।  
न तत्र सूर्यस्तपति न जीर्यन्ते च मानवाः ॥ ११ ॥

चन्द्रमाश्च सनक्षत्रो ज्योतिर्भूत इवावृतः।  
पद्मप्रभाः पद्मवर्णाः पद्मपत्रनिभेक्षणाः ॥ १२ ॥

पद्मपत्रसुगन्धाश्च जायन्ते तत्र मानवाः।  
अनिष्यन्दा इष्टगन्धा निराहारा जितेन्द्रियाः ॥ १३ ॥

देवलोकच्युताः सर्वे तथा विरजसो नृप।  
त्रयोदश सहस्राणि वर्षाणां ते जनाधिप ॥ १४ ॥  
आयुःप्रमाणं जीवन्ति नरा भरतसत्तम।

क्षीरोदस्य समुद्रस्य तथैवोत्तरतः प्रभुः।  
हरिर्वसति वैकुण्ठः शकटे कनकामये ॥ १५ ॥  
अष्टचक्रं हि तद् यानं भूतयुक्तं मनोजवम्।  
अग्निवर्णं महातेजो जाम्बूनदविभूषितम् ॥ १६ ॥

स प्रभुः सर्वभूतानां विभुश्च भरतर्षभ।  
संक्षेपो विस्तरश्चैव कर्ता कारयिता तथा ॥ १७ ॥

पृथिव्यापस्तथाऽऽकाशं वायुस्तेजश्च पार्थिव ।  
स यज्ञः सर्वभूतानामास्यं तस्य हुताशनः ॥ १८ ॥

एवमुक्तः संजयेन धृतराष्ट्रो महामनाः।  
ध्यानमन्वगमद् राजन् पुत्रान् प्रति जनाधिप ॥ १९ ॥

स विचिन्त्य महातेजाः पुनरेवाब्रवीद् वचः।  
असंशयं सूतपुत्र कालः संक्षिपते जगत् ॥ २० ॥

सृजते च पुनः सर्वं विद्यते नेह शाश्वतम्।  
नरो नारायणश्चैव सर्वज्ञः सर्वभूतहृत् ॥ २१ ॥  
देवा वैकुण्ठमित्याहुर्नरा विष्णुमिति प्रभुम् ॥ २२ ॥