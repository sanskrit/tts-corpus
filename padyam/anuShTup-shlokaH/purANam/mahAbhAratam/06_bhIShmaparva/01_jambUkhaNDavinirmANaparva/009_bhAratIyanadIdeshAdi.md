+++
title_full = "009 भारतवर्षकी नदियों, देशों तथा जनपदोंके नाम और भूमिका महत्त्व"
title = "००९ भारतीयनदीदेशादि"

+++


यदिदं भारतं वर्षं यत्रेदं मूर्च्छितं बलम्।  
यत्रातिमात्रलुब्धोऽयं पुत्रो दुर्योधनो मम ॥ १ ॥  
यत्र गृद्धाः पाण्डुपुत्रा यत्र मे सज्जते मनः।  
एतन्मे तत्त्वमाचक्ष्व त्वं हि मे बुद्धिमान् मतः ॥ २ ॥

न तत्र पाण्डवा गृद्धाः शृणु राजन् वचो मम।  
गृद्धो दुर्योधनस्तत्र शकुनिश्चापि सौबलः ॥ ३ ॥

अपरे क्षत्रियाश्चैव नानाजनपदेश्वराः ।  
ये गृद्धा भारते वर्षे न मृष्यन्ति परस्परम् ॥ ४ ॥

अत्र ते कीर्तयिष्यामि वर्षं भारत भारतम्।  
प्रियमिन्द्रस्य देवस्य मनोर्वैवस्वतस्य च ॥ ५ ॥

पृथोस्तु राजन् वैन्यस्य तथेक्ष्वाकोर्महात्मनः।  
ययातेरम्बरीषस्य मान्धातुर्नहुषस्य च ॥ ६ ॥  
तथैव मुचुकुन्दस्य शिबेरौशीनरस्य च।  
ऋषभस्य तथैलस्य नृगस्य नृपतेस्तथा ॥ ७ ॥  
कुशिकस्य च दुर्धर्ष गाधेश्चैव महात्मनः।  
सोमकस्य च दुर्धर्ष दिलीपस्य तथैव च ॥ ८ ॥  
अन्येषां च महाराज क्षत्रियाणां बलीयसाम्।  
सर्वेषामेव राजेन्द्र प्रियं भारत भारतम् ॥ ९ ॥

तत् ते वर्षं प्रवक्ष्यामि यथायथमरिंदम।  
शृणु मे गदतो राजन् यन्मां त्वं परिपृच्छसि ॥ १० ॥

महेन्द्रो मलयः सह्यः शुक्तिमानृक्षवानपि।  
विन्ध्यश्च पारियात्रश्च सप्तैते कुलपर्वताः ॥ ११ ॥

तेषां सहस्रशो राजन् पर्वतास्ते समीपतः।  
अविज्ञाताः सारवन्तो विपुलाश्चित्रसानवः ॥ १२ ॥

अन्ये ततोऽपरिज्ञाता ह्रस्वा ह्रस्वोपजीविनः।  
आर्या म्लेच्छाश्च कौरव्य तैर्मिश्राः पुरुषा विभो ॥ १३ ॥  
नदीं पिबन्ति विपुलां गङ्गां सिन्धुं सरस्वतीम्।  
गोदावरीं नर्मदां च बाहुदां च महानदीम् ॥ १४ ॥  
शतद्रूं चन्द्रभागां च यमुनां च महानदीम्।  
दृषद्वतीं विपाशां च विपापां स्थूलवालुकाम् ॥ १५ ॥  
नदीं वेत्रवतीं चैव कृष्णवेणां च निम्नगाम्।  
इरावतीं वितस्तां च पयोष्णीं देविकामपि ॥ १६ ॥  
वेदस्मृतां वेदवतीं त्रिदिवामिक्षुलां कृमिम्।  
करीषिणीं चित्रवाहां चित्रसेनां च निम्नगाम् ॥ १७ ॥

गोमतीं धूतपापां च वन्दनां च महानदीम्।  
कौशिकीं त्रिदिवां कृत्यां निचितां लोहितारणीम् ॥ १८ ॥  
रहस्यां शतकुम्भां च सरयूं च तथैव च।  
चर्मण्वतीं वेत्रवतीं हस्तिसोमां दिशं तथा ॥ १९ ॥  
शरावतीं पयोष्णीं च वेणां भीमरथीमपि।  
कावेरीं चुलुकां चापि वाणीं शतबलामपि ॥ २० ॥

नीवारामहितां चापि सुप्रयोगां जनाधिप।  
पवित्रां कुण्डलीं सिन्धुं राजनीं पुरमालिनीम् ॥ २१ ॥  
पूर्वाभिरामां वीरां च भीमामोघवतीं तथा।  
पाशाशिनीं पापहरां महेन्द्रां पाटलावतीम् ॥ २२ ॥  
करीषिणीमसिक्नीं च कुशचीरां महानदीम्।  
मकरीं प्रवरां मेनां हेमां घृतवतीं तथा ॥ २३ ॥  
पुरावतीमनुष्णां च शैब्यां कापीं च भारत।  
सदानीरामधृष्यां च कुशधारां महानदीम् ॥ २४ ॥

सदाकान्तां शिवां चैव तथा वीरमतीमपि।  
वस्त्रां सुवस्त्रां गौरीं च कम्पनां सहिरण्वतीम् ॥ २५ ॥  
वरां वीरकरां चापि पञ्चमीं च महानदीम्।  
रथचित्रां ज्योतिरथां विश्वामित्रां कपिञ्जलाम् ॥ २६ ॥  
उपेन्द्रां बहुलां चैव कुवीरामम्बुवाहिनीम्।  
विनदीं पिञ्जलां वेणां तुङ्गवेणां महानदीम् ॥ २७ ॥  
विदिशां कृष्णवेणां च ताम्रां च कपिलामपि।  
खलुं सुवामां वेदाश्वां हरिश्रावां महापगाम् ॥ २८ ॥  
शीघ्रां च पिच्छिलां चैव भारद्वाजीं च निम्नगाम्।  
कौशिकीं निम्नगां शोणां बाहुदामथ चन्द्रमाम् ॥ २९ ॥  
दुर्गां चित्रशिलां चैव ब्रह्मवेध्यां बृहद्‌वतीम्।  
यवक्षामथ रोहीं च तथा जाम्बूनदीमपि ॥ ३० ॥

सुनसां तमसां दासीं वसामन्यां वराणसीम्।  
नीलां घृतवतीं चैव पर्णाशां च महानदीम् ॥ ३१ ॥  
मानवीं वृषभां चैव ब्रह्ममेध्यां बृहद्धनिम्।  
एताश्चान्याश्च बहुधा महानद्यो जनाधिप ॥ ३२ ॥

सदा निरामयां कृष्णां मन्दगां मदवाहिनीम्।  
ब्राह्मणीं च महागौरीं दुर्गामपि च भारत ॥ ३३ ॥  
चित्रोपलां चित्ररथां मञ्जुलां वाहिनीं तथा।  
मन्दाकिनीं वैतरणीं कोषां चापि महानदीम् ॥ ३४ ॥  
शुक्तिमतीमनङ्गां च तथैव वृषसाह्वयाम्।  
लोहित्यां करतोयां च तथैव वृषकाह्वयाम् ॥ ३५ ॥  
कुमारीमृषिकुल्यां च मारिषां च सरस्वतीम्।  
मन्दाकिनीं सुपुण्यां च सर्वां गङ्गां च भारत ॥ ३६ ॥

विश्वस्य मातरः सर्वाः सर्वाश्चैव महाफलाः।  
तथा नद्यस्त्वप्रकाशाः शतशोऽथ सहस्रशः ॥ ३७ ॥

इत्येताः सरितो राजन् समाख्याता यथास्मृति।  
अत ऊर्ध्वं जनपदान् निबोध गदतो मम ॥ ३८ ॥

तत्रेमे कुरुपाञ्चालाः शाल्वा माद्रेयजाङ्गलाः।  
शूरसेनाः पुलिन्दाश्च बोधा मालास्तथैव च ॥ ३९ ॥  
मत्स्याः कुशल्याः सौशल्याः कुन्तयः कान्तिकोसलाः।  
चेदिमत्स्यकरूषाश्च भोजाः सिन्धुपुलिन्दकाः ॥ ४० ॥  
उत्तमाश्वदशार्णाश्च मेकलाश्चोत्कलैः सह ।  
पञ्चालाः कोसलाश्चैव नैकपृष्ठा धुरंधराः ॥ ४१ ॥  
गोधामद्रकलिङ्गाश्च काशयोऽपरकाशयः ।  
जठराः कुक्कुराश्चैव सदशार्णाश्च भारत ॥ ४२ ॥  
कुन्तयोऽवन्तयश्चैव तथैवापरकुन्तयः ।  
गोमन्ता मण्डकाः सण्डा विदर्भा रूपवाहिकाः ॥ ४३ ॥  
अश्मकाः पाण्डुराष्ट्राश्च गोपराष्ट्राः करीतयः।  
अधिराज्यकुशाद्याश्च मल्लराष्ट्रं च केवलम् ॥ ४४ ॥

वारवास्यायवाहाश्च चक्राश्चक्रातयः शकाः ।  
विदेहा मगधाः स्वक्षा मलजा विजयास्तथा ॥ ४५ ॥  
अङ्गा वङ्गाः कलिङ्गाश्च यकृल्लोमान एव च।  
मल्लाः सुदेष्णाः प्रह्लादा माहिकाः शशिकास्तथा ॥ ४६ ॥  
बाह्लिका वाटधानाश्च आभीराः कालतोयकाः।  
अपरान्ताः परान्ताश्च पञ्चालाश्चर्ममण्डलाः ॥ ४७ ॥  
अटवीशिखराश्चैव मेरुभूताश्च मारिष ।  
उपावृत्तानुपावृत्ताः स्वराष्ट्राः केकयास्तथा ॥ ४८ ॥  
कुन्दापरान्ता माहेयाः कक्षाः सामुद्रनिष्कुटाः।  
अन्ध्राश्च बहवो राजन्नन्तर्गिर्यास्तथैव च ॥ ४९ ॥  
बहिर्गिर्याङ्गमलजा मगधा मानवर्जकाः ।  
समन्तराः प्रावृषेया भार्गवाश्च जनाधिप ॥ ५० ॥

पुण्ड्रा भर्गाः किराताश्च सुदृष्टा यामुनास्तथा।  
शका निषादा निषधास्तथैवानर्तनैर्ऋताः ॥ ५१ ॥  
दुर्गालाः प्रतिमत्स्याश्च कुन्तलाः कोसलास्तथा।  
तीरग्रहाः शूरसेना ईजिकाः कन्यकागुणाः ॥ ५२ ॥  
तिलभारा मसीराश्च मधुमन्तः सुकन्दकाः।  
काश्मीराः सिन्धुसौवीरा गान्धारा दर्शकास्तथा ॥ ५३ ॥  
अभीसारा उलूताश्च शैवला बाह्लिकास्तथा।  
दार्वी च वानवा दर्वा वातजामरथोरगाः ॥ ५४ ॥  
बहुवाद्याश्च कौरव्य सुदामानः सुमल्लिकाः।  
वध्राः करीषकाश्चापि कुलिन्दोपत्यकास्तथा ॥ ५५ ॥  
वनायवो दशापार्श्वरोमाणः कुशबिन्दवः ।  
कच्छा गोपालकक्षाश्च जाङ्गलाः कुरुवर्णकाः ॥ ५६ ॥  
किराता बर्बराः सिद्धा वैदेहास्ताम्रलिप्तकाः।  
ओण्ड्रा म्लेच्छाः सैसिरिध्राः पार्वतीयाश्च मारिष ॥ ५७ ॥

अथापरे जनपदा दक्षिणा भरतर्षभ।  
द्रविडाः केरलाः प्राच्या भूषिका वनवासिकाः ॥ ५८ ॥  
कर्णाटका महिषका विकल्पा मूषकास्तथा।  
झिल्लिकाः कुन्तलाश्चैव सौहृदा नभकाननाः ॥ ५९ ॥  
कौकुट्टकास्तथा चोलाः कोङ्कणा मालवा नराः।  
समङ्गाः करकाश्चैव कुकुराङ्गारमारिषाः ॥ ६० ॥  
ध्वजिन्युत्सवसंकेतास्त्रिगर्ताः शाल्वसेनयः ।  
व्यूकाः कोकबकाः प्रोष्ठाः समवेगवशास्तथा ॥ ६१ ॥  
तथैव विन्ध्यचुलिकाः पुलिन्दा वल्कलैः सह।  
मालवा बल्लवाश्चैव तथैवापरबल्लवाः ॥ ६२ ॥  
कुलिन्दाः कालदाश्चैव कुण्डलाः करटास्तथा।  
मूषकाः स्तनबालाश्च सनीपा घटसृंजयाः ॥ ६३ ॥  
अठिदाः पाशिवाटाश्च तनयाः सुनयास्तथा।  
ऋषिका विदभाः काकास्तङ्गणाः परतङ्गणाः ॥ ६४ ॥  
उत्तराश्चापरम्लेच्छाः क्रूरा भरतसत्तम ।  
यवनाश्चीनकाम्बोजा दारुणा म्लेच्छजातयः ॥ ६५ ॥

सकृद्ग्रहाः कुलत्थाश्च हूणाः पारसिकैः सह।  
तथैव रमणाश्चीनास्तथैव दशमालिकाः ॥ ६६ ॥  
क्षत्रियोपनिवेशाश्च वैश्यशूद्रकुलानि च ।  
शूद्राभीराश्च दरदाः काश्मीराः पशुभिः सह ॥ ६७ ॥  
खाशीराश्चान्तचाराश्च पह्लवा गिरिगह्वराः ।  
आत्रेयाः सभरद्वाजास्तथैव स्तनपोषिकाः ॥ ६८ ॥  
प्रोषकाश्च कलिङ्गाश्च किरातानां च जातयः।  
तोमरा हन्यमानाश्च तथैव करभञ्जकाः ॥ ६९ ॥

एते चान्ये जनपदाः प्राच्योदीच्यास्तथैव च।  
उद्देशमात्रेण मया देशाः संकीर्तिता विभो ॥ ७० ॥

यथागुणबलं चापि त्रिवर्गस्य महाफलम्।  
दुह्येत धेनुः कामधुग् भूमिः सम्यगनुष्ठिता ॥ ७१ ॥

तस्यां गृद्ध्यन्ति राजानः शूरा धर्मार्थकोविदाः।  
ते त्यजन्त्याहवे प्राणान् वसुगृद्धास्तरस्विनः ॥ ७२ ॥

देवमानुषकायानां कामं भूमिः परायणम्।  
अन्योन्यस्यावलुम्पन्ति सारमेया यथामिषम् ॥ ७३ ॥  
राजानो भरतश्रेष्ठ भोक्तुकामा वसुंधराम्।  
न चापि तृप्तिः कामानां विद्यतेऽद्यापि कस्यचित् ॥ ७४ ॥

तस्मात् परिग्रहे भूमेर्यतन्ते कुरुपाण्डवाः।  
साम्ना भेदेन दानेन दण्डेनैव च भारत ॥ ७५ ॥

पिता भ्राता च पुत्राश्च खं द्यौश्च नरपुङ्गव।  
भूमिर्भवति भूतानां सम्यगच्छिद्रदर्शना ॥ ७६ ॥