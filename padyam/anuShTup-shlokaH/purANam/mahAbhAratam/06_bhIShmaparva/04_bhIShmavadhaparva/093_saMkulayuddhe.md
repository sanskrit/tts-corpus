+++
title_full = "093 घटोत्कचकी रक्षाके लिये आये हुए भीम आदि शूरवीरोंके साथ कौरवोंका युद्ध और उनका पलायन"
title = "०९३ संकुलयुद्धे"

+++


विमुखीकृत्य सर्वांस्तु तावकान् युधि राक्षसः।  
जिघांसुर्भरतश्रेष्ठ दुर्योधनमुपाद्रवत् ॥ १ ॥

तमापतन्तं सम्प्रेक्ष्य राजानं प्रति वेगितम्।  
अभ्यधावञ्जिघांसन्तस्तावका युद्धदुर्मदाः ॥ २ ॥

तालमात्राणि चापानि विकर्षन्तो महारथाः।  
तमेकमभ्यधावन्त नदन्तः सिंहसंघवत् ॥ ३ ॥

अथैनं शरवर्षेण समन्तात् पर्यवाकिरन्।  
पर्वतं वारिधाराभिः शरदीव बलाहकाः ॥ ४ ॥

स गाढविद्धो व्यथितस्तोत्रार्दित इव द्विपः।  
उत्पपात तदाऽऽकाशं समन्ताद् वैनतेयवत् ॥ ५ ॥

व्यनदत् सुमहानादं जीमूत इव शारदः।  
दिशः खं विदिशश्चैव नादयन् भैरवस्वनः ॥ ६ ॥

राक्षसस्य तु तं शब्दं श्रुत्वा राजा युधिष्ठिरः।  
उवाच भरतश्रेष्ठ भीमसेनमरिंदमम् ॥ ७ ॥

युध्यते राक्षसो नूनं धार्तराष्ट्रैर्महारथैः।  
यथास्य श्रूयते शब्दो नदतो भैरवं स्वनम् ॥ ८ ॥

अतिभारं च पश्यामि तस्मिन् राक्षसपुङ्गवे।  
पितामहश्च संक्रुद्धः पञ्चालान् हन्तुमुद्यतः ॥ ९ ॥

तेषां च रक्षणार्थाय युध्यते फाल्गुनः परैः।  
एतज्ज्ञात्वा महाबाहो कार्यद्वयमुपस्थितम् ॥ १० ॥  
गच्छ रक्षस्व हैडिम्बं संशयं परमं गतम्।

भ्रातुर्वचनमाज्ञाय त्वरमाणो वृकोदरः ॥ ११ ॥  
प्रययौ सिंहनादेन त्रासयन् सर्वपार्थिवान्।

वेगेन महता राजन् पर्वकाले यथोदधिः ॥ १२ ॥  
तमन्वगात् सत्यधृतिः सौचित्तिर्युद्धदुर्मदः ।  
श्रेणिमान् वसुदानश्च पुत्रः काश्यस्य चाभिभूः ॥ १३ ॥  
अभिमन्युमुखाश्चैव द्रौपदेया महारथाः ।  
क्षत्रदेवश्च विक्रान्तः क्षत्रधर्मा तथैव च ॥ १४ ॥  
अनूपाधिपतिश्चैव नीलः स्वबलमास्थितः ।  
महता रथवंशेन हैडिम्बं पर्यवारयन् ॥ १५ ॥

कुञ्जरैश्च सदा मत्तैः षट्‌सहस्रैः प्रहारिभिः।  
अभ्यरक्षन्त सहिता राक्षसेन्द्रं घटोत्कचम् ॥ १६ ॥

सिंहनादेन महता नेमिघोषेण चैव ह।  
खुरशब्दनिपातैश्च कम्पयन्तो वसुन्धराम् ॥ १७ ॥

तेषामापततां श्रुत्वा शब्दं तं तावकं बलम्।  
भीमसेनभयोद्विग्नं विवर्णवदनं तथा ॥ १८ ॥

परिवृत्तं महाराज परित्यज्य घटोत्कचम्।  
ततः प्रववृते युद्धं तत्र तेषां महात्मनाम् ॥ १९ ॥  
तावकानां परेषां च संग्रामेष्वनिवर्तिनाम्।

नानारूपाणि शस्त्राणि विसृजन्तो महारथाः ॥ २० ॥  
अन्योन्यमभिधावन्तः सम्प्रहारं प्रचक्रिरे ।

व्यतिषक्तं महारौद्रं युद्धं भीरुभयावहम् ॥ २१ ॥  
हया गजैः समाजग्मुः पादाता रथिभिः सह।

अन्योन्यं समरे राजन् प्रार्थयानाः समभ्ययुः ॥ २२ ॥  
सहसा चाभवत् तीव्रं संनिपातान्महद् रजः।  
गजाश्वरथपत्तीनां पदनेमिसमुद्धतम् ॥ २३ ॥

धूम्रारुणं रजस्तीव्रं रणभूमिं समावृणोत्।  
नैव स्वे न परे राजन् समजानम् परस्परम् ॥ २४ ॥

पिता पुत्रं न जानीते पुत्रो वा पितरं तथा।  
निर्मर्यादे तथाभूते वैशसे लोमहर्षणे ॥ २५ ॥

शस्त्राणां भरतश्रेष्ठ मनुष्याणां च गर्जताम्।  
सुमहानभवच्छब्दः प्रेतानामिव भारत ॥ २६ ॥

गजवाजिमनुष्याणां शोणितान्त्रतरङ्गिणी ।  
प्रावर्तत नदी तत्र केशशैवलशाद्वला ॥ २७ ॥

नराणां चैव कायेभ्यः शिरसां पततां रणे।  
शुश्रुवे सुमहाञ्छब्दः पततामश्मनामिव ॥ २८ ॥

विशिरस्कैर्मनुष्यैश्च च्छिन्नगात्रैश्च वारणैः ।  
अश्वैः सम्भिन्नदेहैश्च संकीर्णाभूद् वसुन्धरा ॥ २९ ॥

नानाविधानि शस्त्राणि विसृजन्तो महारथाः।  
अन्योन्यमभिधावन्तः सम्प्रहारार्थमुद्यताः ॥ ३० ॥

हया हयान् समासाद्य प्रेषिता हयसादिभिः।  
समाहत्य रणेऽन्योन्यं निपेतुर्गतजीविताः ॥ ३१ ॥

नरा नरान् समासाद्य क्रोधरक्तेक्षणा भृशम्।  
उरांस्युरोभिरन्योन्यं समाश्लिष्य निजघ्निरे ॥ ३२ ॥

प्रेषिताश्च महामात्रैर्वारणाः परवारणैः।  
अभ्यघ्नन्त विषाणाग्रैर्वारणानेव संयुगे ॥ ३३ ॥

ते जातरुधिरोत्पीडाः पताकाभिरलंकृताः ।  
संसक्ताः प्रत्यदृश्यन्त मेघा इव सविद्युतः ॥ ३४ ॥

केचिद् भिन्ना विषाणाग्रैर्भिन्नकुम्भाश्च तोमरैः।  
विनदन्तोऽभ्यधावन्त गर्जमाना घना इव ॥ ३५ ॥

केचिद्धस्तैर्द्विधा च्छिन्नैश्छिन्नगात्रास्तथापरे ।  
निपेतुस्तुमुले तस्मिंश्छिन्नपक्षा इवाद्रयः ॥ ३६ ॥

पार्श्वैस्तु दारितैरन्ये वारणैर्वरवारणाः ।  
मुमुचुः शोणितं भूरि धातूनिव महीधराः ॥ ३७ ॥

नाराचनिहतास्त्वन्ये तथा विद्धाश्च तोमरैः।  
विनदन्तोऽभ्यधावन्त विशृंगा इव पर्वताः ॥ ३८ ॥

केचित् क्रोधसमाविष्टा मदान्धा निरवग्रहाः।  
रथान् हयान् पदातींश्च ममृदुः शतशो रणे ॥ ३९ ॥

तथा हया हयारोहैस्ताडिताः प्रासतोमरैः।  
तेन तेनाभ्यवर्तन्त कुर्वन्तो व्याकुला दिशः ॥ ४० ॥

रथिनो रथिभिः सार्धं कुलपुत्रास्तनुत्यजः।  
परां शक्तिं समास्थाय चक्रुः कर्माण्यभीतवत् ॥ ४१ ॥

स्वयंवर इवामर्दे प्रजह्रुरितरेतरम् ।  
प्रार्थयाना यशो राजन् स्वर्गं वा युद्धशालिनः ॥ ४२ ॥

तस्मिंस्तथा वर्तमाने संग्रामे लोमहर्षणे।  
धार्तराष्ट्रं महत् सैन्यं प्रायशो विमुखीकृतम् ॥ ४३ ॥