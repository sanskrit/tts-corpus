+++
title_full = "085 अर्जुनका पराक्रम, पाण्डवोंका भीष्मपर आक्रमण, युधिष्ठिरका शिखण्डीको उपालम्भ और भीमका पुरुषार्थ"
title = "०८५ सप्तमयुद्धदिवसे"

+++


स ताड्‌यमानस्तु शरैर्धनंजयः  
पदा हतो नाग इव श्वसन् बली।  
बाणेन बाणेन महारथानां  
चिच्छेद चापानि रणे प्रसह्य ॥ १ ॥

संछिद्य चापानि च तानि राज्ञां  
तेषां रणे वीर्यवतां क्षणेन।  
विव्याध बाणैर्युगपन्महात्मा  
निःशेषतां तेष्वथ मन्यमानः ॥ २ ॥

निपेतुराजौ रुधिरप्रदिग्धा-  
स्ते ताडिताः शक्रसुतेन राजन्।  
विभिन्नगात्राः पतितोत्तमाङ्गा  
गतासवश्छिन्नतनुत्रकायाः ॥ ३ ॥

महीं गताः पार्थबलाभिभूता  
विचित्ररूपा युगपद् विनेशुः ।  
दृष्ट्‌वा हतांस्तात् युधि राजपुत्रां-  
स्त्रिगर्तराजः प्रययौ रथेन ॥ ४ ॥

तेषां रथानामथ पृष्ठगोपा  
द्वात्रिंशदन्येऽभ्यपतन्त पार्थम् ।  
तथैव ते तं परिवार्य पार्थं  
विकृष्य चापानि महारवाणि ॥ ५ ॥  
अवीवृषन् बाणमहौघवृष्ट्या  
यथा गिरिं तोयधरा जलौघैः।  
सम्पीड्यमानस्तु शरौघवृष्ट्या  
धनंजयस्तान् युधि जातरोषः ॥ ६ ॥

षष्ट्या शरैः संयति तैलधौतै-  
र्जघान तानप्यथ पृष्ठगोपान् ।  
रथांश्च तांस्तानवजित्य संख्ये  
धनंजयः प्रीतमना यशस्वी ॥ ७ ॥  
अथात्वरद् भीष्मवधाय जिष्णु-  
र्बलानि राजन् समरे निहत्य।

त्रिगर्तराजो निहतान् समीक्ष्य  
महात्मना तानथ बन्धुवर्गान् ॥ ८ ॥  
रणे पुरस्कृत्य नराधिपांस्तान्  
जगाम पार्थं त्वरितो वधाय।

अभिद्रुतं चास्त्रभृतां वरिष्ठं  
धनंजयं वीक्ष्य शिखण्डिमुख्याः ॥ ९ ॥  
अभ्युद्ययुस्ते शितशस्त्रहस्ता  
रिरक्षिषन्तो रथमर्जुनस्य ।

पार्थोऽपि तानापततः समीक्ष्य  
त्रिगर्तराज्ञा सहितान् नृवीरान् ॥ १० ॥  
विध्वंसयित्वा समरे धनुष्मान्  
गाण्डीवमुक्तैर्निशितैः पृषत्कैः ।  
भीष्मं यियासुर्युधि संददर्श  
दुर्योधनं सैन्धवादींश्च राज्ञः ॥ ११ ॥

संवारयिष्णूनभिवारयित्वा  
मुहूर्तमायोध्य बलेन वीरः ।  
उत्सृज्य राजानमनन्तवीर्यो  
जयद्रथादींश्च नृपान् महौजाः ॥ १२ ॥  
ययौ ततो भीमबलो मनस्वी  
गाङ्गेयमाजौ शरचापपाणिः ।

(भीष्मोऽपि दृष्ट्‌वा समरे कृतास्त्रान्  
स पाण्डवानां रथिनो ह्युदारान्।  
विहाय संग्राममुखे धनंजयं  
जवेन पार्थं पुनराजगाम ॥)

युधिष्ठिरश्च प्रबलो महात्मा  
समाययौ त्वरितो जातकोपः ॥ १३ ॥  
मद्राधिपं समभित्यज्य संख्ये  
स्वभागमाप्तं तमनन्तकीर्तिः ।  
सार्धं स माद्रीसुतभीमसेनै-  
र्भीष्मं ययौ शान्तनवं रणाय ॥ १४ ॥

तैः सम्प्रयुक्तैः स महारथाग्र्यै-  
र्गङ्गासुतः समरे चित्रयोधी ।  
न विव्यथे शान्तनवो महात्मा  
समागतैः पाण्डुसुतैः समस्तैः ॥ १५ ॥

अथैत्य राजा युधि सत्यसंधो  
जयद्रथोऽत्युग्रबलो मनस्वी ।  
चिच्छेद चापानि महारथानां  
प्रसह्य तेषां धनुषा वरेण ॥ १६ ॥

युधिष्ठिरं भीमसेनं यमौ च  
पार्थं कृष्णं युधि संजातकोपः।  
दुर्योधनः क्रोधविषो महात्मा  
जघान बाणैरनलप्रकाशैः ॥ १७ ॥

कृपेण शल्येन शलेन चैव  
तथा विभो चित्रसेनेन चाजौ।  
विद्धाः शरैस्तेऽतिविवृद्धकोपै-  
र्देवा यथा दैत्यगणैः समेतैः ॥ १८ ॥

छिन्नायुधं शान्तनवेन राजा  
शिखण्डिनं प्रेक्ष्य च जातकोपः।  
अजातशत्रुः समरे महात्मा  
शिखण्डिनं क्रुद्ध उवाच वाक्यम् ॥ १९ ॥

उक्त्वा तथा त्वं पितुरग्रतो मा-  
महं हनिष्यामि महाव्रतं तम्।  
भीष्मं शरौघैर्विमलार्कवर्णैः  
सत्यं वदामीति कृता प्रतिज्ञा ॥ २० ॥  
त्वया च नैनां सफलां करोषि  
देवव्रतं यन्न निहंसि युद्धे।  
मिथ्याप्रतिज्ञो भव मात्र वीर  
रक्ष स्वधर्मं स्वकुलं यशश्च ॥ २१ ॥

प्रेक्षस्व भीष्मं युधि भीमवेगं  
सर्वांस्तपन्तं मम सैन्यसंघान् ।  
शरौघजालैरतितिग्मवेगैः  
कालं यथा कालकृतं क्षणेन ॥ २२ ॥

निकृत्तचापः समरेऽनपेक्षः  
पराजितः शान्तनवेन चाजौ ।  
विहाय बन्धूनथ सोदरांश्च  
क्व यास्यसे नानुरूपं तवेदम् ॥ २३ ॥

दृष्ट्‌वा हि भीष्मं तमनन्तवीर्यं  
भग्नं च सैन्यं द्रवमाणमेवम्।  
भीतोऽसि नूनं द्रुपदस्य पुत्र  
तथा हि ते मुखवर्णोऽप्रहृष्टः ॥ २४ ॥

अज्ञायमाने च धनंजयेऽपि  
महाहवे सम्प्रसक्ते नृवीरे ।  
कथं हि भीष्मात् प्रथितः पृथिव्यां  
भयं त्वमद्य प्रकरोषि वीर ॥ २५ ॥

स धर्मराजस्य वचो निशम्य  
रूक्षाक्षरं विप्रलापानुबद्धम् ।  
प्रत्यादेशं मन्यमानो महात्मा  
प्रतत्वरे भीष्मवधाय राजन् ॥ २६ ॥

तमापतन्तं महता जवेन  
शिखण्डिनं भीष्ममभिद्रवन्तम् ।  
निवारयामास हि शल्य एन-  
मस्त्रेण घोरेण सुदुर्जयेन ॥ २७ ॥

स चापि दृष्ट्‌वा समुदीर्यमाण-  
मस्त्रं युगान्ताग्निसमप्रकाशम् ।  
न सम्मुमोह द्रुपदस्य पुत्रो  
राजन् महेन्द्रप्रतिमप्रभावः ॥ २८ ॥

तस्थौ च तत्रैव महाधनुष्मान्-  
शरैस्तदस्त्रं प्रतिबाधमानः ।  
अथाददे वारुणमन्यदस्त्रं  
शिखण्ड्यथोग्रं प्रतिघातमस्य ॥ २९ ॥

तदस्त्रमस्त्रेण विदार्यमाणं  
खस्थाः सुरा ददृशुः पार्थिवाश्च।  
भीष्मस्तु राजन् समरे महात्मा  
धनुश्च चित्रं ध्वजमेव चापि ॥ ३० ॥  
छित्त्वानदत् पाण्डुसुतस्य वीरो  
युधिष्ठिरस्याजमीढस्य राज्ञः ।

ततः समुत्सृज्य धनुः सबाणं  
युधिष्ठिरं वीक्ष्य भयाभिभूतम् ॥ ३१ ॥  
गदां प्रगृह्याभिपपात संख्ये  
जयद्रथं भीमसेनः पदातिः ।

तमापतन्तं सहसा जवेन  
जयद्रथः सगदं भीमसेनम् ॥ ३२ ॥  
विव्याध घोरैर्यमदण्डकल्पैः  
शितैःशरैः पञ्चशतैः समन्तात् ।

अचिन्तयित्वा स शरांस्तरस्वी  
वृकोदरः क्रोधपरीतचेताः ॥ ३३ ॥  
जघान वाहान् समरे समन्तात्  
पारावतान् सिन्धुराजस्य संख्ये ।

ततोऽभिवीक्ष्याप्रतिमप्रभाव-  
स्तवात्मजस्त्वरमाणो रथेन ॥ ३४ ॥  
अभ्याययौ भीमसेनं निहन्तुं  
समुद्यतास्त्रः सुरराजकल्पः ।

भीमोऽप्यथैनं सहसा विनद्य  
प्रत्युद्ययौ गदया तर्जयानः ॥ ३५ ॥

(जयद्रथो भग्नवाहो रथं तं  
त्यक्त्वा ययौ यत्र राजा कुरूणाम्।  
स सौबलः सानुगः सानुजश्च  
दृष्ट्‌वा भीमं मूढचेता भयार्तः॥

भीमोऽप्यथैनं सहसा विनद्य  
प्रत्युद्ययौ गदया हन्तुकामः ।  
स सौबलं तव पुत्रं निरीक्ष्य  
दुर्योधनं सानुजं रोषयुक्तः ॥)

समुद्यतां तां यमदण्डकल्पां  
दृष्ट्‌वा गदां ते कुरवः समन्तात्।  
विहाय सर्वे तव पुत्रमुग्रं  
पातं गदायाः परिहर्तुकामाः ॥ ३६ ॥  
अपक्रान्तास्तुमुले सम्प्रमर्दे  
सुदारुणे भारत मोहनीये ।  
अमूढचेतास्त्वथ चित्रसेनो  
महागदामापतन्तीं निरीक्ष्य ॥ ३७ ॥

रथं स्वमुत्सृज्य पदातिराजौ  
प्रगृह्य खड्‌गं विपुलं च चर्म।  
अवप्लुतः सिंह इवाचलाग्रा-  
ज्जगामान्यं भूमिप भूमिदेशम् ॥ ३८ ॥

गदापि सा प्राप्य रथं सुचित्रं  
साश्वं ससूतं विनिहत्य संख्ये।  
जगाम भूमिं ज्वलिता महोल्का  
भ्रष्टाम्बराद् गामिव सम्पतन्ती ॥ ३९ ॥

आश्चर्यभूतं समहत् त्वदीया  
दृष्ट्‌वैव तद् भारत सम्प्रहृष्टाः।  
सर्वे विनेदुः सहिताः समन्तात्  
पुपूजिरे तव पुत्रस्य शौर्यम् ॥ ४० ॥