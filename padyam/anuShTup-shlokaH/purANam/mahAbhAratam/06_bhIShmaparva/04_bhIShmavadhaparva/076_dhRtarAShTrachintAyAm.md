+++
title_full = "076 धृतराष्ट्रकी चिन्ता"
title = "०७६ धृतराष्ट्रचिन्तायाम्"

+++


एवं बहुगुणं सैन्यमेवं बहुविधं पुरा।  
व्यूढमेवं यथाशास्त्रममोघं चैव संजय ॥ १ ॥

हृष्टमस्माकमत्यन्तमभिकामं च नः सदा।  
प्रह्वमव्यसनोपेतं पुरस्ताद् दृष्टविक्रमम् ॥ २ ॥

नातिवृद्धमबालं च न कृशं न च पीवरम्।  
लघुवृत्तायतप्रायं सारयोधमनामयम् ॥ ३ ॥

आत्तसंनाहशस्त्रं च बहुशस्त्रपरिग्रहम् ।  
असियुद्धे नियुद्धे च गदायुद्धे च कोविदम् ॥ ४ ॥

प्रासर्ष्टितोमरेष्वाजौ परिघेष्वायसेषु च ।  
भिन्दिपालेषु शक्तीषु मुसलेषु च सर्वशः ॥ ५ ॥  
कम्पनेषु च चापेषु कणपेषु च सर्वशः।  
क्षेपणीयेषु चित्रेषु मुष्टियुद्धेषु च क्षमम् ॥ ६ ॥

अपरोक्षं च विद्यासु व्यायामे च कृतश्रमम्।  
शस्त्रग्रहणविद्यासु सर्वासु परिनिष्ठितम् ॥ ७ ॥

आरोहे पर्यवस्कन्दे सरणे सान्तप्लुते।  
सम्यक् प्रहरणे याने व्यपयाने च कोविदम् ॥ ८ ॥

नागाश्वरथयानेषु बहुशः सुपरीक्षितम् ।  
परीक्ष्य च यथान्यायं वेतनेनोपपादितम् ॥ ९ ॥

न गोष्ठ्या नोपकारेण न च बन्धुनिमित्ततः।  
न सौहृदबलैर्वापि नाकुलीनपरिग्रहैः ॥ १० ॥

समृद्धजनमार्यं च तुष्टसम्बन्धिबान्धवम् ।  
कृतोपकारभूयिष्ठं यशस्वि च मनस्वि च ॥ ११ ॥

स्वजनैस्तु नरैर्मुख्यैर्बहुशो दृष्टकर्मभिः ।  
लोकपालोपमैस्तात पालितं लोकविश्रुतम् ॥ १२ ॥

बहुभिः क्षत्रियैर्गुप्तं पृथिव्यां लोकसम्मतैः।  
अस्मानभिगतैः कामात् सबलैः सपदानुगैः ॥ १३ ॥

महोदधिमिवापूर्णमापगाभिः समन्ततः ।  
अपक्षैः पक्षिसंकाशै रथैर्नागैश्च संवृतम् ॥ १४ ॥

नानायोधजलं भीमं वाहनोर्मितरङ्गिणम् ।  
क्षेपण्यसिगदाशक्तिशरप्राससमाकुलम् ॥ १५ ॥

ध्वजभूषणसम्बाधं रत्नपट्टसुसंचितम् ।  
परिधावद्भिरश्वैश्च वायुवेगविकम्पितम् ॥ १६ ॥  
अपारमिव गर्जन्तं सागरप्रतिमं महत्।

द्रोणभीष्माभिसंगुप्तं गुप्तं च कृतवर्मणा ॥ १७ ॥  
कृपदुःशासनाभ्यां च जयद्रथमुखैस्तथा ।  
भगदत्तविकर्णाभ्यां द्रौणिसौबलबाह्लिकैः ॥ १८ ॥  
गुप्तं प्रवीरैर्लोकैश्च सारवद्भिर्महात्मभिः ।  
यदहन्यत संग्रामे दैवमत्र पुरातनम् ॥ १९ ॥

नैतादृशं समुद्योगं दृष्टवन्तो हि मानुषाः।  
ऋषयो वा महाभागाः पुराणा भुवि संजय ॥ २० ॥

ईदृशोऽपि बलौघस्तु संयुक्तः शस्त्रसम्पदा।  
वध्यते यत्र संग्रामे किमन्यद् भागधेयतः ॥ २१ ॥

विपरीतमिदं सर्वं प्रतिभाति हि संजय।  
यत्रेदृशं बलं घोरं पाण्डवान्नातरद् रणे ॥ २२ ॥

पाण्डवार्थाय नियतं देवास्तत्र समागताः।  
युध्यन्ते मामकं सैन्यं यथावध्यत संजय ॥ २३ ॥

उक्तो हि विदुरेणाहं हितं पथ्यं च नित्यशः।  
न च जग्राह तन्मन्दः पुत्रो दुर्योधनो मम ॥ २४ ॥  
तस्य मन्ये मतिः पूर्वं सर्वज्ञस्य महात्मनः।  
आसीद् यथागतं तात येन दृष्टमिदं पुरा ॥ २५ ॥

अथवा भाव्यमेवं हि संजयैतेन सर्वथा।  
पुरा धात्रा यथा सृष्टं तत् तथा नैतदन्यथा ॥ २६ ॥