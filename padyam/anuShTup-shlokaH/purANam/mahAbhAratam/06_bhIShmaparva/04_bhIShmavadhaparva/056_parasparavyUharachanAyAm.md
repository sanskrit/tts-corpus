+++
title_full = "056 तीसरे दिन—कौरव-पाण्डवोंकी व्यूह-रचना तथा युद्धका आरम्भ"
title = "०५६ परस्परव्यूहरचनायाम्"

+++


प्रभातायां च शर्वर्यां भीष्मः शान्तनवस्तदा।  
अनीकान्यनुसंयाने व्यादिदेशाथ भारत ॥ १ ॥

गारुडं च महाव्यूहं चक्रे शान्तनवस्तदा।  
पुत्राणां ते जयाकाङ्क्षी भीष्मः कुरुपितामहः ॥ २ ॥

गरुडस्य स्वयं तुण्डे पिता देवव्रतस्तव।  
चक्षुषी च भरद्वाजः कृतवर्मा च सात्वतः ॥ ३ ॥

अश्वत्थामा कृपश्चैव शीर्षमास्तां यशस्विनौ।  
त्रैगर्तैरथ कैकेयैर्वाटधानैश्च संयुगे ॥ ४ ॥

भूरिश्रवाः शलः शल्यो भगदत्तश्च मारिष।  
मद्रकाः सिन्धुसौवीरास्तथा पाञ्चनदाश्च ये ॥ ५ ॥  
जयद्रथेन सहिता ग्रीवायां संनिवेशिताः।

पृष्ठे दुर्योधनो राजा सोदर्यैः सानुगैर्वृतः ॥ ६ ॥  
विन्दानुविन्दावावन्त्यौ काम्बोजाश्च शकैः सह।  
पुच्छमासन् महाराज शूरसेनाश्च सर्वशः ॥ ७ ॥

मागधाश्च कलिङ्गाश्च दासेरकगणैः सह।  
दक्षिणं पक्षमासाद्य स्थिता व्यूहस्य दंशिताः ॥ ८ ॥

कारूषाश्च विकुञ्जाश्च मुण्डाः कुण्डीवृषास्तथा।  
बृहद्‌बलेन सहिता वामं पार्श्वमवस्थिताः ॥ ९ ॥

व्यूढं दृष्ट्‌वा तु तत् सैन्यं सव्यसाची परंतपः।  
धृष्टद्युम्नेन सहितः प्रत्यव्यूहत संयुगे ॥ १० ॥  
अर्धचन्द्रेण व्यूहेन व्यूहं तमतिदारुणम्।  
दक्षिणं शृङ्गमास्थाय भीमसेनो व्यरोचत ॥ ११ ॥

नानाशस्त्रौघसम्पन्नैर्नानादेश्यैर्नृपैर्वृतः ।  
तदन्वेव विराटश्च द्रुपदश्च महारथः ॥ १२ ॥

तदनन्तरमेवासीन्नीलो नीलायुधैः सह ।  
नीलादनन्तरश्चैव धृष्टकेतुर्महाबलः ॥ १३ ॥

चेदिकाशिकरूषैश्च पौरवैरपि संवृतः ।  
धृष्टद्युम्नः शिखण्डी च पञ्चालाश्च प्रभद्रकाः ॥ १४ ॥  
मध्ये सैन्यस्य महतः स्थिता युद्धाय भारत।  
तत्रैव धर्मराजोऽपि गजानीकेन संवृतः ॥ १५ ॥

ततस्तु सात्यकी राजन् द्रौपद्याः पञ्च चात्मजाः।  
अभिमन्युस्ततः शूर इरावांश्च ततः परम् ॥ १६ ॥

भैमसेनिस्ततो राजन् केकयाश्च महारथाः।  
ततोऽभूद् द्विपदां श्रेष्ठो वामं पार्श्वमुपाश्रितः ॥ १७ ॥  
सर्वस्य जगतो गोप्ता गोप्ता यस्य जनार्दनः।

एवमेतं महाव्यूहं प्रत्यव्यूहन्त पाण्डवाः ॥ १८ ॥  
वधार्थं तव पुत्राणां तत्पक्षं ये च सङ्गताः।

ततः प्रववृते युद्धं व्यतिषक्तरथद्विपम् ॥ १९ ॥  
तावकानां परेषां च निघ्नतामितरेतरम्।

हयौघाश्च रथौघाश्च तत्र तत्र विशाम्पते ॥ २० ॥  
सम्पतन्तो व्यदृश्यन्त निघ्नन्तस्ते परस्परम्।

धावतां च रथौघानां निघ्नतां च पृथक् पृथक् ॥ २१ ॥  
बभूव तुमुलः शब्दो विमिश्रो दुन्दुभिस्वनैः।  
दिवस्पृङ् नरवीराणां निघ्नतामितरेतरम् ।  
सम्प्रहारे सुतुमुले तव तेषां च भारत ॥ २२ ॥