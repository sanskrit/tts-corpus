+++
title_full = "079 भीमसेनके द्वारा दुर्योधनकी पराजय, अभिमन्यु और द्रौपदीपुत्रोंका धृतराष्ट्रपुत्रोंके साथ युद्ध तथा छठें दिनके युद्धकी समाप्ति"
title = "०७९ षष्ठदिवसावहारे"

+++


ततो दुर्योधनो राजा लोहितायति भास्करे।  
संग्रामरभसो भीमं हन्तुकामोऽभ्यधावत ॥ १ ॥

तमायान्तमभिप्रेक्ष्य नृवीरं दृढवैरिणम् ।  
भीमसेनः सुसंक्रुद्ध इदं वचनमब्रवीत् ॥ २ ॥

अयं स कालः सम्प्राप्तो वर्षपूगाभिवाञ्छितः।  
अद्य त्वां निहनिष्यामि यदि नोत्सृजसे रणम् ॥ ३ ॥

अद्य कुन्त्याः परिक्लेशं वनवासं च कृत्स्नशः।  
द्रौपद्याश्च परिक्लेशं प्रणेष्यामि हते त्वयि ॥ ४ ॥

यत् पुरा मत्सरी भूत्वा पाण्डवानवमन्यसे।  
तस्य पापस्य गान्धारे पश्य व्यसनमागतम् ॥ ५ ॥

कर्णस्य मतमास्थाय सौबलस्य च यत् पुरा।  
अचिन्त्य पाण्डवान् कामाद् यथेष्टं कृतवानसि ॥ ६ ॥  
याचमानं च यन्मोहाद् दाशार्हमवमन्यसे।  
उलूकस्य समादेशं यद् ददासि च हृष्टवत् ॥ ७ ॥  
तेन त्वां निहनिष्यामि सानुबन्धं सबान्धवम्।  
समीकरिष्ये तत् पापं यत् पुरा कृतवानसि ॥ ८ ॥

एवमुक्त्वा धनुर्घोरं विकृष्योद्भ्राम्य चासकृत्।  
समाधत्त शरान् घोरान् महाशनिसमप्रभान् ॥ ९ ॥

षड्विंशतिमथ क्रुद्धो मुमोचाशु सुयोधने।  
ज्वलिताग्निशिखाकारान् वज्रकल्पानजिह्मगान् ॥ १० ॥

ततोऽस्य कार्मुकं द्वाभ्यां सूतं द्वाभ्यां च विव्यधे।  
चतुर्भिरश्वान् जवनाननयद् यमसादनम् ॥ ११ ॥

द्वाभ्यां च सुविकृष्टाभ्यां शराभ्यामरिमर्दनः।  
छत्रं चिच्छेद समरे राज्ञस्तस्य नरोत्तम ॥ १२ ॥

षड्‌भिश्च तस्य चिच्छेद ज्वलन्तं ध्वजमुत्तमम्।  
छित्त्वा तं च ननादोच्चैस्तव पुत्रस्य पश्यतः ॥ १३ ॥

रथाच्च स ध्वजः श्रीमान् नानारत्नविभूषितात्।  
पपात सहसा भूमौ विद्युज्जलधरादिव ॥ १४ ॥

ज्वलन्तं सूर्यसंकाशं नागं मणिमयं शुभम्।  
ध्वजं कुरुपतेश्छिन्नं ददृशुः सर्वपार्थिवाः ॥ १५ ॥

अथैनं दशभिर्बाणैस्तोत्रैरिव महाद्विपम् ।  
आजघान रणे वीरं स्मयन्निव महारथः ॥ १६ ॥

ततः स राजा सिन्धूनां रथश्रेष्ठो महारथः।  
दुर्योधनस्य जग्राह पार्ष्णिं सत्पुरुषैर्वृतः ॥ १७ ॥

कृपश्च रथिनां श्रेष्ठः कौरव्यममितौजसम्।  
आरोपयद् रथं राजन् दुर्योधनममर्षणम् ॥ १८ ॥

स गाढविद्धो व्यथितो भीमसेनेन संयुगे।  
निषसाद रथोपस्थे राजन् दुर्योधनस्तदा ॥ १९ ॥

परिवार्य ततो भीमं जेतुकामो जयद्रथः।  
रथैरनेकसाहस्रैर्भीमस्यावारयद् दिशः ॥ २० ॥

धृष्टकेतुस्ततो राजन्नभिमन्युश्च वीर्यवान् ।  
केकया द्रौपदेयाश्च तव पुत्रानयोधयन् ॥ २१ ॥

चित्रसेनः सुचित्रश्च चित्राङ्गश्चित्रदर्शनः ।  
चारुचित्रः सुचारुश्च तथा नन्दोपनन्दकौ ॥ २२ ॥  
अष्टावेते महेष्वासाः सुकुमारा यशस्विनः।  
अभिमन्युरथं राजन् समन्तात् पर्यवारयन् ॥ २३ ॥

आजघान ततस्तूर्णमभिमन्युर्महामनाः ।  
एकैकं पञ्चभिर्बाणैः शितैः संनतपर्वभिः ॥ २४ ॥

वज्रमृत्युप्रतीकाशैर्विचित्रायुधनिःसृतैः ।  
अमृष्यमाणास्ते सर्वे सौभद्रं रथसत्तमम् ॥ २५ ॥  
ववृषुर्मार्गणैस्तीक्ष्णैर्गिरिं मेरुमिवाम्बुदाः ।

स पीड्यमानः समरे कृतास्त्रो युद्धदुर्मदः ॥ २६ ॥  
अभिमन्युर्महाराज तावकान् समकम्पयत् ।  
यथा देवासुरे युद्धे वज्रपाणिर्महासुरान् ॥ २७ ॥

विकर्णस्य ततो भल्लान् प्रेषयामास भारत।  
चतुर्दश रथश्रेष्ठो घोरानाशीविषोपमान् ॥ २८ ॥  
स तैर्विकर्णस्य रथात् पातयामास वीर्यवान्।  
ध्वजं सूतं हयांश्चैव नृत्यमान इवाहवे ॥ २९ ॥

पुनश्चान्यान्‌ शरान् पीतानकुण्ठाग्रान्‌ शिलाशितान्।  
प्रेषयामास संक्रुद्धो विकर्णाय महाबलः ॥ ३० ॥

ते विकर्णं समासाद्य कङ्कबर्हिणवाससः।  
भित्त्वा देहं गता भूमिं ज्वलन्त इव पन्नगाः ॥ ३१ ॥

ते शरा हेमपुङ्खाग्रा व्यदृश्यन्त महीतले।  
विकर्णरुधिरक्लिन्ना वमन्त इव शोणितम् ॥ ३२ ॥

विकर्णं वीक्ष्य निर्भिन्नं तस्यैवान्ये सहोदराः।  
अभ्यद्रवन्त समरे सौभद्रप्रमुखान् रथान् ॥ ३३ ॥

अभियात्वा तथैवान्यान् रथांस्तान् सूर्यवर्चसः।  
अविध्यन् समरेऽन्योन्यं संरम्भाद् युद्धदुर्मदाः ॥ ३४ ॥

दुर्मुखः श्रुतकर्माणं विद्ध्वा सप्तभिराशुगैः।  
ध्वजमेकेन चिच्छेद सारथिं चास्य सप्तभिः ॥ ३५ ॥

अश्वान् जाम्बूनदैर्जालैः प्रच्छन्नान् वातरंहसः।  
जघान षड्भिरासाद्य सारथिं चाभ्यपातयत् ॥ ३६ ॥

स हताश्वे रथे तिष्ठन् श्रुतकर्मा महारथः।  
शक्तिं चिक्षेप संक्रुद्धो महोल्कां ज्वलितामिव ॥ ३७ ॥

सा दुर्मुखस्य विमलं वर्म भित्त्वा यशस्विनः।  
विदार्य प्राविशद् भूमिं दीप्यमाना स्वतेजसा ॥ ३८ ॥

तं दृष्ट्‌वा विरथं तत्र सुतसोमो महारथः।  
पश्यतां सर्वसैन्यानां रथमारोपयत् स्वकम् ॥ ३९ ॥

श्रुतकीर्तिस्तथा वीरो जयत्सेनं सुतं तव।  
अभ्ययात् समरे राजन् हन्तुकामो यशस्विनम् ॥ ४० ॥

तस्य विक्षिपतश्चापं श्रुतकीर्तेर्महास्वनम् ।  
चिच्छेद समरे तूर्णं जयत्सेनः सुतस्तव ॥ ४१ ॥  
क्षुरप्रेण सुतीक्ष्णेन प्रहसन्निव भारत।

तं दृष्ट्वा छिन्नधन्वानं शतानीकः सहोदरम् ॥ ४२ ॥  
अभ्यपद्यत तेजस्वी सिंहवन्निनदन् मुहुः।

शतानीकस्तु समरे दृढं विस्फार्य कार्मुकम् ॥ ४३ ॥  
विव्याध दशभिस्तूर्णं जयत्सेनं शिलीमुखैः।  
ननाद सुमहानादं प्रभिन्न इव वारणः ॥ ४४ ॥

अथान्येन सुतीक्ष्णेन सर्वावरणभेदिना ।  
शतानीको जयत्सेनं विव्याध हृदये भृशम् ॥ ४५ ॥

तथा तस्मिन् वर्तमाने दुष्कर्णो भ्रातुरन्तिके।  
चिच्छेद समरे चापं नाकुलेः क्रोधमूर्च्छितः ॥ ४६ ॥

अथान्यद् धनुरादाय भारसाहमनुत्तमम् ।  
समादत्त शरान् घोरान् शतानीको महाबलः ॥ ४७ ॥

तिष्ठ तिष्ठेति चामन्त्र्य दुष्कर्णं भ्रातुरग्रतः।  
मुमोचास्मै शितान् बाणान् ज्वलितान् पन्नगानिव ॥ ४८ ॥

ततोऽस्य धनुरेकेन द्वाभ्यां सूतं च मारिष।  
चिच्छेद समरे तूर्णं तं च विव्याध सप्तभिः ॥ ४९ ॥

अश्वान् मनोजवांस्तस्य कर्बुरान् वातरंहसः।  
जघान निशितैस्तूर्णं सर्वान् द्वादशभिः शरैः ॥ ५० ॥

अथापरेण भल्लेन सुयुक्तेनाशुपातिना ।  
दुष्कर्णं सुदृढं क्रुद्धो विव्याध हृदये भृशम् ॥ ५१ ॥  
स पपात ततो भूमौ वज्राहत इव द्रुमः।

दुष्कर्णं व्यथितं दृष्ट्‌वा पञ्च राजन् महारथाः ॥ ५२ ॥  
जिघांसन्तः शतानीकं सर्वतः पर्यवारयन्।

छाद्यमानं शरव्रातैः शतानीकं यशस्विनम् ॥ ५३ ॥  
अभ्यधावन्त संक्रुद्धाः केकयाः पञ्च सोदराः।

तानभ्यापततः प्रेक्ष्य तव पुत्रा महारथाः ॥ ५४ ॥  
प्रत्युद्ययुर्महाराज गजानिव महागजाः ।

दुर्मुखो दुर्जयश्चैव तथा दुर्मर्षणो युवा ॥ ५५ ॥  
शत्रुञ्जयः शत्रुसहः सर्वे क्रुद्धा यशस्विनः।  
प्रत्युद्याता महाराज केकयान् भ्रातरः समम् ॥ ५६ ॥

रथैर्नगरसंकाशैर्हयैर्युक्तैर्मनोजवैः ।  
नानावर्णविचित्राभिः पताकाभिरलंकृतैः ॥ ५७ ॥  
वरचापधरा वीरा विचित्रकवचध्वजाः ।  
विविशुस्ते परं सैन्यं सिंहा इव वनाद् वनम् ॥ ५८ ॥

तेषां सुतुमुलं युद्धं व्यतिषक्तरथद्विपम्।  
अवर्तत महारौद्रं निघ्नतामितरेतरम् ॥ ५९ ॥

अन्योन्यागस्कृतां राजन् यमराष्ट्रविवर्धनम् ।  
मुहूर्तास्तमिते सूर्ये चक्रुर्युद्धं सुदारुणम् ॥ ६० ॥

रथिनः सादिनश्चाथ व्यकीर्यन्त सहस्रशः।  
ततः शान्तनवः क्रुद्धः शरैः संनतपर्वभिः ॥ ६१ ॥  
नाशयामास सेनां तां भीष्मस्तेषां महात्मनाम्।  
पञ्चालानां च सैन्यानि शरैर्निन्ये यमक्षयम् ॥ ६२ ॥

एवं भित्त्वा महेष्वासः पाण्डवानामनीकिनीम्।  
कृत्वावहारं सैन्यानां ययौ स्वशिबिरं नृप ॥ ६३ ॥

(नाशयामासतुर्वीरौ धृष्टद्युम्नवृकोदरौ ।  
कौरवाणामनीकानि शरैः संनतपर्वभिः ॥)

धर्मराजोऽपि सम्प्रेक्ष्य धृष्टद्युम्नवृकोदरौ ।  
मूर्ध्नि चैतावुपाघ्राय प्रहृष्टः शिबिरं ययौ ॥ ६४ ॥

(अर्जुनो वासुदेवश्च कौरवाणामनीकिनीम् ।  
हत्वा विद्राव्य च शरैः शिबिरायैव जग्मतुः॥)