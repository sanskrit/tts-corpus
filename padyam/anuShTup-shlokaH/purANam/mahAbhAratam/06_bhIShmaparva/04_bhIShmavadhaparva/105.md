+++
title_full = "105 दुर्योधनका दुःशासनको भीष्मकी रक्षाके लिये आदेश, युधिष्ठिर और नकुल-सहदेवके द्वारा शकुनिकी घुड़सवार-सेनाकी पराजय तथा शल्यके साथ उन सबका युद्ध"
title = "१०५"

+++


दृष्ट्‌वा भीष्मं रणे क्रुद्धं पाण्डवैरभिसंवृतम्।  
यथा मेघैर्महाराज तपान्ते दिवि भास्करम् ॥ १ ॥  
दुर्योधनो महाराज दुःशासनमभाषत ।

एष शूरो महेष्वासो भीष्मः शूरनिषूदनः ॥ २ ॥  
छादितः पापडवैः शूरैः समन्ताद् भरतर्षभ।

तस्य कार्यं त्वया वीर रक्षणं सुमहात्मनः ॥ ३ ॥  
रक्ष्यमाणो हि समरे भीष्मोऽस्माकं पितामहः।  
निहन्यात् समरे यत्तान् पञ्चालान् पाण्डवैः सह ॥ ४ ॥

तत्र कार्यतमं मन्ये भीष्मस्यैवाभिरक्षणम्।  
गोप्ता ह्येष महेष्वासो भीष्मोऽस्माकं महाव्रतः ॥ ५ ॥

स भवान् सर्वसैन्येन परिवार्य पितामहम्।  
समरे कर्म कुर्वाणं दुष्करं परिरक्षतु ॥ ६ ॥

स एवमुक्तः समरे पुत्रो दुःशासनस्तव।  
परिवार्य स्थितो भीष्मं सैन्येन महता वृतः ॥ ७ ॥  
(पालयामास महता यत्नेन च सुसंयतः।)

ततः शतसहस्राणां हयानां सुबलात्मजः।  
विमलप्रासहस्तानामृष्टितोमरधारिणाम् ॥ ८ ॥  
दर्पितानां सुवेशानां बलस्थानां पताकिनाम्।  
शिक्षितैर्युद्धकुशलैरुपेतानां नरोत्तमैः ॥ ९ ॥

(एवं बहुसहस्रैश्च योधानां युद्धशालिनाम्।  
संवृतः शकुनिस्तस्थौ युद्धायैव सुदंशितः॥)

नकुलं सहदेवं च धर्मराजं च पाण्डवम्।  
न्यवारयन्नरश्रेष्ठान् परिवार्य समन्ततः ॥ १० ॥

ततो दुर्योधनो राजा शूराणां हयसादिनाम्।  
अयुतं प्रेषयामास पाण्डवानां निवारणे ॥ ११ ॥

तैः प्रविष्टैर्महावेगैर्गरुत्मद्भिरिवाहवे ।  
(शुशुभे स महातेजाः शकुनिः सुबलात्मजः।  
तैरश्वैः सुमहावेगैर्मरुद्भिरिव वासवः ॥)

खुराहता धरा राजंश्चकम्पे च ननाद च ॥ १२ ॥

खुरशब्दश्च सुमहान् वाजिनां शुश्रुवे तदा।  
महावंशवनस्येव दह्यमानस्य पर्वते ॥ १३ ॥

उत्पतद्भिश्च तैस्तत्र समुद्‌भूतं महद् रजः।  
दिवाकररथं प्राप्य छादयामास भास्करम् ॥ १४ ॥

वेगवद्भिर्हयैस्तैस्तु क्षोभिता पाण्डवी चमूः।  
निपतद्भिर्महावेगैर्हंसैरिव महत् सरः ॥ १५ ॥

(तुरगैर्वायुवेगैश्च तत् सैन्यं व्याकुलीकृतम्।)  
ह्रेषतां चैव शब्देन न प्राज्ञायत किञ्चन।

ततो युधिष्ठिरो राजा माद्रीपुत्रौ च पाण्डवौ ॥ १६ ॥  
प्रत्यघ्नंस्तरसा वेगं समरे हयसादिनाम्।  
उद्‌वृत्तस्य महाराज प्रावृट्‌कालेऽतिपूर्यतः ॥ १७ ॥  
पौर्णमास्यामम्बुवेगं यथा वेला महोदधेः।

ततस्ते रथिनो राजञ्छरैः संनतपर्वभिः ॥ १८ ॥  
न्यकृन्तन्नुत्तमाङ्गानि कायेभ्यो हयसादिनाम् ।

ते निपेतुर्महाराज निहता दृढधन्विभिः ॥ १९ ॥  
नागैरिव महानागा यथावद् गिरिगह्वरे।

तेऽपि प्रासैः सुनिशितैः शरैः संनतपर्वभिः ॥ २० ॥  
न्यकृन्तन्नुत्तमाङ्गानि विचरन्तो दिशो दश।

अभ्याहता हयारोहा ऋष्टिभिर्भरतर्षभ ॥ २१ ॥  
अत्यजन्नुत्तमाङ्गानि फलानीव महाद्रुमाः ।

ससादिनो हया राजंस्तत्र तत्र निषूदिताः ॥ २२ ॥  
पतिताः पात्यमानाश्च प्रत्यदृश्यन्त सर्वशः।

वध्यमाना हयाश्चैव प्राद्रवन्त भयार्दिताः ॥ २३ ॥  
यथा सिंहं समासाद्य मृगाः प्राणपरायणाः।

पाण्डवाश्च महाराज जित्वा शत्रून् महामृधे ॥ २४ ॥  
दध्मुः शङ्खांश्च भेरीश्च ताडयामासुराहवे।

ततो दुर्योधनो दीनो दृष्ट्‌वा सैन्यं पराजितम् ॥ २५ ॥  
अब्रवीद् भरतश्रेष्ठ मद्रराजमिदं वचः।

एष पाण्डुसुतो ज्येष्ठो यमाभ्यां सहितो रणे ॥ २६ ॥  
पश्यतां वो महाबाहो सेनां द्रावयति प्रभो।  
तं वारय महाबाहो वेलेव मकरालयम् ॥ २७ ॥  
त्वं हि संश्रूयसेऽत्यर्थमसह्यबलविक्रमः ।

पुत्रस्य तव तद् वाक्यं श्रुत्वा शल्यः प्रतापवान् ॥ २८ ॥  
स ययौ रथवंशेन यत्र राजा युधिष्ठिरः।

तदापतद् वै सहसा शल्यस्य सुमहद् बलम् ॥ २९ ॥  
महौघवेगं समरे वारयामास पाण्डवः।  
मद्रराजं च समरे धर्मराजो महारथः ॥ ३० ॥

दशभिः सायकैस्तूर्णमाजघान स्तनान्तरे ।  
नकुलः सहदेवश्च तं सप्तभिरजिह्मगैः ॥ ३१ ॥

मद्रराजोऽपि तान् सर्वानाजघान त्रिभिस्त्रिभिः।  
युधिष्ठिरं पुनः षष्ट्या विव्याध निशितैः शरैः ॥ ३२ ॥

माद्रीपुत्रौ च सम्भ्रान्तौ द्वाभ्यां द्वाभ्यामताडयत्।  
(पुनः स बहुभिर्बाणैराजघान युधिष्ठिरम्।)

ततो भीमो महाबाहुर्दृष्ट्‌वा राजानमाहवे ॥ ३३ ॥  
मद्रराजरथं प्राप्तं मृत्योरास्यगतं यथा।  
अभ्यपद्यत संग्रामे युधिष्ठिरममित्रजित् ॥ ३४ ॥

(आपतन्नेव भीमस्तु मद्रराजमताडयत् ।  
सर्वपारशवैस्तीक्ष्णैर्नाराचैर्मर्मभेदिभिः ॥  
ततो भीष्मश्च द्रोणश्च सैन्येन महता वृतौ।  
राजानमभ्यपद्येतामञ्जसा शरवर्षिणौ ॥)

ततो युद्धं महाघोरं प्रावर्तत सुदारुणम्।  
अपरां दिशमास्थाय पतमाने दिवाकरे ॥ ३५ ॥