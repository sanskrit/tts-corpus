+++
title_full = "115 भीष्मके आदेशसे युधिष्ठिरका उनपर आक्रमण तथा कौरव-पाण्डव सैनिकोंका भीषण युद्ध"
title = "११५ भीष्मोपदेशे"

+++


कथं शान्तनवो भीष्मो दशमेऽहनि संजय।  
अयुध्यत महावीर्यः पाण्डवैः सहसृंजयैः ॥ १ ॥  
कुरवश्च कथं युद्धे पाण्डवान् प्रत्यवारयन्।  
आचक्ष्व मे महायुद्धं भीष्मस्याहवशोभिनः ॥ २ ॥

कुरवः पाण्डवैः सार्धं यदयुध्यन्त भारत।  
यथा च तदभूद् युद्धं तत् तु वक्ष्यामि साम्प्रतम्॥३॥

गमिताः परलोकाय परमास्त्रैः किरीटिना।  
अहन्यहनि संक्रुद्धास्तावकानां महारथाः ॥ ४ ॥

यथाप्रतिज्ञं कौरव्यः स चापि समितिंजयः।  
पार्थानामकरोद् भीष्मः सततं समितिक्षयम् ॥ ५ ॥

कुरुभिः सहितं भीष्मं युध्यमानं परंतप।  
अर्जुनं च सपाञ्चाल्यं संशयो विजयेऽभवत् ॥ ६ ॥

दशमेऽहनि तस्मिंस्तु भीष्मार्जुनसमागमे ।  
अवर्तत महारौद्रः सततं समितिक्षयः ॥ ७ ॥

तस्मिन्नयुतशो राजन् भूयशश्च परंतपः।  
भीष्मः शान्तनवो योधाञ्जघान परमास्त्रवित् ॥ ८ ॥

येषामज्ञातकल्पानि नामगोत्राणि पार्थिव ।  
ते हतास्तत्र भीष्मेण शूराः सर्वेऽनिवर्तिनः ॥ ९ ॥

दशाहानि ततस्तप्त्वा भीष्मः पाण्डववाहिनीम्।  
निरविद्यत धर्मात्मा जीवितेन परंतप ॥ १० ॥

स क्षिप्रं वधमन्विच्छन्नात्मनोऽभिमुखो रणे।  
न हन्यां मानवश्रेष्ठान् संग्रामे सुबहूनिति ॥ ११ ॥  
चिन्तयित्वा महाबाहुः पिता देवव्रतस्तव।  
अभ्याशस्थं महाराज पाण्डवं वाक्यमब्रवीत् ॥ १२ ॥

युधिष्ठिर महाप्राज्ञ सर्वशास्त्रविशारद ।  
शृणुष्व वचनं तात धर्म्यं स्वर्ग्यं च जल्पतः ॥ १३ ॥

निर्विण्णोऽस्मि भृशं तात देहेनानेन भारत।  
घ्नतश्च मे गतः कालः सुबहून् प्राणिनो रणे ॥ १४ ॥

तस्मात्‌ पार्थं पुरोधाय पञ्चालान् सृंजयांस्तथा।  
मद्वधे क्रियतां यत्नो मम चेदिच्छसि प्रियम् ॥ १५ ॥

तस्य तन्मतमाज्ञाय पाण्डवः सत्यदर्शनः।  
भीष्मं प्रति ययौ राजा संग्रामे सह सृंजयैः ॥ १६ ॥

धृष्टद्युम्नस्ततो राजन् पाण्डवश्च युधिष्ठिरः।  
श्रुत्वा भीष्मस्य तां वाचं चोदयामासतुर्बलम् ॥ १७ ॥  
अभिद्रवध्वं युध्यध्वं भीष्मं जयत संयुगे।  
रक्षिताः सत्यसंधेन जिष्णुना रिपुजिष्णुना ॥ १८ ॥

अयं चापि महेष्वासः पार्षतो वाहिनीपतिः।  
भीमसेनश्च समरे पालयिष्यति वो ध्रुवम् ॥ १९ ॥

मा वो भीष्माद् भयं किञ्चिदस्त्वद्य युधि सृंजयाः।  
ध्रुवं भीष्मं विजेष्यामः पुरस्कृत्य शिखण्डिनम् ॥ २० ॥

ते तथा समयं कृत्वा दशमेऽहनि पाण्डवाः।  
ब्रह्मलोकपरा भूत्वा संजग्मुः क्रोधमूर्च्छिताः ॥ २१ ॥  
शिखण्डिनं पुरस्कृत्य पाण्डवं च धनंजयम्।  
भीष्मस्य पातने यत्नं परमं ते समास्थिताः ॥ २२ ॥

ततस्तव सुतादिष्टा नानाजनपदेश्वराः ।  
द्रोणेन सहपुत्रेण सहसेना महाबलाः ॥ २३ ॥

दुःशासनश्च बलवान् सह सर्वैः सहोदरैः।  
भीष्मं समरमध्यस्थं पालयाञ्चक्रिरे तदा ॥ २४ ॥

ततस्तु तावकाः शूराः पुरस्कृत्य महाव्रतम्।  
शिखण्डिप्रमुखान् पार्थान् योधयन्ति स्म संयुगे ॥ २५ ॥

चेदिभिस्तु सपञ्चालैः सहितो वानरध्वजः।  
ययौ शान्तनवं भीष्मं पुरस्कृत्य शिखण्डिनम् ॥ २६ ॥

द्रोणपुत्रं शिनेर्नप्ता धृष्टकेतुस्तु पौरवम्।  
अभिमन्युः सहामात्यं दुर्योधनमयोधयत् ॥ २७ ॥

विराटस्तु सहानीकः सहसेनं जयद्रथम्।  
वृद्धक्षत्रस्य दायादमाससाद परंतप ॥ २८ ॥

मद्रराजं महेष्वासं सहसैन्यं युधिष्ठिरः।  
भीमसेनोऽभिगुप्तस्तु नागानीकमुपाद्रवत् ॥ २९ ॥

अप्रधृष्यमनावार्यं सर्वशस्त्रभृतां वरम् ।  
द्रौणिं प्रति ययौ यत्तः पाञ्चाल्यः सह सोदरैः ॥ ३० ॥

कर्णिकारध्वजं चैव सिंहकेतुररिंदमः ।  
प्रत्युज्जगाम सौभद्रं राजपुत्रो बृहद्बलः ॥ ३१ ॥

शिखण्डिनं च पुत्रास्ते पाण्डवं च धनंजयम्।  
राजभिः समरे पार्थमभिपेतुर्जिघांसवः ॥ ३२ ॥

तस्मिन्नतिमहाभीमे सेनयोर्वै पराक्रमे ।  
सम्प्रधावत्स्वनीकेषु मेदिनी समकम्पत ॥ ३३ ॥

तान्यनीकान्यनीकेषु समसज्जन्त भारत ।  
तावकानां परेषां च दृष्ट्वा शान्तनवं रणे ॥ ३४ ॥

ततस्तेषां प्रतप्तानामन्योन्यमभिधावताम् ।  
प्रादुरासीन्महाशब्दो दिक्षु सर्वासु भारत ॥ ३५ ॥

शङ्खदुन्दुभिघोषश्च वारणानां च बृंहितैः।  
सिंहनादश्च सैन्यानां दारुणः समपद्यत ॥ ३६ ॥

सा च सर्वनरेन्द्राणां चन्द्रार्कसदृशी प्रभा।  
वीराङ्गदकिरीटेषु निष्प्रभा समपद्यत ॥ ३७ ॥

रजोमेघास्तु संजज्ञुः शस्त्रविद्युद्भिरावृताः ।  
धनुषां चापि निर्घोषो दारुणः समपद्यत ॥ ३८ ॥

बाणशङ्खप्रणादाश्च भेरीणां च महास्वनाः।  
रथघोषश्च संजज्ञे सेनयोरुभयोरपि ॥ ३९ ॥

प्रासशक्त्यृष्टिसङ्घैश्च बाणौघैश्च समाकुलम् ।  
निष्प्रकाशमिवाकाशं सेनयोः समपद्यत ॥ ४० ॥

अन्योन्यं रथिनः पेतुर्वाजिनश्च महाहवे।  
कुञ्जरान् कुञ्जरा जघ्नुः पादातांश्च पदातयः ॥ ४१ ॥

तत्रासीत् सुमहद् युद्धं कुरूणां पाण्डवैः सह।  
भीष्महेतोर्नरव्याघ्र श्येनयोरामिषे यथा ॥ ४२ ॥

तेषां समागमो घोरो बभूव युधि संगतः।  
अन्योन्यस्य वधार्थाय जिगीषूणां महाहवे ॥ ४३ ॥