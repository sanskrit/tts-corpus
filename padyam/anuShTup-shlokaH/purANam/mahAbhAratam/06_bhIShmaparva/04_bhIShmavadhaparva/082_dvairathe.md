+++
title_full = "082 श्रीकृष्ण और अर्जुनसे डरकर कौरव-सेनामें भगदड़, द्रोणाचार्य और विराटका युद्ध, विराट-पुत्र शंखका वध, शिखण्डी और अश्वत्थामाका युद्ध, सात्यकिके द्वारा अलम्बुषकी पराजय, धृष्टद्युम्नके द्वारा दुर्योधनकी हार तथा भीमसेन और कृतवर्माका युद्ध"
title = "०८२ द्वैरथे"

+++


तथा प्रवृत्ते संग्रामे निवृत्ते च सुशर्मणि।  
भग्नेषु चापि वीरेषु पाण्डवेन महात्मना ॥ १ ॥

क्षुभ्यमाणे बले तूर्णं सागरप्रतिमे तव।  
प्रत्युद्याते च गाङ्गेये त्वरितं विजयं प्रति ॥ २ ॥

दृष्ट्‌वा दुर्योधनो राजा रणे पार्थस्य विक्रमम्।  
त्वरमाणः समभ्येत्य सर्वांस्तानब्रवीन्नृपान् ॥ ३ ॥

तेषां तु प्रमुखे शूंर सुशर्माणं महाबलम्।  
मध्ये सर्वस्य सैन्यस्य भृशं संहर्षयन्निव ॥ ४ ॥

एष भीष्मः शान्तनवो योद्‌धुकामो धनंजयम्।  
सर्वात्मना कुरुश्रेष्ठस्त्यक्त्वा जीवितमात्मनः ॥ ५ ॥

तं प्रयान्तं रणे वीरं सर्वसैन्येन भारतम्।  
संयत्ताः समरे सर्वे पालयध्वं पितामहम् ॥ ६ ॥

बाढमित्येवमुक्त्वा तु तान्यनीकानि सर्वशः।  
नरेन्द्राणां महाराज समाजग्मुः पितामहम् ॥ ७ ॥

ततः प्रयातः सहसा भीष्मः शान्तनवोऽर्जुनम्।  
रणे भारतमायान्तमाससाद महाबलः ॥ ८ ॥

महाश्वेताश्वयुक्तेन भीमवानरकेतुना ।  
महता मेघनादेन रथेनातिविराजता ॥ ९ ॥

समरे सर्वसैन्यानामुपयान्तं धनंजयम् ।  
अभवत्‌ तुमुलो नादो भयाद्‌ दृष्ट्‌वा किरीटिनम् ॥ १० ॥

अभीषुहस्तं कृष्णं च दृष्ट्‌वाऽऽदित्यमिवापरम्।  
मध्यन्दिनगतं संख्ये न शेकुः प्रतिवीक्षितुम् ॥ ११ ॥

तथा शान्तनवं भीष्मं श्वेताश्वं श्वेतकार्मुकम्।  
न शेकुः पाण्डवा द्रष्टुं श्वेतं ग्रहमिवोदितम् ॥ १२ ॥

स सर्वतः परिवृतस्त्रिगर्तैः सुमहात्मभिः।  
भ्रातृभिः सह पुत्रैश्च तथान्यैश्च महारथैः ॥ १३ ॥

भारद्वाजस्तु समरे मत्स्यं विव्याध पत्रिणा।  
ध्वजं चास्य शरेणाजौ धनुश्चैकेन चिच्छिदे ॥ १४ ॥

तदपास्य धनुश्छिन्नं विराटो वाहिनीपतिः।  
अन्यदादत्त वेगेन धनुर्भारसहं दृढम् ॥ १५ ॥

शरांश्चाशीविषाकाराञ्ज्वलितान् पन्नगानिव ।  
द्रोणं त्रिभिश्च विव्याध चतुर्भिश्चास्य वाजिनः ॥ १६ ॥

ध्वजमेकेन विव्याध सारथिं चास्य पञ्चभिः।  
धनुरेकेषुणाविध्यत् तत्राक्रुध्यद् द्विजर्षभः ॥ १७ ॥

तस्य द्रोणोऽवधीदश्वान् शरैः संनतपर्वभिः।  
अष्टाभिर्भरतश्रेष्ठ सूतमेकेन पत्रिणा ॥ १८ ॥

स हताश्वादवप्लुत्य स्यन्दनाद्धतसारथिः ।  
आरुरोह रथं तूर्णं पुत्रस्य रथिनां वरः ॥ १९ ॥

ततस्तु तौ पितापुत्रौ भारद्वाजं रथे स्थितौ।  
महता शरवर्षेण वारयामासतुर्बलात् ॥ २० ॥

भारद्वाजस्ततः क्रुद्धः शरमाशीविषोपमम् ।  
चिक्षेप समरे तूर्णं शङ्गं प्रति जनेश्वर ॥ २१ ॥

स तस्य हृदयं भित्त्वा पीत्वा शोणितमाहवे।  
जगाम धरणीं बाणो लोहितार्द्रवरच्छदः ॥ २२ ॥

स पपात रणे तूर्णं भारद्वाजशराहतः।  
धनुस्त्यक्त्वा शरांश्चैव पितुरेव समीपतः ॥ २३ ॥

हतं तमात्मजं दृष्ट्‌वा विराटः प्राद्रवद् भयात्।  
उत्सृज्य समरे द्रोणं व्यात्ताननमिवान्तकम् ॥ २४ ॥

भारद्वाजस्ततस्तूर्णं पाण्डवानां महाचमूम् ।  
दारयामास समरे शतशोऽथ सहस्रशः ॥ २५ ॥

शिखण्डी तु महाराज द्रौणिमासाद्य संयुगे।  
आजघान भ्रुवोर्मध्ये नाराचैस्त्रिभिराशुगैः ॥ २६ ॥

स बभौ रथशार्दूलो ललाटे संस्थितैस्त्रिभिः।  
शिखरैः काञ्चनमयैर्मेरुस्त्रिभिरिवोच्छ्रितैः ॥ २७ ॥

अश्वत्थामा ततः क्रुद्धो निमेषार्धाच्छिखण्डिनः।  
ध्वजं सूतमथो राजंस्तुरगानायुधानि च ॥ २८ ॥  
शरैर्बहुभिराच्छिद्य पातयामास संयुगे ।

स हताश्वादवप्लुत्य रथाद् वै रथिनां वरः ॥ २९ ॥  
खड्‌गमादाय सुशितं विमलं च शरावरम्।  
श्येनवद् व्यचरत् क्रुद्धः शिखण्डी शत्रुतापनः ॥ ३० ॥

सखड्‌गस्य महाराज चरतस्तस्य संयुगे।  
नान्तरं ददृशे द्रौणिस्तदद्भुतमिवाभवत् ॥ ३१ ॥

ततः शरसहस्राणि बहूनि भरतर्षभ।  
प्रेषयामास समरे द्रौणिः परमकोपनः ॥ ३२ ॥

तामापतन्तीं समरे शरवृष्टिं सुदारुणाम्।  
असिना तीक्ष्णधारेण चिच्छेद बलिनां वरः ॥ ३३ ॥

ततोऽस्य विमलं द्रौणिः शतचन्द्रं मनोरमम्।  
चर्माच्छिनदसिं चास्य खण्डयामास संयुगे ॥ ३४ ॥

शितैस्तु बहुशो राजंस्तं च विव्याध पत्त्रिभिः।  
शिखण्डी तु ततः खड्‌गं खण्डितं तेन सायकैः ॥ ३५ ॥  
आविध्य व्यसृजत् तूर्णं ज्वलन्तमिव पन्नगम्।  
तमापतन्तं सहसा कालानलसमप्रभम् ॥ ३६ ॥  
चिच्छेद समरे द्रौणिर्दर्शयन् पाणिलाघवम्।  
शिखण्डिनं च विव्याध शरैर्बहुभिरायसैः ॥ ३७ ॥

शिखण्डी तु भृशं राजंस्ताड्यमानः शितैः शरैः।  
आरुरोह रथं तूर्णं माधवस्य महात्मनः ॥ ३८ ॥

सात्यकिश्चापि संक्रुद्धो राक्षसं क्रूरमाहवे।  
अलम्बुषं शरैस्तीक्ष्णैर्विव्याध बलिनां वरः ॥ ३९ ॥

राक्षसेन्द्रस्ततस्तस्य धनुश्चिच्छेद भारत ।  
अर्धचन्द्रेण समरे तं च विव्याध सायकैः ॥ ४० ॥

मायां च राक्षसीं कृत्वा शरवर्षैरवाकिरत्।  
तत्राद्भुतमपश्याम शैनेयस्य पराक्रमम् ॥ ४१ ॥

असम्भ्रमस्तु समरे वध्यमानः शितैः शरैः।  
ऐन्द्रमस्त्रं च वार्ष्णेयो योजयामास भारत ॥ ४२ ॥  
विजयाद् यदनुप्राप्तं माधवेन यशस्विना।

तदस्त्रं भस्मसात् कृत्वा मायां तां राक्षसीं तदा ॥ ४३ ॥  
अलम्बुषं शरैरन्यैरभ्याकिरत सर्वतः ।  
पर्वतं वारिधाराभिः प्रावृषीव बलाहकः ॥ ४४ ॥

तत् तथा पीडितं तेन माधवेन यशस्विना।  
प्रदुद्राव भयाद् रक्षस्त्यक्त्वा सात्यकिमाहवे ॥ ४५ ॥

तमजेयं राक्षसेन्द्रं संख्ये मघवता अपि।  
शैनेयः प्राणदज्जित्वा योधानां तव पश्यताम् ॥ ४६ ॥

न्यहनत् तावकांश्चापि सात्यकिः सत्यविक्रमः।  
निशितैर्बहुभिर्बाणैस्तेऽद्रवन्त भयार्दिताः ॥ ४७ ॥

एतस्मिन्नेव काले तु द्रुपदस्यात्मजो बली।  
धृष्टद्युम्नो महाराज पुत्रं तव जनेश्वरम् ॥ ४८ ॥  
छादयामास समरे शरैः संनतपर्वभिः।

स च्छाद्यमानो विशिखैर्धृद्युम्नेन भारत ॥ ४९ ॥  
विव्यथे न च राजेन्द्र तव पुत्रो जनेश्वर।  
धृष्टद्युम्नं च समरे तूर्णं विव्याध पत्रिभिः ॥ ५० ॥  
षष्ट्या च त्रिंशता चैव तदद्भुतमिवाभवत्।

तस्य सेनापतिः क्रुद्धो धनुश्चिच्छेद मारिष ॥ ५१ ॥  
हयांश्च चतुरः शीघ्रं निजघान महाबलः।  
शरैश्चैनं सुनिशितैः क्षिप्रं विव्याध सप्तभिः ॥ ५२ ॥

स हताश्वान्महाबाहुरवप्लुत्य रथाद् बली।  
पदातिरसिमुद्यम्य प्राद्रवत् पार्षतं प्रति ॥ ५३ ॥

शकुनिस्तं समभ्येत्य राजगृद्धी महाबलः।  
राजानं सर्वलोकस्य रथमारोपयत् स्वकम् ॥ ५४ ॥

ततो नृपं पराजित्य पार्षतः परवीरहा।  
न्यहनत् तावकं सैन्यं वज्रपाणिरिवासुरान् ॥ ५५ ॥

कृतवर्मा रणे भीमं शरैरार्च्छन्महारथः।  
प्रच्छादयामास च तं महामेघो रविं यथा ॥ ५६ ॥

ततः प्रहस्य समरे भीमसेनः परंतपः।  
प्रेषयामास संक्रुद्धः सायकान् कृतवर्मणे ॥ ५७ ॥

तैरर्द्यमानोऽतिरथः सात्वतः सत्यकोविदः ।  
नाकम्पत महाराज भीमं चार्च्छच्छितैः शरैः ॥ ५८ ॥

तस्याश्वांश्चतुरो हत्वा भीमसेनो महारथः।  
सारथिं पातयामास सध्वजं सुपरिष्कृतम् ॥ ५९ ॥

शरैर्बहुविधैश्चैनमाचिनोत् परवीरहा ।  
शकलीकृतसर्वाङ्गो हताश्वः प्रत्यदृश्यत ॥ ६० ॥

हताश्वश्च ततस्तूर्णं वृषकस्य रथं ययौ।  
श्यालस्य ते महाराज तव पुत्रस्य पश्यतः ॥ ६१ ॥

भीमसेनोऽपि संक्रुद्धस्तव सैन्यमुपाद्रवत् ।  
निजघान च संक्रुद्धो दण्डपाणिरिवान्तकः ॥ ६२ ॥