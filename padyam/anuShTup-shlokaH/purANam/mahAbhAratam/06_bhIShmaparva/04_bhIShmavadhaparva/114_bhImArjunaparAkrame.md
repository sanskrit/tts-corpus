+++
title_full = "114 कौरवपक्षके प्रमुख महारथियोंके साथ युद्धमें भीमसेन और अर्जुनका अद्भुत पुरुषार्थ"
title = "११४ भीमार्जुनपराक्रमे"

+++


अर्जुनस्तु रणे शल्यं यतमानं महारथम्।  
छादयामास समरे शरैः संनतपर्वभिः ॥ १ ॥

सुशर्माणं कृपं चैव त्रिभिस्त्रिभिरविध्यत।  
प्राग्ज्योतिषं च समरे सैन्धवं च जयद्रथम् ॥ २ ॥  
चित्रसेनं विकर्णं च कृतवर्माणमेव च।  
दुर्मर्षणं च राजेन्द्र ह्यावन्त्यौ च महारथौ ॥ ३ ॥  
एकैकं त्रिभिरानर्च्छत् कङ्कबर्हिणवाजितैः ।

शरैरतिरथो युद्धे पीडयन् वाहिनीं तव ॥ ४ ॥  
जयद्रथो रणे पार्थं विद्ध्वा भारत सायकैः।  
भीमं विव्याध तरसा चित्रसेनरथे स्थितः ॥ ५ ॥

शल्यश्च समरे जिष्णुं कृपश्च रथिनां वरः।  
विव्यधाते महाराज बहुधा मर्मभेदिभिः ॥ ६ ॥

चित्रसेनादयश्चैव पुत्रास्तव विशाम्पते ।  
पञ्चभिः पञ्चभिस्तूर्णं संयुगे निशितैः शरैः ॥ ७ ॥  
आजघ्नुरर्जुनं संख्ये भीमसेनं च मारिष।

तौ तत्र रथिनां श्रेष्ठौ कौन्तेयौ भरतर्षभौ ॥ ८ ॥  
अपीडयेतां समरे त्रिगर्तानां महद् बलम्।

सुशर्मापि रणे पार्थं शरैर्नवभिराशुगैः ॥ ९ ॥  
ननाद बलवन्नादं त्रासयानो महद् बलम्।

अन्ये च रथिनः शूरा भीमसेनधनंजयौ ॥ १० ॥  
विव्यधुर्निशितैर्बाणै रुक्मपुङ्खैरजिह्मगैः ।

तेषां च रथिनां मध्ये कौन्तेयौ भरतर्षभौ ॥ ११ ॥  
क्रीडमानौ रथोदारौ चित्ररूपौ व्यदृश्यताम्।

आमिषेप्सू गवां मध्ये सिंहाविव मदोत्कटौ ॥ १२ ॥

छित्त्वा धनूंषि शूराणां शरांश्च बहुधा रणे।  
पातयामासतुर्वीरौ शिरांसि शतशो नृणाम् ॥ १३ ॥

रथाश्च बहवो भग्ना हयाश्च शतशो हताः।  
गजाश्च सगजारोहाः पेतुरुर्व्यां महाहवे ॥ १४ ॥

रथिनः सादिनश्चापि तत्र तत्र निषूदिताः।  
दृश्यन्ते बहवो राजन् वेपमानाः समन्ततः ॥ १५ ॥

हतैर्गजपदात्योघैर्वाजिभिश्च निषूदितैः ।  
रथैश्च बहुधा भग्नैः समास्तीर्यत मेदिनी ॥ १६ ॥

छत्रैश्च बहुधा छिन्नैर्ध्वजैश्च विनिपातितैः।  
(चामरैर्हेमदण्डैश्च समास्तीर्यत मेदिनी ।)  
अङ्कुशैरपविद्धैश्च परिस्तोमैश्च भारत ॥ १७ ॥  
(घण्टाभिश्च कशाभिश्च समास्तीर्यत मेदिनी।)

केयूरैरङ्गदैर्हारै राङ्कवैर्मृदितैस्तथा ।  
(कुण्डलैर्मणिचित्रैश्च समास्तीर्यत मेदिनी ।)  
उष्णीषैर्ऋष्टिभिश्चैव चामरव्यजनैरपि ॥ १८ ॥

तत्र तत्रापविद्धैश्च बाहुभिश्चन्दनोक्षितैः ।  
ऊरुभिश्च नरेन्द्राणां समास्तीर्यत मेदिनी ॥ १९ ॥

तत्राद्भुतमपश्याम रणे पार्थस्य विक्रमम्।  
शरैः संवार्य तान् वीरान् यज्जघान महाबलः ॥ २० ॥

पुत्रस्तु तव तं दृष्ट्वा भीमार्जुनपराक्रमम्।  
गाङ्गेयस्य रथाभ्याशमुपजग्मे महाबलः ॥ २१ ॥

कृपश्च कृतवर्मा च सैन्धवश्च जयद्रथः।  
विन्दानुविन्दावावन्त्यौ नाजहुः संयुगं तदा ॥ २२ ॥

ततो भीमो महेष्वासः फाल्गुनश्च महारथः।  
कौरवाणां चमूं घोरां भृशं दुद्रुवतू रणे ॥ २३ ॥

ततो बर्हिणवाजानामयुतान्यर्बुदानि च ।  
धनंजयरथे तूर्णं पातयन्ति स्म भूमिपाः ॥ २४ ॥

ततस्ताञ्शरजालेन संनिवार्य महारथान् ।  
पार्थः समन्तात् समरे प्रेषयामास मृत्यवे ॥ २५ ॥

शल्यस्तु समरे जिष्णुं क्रीडन्निव महारथः।  
आजघानोरसि क्रुद्धो भल्लैः संनतपर्वभिः ॥ २६ ॥

तस्य पार्थो धनुश्छित्त्वा हस्तावापं च पञ्चभिः।  
अथैनं सायकैस्तीक्ष्णैर्भृशं विव्याध मर्मणि ॥ २७ ॥

अथान्यद् धनुरादाय समरे भारसाधनम्।  
मद्रेश्वरो रणे जिष्णुं ताडयामास रोषितः ॥ २८ ॥  
त्रिभिः शरैर्महाराज वासुदेवं च पञ्चभिः।  
भीमसेनं च नवभिर्बाह्वोरुरसि चार्पयत् ॥ २९ ॥

ततो द्रोणो महाराज मागधश्च महारथः।  
दुर्योधनसमादिष्टौ तं देशमुपजग्मतुः ॥ ३० ॥  
यत्र पार्थो महाराज भीमसेनश्च पाण्डवः।  
कौरव्यस्य महासेनां जघ्नतुः सुमहारथौ ॥ ३१ ॥

जयत्सेनस्तु समरे भीमं भीमायुधं युधि।  
विव्याध निशितैर्बाणैरष्टभिर्भरतर्षभ ॥ ३२ ॥

तं भीमो दशभिर्विद्ध्वा पुनर्विव्याध पञ्चभिः।  
सारथिं चास्य भल्लेन रथनीडादपातयत् ॥ ३३ ॥

उद्‌भ्रान्तैस्तुरगैः सोऽथ द्रवमाणैः समन्ततः।  
मागधोऽपसृतो राजा सर्वसैन्यस्य पश्यतः ॥ ३४ ॥

द्रोणश्च विवरं दृष्ट्वा भीमसेनं शिलीमुखैः।  
विव्याध बाणैर्निशितैः पञ्चषष्टिभिरायसैः ॥ ३५ ॥

तं भीमः समरश्लाघी गुरुं पितृसमं रणे।  
विव्याध पञ्चभिर्भल्लैस्तथा षष्ट्या च भारत ॥ ३६ ॥

अर्जुनस्तु सुशर्माणं विद्ध्वा बहुभिरायसैः।  
व्यधमत् तस्य तत्सैन्यं महाभ्राणि यथानिलः ॥ ३७ ॥

ततो भीष्मश्च राजा च कौसल्यश्च बृहद्‌बलः।  
समवर्तन्त संक्रुद्धा भीमसेनधनंजयौ ॥ ३८ ॥

तथैव पाण्डवाः शूरा धृष्टद्युम्नश्च पार्षतः।  
अभ्यद्रवन् रणे भीष्मं व्यादितास्यमिवान्तकम् ॥ ३९ ॥

शिखण्डी तु समासाद्य भरतानां पितामहम्।  
अभ्यद्रवत संहृष्टो भयं त्यक्त्वा महारथात् ॥ ४० ॥

युधिष्ठिरमुखाः पार्थाः पुरस्कृत्य शिखण्डिनम्।  
अयोधयन् रणे भीष्मं सहिताः सर्वसृंजयैः ॥ ४१ ॥

तथैव तावकाः सर्वे पुरस्कृत्य यतव्रतम्।  
शिखण्डिप्रमुखान् पार्थान् योधयन्ति स्म संयुगे ॥ ४२ ॥

ततः प्रववृते युद्धं कौरवाणां भयावहम्।  
तत्र पाण्डुसुतैः सार्धं भीष्मस्य विजयं प्रति ॥ ४३ ॥

तावकानां जये भीष्मो ग्लह आसीद् विशाम्पते।  
तत्र हि द्यूतमासक्तं विजयायेतराय वा ॥ ४४ ॥

धृष्टद्युम्नस्तु राजेन्द्र सर्वसैन्यान्यचोदयत् ।  
अभ्यद्रवत गाङ्गेयं मा भैष्ट रथसत्तमाः ॥ ४५ ॥

सेनापतिवचः श्रुत्वा पाण्डवानां वरूथिनी।  
भीष्मं समभ्ययात् तूर्णं प्राणांस्त्यक्त्वा महाहवे ॥ ४६ ॥

भीष्मोऽपि रथिनां श्रेष्ठः प्रतिजग्राह तां चमूम्।  
आपतन्तीं महाराज वेलामिव महोदधिः ॥ ४७ ॥