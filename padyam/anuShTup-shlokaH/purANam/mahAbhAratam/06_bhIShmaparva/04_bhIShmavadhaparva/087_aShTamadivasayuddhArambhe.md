+++
title_full = "087 आठवें दिन व्यूहबद्ध कौरव-पाण्डव-सेनाओंकी रणयात्रा और उनका परस्पर घमासान युद्ध"
title = "०८७ अष्टमदिवसयुद्धारम्भे"

+++


परिणाम्य निशां तां तु सुखं प्राप्ता जनेश्वराः।  
कुरवः पाण्डवाश्चैव पुनर्युद्धाय निर्ययुः ॥ १ ॥

ततः शब्दो महानासीत् सैन्ययोरुभयोर्नृप।  
निर्गच्छमानयोः संख्ये सागरप्रतिमो महान् ॥ २ ॥

ततो दुर्योधनो राजा चित्रसेनो विविंशतिः।  
भीष्मश्च रथिनां श्रेष्ठो भारद्वाजश्च वै नृप ॥ ३ ॥  
एकीभूताः सुसंयत्ताः कौरवाणां महाचमूम्।  
व्यूहाय विदधू राजन् पाण्डवान् प्रति दंशिताः ॥ ४ ॥

भीष्मः कृत्वा महाव्यूहं पिता तव विशाम्पते।  
सागरप्रतिमं घोरं वाहनोर्मितरङ्गिणम् ॥ ५ ॥

अग्रतः सर्वसैन्यानां भीष्मः शान्तनवो ययौ।  
मालवैर्दाक्षिणात्यैश्च आवन्त्यैश्च समन्वितः ॥ ६ ॥

ततोऽनन्तरमेवासीद् भारद्वाजः प्रतापवान् ।  
पुलिन्दैः पारदैश्चैव तथा क्षुद्रकमालवैः ॥ ७ ॥

द्रोणादनन्तरं यत्तो भगदत्तः प्रतापवान्।  
मगधैश्च कलिङ्गैश्च पिशाचैश्च विशाम्पते ॥ ८ ॥

प्राग्ज्योतिषादनु नृपः कौसल्योऽथ बृहद्‌बलः।  
मेकलैः कुरुविन्दैश्च त्रैपुरैश्च समन्वितः ॥ ९ ॥

बृहद्बलात् ततः शूरस्त्रिगर्तः प्रस्थलाधिपः।  
काम्बोजैर्बहुभिः सार्धं यवनैश्च सहस्रशः ॥ १० ॥

द्रौणिस्तु रभसः शूरस्त्रैगर्तादनु भारत।  
प्रययौ सिंहनादेन नादयानो धरातलम् ॥ ११ ॥

तथा सर्वेण सैन्येन राजा दुर्योधनस्तदा।  
द्रौणेरनन्तंर प्रायात् सौदर्यैः परिवारितः ॥ १२ ॥

दुर्योधनादनु ततः कृपः शारद्वतो ययौ।  
एवमेष महाव्यूहः प्रययौ सागरोपमः ॥ १३ ॥

रेजुस्तत्र पताकाश्च श्वेतच्छत्राणि वा विभो।  
अंगदान्यत्र चित्राणि महार्हाणि धनूंषि च ॥ १४ ॥

तं तु दृष्ट्‌वा महाव्यूहं तावकानां महारथः।  
युधिष्ठिरोऽब्रवीत् तूर्णं पार्षतं पृतनापतिम् ॥ १५ ॥

पश्य व्यूहं महेष्वास निर्मितं सागरोपमम्।  
प्रतिव्यूहं त्वमपि हि कुरु पार्षत सत्वरम् ॥ १६ ॥

ततः स पार्षतः क्रूरो व्यूहं चक्रे सुदारुणम्।  
शृङ्गाटकं महाराज परव्यूहविनाशनम् ॥ १७ ॥

शृङ्गाभ्यां भीमसेनश्च सात्यकिश्च महारथः।  
रथैरनेकसाहस्रैस्तथा हयपदातिभिः ॥ १८ ॥

ताभ्यां बभौ नरश्रेष्ठः श्वेताश्वः कृष्णसारथिः।  
मध्ये युधिष्ठिरो राजा माद्रीपुत्रौ च पाण्डवौ ॥ १९ ॥

अथोत्तरे महेष्वासाः सहसैन्या नराधिपाः।  
व्यूहं तं पूरयामासुर्व्यूहशास्त्रविशारदाः ॥ २० ॥

अभिमन्युस्ततः पश्चाद् विराटश्च महारथः।  
द्रौपदेयाश्च संहृष्टा राक्षसश्च घटोत्कचः ॥ २१ ॥

एवमेतं महाव्यूहं व्यूह्य भारत पाण्डवाः।  
अतिष्ठन् समरे शूरा योद्धुकामा जयैषिणः ॥ २२ ॥

भेरीशब्दैश्च विमलैर्विमिश्रैः शङ्खनिःस्वनैः ।  
क्ष्वेडितास्फोटितोत्क्रुष्टैर्नादिताः सर्वतो दिशः ॥ २३ ॥

ततः शूराः समासाद्य समरे ते परस्परम्।  
नेत्रैरनिमिषै राजन्नवैक्षन्त परस्परम् ॥ २४ ॥

नामभिस्ते मनुष्येन्द्र पूर्वं योधाः परस्परम्।  
युद्धाय समवर्तन्त समाहूयेतरेतरम् ॥ २५ ॥

ततः प्रववृते युद्धं घोररूपं भयावहम्।  
तावकानां परेषां च निघ्नतामितरेतरम् ॥ २६ ॥

नाराचा निशिताः संख्ये सम्पतन्ति स्म भारत।  
व्यात्तानना भयकरा उरगा इव संघशः ॥ २७ ॥

निष्पेतुर्विमलाः शक्त्यस्तैलधौताः सुतेजनाः ।  
अम्बुदेभ्यो यथा राजन् भ्राजमानाः शतह्रदाः ॥ २८ ॥

गदाश्च विमलैः पट्टैः पिनद्धाः स्वर्णभूषितैः।  
पतन्त्यस्तत्र दृश्यने गिरिशृङ्गोपमाः शुभाः ॥ २९ ॥

निस्त्रिंशाश्च व्यदृश्यन्त विमलाम्बरसंनिभाः ।  
आर्षभाणि विचित्राणि शतचन्द्राणि भारत ॥ ३० ॥  
अशोभन्त रणे राजन् पात्यमानानि सर्वशः।

तेऽन्योन्यं समरे सेने युध्यमाने नराधिप ॥ ३१ ॥  
अशोभेतां यथा देवदैत्यसेने समुद्यते।

अभ्यद्रवन्त समरे तेऽन्योन्यं वै समन्ततः ॥ ३२ ॥

रथास्तु रथिभिस्तूर्णं प्रेषिताः परमाहवे।  
युगैर्युगानि संश्लिष्य युयुधुः पार्थिवर्षभाः ॥ ३३ ॥

दन्तिनां युध्यमानानां संघर्षात् पावकोऽभवत्।  
दन्तेषु भरतश्रेष्ठ सधूमः सर्वतोदिशम् ॥ ३४ ॥

प्रासैरभिहताः केचिद् गजयोधाः समन्ततः।  
पतमानाः स्म दृश्यन्ते गिरिशृङ्गान्नगा इव ॥ ३५ ॥

पादाताश्चाप्यदृश्यन्त निघ्नन्तोऽथ परस्परम् ।  
चित्ररूपधराः शूरा नखरप्रासयोधिनः ॥ ३६ ॥

अन्योन्यं ते समासाद्य कुरुपाण्डवसैनिकाः।  
अस्त्रैर्नानाविधैर्घोरै रणे निन्युर्यमक्षयम् ॥ ३७ ॥

ततः शान्तनवो भीष्मो रथघोषेण नादयन्।  
अभ्यागमद् रणे पार्थान् धनुःशब्देन मोहयन् ॥ ३८ ॥

पाण्डवानां रथाश्चापि नदन्तो भैरवं स्वनम्।  
अभ्यद्रवन्त संयत्ता धृष्टद्युम्नपुरोगमाः ॥ ३९ ॥

ततः प्रववृते युद्धं तव तेषां च भारत।  
नराश्वरथनागानां व्यतिषक्तं परस्परम् ॥ ४० ॥