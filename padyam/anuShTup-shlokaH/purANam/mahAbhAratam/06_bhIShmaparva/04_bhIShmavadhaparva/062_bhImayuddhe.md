+++
title_full = "062 धृष्टद्युम्न और शल्य आदि दोनों पक्षके वीरोंका युद्ध तथा भीमसेनके द्वारा गजसेनाका संहार"
title = "०६२ भीमयुद्धे"

+++


दैवमेव परं मन्ये पौरुषादपि संजय।  
यत् सैन्यं मम पुत्रस्य पाण्डुसैन्येन बाध्यते ॥ १ ॥

नित्यं हि मामकांस्तात हतानेव हि शंससि।  
अव्यग्रांश्च प्रहृष्टांश्च नित्यं शंससि पाण्डवान् ॥ २ ॥

हीनान् पुरुषकारेण मामकानद्य संजय।  
पातितान् पात्यमानांश्च हतानेव च शंससि ॥ ३ ॥

युध्यमानान् यथाशक्ति घटमानाञ्जयं प्रति।  
पाण्डवा हि जयन्त्येव जीयन्ते चैव मामकाः ॥ ४ ॥

सोऽहं तीव्राणि दुःखानि दुर्योधनकृतानि च।  
श्रोष्यामि सततं तात दुःसहानि बहूनि च ॥ ५ ॥

तमुपायं न पश्यामि जीयेरन् येन पाण्डवाः।  
मामका विजयं युद्धे प्राप्नुयुर्येन संजय ॥ ६ ॥

क्षयं मनुष्यदेहानां गजवाजिरथक्षयम् ।  
शृणु राजन् स्थिरो भूत्वा तवैवापनयो महान् ॥ ७ ॥

धृष्टद्युम्नस्तु शल्येन पीडितो नवभिः शरैः।  
पीडयामास संक्रुद्धो मद्राधिपतिमायसैः ॥ ८ ॥

तत्राद्भुतमपश्याम पार्षतस्य पराक्रमम् ।  
न्यवारयत यस्तूर्णं शल्यं समितिशोभनम् ॥ ९ ॥

नान्तरं दृश्यते तत्र तयोश्च रथिनोस्तदा।  
मुहूर्तमिव तद् युद्धं तयोः सममिवाभवत् ॥ १० ॥

ततः शल्यो महाराज धृष्टद्युम्नस्य संयुगे।  
धनुश्चिच्छेद भल्लेन पीतेन निशितेन च ॥ ११ ॥

अथैनं शरवर्षेण च्छादयामास संयुगे।  
गिरिं जलागमे यद्वज्जलदा जलवृष्टिभिः ॥ १२ ॥

अभिमन्युस्ततः क्रुद्धो धृष्टद्युम्ने च पीडिते।  
अभिदुद्राव वेगेन मद्रराजरथं प्रति ॥ १३ ॥

ततो मद्राधिपरथं कार्ष्णिः प्राप्यातिकोपनः।  
आर्तायनिममेयात्मा विव्याध निशितैः शरैः ॥ १४ ॥

ततस्तु तावका राजन् परीप्सन्तोऽर्जुनिं रणे।  
मद्रराजरथं तूर्णं परिवार्यावतस्थिरे ॥ १५ ॥

दुर्योधनो विकर्णश्च दुःशासनविविंशती ।  
दुर्मर्षणो दुःसहश्च चित्रसेनोऽथ दुर्मुखः ॥ १६ ॥  
सत्यव्रतश्च भद्रं ते पुरुमित्रश्च भारत।  
एते मद्राधिपरथं पालयन्तः स्थिता रणे ॥ १७ ॥

तान् भीमसेनः संक्रुद्धो धृष्टद्युम्नश्च पार्षतः।  
द्रौपदेयाऽभिमन्युश्च माद्रीपुत्रौ च पाण्डवौ ॥ १८ ॥  
धार्तराष्ट्रान् दश रथान् दशैव प्रत्यवारयन्।  
नानारूपाणि शस्त्राणि विसृजन्तो विशाम्पते ॥ १९ ॥

अभ्यवर्तन्त संहृष्टाः परस्परवधैषिणः ।  
ते वै समेयुः संग्रामे राजन् दुर्मन्त्रिते तव ॥ २० ॥

तस्मिन् दशरथे क्रुद्धे वर्तमाने महाभये।  
तावकानां परेषां वा प्रेक्षका रथिनोऽभवन् ॥ २१ ॥

शस्त्राण्यनेकरूपाणि विसृजन्तो महारथाः ।  
अन्योन्यमभिनर्दन्तः सम्प्रहारं प्रचक्रिरे ॥ २२ ॥

ते तदा जातसंरम्भाः सर्वेऽन्योन्यं जिघांसवः।  
अन्योन्यमभिमर्दन्तः स्पर्धमानाः परस्परम् ॥ २३ ॥

अन्योन्यस्पर्धया राजन् ज्ञातयः सङ्गता मिथः।  
महास्त्राणि विमुञ्चन्तः समापेतुरमर्षिणः ॥ २४ ॥

दुर्योधनस्तु संक्रुद्धो धृष्टद्युम्नं महारणे।  
विव्याध निशितैर्बाणैश्चतुर्भिः समरे द्रुतम् ॥ २५ ॥

दुर्मर्षणश्च विंशत्या चित्रसेनश्च पञ्चभिः।  
दुर्मुखो नवभिर्बाणैर्दुःसहश्चापि सप्तभिः ॥ २६ ॥  
विविंशतिः पञ्चभिश्च त्रिभिर्दुःशासनस्तथा ।  
तान् प्रत्यविध्यद् राजेन्द्र पार्षतः शत्रुतापनः ॥ २७ ॥  
एकैकं पञ्चविंशत्या दर्शयन् पाणिलाघवम्।

सत्यव्रतं च समरे पुरुमित्रं च भारत ॥ २८ ॥  
अभिमन्युरविध्यत् तु दशभिर्दशभिः शरैः।

माद्रीपुत्रौ तु समरे मातुलं मातृनन्दनौ ॥ २९ ॥  
अविध्येतां शरैस्तीक्ष्णैस्तदद्भुतमिवाभवत् ।

ततः शल्यो महाराज स्वस्रीयौ रथिनां वरौ ॥ ३० ॥  
शरैर्बहुभिरानर्च्छत् कृतप्रतिकृतैषिणौ ।  
छाद्यमानौ ततस्तौ तु माद्रीपुत्रौ न चेलतुः ॥ ३१ ॥

अथ दुर्योधनं दृष्ट्‌वा भीमसेनो महाबलः।  
विधित्सुः कलहस्यान्तं गदां जग्राह पाण्डवः ॥ ३२ ॥

तमुद्यतगदं दृष्ट्‌वा कैलासमिव शृङ्गिणम्।  
भीमसेनं महाबाहुं पुत्रास्ते प्राद्रवन् भयात् ॥ ३३ ॥

दुर्योधनस्तु संक्रुद्धो मागधं समचोदयत्।  
अनीकं दशसाहस्रं कुञ्जराणां तरस्विनाम् ॥ ३४ ॥

गजानीकेन सहितस्तेन राजा सुयोधनः।  
मागधं पुरतः कृत्वा भीमसेनं समभ्ययात् ॥ ३५ ॥

आपतन्तं च तं दृष्ट्‌वा गजानीकं वृकोदरः।  
गदापाणिरवारोहद् रथात् सिंह इवोन्नदन् ॥ ३६ ॥

अद्रिसारमयीं गुर्वीं प्रगृह्य महतीं गदाम्।  
अभ्यधावद् गजानीकं व्यादितास्य इवान्तकः ॥ ३७ ॥

स गजान् गदया निघ्नन् व्यचरत् समरे बली।  
भीमसेनो महाबाहुः सवज्र इव वासवः ॥ ३८ ॥

तस्य नादेन महता मनोहृदयकम्पिना।  
व्यत्यचेष्टन्त संहत्य गजा भीमस्य गर्जतः ॥ ३९ ॥

ततस्तु द्रौपदीपुत्राः सौभद्रश्च महारथः।  
नकुलः सहदेवश्च धृष्टद्युम्नश्च पार्षतः ॥ ४० ॥  
पृष्ठं भीमस्य रक्षन्तः शरवर्षेण वारणान्।  
अभ्यवर्षन्त धावन्तो मेघा इव गिरीन् यथा ॥ ४१ ॥

क्षुरैः क्षुरप्रैर्भल्लैश्च पीतैश्चाञ्जलिकैः शितैः।  
व्यहरन्नुत्तमाङ्गानि पाण्डवा गजयोधिनाम् ॥ ४२ ॥

शिरोभिः प्रपतद्भिश्च बाहुभिश्च विभूषितैः।  
अश्मवृष्टिरिवाभाति पाणिभिश्च सहाङ्कुशैः ॥ ४३ ॥

हृतोत्तमाङ्गाः स्कन्धेषु गजानां गजयोधिनः।  
अदृश्यन्ताचलाग्रेषु द्रुमा भग्नशिखा इव ॥ ४४ ॥

धृष्टद्युम्नहतानन्यानपश्याम महागजान् ।  
पततः पात्यमानांश्च पार्षतेन महात्मना ॥ ४५ ॥

मागधोऽथ महीपालो गजमैरावणोपमम् ।  
प्रेषयामास समरे सौभद्रस्य रथं प्रति ॥ ४६ ॥

तमापतन्तं सम्प्रेक्ष्य मागधस्य महागजम्।  
जघानैकेषुणा वीरः सौभद्रः परवीरहा ॥ ४७ ॥

तस्यावर्जितनागस्य कार्ष्णिः परपुरंजयः ।  
राज्ञो रजतपुङ्खेन भल्लेनापाहरच्छिरः ॥ ४८ ॥

विगाह्य तद् गजानीकं भीमसेनोऽपि पाण्डवः।  
व्यचरत् समरे मृद्‌नन् गजानिन्द्रो गिरीनिव ॥ ४९ ॥

एकप्रहारनिहतान् भीमसेनेन दन्तिनः ।  
अपश्याम रणे तस्मिन् गिरीन् वज्रहतानिव ॥ ५० ॥

भग्नदन्तान् भग्नकरान् भग्नसक्थांश्च वारणान्।  
भग्नपृष्ठत्रिकानन्यान् निहतान् पर्वतोपमान् ॥ ५१ ॥  
नदतः सीदतश्चान्यान् विमुखान् समरे गतान्।  
विद्रुतान् भयसंविग्नांस्तथा विशकृतोऽपरान् ॥ ५२ ॥

भीमसेनस्य मार्गेषु पतितान् पर्वतोपमान्।  
अपश्यं निहतान्‌ नागान् राजन् निष्ठीवतोऽपरान् ॥ ५३ ॥

वमन्तो रुधिरं चान्ये भिन्नकुम्भा महागजाः।  
विह्वलन्तो गता भूमिं शैला इव धरातले ॥ ५४ ॥

मेदोरुधिरदिग्धाङ्गो वसामज्जासमुक्षितः ।  
व्यचरत् समरे भीमो दण्डपाणिरिवान्तकः ॥ ५५ ॥

गजानां रुधिरक्लिन्नां गदां बिभ्रद् वृकोदरः।  
घोरः प्रतिभयश्चासीत् पिनाकीव पिनाकधृक् ॥ ५६ ॥

सम्मथ्यमानाः क्रुद्धेन भीमसेनेन दन्तिनः।  
सहसा प्राद्रवन् क्लिष्टा मृद्‌नन्तस्तव वाहिनीम् ॥ ५७ ॥

तं हि वीरं महेष्वासं सौभद्रप्रमुखा रथाः।  
पर्यरक्षन्त युध्यन्तं वज्रायुधमिवामराः ॥ ५८ ॥

शोणिताक्तां गदां बिभ्रदुक्षितां गजशोणितैः।  
कृतान्त इव रौद्रात्मा भीमसेनो व्यदृश्यत ॥ ५९ ॥

व्यायच्छमानं गदया दिक्षु सर्वासु भारत।  
अपश्याम रणे भीमं नृत्यन्तमिव शंकरम् ॥ ६० ॥

यमदण्डोपमां गुर्वीमिन्द्राशनिसमस्वनाम् ।  
अपश्याम महाराज रौद्रां विशसनीं गदाम् ॥ ६१ ॥

विमिश्रां केशमज्जाभिः प्रदिग्धां रुधिरेण च।  
पिनाकमिव रुद्रस्य क्रुद्धस्याभिघ्नतः पशून् ॥ ६२ ॥

यथा पशूनां संघातं यष्ट्या पालः प्रकालयेत्।  
तभा भीमो गजानीकं गदया समकालयत् ॥ ६३ ॥

गदया वध्यमानास्ते मार्गणैश्च समन्ततः।  
स्वान्यनीकानि मृद्‌नन्तः प्राद्रवन् कुञ्जरास्तव ॥ ६४ ॥

महावात इवाभ्राणि विधमित्वा स वारणान्।  
अतिष्ठत् तुमुले भीमः श्मशान इव शूलभृत् ॥ ६५ ॥