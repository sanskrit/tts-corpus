+++
title_full = "051 कौरव-सेनाकी व्यूह-रचना तथा दोनों दलोंमें शंखध्वनि और सिंहनाद"
title = "०५१"

+++


क्रौञ्चं दृष्ट्‌वा ततो व्यूहमभेद्यं तनयस्तव।  
रक्ष्यमाणं महाघोरं पार्थेनामिततेजसा ॥ १ ॥  
आचार्यमुपसंगम्य कृपं शल्यं च पार्थिव।  
सौमदत्तिं विकर्णं च सोऽश्वत्थामानमेव च ॥ २ ॥  
दुःशासनादीत् भ्रातॄंश्च सर्वानेव च भारत।  
अन्यांश्च सुबहून् शूरान् युद्धाय समुपागतान् ॥ ३ ॥  
प्राहेदं वचनं काले हर्षयंस्तनयस्तव।  
नानाशस्त्रप्रहरणाः सर्वे युद्धविशारदाः ॥ ४ ॥

एकैकशः समर्था हि यूयं सर्वे महारथाः।  
पाण्डुपुत्रान् रणे हन्तुं ससैन्यान् किमु संहताः ॥ ५ ॥

अपर्याप्तं तदस्माकं बलं भीष्माभिरक्षितम्।  
पर्याप्तमिदमेतेषां बलं भीमाभिरक्षितम् ॥ ६ ॥  
संस्थानाः शूरसेनाश्च वेत्रिकाः कुकुरास्तथा।  
आरोचकास्त्रिगर्ताश्च मद्रका यवनास्तथा ॥ ७ ॥  
शत्रुंजयेन सहितास्तथा दुःशासनेन च।  
विकर्णेन च वीरेण तथा नन्दोपनन्दकैः ॥ ८ ॥  
चित्रसेनेन सहिताः सहिताः पारिभद्रकैः।  
भीष्ममेवाभिरक्षन्तु सहसैन्यपुरस्कृताः ॥ ९ ॥

दुर्योधनवचः श्रुत्वा सर्व एव महारथाः।  
तथेत्येनं नृपा ऊचुस्तदा द्रोणपुरोगमाः॥)

ततो भीष्मश्च द्रोणश्च तव पुत्राश्च मारिष।  
अव्यूहन्त महाव्यूहं पाण्डूनां प्रतिबाधनम् ॥ १० ॥

भीष्मः सैन्येन महता समन्तात् परिवारितः।  
ययौ प्रकर्षन् महतीं वाहिनीं सुरराडिव ॥ ११ ॥

तमन्वयान्महेष्वासो भारद्वाजः प्रतापवान् ।  
कुन्तलैश्च दशार्णैश्च मागधैश्च विशाम्पते ॥ १२ ॥  
विदर्भैर्मेकलैश्चैव कर्णप्रावरणैरपि ।  
सहिताः सर्वसैन्येन भीष्ममाहवशोभिनम् ॥ १३ ॥  
गान्धाराः सिन्धुसौवीराः शिबयोऽथ वसातयः।

शकुनिश्च स्वसैन्येन भारद्वाजमपालयत् ॥ १४ ॥  
ततो दुर्योधनो राजा सहितः सर्वसोदरैः।  
अश्वातकैर्विकर्णैश्च तथा चाम्बष्ठकोसलैः ॥ १५ ॥  
दरदैश्च शकैश्चैव तथा क्षुद्रकमालवैः।  
अभ्यरक्षत संहृष्टः सौबलेयस्य वाहिनीम् ॥ १६ ॥

भूरिश्रवाः शलः शल्यो भगदत्तश्च मारिषः।  
विन्दानुविन्दावावन्त्यौ वामं पार्श्वमपालयन् ॥ १७ ॥  
सौमदत्तिः सुशर्मा च काम्बोजश्च सुदक्षिणः।  
श्रुतायुश्चाच्युतायुश्च दक्षिणं पक्षमास्थिताः ॥ १८ ॥

अश्वत्थामा कृपश्चैव कृतवर्मा च सात्वतः।  
महत्या सेनया सार्धं सेनापृष्ठे व्यवस्थिताः ॥ १९ ॥

पृष्ठगोपास्तु तस्यासन् नानादेश्या जनेश्वराः।  
केतुमान्‌ वसुदानश्च पुत्रः काश्यस्य चाभिभूः ॥ २० ॥

ततस्ते तावकाः सर्वे हृष्टा युद्धाय भारत।  
दध्मुः शङ्खान् मुदा युक्ताः सिंहनादांस्तथोन्नदन् ॥ २१ ॥

तेषां श्रुत्वा तु हृष्टानां वृद्धः कुरुपितामहः।  
सिंहनादं विनद्योच्चैः शङ्खं दध्मौ प्रतापवान् ॥ २२ ॥

ततः शङ्खाश्च भेर्यश्च पणवा विविधाः परे।  
आनकाश्चाभ्यहन्यन्त स शब्दस्तुमुलोऽभवत् ॥ २३ ॥

ततः श्वेतैर्हयैर्युक्ते महति स्यन्दने स्थितौ।  
प्रदध्मतुः शङ्खवरौ हेमरत्नपरिष्कृतौ ॥ २४ ॥

पाञ्चजन्यं हृषीकेशो देवदत्तं धनंजयः।  
पौण्ड्रं दध्मौ महाशङ्खं भीमकर्मा वृकोदरः ॥ २५ ॥

अनन्तविजयं राजा कुन्तीपुत्रो युधिष्ठिरः।  
नकुलः सहदेवश्च सुघोषमणिपुष्पकौ ॥ २६ ॥

काशिराजश्च शैब्यश्च शिखण्डी च महारथः।  
धृष्टद्युम्नो विराटश्च सात्यकिश्च महारथः ॥ २७ ॥  
पाञ्चाल्याश्च महेष्वासा द्रौपद्याः पञ्च चात्मजाः।  
सर्वे दध्मुर्महाशङ्खान् सिंहनादांश्च नेदिरे ॥ २८ ॥

स घोषः सुमहांस्तत्र वीरैस्तैः समुदीरितः।  
नभश्च पृथिवीं चैव तुमुलो व्यनुनादयत् ॥ २९ ॥

एवमेते महाराज प्रहृष्टाः कुरुपाण्डवाः।  
पुनर्युद्धाय संजग्मुस्तापयानाः परस्परम् ॥ ३० ॥