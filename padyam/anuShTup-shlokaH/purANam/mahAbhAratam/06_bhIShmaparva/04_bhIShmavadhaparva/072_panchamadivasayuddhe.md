+++
title_full = "072 दोनों सेनाओंका परस्पर घोर युद्ध"
title = "०७२ पञ्चमदिवसयुद्धे"

+++


शिखण्डी सह मत्स्येन विराटेन विशाम्पते।  
भीष्ममाशु महेष्वासमाससाद सुदुर्जयम् ॥ १ ॥

द्रोणं कृपं विकर्णं च महेष्वासं महाबलम्।  
राज्ञश्चान्यान् रणे शूरान् बहूनार्च्छद् धनंजयः ॥ २ ॥

सैन्धवं च महेष्वासं सामात्यं सह बन्धुभिः।  
प्राच्यांश्च दाक्षिणात्यांश्च भूमिपान् भूमिपर्षभ ॥ ३ ॥  
पुत्रं च ते महेष्वासं दुर्योधनममर्षणम्।  
दुःसहं चैव समरे भीमसेनोऽभ्यवर्तत ॥ ४ ॥

सहदेवस्तु शकुनिमुलूकं च महारथम्।  
पितापुत्रौ महेष्वासावभ्यवर्तत दुर्जयौ ॥ ५ ॥

युधिष्ठिरो महाराज गजानीकं महारथः।  
समवर्तत संग्रामे पुत्रेण निकृतस्तव ॥ ६ ॥

माद्रीपुत्रस्तु नकुलः शूरसंक्रन्दनो युधि।  
त्रिगर्तानां बलैः सार्धं समसज्जत पाण्डवः ॥ ७ ॥

अभ्यवर्तन्त संक्रुद्धाः समरे शाल्वकेकयान्।  
सात्यकिश्चेकितानश्च सौभद्रश्च महारथः ॥ ८ ॥

धृष्टकेतुश्च समरे राक्षसश्च घटोत्कचः।  
(नाकुलिश्च शतानीकः समरे रथपुङ्गवः।)  
पुत्राणां ते रथानीकं प्रत्युद्याताः सुदुर्जयाः ॥ ९ ॥

सेनापतिरमेयात्मा धृष्टद्युम्नो महाबलः ।  
द्रोणेन समरे राजन् समियायोग्रकर्मणा ॥ १० ॥

एवमेते महेष्वासास्तावकाः पाण्डवैः सह।  
समेत्य समरे शूराः सम्प्रहारं प्रचक्रिरे ॥ ११ ॥

मध्यंदिनगते सूर्ये नभस्याकुलतां गते।  
कुरवः पाण्डवेयाश्च निजघ्नुरितरेतरम् ॥ १२ ॥

ध्वजिनो हेमचित्राङ्गा विचरन्तो रणाजिरे।  
सपताका रथा रेजुर्वैयाघ्रपरिवारणाः ॥ १३ ॥  
समेतानां च समरे जिगीषूणां परस्परम्।  
बभूव तुमुलः शब्दः सिंहानामिव नर्दताम् ॥ १४ ॥

तत्राद्भुतमपश्याम सम्प्रहारं सुदारुणम् ।  
यदकुर्वन् रणे शूराः सृंजयाः कुरुभिः सह ॥ १५ ॥  
नैव खं न दिशो राजन् न सूर्यं शत्रुतापन।  
विदिशो वापि पश्यामः शरैर्मुक्तैः समन्ततः ॥ १६ ॥

शक्तीनां विमलाग्राणां तोमराणां तथास्यताम्।  
निस्त्रिंशानां च पीतानां नीलोत्पलनिभाः प्रभाः ॥ १७ ॥

कवचानां विचित्राणां भूषणानां प्रभास्तथा।  
खं दिशः प्रदिशश्चैव भासयामासुरोजसा ॥ १८ ॥

वपुर्भिश्च नरेन्द्राणां चन्द्रसूर्यसमप्रभैः ।  
विरराज तदा राजंस्तत्र तत्र रणाङ्गणम् ॥ १९ ॥

रथसङ्घा नरव्याघ्राः समायान्तश्च संयुगे।  
विरेजुः समरे राजन् ग्रहा इव नभस्तले ॥ २० ॥

भीष्मस्तु रथिनां श्रेष्ठो भीमसेनं महाबलम्।  
अवारयत संक्रुद्धः सर्वसैन्यस्य पश्यतः ॥ २१ ॥

ततो भीष्मविनिर्मुक्ता रुक्मपुङ्खाः शिलाशिताः।  
अभ्यघ्नन् समरे भीमं तैलधौताः सुतेजनाः ॥ २२ ॥

तस्य शक्तिं महावेगां भीमसेनो महाबलः।  
क्रुद्धाशीविषसंकाशां प्रेषयामास भारत ॥ २३ ॥

तामापतन्तीं सहसा रुक्मदण्डां दुरासदाम्।  
चिच्छेद समरे भीष्मः शरैः संनतपर्वभिः ॥ २४ ॥

ततोऽपरेण भल्लेन पीतेन निशितेन च।  
कार्मुकं भीमसेनस्य द्विधा चिच्छेद भारत ॥ २५ ॥

(अपास्य तु धनुश्छिन्नं भीमसेनो महाबलः।  
शरैर्बहुभिरानर्च्छद् भीष्मं शान्तनवं युधि।)

सात्यकिस्तु ततस्तूर्णं भीष्ममासाद्य संयुगे।  
आकर्णप्रहितैस्तीक्ष्णैर्निशितैस्तिग्मतेजनैः ॥ २६ ॥  
शरैर्बहुभिरानर्च्छत् पितरं ते जनेश्वर।

ततः संधाय वै तीक्ष्णं शरं परमदारुणम् ॥ २७ ॥  
वार्ष्णेयस्य रथाद् भीष्मः पातयामास सारथिम्।

तस्याश्वाः प्रद्रुता राजन् निहते रथसारथौ ॥ २८ ॥

तेन तेनैव धावन्ति मनोमारुतरंहसः।  
ततः सर्वस्य सैन्यस्य निस्वनस्तुमुलोऽभवत् ॥ २९ ॥

हाहाकारश्च संजज्ञे पाण्डवानां महात्मनाम्।  
अभ्यद्रवत गृह्णीत हयान् यच्छत धावत ॥ ३० ॥  
इत्यासीत् तुमुलः शब्दो युयुधानरथं प्रति।

एतस्मिन्नेव काले तु भीष्मः शान्तनवस्तदा ॥ ३१ ॥  
न्यहनत् पाण्डवीं सेनामासुरीमिव वृत्रहा।

ते वध्यमाना भीष्मेण पञ्चालाः सोमकैः सह ॥ ३२ ॥  
स्थिरां युद्धे मतिं कृत्वा भीष्ममेवाभिदुद्रुवुः।

धृष्टद्युम्नमुखाश्चापि पार्थाः शान्तनवं रणे ॥ ३३ ॥  
अभ्यधावञ्जिगीषन्तस्तव पुत्रस्य वाहिनीम् ।

तथैव कौरवा राजन् भीष्मद्रोणपुरोगमाः ॥ ३४ ॥  
अभ्यधावन्त वेगेन ततो युद्धमवर्तत ॥ ३५ ॥