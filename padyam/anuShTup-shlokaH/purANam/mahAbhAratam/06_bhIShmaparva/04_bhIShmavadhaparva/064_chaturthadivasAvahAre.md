+++
title_full = "064 भीमसेन और घटोत्कचका पराक्रम, कौरवोंकी पराजय तथा चौथे दिनके युद्धकी समाप्ति"
title = "०६४ चतुर्थदिवसावहारे"

+++


ततो भूरिश्रवा राजन् सात्यकिं नवभिः शरैः।  
प्राविध्यद् भृशसंक्रुद्धस्तोत्रैरिव महाद्विपम् ॥ १ ॥

कौरवं सात्यकिश्चैव शरैः संनतपर्वभिः।  
अवारयदमेयात्मा सर्वलोकस्य पश्यतः ॥ २ ॥

ततो दुर्योधनो राजा सोदर्यैः परिवारितः।  
सौमदत्तिं रणे यत्तः समन्तात् पर्यवारयत् ॥ ३ ॥

तं चैव पाण्डवाः सर्वे सात्यकिं रभसं रणे।  
परिवार्य स्थिताः संख्ये समन्तात् सुमहौजसः ॥ ४ ॥

भीमसेनस्तु संक्रुद्धो गदामुद्यम्य भारत।  
दुर्योधनमुखान् सर्वान् पुत्रांस्ते पर्यवारयत् ॥ ५ ॥

रथैरनेकसाहस्रैः क्रोधामर्षसमन्वितः ।  
नन्दकस्तव पुत्रस्तु भीमसेनं महाबलम् ॥ ६ ॥  
विव्याध विशिखैः षड्‌भिः कङ्कपत्रैः शिलाशितैः।

दुर्योधनश्च समरे भीमसेनं महारथम् ॥ ७ ॥  
आजघानोरसि क्रुद्धो मार्गणैर्नवभिः शितैः।

ततो भीमो महाबाहुः स्वरथं सुमहाबलः ॥ ८ ॥  
आरुरोह रथश्रेष्ठं विशोकं चेदमब्रवीत्।

एते महारथाः शूरा धार्तराष्ट्राः समागताः ॥ ९ ॥  
मामेव भृशसंक्रुद्धा हन्तुमभ्युद्यता युधि।

मनोरथद्रुमोऽस्माकं चिन्तितो बहुवार्षिकः ॥ १० ॥  
सफलः सूत चाद्येह योऽहं पश्यामि सोदरान्।

यत्राशोक समुत्क्षिप्ता रेणवो रथनेमिभिः ॥ ११ ॥  
प्रयास्यन्त्यन्तरिक्षं हि शरवृन्दैर्दिगन्तरे ।  
तत्र तिष्ठति संनद्धः स्वयं राजा सुयोधनः ॥ १२ ॥

भ्रातरश्चास्य संनद्धाः कुलपुत्रा मदोत्कटाः।  
एतानद्य हनिष्यामि पश्यतस्ते न संशयः ॥ १३ ॥  
तस्मान्ममाश्वान् संग्रामे यत्तः संयच्छ सारथे।

एवमुक्त्वा ततः पार्थस्तव पुत्रं विशाम्पते ॥ १४ ॥  
विव्याध दशभिस्तीक्ष्णैः शरैः कनकभूषणैः।  
नन्दकं च त्रिभिर्बाणैरभ्यविध्यत् स्तनान्तरे ॥ १५ ॥

तं तु दुर्योधनःषष्ट्या विद्‌ध्वा भीमं महाबलम्।  
त्रिभिरन्यैः सुनिशितैर्विशोकं प्रत्यविध्यत ॥ १६ ॥

भीमस्य च रणे राजन् धनुश्चिच्छेद भासुरम्।  
मुष्टिदेशे भृशं तीक्ष्णैस्त्रिभिर्भल्लैर्हसन्निव ॥ १७ ॥

समरे प्रेक्ष्य यन्तारं विशोकं तु वृकोदरः।  
पीडितं विशिखैस्तीक्ष्णैस्तव पुत्रेण धन्विना ॥ १८ ॥  
अमृष्यमाणः संरब्धो धनुर्दिव्यं परामृशत्।  
पुत्रस्य ते महाराज वधार्थं भरतर्षभ ॥ १९ ॥  
समाधत्त सुसंकुद्धः क्षुरप्रं लोमवाहिनम्।  
तेन चिच्छेद नृपतेर्भीमः कार्मुकमुत्तमम् ॥ २० ॥

सोऽपविद्ध्य धनुश्छिन्नं पुत्रस्ते क्रोधमूर्च्छितः।  
अन्यत् कार्मुकमादत्त सत्वरं वेगवत्तरम् ॥ २१ ॥

संदधे विशिखं घोरं कालमृत्युसमप्रभम्।  
तेनाजघान संक्रुद्धो भीमसेनं स्तनान्तरे ॥ २२ ॥

स गाढविद्धो व्यथितः स्यन्दनोपस्थ आविशत्।  
स निषण्णो रथोपस्थे मूर्च्छामभिजगाम ह ॥ २३ ॥

तं दृष्ट्‌वा व्यथितं भीममभिमन्युपुरोगमाः।  
नामृष्यन्त महेष्वासाः पाण्डवानां महारथाः ॥ २४ ॥

ततस्तु तुमुलां वृष्टिं शस्त्राणां तिग्मतेजसाम्।  
पातयामासुरव्यग्राः पुत्रस्य तव मूर्धनि ॥ २५ ॥

प्रतिलभ्य ततः संज्ञां भीमसेनो महाबलः।  
दुर्योधनं त्रिभिर्विद्‌ध्वा पुनर्विव्याध पञ्चभिः ॥ २६ ॥

शल्यं च पञ्चविंशत्या शरैर्विव्याध पाण्डवः।  
रुक्मपुङ्खैर्महेष्वासः स विद्धो व्यपयाद् रणात् ॥ २७ ॥

प्रत्युद्ययुस्ततो भीमं तव पुत्राश्चतुर्दश।  
सेनापतिः सुषेणश्च जलसंधः सुलोचनः ॥ २८ ॥  
उग्रो भीमरथो भीमो वीरबाहुरलोलुपः।  
दुर्मुखो दुष्प्रधर्षश्च विवित्सुर्विकटः समः ॥ २९ ॥  
विसृजन्तो बहून् बाणान् क्रोधसंरक्तलोचनाः।  
भीमसेनमभिद्रुत्य विव्यधुः सहिता भृशम् ॥ ३० ॥

पुत्रांस्तु तव सम्प्रेक्ष्य भीमसेनो महाबलः।  
सृक्किणी विलिहन् वीरः पशुमध्ये यथा वृकः ॥ ३१ ॥  
अभिपत्य महाबाहुर्गरुत्मानिव वेगितः ।  
सेनापतेः क्षुरप्रेण शिरश्चिच्छेद पाण्डवः ॥ ३२ ॥

सम्प्रहस्य च हृष्टात्मा त्रिभिर्बाणैर्महाभुजः।  
जलसंधं विनिर्भिद्य सोऽनयद् यमसादनम् ॥ ३३ ॥

सुषेणं च ततो हत्वा प्रेषयामास मृत्यवे।  
उग्रस्य सशिरस्त्राणं शिरश्चन्द्रोपमं भुवि ॥ ३४ ॥

वीरबाहुं च सप्तत्या साश्वकेतुं ससारथिम् ॥ ३५ ॥  
निनाय समरे वीरः परलोकाय पाण्डवः।

भीमभीमरथौ चोभौ भीमसेनो हसन्निव ॥ ३६ ॥  
पुत्री ते दुर्मदौ राजन्ननयद् यमसादनम्।

ततः सुलोचनं भीमः क्षुरप्रेण महामृधे ॥ ३७ ॥  
मिषतां सर्वसैन्यानामनयद् यमसादनम् ।

पुत्रास्तु तव तं दृष्ट्‌वा भीमसेनपराक्रमम् ॥ ३८ ॥  
शेषा येऽन्येऽभवंस्तत्र ते भीमस्य भयार्दिताः।  
विप्रद्रुता दिशो राजन् वध्यमाना महात्मना ॥ ३९ ॥

ततोऽब्रवीच्छान्तनवः सर्वानेव महारथान् ।  
एष भीमो रणे क्रुद्धो धार्तराष्ट्रान् महारथान् ॥ ४० ॥  
यथा प्राग्र्यान्‌ यथा ज्येष्ठान्‌ यथा शूरांश्च संगतान्।  
निपातयत्युग्रधन्वा तं प्रगृह्णीत माचिरम् ॥ ४१ ॥

एवमुक्तास्ततः सर्वे धार्तराष्ट्रस्य सैनिकाः।  
अभ्यद्रवन्त संक्रुद्धा भीमसेनं महाबलम् ॥ ४२ ॥

भगदत्तः प्रभिन्नेन कुञ्जरेण विशाम्पते।  
अभ्ययात् सहसा तत्र यत्र भीमो व्यवस्थितः ॥ ४३ ॥

आपतन्नेव च रणे भीमसेनं शिलीमुखैः।  
अदृश्यं समरे चक्रे जीमूत इव भास्करम् ॥ ४४ ॥

अभिमन्युमुखास्तत् तु नामृष्यन्त महारथाः।  
भीमस्याच्छादनं संख्ये स्वबाहुबलमाश्रिताः ॥ ४५ ॥  
त एनं शरवर्षेण समन्तात् पर्यवारयन्।  
गजं च शरवृष्ट्या तु बिभिदुस्ते समन्ततः ॥ ४६ ॥

स शस्त्रवृष्ट्याभिहतः समस्तैस्तैर्महारथैः ।  
प्राग्ज्योतिषगजो राजन् नानालिङ्गैः सुतेजनैः ॥ ४७ ॥  
संजातरुधिरोत्पीडः प्रेक्षणीयोऽभवद् रणे ।  
गभस्तिभिरिवार्कस्य संस्यूतो जलदो महान् ॥ ४८ ॥

संचोदितो मदस्रावी भगदत्तेन वारणः।  
अभ्यधावत तान् सर्वान् कालोत्सृष्ट इवान्तकः ॥ ४९ ॥  
द्विगुणं जवमास्थाय कम्पयंश्चरणैर्महीम् ।

तस्य तत् सुमहद् रूपं दृष्ट्वा सर्वे महारथाः ॥ ५० ॥  
असह्यं मन्यमानाश्च नातिप्रमनसोऽभवन् ।

ततस्तु नृपतिः क्रुद्धो भीमसेनं स्तनान्तरे ॥ ५१ ॥  
आजघान महाराज शरेणानतपर्वणा ।

सोऽतिविद्धो महेष्वासस्तेन राज्ञा महारथः ॥ ५२ ॥  
मूर्च्छयाभिपरीतात्मा ध्वजयष्टिं समाश्रयत् ।

तांस्तु भीतान् समालक्ष्य भीमसेनं च मूर्च्छितम् ॥ ५३ ॥  
ननाद बलवन्नादं भगदत्तः प्रतापवान्।

ततो घटोत्कचो राजन् प्रेक्ष्य भीमं तथागतम् ॥ ५४ ॥  
संक्रुद्धो राक्षसो घोरस्तत्रैवान्तरधीयत ।

स कृत्वा दारुणां मायां भीरूणां भयवर्धिनीम् ॥ ५५ ॥  
अदृश्यत निमेषार्धाद् घोररूपं समास्थितः।  
ऐरावणं समारूढः स वै मायाकृतं स्वयम् ॥ ५६ ॥  
(कैलासगिरिसंकाशं वज्रपाणिरिवाभ्ययात् ।)

तस्य चान्येऽपि दिङ्‌नागा बभूवुरनुयायिनः।  
अञ्जनो वामनश्चैव महापद्मश्च सुप्रभः ॥ ५७ ॥  
त्रय एते महानागा राक्षसैः समधिष्ठिताः।

महाकायास्त्रिधा राजन् प्रस्रवन्तो मदं बहु ॥ ५८ ॥  
तेजोवीर्यबलोपेता महाबलपराक्रमाः ।

घटोत्कचस्तु स्वं नागं चोदयामास तं तदा ॥ ५९ ॥  
सगजं भगदत्तं तु हन्तुकामः परंतपः।

ते चान्ये चोदिता नागा राक्षसैस्तैर्महाबलैः ॥ ६० ॥  
परिपेतुः सुसंरब्धाश्चतुर्दंष्ट्राश्चतुर्दिशम् ।

भगदत्तस्य तं नागं विषाणैरभ्यपीडयन् ॥ ६१ ॥  
स पीड्यमानस्तैर्नागैर्वेदनार्तः शराहतः ।  
अनदत् सुमहानादमिन्द्राशनिसमस्वनम् ॥ ६२ ॥

तस्य तं नदतो नादं सुघोरं भीमनिःस्वनम्।  
श्रुत्वा भीष्मोऽब्रवीद् द्रोणं राजानं च सुयोधनम् ॥ ६३ ॥

एष युध्यति संग्रामे हैडिम्बेन दुरात्मना।  
भगदत्तो महेष्वासः कृच्छ्रे च परिवर्तते ॥ ६४ ॥

राक्षसश्च महाकायः स च राजातिकोपनः।  
एतौ समेतौ समरे कालमृत्युसमावुभौ ॥ ६५ ॥

श्रूयते चैव हृष्टानां पाण्डवानां महास्वनः।  
हस्तिनश्चैव सुमहान् भीतस्य रुदितध्वनिः ॥ ६६ ॥

तत्र गच्छाम भद्रं वो राजानं परिरक्षितुम्।  
अरक्ष्यमाणः समरे क्षिप्रं प्राणान् विमोक्ष्यति ॥ ६७ ॥

ते त्वरध्वं महावीर्याः किं चिरेण प्रयामहे।  
महान् हि वर्तते रौद्रः संग्रामो लोमहर्षणः ॥ ६८ ॥

भक्तश्च कुलपुत्रश्च शूरश्च पृतनापतिः।  
युक्तं तस्य परित्राणं कर्तुमस्माभिरच्युत ॥ ६९ ॥

भीष्मस्य तद् वचः श्रुत्वा सर्व एव महारथाः।  
द्रोणभीष्मौ पुरस्कृत्य भगदत्तपरीप्सया ॥ ७० ॥  
उत्तमं जवमास्थाय प्रययुर्यत्र सोऽभवत्।

तान् प्रयातान् समालोक्य युधिष्ठिरपुरोगमाः ॥ ७१ ॥  
पञ्चालाः पाण्डवैः सार्धं पृष्ठतोऽनुययुः परान्।

तान्यनीकान्यथालोक्य राक्षसेन्द्रः प्रतापवान् ॥ ७२ ॥  
ननाद सुमहानादं विस्फोटमशनेरिव ।

तस्य तं निनदं श्रुत्वा दृष्ट्‌वा नागांश्च युध्यतः ॥ ७३ ॥  
भीष्मः शान्तनवो भूयो भारद्वाजमभाषत।

न रोचते मे संग्रामो हैडिम्बेन दुरात्मना ॥ ७४ ॥  
बलवीर्यसमाविष्टः ससहायश्च साम्प्रतम् ।

नैष शक्यो युधा जेतुमपि वज्रभृता स्वयम् ॥ ७५ ॥  
लब्धलक्ष्यः प्रहारी च वयं च श्रान्तवाहनाः।  
पाञ्चालैः पाण्डवेयैश्च दिवसं क्षतविक्षताः ॥ ७६ ॥

तन्न मे रोचते युद्धं पाण्डवैर्जितकाशिभिः।  
घुष्यतामवहारोऽद्य श्वो योत्स्यामः परैः सह ॥ ७७ ॥

पितामहवचः श्रुत्वा तथा चक्रुः स्म कौरवाः।  
उपायेनापयानं ते घटोत्कचभयार्दिताः ॥ ७८ ॥

कौरवेषु निवृत्तेषु पाण्डवा जितकाशिनः।  
सिंहनादान् भृशं चक्रुः शङ्खान्‌ दध्मुश्च भारत ॥ ७९ ॥

एवं तदभवद् युद्धं दिवसं भरतर्षभ।  
पाण्डवानां कुरूणां च पुरस्कृत्य घटोत्कचम् ॥ ८० ॥

कौरवास्तु ततो राजन् प्रययुः शिबिरं स्वकम्।  
व्रीडमाना निशाकाले पाण्डवेयैः पराजिताः ॥ ८१ ॥

शरविक्षतगात्रास्तु पाण्डुपुत्रा महारथाः ।  
युद्धे सुमनसो भूत्वा जग्मुः स्वशिबिरं प्रति ॥ ८२ ॥

पुरस्कृत्य महाराज भीमसेनघटोत्कचौ ।  
पूजयन्तस्तदान्योन्यं मुदा परमया युताः ॥ ८३ ॥  
नदन्तो विविधान् नादांस्तूर्यस्वनविमिश्रितान् ।  
सिंहनादांश्च कुर्वन्तो विमिश्रान् शङ्खनिःस्वनैः ॥ ८४ ॥

विनदन्तो महात्मानः कम्पयन्तश्च मेदिनीम्।  
घट्टयन्तश्च मर्माणि तव पुत्रस्य मारिष ॥ ८५ ॥  
प्रयाताः शिबिरायैव निशाकाले परंतप।

दुर्योधनस्तु नृपतिर्दीनो भ्रातृवधेन च ॥ ८६ ॥  
मुहूर्तं चिन्तयामास बाष्पशोकसमाकुलः ।

ततः कृत्वा विधिं सर्वं शिबिरस्य यथाविधि।  
प्रदध्यौ शोकसंतप्तो भ्रातृव्यसनकर्शितः ॥ ८७ ॥