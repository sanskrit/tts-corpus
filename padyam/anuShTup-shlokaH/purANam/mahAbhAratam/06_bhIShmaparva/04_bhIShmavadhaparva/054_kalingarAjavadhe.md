+++
title_full = "054 भीमसेनका कलिंगों और निषादोंसे युद्ध, भीमसेनके द्वारा शक्रदेव, भानुमान् और केतुमान्\u200cका वध तथा उनके बहुत-से सैनिकोंका संहार"
title = "०५४ कलिङ्गराजवधे"

+++


तथा प्रतिसमादिष्टः कालिङ्गो वाहिनीपतिः।  
कथमद्भुतकर्माणं भीमसेनं महाबलम् ॥ १ ॥

चरन्तं गदया वीरं दण्डहस्तमिवान्तकम्।  
योधयामास समरे कालिङ्गः सह सेनया ॥ २ ॥

पुत्रेण तव राजेन्द्र स तथोक्तो महाबलः।  
महत्या सेनया गुप्तः प्रायाद् भीमरथं प्रति ॥ ३ ॥

तामापतन्तीं महतीं कलिङ्गानां महाचमूम्।  
रथाश्वनागकलिलां प्रगृहीतमहायुधाम् ॥ ४ ॥  
भीमसेनः कलिङ्गानामार्च्छद् भारत वाहिनीम्।  
केतुमन्तं च नैषादिमायान्तं सह चेदिभिः ॥ ५ ॥

ततः श्रुतायुः संक्रुद्धो राज्ञा केतुमता सह।  
आससाद रणे भीमं व्यूढानीकेषु चेदिषु ॥ ६ ॥

रथैरनेकसाहस्रैः कलिङ्गानां नराधिप ।  
अयुतेन गजानां च निषादैः सह केतुमान् ॥ ७ ॥  
भीमसेनं रणे राजन् समन्तात् पर्यवारयत्।

चेदिमत्स्यकरूषाश्च भीमसेनपदानुगाः ॥ ८ ॥  
अभ्यधावन्त समरे निषादान् सह राजभिः।  
ततः प्रववृते युद्धं घोररूपं भयावहम् ॥ ९ ॥

न प्राजानन्त योधाः स्वान् परस्परजिघांसया।  
घोरमासीत् ततो युद्धं भीमस्य सहसा परैः ॥ १० ॥  
यथेन्द्रस्य महाराज महत्या दैत्यसेनया।

तस्य सैन्यस्य संग्रामे युध्यमानस्य भारत ॥ ११ ॥  
बभूव सुमहान् शब्दः सागरस्येव गर्जतः।

अन्योन्यं स्म तदा योधा विकर्षन्तो विशाम्पते ॥ १२ ॥  
महीं चक्रुश्चितां सर्वां शशलोहितसंनिभाम्।

योधांश्च स्वान् परान् वापि नाभ्यजानञ्जिघांसया ॥ १३ ॥  
स्वानप्याददते स्वाश्च शूराः परमदुर्जयाः।

विमर्दः सुमहानासीदल्पानां बहुभिः सह ॥ १४ ॥  
कलिङ्गैः सह चेदीनां निषादैश्च विशाम्पते।

कृत्वा पुरुषकारं तु यथाशक्ति महाबलाः ॥ १५ ॥  
भीमसेनं परित्यज्य संन्यवर्तन्त चेदयः।

सर्वैः कलिङ्गैरासन्नः संनिवृत्तेषु चेदिषु ॥ १६ ॥  
स्वबाहुबलमास्थाय न न्यवर्तत पाण्डवः।  
न चचाल रथोपस्थाद् भीमसेनो महाबलः ॥ १७ ॥

शितैरवाकिरद् बाणैः कलिङ्गानां वरूथिनीम्।  
कालिङ्गस्तु महेष्वासः पुत्रश्चास्य महारथः ॥ १८ ॥  
शक्रदेव इति ख्यातो जघ्नतुः पाण्डवं शरैः।

ततो भीमो महाबाहुर्विधुन्वन् रुचिरं धनुः ॥ १९ ॥  
योधयामास कालिङ्गं स्वबाहुबलमाश्रितः ।

शक्रदेवस्तु समरे विसृजन् सायकान् बहून् ॥ २० ॥  
अश्वाञ्जघान समरे भीमसेनस्य सायकैः।

तं दृष्ट्‌वा विरथं तत्र भीमसेनमरिंदमम् ॥ २१ ॥  
शक्रदेवोऽभिदुद्राव शरैरवकिरन् शितैः ।

भीमस्योपरि राजेन्द्र शक्रदेवो महाबलः ॥ २२ ॥  
ववर्ष शरवर्षाणि तपान्ते जलदो यथा।

हताश्वे तु रथे तिष्ठन् भीमसेनो महाबलः ॥ २३ ॥  
शक्रदेवाय चिक्षेप सर्वशैक्यायसीं गदाम्।

स तया निहतो राजन् कालिङ्गतनयो रथात् ॥ २४ ॥  
सध्वजः सह सूतेन जगाम धरणीतलम्।

हतमात्मसुतं दृष्ट्‌वा कलिङ्गानां जनाधिपः ॥ २५ ॥  
रथैरनेकसाहस्रैर्भीमस्यावारयद् दिशः ।

ततो भीमो महावेगां त्यक्त्वा गुर्वीं महागदाम् ॥ २६ ॥  
निस्त्रिंशमाददे घोरं चिकीर्षुः कर्म दारुणम्।  
चर्म चाप्रतिमं राजन्नार्षभं पुरुषर्षभ ॥ २७ ॥  
नक्षत्रैरर्धचन्द्रैश्च शातकुम्भमयैश्चितम् ।

कालिङ्गस्तु ततः क्रुद्धो धनुर्ज्यामवमृज्य च ॥ २८ ॥  
प्रगृह्य च शरं घोरमेकं सर्पविषोपमम्।  
प्राहिणोद् भीमसेनाय वधाकाङ्क्षी जनेश्वरः ॥ २९ ॥

तमापतन्तं वेगेन प्रेरितं निशितं शरम्।  
भीमसेनो द्विधा राजंश्चिच्छेद विपुलासिना ॥ ३० ॥  
उदक्रोशच्च संहृष्टस्त्रासयानो वरूथिनीम् ।

कालिङ्गोऽथ ततः क्रुद्धो भीमसेनाय संयुगे ॥ ३१ ॥  
तोमरान् प्राहिणोच्छीघ्रं चतुर्दश शिलाशितान्।

तानप्राप्तान् महाबाहुः खगतानेव पाण्डवः ॥ ३२ ॥  
चिच्छेद सहसा राजन्नसम्भ्रान्तो वरासिना।

निकृत्य तु रणे भीमस्तोमरान् वै चतुर्दश ॥ ३३ ॥  
भानुमन्तं ततो भीमः प्राद्रवत् पुरुषर्षभः।

भानुमांस्तु ततो भीमं शरवर्षेण च्छादयन् ॥ ३४ ॥  
ननाद बलवन्नादं नादयानो नभस्तलम्।

न च तं ममृषे भीमः सिंहनादं महाहवे ॥ ३५ ॥  
ततः शब्देन महता विननाद महास्वनः।  
तेन नादेन वित्रस्ता कलिङ्गानां वरूथिनी ॥ ३६ ॥

न भीमं समरे मेने मानुषं भरतर्षभ।  
ततो भीमो महाबाहुर्नर्दित्वा विपुलं स्वनम् ॥ ३७ ॥  
सासिर्वेगवदाप्लुत्य दन्ताभ्यां वारणोत्तमम् ।  
आरुरोह ततो मध्यं नागराजस्य मारिष ॥ ३८ ॥

ततो मुमोच कालिङ्गः शक्तिं तामकरोद् द्विधा।  
खड्‌गेन पृथुना मध्ये भानुमन्तमथाच्छिनत् ॥ ३९ ॥

सोऽन्तरायुधिनं हत्वा राजपुत्रमरिंदमः ।  
गुरुं भारसहं स्कन्धे नागस्यासिमपातयत् ॥ ४० ॥

छिन्नस्कन्धः स विनदन् पपात गजयूथपः।  
आरुग्णः सिन्धुवेगेन सानुमानिव पर्वतः ॥ ४१ ॥

ततस्तस्मादवप्लुत्य गजाद् भारत भारतः।  
खड्‌गपाणिरदीनात्मा तस्थौ भूमौ सुदंशितः ॥ ४२ ॥

स चचार बहून् मार्गानभितः पातयन् गजान्।  
अग्निचक्रमिवाविद्धं सर्वतः प्रत्यदृश्यत ॥ ४३ ॥

अश्ववृन्देषु नागेषु रथानीकेषु चाभिभूः।  
पदातीनां च संघेषु विनिघ्नन् शोणितोक्षितः ॥ ४४ ॥

श्येनवद् व्यचरद् भीमो रणेऽरिषु बलोत्कटः।  
छिन्दंस्तेषां शरीराणि शिरांसि च महाबलः ॥ ४५ ॥

खड्‌गेन शितधारेण संयुगे गजयोधिनाम्।  
पदातिरेकः संक्रुद्धः शत्रूणां भयवर्धनः ॥ ४६ ॥  
सम्मोहयामास स तान् कालान्तकयमोपमः।

मूढाश्च ते तमेवाजौ विनदन्तः समाद्रवन् ॥ ४७ ॥  
सासिमुत्तमवेगेन विचरन्तं महारणे ।

निकृत्य रथिनां चाजौ रथेषाश्च युगानि च ॥ ४८ ॥  
जघान रथिनश्चापि बलवान् रिपुमर्दनः।

भीमसेनश्चरन् मार्गान् सुबहून् प्रत्यदृश्यत ॥ ४९ ॥  
भ्रान्तमाविद्धमुद्भ्रान्तमाप्लुतं प्रसृतं प्लुतम् ।  
सम्पातं समुदीर्णं च दर्शयामास पाण्डवः ॥ ५० ॥

केचिदग्रासिना छिन्नाः पाण्डवेन महात्मना।  
विनेदुर्भिन्नमर्माणो निपेतुश्च गतासवः ॥ ५१ ॥

छिन्नदन्ताग्रहस्ताश्च भिन्नकुम्भास्तथा परे ।  
वियोधाः स्वान्यनीकानि जघ्नुर्भारत वारणाः ॥ ५२ ॥  
निपेतुरुर्व्यां च तथा विनदन्तो महारवान्।

छिन्नांश्च तोमरान् राजन् महामात्रशिरांसि च ॥ ५३ ॥  
परिस्तोमान् विचित्रांश्च कक्ष्याश्च कनकोज्ज्वलाः।  
ग्रैवेयाण्यथ शक्तीश्च पताकाः कणपांस्तथा ॥ ५४ ॥  
तूणीरानथ यन्त्राणि विचित्राणि धनूंषि च।  
भिन्दिपालानि शुभ्राणि तोत्राणि चाङ्कुशैः सह ॥ ५५ ॥  
घण्टाश्च विविधा राजन् हेमगर्भान् त्सरूनपि।  
पततः पातितांश्चैव पश्यामः सह सादिभिः ॥ ५६ ॥

छिन्नगात्रावरकरैर्निहतैश्चापि वारणैः ।  
आसीद् भूमिः समास्तीर्णा पतितैर्भूधरैरिव ॥ ५७ ॥

विमृद्यैवं महानागान् ममर्दान्यान् महाबलः।  
अश्वारोहवरांश्चैव पातयामास संयुगे ॥ ५८ ॥  
तद् घोरमभवद् युद्धं तस्य तेषां च भारत।

खलीनान्यथ योक्त्राणि कक्ष्याश्च कनकोज्ज्वलाः ॥ ५९ ॥  
परिस्तोमाश्च प्रासाश्च ऋष्टयश्च महाधनाः।  
कवचान्यथ चर्माणि चित्राण्यास्तरणानि च ॥ ६० ॥  
तत्र तत्रापविद्धानि व्यदृश्यन्त महाहवे।

प्रासैर्यन्त्रैर्विचित्रैश्च शस्त्रैश्च विमलैस्तथा ॥ ६१ ॥  
स चक्रे वसुधां कीर्णां शबलैः कुसुमैरिव।

आप्लुत्य रथिनः कांश्चित् परामृश्य महाबलः ॥ ६२ ॥  
पातयामास खड्‌गेन सध्वजानपि पाण्डवः।

मुहुरुत्पततो दिक्षु धावतश्च यशस्विनः ॥ ६३ ॥  
मार्गांश्च चरतश्चित्रं व्यस्मयन्त रणे जनाः।

स जघान पदा कांश्चिद् व्याक्षिप्यान्यानपोथयत् ॥ ६४ ॥  
खड्‌गेनान्यांश्च चिच्छेद नादेनान्यांश्च भीषयन्।  
ऊरुवेगेन चाप्यन्यान् पातयामास भूतले ॥ ६५ ॥

अपरे चैनमालोक्य भयात् पञ्चत्वमागताः।  
एवं सा बहुला सेना कलिङ्गानां तरस्विनाम् ॥ ६६ ॥  
परिवार्य रणे भीष्मं भीमसेनमुपाद्रवत्।

ततः कालिङ्गसैन्यानां प्रमुखे भरतर्षभ ॥ ६७ ॥  
श्रुतायुषमभिप्रेक्ष्य भीमसेनः समभ्ययात् ।

तमायान्तमभिप्रेक्ष्य कालिङ्गो नवभिः शरैः ॥ ६८ ॥  
भीमसेनममेयात्मा प्रत्यविध्यत् स्तनान्तरे ।

कालिङ्गबाणाभिहतस्तोत्रार्दित इव द्विपः ॥ ६९ ॥  
भीमसेनः प्रजज्वाल क्रोधेनाग्निरिवैधितः ।

अथाशोकः समादाय रथं हेमपरिष्कृतम् ॥ ७० ॥  
भीमं सम्पादयामास रथेन रथसारथिः।

तमारुह्य रथं तूर्णं कौन्तेयः शत्रुसूदनः ॥ ७१ ॥  
कालिङ्गमभिदुद्राव तिष्ठ तिष्ठेति चाब्रवीत्।

ततः श्रुतायुर्बलवान् भीमाय निशितान् शरान् ॥ ७२ ॥  
प्रेषयामास संक्रुद्धो दर्शयन् पाणिलाघवम्।

स कार्मुकवरोत्सृष्टैर्नवभिर्निशितैः शरैः ॥ ७३ ॥  
समाहतो महाराज कालिङ्गेन महात्मना।  
संचुक्रुशे भृशं भीमो दण्डाहत इवोरगः ॥ ७४ ॥

क्रुद्धश्च चापमायम्य बलवद् बलिनां वरः।  
कालिङ्गमवधीत् पार्थो भीमः सप्तभिरायसैः ॥ ७५ ॥

क्षुराभ्यां चक्ररक्षौ च कालिङ्गस्य महाबलौ।  
सत्यदेवं च सत्यं च प्राहिणोद् यमसादनम् ॥ ७६ ॥

ततः पुनरमेयात्मा नाराचैर्निशितैस्त्रिभिः ।  
केतुमन्तं रणे भीमोऽगमयद् यमसादनम् ॥ ७७ ॥

ततः कलिङ्गाः संनद्धा भीमसेनममर्षणम्।  
अनीकैर्बहुसाहस्रैः क्षत्रियाः समवारयन् ॥ ७८ ॥

ततः शक्तिगदाखड्‌गतोमरर्ष्टिपरश्वधैः ।  
कलिङ्गाश्च ततो राजन् भीमसेनमवाकिरन् ॥ ७९ ॥

संनिवार्य स तां घोरां शरवृष्टिं समुत्थिताम्।  
गदामादाय तरसा संनिपत्य महाबलः ॥ ८० ॥  
भीमः सप्त शतान् वीराननयद् यमसादनम्।  
पुनश्चैव द्विसाहस्रान् कलिङ्गानरिमर्दनः ॥ ८१ ॥  
प्राहिणोन्मृत्युलोकाय तदद्भुतमिवाभवत् ।

एवं स तान्यनीकानि कलिङ्गानां पुनः पुनः ॥ ८२ ॥  
बिभेद समरे तूर्णं प्रेक्ष्य भीष्मं महारथम्।

हतारोहाश्च मातङ्गाः पाण्डवेन कृता रणे ॥ ८३ ॥  
विप्रजग्मुरनीकेषु मेघा वातहता इव।  
मृद्‌नन्तः स्वान्यनीकानि विनदन्तः शरातुराः ॥ ८४ ॥

ततो भीमो महाबाहुः खड्‌गहस्तो महाभुजः।  
सम्प्रहृष्टो महाघोषं शङ्खं प्राध्मापयद् बली ॥ ८५ ॥

सर्वकालिङ्गसैन्यानां मनांसि समकम्पयत् ।  
मोहश्चापि कलिङ्गानामाविवेश परंतप ॥ ८६ ॥

प्राकम्पन्त च सैन्यानि वाहनानि च सर्वशः।  
भीमेन समरे राजन् गजेन्द्रेणेव सर्वशः ॥ ८७ ॥  
मार्गान् बहून् विचरता धावता च ततस्ततः।  
मुहुरुत्पतता चैव सम्मोहः समपद्यत ॥ ८८ ॥

भीमसेनभयत्रस्तं सैन्यं च समकम्पत।  
क्षोभ्यमाणमसम्बाधं ग्राहेणेव महत् सरः ॥ ८९ ॥

त्रासितेषु च सर्वेषु भीमेनाद्भुतकर्मणा।  
पुनरावर्तमानेषु विद्रवत्सु च सङ्घशः ॥ ९० ॥  
सर्वकालिङ्गयोधेषु पाण्डूनां ध्वजिनीपतिः ।  
अब्रवीत् स्वान्यनीकानि युध्यध्वमिति पार्षतः ॥ ९१ ॥

सेनापतिवचः श्रुत्वा शिखण्डिप्रमुखा गणाः।  
भीममेवाभ्यवर्तन्त रथानीकैः प्रहारिभिः ॥ ९२ ॥

धर्मराजश्च तान् सर्वानुपजग्राह पाण्डवः।  
महता मेघवर्णेन नागानीकेन पृष्ठतः ॥ ९३ ॥

एवं संनोद्य सर्वाणि स्वान्यनीकानि पार्षतः।  
भीमसेनस्य जग्राह पार्ष्णिं सत्पुरुषैर्वृतः ॥ ९४ ॥

न हि पञ्चालराजस्य लोके कश्चन विद्यते।  
भीमसात्यकयोरन्यः प्राणेभ्यः प्रियकृत्तमः ॥ ९५ ॥

सोऽपश्यच्च कलिङ्गेषु चरन्तमरिसूदनः ।  
भीमसेनं महाबाहुं पार्षतः परवीरहा ॥ ९६ ॥

ननर्द बहुधा राजन् हृष्टश्चासीत् परंतपः।  
शङ्खं दध्मौ च समरे सिंहनादं ननाद च ॥ ९७ ॥

स च पारावताश्वस्य रथे हेमपरिष्कृते।  
कोविदारध्वजं दृष्ट्‌वा भीमसेनः समाश्वसत् ॥ ९८ ॥

धृष्टद्युम्नस्तु तं दृष्ट्‌वा कलिङ्गैः समभिद्रुतम्।  
भीमसेनममेयात्मा त्राणायाजौ समभ्ययात् ॥ ९९ ॥

तौ दूरात् सात्यकिं दृष्ट्‌वा धृष्टद्युम्नवृकोदरौ।  
कलिङ्गान् समरे वीरौ योधयेतां मनस्विनौ ॥ १०० ॥

स तत्र गत्वा शैनेयो जवेन जयतां वरः।  
पार्थपार्षतयोः पार्ष्णिं जग्राह पुरुषर्षभः ॥ १०१ ॥

स कृत्वा दारुणं कर्म प्रगृहीतशरासनः।  
आस्थितो रौद्रमात्मानं कलिङ्गानन्ववैक्षत ॥ १०२ ॥

कलिङ्गप्रभवां चैव मांसशोणितकर्दमाम् ।  
रुधिरस्यन्दिनीं तत्र भीमः प्रावर्तयन्नदीम् ॥ १०३ ॥

अन्तरेण कलिङ्गानां पाण्डवानां च वाहिनीम्।  
तां संततार दुस्तारां भीमसेनो महाबलः ॥ १०४ ॥

भीमसेनं तथा दृष्ट्‌वा प्राक्रोशंस्तावका नृप।  
कालोऽयं भीमरूपेण कलिङ्गैः सह युध्यते ॥ १०५ ॥

ततः शान्तनवो भीष्मः श्रुत्वा तं निनदं रणे।  
अभ्ययात् त्वरितो भीमं व्यूढानीकः समन्ततः ॥ १०६ ॥

तं सात्यकिर्भीमसेनो धृष्टद्युम्नश्च पार्षतः।  
अभ्यद्रवन्त भीष्मस्य रथं हेमपरिष्कृतम् ॥ १०७ ॥

परिवार्य तु ते सर्वे गाङ्गेयं तरसा रणे।  
त्रिभिस्त्रिभिः शरैर्घोरै र्भीष्ममानर्च्छुरोजसा ॥ १०८ ॥

प्रत्यविध्यत तान् सर्वान् पिता देवव्रतस्तव।  
यतमानान् महेष्वासांस्त्रिभिस्त्रिभिरजिह्मगैः ॥ १०९ ॥

ततः शरसहस्रेण संनिवार्य महारथान्।  
हयान् काञ्चनसंनाहान् भीमस्य न्यहनच्छरैः ॥ ११० ॥

हताश्वे स रथे तिष्ठन् भीमसेनः प्रतापवान्।  
शक्तिं चिक्षेप तरसा गाङ्गेयस्य रथं प्रति ॥ १११ ॥

अप्राप्तामथ तां शक्तिं पिता देवव्रतस्तव।  
त्रिधा चिच्छेद समरे सा पृथिव्यामशीर्यत ॥ ११२ ॥

ततः शैक्यायसीं गुर्वीं प्रगृह्य बलवान् गदाम्।  
भीमसेनस्ततस्तूर्णं पुप्लुवे मनुजर्षभ ॥ ११३ ॥

सात्यकोऽपि ततस्तूर्णं भीमस्य प्रियकाम्यया।  
गाङ्गेयसारथिं तूर्णं पातयामास सायकैः ॥ ११४ ॥

भीष्मस्तु निहते तस्मिन् सारथौ रथिनां वरः।  
वातायमानैस्तैरश्वैरपनीतो रणाजिरात् ॥ ११५ ॥

भीमसेनस्ततो राजन्नपयाते महाव्रते ।  
प्रजज्वाल यथा वह्निर्दहन् कक्षमिवेधितः ॥ ११६ ॥

स हत्वा सर्वकालिङ्गान् सेनामध्ये व्यतिष्ठत।  
नैनमभ्युत्सहन् केचित् तावका भरतर्षभ ॥ ११७ ॥

धृष्टद्युम्नस्तमारोप्य स्वरथे रथिनां वरः।  
पश्यतां सर्वसैन्यानामपोवाह यशस्विनम् ॥ ११८ ॥

सम्पूज्यमानः पाञ्चाल्यैर्मत्स्यैश्च भरतर्षभ ।  
धृष्टद्युम्नं परिष्वज्य समेयादथ सात्यकिम् ॥ ११९ ॥

अथाब्रवीद् भीमसेनं सात्यकिः सत्यविक्रमः।  
प्रहर्षयन् यदुव्याघ्रो धृष्टद्युम्नस्य पश्यतः ॥ १२० ॥

दिष्ट्या कलिङ्गराजश्च राजपुत्रश्च केतुमान्।  
शक्रदेवश्च कालिङ्गः कलिङ्गाश्च मृधे हताः ॥ १२१ ॥

स्वबाहुबलवीर्येण नागाश्वरथसंकुलः ।  
महापुरुषभूयिष्ठो धीरयोधनिषेवितः ॥ १२२ ॥  
महाव्यूहः कलिङ्गानामेकेन मृदितस्त्वया ।

एवमुक्त्वा शिनेर्नप्ता दीर्घबाहुररिंदम ॥ १२३ ॥  
रथाद् रथमभिद्रुत्य पर्यष्वजत पाण्डवम्।

ततः स्वरथमास्थाय पुनरेव महारथः।  
तावकानवधीत् क्रुद्धो भीमस्य बलमादधत् ॥ १२४ ॥