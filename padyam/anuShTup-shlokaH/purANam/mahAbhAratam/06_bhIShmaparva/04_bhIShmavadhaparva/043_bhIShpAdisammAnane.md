+++
title_full = "043 गीताका माहात्म्य तथा युधिष्ठिरका भीष्म, द्रोण कृप और शल्यसे अनुमति लेकर युद्धके लिये तैयार होना"
title = "०४३ भीष्पादिसम्मानने"

+++


गीता सुगीता कर्तव्या किमन्यैः शास्त्रसंग्रहैः।  
या स्वयं पद्मनाभस्य मुखपद्माद् विनिःसृता ॥ १ ॥

सर्वशास्त्रमयी गीता सर्वदेवमयो हरिः।  
सर्वतीर्थमयी गंगा सर्ववेदमयो मनुः ॥ २ ॥

गीता गंगा च गायत्री गोविन्देति हृदि स्थिते।  
चतुर्गकारसंयुक्ते पुनर्जन्म न विद्यते ॥ ३ ॥

षट्‌शतानि सविंशानि श्लोकानां प्राह केशवः।  
अर्जुनः सप्तपञ्चाशत् सप्तषष्टिं तु संजयः ॥ ४ ॥  
धृतराष्ट्रः श्लोकमेकं गीताया मानमुच्यते।

भारतामृतसर्वस्वगीताया मथितस्य च ।  
सारमुद्‌धृत्य कृष्णेन अर्जुनस्य मुखे हुतम् ॥ ५ ॥

ततो धनंजयं दृष्ट्‌वा बाणगाण्डीवधारिणम्।  
पुनरेव महानादं व्यसृजन्त महारथाः ॥ ६ ॥  
पाण्डवाः सोमकाश्चैव ये चैषामनुयायिनः।  
दध्मुश्च मुदिताः शङ्खान् वीराः सागरसम्भवान् ॥ ७ ॥

ततो भेर्यश्च पेश्यश्च क्रकचा गोविषाणिकाः।  
सहसैवाभ्यहन्यन्त ततः शब्दो महानभूत् ॥ ८ ॥

तथा देवाः सगन्धर्वाः पितरश्च जनाधिप।  
सिद्धचारणसंघाश्च समीयुस्ते दिदृक्षया ॥ ९ ॥  
ऋषयश्च महाभागाः पुरस्कृत्य शतक्रतुम्।  
समीयुस्तत्र सहिता द्रष्टुं तद् वैशसं महत् ॥ १० ॥

ततो युधिष्ठिरो दृष्ट्‌वा युद्धाय समवस्थिते।  
ते सेने सागरप्रख्ये मुहुः प्रचलिते नृप ॥ ११ ॥  
विमुच्य कवचं वीरो निक्षिप्य च वरायुधम्।  
अवरुह्य रथात् क्षिप्रं पद्भ्यामेव कृतांजलिः ॥ १२ ॥  
पितामहमभिप्रेक्ष्य धर्मराजो युधिष्ठिरः ।  
वाग्यतः प्रययौ येन प्राङ्‌मुखो रिपुवाहिनीम् ॥ १३ ॥

तं प्रयान्तमभिप्रेक्ष्य कुन्तीपुत्रो धनंजयः।  
अवतीर्य रथात् तूर्णं भ्रातृभिः सहितोऽन्वयात् ॥ १४ ॥  
वासुदेवश्च भगवान् पृष्ठतोऽनुजगाम तम्।  
तथा मुख्याश्च राजानस्तच्चित्ता जग्मुरुत्सुकाः ॥ १५ ॥

किं ते व्यवसितं राजन् यदस्मानपहाय वै।  
पद्भ्यामेव प्रयातोऽसि प्राङ्‌मुखो रिपुवाहिनीम् ॥ १६ ॥

क्व गमिष्यसि राजेन्द्र निक्षिप्तकवचायुधः।  
दंशितेष्वरिसैन्येषु भ्रातॄनुत्सृज्य पार्थिव ॥ १७ ॥

एवं गते त्वयि ज्येष्ठे मम भ्रातरि भारत।  
भीर्मे दुनोति हृदयं ब्रूहि गन्ता भवान् क्व नु॥१८॥

अस्मिन् रणसमूहे वै वर्तमाने महाभये।  
उत्सृज्य क्व नु गन्तासि शत्रूनभिमुखो नृप ॥ १९ ॥

एवमाभाष्यमाणोऽपि भ्रातृभिः कुरुनन्दनः ।  
नोवाच वाग्यतः किंचिद् गच्छत्येव युधिष्ठिरः ॥ २० ॥

तानुवाच महाप्राज्ञो वासुदेवो महामनाः।  
अभिप्रायोऽस्य विज्ञातो मयेति प्रहसन्निव ॥ २१ ॥

एष भीष्मं तथा द्रोणं गौतमं शल्यमेव च।  
अनुमान्य गुरून् सर्वान् योत्स्यते पार्थिवोऽरिभिः ॥ २२ ॥

श्रूयते हि पुराकल्पे गुरूनननुमान्य यः।  
युध्यते स भवेद् व्यक्तमपध्यातो महत्तरैः ॥ २३ ॥

अनुमान्य यथाशास्त्रं यस्तु युध्येन्महत्तरैः।  
ध्रुवस्तस्य जयो युद्धे भवेदिति मतिर्मम ॥ २४ ॥

एवं ब्रुवति कृष्णेऽत्र धार्तराष्ट्रचमूं प्रति।  
(नेत्रैरनिमिषैः सर्वैः प्रेक्षन्ते स्म युधिष्ठिरम्॥)  
हाहाकारो महानासीन्निःशब्दास्त्वपरेऽभवन् ॥ २५ ॥

दृष्ट्‌वा युधिष्ठिरं दूराद् धार्तराष्ट्रस्य सैनिकाः।  
मिथः संकथयाञ्चक्रुरेषो हि कुलपांसनः ॥ २६ ॥

व्यक्तं भीत इवाभ्येति राजासौ भीष्ममन्तिकम्।  
युधिष्ठिरः ससोदर्यः शरणार्थं प्रयाचकः ॥ २७ ॥

धनंजये कथं नाथे पाण्डवे च वृकोदरे।  
नकुले सहदेवे च भीतिरभ्येति पाण्डवम् ॥ २८ ॥

न नूनं क्षत्रियकुले जातः सम्प्रथिते भुवि।  
यथास्य हृदयं भीतमल्पसत्त्वस्य संयुगे ॥ २९ ॥

ततस्ते सैनिकाः सर्वे प्रशंसन्ति स्म कौरवान्।  
हृष्टाः सुमनसो भूत्वा चैलानि दुधुवुश्च ह ॥ ३० ॥

व्यनिन्दश्च तथा सर्वे योधास्तव विशाम्पते।  
युधिष्ठिरं ससोदर्यं सहितं केशवेन हि ॥ ३१ ॥

ततस्तत्‌ कौरवं सैन्यं धिक्‌कृत्वा तु युधिष्ठिरम्।  
निःशब्दमभवत् तूर्णं पुनरेव विशाम्पते ॥ ३२ ॥

किं नु वक्ष्यति राजासौ किं भीष्मः प्रतिवक्ष्यति।  
किं भीमः समरश्लाघी किं नु कृष्णार्जुनाविति ॥ ३३ ॥

विवक्षितं किमस्येति संशयः सुमहानभूत्।  
उभयोः सेनयो राजन् युधिष्ठिरकृते तदा ॥ ३४ ॥

सोऽवगाह्य चमूं शत्रोः शरशक्तिसमाकुलाम्।  
भीष्ममेवाभ्ययात् तूर्णं भ्रातृभिः परिवारितः ॥ ३५ ॥

तमुवाच ततः पादौ कराभ्यां पीड्य पाण्डवः।  
भीष्मं शान्तनवं राजा युद्धाय समुपस्थितम् ॥ ३६ ॥

आमन्त्रये त्वां दुर्धर्ष त्वया योत्स्यामहे सह।  
अनुजानीहि मां तात आशिषश्च प्रयोजय ॥ ३७ ॥

यद्येवं नाभिगच्छेथा युधि मां पृथिवीपते।  
शपेयं त्वां महाराज पराभावाय भारत ॥ ३८ ॥

प्रीतोऽहं पुत्र युध्यस्व जयमाप्नुहि पाण्डव।  
यत् तेऽभिलषितं चान्यत् तदवाप्नुहि संयुगे ॥ ३९ ॥

व्रियतां च वरः पार्थ किमस्मत्तोऽभिकङ्‌क्षसि।  
एवंगते महाराज न तवास्ति पराजयः ॥ ४० ॥

अर्थस्य पुरुषो दासो दासस्त्वर्थो न कस्यचित्।  
इति सत्यं महाराज बद्धोऽस्म्यर्थेन कौरवैः ॥ ४१ ॥

अतस्त्वां क्लीबवद्‌ वाक्यं ब्रवीमि कुरुनन्दन।  
भृतोऽस्म्यर्थेन कौरव्य युद्धादन्यत्‌ किमिच्छसि ॥ ४२ ॥

मन्त्रयस्व महाबाहो हितैषी मम नित्यशः।  
युध्यस्व कौरवस्यार्थे ममैष सततं वरः ॥ ४३ ॥

राजन् किमत्र साह्यं ते करोमि कुरुनन्दन।  
कामं योत्स्ये परस्यार्थे ब्रूहि यत्‌ ते विवक्षितम् ॥ ४४ ॥

कथं जयेयं संग्रामे भवन्तमपराजितम्।  
एतन्मे मन्त्रय हितं यदि श्रेयः प्रपश्यसि ॥ ४५ ॥

नैनं पश्यामि कौन्तेय यो मां युध्यन्तमाहवे।  
विजयेत पुमान् कश्चित् साक्षादपि शतक्रतुः ॥ ४६ ॥

हन्त पृच्छामि तस्मात् त्वां पितामह नमोऽस्तु ते।  
वधोपायं ब्रवीहि त्वमात्मनः समरे परैः ॥ ४७ ॥

न स्म तं तात पश्यामि समरे यो जयेत माम्।  
न तावन्मृत्युकालोऽपि पुनरागमनं कुरु ॥ ४८ ॥

ततो युधिष्ठिरो वाक्यं भीष्मस्य कुरुनन्दन।  
शिरसा प्रतिजग्राह भूयस्तमभिवाद्य च ॥ ४९ ॥  
प्रायात् पुनर्महाबाहुराचार्यस्य रथं प्रति।  
पश्यतां सर्वसैन्यानां मध्येन भ्रातृभिः सह ॥ ५० ॥  
स द्रोणमभिवाद्याथ कृत्वा चाभिप्रदक्षिणम्।  
उवाच राजा दुर्धर्षमात्मनिःश्रेयसं वचः ॥ ५१ ॥

आमन्त्रये त्वां भगवन् योत्स्ये विगतकल्मषः।  
कथं जये रिपून् सर्वाननुज्ञातस्त्वया द्विज ॥ ५२ ॥

यदि मां नाभिगच्छेथा युद्धाय कृतनिश्चयः।  
शपेयं त्वां महाराज पराभावाय सर्वशः ॥ ५३ ॥

तत् युधिष्ठिर तुष्टोऽस्मि पूजितश्च त्वयानघ।  
अनुजानामि युध्यस्व विजयं समवाप्नुहि ॥ ५४ ॥

करवाणि च ते कामं ब्रूहि त्वमभिकङ्‌क्षितम्।  
एवंगते महाराज युद्धादन्यत् किमिच्छसि ॥ ५५ ॥

अर्थस्य पुरुषो दासो दासस्त्वर्थो न कस्यचित्।  
इति सत्यं महाराज बद्धोऽस्म्यर्थेन कौरवैः ॥ ५६ ॥

ब्रवीम्येतत् क्लीबवत् त्वां युद्धादन्यत् किमिच्छसि।  
योत्स्येऽहं कौरवस्यार्थे तवाशास्यो जयो मया ॥ ५७ ॥

जयमाशास्व मे ब्रह्मन् मन्त्रयस्व च मद्धितम्।  
युद्ध्यस्व कौरवस्यार्थे वर एष वृतो मया ॥ ५८ ॥

ध्रुवस्ते विजयो राजन् यस्य मन्त्री हरिस्तव।  
अहं त्वामभिजानामि रणे शत्रून् विमोक्ष्यसे ॥ ५९ ॥

यतो धर्मस्ततः कृष्णो यतः कृष्णस्ततो जयः।  
युद्ध्यस्व गच्छ कौन्तेय पृच्छ मां किं ब्रवीमि ते॥६०॥

पृच्छामि त्वां द्विजश्रेष्ठ शृणु यन्मेऽभिकाङ्‌क्षितम्।  
कथं जयेयं संग्रामे भवन्तमपराजितम् ॥ ६१ ॥

न तेऽस्ति विजयस्तावद्‌ यावत् युद्ध्याम्यहं रणे।  
ममाशु निधने राजन् यतस्व सह सोदरैः ॥ ६२ ॥

हन्त तस्मान्महाबाहो वधोपायं वदात्मनः।  
आचार्य प्रणिपत्यैष पृच्छामि त्वां नमोऽस्तु ते ॥ ६३ ॥

न शत्रुं तात पश्यामि यो मां हन्याद् रथे स्थितम्।  
युध्यमानं सुसंरब्धं शरवर्षौघवर्षिणम् ॥ ६४ ॥

ऋते प्रायगतं राजन् न्यस्तशस्त्रमचेतनम्।  
हन्यान्मां युधि योधानां सत्यमेतद् ब्रवीमि ते ॥ ६५ ॥

शस्त्रं चाहं रणे जह्यां श्रुत्वा तु महदप्रियम्।  
श्रद्धेयवाक्यात् पुरुषादेतत् सत्यं ब्रवीमि ते ॥ ६६ ॥

एतच्छ्रुत्वा महाराज भारद्वाजस्य धीमतः।  
अनुमान्य तमाचार्यं प्रायाच्छारद्वतं प्रति ॥ ६७ ॥

सोऽभिवाद्य कृपं राजा कृत्वा चापि प्रदक्षिणम्।  
उवाच दुर्धर्षतमं वाक्यं वाक्यविदां वरः ॥ ६८ ॥

अनुमानये त्वां योत्स्येऽहं गुरो विगतकल्मषः।  
जयेयं च रिपून् सर्वाननुज्ञातस्त्वयानघ ॥ ६९ ॥

यदि मां नाभिगच्छेथा युद्धाय कृतनिश्चयः।  
शपेयं त्वां महाराज पराभावाय सर्वशः ॥ ७० ॥

अर्थस्य पुरुषो दासो दासस्त्वर्थो न कस्यचित्।  
इति सत्यं महाराज बद्धोऽस्म्यर्थेन कौरवैः ॥ ७१ ॥

तेषामर्थे महाराज योद्धव्यमिति मे मतिः।  
अतस्त्वां क्लीबवद् ब्रूयां युद्धादन्यत्‌ किमिच्छसि ॥ ७२ ॥

हन्त पृच्छामि ते तस्मादाचार्य शृणु मे वचः।  
इत्युक्त्वा व्यथितो राजा नोवाच गतचेतनः ॥ ७३ ॥

तं गौतमः प्रत्युवाच विज्ञायास्य विवक्षितम्।  
अवध्योऽहं महीपाल युद्ध्यस्व जयमाप्नुहि ॥ ७४ ॥

प्रीतस्तेऽभिगमेनाहं जयं तव नराधिप।  
आशासिष्ये सदोत्थाय सत्यमेतद् ब्रवीमि ते ॥ ७५ ॥

एतच्छ्रुत्वा महाराज गौतमस्य विशाम्पते।  
अनुमान्य कृपं राजा प्रययौ येन मद्रराट् ॥ ७६ ॥

स शल्यमभिवाद्याथ कृत्वा चाभिप्रदक्षिणम्।  
उवाच राजा दुर्धर्षमात्मनिःश्रेयसं वचः ॥ ७७ ॥

अनुमानये त्वां दुर्धर्ष योत्स्ये विगतकल्मषः।  
जयेयं नु परान् राजन्ननुज्ञातस्त्वया रिपून् ॥ ७८ ॥

यदि मां नाभिगच्छेथा युद्धाय कृतनिश्चयः।  
शपेयं त्वां महाराज पराभावाय वै रणे ॥ ७९ ॥

तुष्टोऽस्मि पूजितश्चास्मि यत्‌ काङ्‌क्षसि तदस्तु ते।  
अनुजानामि चैव त्वां युध्यस्व जयमाप्नुहि ॥ ८० ॥

ब्रूहि चैव परं वीर केनार्थः किं ददामि ते।  
एवंगते महाराज युद्धादन्यत् किमिच्छसि ॥ ८१ ॥

अर्थस्य पुरुषो दासो दासस्त्वर्थो न कस्यचित्।  
इति सत्यं महाराज बद्धोऽस्म्यर्थेन कौरवैः ॥ ८२ ॥

करिष्यामि हि ते कामं भागिनेय यथेप्सितम्।  
ब्रवीम्यतः क्लीबवत् त्वां युद्धादन्यत्‌ किमिच्छसि ॥ ८३ ॥

मन्त्रयस्व महाराज नित्यं मद्धितमुत्तमम्।  
कामं युद्ध्य परस्यार्थे वरमेतं वृणोम्यहम् ॥ ८४ ॥

किमत्र ब्रूहि साह्यं ते करोमि नृपसत्तम।  
कामं योत्स्ये परस्यार्थे बद्धोऽस्म्यर्थेन कौरवैः ॥ ८५ ॥

स एव मे वरः शल्य उद्योगे यस्त्वया कृतः।  
सूतपुत्रस्य संग्रामे कार्यस्तेजोवधस्त्वया ॥ ८६ ॥  
(त्वां हि योक्ष्यति सूतत्वे सूतपुत्रस्य मातुल।  
दुर्योधनो रणे शूरमिति मे नैष्ठिकी मतिः॥)

सम्पत्स्यत्येष ते कामः कुन्तीपुत्र यथेप्सितम्।  
गच्छ युध्यस्व विश्रब्धः प्रतिजाने वचस्तव ॥ ८७ ॥

अनुमान्याथ कौन्तेयो मातुलं मद्रकेश्वरम्।  
निर्जगाम महासैन्याद् भ्रातृभिः परिवारितः ॥ ८८ ॥

वासुदेवस्तु राधेयमाहवेऽभिजगाम वै ।  
तत एनमुवाचेदं पाण्डवार्थे गदाग्रजः ॥ ८९ ॥

श्रुतं मे कर्ण भीष्मस्य द्वेषात् किल न योत्स्यसे।  
अस्मान् वरय राधेय यावद् भीष्मो न हन्यते ॥ ९० ॥

हते तु भीष्मे राधेय पुनरेष्यसि संयुगम्।  
धार्तराष्ट्रस्य साहाय्यं यदि पश्यसि चेत् समम् ॥ ९१ ॥

न विप्रियं करिष्यामि धार्तराष्ट्रस्य केशव।  
त्यक्तप्राणं हि मां विद्धि दुर्योधनहितैषिणम् ॥ ९२ ॥

तच्छ्रुत्वा वचनं कृष्णः संन्यवर्तत भारत।  
युधिष्ठिरपुरोगैश्च पाण्डवैः सह संगतः ॥ ९३ ॥

अथ सैन्यस्य मध्ये तु प्राक्रोशत् पाण्डवाग्रजः।  
योऽस्मान् वृणोति तमहं वरये साह्यकारणात् ॥ ९४ ॥

अथ तान् समभिप्रेक्ष्य युयुत्सुरिदमब्रवीत्।  
प्रीतात्मा धर्मराजानं कुन्तीपुत्रं युधिष्ठिरम् ॥ ९५ ॥

अहं योत्स्यामि भवतः संयुगे धृतराष्ट्रजान्।  
युष्मदर्थं महाराज यदि मां वृणुषेऽनघ ॥ ९६ ॥

एह्येहि सर्वे योत्स्यामस्तव भ्रातॄनपण्डितान्।  
युयुत्सो वासुदेवश्च वयं च ब्रूम सर्वशः ॥ ९७ ॥

वृणोमि त्वां महाबाहो युद्ध्यस्व मम कारणात्।  
त्वयि पिण्डश्च तन्तुश्च धृतराष्ट्रस्य दृश्यते ॥ ९८ ॥

भजस्वास्मान् राजपुत्र भजमानान् महाद्युते।  
न भविष्यति दुर्बुद्धिर्धार्तराष्ट्रोऽत्यमर्षणः ॥ ९९ ॥

ततो युयुत्सुः कौरव्यान् परित्यज्य सुतांस्तव।  
(स सत्यमिति मन्वानो युधिष्ठिरवचस्तदा।)  
जगाम पाण्डुपुत्राणां सेनां विश्राव्य दुन्दुभिम् ॥ १०० ॥

(अवसद् धार्तराष्ट्रस्य कुत्सयन् कर्म दुष्कृतम्।  
सेनामध्ये हि तैः साकं युद्धाय कृतनिश्चयः॥)

ततो युधिष्ठिरो राजा सम्प्रहृष्टः सहानुजः।  
जग्राह कवचं भूयो दीप्तिमत्‌ कनकोज्ज्वलम् ॥ १०१ ॥

प्रत्यपद्यन्त ते सर्वे स्वरथान् पुरुषर्षभाः।  
ततो व्यूहं यथापूर्वं प्रत्यव्यूहन्त ते पुनः ॥ १०२ ॥

अवादयन् दुन्दुभींश्च शतशश्चैव पुष्करान्।  
सिंहनादांश्च विविधान् विनेदुः पुरुषर्षभाः ॥ १०३ ॥

रथस्थान् पुरुषव्याघ्रान् पाण्डवान् प्रेक्ष्य पार्थिवाः।  
धृष्टद्युम्नादयः सर्वे पुनर्जहृषिरे तदा ॥ १०४ ॥

गौरवं पाण्डुपुत्राणां मान्यान् मानयतां च तान्।  
दृष्ट्वा महीक्षितस्तत्र पूजयाञ्चक्रिरे भृशम् ॥ १०५ ॥

सौहृदं च कृपां चैव प्राप्तकालं महात्मनाम्।  
दयां च ज्ञातिषु परां कथयाञ्चक्रिरे नृपाः ॥ १०६ ॥

साधु साध्विति सर्वत्र निश्चेरुः स्तुतिसंहिताः।  
वाचः पुण्याः कीर्तिमतां मनोहृदयहर्षणाः ॥ १०७ ॥

म्लेच्छाश्चार्याश्च ये तत्र ददृशुः शुश्रुवुस्तथा।  
वृत्तं तत्‌ पाण्डुपुत्राणां रुरुदुस्ते सगद्‌गदाः ॥ १०८ ॥

ततो जघ्नुर्महाभेरीः शतशश्च सहस्रशः।  
शङ्‌खांश्च गोक्षीरनिभान्‌ दध्मुर्हृष्टा मनस्विनः ॥ १०९ ॥