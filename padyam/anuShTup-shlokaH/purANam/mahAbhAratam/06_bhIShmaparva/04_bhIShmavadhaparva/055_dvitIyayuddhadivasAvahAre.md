+++
title_full = "055 अभिमन्यु और अर्जुनका पराक्रम तथा दूसरे दिनके युद्धकी समाप्ति"
title = "०५५ द्वितीययुद्धदिवसावहारे"

+++


गतपूर्वाह्णभूयिष्ठे तस्मिन्नहनि भारत ।  
रथनागाश्वपत्तीनां सादिनां च महाक्षये ॥ १ ॥  
द्रोणपुत्रेण शल्येन कृपेण च महात्मना।  
समसज्जत पाञ्चाल्यस्त्रिभिरेतैर्महारथैः ॥ २ ॥

स लोकविदितानश्वान् निजघान महाबलः।  
द्रौणेः पाञ्चालदायादः शितैर्दशभिराशुगैः ॥ ३ ॥

ततः शल्यरथं तूर्णमास्थाय हतवाहनः।  
द्रौणिः पाञ्चालदायादमभ्यवर्षदथेषुभिः ॥ ४ ॥

धृष्टद्युम्नं तु संयुक्तं द्रौणिना वीक्ष्य भारत।  
सौभद्रोऽभ्यपतत्‌ तूर्णं विकिरन् निशितान्‌ शरान् ॥ ५ ॥

स शल्यं पञ्चविंशत्या कृपं च नवभिः शरैः।  
अश्वत्थामानमष्टाभिर्विव्याध पुरुषर्षभः ॥ ६ ॥

आर्जुनिं तु ततस्तूर्णं द्रौणिर्विव्याध पत्रिणा।  
शल्योऽथ दशभिश्चैव कृपश्च निशितैस्त्रिभिः ॥ ७ ॥

लक्ष्मणस्तव पौत्रस्तु सौभद्रं समवस्थितम्।  
अभ्यवर्तत संहृष्टस्ततो युद्धमवर्तत ॥ ८ ॥

दौर्योधनिः सुसंक्रुद्धः सौभद्रं परवीरहा।  
विव्याध समरे राजंस्तदद्‌भुतमिवाभवत् ॥ ९ ॥

अभिमन्युः सुसंक्रुद्धो भ्रातरं भरतर्षभ।  
शरैः पञ्चाशता राजन् क्षिप्रहस्तोऽभ्यविध्यत ॥ १० ॥

लक्ष्मणोऽपि पुनस्तस्य धनुश्चिच्छेद पत्रिणा।  
मुष्टिदेशे महाराज ततस्ते चुक्रुशुर्जनाः ॥ ११।

तद् विहाय धनुश्छिन्नं सौभद्रः परवीरहा।  
अन्यदादत्तवांश्चित्रं कार्मुकं वेगवत्तरम् ॥ १२ ॥

तौ तत्र समरे युक्तौ कृतप्रतिकृतैषिणौ।  
अन्योन्यं विशिखैस्तीक्ष्णैर्जघ्नतुः पुरुषर्षभौ ॥ १३ ॥

ततो दुर्योधनो राजा दृष्ट्‌वा पुत्रं महारथम्।  
पीडितं तव पौत्रेण प्रायात् तत्र प्रजेश्वरः ॥ १४ ॥

संनिवृत्ते तव सुते सर्व एव जनाधिपाः।  
आर्जुनिं रथवंशेन समन्तात् पर्यवारयन् ॥ १५ ॥

स तैः परिवृतः शूरैः शूरो युधि सुदुर्जयैः।  
न स्म प्रव्यथते राजन् कृष्णतुल्यपराक्रमः ॥ १६ ॥

सौभद्रमथ संसकं दृष्ट्‌वा तत्र धनंजयः।  
अभिदुद्राव वेगेन त्रातुकामः स्वमात्मजम् ॥ १७ ॥

ततः सरथनागाश्वा भीष्मद्रोणपुरोगमाः ।  
अभ्यवर्तन्त राजानः सहिताः सव्यसाचिनम् ॥ १८ ॥

उद्‌भूतं सहसा भौमं नागाश्वरथपत्तिभिः।  
दिवाकररथं प्राप्य रजस्तीव्रमदृश्यत ॥ १९ ॥

तानि नागसहस्राणि भूमिपालशतानि च।  
तस्य बाणपथं प्राप्य नाभ्यवर्तन्त सर्वशः ॥ २० ॥  
प्रणेदुः सर्वभूतानि बभूवुस्तिमिरा दिशः।

कुरूणां चानयस्तीव्रः समदृश्यत दारुणः ॥ २१ ॥  
नाप्यन्तरिक्षं न दिशो न भूमिर्न च भास्करः।  
प्रजज्ञे भरतश्रेष्ठ शस्त्रसङ्घैः किरीटिनः ॥ २२ ॥

सादिता रथनागाश्च हताश्वा रथिनो रणे।  
विप्रद्रुतरथाः केचिद् दृश्यन्ते रथयूथपाः ॥ २३ ॥

विरथा रथिनश्चान्ये धावमानाः समन्ततः।  
तत्र तत्रैव दृश्यन्ते सायुधाः साङ्गदैर्भुजैः ॥ २४ ॥

हयारोहा हयांस्त्यक्त्वा गजारोहाश्च दन्तिनः।  
अर्जुनस्य भयाद् राजन् समन्ताद् विप्रदुद्रुवुः ॥ २५ ॥

रथेभ्यश्च गजेभ्यश्च हयेभ्यश्च नराधिपाः।  
पतिताः पात्यमानाश्च दृश्यन्तेऽर्जुनसायकैः ॥ २६ ॥

सगदानुद्यतान् बाहून् सखड्‌गांश्च विशाम्पते।  
सप्रासांश्च सतूणीरान् सशरान् सशरासनान् ॥ २७ ॥  
साङ्कुशान् सपताकांश्च तत्र तत्रार्जुनो नृणाम्।  
निचकर्त शरैरुग्रै रौद्रं वपुरधारयत् ॥ २८ ॥

परिघाणां प्रदीप्तानां मुद्‌गराणां च मारिष।  
प्रासानां भिन्दिपालानां निस्त्रिंशानां च संयुगे ॥ २९ ॥  
परश्वधानां तीक्ष्णानां तोमराणां च भारत।  
वर्मणां चापविद्धानां काञ्चनानां च भूमिप ॥ ३० ॥  
ध्वजानां चर्मणां चैव व्यजनानां च सर्वशः।  
छत्राणां हेमदण्डानां तोमराणां च भारत ॥ ३१ ॥  
प्रतोदानां च योक्त्राणां कशानां चैव मारिष।  
राशयः स्मात्र दृश्यन्ते विनिकीर्णा रणक्षितौ ॥ ३२ ॥

नासीत् तत्र पुमान् कश्चित् तव सैन्यस्य भारत।  
योऽर्जुनं समरे शूरं प्रत्युद्यायात् कथंचन ॥ ३३ ॥

यो यो हि समरे पार्थं प्रत्युद्याति विशाम्पते।  
स संख्ये विशिखैस्तीक्ष्णैः परलोकाय नीयते ॥ ३४ ॥

तेषु विद्रवमाणेषु तव योधेषु सर्वशः।  
अर्जुनो वासुदेवश्च दध्मतुर्वारिजोत्तमौ ॥ ३५ ॥

तत् प्रभग्नं बलं दृष्ट्‌वा पिता देवव्रतस्तव।  
अब्रवीत् समरे शूरं भारद्वाजं स्मयन्निव ॥ ३६ ॥

एष पाण्डुसुतो वीरः कृष्णेन सहितो बली।  
तथा करोति सैन्यानि यथा कुर्याद् धनंजयः ॥ ३७ ॥

न ह्येष समरे शक्यो विजेतुं हि कथंचन।  
यथास्य दृश्यते रूपं कालान्तकयमोपमम् ॥ ३८ ॥

न निवर्तयितुं चापि शक्येयं महती चमूः।  
अन्योन्यप्रेक्षया पश्य द्रवतीयं वरूथिनी ॥ ३९ ॥

एष चास्तं गिरिश्रेष्ठं भानुमान् प्रतिपद्यते।  
चक्षूंषि सर्वलोकस्य संहरन्निव सर्वथा ॥ ४० ॥

तत्रावहारं सम्प्राप्तं मन्येऽहं पुरुषर्षभ।  
श्रान्ता भीताश्च नो योधा न योत्स्यन्ति कथंचन ॥ ४१ ॥

एवमुक्त्वा ततो भीष्मो द्रोणमाचार्यसत्तमम्।  
अवहारमथो चक्रे तावकानां महारथः ॥ ४२ ॥

(ततः सरथनागाश्वा जयं प्राप्य ससोमकाः।  
पञ्चालाः पाण्डवाश्चैव प्रणेदुश्च पुनः पुनः॥  
प्रययुः शिबिरायैव धनंजयपुरस्कृताः ।  
वादित्रघोषैः संहृष्टाः प्रनृत्यन्तो महारथाः॥)

ततोऽवहारः सैन्यानां तव तेषां च भारत।  
अस्तं गच्छति सूर्येऽभूत् संध्याकाले च वर्तति ॥ ४३ ॥