+++
title_full = "074 सात्यकि और भूरिश्रवाका युद्ध, भूरिश्रवाद्वारा सात्यकिके दस पुत्रोंका वध, अर्जुनका पराक्रम तथा पाँचवें दिनके युद्धका उपसंहार"
title = "०७४"

+++


अथ राजन् महाबाहुः सात्यकिर्युद्धदुर्मदः।  
विकृष्य चापं समरे भारसाहमनुत्तमम् ॥ १ ॥  
प्रामुञ्चत् पुङ्खसंयुक्तान् शरानाशीविषोपमान् ।

प्रगाढं लघु चित्रं च दर्शयन् हस्तलाघवम् ॥ २ ॥  
(यत् तत् सख्युस्तु पूर्वेण अर्जुनादुपशिक्षितम्।)

तस्य विक्षिपतश्चापं शरानन्यांश्च मुञ्चतः।  
आददानस्य भूयश्च संदधानस्य चापरान् ॥ ३ ॥  
क्षिपतश्च परांस्तस्य रणे शत्रून् विनिघ्नतः।  
ददृशे रूपमत्यर्थं मेघस्येव प्रवर्षतः ॥ ४ ॥

तमुदीर्यन्तमालोक्य राजा दुर्योधनस्ततः ।  
रथानामयुतं तस्य प्रेषयामास भारत ॥ ५ ॥

तांस्तु सर्वान् महेष्वासान् सात्यकिः सत्यविक्रमः।  
जघान परमेष्वासो दिव्येनास्त्रेण वीर्यवान् ॥ ६ ॥

स कृत्वा दारुणं कर्म प्रगृहीतशरासनः।  
आससाद ततो वीरो भूरिश्रवसमाहवे ॥ ७ ॥

स हि संदृश्य सेनां ते युयुधानेन पातिताम्।  
अभ्यधावत संक्रुद्धः कुरूणां कीर्तिवर्धनः ॥ ८ ॥

इन्द्रायुधसवर्णं तु विस्फार्य सुमहद् धनुः।  
सृष्टवान् वज्रसंकाशान् शरानाशीविषोपमान् ॥ ९ ॥  
सहस्रशो महाराज दर्शयन् पाणिलाघवम्।

शरांस्तान्‌ मृत्युसंस्पर्शान् सात्यकेश्च पदानुगाः ॥ १० ॥  
न विषेहुस्तदा राजन् दुद्रुवुस्ते समन्ततः।  
विहाय सात्यकिं राजन् समरे युद्धदुर्मदम् ॥ ११ ॥

तं दृष्ट्‌वा युयुधानस्य सुता दश महाबलाः।  
महारथाः समाख्याताश्चित्रवर्मायुधध्वजाः ॥ १२ ॥  
समासाद्य महेष्वासं भूरिश्रवसमाहवे ।  
ऊचुः सर्वे सुसंरब्धा यूपकेतुं महारणे ॥ १३ ॥

भो भोः कौरवदायाद सहास्माभिर्महाबल।  
एहि युध्यस्व संग्रामे समस्तैः पृथगेव वा ॥ १४ ॥

अस्मान् वा त्वं पराजित्य यशः प्राप्नुहि संयुगे।  
वयं वा त्वां पराजित्य प्रीतिं धास्यामहे पितुः ॥ १५ ॥

एवमुक्तस्तदा शूरैस्तानुवाच महाबलः ।  
वीर्यश्लाघी नरश्रेष्ठस्तान्‌ दृष्ट्वा समवस्थितान् ॥ १६ ॥

साध्विदं कथ्यते वीरा यद्येवं मतिरद्य वः।  
युध्यध्वं सहिता यत्ता निहनिष्यामि वो रणे ॥ १७ ॥

एवमुक्ता महेष्वासास्ते वीराः क्षिप्रकारिणः।  
महता शरवर्षेण अभ्यधावन्नरिंदमम् ॥ १८ ॥

सोऽपराह्णे महाराज संग्रामस्तुमुलोऽभवत् ।  
एकस्य च बहूनां च समेतानां रणाजिरे ॥ १९ ॥

तमेकं रथिनां श्रेष्ठं शरैस्ते समवाकिरन्।  
प्रावृषीव यथा मेरुं सिषिचुर्जलदा नृप ॥ २० ॥

तैस्तु मुक्तान्‌ शरान्‌ घोरान् यमदण्डाशनिप्रभान्।  
असम्प्राप्तानसम्भ्रान्तश्चिच्छेदाशु महारथः ॥ २१ ॥

तत्राद्‌भुतमपश्याम सौमदत्तेः पराक्रमम् ।  
यदेको बहुभिर्युद्धे समसज्जदभीतवत् ॥ २२ ॥

विसृज्य शरवृष्टिं तां दश राजन् महारथाः।  
परिवार्य महाबाहुं निहन्तुमुपचक्रमुः ॥ २३ ॥

सौमदत्तिस्ततः क्रुद्धस्तेषां चापानि भारत।  
चिच्छेद समरे राजन् युध्यमानो महारथैः ॥ २४ ॥

अथैषां छिन्नधनुषां शरैः संनतपर्वभिः।  
चिच्छेद समरे राजन् शिरांसि भरतर्षभ ॥ २५ ॥

ते हता न्यपतन् राजन् वज्रभग्ना इव द्रुमाः।  
तान्‌ दृष्ट्वा निहतान्‌ वीरो रणे पुत्रान्‌ महाबलान् ॥ २६ ॥  
वार्ष्णेयो विनदन् राजन् भूरिश्रवसमभ्ययात्।

रथं रथेन समरे पीडयित्वा महाबलौ ॥ २७ ॥  
तावन्योन्यं हि समरे निहत्य रथवाजिनः।  
विरथावभिवल्गन्तौ समेयातां महारथौ ॥ २८ ॥

प्रगृहीतमहाखड्गौ तौ चर्मवरधारिणौ ।  
शुशुभाते नरव्याघ्रौ युद्धाय समवस्थितौ ॥ २९ ॥

(खड्‌गप्रहारैः सुभृशं जघ्नतुश्च परस्परम्।  
पीडितौ खड्‌गघाताभ्यां स्रवद् रक्तौ क्षितौ भृशम्॥  
शुशुभाते महावीर्यावुभौ समरदुर्जयौ ।  
असृगुक्षितसर्वाङ्गौ पुष्पिताविव किंशुकौ ॥)

ततः सात्यकिमभ्येत्य निस्त्रिंशवरधारिणम् ।  
भीमसेनस्त्वरन् राजन् रथमारोपयत् तदा ॥ ३० ॥

तवापि तनयो राजन् भूरिश्रवसमाहवे।  
आरोपयद् रथं तूर्णं पश्यतां सर्वधन्विनाम् ॥ ३१ ॥

तस्मिंस्तथा वर्तमाने रणे भीष्मं महारथम्।  
अयोधयन्त संरब्धाः पाण्डवा भरतर्षभ ॥ ३२ ॥

लोहितायति चादित्ये त्वरमाणो धनंजयः।  
पञ्चविंशतिसाहस्रान् निजघान महारथान् ॥ ३३ ॥

ते हि दुर्योधनादिष्टास्तदा पार्थनिबर्हणे।  
सम्प्राप्यैव गता नाशं शलभा इव पावकम् ॥ ३४ ॥

ततो मत्स्याः केकयाश्च धनुर्वेदविशारदाः।  
परिवव्रुस्तदा पार्थं सहपुत्रं महारथम् ॥ ३५ ॥

एतस्मिन्नेव काले तु सूर्येऽस्तमुपगच्छति।  
सर्वेषां चैव सैन्यानां प्रमोहः समजायत ॥ ३६ ॥

अवहारं ततश्चक्रे पिता देवव्रतस्तव।  
संध्याकाले महाराज सैन्यानां श्रान्तवाहनः ॥ ३७ ॥

पाण्डवानां कुरूणां च परस्परसमागमे।  
ते सेने भृशसंविग्ने ययतुः स्वं निवेशनम् ॥ ३८ ॥

ततः स्वशिबिरं गत्वा न्यविशंस्तत्र भारत।  
पाण्डवाः सृंजयैः सार्धं कुरवश्च यथाविधि ॥ ३९ ॥