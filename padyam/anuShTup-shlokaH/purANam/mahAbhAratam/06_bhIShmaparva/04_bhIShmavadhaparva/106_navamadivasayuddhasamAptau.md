+++
title_full = "106 भीष्मके द्वारा पराजित पाण्डव-सेनाका पलायन और भीष्मको मारनेके लिये उद्यत हुए श्रीकृष्णको अर्जुनका रोकना"
title = "१०६ नवमदिवसयुद्धसमाप्तौ"

+++


ततः पिता तव क्रुद्धो निशितैः सायकोत्तमैः।  
आजघान रणे पार्थान् सहसेनान् समन्ततः ॥ १ ॥

भीमं द्वादशभिर्विद्‌ध्वा सात्यकिं नवभिः शरैः।  
नकुलं च त्रिभिर्विद्‌ध्वा सहदेवं च सप्तभिः ॥ २ ॥  
युधिष्ठिरं द्वादशभिर्बाह्वोरुरसि चार्पयत् ।

धृष्टद्युम्नं ततो विद्‌ध्वा ननाद सुमहाबलः ॥ ३ ॥  
तं द्वादशाख्यैर्नकुलो माधवश्च त्रिभिः शरैः।  
धृष्टद्युम्नश्च सप्तत्या भीमसेनश्च सप्तभिः ॥ ४ ॥  
युधिष्ठिरो द्वादशभिः प्रत्यविध्यत् पितामहम्।

द्रोणस्तु सात्यकिं विद्‌ध्वा भीमसेनमविध्यत ॥ ५ ॥  
एकैकं पञ्चभिर्बाणैर्यमदण्डोपमैः शितैः ।

तौ च तं प्रत्यविध्येतां त्रिभिस्त्रिभिरजिह्मगैः ॥ ६ ॥  
तोत्रैरिव महानागं द्रोणं ब्राह्मणपुङ्गवम्।

सौवीराः कितवाः प्राच्याः प्रतीच्योदीच्यमालवाः ॥ ७ ॥  
अभीषाहाः शूरसेनाः शिवयोऽथ वसातयः।  
संग्रामे नाजहुर्भीष्मं वध्यमानाः शितैः शरैः ॥ ८ ॥

तथैवान्ये महीपाला नानादेशसमागताः ।  
पाण्डवानभ्यवर्तन्त विविधायुधपाणयः ॥ ९ ॥

तथैव पाण्डवा राजन् परिवव्रुः पितामहम्।  
स समन्तात् परिवृतो रथौघैरपराजितः ॥ १० ॥  
गहनेऽग्निरिवोत्सृष्टः प्रजज्वाल दहन् परान्।

रथाग्न्यगारश्चापार्चिरसिशक्तिगदेन्धनः ॥ ११ ॥  
शरस्फुलिङ्गो भीष्माग्निर्ददाह क्षत्रियर्षभान् ।

सुवर्णपुङ्खैरिषुभिर्गार्ध्रपक्षैः सुतेजनैः ॥ १२ ॥  
कर्णिनालीकनाराचैश्छादयामास तद् बलम् ।  
अपातयद् ध्वजांश्चैव रथिनश्च शितैः शरैः ॥ १३ ॥

मुण्डतालवनानीव चकार स रथव्रजान्।  
निर्मनुष्यान् रथान् राजन् गजानश्वांश्च संयुगे ॥ १४ ॥  
अकरोत् स महाबाहुः सर्वशस्त्रभृतां वरः।

तस्य ज्यातलनिर्घोषं विस्फूर्जितमिवाशनेः ॥ १५ ॥  
निशम्य सर्वभूतानि समकम्पन्त भारत।  
अमोघा ह्यपतन् बाणाः पितुस्ते भरतर्षभ ॥ १६ ॥

नासज्जन्त तनुत्रेषु भीष्मचापच्युताः शराः।  
हतवीरान् रथात् राजन् संयुक्ताञ्जवनैर्हयैः ॥ १७ ॥  
अपश्याम महाराज ह्रियमाणान् रणाजिरे।

चेदिकाशिकरूषाणां सहस्राणि चतुर्दश ॥ १८ ॥  
महारथाः समाख्याताः कुलपुत्रास्तनुत्यजः ।  
अपरावर्तिनः सर्वे सुवर्णविकृतध्वजाः ॥ १९ ॥  
संग्रामे भीष्ममासाद्य व्यादितास्यमिवान्तकम् ।  
निमग्नाः परलोकाय सवाजिरथकुञ्जराः ॥ २० ॥

भग्नाक्षोपस्करान्‌ कांश्चिद् भग्नचक्रांश्च भारत।  
अपश्याम महाराज शतशोऽथ सहस्रशः ॥ २१ ॥

सवरूथै रथैर्भग्नै रथिभिश्च निपातितैः।  
शरैः सुकवचैश्छिन्नैः पट्टिशैश्च विशाम्पते ॥ २२ ॥  
गदाभिर्भिन्दिपालैश्च निशितैश्च शिलीमुखैः ।  
अनुकर्षैरुपासङ्गश्चक्रैर्भग्नैश्च मारिष ॥ २३ ॥  
बाहुभिः कार्मुकैः खड्‌गैः शिरोभिश्च सकुण्डलैः।  
तलत्रैरङ्‌गुलित्रैश्च ध्वजैश्च विनिपातितैः ॥ २४ ॥  
चापैश्च बहुधा च्छिन्नैः समास्तीर्यत मेदिनी।

हतारोहा गजा राजन् हयाश्च हतसादिनः ॥ २५ ॥  
न्यपतन्त गतप्राणाः शतशोऽथ सहस्रशः।

यतमानाश्च ते वीरा द्रवमाणान् महारथान् ॥ २६ ॥  
नाशक्नुवन् वारयितुं भीष्मबाणप्रपीडितान् ।

महेन्द्रसमवीर्येण वध्यमाना महाचमूः ॥ २७ ॥  
अभज्यत महाराज न च द्वौ सह धावतः।

आविद्धरथनागाश्वं पतितध्वजसंकुलम् ॥ २८ ॥  
अनीकं पाण्डुपुत्राणां हाहाभूतमचेतनम् ।

जघानात्र पिता पुत्रं पुत्रश्च पितरं तथा ॥ २९ ॥  
प्रियं सखायं चाक्रन्दे सखा दैवबलात् कृतः।

विमुच्य कवचानन्ये पाण्डुपुत्रस्य सैनिकाः ॥ ३० ॥  
प्रकीर्य केशान् धावन्तः प्रत्यदृश्यन्त सर्वशः।

तद् गोकुलमिवोद्भ्रान्तमुद्भ्रान्तरथकूबरम् ॥ ३१ ॥  
ददृशे पाण्डुपुत्रस्य सैन्यमार्तस्वरं तदा।

प्रभज्यमानं सैन्यं तु दृष्ट्‌वा यादवनन्दनः ॥ ३२ ॥  
उवाच पार्थं बीभत्सुं निगृह्य रथमुत्तमम्।

अयं स कालः सम्प्राप्तः पार्थ यः काङ्‌क्षितस्तव ॥ ३३ ॥  
प्रहरास्मिन् नरव्याघ्र न चेन्मोहाद् विमुह्यसे।

यत् पुरा कथितं वीर राज्ञां तेषां समागमे ॥ ३४ ॥  
विराटनगरे तात संजयस्य समीपतः।  
भीष्मद्रोणमुखान् सर्वान् धार्तराष्ट्रस्य सैनिकान् ॥ ३५ ॥  
सानुबन्धान् हनिष्यामि ये मां योत्स्यन्ति संगरे।  
इति तत् कुरु कौन्तेय सत्यं वाक्यमरिंदम ॥ ३६ ॥  
क्षत्रधर्ममनुस्मृत्य युध्यस्व विगतज्वरः ।

इत्युक्तो वासुदेवेन तिर्यग्दृष्टिरधोमुखः ॥ ३७ ॥  
अकाम इव बीभत्सुरिदं वचनमब्रवीत्।

अवध्यानां वधं कृत्वा राज्यं वा नरकोत्तरम् ॥ ३८ ॥  
दुःखानि वनवासे वा किं नु मे सुकृतं भवेत्।

चोदयाश्वान् यतो भीष्मः करिष्ये वचनं तव ॥ ३९ ॥  
पातयिष्यामि दुर्धर्षं भीष्मं कुरुपितामहम्।

स चाश्वान् रजतप्रख्यांश्चोदयामास माधवः ॥ ४० ॥  
यतो भीष्मस्ततो राजन् दुष्प्रेक्ष्यो रश्मिवानिव।

ततस्तत् पुनरावृत्तं युधिष्ठिरबलं महत् ॥ ४१ ॥  
दृष्ट्‌वा पार्थं महाबाहुं भीष्मायोद्यतमाहवे।

ततो भीष्मः कुरुश्रेष्ठः सिंहवद् विनदन् मुहुः ॥ ४२ ॥  
धनंजयरथं शीघ्रं शरवर्षैरवाकिरत् ।

क्षणेन स रथस्तस्य सहयः सहसारथिः ॥ ४३ ॥  
शरवर्षेण महता न प्राज्ञायत भारत।

वासुदेवस्त्वसम्भ्रान्तो धैर्यमास्थाय सत्वरः ॥ ४४ ॥  
चोदयामास तानश्वान्‌ विनुन्नान् भीष्मसायकैः।

ततः पार्थो धनुर्गृह्य दिव्यं जलदनिःस्वनम् ॥ ४५ ॥  
पातयामास भीष्मस्य धनुश्छित्त्वा शितैः शरैः।

स च्छिन्नधन्वा कौरव्यः पुनरन्यन्महद् धनुः ॥ ४६ ॥  
निमेषान्तरमात्रेण सज्यं चक्रे पिता तव।

चकर्ष च ततो दोर्भ्यां धनुर्जलदनिःस्वनम् ॥ ४७ ॥  
अथास्य तदपि क्रुद्धश्चिच्छेद धनुरर्जुनः।

तस्य तत् पूजयामास लाघवं शान्तनोः सुतः ॥ ४८ ॥  
गाङ्गेयस्त्वब्रवीत् पार्थं धन्विश्रेष्ठमरिंदम ।

साधु साधु महाबाहो साधु कुन्तीसुतेति च ॥ ४९ ॥  
समाभाष्यैवमपरं प्रगृह्य रुचिरं धनुः।  
मुमोच समरे भीष्मः शरान् पार्थरथं प्रति ॥ ५० ॥

अदर्शयद् वासुदेवो हययाने परं बलम्।  
मोघान् कुर्वञ्शरांस्तस्य मण्डलानि निदर्शयन् ॥ ५१ ॥

(सारथ्यं निपुणं कुर्वन् प्रत्यदृश्यत संयुगे।  
भीष्मस्तावत्‌ सुसंक्रुद्धः पुनर्बाणान्‌ मुमोच ह॥  
पार्थाय युधि राजेन्द्र तदद्भुतमिवाभवत्।  
अर्जुनस्तु सुसंक्रुद्धः पितामहमरिंदमः ।  
अवर्षद् बाणवर्षेण योद्धुं ह्यभिमुखे स्थितम्॥  
तावुभौ युधि दुर्धर्षौ युयुधाते परस्परम्।)

शुशुभाते नरव्याघ्रौ तौ भीष्मशरविक्षतौ।  
गोवृषाविव संरब्धौ विषाणोल्लिखिताङ्कितौ ॥ ५२ ॥

(भीष्मोऽतीव सुसंक्रुद्धः पृषत्कैरर्जुनं बलात्।  
जघान समरे मुर्ध्नि सिंहवद् विनदन् मुहुः॥)

वासुदेवस्तु सम्प्रेक्ष्य पार्थस्य मृदुयुद्धताम्।  
भीष्मं च शरवर्षाणि सृजन्तमनिशं युधि ॥ ५३ ॥  
प्रतपन्तमिवादित्यं मध्यमासाद्य सेनयोः ।  
वरान् वरान्‌ विनिघ्नन्तं पाण्डुपुत्रस्य सैनिकान् ॥ ५४ ॥  
युगान्तमिव कुर्वाणं भीष्मं यौधिष्ठिरे बले।

नामृष्यत महाबाहुर्माधवः परवीरहा ॥ ५५ ॥  
उत्सृज्य रजतप्रख्यान् हयान् पार्थस्य मारिष।  
वासुदेवस्ततो योगी प्रचस्कन्द महारथात् ॥ ५६ ॥  
अभिदुद्राव भीष्मं स भुजप्रहरणो बली।  
प्रतोदपाणिस्तेजस्वी सिंहवद् विनदन् मुहुः ॥ ५७ ॥

दारयन्निव पद्भ्यां स जगतीं जगदीश्वरः।  
क्रोधताम्रेक्षणः कृष्णो जिघांसुरमितद्युतिः ॥ ५८ ॥

ग्रसन्तमिव चेतांसि तावकानां महाहवे।  
दृष्ट्वा माधवमाक्रन्दे भीष्मायोद्यतमन्तिके ॥ ५९ ॥  
हतो भीष्मो हतो भीष्मस्तत्र तत्र वचो महत्।  
अश्रूयत महाराज वासुदेवभयात् तदा ॥ ६० ॥

पीतकौशेयसंवीतो मणिश्यामो जनार्दनः ।  
शुशुभे विद्रवन् भीष्मं विद्युन्माली यथाम्बुदः ॥ ६१ ॥

स सिंह इव मातङ्गं यूथर्षभ इवर्षभम्।  
अभिदुद्राव वेगेन विनदन् यादवर्षभः ॥ ६२ ॥

तमापतन्तं सम्प्रेक्ष्य पुण्डरीकाक्षमाहवे ।  
असम्भ्रमं रणे भीष्मो विचकर्ष महद् धनुः ॥ ६३ ॥

उवाच चैव गोविन्दमसम्भ्रान्तेन चेतसा।  
एह्येहि पुण्डरीकाक्ष देवदेव नमोऽस्तु ते ॥ ६४ ॥

मामद्य सात्वतश्रेष्ठ पातयस्व महाहवे।  
त्वया हि देव संग्रामे हतस्यापि ममानघ ॥ ६५ ॥  
श्रेय एव परं कृष्ण लोके भवति सर्वतः।

सम्भावितोऽस्मि गोविन्द त्रैलोक्येनाद्य संयुगे ॥ ६६ ॥  
प्रहरस्व यथेष्टं वै दासोऽस्मि तव चानघ।

अन्वगेव ततः पार्थः समभिद्रुत्य केशवम् ॥ ६७ ॥  
निजग्राह महाबाहुर्बाहुभ्यां परिगृह्य वै।

निगृह्यमाणः पार्थेन कृष्णो राजीवलोचनः ॥ ६८ ॥  
जगामैवैनमादाय वेगेन पुरुषोत्तमः ।

पार्थस्तु विष्टभ्य बलाच्चरणौ परवीरहा ॥ ६९ ॥  
निजग्राह हृषीकेशं कथंचिद् दशमे पदे।

तत एवमुवाचार्तः क्रोधपर्याकुलेक्षणम् ॥ ७० ॥  
निःश्वसन्तं यथा नागमर्जुनः प्रणयात् सखा।  
निवर्तस्व महाबाहो नानृतं कर्तुमर्हसि ॥ ७१ ॥

यत् त्वया कथितं पूर्वं न योत्स्यामीति केशव।  
मिथ्यावादीति लोकास्त्वां कथयिष्यन्ति माधव ॥ ७२ ॥

ममैष भारः सर्वो हि हनिष्यामि पितामहम्।  
शपे केशव शस्त्रेण सत्येन सुकृतेन च ॥ ७३ ॥

अन्तं यथा गमिष्यामि शत्रूणां शत्रुसूदन।  
अद्यैव पश्य दुर्धर्षं पात्यमानं महारथम् ॥ ७४ ॥  
तारापतिमिवापूर्णमन्तकाले यदृच्छया ।

माधवस्तु वचः श्रुत्वा फाल्गुनस्य महात्मनः ॥ ७५ ॥  
(अभवत् परमप्रीतो ज्ञात्वा पार्थस्य विक्रमम्।)  
न किंचिदुक्त्वा सक्रोध आरुरोह रथं पुनः।

तौ रथस्थौ नरव्याघ्रौ भीष्मः शान्तनवः पुनः ॥ ७६ ॥  
ववर्ष शरवर्षेण मेघो वृष्ट्या यथाचलौ।

प्राणानादत्त योधानां पिता देवव्रतस्तव ॥ ७७ ॥  
गभस्तिभिरिवादित्यस्तेजांसि शिशिरात्यये ।

यथा कुरूणां सैन्यानि बभञ्जुर्युधि पाण्डवाः ॥ ७८ ॥  
तथा पाण्डवसैन्यानि बभञ्ज युधि ते पिता।

हतविद्रुतसैन्यास्तु निरुत्साहा विचेतसः ॥ ७९ ॥  
निरीक्षितुं न शेकुस्ते भीष्ममप्रतिमं रणे।  
मध्यंगतमिवादित्यं प्रतपन्तं स्वतेजसा ॥ ८० ॥

ते वध्यमाना भीष्मेण शतशोऽथ सहस्रशः।  
कुर्वाणं समरे कर्माण्यतिमानुषविक्रमम् ॥ ८१ ॥  
वीक्षांचक्रुर्महाराज पाण्डवा भयपीडिताः ।

तथा पाण्डवसैन्यानि द्राव्यमाणानि भारत ॥ ८२ ॥  
त्रातारं नाध्यगच्छन्त गावः पङ्कगता इव।  
पिपीलिका इव क्षुण्णा दुर्बला बलिना रणे ॥ ८३ ॥

महारथं भारत दुष्प्रकम्पं  
शरौघिणं प्रतपन्तं नरेन्द्रान् ।  
भीष्मं न शेकुः प्रतिवीक्षितुं ते  
शरार्चिषं सूर्यमिवातपन्तम् ॥ ८४ ॥

विमृद्नतस्तस्य तु पाण्डुसेना-  
मस्तं जगामाथ सहस्ररश्मिः ।  
ततो बलानां श्रमकर्शितानां  
मनोऽवहारं प्रति सम्बभूव ॥ ८५ ॥