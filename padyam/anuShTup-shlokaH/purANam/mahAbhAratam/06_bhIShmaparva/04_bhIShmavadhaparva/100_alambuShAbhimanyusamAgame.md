+++
title_full = "100 द्रौपदीके पाँचों पुत्रों और अभिमन्युका राक्षस अलम्बुषके साथ घोर युद्ध एवं अभिमन्युके द्वारा नष्ट होती हुई कौरव-सेनाका युद्धभूमिसे पलायन"
title = "१०० अलम्बुषाभिमन्युसमागमे"

+++


अभिमन्यू रथोदारः पिशङ्गैस्तुरगोत्तमैः ।  
अभिदुद्राव तेजस्वी दुर्योधनबलं महत् ॥ १ ॥

विकिरञ्शरवर्षाणि वारिधारा इवाम्बुदः ।  
न शेकुः समरे क्रुद्धं सौभद्रमरिसूदनम् ॥ २ ॥  
(क्रोडरूपं हरिमिव प्रविशन्तं महार्णवम्।)  
शस्त्रौघिणं गाहमानं सेनासागरमक्षयम् ।  
निवारयितुमप्याजौ त्वदीयाः कुरुनन्दन ॥ ३ ॥

तेन मुक्ता रणे राजञ्शराः शत्रुनिबर्हणाः।  
क्षत्रियाननयञ्शूरान् प्रेतराजनिवेशनम् ॥ ४ ॥

यमदण्डोपमान् घोसञ्ज्वलिताशीविषोपमान् ।  
सौभद्रः समरे क्रुद्धः प्रेषयामाससायकान् ॥ ५ ॥

सरथान् रथिनस्तूर्णं हयांश्चैव ससादिनः।  
गजारोहांश्च सगजान् दारयामास फाल्गुनिः ॥ ६ ॥

तस्य तत् कुर्वतः कर्म महत् संख्ये महीभृतः।  
पूजयांचक्रिरे हृष्टाः प्रशशंसुश्च फाल्गुनिम् ॥ ७ ॥

तान्यनीकानि सौभद्रो द्रावयामास भारत।  
तूलराशीनिवाकाशे मारुतः सर्वतो दिशम् ॥ ८ ॥

तेन विद्राव्यमाणानि तव सैन्यानि भारत।  
त्रातारं नाध्यगच्छन्त पङ्के मग्ना इव द्विपाः ॥ ९ ॥

विद्राव्य सर्वसैन्यानि तावकानि नरोत्तम।  
अभिमन्युः स्थितो राजन् विधूमोऽग्निरिव ज्वलन् ॥ १० ॥

न चैनं तावका राजन् विषेहुररिघातिनम्।  
प्रदीप्तं पावकं यद्वत् पतङ्गाः कालचोदिताः ॥ ११ ॥

प्रहरन् सर्वशत्रुभ्यः पाण्डवानां महारथः।  
अदृश्यत महेष्वासः सवज्र इव वासवः ॥ १२ ॥

हेमपृष्ठं धनुश्चास्य ददृशे विचरद् दिशः।  
तोयदेषु यथा राजन् राजमाना शतह्रदा ॥ १३ ॥

शराश्च निशिताः पीता निश्चरन्ति स्म संयुगे।  
वनात् फुल्लद्रुमाद् राजन् भ्रमराणामिव व्रजाः ॥ १४ ॥

तथैव चरतस्तस्य सौभद्रस्य महात्मनः।  
रथेन काञ्चनाङ्गेन ददृशुर्नान्तरं जनाः ॥ १५ ॥

मोहयित्वा कृपं द्रोणं द्रौणिं च सबृहद्‌बलम्।  
सैन्धवं च महेष्वासो व्यचरल्लघु सुष्ठु च ॥ १६ ॥

मण्डलीकृतमेवास्य धनुः पश्याम भारत।  
सूर्यमण्डलसंकाशं दहतस्तव वाहिनीम् ॥ १७ ॥

तं दृष्ट्‌वा क्षत्रियाः शूराः प्रतपन्तं तरस्विनम्।  
द्विफाल्गुनमिमं लोकं मेनिरे तस्य कर्मभिः ॥ १८ ॥

तेनार्दिता महाराज भारती सा महाचमूः।  
व्यभ्रमत् तत्र तत्रैव योषिन्मदवशादिव ॥ १९ ॥

द्रावयित्वा महासैन्यं कम्पयित्वा महारथान्।  
नन्दयामास सुहृदो मयं जित्वेव वासवः ॥ २० ॥

तेन विद्राव्यमाणानि तव सैन्यानि संयुगे।  
चक्रुरार्तस्वनं घोरं पर्जन्यनिनदोपमम् ॥ २१ ॥

तं श्रुत्वा निनदं घोरं तव सैन्यस्य भारत।  
मारुतोद्धूतवेगस्य सागरस्येव पर्वणि ॥ २२ ॥  
दुर्योधनस्तदा राजन्नार्ष्यशृङ्गिमभाषत ।  
एष कार्ष्णिर्महाबाहो द्वितीय इव फाल्गुनः ॥ २३ ॥

चमूं द्रावयते क्रोधाद् वृत्रो देवचमूमिव।  
तस्य चान्यन्न पश्यामि संयुगे भेषजं महत् ॥ २४ ॥  
ऋते त्वां राक्षसश्रेष्ठं सर्वविद्यासु पारगम्।

स गत्वा त्वरितं वीरं जहि सौभद्रमाहवे ॥ २५ ॥  
वयं पार्थं हनिष्यामो भीष्मद्रोणपुरोगमाः।

स एवमुक्तो बलवान् राक्षसेन्द्रः प्रतापवान् ॥ २६ ॥  
प्रययौ समरे तूर्णं तव पुत्रस्य शासनात्।  
नर्दमानो महानादं प्रावृषीव बलाहकः ॥ २७ ॥

तस्य शब्देन महता पाण्डवानां बलं महत्।  
प्राचलत् सर्वतो राजन् वातोद्‌धूत इवार्णवः ॥ २८ ॥

बहवश्च महाराज तस्य नादेन भीषिताः।  
प्रियान् प्राणान् परित्यज्य निपेतुर्धरणीतले ॥ २९ ॥

कार्ष्णिश्चापि मुदा युक्तः प्रगृह्य सशरं धनुः।  
नृत्यन्निव रथोपस्थे तद् रक्षः समुपाद्रवत् ॥ ३० ॥

ततः स राक्षसः क्रुद्धः सम्प्राप्यैवार्जुनिं रणे।  
नातिदूरे स्थितां तस्य द्रावयामास वै चमूम् ॥ ३१ ॥

तां वध्यमानां च तथा पाण्डवानां महाचमूम्।  
प्रत्युद्ययौ रणे रक्षो देवसेनां यथा बलः ॥ ३२ ॥

विमर्दः सुमहानासीत् तस्य सैन्यस्य मारिष।  
रक्षसा घोररूपेण वध्यमानस्य संयुगे ॥ ३३ ॥

ततः शरसहस्रैस्तां पाण्डवानां महाचमूम्।  
व्यद्रावयद् रणे रक्षो दर्शयन् स्वपराक्रमम् ॥ ३४ ॥

सा वध्यमाना च तथा पाण्डवानामनीकिनी।  
रक्षसा घोररूपेण प्रदुद्राव रणे भयात् ॥ ३५ ॥

प्रमृद्य च रणे सेनां  
पद्मिनीं वारणो यथा ।  
ततोऽभिदुद्राव रणे  
द्रौपदेयान् महाबलान् ॥ ३६ ॥

ते तु क्रुद्धा महेष्वासा द्रौपदेयाः प्रहारिणः।  
राक्षसं दुद्रुवुः संख्ये ग्रहाः पञ्च रविं यथा ॥ ३७ ॥

वीर्यवद्भिस्ततस्तैस्तु पीडितो राक्षसोत्तमः ।  
यथा युगक्षये घोरे चन्द्रमाः पञ्चभिर्ग्रहैः ॥ ३८ ॥

प्रतिविन्ध्यस्ततो रक्षो बिभेद निशितैः शरैः।  
सर्वपारशवैस्तूर्णैरकुण्ठाग्रैर्महाबलः ॥ ३९ ॥

स तैर्भिन्नतनुत्राणः शुशुभे राक्षसोत्तमः।  
मरीचिभिरिवार्कस्य संस्यूतो जलदो महान् ॥ ४० ॥

विषक्तैः स शरैश्चापि तपनीयपरिच्छदैः।  
आर्ष्यशृङ्गिर्बभौ राजन् दीप्तशृङ्ग इवाचलः ॥ ४१ ॥

ततस्ते भ्रातरः पञ्च राक्षसेन्द्रं महाहवे।  
विव्यधुर्निशितैर्बाणैस्तपनीयविभूषितैः ॥ ४२ ॥

स निर्भिन्नः शरैर्घोरैर्भुजगैः कोपितैरिव।  
अलम्बुषो भृशं राजन् नागेन्द्र इव चुक्रुधे ॥ ४३ ॥

सोऽतिविद्धो महाराज मुहूर्तमथ मारिष।  
प्रविवेश तमो दीर्घं पीडितस्तैर्महारथैः ॥ ४४ ॥

प्रतिलभ्य ततः संज्ञां क्रोधेन द्विगुणीकृतः।  
चिच्छेद सायकांस्तेषां ध्वजांश्चैव धनूंषि च ॥ ४५ ॥

एकैकं पञ्चभिर्बाणैराजघान स्मयन्निव ।  
अलम्बुषो रथोपस्थे नृत्यन्निव महारथः ॥ ४६ ॥

त्वरमाणः सुसंरब्धो हयांस्तेषां महात्मनाम्।  
जघान राक्षसः क्रुद्धः सारथींश्च महाबलः ॥ ४७ ॥

बिभेद च सुसंरब्धः पुनश्चैनान् सुसंशितैः।  
शरैर्बहुविधाकारैः शतशोऽथ सहस्रशः ॥ ४८ ॥

विरथांश्च महेष्वासान् कृत्वा तत्र स राक्षसः।  
अभिदुद्राव वेगेन हन्तुकामो निशाचरः ॥ ४९ ॥

तानर्दितान् रणे तेन राक्षसेन दुरात्मना।  
दृष्ट्‌वार्जुनसुतः संख्ये राक्षसं समुपाद्रवत् ॥ ५० ॥

तयोः समभवद् युद्धं वृत्रवासवयोरिव।  
ददृशुस्तावकाः सर्वे पाण्डवाश्च महारथाः ॥ ५१ ॥

तौ समेतौ महायुद्धे क्रोधदीप्तौ परस्परम्।  
महाबलौ महाराज क्रोधसंरक्तलोचनौ ॥ ५२ ॥  
परस्परमवेक्षेतां कालानलसमौ युधि ।  
तयोः समागमो घोरो बभूव कटुकोदयः ॥ ५३ ॥  
यथा देवासुरे युद्धे शक्रशम्बरयोः पुरा ॥ ५४ ॥