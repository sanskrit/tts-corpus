+++
title_full = "113 कौरवपक्षके दस प्रमुख महारथियोंके साथ अकेले घोर युद्ध करते हुए भीमसेनका अद्भुत पराक्रम"
title = "११३ भीमपराक्रमे"

+++


भगदत्तः कृपः शल्यः कृतवर्मा तथैव च।  
विन्दानुविन्दावावन्त्यौ सैन्धवश्च जयद्रथः ॥ १ ॥  
चित्रसेनो विकर्णश्च तथा दुर्मर्षणादयः।  
दशैते तावका योधा भीमसेनमयोधयन् ॥ २ ॥

महत्या सेनया युक्ता नानादेशसमुत्थया।  
भीष्मस्य समरे राजन् प्रार्थयाना महद् यशः ॥ ३ ॥

शल्यस्तु नवभिर्बाणैर्भीमसेनमताडयत् ।  
कृतवर्मा त्रिभिर्बाणैः कृपश्च नवभिः शरैः ॥ ४ ॥

चित्रसेनो विकर्णश्च भगदत्तश्च मारिष।  
दशभिर्दशभिर्बाणैर्भीमसेनमताडयन् ॥ ५ ॥

सैन्धवश्च त्रिभिर्बाणैर्भीमसेनमताडयत् ।  
विन्दानुविन्दावावन्त्यौ पञ्चभिः पञ्चभिः शरैः ॥ ६ ॥  
दुर्मर्षणस्तु विंशत्या पाण्डवं निशितैः शरैः।

स तान्‌ सर्वान्‌ महाराज राजमानान्‌ पृथक् पृथक् ॥ ७ ॥  
प्रवीरान् सर्वलोकस्य धार्तराष्ट्रान् महारथान्।  
जघान समरे वीरः पाण्डवः परवीरहा ॥ ८ ॥

सप्तभिः शल्यमाविध्यत् कृतवर्माणमष्टभिः ।  
कृपस्य सशरं चापं मध्ये चिच्छेद भारत ॥ ९ ॥

अथैनं छिन्नधन्वानं पुनर्विव्याध सप्तभिः।  
विन्दानुविन्दौ च तथा त्रिभिस्त्रिभिरताडयत् ॥ १० ॥

दुर्मर्षणं च विंशत्या चित्रसेनं च पञ्चभिः।  
विकर्णं दशभिर्बाणैः पञ्चभिश्च जयद्रथम् ॥ ११ ॥  
विद्ध्वा भीमोऽनदद्‌धृष्टः सैन्धवं च पुनस्त्रिभिः।

अथान्यद् धनुरादाय गौतमो रथिनां वरः ॥ १२ ॥  
भीमं विव्याध संरब्धो दशभिर्निशितैः शरैः।

स विद्धो दशभिर्बाणैस्तोत्रैरिव महाद्विपः ॥ १३ ॥  
(व्यनदत् समरे शूरः सिंहवद् रणमूर्धनि।)

ततः क्रुद्धो महाराज भीमसेनः प्रतापवान्।  
गौतमं ताडयामास शरैर्बहुभिराहवे ॥ १४ ॥

सैन्धवस्य तथाश्वांश्च सारथिं च त्रिभिः शरैः।  
प्राहिणोन्मृत्युलोकाय कालान्तकसमद्युतिः ॥ १५ ॥

हताश्वात् तु रथात् तूर्णमवप्लुत्य महारथः।  
शरांश्चिक्षेप निशितान् भीमसेनस्य संयुगे ॥ १६ ॥

तस्य भीमो धनुर्मध्ये द्वाभ्यां चिच्छेद मारिष।  
भल्लाभ्यां भरतश्रेष्ठ सैन्धवस्य महात्मनः ॥ १७ ॥

स छिन्नधन्वा विरथो हताश्वो हतसारथिः।  
चित्रसेनरथं राजन्नारुरोह त्वरान्वितः ॥ १८ ॥

अत्यद्भुतं रणे कर्म कृतवांस्तत्र पाण्डवः।  
महारथाञ्शरैर्विद्ध्वा वारयित्वा च मारिष ॥ १९ ॥  
विरथं सैन्धवं चक्रे सर्वलोकस्य पश्यतः।

तदा न ममृषे शल्यो भीमसेनस्य विक्रमम् ॥ २० ॥  
स संधाय शरांस्तीक्ष्णान् कर्मारपरिमार्जितान्।  
भीमं विव्याध समरे तिष्ठ तिष्ठेति चाब्रवीत् ॥ २१ ॥

कृपश्च कृतवर्मा च भगदत्तश्च वीर्यवान्।  
विन्दानुविन्दावावन्त्यौ चित्रसेनश्च संयुगे ॥ २२ ॥  
दुर्मर्षणो विकर्णश्च सिन्धुराजश्च वीर्यवान्।  
भीमं ते विव्यधुस्तूर्णं शल्यहेतोररिंदमाः ॥ २३ ॥

स च तान् प्रतिविव्याध पञ्चभिः पञ्चभिः शरैः।  
शल्यं विव्याध सप्तत्या पुनश्च दशभिः शरैः ॥ २४ ॥

तं शल्यो नवभिर्भित्त्वा पुनर्विव्याध पञ्चभिः।  
सारथिं चास्य भल्लेन गाढं विव्याध मर्मणि ॥ २५ ॥

विशोकं प्रेक्ष्य निर्भिन्नं भीमसेनः प्रतापवान्।  
मद्रराजं त्रिभिर्बाणैर्बाह्वोरुरसि चार्पयत् ॥ २६ ॥

(भगदत्तं तथा वीरं कृतवर्माणमाहवे।)  
तथेतरान् महेष्वासांस्त्रिभिस्त्रिभिरजिह्मगैः ।  
ताडयामास समरे सिंहवद् विननाद च ॥ २७ ॥

ते हि यत्ता महेष्वासाः पाण्डवं युद्धकोविदम्।  
त्रिभिस्त्रिभिरकुण्ठाग्रैर्भृशं मर्मस्वताडयन् ॥ २८ ॥

सोऽतिविद्धो महेष्वासो भीमसेनो न विव्यथे।  
पर्वतो वारिधाराभिर्वर्षमाणैरिवाम्बुदैः ॥ २९ ॥

स तु क्रोधसमाविष्टः पाण्डवानां महारथः।  
मद्रेश्वरं त्रिभिर्बाणैर्भृशं विद्ध्वा महायशाः ॥ ३० ॥  
कृपं च नवभिर्बाणैर्भृशं विद्ध्वा समन्ततः।  
प्राग्ज्योतिषं शतैराजौ राजन् विव्याध सायकैः ॥ ३१ ॥

ततस्तु सशरं चापं सात्वतस्य महात्मनः।  
क्षुरप्रेण सुतीक्ष्णेन चिच्छेद कृतहस्तवत् ॥ ३२ ॥

तथान्यद् धनुरादाय कृतवर्मा वृकोदरम्।  
आजघान भ्रुवोर्मध्ये नाराचेन परंतपः ॥ ३३ ॥

भीमस्तु समरे विद्ध्वा शल्यं नवभिरायसैः।  
भगदत्तं त्रिभिश्चैव कृतवर्माणमष्टभिः ॥ ३४ ॥  
द्वाभ्यां द्वाभ्यां तु विव्याध गौतमप्रभृतीन् रथान्।  
तेऽपि तं समरे राजन् विव्यधुर्निशितैः शरैः ॥ ३५ ॥

स तथा पीड्यमानोऽपि सर्वशस्त्रैर्महारथैः।  
मत्वा तृणेन तांस्तुल्यान् विचचार गतव्यथः ॥ ३६ ॥

ते चापि रथिनां श्रेष्ठा भीमाय निशिताञ्छरान्।  
प्रेषयामासुरव्यग्राः शतशोऽथ सहस्रशः ॥ ३७ ॥

तस्य शक्तिं महावेगां भगदत्तो महारथः।  
चिक्षेप समरे वीरः स्वर्णदण्डां महामते ॥ ३८ ॥

तोमरं सैन्धवो राजा पट्टिशं च महाभुजः।  
शतघ्नीं च कृपो राजञ्छरं शल्यश्च संयुगे ॥ ३९ ॥

अथेतरे महेष्वासाः पञ्च पञ्च शिलीमुखान्।  
भीमसेनं समुद्दिश्य प्रेषयामासुरोजसा ॥ ४० ॥

तोमरं च द्विधा चक्रे क्षुरप्रेणानिलात्मजः।  
पट्टिशं च त्रिभिर्बाणैश्चिच्छेद तिलकाण्डवत् ॥ ४१ ॥

स बिभेद शतघ्नीं च नवभिः कङ्कपत्रिभिः।  
मद्रराजप्रयुक्तं च शरं छित्त्वा महारथः ॥ ४२ ॥  
शक्तिं चिच्छेद सहसा भगदत्तेरितां रणे।

तथेतराञ्छरान् घोरान् शरैः संनतपर्वभिः ॥ ४३ ॥  
भीमसेनो रणश्लाघी त्रिधैकैकं समाच्छिनत्।  
तांश्च सर्वान् महेष्वासांस्त्रिभिस्त्रिभिरताडयत् ॥ ४४ ॥

ततो धनंजयस्तत्र वर्तमाने महारणे।  
आजगाम रथेनाजौ भीमं दृष्ट्वा महारथम् ॥ ४५ ॥  
निघ्नन्तं समरे शत्रून् योधयानं च सायकैः।

तौ तु तत्र महात्मानौ समेतौ वीक्ष्य पाण्डवौ ॥ ४६ ॥  
न शशंसुर्जयं तत्र तावकाः पुरुषर्षभाः।

अथार्जुनो रणे भीमं योधयन्तं महारथान् ॥ ४७ ॥  
भीष्मस्य निधनाकाङ्क्षी पुरस्कृत्य शिखण्डिनम्।  
आससाद रणे वीरांस्तावकान् दश भारत ॥ ४८ ॥

ये स्म भीमं रणे राजन् योधयन्तो व्यवस्थिताः।  
बीभत्सुस्तानथाविध्यद् भीमस्य प्रियकाम्यया ॥ ४९ ॥

ततो दुर्योधनो राजा सुशर्माणमचोदयत्।  
अर्जुनस्य वधार्थाय भीमसेनस्य चोभयोः ॥ ५० ॥

सुशर्मन् गच्छ शीघ्रं त्वं बलौघैः परिवारितः।  
जहि पाण्डुसुतावेतौ धनंजयवृकोदरौ ॥ ५१ ॥

तच्छ्रुत्वा वचनं तस्य त्रैगर्तः प्रस्थलाधिपः।  
अभिद्रुत्य रणे भीममर्जुनं चैव धन्विनौ ॥ ५२ ॥  
रथैरनेकसाहस्रैः समन्तात् पर्यवारयत् ।  
ततः प्रववृते युद्धमर्जुनस्य परैः सह ॥ ५३ ॥