+++
title_full = "107 नवें दिनके युद्धकी समाप्ति, रातमें पाण्डवोंकी गुप्त मन्त्रणा तथा श्रीकृष्णसहित पाण्डवोंका भीष्मसे मिलकर उनके वधका उपाय जानना"
title = "१०७ नवमदिवसावहारोत्तरमन्त्रे"

+++


युध्यतामेव तेषां तु भास्करेऽस्तमुपागते।  
संध्या समभवद् घोरा नापश्याम ततो रणम् ॥ १ ॥

ततो युधिष्ठिरो राजा संध्यां संदृश्य भारत।  
वध्यमानं च भीष्मेण त्यक्तास्त्रं भयविह्वलम् ॥ २ ॥  
(निरुत्साहं बलं दृष्ट्‌वा पीडितं शरविक्षतम्।)  
स्वसैन्यं च परावृत्तं पलायनपरायणम्।  
भीष्मं च युधि संरब्धं पीडयन्तं महारथम् ॥ ३ ॥  
सोमकांश्च जितान् दृष्ट्वा निरुत्साहान् महारथान्।  
(निशामुखं च सम्प्रेक्ष्य घोररूपं भयानकम्।)  
चिन्तयित्वा ततो राजा अवहारमरोचयत् ॥ ४ ॥

(कथं जयेम भीष्मं वै महाबलपराक्रमम्।  
बुद्धिं स्वशिबिरं गन्तुं चक्रे राजा युधिष्ठिरः॥)

ततोऽवहारं सैन्यानां चक्रे राजा युधिष्ठिरः।  
तथैव तव सैन्यानामवहारो ह्यभूत् तदा ॥ ५ ॥

ततोऽवहारं सैन्यानां कृत्वा तत्र महारथाः।  
न्यविशन्त कुरुश्रेष्ठ संग्रामे क्षतविक्षताः ॥ ६ ॥

भीष्मस्य समरे कर्म चिन्तयानास्तु पाण्डवाः।  
नालभन्त तदा शान्तिं भीष्मबाणप्रपीडिताः ॥ ७ ॥

भीष्मोऽपि समरे जित्वा पाण्डवान् सहसृंजयान्।  
पूज्यमानस्तव सुतैर्वन्द्यमानश्च भारत ॥ ८ ॥  
न्यविशत् कुरुभिः सार्धं हृष्टरूपैः समन्ततः।

ततो रात्रिः समभवत् सर्वभूतप्रमोहिनी ॥ ९ ॥  
तस्मिन् रात्रिमुखे घोरे पाण्डवा वृष्णिभिः सह।  
सृंजयाश्च दुराधर्षा मन्त्राय समुपाविशन् ॥ १० ॥

आत्मनिःश्रेयसं सर्वे प्राप्तकालं महाबलाः।  
मन्त्रयामासुरव्यग्रा मन्त्रनिश्चयकोविदाः ॥ ११ ॥

(हनिष्याम यथा भीष्मं जयेम पृथिवीमिमाम्॥)  
ततो युधिष्ठिरो राजा मन्त्रयित्वा चिरं नृप।  
वासुदेवं समुद्वीक्ष्य वचनं चेदमाददे ॥ १२ ॥

कृष्ण पश्य महात्मानं भीष्मं भीमपराक्रमम्।  
गजं नलवनानीव विमृद्‌नन्तं बलं मम ॥ १३ ॥

(मम माधव सैन्येषु वध्यमानेषु तेन वै।  
कथं योत्स्याम दुर्धर्षं श्रेयो मेऽत्र विधीयताम्॥  
त्वमेव गतिरस्माकं नान्यां गतिमुपास्महे।  
न युद्धं रोचते मह्यं भीष्मेण सह माधव।  
हन्ति भीष्मो महावीरो मम सैन्यं च संयुगे॥)

न चैवैनं महात्मानमुत्सहामो निरीक्षितुम्।  
लेलिह्यमानं सैन्येषु प्रवृद्धमिव पावकम् ॥ १४ ॥

यथा घोरो महानागस्तक्षको वै विषोल्बणः।  
तथा भीष्मो रणे क्रुद्धस्तीक्ष्णशस्त्रः प्रतापवान् ॥ १५ ॥  
गृहीतचापः समरे प्रमुञ्चन् निशिताञ्छरान्।

शक्यो जेतुं यमः क्रुद्धो वज्रपाणिश्च देवराट् ॥ १६ ॥  
वरुणः पाशभृच्चापि सगदो वा धनेश्वरः।  
न तु भीष्मः सुसंक्रुद्धः शक्यो जेतुं महाहवे ॥ १७ ॥

सोऽहमेवंगते कृष्ण निमग्नः शोकसागरे।  
आत्मनो बुद्धिदौर्बल्याद् भीष्ममासाद्य संयुगे ॥ १८ ॥

वनं यास्यामि दुर्धर्ष श्रेयो वै तत्र मे गतम्।  
न युद्धं रोचते कृष्ण हन्ति भीष्मो हि नः सदा॥१९॥

यथा प्रज्वलितं वह्निं पतङ्गः समभिद्रवन्।  
एकतो मृत्युमभ्येति तथाहं भीष्ममीयिवान् ॥ २० ॥

क्षयं नीतोऽस्मि वार्ष्णेय राज्यहेतोः पराक्रमी।  
भ्रातरश्चैव मे शूराः सायकैर्भृशपीडिताः ॥ २१ ॥

मत्कृते भ्रातृसौहार्दाद् राज्यभ्रष्टा वनं गताः।  
परिक्लिष्टा तथा कृष्णा मत्कृते मधुसूदन ॥ २२ ॥

जीवितं बहु मन्येऽहं जीवितं ह्यद्य दुर्लभम्।  
जीवितस्याद्य शेषेण चरिष्ये धर्ममुत्तमम् ॥ २३ ॥

यदि तेऽहमनुग्राह्यो भ्रातृभिः सह केशव।  
स्वधर्मस्याविरोधेन हितं व्याहर केशव ॥ २४ ॥

एवं श्रुत्वा वचस्तस्य कारुण्याद् बहुविस्तरम्।  
प्रत्युवाच ततः कृष्णः सान्त्वयानो युधिष्ठिरम् ॥ २५ ॥

धर्मपुत्र विषादं त्वं मा कृथाः सत्यसङ्गर।  
यस्य ते भ्रातरः शूरा दुर्जयाः शत्रुसूदनाः ॥ २६ ॥

अर्जुनो भीमसेनश्च वाय्वग्निसमतेजसौ ।  
माद्रीपुत्रौ च विक्रान्तौ त्रिदशानामिवेश्वरौ ॥ २७ ॥

मां वा नियुङ्‌क्ष्व सौहार्दाद् योत्स्ये भीष्मेण पाण्डव।  
त्वत्प्रयुक्तो महाराज किं न कुर्यां महाहवे ॥ २८ ॥

हनिष्यामि रणे भीष्ममाहूय पुरुषर्षभम्।  
पश्यतां धार्तराष्ट्राणां यदि नेच्छति फाल्गुनः ॥ २९ ॥

यदि भीष्मे हते वीरे जयं पश्यसि पाण्डव।  
हन्तास्म्येकरथेनाद्य कुरुवृद्धं पितामहम् ॥ ३० ॥

पश्य मे विक्रमं राजन् महेन्द्रस्येव संयुगे।  
विमुञ्चन्तं महास्त्राणि पातयिष्यामि तं रथात् ॥ ३१ ॥

यः शत्रुः पाण्डुपुत्राणां मच्छत्रुः स न संशयः।  
मदर्था भवदीया ये ये मदीयास्तवैव ते ॥ ३२ ॥

तव भ्राता मम सखा सम्बन्धी शिष्य एव च।  
मांसान्युत्कृत्य दास्यामि फाल्गुनार्थे महीपते ॥ ३३ ॥

एष चापि नरव्याघ्रो मत्कृते जीवितं त्यजेत्।  
एष नः समयस्तात तारयेम परस्परम् ॥ ३४ ॥

स मां नियुङ्‌क्ष्व राजेन्द्र यथा योद्धा भवाम्यहम्।  
प्रतिज्ञातमुपप्लव्ये यत् तत् पार्थेन पूर्वतः ॥ ३५ ॥  
घातयिष्यामि गाङ्गेयमिति लोकस्य संनिधौ।  
परिरक्ष्यमिदं तावद् वचः पार्थस्य धीमतः ॥ ३६ ॥

अनुज्ञातं तु पार्थेन मया कार्यं न संशयः।  
अथवा फाल्गुनस्यैष भारः परिमितो रणे ॥ ३७ ॥

स हनिष्यति संग्रामे भीष्मं परपुरञ्जयम्।  
अशक्यमपि कुर्याद्धि रणे पार्थः समुद्यतः ॥ ३८ ॥

त्रिदशान्‌ वा समुद्युक्तान् सहितान् दैत्यदानवैः।  
निहन्यादर्जुनः संख्ये किमु भीष्मं नराधिप ॥ ३९ ॥

विपरीतो महावीर्यो गतसत्त्वोऽल्पजीवनः ।  
भीष्मः शान्तनवो नूनं कर्तव्यं नावबुध्यते ॥ ४० ॥

एवमेतन्महाबाहो यथा वदसि माधव।  
सर्वे ह्येते न पर्याप्तास्तव वेगविधारणे ॥ ४१ ॥

नियतं समवाप्स्यामि सर्वमेतद् यथेप्सितम्।  
यस्य मे पुरुषव्याघ्र भवान् पक्षे व्यवस्थितः ॥ ४२ ॥

सेन्द्रानपि रणे देवाञ्जयेयं जयतां वर।  
त्वया नाथेन गोविन्द किमु भीष्मं महारथम् ॥ ४३ ॥

न तु त्वामनृतं कर्तुमुत्सहे स्वात्मगौरवात्।  
अयुध्यमानः साहाय्यं यथोक्तं कुरु माधव ॥ ४४ ॥

समयस्तु कृतः कश्चिन्मम भीष्मेण संयुगे।  
मन्त्रयिष्ये तवार्थाय न तु योत्स्ये कथञ्चन ॥ ४५ ॥  
दुर्योधनार्थं योत्स्यामि सत्यमेतदिति प्रभो।

स हि राज्यस्य मे दाता मन्त्रस्यैव च माधव॥४६॥  
तस्माद् देवव्रतं भूयो वधोपायार्थमात्मनः।  
भवता सहिताः सर्वे प्रयाम मधुसूदन ॥ ४७ ॥

तद् वयं सहिता गत्वा भीष्ममाशु नरोत्तमम्।  
नचिरात् सर्वे वार्ष्णेय मन्त्रं पृच्छाम कौरवम् ॥ ४८ ॥

स वक्ष्यति हितं वाक्यं सत्यमस्माञ्जनार्दन।  
यथा च वक्ष्यते कृष्ण तथा कर्तास्मि संयुगे ॥ ४९ ॥

स नो जयस्य दाता स्यान्मन्त्रस्य च दृढव्रतः।  
बालाः पित्रा विहीनाश्च तेन संवर्धिता वयम् ॥ ५० ॥

तं चेत् पितामहं वृद्धं हन्तुमिच्छामि माधव।  
पितुः पितरमिष्टं च धिगस्तु क्षत्रजीविकाम् ॥ ५१ ॥

ततोऽब्रवीन्महाराज वार्ष्णेयः कुरुनन्दनम् ।  
रोचते मे महाप्राज्ञ राजेन्द्र तव भाषितम् ॥ ५२ ॥

देवव्रतः कृती भीष्मः प्रेक्षितेनापि निर्दहेत्।  
गम्यतां स वधोपायं प्रष्टुं सागरगासुतः ॥ ५३ ॥

वक्तुमर्हति सत्यं स त्वया पृष्टो विशेषतः।  
ते वयं तत्र गच्छामः प्रष्टुं कुरुपितामहम् ॥ ५४ ॥  
गत्वा शान्तनवं वृद्धं मन्त्रं पृच्छाम भारत।  
स वो दास्यति मन्त्रं यं तेन योत्स्यामहे परान्॥५५॥

एवमामन्त्र्य ते वीराः पाण्डवाः पाण्डुपूर्वजम्।  
जग्मुस्ते सहिताः सर्वे वासुदेवश्च वीर्यवान् ॥ ५६ ॥

विमुक्तशस्त्रकवचा भीष्मस्य सदनं प्रति।  
प्रविश्य च तदा भीष्मं शिरोभिः प्रणिपेदिरे ॥ ५७ ॥

पूजयन्तो महाराज पाण्डवा भरतर्षभम्।  
प्रणम्य शिरसा चैनं भीष्मं शरणमभ्ययुः ॥ ५८ ॥

तानुवाच महाबाहुर्भीष्मः कुरुपितामहः ।  
स्वागतं तव वार्ष्णेय स्वागतं ते धनंजय ॥ ५९ ॥  
स्वागतं धर्मपुत्राय भीमाय यमयोस्तथा।  
किं वा कार्यं करोम्यद्य युष्माकं प्रीतिवर्धनम् ॥ ६० ॥  
(युद्धादन्यत्र हे वत्साः व्रियन्तां मा विशङ्कथ।)  
सर्वात्मनापि कर्तास्मि यदपि स्यात् सुदुष्करम्।

तथा ब्रुवाणं गाङ्गेयं प्रीतियुक्तं पुनः पुनः ॥ ६१ ॥  
उवाच राजा दीनात्मा प्रीतियुक्तमिदं वचः।

कथं जयेम सर्वज्ञ कथं राज्यं लभेमहि ॥ ६२ ॥

प्रजानां संशयो न स्यात् कथं तन्मे वद प्रभो।  
भवान् हि नो वधोपायं ब्रवीतु स्वयमात्मनः ॥ ६३ ॥

भवन्तं समरे वीर विषहेम कथं वयम्।  
न हि ते सूक्ष्ममप्यस्ति रन्ध्रं कुरुपितामह ॥ ६४ ॥

मण्डलेनैव धनुषा दृश्यसे संयुगे सदा।  
आददानं संदधानं विकर्षन्तं धनुर्न च ॥ ६५ ॥  
पश्यामस्त्वां महाबाहो रथे सूर्यमिवापरम्।

रथाश्वनरनागानां हन्तारं परवीरहन् ॥ ६६ ॥  
कोऽथ वोत्सहते जेतुं त्वां पुमान् भरतर्षभ।

वर्षता शरवर्षाणि संयुगे वैशसं कृतम् ॥ ६७ ॥  
क्षयं नीता हि पृतना संयुगे महती मम।

यथा युधि जयेम त्वां यथा राज्यं भृशं मम॥६८॥  
मम सैन्यस्य च क्षेमं तन्मे ब्रूहि पितामह।

ततोऽब्रवीच्छान्तनवः पाण्डवान् पाण्डुपूर्वजः ॥ ६९ ॥  
न कथञ्चन कौन्तेय मयि जीवति संयुगे।  
जयो भवति सर्वज्ञ सत्यमेतद् ब्रवीमि ते ॥ ७० ॥

निर्जिते मयि युद्धेन रणे जेष्यथ पाण्डवाः।  
क्षिप्रं मयि प्रहरध्वं यदीच्छथ रणे जयम् ॥ ७१ ॥

अनुजानामि वः पार्थाः प्रहरध्वं यथासुखम्।  
एवं हि सुकृतं मन्ये भवतां विदितो ह्यहम् ॥ ७२ ॥  
हते मयि हतं सर्वं तस्मादेवं विधीयताम्।

ब्रूहि तस्मादुपायं नो यथा युद्धे जयेमहि ॥ ७३ ॥  
भवन्तं समरे क्रुद्धं दण्डहस्तमिवान्तकम्।

शक्यो वज्रधरो जेतुं वरुणोऽथ यमस्तथा ॥ ७४ ॥  
न भवान् समरे शक्यः सेन्द्रैरपि सुरासुरैः।

सत्यमेतन्महाबाहो यथा वदसि पाण्डव ॥ ७५ ॥  
नाहं जेतुं रणे शक्यः सेन्द्रैरपि सुरासुरैः।  
आत्तशस्त्रो रणे यत्तो गृहीतवरकार्मुकः ॥ ७६ ॥

ततो मां न्यस्तशस्त्रं तु एते हन्युर्महारथाः।  
निक्षिप्तशस्त्रे पतिते विमुक्तकवचध्वजे ॥ ७७ ॥  
द्रवमाणे च भीते च तवास्मीति च वादिनि।  
स्त्रियां स्त्रीनामधेये च विकले चैकपुत्रके ॥ ७८ ॥  
अप्रशस्ते नरे चैव न युद्धं रोचते मम।

इमं मे शृणु राजेन्द्र संकल्पं पूर्वचिन्तितम् ॥ ७९ ॥  
अमङ्गल्यध्वजं दृष्ट्‌वा न युध्येयं कदाचन।

य एष द्रौपदो राजंस्तव सैन्ये महारथः ॥ ८० ॥  
शिखण्डी समरामर्षी शूरश्च समितिञ्जयः।  
यथाभवच्च स्त्री पूर्वं पश्चात् पुंस्त्वं समागतः ॥ ८१ ॥

जानन्ति च भवन्तोऽपि सर्वमेतद् यथातथम्।  
अर्जुनः समरे शूरः पुरस्कृत्य शिखण्डिनम् ॥ ८२ ॥  
मामेव विशिखैस्तीक्ष्णैरभिद्रवतु दंशितः ।

अमङ्गल्यध्वजे तस्मिन् स्त्रीपूर्वे च विशेषतः ॥ ८३ ॥  
न प्रहर्तुमभीप्सामि गृहीतेषुः कथञ्चन।

तदन्तरं समासाद्य पाण्डवो मां धनंजयः ॥ ८४ ॥  
शरैर्घातयतु क्षिप्रं समन्ताद् भरतर्षभ।

न तं पश्यामि लोकेषु मां हन्याद् यः समुद्यतम्॥८५॥  
ऋते कृष्णान्महाभागात् पाण्डवाद् वा धनञ्जयात्।

एष तस्मात् पुरोधाय कञ्चिदन्यं ममाग्रतः ॥ ८६ ॥  
आत्तशस्त्रो रणे यत्तो गृहीतवरकार्मुकः।  
मां पातयतु बीभत्सुरेवं तव जयो ध्रुवम् ॥ ८७ ॥

एतत् कुरुष्व कौन्तेय यथोक्तं मम सुव्रत।  
संग्रामे धार्तराष्ट्रांश्च हन्याः सर्वान् समागतान् ॥ ८८ ॥

ते तु ज्ञात्वा ततः पार्था जग्मुः स्वशिबिरं प्रति।  
अभिवाद्य महात्मानं भीष्मं कुरुपितामहम् ॥ ८९ ॥

तथोक्तवति गाङ्गेये परलोकाय दीक्षिते।  
अर्जुनो दुःखसंतप्तः सव्रीडमिदमब्रवीत् ॥ ९० ॥

गुरुणा कुरुवृद्धेन कृतप्रज्ञेन धीमता।  
पितामहेन संग्रामे कथं योद्धास्मि माधव ॥ ९१ ॥

क्रीडता हि मया बाल्ये वासुदेव महामनाः।  
पांसुरूषितगात्रेण महात्मा परुषीकृतः ॥ ९२ ॥

यस्याहमधिरुह्याङ्कं बालः किल गदाग्रज।  
तातेत्यवोचं पितरं पितुः पाण्डोर्महात्मनः ॥ ९३ ॥  
नाहं तातस्तव पितुस्तातोऽस्मि तव भारत।  
इति मामब्रवीद् बाल्ये यः स वध्यः कथं मया॥९४॥

कामं वध्यतु सैन्यं मे नाहं योत्स्ये महात्मना।  
जयो वास्तु वधो वा मे कथं वा कृष्ण मन्यसे॥९५॥

(कथमस्मद्विधः कृष्ण जानन् धर्मं सनातनम्।  
न्यस्तशस्त्रे च वृद्धे च प्रहरेद्धि पितामहे॥)

प्रतिज्ञाय वधं जिष्णो पुरा भीष्मस्य संयुगे।  
क्षत्रधर्मे स्थितः पार्थ कथं नैनं हनिष्यसि ॥ ९६ ॥

पातयैनं रथात् पार्थ क्षत्रियं युद्धदुर्मदम्।  
नाहत्वा युधि गाङ्गेयं विजयस्ते भविष्यति ॥ ९७ ॥

दृष्टमेतत् पुरा देवैर्गमिष्यति यमक्षयम्।  
यद् दृष्टं हि पुरा पार्थ तत् तथा न तदन्यथा॥९८॥

न हि भीष्मं दुराधर्षं व्यात्ताननमिवान्तकम्।  
त्वदन्यः शक्नुयाद् योद्‌धुमपि वज्रधरः स्वयम् ॥ ९९ ॥

जहि भीष्मं स्थिरो भूत्वा शृणु चेदं वचो मम।  
यथोवाच पुरा शक्रं महाबुद्धिर्बृहस्पतिः ॥ १०० ॥

ज्यायांसमपि चेद् वृद्धं गुणैरपि समन्वितम्।  
आततायिनमायान्तं हन्याद् घातकमात्मनः ॥ १०१ ॥

शाश्वतोऽयं स्थितो धर्मः क्षत्रियाणां धनंजय।  
योद्धव्यं रक्षितव्यं च यष्टव्यं चानसूयुभिः ॥ १०२ ॥

शिखण्डी निधनं कृष्ण भीष्मस्य भविता ध्रुवम्।  
दृष्ट्‌वैव हि सदा भीष्मः पाञ्चाल्यं विनिवर्तते ॥ १०३ ॥

ते वयं प्रमुखे तस्य पुरस्कृत्य शिखण्डिनम्।  
गाङ्गेयं पातयिष्याम उपायेनेति मे मतिः ॥ १०४ ॥

अहमन्यान् महेष्वासान् वारयिष्यामि सायकैः।  
शिखण्ड्यपि युधां श्रेष्ठं भीष्ममेवाभियोधयेत् ॥ १०५ ॥

श्रुतं हि कुरुमुख्यस्य नाहं हन्यां शिखण्डिनम्।  
कन्या ह्येषा पुरा भूत्वा पुरुषः समपद्यत ॥ १०६ ॥

(अर्जुनस्य वचः श्रुत्वा भीष्मस्य वधसंयुतम्।  
जहृषुर्हृष्टरोमाणः सकृष्णाः पाण्डवास्तदा ॥)

इत्येवं निश्चयं कृत्वा पाण्डवाः सहमाधवाः।  
अनुमान्य महात्मानं प्रययुर्हृष्टमानसाः ।  
शयनानि यथास्वानि भेजिरे पुरुषर्षभाः ॥ १०७ ॥