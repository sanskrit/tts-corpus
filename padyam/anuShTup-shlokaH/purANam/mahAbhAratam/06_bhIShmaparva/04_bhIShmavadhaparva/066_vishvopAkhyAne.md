+++
title_full = "066 नारायणावतार श्रीकृष्ण एवं नरावतार अर्जुनकी महिमाका प्रतिपादन"
title = "०६६ विश्वोपाख्याने"

+++


ततः स भगवान् देवो लोकानामीश्वरेश्वरः।  
ब्रह्माणं प्रत्युवाचेदं स्निग्धगम्भीरया गिरा ॥ १ ॥

विदितं तात योगासे सर्वमेतत् तवेप्सितम्।  
तथा तद् भवितेत्युक्त्वा तत्रैवान्तरधीयत ॥ २ ॥

ततो देवर्षिगन्धर्वा विस्मयं परमं गताः।  
कौतूहलपराः सर्वे पितामहमथाब्रुवन् ॥ ३ ॥

को न्वयं यो भगवता प्रणम्य विनयाद् विभो।  
वाग्भिः स्तुतो वरिष्ठाभिः श्रोतुमिच्छाम तं वयम् ॥ ४ ॥

एवमुक्तस्तु भगवान् प्रत्युवाच पितामहः।  
देवब्रह्मर्षिगन्धर्वान् सर्वान् मधुरया गिरा ॥ ५ ॥

यत् तत् परं भविष्यं च भवितव्यं च यत्परम्।  
भूतात्मा च प्रभुश्चैव ब्रह्म यच्च परं पदम् ॥ ६ ॥  
तेनास्मि कृतसंवादः प्रसन्नेन सुरर्षभाः।  
जगतोऽनुग्रहार्थाय याचितो मे जगत्पतिः ॥ ७ ॥  
मानुषं लोकमातिष्ठ वासुदेव इति श्रुतः।  
असुराणां वधार्थाय सम्भवस्व महीतले ॥ ८ ॥

संग्रामे निहता ये ते दैत्यदानवराक्षसाः।  
त इमे नृषु सम्भूता घोररूपा महाबलाः ॥ ९ ॥

तेषां वधार्थं भगवान् नरेण सहितो वशी।  
मानुषीं योनिमास्थाय चरिष्यति महीतले ॥ १० ॥

नरनारायणौ यौ तौ पुराणावृषिसत्तमौ।  
सहितौ मानुषे लोके सम्भूतावमितद्युती ॥ ११ ॥

अजेयौ समरे यत्तौ सहितैरमरैरपि।  
मूढास्त्वेतौ न जानन्ति नरनारायणावृषी ॥ १२ ॥

तस्याहमग्रजः पुत्रः सर्वस्य जगतः प्रभुः।  
वासुदेवोऽर्चनीयो वः सर्वलोकमहेश्वरः ॥ १३ ॥

तथा मनुष्योऽयमिति कदाचित् सुरसत्तमाः।  
नावज्ञेयो महावीर्यः शङ्खचक्रगदाधरः ॥ १४ ॥

एतत् परमकं गुह्यमेतत् परमकं पदम्।  
एतत् परमकं ब्रह्म एतत् परमकं यशः ॥ १५ ॥  
एतदक्षरमव्यक्तमेतद् वै शाश्वतं महः।

यत् तत् पुरुषसंज्ञं वै गीयते ज्ञायते न च॥१६॥  
एतत् परमकं तेज एतत् परमकं सुखम्।  
एतत् परमकं सत्यं कीर्तितं विश्वकर्मणा ॥ १७ ॥

तस्मात् सेन्द्रैः सुरैः सर्वैर्लोकैश्चामितविक्रमः।  
नावज्ञेयो वासुदेवो मानुषोऽयमिति प्रभुः ॥ १८ ॥

यश्च मानुषमात्रोऽयमिति ब्रूयात् स मन्दधीः।  
हृषीकेशमवज्ञानात् तमाहुः पुरुषाधमम् ॥ १९ ॥

योगिनं तं महात्मानं प्रविष्टं मानुषीं तनुम्।  
अवमन्येद् वासुदेवं तमाहुस्तामसं जनाः ॥ २० ॥

देवं चराचरात्मानं श्रीवत्साङ्कं सुवर्चसम्।  
पद्मनाभं च जानाति तमाहुस्तामसं बुधाः ॥ २१ ॥

किरीटकौस्तुभधरं मित्राणामभयंकरम् ।  
अवजानम् महात्मानं घोरे तमसि मज्जति ॥ २२ ॥

एवं विदित्वा तत्त्वार्थं लोकानामीश्वरेश्वरः।  
वासुदेवो नमस्कार्यः सर्वलोकैः सुरोत्तमाः ॥ २३ ॥

एवमुक्त्वा स भगवान् देवान् सर्षिगणान् पुरा।  
विसृज्य सर्वभूतात्मा जगाम भवनं स्वकम् ॥ २४ ॥

ततो देवाः सगन्धर्वा मुनयोऽप्सरसोऽपि च।  
कथां तां ब्रह्मणा गीतां श्रुत्वा प्रीता दिवं ययुः॥२५॥

एतच्छ्रुतं मया तात ऋषीणां भावितात्मनाम्।  
वासुदेवं कथयतां समवाये पुरातनम् ॥ २६ ॥

रामस्य जामदग्न्यस्य मार्कण्डेयस्य धीमतः।  
व्यासनारदयोश्चापि सकाशाद् भरतर्षभ ॥ २७ ॥

एतमर्थं च विज्ञाय श्रुत्वा च प्रभुमव्ययम्।  
वासुदेवं महात्मानं लोकानामीश्वरेश्वरम् ॥ २८ ॥  
(जानामि भरतश्रेष्ठ कृष्णं नारायणं प्रभुम्।)

यस्य चैवात्मजो ब्रह्मा सर्वस्य जगतः पिता।  
कथं न वासुदेवोऽयमर्च्यश्चेज्यश्च मानवैः ॥ २९ ॥

वारितोऽसि मया तात मुनिभिर्वेदपारगैः।  
मा गच्छ संयुगं तेन वासुदेवेन धन्विना ॥ ३० ॥  
मा पाण्डवैः सार्धमिति तत् त्वं मोहान्न बुध्यसे।  
मन्ये त्वां राक्षसं क्रूरं तथा चासि तमोवृतः ॥ ३१ ॥

यस्माद् द्विषसि गोविन्दं पाण्डवं तं धनंजयम्।  
नरनारायणौ देवौ कोऽन्यो द्विष्याद्धि मानवः ॥ ३२ ॥

तस्माद् ब्रवीमि ते राजन्नेष वै शाश्वतोऽव्ययः।  
सर्वलोकमयो नित्यः शास्ता धात्रीधरो ध्रुवः ॥ ३३ ॥

यो धारयति लोकांस्त्रींश्चराचरगुरुः प्रभुः।  
योद्धा जयश्च जेता च सर्वप्रकृतिरीश्वरः ॥ ३४ ॥

राजन् सर्वमयो ह्येष तमोरागविवर्जितः।  
यतः कृष्णस्ततो धर्मो यतो धर्मस्ततो जयः ॥ ३५ ॥

तस्य माहात्म्ययोगेन योगेनात्ममयेन च।  
धृताः पाण्डुसुता राजन् जयश्चैषां भविष्यति ॥ ३६ ॥

श्रेयोयुक्तां सदा बुद्धिं पाण्डवानां दधाति यः।  
बलं चैव रणे नित्यं भयेभ्यश्चैव रक्षति ॥ ३७ ॥

स एष शाश्वतो देवः सर्वगुह्यमयः शिवः।  
वासुदेव इति ज्ञेयो यन्मां पृच्छसि भारत ॥ ३८ ॥

ब्राह्मणैः क्षत्रियैर्वैश्यैः शूद्रैश्च कृतलक्षणैः।  
सेव्यतेऽभ्यर्च्यते चैव नित्ययुक्तैः स्वकर्मभिः ॥ ३९ ॥

द्वापरस्य युगस्यान्ते आदौ कलियुगस्य च।  
सात्वतं विधिमास्थाय गीतः संकर्षणेन वै ॥ ४० ॥  
(कृष्णेति नाम्ना विख्यात इमं लोकं स रक्षति।)

स एष सर्वं सुरमर्त्यलोकं  
समुद्रकक्ष्यान्तरितां पुरीं च ।  
युगे युगे मानुषं चैव वासं  
पुनः पुनः सृजते वासुदेवः ॥ ४१ ॥