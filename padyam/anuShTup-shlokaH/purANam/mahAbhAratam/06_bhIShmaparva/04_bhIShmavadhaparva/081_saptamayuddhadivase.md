+++
title_full = "081 सातवें दिनके युद्धमें कौरव-पाण्डव-सेनाओंका मण्डल और वज्रव्यूह बनाकर भीषण संघर्ष"
title = "०८१ सप्तमयुद्धदिवसे"

+++


अथात्मजं तव पुनर्गाङ्गेयो ध्यानमास्थितम्।  
अब्रवीद् भरतश्रेष्ठः सम्प्रहर्षकरं वचः ॥ १ ॥

अहं द्रोणश्च शल्यश्च कृतवर्मा च सात्वतः।  
अश्वत्थामा विकर्णश्च भगदत्तोऽथ सौबलः ॥ २ ॥  
विन्दानुविन्दावावन्त्यौ बाह्लीकः सह बाह्लिकैः।  
त्रिगर्तराजो बलवान् मागधश्च सुदुर्जयः ॥ ३ ॥  
बृहद्‌बलश्च कौसल्यश्चित्रसेनो विविंशतिः ।  
रथाश्च बहुसाहस्राः शोभनाश्च महाध्वजाः ॥ ४ ॥  
देशजाश्च हया राजन् स्वारूढा हयसादिभिः।  
गजेन्द्राश्च मदोद्‌वृत्ताः प्रभिन्नकरटामुखाः ॥ ५ ॥  
पादाताश्च तथा शूरा नानाप्रहरणध्वजाः।  
नानादेशसमुत्पन्नास्त्वदर्थे योद्‌धुमुद्यताः ॥ ६ ॥

एते चान्ये च बहवस्त्वदर्थे त्यक्तजीविताः।  
देवानपि रणे जेतुं समर्था इति मे मतिः ॥ ७ ॥

अवश्यं हि मया राजंस्तव वाच्यं हितं सदा।  
अशक्याः पाण्डवा जेतुं देवैरपि सवासवैः ॥ ८ ॥

वासुदेवसहायाश्च महेन्द्रसमविक्रमाः ।  
सर्वथाहं तु राजेन्द्र करिष्ये वचनं तव ॥ ९ ॥

पाण्डवांश्च रणे जेष्ये मां वा जेष्यन्ति पाण्डवाः।  
एवमुक्त्वा ददावस्मै विशल्यकरणीं शुभाम् ॥ १० ॥  
ओषधीं वीर्यसम्पन्नां विशल्यश्चाभवत् तदा।

ततः प्रभाते विमले स्वेन सैन्येन वीर्यवान् ॥ ११ ॥  
अव्यूहत स्वयं व्यूहं भीष्मो व्यूहविशारदः।  
मण्डलं मनुजश्रेष्ठो नानाशस्त्रसमाकुलम् ॥ १२ ॥

सम्पूर्णं योधमुख्यैश्च तथा दन्तिपदातिभिः।  
रथैरनेकसाहस्रैः समन्तात् परिवारितम् ॥ १३ ॥

अश्ववृन्दैर्महद्भिश्च ऋष्टितोमरधारिभिः ।  
नागे नागे रथाः सप्त सप्त चाश्वा रथे रथे॥१४॥  
अन्वश्वं दश धानुष्का धानुष्के दश चर्मिणः।

एवं व्यूढं महाराज तव सैन्यं महारथैः ॥ १५ ॥  
स्थितं रणाय महते भीष्मेण युधि पालितम्।

दशाश्वानां सहस्राणि दन्तिनां च तथैव च ॥ १६ ॥  
रथानामयुतं चापि पुत्राश्च तव दंशिताः।  
चित्रसेनादयः शूरा अभ्यरक्षन् पितामहम् ॥ १७ ॥

रक्ष्यमाणः स तैः शूरैर्गोप्यमानाश्च तेन ते।  
संनद्धाः समदृश्यन्त राजानश्च महाबलाः ॥ १८ ॥

दुर्योधनस्तु समरे दंशितो रथमास्थितः।  
व्यराजत श्रिया जुष्टो यथा शक्रस्त्रिविष्टपे ॥ १९ ॥

ततः शब्दो महानासीत् पुत्राणां तव भारत।  
रथघोषश्च विपुलो वादित्राणां च निस्वनः ॥ २० ॥

भीष्मेण धार्तराष्ट्राणां व्यूढः प्रत्यङ्‌मुखो युधि।  
मण्डलः स महाव्यूहो दुर्भेद्योऽमित्रघातनः ॥ २१ ॥

सर्वतः शुशुभे राजन् रणेऽरीणां दुरासदः।  
मण्डलं तु समालोक्य व्यूहं परमदुर्जयम् ॥ २२ ॥  
स्वयं युधिष्ठिरो राजा वज्रं व्यूहमथाकरोत्।

तथा व्यूढेष्वनीकेषु यथास्थानमवस्थिताः ॥ २३ ॥  
रथिनः सादिनः सर्वे सिंहनादमथानदन्।

बिभित्सवस्ततो व्यूहं निर्ययुर्युद्धकाङ्क्षिणः ॥ २४ ॥  
इतरेतरतः शूराः सहसैन्याः प्रहारिणः।

भारद्वाजो ययौ मत्स्यं द्रौणिश्चापि शिखण्डिनम् ॥ २५ ॥  
स्वयं दुर्योधनो राजा पार्षतं समुपाद्रवत्।

नकुलः सहदेवश्च मद्रराजानमीयतुः ॥ २६ ॥  
विन्दानुविन्दावावन्त्याविरावन्तमभिद्रुतौ ।

सर्वे नृपास्तु समरे धनंजयमयोधयन् ॥ २७ ॥  
भीमसेनो रणे यान्तं हार्दिक्यं समवारयत्।

चित्रसेनं विकर्णं च तथा दुर्मर्षणं विभुः ॥ २८ ॥  
आर्जुनिः समरे राजंस्तव पुत्रानयोधयत्।

प्राग्ज्योतिषो महेष्वासो हैडिम्बं राक्षसोत्तमम् ॥ २९ ॥  
अभिदुद्राव वेगेन मत्तो मत्तमिव द्विपम्।

अलम्बुषस्तदा राजन् सात्यकिं युद्धदुर्मदम् ॥ ३० ॥  
ससैन्यं समरे क्रुद्धो राक्षसः समुपाद्रवत्।

भूरिश्रवा रणे यत्तो धृष्टकेतुमयोधयत् ॥ ३१ ॥  
श्रुतायुषं च राजानं धर्मपुत्रो युधिष्ठिरः।

चेकितानश्च समरे कृपमेवान्वयोधयत् ॥ ३२ ॥  
शेषाः प्रतिययुर्यत्ता भीष्ममेव महारथम्।

ततो राजसमूहास्ते परिवव्रुर्धनंजयम् ॥ ३३ ॥  
शक्तितोमरनाराचगदापरिघपाणयः ।

अर्जुनोऽथ भृशं क्रुद्धो वार्ष्णेयमिदमब्रवीत् ॥ ३४ ॥  
पश्य माधव सैन्यानि धार्तराष्ट्रस्य संयुगे।  
व्यूढानि व्यूहविदुषा गाङ्गेयेन महात्मना ॥ ३५ ॥

युद्धाभिकामान् शूरांश्च पश्य माधव दंशितान्।  
त्रिगर्तराजं सहितं भ्रातृभिः पश्य केशव ॥ ३६ ॥

अद्यैतान् नाशयिष्यामि पश्यतस्ते जनार्दन।  
य इमे मां यदुश्रेष्ठ योद्‌धुकामा रणाजिरे ॥ ३७ ॥

एतदुक्त्वा तु कौन्तेयो धनुर्ज्यामवमृज्य च।  
ववर्ष शरवर्षाणि नराधिपगणान् प्रति ॥ ३८ ॥

तेऽपि तं परमेष्वासाः शरवर्षैरपूरयन्।  
तडागं वारिधाराभिर्यथा प्रावृषि तोयदाः ॥ ३९ ॥

हाहाकारो महानासीत् तव सैन्ये विशाम्पते।  
छाद्यमानौ रणे कृष्णौ शरैर्दृष्ट्‌वा महारणे ॥ ४० ॥

देवा देवर्षयश्चैव गन्धर्वाश्च सहोरगैः।  
विस्मयं परमं जग्मुर्दृष्ट्‌वा कृष्णौ तथागतौ ॥ ४१ ॥

ततः क्रुद्धोऽर्जुनो राजन्नैन्द्रमस्त्रमुदैरयत् ।  
तत्राद्भुतमपश्याम विजयस्य पराक्रमम् ॥ ४२ ॥

शस्त्रवृष्टिं परैर्मुक्तां शरौघैर्यदवारयत् ।  
न च तत्राप्यनिर्भिन्नः कश्चिदासीद् विशाम्पते ॥ ४३ ॥

तेषां राजसहस्राणां हयानां दन्तिनां तथा।  
द्वाभ्यां त्रिभिः शरैश्चान्यान् पार्थो विव्याध मारिष ॥ ४४ ॥

ते हन्यमानाः पार्थेन भीष्मं शान्तनवं ययुः।  
अगाधे मज्जमानानां भीष्मः पोतोऽभवत् तदा ॥ ४५ ॥

आपतद्भिस्तु तैस्तत्र प्रभग्नं तावकं बलम्।  
संचुक्षुभे महाराज वातैरिव महार्णवः ॥ ४६ ॥