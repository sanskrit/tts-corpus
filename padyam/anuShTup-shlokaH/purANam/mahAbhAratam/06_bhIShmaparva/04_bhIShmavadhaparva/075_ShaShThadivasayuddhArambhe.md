+++
title_full = "075 छठे दिनके युद्धका आरम्भ, पाण्डव तथा कौरव-सेनाका क्रमशः मकरव्यूह एवं क्रौंचव्यूह बनाकर युद्धमें प्रवृत्त होना"
title = "०७५ षष्ठदिवसयुद्धारम्भे"

+++


ते विश्रम्य ततो राजन् सहिताः कुरुपाण्डवाः।  
व्यतीतायां तु शर्वर्यां पुनर्युद्धाय निर्ययुः ॥ १ ॥

तत्र शब्दो महानासीत् तव तेषां च भारत।  
युज्यतां रथमुख्यानां कल्प्यतां चैव दन्तिनाम् ॥ २ ॥  
संनह्यतां पदातीनां हयानां चैव भारत।  
शङ्खदुन्दुभिनादश्च तुमुलः सर्वतोऽभवत् ॥ ३ ॥

ततो युधिष्ठिरो राजा धृष्टद्युम्नमभाषत।  
व्यूहं व्यूह महाबाहो मकरं शत्रुनाशनम् ॥ ४ ॥

एवमुक्तस्तु पार्थेन धृष्टद्युम्नो महारथः।  
व्यादिदेश महाराज रथिनो रथिनां वरः ॥ ५ ॥

शिरोऽभूद् द्रुपदस्तस्य पाण्डवश्च धनंजयः।  
चक्षुषी सहदेवश्च नकुलश्च महारथः ॥ ६ ॥

तुण्डमासीन्महाराज भीमसेनो महाबलः ।  
सौभद्रो द्रौपदेयाश्च राक्षसश्च घटोत्कचः ॥ ७ ॥  
सात्यकिर्धर्मराजश्च व्यूहग्रीवां समास्थिताः ।

पृष्ठमासीन्महाराज विराटो वाहिनीपतिः ॥ ८ ॥  
धृष्टद्युम्नेन सहितो महत्या सेनयावृतः।

केकया भ्रातरः पञ्च वामपार्श्वं समाश्रिताः ॥ ९ ॥  
धृष्टकेतुर्नरव्याघ्रश्चेकितानश्च वीर्यवान् ।  
दक्षिणं पक्षमाश्रित्य स्थितौ व्यूहस्य रक्षणे ॥ १० ॥

पादयोस्तु महाराज स्थितः श्रीमान् महारथः।  
कुन्तिभोजः शतानीको महत्या सेनयावृतः ॥ ११ ॥

शिखण्डी तु महेष्वासः सोमकैः संवृतो बली।  
इरावांश्च ततः पुच्छे मकरस्य व्यवस्थितौ ॥ १२ ॥

एवमेतं महाव्यूहं व्यूह्य भारत पाण्डवाः।  
सूर्योदये महाराज पुनर्युद्धाय दंशिताः ॥ १३ ॥

कौरवानभ्ययुस्तूर्णं हस्त्यश्वरथपत्तिभिः ।  
समुच्छ्रितैर्ध्वजैश्छत्रैः शस्त्रैश्च विमलैः शितैः ॥ १४ ॥

व्यूढं दृष्ट्‌वा तु तत् सैन्यं पिता देवव्रतस्तव।  
क्रौञ्चेन महता राजन् प्रत्यव्यूहत वाहिनीम् ॥ १५ ॥

तस्य तुण्डे महेष्वासो भारद्वाजो व्यरोचत।  
अश्वत्थामा कृपश्चैव चक्षुरासीन्नरेश्वर ॥ १६ ॥

कृतवर्मा तु सहितः काम्बोजवरबाह्लिकैः।  
शिरस्यासीन्नरश्रेष्ठः श्रेष्ठः सर्वधनुष्मताम् ॥ १७ ॥

ग्रीवायां शूरसेनश्च तव पुत्रश्च मारिष।  
दुर्योधनो महाराज राजभिर्बहुभिर्वृतः ॥ १८ ॥

प्राग्ज्योतिषस्तु सहितो मद्रसौवीरकेकयैः ।  
उरस्यभून्नरश्रेष्ठ महत्या सेनयावृतः ॥ १९ ॥

स्वसेनया च सहितः सुशर्मा प्रस्थलाधिपः।  
वामपक्षं समाश्रित्य दंशितः समवस्थितः ॥ २० ॥

तुषारा यवनाश्चैव शकाश्च सह चूचुपैः।  
दक्षिणं पक्षमाश्रित्य स्थिता व्यूहस्य भारत ॥ २१ ॥

श्रुतायुश्च शतायुश्च सौमदत्तिश्च मारिष।  
व्यूहस्य जघने तस्थू रक्षमाणाः परस्परम् ॥ २२ ॥

ततो युद्धाय संजग्मुः पाण्डवाः कौरवैः सह।  
सूर्योदये महाराज ततो युद्धमभून्महत् ॥ २३ ॥

प्रतीयू रथिनो नागा नागांश्च रथिनो ययुः।  
हयारोहान् रथारोहा रथिनश्चापि सादिनः ॥ २४ ॥

सादिनश्च हयान् राजन् रथिनश्च महारणे।  
हस्त्यारोहान् हयारोहा रथिनः सादिनस्तथा ॥ २५ ॥

रथिनः पत्तिभिः सार्धं सादिनश्चापि पत्तिभिः।  
अन्योन्यं समरे राजन् प्रत्यधावन्नमर्षिताः ॥ २६ ॥

भीमसेनार्जुनयमैर्गुप्ता चान्यैर्महारथैः ।  
शुशुभे पाण्डवी सेना नक्षत्रैरिव शर्वरी ॥ २७ ॥

तथा भीष्मकृपद्रोणशल्यदुर्योधनादिभिः ।  
तवापि च बभौ सेना ग्रहैर्द्यौरिव संवृता ॥ २८ ॥

भीमसेनस्तु कौन्तेयो द्रोणं दृष्ट्वा पराक्रमी।  
अभ्ययाज्जवनैरश्वैर्भारद्वाजस्य वाहिनीम् ॥ २९ ॥

द्रोणस्तु समरे क्रुद्धो भीमं नवभिरायसैः।  
विव्याध समरश्लाघी मर्माण्युद्दिश्य वीर्यवान् ॥ ३० ॥

दृढाहतस्ततो भीमो भारद्वाजस्य संयुगे।  
सारथिं प्रेषयामास यमस्य सदनं प्रति ॥ ३१ ॥

स संगृह्य स्वयं वाहान् भारद्वाजः प्रतापवान्।  
व्यधमत् पाण्डवीं सेनां तूलराशिमिवानलः ॥ ३२ ॥

ते वध्यमाना द्रोणेन भीष्मेण च नरोत्तमाः।  
सृञ्जयाः केकयैः सार्धं पलायनपराऽभवन् ॥ ३३ ॥

तथैव तावकं सैन्यं भीमार्जुनपरिक्षतम्।  
मुह्यते तत्र तत्रैव समदेव वराङ्गना ॥ ३४ ॥

अभिद्येतां ततो व्यूहौ तस्मिन् वीरवरक्षये।  
आसीद् व्यतिकरो घोरस्तव तेषां च भारत ॥ ३५ ॥

तदद्भुतमपश्याम तावकानां परैः सह।  
एकायनगताः सर्वे यदयुध्यन्त भारत ॥ ३६ ॥

प्रतिसंवार्य चास्त्राणि तेऽन्योन्यस्य विशाम्पते।  
युयुधुः पाण्डवाश्चैव कौरवाश्च महाबलाः ॥ ३७ ॥