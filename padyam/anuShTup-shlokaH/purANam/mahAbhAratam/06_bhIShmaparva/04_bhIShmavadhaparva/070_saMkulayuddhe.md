+++
title_full = "070 भीष्म और भीमसेनका घमासान युद्ध"
title = "०७० संकुलयुद्धे"

+++


अकरोत् तुमुलं युद्धं भीष्मः शान्तनवस्तदा।  
भीमसेनभयादिच्छन् पुत्रांस्तारयितुं तव ॥ १ ॥

पूर्वाह्णे तन्महारौद्रं राज्ञां युद्धमवर्तत।  
कुरूणां पाण्डवानां च मुख्यशूरविनाशनम् ॥ २ ॥

तस्मिन्नाकुलसंग्रामे वर्तमाने महाभये ।  
अभवत् तुमुलः शब्दः संस्पृशन् गगनं महत् ॥ ३ ॥

नदद्भिश्च महानागैर्ह्रेषमाणैश्च वाजिभिः ।  
भेरीशङ्खनिनादैश्च तुमुलं समपद्यत ॥ ४ ॥

युयुत्सवस्ते विक्रान्ता विजयाय महाबलाः।  
अन्योन्यमभिगर्जन्तो गोष्ठेष्विव महर्षभाः ॥ ५ ॥

शिरसां पात्यमानानां समरे निशितैः शरैः।  
अश्मवृष्टिरिवाकाशे बभूव भरतर्षभ ॥ ६ ॥

कुण्डलोष्णीषधारीणि जातरूपोज्ज्वलानि च ।  
पतितानि स्म दृश्यन्ते शिरांसि भरतर्षभ ॥ ७ ॥

विशिखोन्मथितैर्गात्रैर्बाहुभिश्च सकार्मुकैः ।  
सहस्ताभरणैश्चान्यैरभवच्छादिता मही ॥ ८ ॥

कवचोपहितैर्गात्रैर्हस्तैश्च समलंकृतैः ।  
मुखैश्च चन्द्रसंकाशै रक्तान्तनयनैः शुभैः ॥ ९ ॥  
गजवाजिमनुष्याणां सर्वगात्रैश्च भूपते ।  
आसीत् सर्वा समास्तीर्णा मुहूर्तेन वसुंधरा ॥ १० ॥

रजोमेघैश्च तुमुलैः शस्त्रविद्युत्प्रकाशिभिः ।  
आयुधानां च निर्घोषः स्तनयिन्तुसमोऽभवत् ॥ ११ ॥

स सम्प्रहारस्तुमुलः कटुकः शोणितोदकः।  
प्रावर्तत कुरूणां च पाण्डवानां च भारत ॥ १२ ॥

तस्मिन् महाभये घोरे तुमुले लोमहर्षणे।  
ववृषुः शरवर्षाणि क्षत्रिया युद्धदुर्मदाः ॥ १३ ॥

आक्रोशन् कुञ्जरास्तत्र शरवर्षप्रतापिताः ।  
तावकानां परेषां च संयुगे भरतर्षभ ॥ १४ ॥

संरब्धानां च वीराणां धीराणाममितौजसाम्।  
धनुर्ज्यातलशब्देन न प्राज्ञायत किंचन ॥ १५ ॥

उत्थितेषु कबन्धेषु सर्वतः शोणितोदके।  
समरे पर्यधावन्त नृपा रिपुवधोद्यताः ॥ १६ ॥

शरशक्तिगदाभिस्ते खड्‌गैश्चामिततेजसः ।  
निजघ्नुः समरेऽन्योन्यं शूराः परिघबाहवः ॥ १७ ॥

बभ्रमुः कुञ्जराश्चात्र शरैर्विद्धा निरङ्‌कुशाः।  
अश्वाश्च पर्यधावन्त हतारोहा दिशो दश ॥ १८ ॥

उत्पत्य निपतन्त्यन्ये शरघातप्रपीडिताः ।  
तावकानां परेषां च योधा भरतसत्तम ॥ १९ ॥

वाहानामुत्तमाङ्गानां कार्मुकाणां च भारत।  
गदानां परिघाणां च हस्तानां चोरुभिः सह ॥ २० ॥  
पादानां भूषणानां च केयूराणां च संघशः।  
राशयस्तत्र दृश्यन्ते भीष्मभीमसमागमे ॥ २१ ॥

अश्वानां कुञ्जराणां च रथानां चानिवर्तिनाम्।  
संघाताः स्म प्रदृश्यन्ते तत्र तत्र विशाम्पते ॥ २२ ॥

गदाभिरसिभिः प्रासैर्बाणैश्च नतपर्वभिः ।  
जघ्नुः परस्परं तत्र क्षत्रियाः काल आगते ॥ २३ ॥

अपरे बाहुभिर्वीरा नियुद्धकुशला युधि।  
बहुधा समसज्जन्त आयसैः परिघैरिव ॥ २४ ॥

मुष्टिभिर्जानुभिश्चैव तलैश्चैव विशाम्पते ।  
अन्योन्यं जघ्निरे वीरास्तावकाः पाण्डवैः सह ॥ २५ ॥

पतितैः पात्यमानैश्च विचेष्टद्भिश्च भूतले।  
घोरमायोधनं जज्ञे तत्र तत्र जनेश्वर ॥ २६ ॥

विरथा रथिनश्चात्र निस्त्रिंशवरधारिणः ।  
अन्योन्यमभिधावन्तः परस्परवधैषिणः ॥ २७ ॥

ततो दुर्योधनो राजा कलिङ्गैर्बहुभिर्वृतः।  
पुरस्कृत्य रणे भीष्मं पाण्डवानभ्यवर्तत ॥ २८ ॥

तथैव पाण्डवाः सर्वे परिवार्य वृकोदरम्।  
भीष्ममभ्यद्रवन् क्रुद्धास्ततो युद्धमवर्तत ॥ २९ ॥