+++
title_full = "109 भीष्म और दुर्योधनका संवाद तथा भीष्मके द्वारा लाखों सैनिकोंका संहार"
title = "१०९ भीष्मदुर्योधनसंवादे"

+++


कथं शिखण्डी गाङ्गेयमभ्यधावत् पितामहम्।  
पाञ्चाल्यः समरे क्रुद्धो धर्मात्मानं यतव्रतम् ॥ १ ॥

केऽरक्षन् पाण्डवानीके शिखण्डिनमुदायुधाः ।  
त्वरमाणास्त्वराकाले जिगीषन्तो महारथाः ॥ २ ॥

कथं शान्तनवो भीष्मः स तस्मिन् दशमेऽहनि।  
अयुध्यत महावीर्यः पाण्डवैः सहसृंजयैः ॥ ३ ॥

न मृष्यामि रणे भीष्मं प्रत्युद्यातं शिखण्डिना।  
कच्चिन्न रथभङ्गोऽस्य धनुर्वाशीर्यतास्यतः ॥ ४ ॥

नाशीर्यत धनुश्चास्य रथभङ्गो न चाप्यभूत्।  
युध्यमानस्य संग्रामे भीष्मस्य भरतर्षभ ॥ ५ ॥  
निघ्नतः समरे शत्रूञ्शरैः संनतपर्वभिः।

अनेकशतसाहस्रास्तावकानां महारथाः ॥ ६ ॥  
तथा दन्तिगणा राजन् हयाश्चैव सुसज्जिताः।  
अभ्यवर्तन्त युद्धाय पुरस्कृत्य पितामहम् ॥ ७ ॥

यथाप्रतिज्ञं कौरव्य स चापि समितिञ्जयः।  
पार्थानामकरोद् भीष्मः सततं समितिक्षयम् ॥ ८ ॥

युध्यमानं महेष्वासं विनिघ्नन्तं पराञ्शरैः।  
पञ्चालाः पाण्डवैः सार्धं सर्वे ते नाभ्यवारयन् ॥ ९ ॥

दशमेऽहनि सम्प्राप्ते ततस्तां रिपुवाहिनीम्।  
कीर्यमाणां शितैर्बाणैः शतशोऽथ सहस्रशः ॥ १० ॥

न हि भीष्मं महेष्वासं पाण्डवाः पाण्डुपूर्वज।  
अशक्नुवन् रणे जेतुं पाशहस्तमिवान्तकम् ॥ ११ ॥

अथोपायान्महाराज सव्यसाची धनंजयः ।  
त्रासयन् रथिनः सर्वान् बीभत्सुरपराजितः ॥ १२ ॥

सिंहवद् विनदन्नुच्चैर्धनुर्ज्यां विक्षिपन् मुहुः।  
शरौघान्‌ विसृजन् पार्थो व्यचरत्‌ कालवद्‌ रणे ॥ १३ ॥

तस्य शब्देन वित्रस्तास्तावका भरतर्षभ।  
सिंहस्येव मृगा राजन् व्यद्रवन्त महाभयात् ॥ १४ ॥

जयन्तं पाण्डवं दृष्ट्‌वा त्वत्सैन्यं चाभिपीडितम्।  
दुर्योधनस्ततो भीष्ममब्रवीद् भृशपीडितः ॥ १५ ॥

एष पाण्डुसुतस्तात श्वेताश्वः कृष्णसारथिः।  
दहते मामकान् सर्वान् कृष्णवर्त्मेव काननम् ॥ १६ ॥

पश्य सैन्यानि गाङ्गेय द्रवमाणानि सर्वशः।  
पाण्डवेन युधां श्रेष्ठ काल्यमानानि संयुगे ॥ १७ ॥

यथा पशुगणान् पालः संकालयति कानने।  
तथेदं मापकं सैन्यं काल्यते शत्रुतापन ॥ १८ ॥

धनंजयशरैर्भग्नं द्रवमाणं ततस्ततः ।  
भीमोऽप्येवं दुराधर्षो विद्रावयति मे बलम् ॥ १९ ॥

सात्यकिश्चेकितानश्च माद्रीपुत्रौ च पाण्डवौ।  
अभिमन्युः सुविक्रान्तो वाहिनीं द्रवते मम ॥ २० ॥

धृष्टद्युम्नस्तथा शूरो राक्षसश्च घटोत्कचः।  
व्यद्रावयेतां सहसा सैन्यं मम महारणे ॥ २१ ॥

वध्यमानस्य सैन्यस्य सर्वैरेतैर्महारथैः ।  
नान्यां गतिं प्रपश्यामि स्थाने युद्धे च भारत ॥ २२ ॥  
ऋते त्वां पुरुषव्याघ्र देवतुल्यपराक्रम।  
पर्याप्तस्तु भवाञ्शीघ्रं पीडितानां गतिर्भव ॥ २३ ॥

एवमुक्तो महाराज पिता देवव्रतस्तव।  
चिन्तयित्वा मुहूर्तं तु कृत्वा निश्चयमात्मनः ॥ २४ ॥  
तव संधारयन् पुत्रमब्रवीच्छान्तनोः सुतः।  
दुर्योधन विजानीहि स्थिरो भूत्वा विशाम्पते ॥ २५ ॥

पूर्वकालं तव मया प्रतिज्ञातं महाबल।  
हत्वा दशसहस्राणि क्षत्रियाणां महात्मनाम् ॥ २६ ॥  
संग्रामाद् व्यपयातव्यमेतत् कर्म ममाह्निकम्।  
इति तत् कृतवांश्चाहं यथोक्तं भरतर्षभ ॥ २७ ॥

अद्य चापि महत् कर्म प्रकरिष्ये महाबल।  
अहं वाद्य हतः शेष्ये हनिष्ये वाद्य पाण्डवान् ॥ २८ ॥

अद्य ते पुरुषव्याघ्र प्रतिमोक्ष्ये ऋणं तव।  
भर्तृपिण्डकृतं राजन् निहतः पृतनामुखे ॥ २९ ॥

इत्युक्त्वा भरतश्रेष्ठ क्षत्रियान् प्रवपञ्छरैः।  
आससाद दुराधर्षः पाण्डवानामनीकिनीम् ॥ ३० ॥

अनीकमध्ये तिष्ठन्तं गाङ्गेयं भरतर्षभ।  
आशीविषमिव क्रुद्धं पाण्डवाः प्रत्यवारयन् ॥ ३१ ॥

दशमेऽहनि भीष्मस्तु दर्शयञ्शक्तिमात्मनः ।  
राजञ्छतसहस्राणि सोऽवधीत् कुरुनन्दन ॥ ३२ ॥

पञ्चालानां च ये श्रेष्ठा राजपुत्रा महारथाः।  
तेषामादत्त तेजांसि जलं सूर्य इवांशुभिः ॥ ३३ ॥

हत्वा दश सहस्राणि कुञ्जराणां तरस्विनाम्।  
सारोहाणां महाराज हयानां चायुतं तथा ॥ ३४ ॥  
पूर्णे शतसहस्रे द्वे पादातानां नरोत्तमः।  
प्रजज्वाल रणे भीष्मो विधूम इव पावकः ॥ ३५ ॥

न चैनं पाण्डवेयानां केचिच्छेकुर्निरीक्षितुम्।  
उत्तरं मार्गमास्थाय तपन्तमिव भास्करम् ॥ ३६ ॥

ते पाण्डवेयाः संरब्धा महेष्वासेन पीडिताः।  
वधायाभ्यद्रवन् भीष्मं सृंजयाश्च महारथाः ॥ ३७ ॥

संयुद्ध्यमानो बहुभिर्भीष्मः शान्तनवस्तथा ।  
अवकीर्णो महामेरुः शैलो मेघैरिवावृतः ॥ ३८ ॥

पुत्रास्तु तव गाङ्गेयं समन्तात् पर्यवारयन्।  
महत्या सेनया सार्धं ततो युद्धमवर्तत ॥ ३९ ॥