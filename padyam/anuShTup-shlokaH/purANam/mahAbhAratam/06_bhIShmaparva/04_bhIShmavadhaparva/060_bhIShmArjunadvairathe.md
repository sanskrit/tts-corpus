+++
title_full = "060 चौथे दिन—दोनों सेनाओंका व्यूह-निर्माण तथा भीष्म और अर्जुनका द्वैरथ-युद्ध"
title = "०६० भीष्मार्जुनद्वैरथे"

+++


व्युष्टां निशां भारत भारताना-  
मनीकिनीनां प्रमुखे महात्मा ।  
ययौ सपत्नान् प्रति जातकोपो  
वृतः समग्रेण बलेन भीष्मः ॥ १ ॥

तं द्रोणदुर्योधनबाह्लिकाश्च  
तथैव दुर्मर्षणचित्रसेनौ ।  
जयद्रथश्चातिबलो बलौघै-  
र्नृपास्तथान्ये प्रययुः समन्तात् ॥ २ ॥

स तैर्महद्भिश्च महारथैश्च  
तेजस्विभिर्वीर्यवद्भिश्च राजन् ।  
रराज राजा स तु राजमुख्यै-  
र्वृतः स देवैरिव वज्रपाणिः ॥ ३ ॥

तस्मिन्ननीकप्रमुखे विषक्ता  
दोधूयमानाश्च महापताकाः ।  
सुरक्तपीतासितपाण्डुराभा  
महागजस्कन्धगता विरेजुः ॥ ४ ॥

सा वाहिनी शान्तनवेन गुप्ता  
महारथैर्वारणवाजिभिश्च ।  
बभौ सविद्युत्स्तनयित्नुकल्पा  
जलागमे द्यौरिव जातमेघा ॥ ५ ॥

ततो रणायाभिमुखी प्रयाता  
प्रत्यर्जुनं शान्तनवाभिगुप्ता ।  
सेना महोग्रा सहसा कुरूणां  
वेगो यथा भीम इवापगायाः ॥ ६ ॥

तं व्यालनानाविधगूढसारं  
गजाश्वपादातरथौघपक्षम् ।  
व्यूहं महामेघसमं महात्मा  
ददर्श दूरात् कपिराजकेतुः ॥ ७ ॥

विनिर्ययौ केतुमता रथेन  
नरर्षभः श्वेतहयेन वीरः ।  
वरूथिना सैन्यमुखे महात्मा  
वधे धृतः सर्वसपत्नयूनाम् ॥ ८ ॥

सूपस्करं सोत्तरबन्धुरेषं  
यत्तं यदूनामृषभेण संख्ये ।  
कपिध्वजं प्रेक्ष्य विषेदुराजौ  
सहैव पुत्रैस्तव कौरवेयाः ॥ ९ ॥

प्रकर्षता गुप्तमुदायुधेन  
किरीटिना लोकमहारथेन ।  
तं व्यूहराजं ददृशुस्त्वदीया-  
श्चतुश्चतुर्व्यालसहस्रकर्णम् ॥ १० ॥

यथा हि पूर्वेऽहनि धर्मराज्ञा  
व्यूहः कृतः कौरवसत्तमेन ।  
तथा न भूतो भुवि मानुषेषु  
न दृष्टपूर्वो न च संश्रुतश्च ॥ ११ ॥

ततो यथादेशमुपेत्य तस्थुः  
पाञ्चालमुख्याः सह चेदिमुख्यैः ।  
ततः समादेशसमाहतानि  
भेरीसहस्राणि विनेदुराजौ ॥ १२ ॥

शङ्खस्वनास्तूर्यरथस्वनाश्च  
सर्वेष्वनीकेषु ससिंहनादाः ।  
ततः सबाणानि महास्वनानि  
विस्फार्यमाणानि धनूंषि वीरैः ॥ १३ ॥

क्षणेन भेरीपणवप्रणादा-  
नन्तर्दधुः शङ्खमहास्वनाश्च ।  
तच्छङ्खशब्दावृतमन्तरिक्ष-  
मुद्धूतभीमाद्भुतरेणुजालम् ॥ १४ ॥

महानुभावाश्च ततः प्रकाश-  
मालोक्य वीराः सहसाभिपेतुः ।  
रथी रथेनाभिहतः ससूतः  
पपात साश्वः सरथः सकेतुः ॥ १५ ॥

गजो गजेनाभिहतः पपात  
पदातिना चाभिहतः पदातिः ।  
आवर्तमानान्यभिवर्तमानै-  
र्घोरीकृतान्यद्भुतदर्शनानि ।  
प्रासैश्च खड्‌गैश्च समाहतानि  
सदश्ववृन्दानि सदश्ववृन्दैः ॥ १६ ॥  
सुवर्णतारागणभूषितानि  
सूर्यप्रभाभानि शरावराणि ।  
विदार्यमाणानि परश्वधैश्च  
प्रासैश्च खड्‌गैश्च निपेतुरुर्व्याम् ॥ १७ ॥

गजैर्विषाणैर्वरहस्तरुग्णाः  
केचित् ससूता रथिनः प्रपेतुः।  
गजर्षभाश्चापि रथर्षभेण  
निपातिता बाणहताः पृथिव्याम् ॥ १८ ॥

गजौघवेगोद्धतसादितानां  
श्रुत्वा विषेदुः सहसा मनुष्याः।  
आर्तस्वनं सादिपदातियूनां  
विषाणगात्रावरताडितानाम् ॥ १९ ॥

सम्भ्रान्तनागाश्वरथे मुहूर्ते  
महाक्षये सादिपदातियूनाम् ।  
महारथैः सम्परिवार्यमाणो  
ददर्श भीष्मः कपिराजकेतुम् ॥ २० ॥

तं पञ्चतालोच्छ्रिततालकेतुः  
सदश्ववेगाद्भुतवीर्ययानः ।  
महास्त्रबाणाशनिदीप्तिमन्तं  
किरीटिनं शान्तनवोऽभ्यधावत् ॥ २१ ॥

तथैव शक्रप्रतिमप्रभाव-  
मिन्द्रात्मजं द्रोणमुखा विसस्रुः ।  
कृपश्च शल्यश्च विविंशतिश्च  
दुर्योधनः सौमदत्तिश्च राजन् ॥ २२ ॥

ततो रथानां प्रमुखादुपेत्य  
सर्वास्त्रवित् काञ्चनचित्रवर्मा ।  
जवेन शूरोऽभिससार सर्वां-  
स्तानर्जुनस्यात्मसुतोऽभिमन्युः ॥ २३ ॥

तेषां महास्त्राणि महारथाना-  
मसह्यकर्मा विनिहत्य कार्ष्णिः ।  
बभौ महामन्त्रहुतार्चिमाली  
सदोगतः सन् भगवानिवाग्निः ॥ २४ ॥

ततः स तूर्णं रुधिरोदफेनां  
कृत्वा नदीमाशु रणे रिपूणाम्।  
जगाम सौभद्रमतीत्य भीष्मो  
महारथं पार्थमदीनसत्त्वः ॥ २५ ॥

ततः प्रहस्याद्भुतविक्रमेण  
गाण्डीवमुक्तेन शिलाशितेन ।  
विपाठजालेन महास्त्रजालं  
विनाशयामास किरीटमाली ॥ २६ ॥

तमुत्तमं सर्वधनुर्धराणा-  
मसक्तकर्मा कपिराजकेतुः ।  
भीष्मं महात्माभिववर्ष तूर्णं  
शरौघजालैर्विमलैश्च भल्लैः ॥ २७ ॥

तथैव भीष्माहतमन्तरिक्षे  
महास्त्रजालं कपिराजकेतोः ।  
विशीर्यमाणं ददृशुस्त्वदीया  
दिवाकरेणेव तमोऽभिभूतम् ॥ २८ ॥

एवंविधं कार्मुकभीमनाद-  
मदीनवत् सत्पुरुषोत्तमाभ्याम् ।  
ददर्श लोकः कुरुसृंजयाश्च  
तद् द्वैरथं भीष्मधनंजयाभ्याम् ॥ २९ ॥