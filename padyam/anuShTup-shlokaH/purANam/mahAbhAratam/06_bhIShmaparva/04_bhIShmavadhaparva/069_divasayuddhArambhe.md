+++
title_full = "069 कौरवोंद्वारा मकरव्यूह तथा पाण्डवोंद्वारा श्येन-व्यूहका निर्माण एवं पाँचवें दिनके युद्धका आरम्भ"
title = "०६९ दिवसयुद्धारम्भे"

+++


व्युषितायां तु शर्वर्यामुदिते च दिवाकरे।  
उभे सेने महाराज युद्धायैव समीयतुः ॥ १ ॥

अभ्यधावन्त संक्रुद्धाः परस्परजिगीषवः ।  
ते सर्वे सहिता युद्धे समालोक्य परस्परम् ॥ २ ॥  
पाण्डवा धार्तराष्ट्राश्च राजन् दुर्मन्त्रिते तव।  
व्यूहौ च व्यूह्य संरब्धाः सम्प्रहृष्टाः प्रहारिणः ॥ ३ ॥

अरक्षन्मकरव्यूहं भीष्मो राजन् समन्ततः।  
तथैव पाण्डवा राजन्नरक्षन् व्यूहमात्मनः ॥ ४ ॥

(अजातशत्रुः शत्रूणां मनांसि समकम्पयत्।  
श्येनवद्‌ व्यूह्य तं व्यूहं धौम्यस्य वचनात् स्वयम्॥  
स हि तस्य सुविज्ञात अग्निचित्येषु भारत।  
मकरस्तु महाव्यूहस्तव पुत्रस्य धीमतः॥  
स्वयं सर्वेण सैन्येन द्रोणेनानुमतस्तदा।  
यथाव्यूहं शान्तनवः सोऽन्ववर्तत तत् पुनः॥)  
स निर्ययौ महाराज पिता देवव्रतस्तव।  
महता रथवंशेन संवृतो रथिनां वरः ॥ ५ ॥

इतरेतरमन्वीयुर्यथाभागमवस्थिताः ।  
रथिनः पत्तयश्चैव दन्तिनः सादिनस्तथा ॥ ६ ॥

तान् दृष्ट्‌वाभ्युद्यतान् संख्ये पाण्डवा हि यशस्विनः।  
श्येनेन व्यूहराजेन तेनाजय्येन संयुगे ॥ ७ ॥  
अशोभत मुखे तस्य भीमसेनो महाबलः।  
नेत्रे शिखण्डी दुर्धर्षो धृष्टद्युम्नश्च पार्षतः ॥ ८ ॥

शीर्षे तस्याभवद् वीरः सात्यकिः सत्यविक्रमः।  
विधुन्वन् गाण्डिवं पार्थो ग्रीवायामभवत् तदा ॥ ९ ॥

अक्षौहिण्या समं तत्र वामपक्षोऽभवत् तदा।  
महात्मा द्रुपदः श्रीमान् सह पुत्रेण संयुगे ॥ १० ॥

दक्षिणश्चाभवत् पक्षः कैकेयोऽक्षौहिणीपतिः ।  
पृष्ठतो द्रौपदेयाश्च सौभद्रश्चापि वीर्यवान् ॥ ११ ॥

पृष्ठे समभवच्छ्रीमान् स्वयं राजा युधिष्ठिरः।  
भ्रातृभ्यां सहितो वीरो यमाभ्यां चारुविक्रमः ॥ १२ ॥

प्रविश्य तु रणे भीमो मकरं मुखतस्तदा।  
भीष्ममासाद्य संग्रामे छादयामास सायकैः ॥ १३ ॥

ततो भीष्मो महास्त्राणि पातयामास भारत।  
मोहयन् पाण्डुपुत्राणां व्यूढं सैन्यं महाहवे ॥ १४ ॥

सम्मुह्यति तदा सैन्ये त्वरमाणो धनंजयः।  
भीष्मं शरसहस्रेण विव्याध रणमूर्धनि ॥ १५ ॥

प्रतिसंवार्य चास्त्राणि भीष्ममुक्तानि संयुगे।  
स्वेनानीकेन हृष्टेन युद्धाय समुपस्थितः ॥ १६ ॥

ततो दुर्योधनो राजा भारद्वाजमभाषत।  
पूर्वं दृष्ट्‌वा वधं घोरं बलस्य बलिनां वरः ॥ १७ ॥  
भ्रातॄणां च वधं युद्धे स्मरमाणो महारथः।  
आचार्य सततं हि त्वं हितकामो ममानघ ॥ १८ ॥

वयं हि त्वां समाश्रित्य भीष्मं चैव पितामहम्।  
देवानपि रणे जेतुं प्रार्थयामो न संशयः ॥ १९ ॥  
किमु पाण्डुसुतान् युद्धे हीनवीर्यपराक्रमान्।  
स तथा कुरु भद्रं ते यथा वध्यन्ति पाण्डवाः॥२०॥

एवमुक्तस्ततो द्रोणस्तव पुत्रेण मारिष।  
(उवाच तत्र राजानं संक्रुद्ध इव निःश्वसन्।

बालिशस्त्वं न जानीषे पाण्डवानां पराक्रमम्।  
न शक्या हि यथा जेतुं पाण्डवा हि महाबलाः॥  
यथाबलं यथावीर्यं कर्म कुर्यामहं हि ते।

इत्युक्त्वा ते सुतं राजन्नभ्यपद्यत वाहिनीम्।)  
अभिनत् पाण्डवानीकं प्रेक्षमाणस्य सात्यकेः ॥ २१ ॥

सात्यकिस्तु ततो द्रोणं वारयामास भारत।  
तयोः प्रववृते युद्धं घोररूपं भयावहम् ॥ २२ ॥

शैनेयं तु रणे क्रुद्धो भारद्वाजः प्रतापवान्।  
अविध्यन्निशितैर्बाणैर्जत्रुदेशे हसन्निव ॥ २३ ॥

भीमसेनस्ततः क्रुद्धो भारद्वाजमविध्यत ।  
संरक्षन् सात्यकिं राजन् द्रोणाच्छस्त्रभृतां वरात् ॥ २४ ॥

ततो द्रोणश्च भीष्मश्च तथा शल्यश्च मारिष।  
भीमसेनं रणे क्रुद्धाश्छादयांचक्रिरे शरैः ॥ २५ ॥

तत्राभिमन्युः संक्रुद्धो द्रौपदेयाश्च मारिष।  
विव्यधुर्निशितैर्बाणैः सर्वांस्तानुद्यतायुधान् ॥ २६ ॥

द्रोणभीष्मौ तु संक्रुद्धावापतन्तौ महाबलौ।  
प्रत्युद्ययौ शिखण्डी तु महेष्वासो महाहवे ॥ २७ ॥

प्रगृह्य बलवद् वीरो धनुर्जलदनिःस्वनम्।  
अभ्यवर्षच्छरैस्तूर्णं छादयानो दिवाकरम् ॥ २८ ॥

शिखण्डिनं समासाद्य भरतानां पितामहः।  
अवर्जयत संग्रामं स्त्रीत्वं तस्यानुसंस्मरन् ॥ २९ ॥

ततो द्रोणो महाराज अभ्यद्रवत तं रणे।  
रक्षमाणस्तदा भीष्मं तव पुत्रेण चोदितः ॥ ३० ॥

शिखण्डी तु समासाद्य द्रोणं शस्त्रभृतां वरम्।  
अवर्जयत संत्रस्तो युगान्ताग्निमिवोल्बणम् ॥ ३१ ॥

ततो बलेन महता पुत्रस्तव विशाम्पते।  
जुगोप भीष्ममासाद्य प्रार्थयानो महद् यशः ॥ ३२ ॥

तथैव पाण्डवा राजन् पुरस्कृत्य धनंजयम्।  
भीष्ममेवाभ्यवर्तन्त जये कृत्वा दृढ़ां मतिम् ॥ ३३ ॥

तद् युद्धमभवद् घोरं देवानां दानवैरिव।  
जयमाकाङ्‌क्षतां संख्ये यशश्च सुमहाद्भुतम् ॥ ३४ ॥