+++
title_full = "044 कौरव-पाण्डवोंके प्रथम दिनके युद्धका आरम्भ"
title = "०४४ युद्धारम्भे"

+++


एवं व्यूढेष्वनीकेषु मामकेष्वितरेषु च।  
के पूर्वं प्राहरंस्तत्र कुरवः पाण्डवा नु किम् ॥ १ ॥

भ्रातृभिः सहितो राजन् पुत्रो दुर्योधनस्तव।  
भीष्मं प्रमुखतः कृत्वा प्रययौ सह सेनया ॥ २ ॥

तथैव पाण्डवाः सर्वे भीमसेनपुरोगमाः।  
भीष्मेण युद्धमिच्छन्तः प्रययुर्हृष्टमानसाः ॥ ३ ॥

क्ष्वेडाः किलकिलाशब्दाः क्रकचा गोविषाणिकाः।  
भेरीमृदङ्गमुरजा हयकुञ्जरनिःस्वनाः ॥ ४ ॥  
उभयोः सेनयोर्ह्यासंस्ततस्तेऽस्मान् समाद्रवन् ।  
वयं तान् प्रतिनर्दन्तस्तदासीत् तुमुलं महत् ॥ ५ ॥

महान्त्यनीकानि महासमुच्छ्रये  
समागमे पाण्डवधार्तराष्ट्रयोः ।  
चकम्पिरे शङ्खमृदङ्गनिःस्वनैः  
प्रकम्पितानीव वनानि वायुना ॥ ६ ॥

नरेन्द्रनागाश्वरथाकुलाना-  
मभ्यागतानामशिवे मुहूर्ते ।  
बभूव घोषस्तुमुलश्चमूनां  
वातोद्भुतानामिव सागराणाम् ॥ ७ ॥

तस्मिन् समुत्थिते शब्दे तुमुले लोमहर्षणे।  
भीमसेनो महाबाहुः प्राणदद् गोवृषो यथा ॥ ८ ॥

शङ्खदुन्दुभिनिर्घोषं वारणानां च बृंहितम्।  
सिंहनादं च सैन्यानां भीमसेनरवोऽभ्यभूत् ॥ ९ ॥

हयानां ह्रेषमाणानामनीकेषु सहस्रशः ।  
सर्वानभ्यभवच्छब्दान् भीमस्य नदतः स्वनः ॥ १० ॥

तं श्रुत्वा निनदं तस्य सैन्यास्तव वितत्रसुः।  
जीमूतस्येव नदतः शक्राशनिसमस्वनम् ॥ ११ ॥

वाहनानि च सर्वाणि शकृन्मूत्रं प्रसुस्रुवुः।  
शब्देन तस्य वीरस्य सिंहस्येवेतरे मृगाः ॥ १२ ॥

दर्शयन् घोरमात्मानं महाभ्रमिव नादयन्।  
बिभीषयंस्तव सुतान् भीमसेनः समभ्ययात् ॥ १३ ॥

तमायान्तं महेष्वासं सोदर्याः पर्यवारयन्।  
छादयन्तः शरव्रातैर्मेघा इव दिवाकरम् ॥ १४ ॥

दुर्योधनश्च पुत्रस्ते दुर्मुखो दुःशलः शलः।  
दुःशासनश्चातिरथस्तथा दुर्मर्षणो नृप ॥ १५ ॥  
विविंशतिश्चित्रसेनो विकर्णश्च महारथः ।  
पुरुमित्रो जयो भोजः सौमदत्तिश्च वीर्यवान् ॥ १६ ॥  
महाचापानि धुन्वन्तो मेघा इव सविद्युतः।  
आददानाश्च नाराचान् निर्मुक्ताशीविषोपमान् ॥ १७ ॥  
(अग्रतः पाण्डुसेनाया ह्यतिष्ठन् पृथिवीक्षितः॥)

अथ ते द्रौपदीपुत्राः सौभद्रश्च महारथः।  
नकुलः सहदेवश्च धृष्टद्युम्नश्च पार्षतः ॥ १८ ॥  
धार्तराष्ट्रान् प्रतिययुरर्दयन्तः शितैः शरैः।  
वज्रैरिव महावेगैः शिखराणि धराभृताम् ॥ १९ ॥

तस्मिन् प्रथमसंग्रामे भीमज्यातलनिःस्वने ।  
तावकानां परेषां च नासीत्‌ कश्चित्‌ पराङ्‌मुखः ॥ २० ॥

लाघवं द्रोणशिष्याणामपश्यं भरतर्षभ ।  
निमित्तवेधिनां चैव शरानुत्सृजतां भृशम् ॥ २१ ॥

नोपशाम्यति निर्घोषो धनुषां कूजतां तथा।  
विनिश्चेरुः शरा दीप्ता ज्योतींषीव नभस्तलात् ॥ २२ ॥

सर्वे त्वन्ये महीपालाः प्रेक्षका इव भारत।  
ददृशुर्दर्शनीयं तं भीमं ज्ञातिसमागमम् ॥ २३ ॥

ततस्ते जातसंरम्भाः परस्परकृतागसः ।  
अन्योन्यस्यर्धया राजन् व्यायच्छन्त महारथाः ॥ २४ ॥

कुरुपाण्डवसेने ते हस्त्यश्वरथसंकुले ।  
शुशुभाते रणेऽतीव पटे चित्रार्पिते इव ॥ २५ ॥

ततस्ते पार्थिवाः सर्वे प्रगृहीतशरासनाः।  
सहसैन्याः समापेतुः पुत्रस्य तव शासनात् ॥ २६ ॥

युधिष्ठिरेण चादिष्टाः पार्थिवास्ते सहस्रशः।  
विनदन्तः समापेतुः पुत्रस्य तव वाहिनीम् ॥ २७ ॥

उभयोः सेनयोस्तीव्रः सैन्यानां स समागमः।  
अन्तर्धीयत चादित्यः सैन्येन रजसाऽऽवृतः ॥ २८ ॥

प्रयुद्धानां प्रभग्नानां पुनरावर्तिनामपि ।  
नात्र स्वेषां परेषां वा विशेषः समदृश्यत ॥ २९ ॥

तस्मिंस्तु तुमुले युद्धे वर्तमाने महाभये।  
अतिसर्वाण्यनीकानि पिता तेऽभिव्यरोचत ॥ ३० ॥