+++
title_full = "112 द्रोणाचार्यका अश्वत्थामाको अशुभ शकुनोंकी सूचना देते हुए उसे भीष्मकी रक्षाके लिये धृष्टद्युम्नसे युद्ध करनेका आदेश देना"
title = "११२ द्रोणाश्वत्थामसंवादे"

+++


अथ वीरो महेष्वासो मत्तवारणविक्रमः।  
समादाय महच्चापं मत्तवारणवारणम् ॥ १ ॥  
विधुन्वानो नरश्रेष्ठो द्रावयाणो वरूथिनीम्।  
पृतनां पाण्डवेयानां गाहमाना महाबलः ॥ २ ॥  
निमित्तानि निमित्तज्ञः सर्वतो वीक्ष्य वीर्यवान्।  
प्रतपन्तमनीकानि द्रोणः पुत्रमभाषत ॥ ३ ॥

अयं हि दिवसस्तात यत्र पार्थो महाबलः।  
जिघांसुः समरे भीष्मं परं यत्नं करिष्यति ॥ ४ ॥

उत्पतन्ति हि मे बाणा धनुः प्रस्फुरतीव च।  
योगमस्त्राणि गच्छन्ति क्रूरे मे वर्तते मतिः ॥ ५ ॥

दिक्ष्वशान्तानि घोराणि व्याहरन्ति मृगद्विजाः।  
नीचैर्गृध्रा निलीयन्ते भारतानां चमूं प्रति ॥ ६ ॥

नष्टप्रभ इवादित्यः सर्वतो लोहिता दिशः।  
रसते व्यथते भूमिः कम्पतीव च सर्वशः ॥ ७ ॥

कङ्का गृध्रा बलाकाश्च व्याहरन्ति मुहुर्मुहुः।  
शिवाश्चैवाशिवा घोरा वेदयन्त्यो महद् भयम् ॥ ८ ॥  
(ववाशिरे भयकरा दीप्तास्याभिमुखे रवेः।)

पपात महती चोल्का मध्येनादित्यमण्डलात्।  
सकबन्धश्च परिघो भानुमावृत्य तिष्ठति ॥ ९ ॥

परिवेषस्तथा घोरश्चन्द्रभास्करयोरभूत् ।  
वेदयानो भयं घोरं राज्ञां देहावकर्तनम् ॥ १० ॥

देवतायतनस्थाश्च कौरवेन्द्रस्य देवताः ।  
कम्पन्ते च हसन्ते च नृत्यन्ति च रुदन्ति च॥११॥

अपसव्यं ग्रहाश्चक्रुरलक्ष्माणं दिवाकरम् ।  
अवाक्‌शिराश्च भगवानुपातिष्ठत चन्द्रमाः ॥ १२ ॥

वपूंषि च नरेन्द्राणां विगताभानि लक्षये।  
धार्तराष्ट्रस्य सैन्येषु न च भ्राजन्ति दंशिताः ॥ १३ ॥

सेनयोरुभयोश्चापि समन्ताच्छ्रूयते महान् ।  
पाञ्चजन्यस्य निर्घोषो गाण्डीवस्य च निःस्वनः ॥ १४ ॥

ध्रुवमास्थाय बीभत्सुरुत्तमास्त्राणि संयुगे ।  
अपास्यान्यान् रणे योधानभ्येष्यति पितामहम् ॥ १५ ॥

हृष्यन्ति रोमकूपाणि सीदतीव च मे मनः।  
चिन्तयित्वा महाबाहो भीष्मार्जुनसमागमम् ॥ १६ ॥

तं चेह निकृतिप्रज्ञं पाञ्चाल्यं पापचेतसम्।  
पुरस्कृत्य रणे पार्थो भीष्मस्यायोधनं गतः ॥ १७ ॥

अब्रवीच्च पुरा भीष्मो नाहं हन्यां शिखण्डिनम्।  
स्त्री ह्येषा विहिता धात्रा दैवाच्च स पुनः पुमान्॥१८॥

अमङ्गल्यध्वजश्चैव याज्ञसेनिर्महाबलः ।  
न चामङ्गलिके तस्मिन् प्रहरेदापगासुतः ॥ १९ ॥

एतद् विचिन्तयानस्य प्रज्ञा सीदति मे भृशम्।  
अभ्युद्यतो रणे पार्थः कुरुवृद्धमुपाद्रवत् ॥ २० ॥

युधिष्ठिरस्य च क्रोधो भीष्मश्चार्जुनसङ्गतः।  
मम चास्त्रसमारम्भः प्रजानामशिवं ध्रुवम् ॥ २१ ॥

मनस्वी बलवाञ्छूरः कृतास्त्रो लघुविक्रमः।  
दूरपाती दृढेषुश्च निमित्तज्ञश्च पाण्डवः ॥ २२ ॥

अजेयः समरे चापि देवैरपि सवासवैः।  
बलवान् बुद्धिमांश्चैव जितक्लेशो युधां वरः ॥ २३ ॥

विजयी च रणे नित्यं भैरवास्त्रश्च पाण्डवः।  
तस्य मार्गं परिहरन् द्रुतं गच्छ यतव्रत ॥ २४ ॥

पश्याद्यैतन्महाघोरे संयुगे वैशसं महत्।  
हेमचित्राणि शूराणां महान्ति च शुभानि च ॥ २५ ॥  
कवचान्यवदीर्यन्ते शरैः संनतपर्वभिः ।  
छिद्यन्ते च ध्वजाग्राणि तोमराश्च धनूंषि च ॥ २६ ॥

प्रासाश्च विमलास्तीक्ष्णाः शक्त्यश्च कनकोज्ज्वलाः।  
वैजयन्त्यश्च नागानां संक्रुद्धेन किरीटिना ॥ २७ ॥

नायं संरक्षितुं कालः प्राणान् पुत्रोपजीविभिः।  
याहि स्वर्गं पुरस्कृत्य यशसे विजयाय च ॥ २८ ॥

रथनागहयावर्तां महाघोरां सुदुर्गमाम् ।  
रथेन संग्रामनदीं तरत्येष कपिध्वजः ॥ २९ ॥

ब्रह्मण्यता दमो दानं तपश्च चरितं महत्।  
इहैव दृश्यते पार्थे भ्राता यस्य धनंजयः ॥ ३० ॥  
भीमसेनश्च बलवान् माद्रीपुत्रौ च पाण्डवौ।  
वासुदेवश्च वार्ष्णेयो यस्य नाथो व्यवस्थितः ॥ ३१ ॥

तस्यैष मन्युप्रभवो धार्तराष्ट्रस्य दुर्मतेः।  
तपोदग्धशरीरस्य कोपो दहति भारतीम् ॥ ३२ ॥

एष संदृश्यते पार्थो वासुदेवव्यपाश्रयः।  
दारयन् सर्वसैन्यानि धार्तराष्ट्राणि सर्वशः ॥ ३३ ॥

एतदालोक्यते सैन्यं क्षोभ्यमाणं किरीटिना।  
महोर्मिनद्धं सुमहत् तिमिनेव महाजलम् ॥ ३४ ॥

हाहाकिलकिलाशब्दाः श्रूयन्ते च चमूमुखे।  
याहि पाञ्चालदायादमहं यास्ये युधिष्ठिरम् ॥ ३५ ॥

दुर्गमं ह्यन्तरं राज्ञो व्यूहस्यामिततेजसः।  
समुद्रकुक्षिप्रतिमं सर्वतोऽतिरथैः स्थितैः ॥ ३६ ॥

सात्यकिश्चाभिमन्युश्च धृष्टद्युम्नवृकोदरौ ।  
पर्यरक्षन्त राजानं यमौ च मनुजेश्वरम् ॥ ३७ ॥

उपेन्द्रसदृशः श्यामो महाशाल इवोद्‌गतः।  
एष गच्छत्यनीकाग्रे द्वितीय इव फाल्गुनः ॥ ३८ ॥

उत्तमास्त्राणि चाधत्स्व गृहीत्वा च महद् धनुः।  
पार्षतं याहि राजानं युध्यस्व च वृकोदरम् ॥ ३९ ॥

को हि नेच्छेत् प्रियं पुत्रं जीवन्तं शाश्वतीः समाः।  
क्षत्रधर्मं तु सम्प्रेक्ष्य ततस्त्वां नियुनज्म्यहम् ॥ ४० ॥

एष चातिरणे भीष्मो दहते वै महाचमूम्।  
युद्धेषु सदृशस्तात यमस्य वरुणस्य च ॥ ४१ ॥

(पुत्रं समनुशास्यैवं भारद्वाजः प्रतापवान्।  
महारणे महाराज धर्मराजमयोधयत् ॥)