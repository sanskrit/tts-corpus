+++
title_full = "094 दुर्योधन और भीमसेनका एवं अश्वत्थामा और राजा नीलका युद्ध तथा घटोत्कचकी मायासे मोहित होकर कौरव-सेनाका पलायन"
title = "०९४ घटोत्कचयुद्धे"

+++


स्वसैन्यं निहतं दृष्ट्‌वा राजा दुर्योधनः स्वयम्।  
अभ्यधावत संक्रुद्धो भीमसेनमरिंदमम् ॥ १ ॥

प्रगृह्य सुमहच्चापमिन्द्राशनिसमस्वनम् ।  
महता शरवर्षेण पाण्डवं समवाकिरत् ॥ २ ॥

अर्धचन्द्रं च संधाय सुतीक्ष्णं लोमवाहिनम्।  
भीमसेनस्य चिच्छेद चापं क्रोधसमन्वितः ॥ ३ ॥

तदन्तरं च सम्प्रेक्ष्य त्वरमाणो महारथः।  
प्रसंदधे शितं बाणं गिरीणामपि दारणम् ॥ ४ ॥

तेनोरसि महाराज भीमसेनमताडयत् ।  
स गाढविद्धो व्यथितः सृक्किणी परिसंलिहन् ॥ ५ ॥  
समाललम्बे तेजस्वी ध्वजं हेमपरिष्कृतम्।

तथा विमनसं दृष्ट्‌वा भीमसेनं घटोत्कचः ॥ ६ ॥  
क्रोधेनाभिप्रजज्वाल दिधक्षन्निव पावकः ।

अभिमन्युमुखाश्चापि पाण्डवानां महारथाः ॥ ७ ॥  
समभ्यधावन् क्रोशन्तो राजानं जातसम्भ्रमाः।

सम्प्रेक्ष्यैतान् सम्पततः संक्रुद्धाञ्जातसम्भ्रमान् ॥ ८ ॥  
भारद्वाजोऽब्रवीद् वाक्यं तावकानां महारथान्।  
क्षिप्रं गच्छत भद्रं वो राजानं परिरक्षत ॥ ९ ॥  
संशयं परमं प्राप्तं मज्जन्तं व्यसनार्णवे।

एते क्रुद्धा महेष्वासाः पाण्डवानां महारथाः ॥ १० ॥  
भीमसेनं पुरस्कृत्य दुर्योधनमुपाद्रवन् ।  
नानाविधानि शस्त्राणि विसृजन्तो जये धृताः ॥ ११ ॥  
नदन्तो भैरवान् नादांस्त्रासयन्तश्च भूमिपान्।

तदाचार्यवचः श्रुत्वा सौमदत्तिपुरोगमाः ॥ १२ ॥  
तावकाः समवर्तन्त पाण्डवानामनीकिनीम् ।

कृपो भूरिश्रवाः शल्यो द्रोणपुत्रो विविंशतिः ॥ १३ ॥  
चित्रसेनो विकर्णश्च सैन्धवोऽथ बृहद्‌बलः।  
आवन्त्यौ च महेष्वासौ कौरवं पर्यवारयन् ॥ १४ ॥

ते विंशतिपदं गत्वा सम्प्रहारं प्रचक्रिरे।  
पाण्डवा धार्तराष्ट्राश्च परस्परजिघांसवः ॥ १५ ॥

एवमुक्त्वा महाबाहुर्महद् विस्फार्य कार्मुकम्।  
भारद्वाजस्ततो भीमं षड्‌विंशत्या समार्पयत् ॥ १६ ॥

भूयश्चैनं महाबाहुः शरैः शीघ्रमवाकिरत्।  
पर्वतं वारिधाराभिः प्रावृषीव बलाहकः ॥ १७ ॥

तं प्रत्यविध्यद् दशभिर्थीमसेनः शिलीमुखैः।  
त्वरमाणो महेष्वासः सव्ये पार्श्वे महाबलः ॥ १८ ॥

स गाढविद्धो व्यथितो वयोवृद्धश्च भारत।  
प्रणष्टसंज्ञः सहसा रथोपस्थ उपाविशत् ॥ १९ ॥

गुरुं प्रव्यथितं दृष्ट्‌वा राजा दुर्योधनः स्वयम्।  
द्रौणायनिश्च संक्रुद्धौ भीमसेनमभिद्रुतौ ॥ २० ॥

तावापतन्तौ सम्प्रेक्ष्य कालान्तकयमोपमौ ।  
भीमसेनो महाबाहुर्गदामादाय सत्वरम् ॥ २१ ॥  
अवप्लुत्य रथात् तूर्णं तस्थौ गिरिरिवाचलः।

समुद्यम्य गदां गुर्वीं यमदण्डोपमां रणे ॥ २२ ॥  
तमुद्यतगदं दृष्ट्‌वा कैलासमिव शृङ्गिणम्।  
कौरवो द्रोणपुत्रश्च सहितावभ्यधावताम् ॥ २३ ॥

तावापतन्तौ सहितौ त्वरितौ बलिनां वरौ।  
अभ्यधावत वेगेन त्वरमाणो वृकोदरः ॥ २४ ॥

तमापतन्तं सम्प्रेक्ष्य संक्रुद्धं भीमदर्शनम्।  
समभ्यधावंस्त्वरिताः कौरवाणां महारथाः ॥ २५ ॥

भारद्वाजमुखाः सर्वे भीमसेनजिघांसया ।  
नानाविधानि शस्त्राणि भीमस्योरस्यपातयन् ॥ २६ ॥

सहिताः पाण्डवं सर्वे पीडयन्तः समन्ततः।  
तं दृष्ट्‌वा संशयं प्राप्तं पीड्यमानं महारथम् ॥ २७ ॥  
अभिमन्युप्रभृतयः पाण्डवानां महारथाः ।  
अभ्यधावन् परीप्सन्तः प्राणांस्त्यक्त्वा सुदुस्त्यजान् ॥ २८ ॥

अनूपाधिपतिः शूरो भीमस्य दयितः सखा।  
नीलो नीलाम्बुदप्रख्यः संक्रुद्धो दौणिमभ्ययात् ॥ २९ ॥

स्पर्धते हि महेष्वासो नित्यं द्रोणसुतेन सः।  
स विस्फार्य महच्चापं द्रौणिं विव्याध पत्रिणा ॥ ३० ॥  
यथा शक्रो महाराज पुरा विव्याध दानवम्।  
विप्रचित्तिं दुराधर्षं देवतानां भयंकरम् ॥ ३१ ॥  
येन लोकत्रयं क्रोधात् त्रासितं स्वेन तेजसा।

तथा नीलेन निर्भिन्नः सुमुक्तेन पतत्त्रिणा ॥ ३२ ॥  
संजातरुधिरोत्पीडो द्रौणिः क्रोधसमन्वितः ।

स विस्फार्य धनुश्चित्रमिन्द्राशनिसमस्वनम् ॥ ३३ ॥  
दध्रे नीलविनाशाय मतिं मतिमतां वरः।

ततः संधाय विमलान् भल्लान् कर्मारमार्जितान् ॥ ३४ ॥  
जघान चतुरो वाहान् सारथिं ध्वजमेव च।  
सप्तमेन च भल्लेन नीलं विव्याध वक्षसि ॥ ३५ ॥

स गाढविद्धो व्यथितो रथोपस्थ उपाविशत्।  
मोहितं वीक्ष्य राजानं नीलमभ्रचयोपमम् ॥ ३६ ॥  
घटोत्कचोऽभिसंक्रुद्धो ज्ञातिभिः परिवारितः ।  
अभिदुद्राव वेगेन द्रौणिमाहवशोभिनम् ॥ ३७ ॥  
तथेतरे चाभ्यधावन् राक्षसा युद्धदुर्मदाः।

तमापतन्तं सम्प्रेक्ष्य राक्षसं घोरदर्शनम् ॥ ३८ ॥  
अभ्यधावत तेजस्वी भारद्वाजात्मजस्त्वरन् ।

निजघान च संक्रुद्धो राक्षसान् भीमदर्शनान् ॥ ३९ ॥  
येऽभवन्नग्रतः क्रुद्धा राक्षसस्य पुरःसराः।

विमुखांश्चैव तान्‌ दृष्ट्‌वा द्रौणिचापच्युतैःशरैः ॥ ४० ॥  
अक्रुद्ध्यत महाकायो भैमसेनिर्घटोत्कचः ।

प्रादुश्चक्रे ततो मायां घोररूपां सुदारुणाम् ॥ ४१ ॥  
मोहयन् समरे द्रौणिं मायावी राक्षसाधिपः।

ततस्ते तावकाः सर्वे मायया विमुखीकृताः ॥ ४२ ॥  
अन्योन्यं समपश्यन्त निकृत्ता मेदिनीतले।  
विचेष्टमानाः कृपणाः शोणितेन परिप्लुताः ॥ ४३ ॥  
द्रोणं दुर्योधनं शल्यमश्वत्थामानमेव च।  
प्रायशश्च महेष्वासा ये प्रधानाः स्म कौरवाः ॥ ४४ ॥  
विध्वस्ता रथिनः सर्वे राजानश्च निपातिताः।  
हयाश्चैव हयारोहाः संनिकृत्ताः सहस्रशः ॥ ४५ ॥

तद् दृष्ट्‌वा तावकं सैन्यं विद्रुतं शिबिरं प्रति।  
मम प्राक्रोशतो राजंस्तथा देवव्रतस्य च ॥ ४६ ॥  
युध्यध्वं मा पलायध्वं मायैषा राक्षसी रणे।  
घटोत्कचप्रमुक्तेति नातिष्ठन्त विमोहिताः ॥ ४७ ॥

नैव ते श्रद्दधुर्भीता वदतोरावयोर्वचः।  
तांश्च प्रद्रवतो दृष्ट्‌वा जयं प्राप्ताश्च पाण्डवाः ॥ ४८ ॥  
घटोत्कचेन सहिताः सिंहनादान् प्रचक्रिरे।

शङ्खदुन्दुभिनिर्घोषैः समन्तान्नेदिरे भृशम् ॥ ४९ ॥  
एवं तव बलं सर्वं हैडिम्बेन दुरात्मना।  
सूर्यास्तमनवेलायां प्रभग्नं विद्रुतं दिशः ॥ ५० ॥