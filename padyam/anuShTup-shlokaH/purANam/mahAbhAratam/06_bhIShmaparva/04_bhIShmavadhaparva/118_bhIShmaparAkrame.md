+++
title_full = "118 भीष्मका अद्भुत पराक्रम करते हुए पाण्डव-सेनाका भीषण संहार"
title = "११८ भीष्मपराक्रमे"

+++


समं व्यूढेष्वनीकेषु भूयिष्ठेष्वनिवर्तिनः ।  
ब्रह्मलोकपराः सर्वे समपद्यन्त भारत ॥ १ ॥

न ह्यनीकमनीकेन समसज्जत संकुले।  
रथा न रथिभिः सार्धं पादाता न पदातिभिः ॥ २ ॥

अश्वा नाश्वैरयुध्यन्त गजा न गजयोधिभिः।  
उन्मत्तवन्महाराज युध्यन्ते तत्र भारत ॥ ३ ॥

महान् व्यतिकरो रौद्रः सेनयोः समपद्यत।  
नरनागगणेष्वेवं विकीर्णेषु च सर्वशः ॥ ४ ॥

क्षये तस्मिन् महारौद्रे निर्विशेषमजायत।  
ततः शल्यः कृपश्चैव चित्रसेनश्च भारत ॥ ५ ॥  
दुःशासनो विकर्णश्च रथानास्थाय भास्वरान्।  
पाण्डवानां रणे शूरा ध्वजिनीं समकम्पयन् ॥ ६ ॥

सा वध्यमाना समरे पाण्डुसेना महात्मभिः।  
भ्राम्यते बहुधा राजन् मारुतेनेव नौर्जले ॥ ७ ॥

यथा हि शैशिरः कालो गवां मर्माणि कृन्तति।  
तथा पाण्डुसुतानां वै भीष्मो मर्माणि कृन्तति ॥ ८ ॥

तथैव तव सैन्यस्य पार्थेन च महात्मना।  
नवमेघप्रतीकाशाः पातिता बहुधा गजाः ॥ ९ ॥

मृद्यमानाश्च दृश्यन्ते पार्थेन नरयूथपाः।  
इषुभिस्ताड्यमानाश्च नाराचैश्च सहस्रशः ॥ १० ॥  
पेतुरार्तस्वरं घोरं कृत्वा तत्र महागजाः।

आनद्धाभरणैः कायैर्निहतानां महात्मनाम् ॥ ११ ॥  
छन्नमायोधनं रेजे शिरोभिश्च सकुण्डलैः।

तस्मिन्नेव महाराज महावीरवरक्षये ॥ १२ ॥  
भीष्मे च युधि विक्रान्ते पाण्डवे च धनंजये।  
ते पराक्रान्तमालोक्य राजन् युधि पितामहम् ॥ १३ ॥  
अभ्यवर्तन्त ते पुत्राः सर्वे सैन्यपुरस्कृताः।  
इच्छन्तो निधनं युद्धे स्वर्गं कृत्वा परायणम् ॥ १४ ॥  
पाण्डवानभ्यवर्तन्त तस्मिन् वीरवरक्षये ।

पाण्डवाऽपि महाराज स्मरन्तो विविधान् बहून् ॥ १५ ॥  
क्लेशान् कृतान् सपुत्रेण त्वया पूर्वं नराधिप।  
भयं त्यक्त्वा रणे शूरा ब्रह्मलोकाय तत्पराः ॥ १६ ॥  
तावकांस्तव पुत्रांश्च योधयन्ति प्रहृष्टवत्।

सेनापतिस्तु समरे प्राह सेनां महारथः ॥ १७ ॥  
अभिद्रवत गाङ्गेयं सोमकाः सृञ्जयैः सह।

सेनापतिवचः श्रुत्वा सोमकाः सृञ्जयाश्च ते ॥ १८ ॥  
अभ्यद्रवन्त गाङ्गेयं शरवृष्ट्या समाहताः।

वध्यमानस्ततो राजन् पिता शान्तनवस्तव ॥ १९ ॥  
अमर्षवशमापन्नो योधयामास सृञ्जयान् ।

तस्य कीर्तिमतस्तात पुरा रामेण धीमता ॥ २० ॥  
सम्प्रदत्तास्त्रशिक्षा वै परानीकविनाशनी ।  
स तां शिक्षामधिष्ठाय कुर्वन् परबलक्षयम् ॥ २१ ॥  
अहन्यहनि पार्थानां वृद्धः कुरुपितामहः।  
भीष्मो दश सहस्राणि जघान परवीरहा ॥ २२ ॥

तस्मिंस्तु दशमे प्राप्ते दिवसे भरतर्षभ।  
भीष्मेणैकेन मत्स्येषु पञ्चालेषु च संयुगे ॥ २३ ॥  
गजाश्वममितं हत्वा हताः सप्त महारथाः।  
हत्वा पञ्च सहस्राणि रथानां प्रपितामहः ॥ २४ ॥  
नराणां च महायुद्धे सहस्राणि चतुर्दश।  
दन्तिनां च सहस्राणि हयानामयुतं पुनः ॥ २५ ॥  
शिक्षाबलेन निहतं पित्रा तव विशाम्पते।

ततः सर्वमहीपानां क्षपयित्वा वरूथिनीम् ॥ २६ ॥  
विराटस्य प्रियो भ्राता शतानीको निपातितः।  
शतानीकं च समरे हत्वा भीष्मः प्रतापवान् ॥ २७ ॥  
सहस्राणि महाराज राज्ञां भल्लैरपातयत्।

उद्विग्नाः समरे योधा विक्रोशन्ति धनंजयम् ॥ २८ ॥  
ये च केचन पार्थानामभियाता धनंजयम्।  
राजानो भीष्ममासाद्य गतास्ते यमसादनम् ॥ २९ ॥

एवं दश दिशो भीष्मः शरजालैः समन्ततः।  
अतीत्य सेनां पार्थानामवतस्थे चमूमुखे ॥ ३० ॥

स कृत्वा सुमहत् कर्म तस्मिन् वै दशमेऽहनि।  
सेनयोरन्तरे तिष्ठन् प्रगृहीतशरासनः ॥ ३१ ॥

न चैनं पार्थिवाः केचिच्छक्ता राजन् निरीक्षितुम्।  
मध्यं प्राप्तं यथा ग्रीष्मे तपन्तं भास्करं दिवि ॥ ३२ ॥

यथा दैत्यचमूं शक्रस्तापयामास संयुगे।  
तथा भीष्मः पाण्डवेयांस्तापयामास भारत ॥ ३३ ॥

तथा चैनं पराक्रान्तमालोक्य मधुसूदनः।  
उवाच देवकीपुत्रः प्रीयमाणो धनंजयम् ॥ ३४ ॥

एष शान्तनवो भीष्मः सेनयोरन्तरे स्थितः।  
संनिहत्य बलादेनं विजयस्ते भविष्यति ॥ ३५ ॥

बलात् संस्तम्भयस्वैनं यत्रैषा भिद्यते चमूः।  
न हि भीष्मशरानन्यः सोढुमुत्सहते विभो ॥ ३६ ॥

ततस्तस्मिन् क्षणे राजंश्चोदितो वानरध्वजः।  
सध्वजं सरथं साश्वं भीष्ममन्तर्दधे शरैः ॥ ३७ ॥

स चापि कुरुमुख्यानामृषभः पाण्डवेरितान्।  
शरव्रातैः शरव्रातान् बहुधा विदुधाव तान् ॥ ३८ ॥

(तथा पुनर्जघानाशु पाण्डवानां महारथान्।  
शरैरशनिकल्पैश्च शिताग्रैश्च सुपर्वभिः ॥)

ततः पञ्चालराजश्च धृष्टकेतुश्च वीर्यवान्।  
पाण्डवो भीमसेनश्च धृष्टद्युम्नश्च पार्षतः ॥ ३९ ॥  
यमौ च चेकितानश्च केकयाः पञ्च चैव ह।  
सात्यकिश्च महाबाहुः सौभद्रोऽथ घटोत्कचः ॥ ४० ॥  
द्रौपदेयाः शिखण्डी च कुन्तिभोजश्च वीर्यवान्।  
सुशर्मा च विराटश्च पाण्डवेया महाबलाः ॥ ४१ ॥  
एते चान्ये च बहवः पीडिता भीष्मसायकैः।  
समुद्‌धृताः फाल्गुनेन निमग्नाः शोकसागरे ॥ ४२ ॥

ततः शिखण्डी वेगेन प्रगृह्य परमायुधम्।  
भीष्ममेवाभिदुद्राव रक्ष्यमाणः किरीटिना ॥ ४३ ॥

ततोऽस्यानुचरान् हत्वा सर्वान् रणविभागवित्।  
भीष्ममेवाभिदुद्राव बीभत्सुरपराजितः ॥ ४४ ॥

सात्यकिश्चेकितानश्च धृष्टद्युम्नश्च पार्षतः ।  
विराटो द्रुपदश्चैव माद्रीपुत्रौ च पाण्डवौ ॥ ४५ ॥  
दुद्रुवुर्भीष्ममेवाजौ रक्षिता दृढधन्वना ।

अभिमन्युश्च समरे द्रौपद्याः पञ्च चात्मजाः ॥ ४६ ॥  
दुद्रुवुः समरे भीष्मं समुद्यतमहायुधाः।

ते सर्वे दृढधन्वानः संयुगेष्वपलायिनः ॥ ४७ ॥  
बहुधा भीष्ममानर्च्छुर्मार्गणैः क्षतमार्गणैः ।

विधूय तान् बाणगणान् ये मुक्ताः पार्थिवोत्तमैः ॥ ४८ ॥  
पाण्डवानामदीनात्मा व्यगाहत वरूथिनीम् ।

चक्रे शरविघातं च क्रीडन्निव पितामहः ॥ ४९ ॥  
नाभिसंधत्त पाञ्चाल्ये स्मयमानो मुहुर्मुहुः।  
स्त्रीत्वं तस्यानुसंस्कृत्य भीष्मो बाणात् शिखण्डिने ॥ ५० ॥

जघान द्रुपदानीके रथान् सप्त महारथः।  
ततः किलकिलाशब्दः क्षणेन समभूत् तदा ॥ ५१ ॥  
मत्स्यपाञ्चालचेदीनां तमेकमभिधावताम् ।

ते नराश्वरथव्रातैर्मार्गणैश्च परंतप ॥ ५२ ॥  
तमेकं छादयामासुर्मेघा इव दिवाकरम्।  
भीष्मं भागीरथीपुत्रं प्रतपन्तं रणे रिपून् ॥ ५३ ॥

ततस्तस्य च तेषां च युद्धे देवासुरोपमे।  
किरीटी भीष्ममागच्छत्‌ पुरस्कृत्य शिखण्डिनम् ॥ ५४ ॥