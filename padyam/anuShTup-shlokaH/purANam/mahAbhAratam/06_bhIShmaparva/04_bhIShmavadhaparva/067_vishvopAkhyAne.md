+++
title_full = "067 भगवान् श्रीकृष्णकी महिमा"
title = "०६७ विश्वोपाख्याने"

+++


वासुदेवो महद् भूतं सर्वलोकेषु कथ्यते।  
तस्यागमं प्रतिष्ठां च ज्ञातुमिच्छे पितामह ॥ १ ॥

वासुदेवो महद् भूतं सर्वदैवतदैवतम्।  
न परं पुण्डरीकाक्षाद् दृश्यते भरतर्षभ ॥ २ ॥

मार्कण्डेयश्च गोविन्दे कथयत्यद्भुतं महत्।  
सर्वभूतानि भूतात्मा महात्मा पुरुषोत्तमः ॥ ३ ॥  
आपो वायुश्च तेजश्च त्रयमेतदकल्पयत्।

स सृष्ट्‌वा पृथिवीं देवीं सर्वलोकेश्वरः प्रभुः ॥ ४ ॥  
अप्सु वै शयनं चक्रे महात्मा पुरुषोत्तमः।  
सर्वतेजोमयो देवो योगात् सुष्वाप तत्र ह ॥ ५ ॥

मुखतः सोऽग्निमसृजत् प्राणाद् वायुमथापि च।  
सरस्वतीं च वेदांश्च मनसः ससृजेऽच्युतः ॥ ६ ॥

एष लोकान् ससर्जादौ देवांश्च ऋषिभिः सह।  
निधनं चैव मृत्युं च प्रजानां प्रभवाप्ययौ ॥ ७ ॥

एष धर्मश्च धर्मज्ञो वरदः सर्वकामदः।  
एष कर्ता च कार्यं च पूर्वदेवः स्वयम्प्रभुः ॥ ८ ॥

भूतं भव्यं भविष्यच्च पूर्वमेतदकल्पयत्।  
उभे संध्ये दिशः खं च नियमांश्च जनार्दनः ॥ ९ ॥

ऋषींश्चैव हि गोविन्दस्तपश्चैवाभ्यकल्पयत् ।  
स्रष्टारं जगतश्चापि महात्मा प्रभुरव्ययः ॥ १० ॥

अग्रजं सर्वभूतानां संकर्षणमकल्पयत् ।  
तस्मान्नारायणो जज्ञे देवदेवः सनातनः ॥ ११ ॥

नाभौ पद्मं बभूवास्य सर्वलोकस्य सम्भवात्।  
तस्मात्‌ पितामहो जातस्तस्माज्जातास्त्विमाः प्रजाः ॥ १२ ॥

शेषं चाकल्पयद् देवमनन्तं विश्वरूपिणम्।  
यो धारयति भूतानि धरां चेमां सपर्वताम् ॥ १३ ॥

ध्यानयोगेन विप्राश्च तं विदन्ति महौजसम्।  
कर्णस्रोतोद्भवं चापि मधुं नाम महासुरम् ॥ १४ ॥  
तमुग्रमुग्रर्माणमुग्रां बुद्धिं समास्थितम् ।  
ब्रह्मणोऽपचितिं कुर्वन् जघान पुरुषोत्तमः ॥ १५ ॥

तस्य तात वधादेव देवदानवमानवाः।  
मधुसूदनमित्याहुर्ऋषयश्च जनार्दनम् ॥ १६ ॥

वराहश्चैव सिंहश्च त्रिविक्रमगतिः प्रभुः।  
एष माता पिता चैव सर्वेषां प्राणिनां हरिः ॥ १७ ॥

परं हि पुण्डरीकाक्षान्न भूतं न भविष्यति।  
मुखतः सोऽसृजद्‌ विप्रान् बाहुभ्यां क्षत्रियांस्तथा ॥ १८ ॥  
वैश्यांश्चाप्यूरुतो राजन् शूद्रान्‌ वै पादतस्तथा।

तपसा नियतो देवं विधानं सर्वदेहिनाम् ॥ १९ ॥  
ब्रह्मभूतममावास्यां पौर्णमास्यां तथैव च।  
योगभूतं परिचरन् केशवं महदाप्नुयात् ॥ २० ॥

केशवः परमं तेजः सर्वलोकपितामहः।  
एनमाहुर्हृषीकेशं मुनयो वै नराधिप ॥ २१ ॥

एवमेनं विजानीहि आचार्यं पितरं गुरुम्।  
कृष्णो यस्य प्रसीदेत लोकास्तेनाक्षया जिताः ॥ २२ ॥

यश्चैवैनं भयस्थाने केशवं शरणं व्रजेत्।  
सदा नरः पठंश्चेदं स्वस्तिमान् स सुखी भवेत् ॥ २३ ॥

ये च कृष्णं प्रपद्यन्ते ते न मुह्यन्ति मानवाः।  
भये महति मग्नांश्च पाति नित्यं जनार्दनः ॥ २४ ॥

स तं युधिष्ठिरो ज्ञात्वा याथातथ्येन भारत।  
सर्वात्मना महात्मानं केशवं जगदीश्वरम्।  
प्रपन्नः शरणं राजन् योगानां प्रभुमीश्वरम् ॥ २५ ॥