+++
title_full = "083 इरावान्\u200cके द्वारा विन्द और अनुविन्दकी पराजय, भगदत्तसे घटोत्कचका हारना तथा मद्रराजपर नकुल और सहदेवकी विजय"
title = "०८३ द्वन्द्वयुद्धे"

+++


बहूनि हि विचित्राणि द्वैरथानि स्म संजय।  
पाण्डूनां मामकैः सार्धमश्रौषं तव जल्पतः ॥ १ ॥

न चैव मापकं किंचिद्‌धृष्टं शंससि संजय।  
नित्यं पाण्डुसुतान् हृष्टानभग्नान् सम्प्रशंससि ॥ २ ॥

जीयमानान् विमनसो मामकान् विगतौजसः।  
वदसे संयुगे सूत दिष्टमेतन्न संशयः ॥ ३ ॥

यथाशक्ति यथोत्साहं युद्धे चेष्टन्ति तावकाः।  
दर्शयानाः परं शक्त्या पौरुषं पुरुषर्षभ ॥ ४ ॥

गङ्गायाः सुरनद्या वै स्वादु भूत्वा यथोदकम्।  
महोदधेर्गुणाभ्यासाल्लवणत्वं निगच्छति ॥ ५ ॥  
तथा तत् पौरुषं राजंस्तावकानां परंतप।  
प्राप्य पाण्डुसुतान् वीरान् व्यर्थं भवति संयुगे ॥ ६ ॥

घटमानान् यथाशक्ति कुर्वाणान् कर्म दुष्करम्।  
न दोषेण कुरुश्रेष्ठ कौरवान् गन्तुमर्हसि ॥ ७ ॥

तवापराधात् सुमहान् सपुत्रस्य विशाम्पते।  
पृथिव्याः प्रक्षयो घोरो यमराष्ट्रविवर्धनः ॥ ८ ॥

आत्मदोषात् समुत्पन्नं शोचितुं नार्हसे नृप।  
न हि रक्षन्ति राजानः सर्वथात्रापि जीवितम् ॥ ९ ॥

युद्धे सुकृतिनां लोकानिच्छन्तो वसुधाधिपाः।  
चमूं विगाह्य युध्यन्ते नित्यं स्वर्गपरायणाः ॥ १० ॥

पूर्वाह्णे तु महाराज प्रावर्तत जनक्षयः।  
तं त्वमेकमना भूत्वा शृणु देवासुरोपमम् ॥ ११ ॥

आवन्त्यौ तु महेष्वासौ महासेनौ महाबलौ।  
इरावन्तमभिप्रेक्ष्य समेयातां रणोत्कटौ ॥ १२ ॥

तेषां प्रववृते युद्धं सुमहल्लोमहर्षणम्।  
इरावांस्तु सुसंक्रुद्धो भ्रातरौ देवरूपिणौ ॥ १३ ॥  
विव्याध निशितैस्तूर्णं शरैः संनतपर्वभिः।  
तावेनं प्रत्यविध्येतां समरे चित्रयोधिनौ ॥ १४ ॥

युध्यतां हि तथा राजन् विशेषो न व्यदृश्यत।  
यततां शत्रुनाशाय कृतप्रतिकृतैषिणाम् ॥ १५ ॥

इरावांस्तु ततो राजन्ननुविन्दस्य सायकैः।  
चतुर्भिश्चतुरो वाहाननयद् यमसादनम् ॥ १६ ॥

भल्लाभ्यां च सुतीक्ष्णाभ्यां धनुः केतुं च मारिष।  
चिच्छेद समरे राजंस्तदद्भुतमिवाभवत् ॥ १७ ॥

त्यक्त्वानुविन्दोऽथ रथं विन्दस्य रथमास्थितः।  
धनुर्गृहीत्वा परमं भारसाधनमुत्तमम् ॥ १८ ॥

तावेकस्थौ रणे वीरावावन्त्यौ रथिनां वरौ।  
शरान् मुमुचतुस्तूर्णमिरावति महात्मनि ॥ १९ ॥

ताभ्यां मुक्ता महावेगाः शराः काञ्चनभूषणाः।  
दिवाकरपथं प्राप्य च्छादयामासुरम्बरम् ॥ २० ॥

इरावांस्तु रणे क्रुद्धो भ्रातरौ तौ महारथौ।  
ववर्ष शरवर्षेण सारथिं चाप्यपातयत् ॥ २१ ॥

तस्मिंस्तु पतिते भूमौ गतसत्त्वे तु सारथौ।  
रथः प्रदुद्राव दिशः समुद्‌भ्रान्तहयस्ततः ॥ २२ ॥

तौ स जित्वा महाराज नागराजसुतासुतः।  
पौरुषं ख्यापयंस्तूर्णं व्यधमत् तव वाहिनीम् ॥ २३ ॥

सा वध्यमाना समरे धार्तराष्ट्री महाचमूः।  
वेगान् बहुविधांश्चक्रे विषं पीत्वेव मानवः ॥ २४ ॥

हैडिम्बो राक्षसेन्द्रस्तु भगदत्तं समाद्रवत्।  
रथेनादित्यवर्णेन सध्वजेन महाबलः ॥ २५ ॥

ततः प्राग्ज्योतिषो राजा नागराजं समास्थितः।  
यथा वज्रधरः पूर्वं संग्रामे तारकामये ॥ २६ ॥

तत्र देवाः सगन्धर्वा ऋषयश्च समागताः।  
विशेषं न स्म विविदुर्हैडिम्बभगदत्तयोः ॥ २७ ॥

यथा सुरपतिः शक्रस्त्रासयामास दानवान्।  
तथैव समरे राजा द्रावयामास पाण्डवान् ॥ २८ ॥

तेन विद्राव्यमाणास्ते पाण्डवाः सर्वतो दिशम्।  
त्रातारं नाभ्यगच्छन्तः स्वेष्वनीकेषु भारत ॥ २९ ॥

भैमसेनिं रथस्थं तु तत्रापश्याम भारत।  
शेषा विमनसो भूत्वा प्राद्रवन्त महारथाः ॥ ३० ॥

निवृत्तेषु तु पाण्डूनां पुनः सैन्येषु भारत।  
आसीन्निष्ठानको घोरस्तव सैन्यस्य संयुगे ॥ ३१ ॥

घटोत्कचस्ततो राजन् भगदत्तं महारणे।  
शरैः प्रच्छादयामास मेरुं गिरिमिवाम्बुदः ॥ ३२ ॥

निहत्य तान् शरान् राजा राक्षसस्य धनुश्चुतान्।  
भैमसेनिं रणे तूर्णं सर्वमर्मस्वताडयत् ॥ ३३ ॥

स ताड्यमानो बहुभिः शरैः संनतपर्वभिः।  
न विव्यथे राक्षसेन्द्रो भिद्यमान इवाचलः ॥ ३४ ॥

तस्य प्राग्ज्योतिषः क्रुद्धस्तोमरांश्च चतुर्दश।  
प्रेषयामास समरे तांश्चिच्छेद स राक्षसः ॥ ३५ ॥

स तांश्छित्त्वा महाबाहुस्तोमरान् निशितैः शरैः।  
भगदत्तं च विव्याध सप्तत्या कङ्कपत्रिभिः ॥ ३६ ॥

ततः प्राग्ज्योतिषो राजा प्रहसन्निव भारत।  
तस्याश्वांश्चतुरः संख्ये पातयामास सायकैः ॥ ३७ ॥

स हताश्वे रथे तिष्ठन् राक्षसेन्द्रः प्रतापवान्।  
शक्तिं चिक्षेप वेगेन प्राग्ज्योतिषगजं प्रति ॥ ३८ ॥

तामापतन्तीं सहसा हेमदण्डां सुवेगिनीम्।  
त्रिधा चिच्छेद नृपतिः सा व्यकीर्यत मेदिनीम् ॥ ३९ ॥

शक्तिं विनिहतां दृष्ट्‌वा हैडिम्बः प्राद्रवद् भयात्।  
यथेन्द्रस्य रणात् पूर्वं नमुचिर्दैत्यसत्तमः ॥ ४० ॥

तं विजित्य रणे शूरं विक्रान्तं ख्यातपौरुषम्।  
अजेयं समरे वीरं यमेन वरुणेन च ॥ ४१ ॥  
पाण्डवीं समरे सेनां सम्ममर्द स कुञ्जरः।  
यथा वनगजो राजन् मृद्नंश्चरति पद्मिनीम् ॥ ४२ ॥

मद्रेश्वरस्तु समरे यमाभ्यां समसज्जत।  
स्वस्रीयौ छादयांचक्रे शरौघैः पाण्डुनन्दनौ ॥ ४३ ॥

सहदेवस्तु समरे मातुलं दृश्य संगतम्।  
अवारयच्छरौघेण मेघो यद्वद् दिवाकरम् ॥ ४४ ॥

छाद्यमानः शरौघेण हृष्टरूपतरोऽभवत् ।  
तयोश्चाप्यभवत् प्रीतिरतुला मातृकारणात् ॥ ४५ ॥

ततः प्रहस्य समरे नकुलस्य महारथः।  
(ध्वजं चिच्छेद बाणेन धनुश्चैकेन मारिष।  
अथैनं छिन्नधन्वानं छादयन्निव भारत॥  
निजघान रणे तं तु सूतं चास्य न्यपातयत्॥)  
अश्वांश्च चतुरो राजंश्चतुर्भिः सायकोत्तमैः ॥ ४६ ॥  
प्रेषयामास समरे यमस्य सदनं प्रति।  
हताश्वात् तु रथात् तूर्णमवप्लुत्य महारथः ॥ ४७ ॥  
आरुरोह ततो यानं भ्रातुरेव यशस्विनः।

एकस्थौ तु रणे शूरौ दृढे विक्षिप्य कार्मुकौ ॥ ४८ ॥  
मद्रराजरथं तूर्णं छादयामासतुः क्षणात्।

स छाद्यमानो बहुभिः शरैः संनतपर्वभिः ॥ ४९ ॥  
स्वस्रीयाभ्यां नरव्याघ्रो नाकम्पत यथाचलः।  
प्रहसन्निव तां चापि शस्त्रवृष्टिं जघान ह ॥ ५० ॥

सहदेवस्ततः क्रुद्धः शरमुद्‌गृह्य वीर्यवान्।  
मद्रराजमभिप्रेक्ष्य प्रेषयामास भारत ॥ ५१ ॥

स शरः प्रेषितस्तेन गरुडानिलवेगवान्।  
मद्रराजं विनिर्भिद्य निपपात महीतले ॥ ५२ ॥

स गाढविद्धो व्यथितो रथोपस्थे महारथः।  
निषसाद महाराज कश्मलं च जगाम ह ॥ ५३ ॥

तं विसंज्ञं निपतितं सूतः सम्प्रेक्ष्य संयुगे।  
अपोवाह रथेनाजौ यमाभ्यामभिपीडितम् ॥ ५४ ॥

दृष्ट्‌वा मद्रेश्वररथं धार्तराष्ट्राः पराङ्‌मुखम्।  
सर्वे विमनसो भूत्वा नेदमस्तीत्यचिन्तयन् ॥ ५५ ॥

निर्जित्य मातुलं संख्ये माद्रीपुत्रौ महारथौ।  
दध्यतुर्मुदितौ शङ्खौ सिंहनादं च नेदतुः ॥ ५६ ॥

अभिदुद्रुवतुर्हृष्टौ तव सैन्यं विशाम्पते।  
यथा दैत्यचमूं राजन्निन्द्रोपेन्द्राविवामरौ ॥ ५७ ॥