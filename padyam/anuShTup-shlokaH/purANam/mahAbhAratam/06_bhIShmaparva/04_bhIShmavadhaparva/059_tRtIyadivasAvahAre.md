+++
title_full = "059 भीष्मका पराक्रम, श्रीकृष्णका भीष्मको मारनेके लिये उद्यत होना, अर्जुनकी प्रतिज्ञा और उनके द्वारा कौरव-सेनाकी पराजय, तृतीय दिवसके युद्धकी समाप्ति"
title = "०५९ तृतीयदिवसावहारे"

+++


प्रतिज्ञाते ततस्तस्मिन् युद्धे भीष्मेण दारुणे।  
क्रोधितो मम पुत्रेण दुःखितेन विशेषतः ॥ १ ॥  
भीष्मः किमकरोत् तत्र पाण्डवेयेषु संयुगे।  
पितामहे वा पञ्चालास्तन्ममाचक्ष्व संजय ॥ २ ॥

गतपूर्वाह्णभूयिष्ठे तस्मिन्नहनि भारत ।  
पश्चिमां दिशमास्थाय स्थिते चापि दिवाकरे ॥ ३ ॥  
जयं प्राप्तेषु हृष्टेषु पाण्डवेषु महात्मसु।  
सर्वधर्मविशेषज्ञः पिता देवव्रतस्तव ॥ ४ ॥  
अभ्ययाज्जवनैरश्वैः पाण्डवानामनीकिनीम् ।  
महत्या सेनया गुप्तस्तव पुत्रैश्च सर्वशः ॥ ५ ॥

प्रावर्तत ततो युद्धं तुमुलं लोमहर्षणम्।  
अस्माकं पाण्डवैः सार्धमनयात् तव भारत ॥ ६ ॥

धनुषां कूजतां तत्र तलानां चाभिहन्यताम्।  
महान् समभवच्छब्दो गिरीणामिव दीर्यताम् ॥ ७ ॥

तिष्ठ स्थितोऽस्मि विद्ध्येनं निवर्तस्व स्थिरो भव।  
स्थिरोऽस्मि प्रहरस्वेति शब्दोऽश्रूयत सर्वशः ॥ ८ ॥

काञ्चनेषु तनुत्रेषु किरीटेषु ध्वजेषु च।  
शिलानामिव शैलेषु पतितानामभूद् ध्वनिः ॥ ९ ॥

पतितान्युत्तमाङ्गानि बाहवश्च विभूषिताः ।  
व्यचेष्टन्त महीं प्राप्य शतशोऽथ सहस्रशः ॥ १० ॥

हृतोत्तमाङ्गाः केचित् तु तथैवोद्यतकार्मुकाः।  
प्रगृहीतायुधाश्चापि तस्थुः पुरुषसत्तमाः ॥ ११ ॥

प्रावर्तत महावेगा नदी रुधिरवाहिनी।  
मातङ्गाङ्गशिला रौद्रा मांसशोणितकर्दमा ॥ १२ ॥  
वराश्वनरनागानां शरीरप्रभवा तदा ।  
परलोकार्णवमुखी गृध्रगोमायुमोदिनी ॥ १३ ॥

न दृष्टं न श्रुतं वापि युद्धमेतादृशं नृप।  
यथा तव सुतानां च पाण्डवानां च भारत ॥ १४ ॥

नासीद् रथपथस्तत्र योधैर्युधि निपातितैः।  
गजैश्च पतितैर्नीलैर्गिरिशृङ्गैरिवावृतः ॥ १५ ॥

विकीर्णैः कवचैश्चित्रैः शिरस्त्राणैश्च मारिष।  
शुशुभे तद् रणस्थानं शरदीव नभस्तलम् ॥ १६ ॥

विनिर्भिन्नाः शरैः केचिदन्त्रापीडप्रकर्षिणः ।  
अभीताः समरे शत्रूनभ्यधावन्त दर्पिताः ॥ १७ ॥

तात भ्रातः सखे बन्धो वयस्य मम मातुल।  
मा मां परित्यजेत्यन्ये चुक्रुशुः पतिता रणे ॥ १८ ॥

अथाभ्येहित्वमागच्छ किं भीतोऽसि क्व यास्यसि।  
स्थितोऽहं समरे मा भैरिति चान्ये विचुक्रुशुः ॥ १९ ॥

तत्र भीष्मः शान्तनवो नित्यं मण्डलकार्मुकः।  
मुमोच बाणान् दीप्ताग्रानहीनाशीविषानिव ॥ २० ॥

शरैरेकायनीकुर्वन् दिशः सर्वा यतव्रतः।  
जघान पाण्डवरथानादिश्य भरतर्षभ ॥ २१ ॥

स उत्पन् वै रथोपस्थे दर्शयन् पाणिलाघवम्।  
अलातचक्रवद् राजंस्तत्र तत्र स्म दृश्यते ॥ २२ ॥

तमेकं समरे शूरं पाण्डवाः सृंजयैः सह।  
अनेकशतसाहस्रं समपश्यन्त लाघवात् ॥ २३ ॥

मायाकृतात्मानमिव भीष्मं तत्र स्म मेनिरे।  
पूर्वस्यां दिशि तं दृष्ट्‌वा प्रतीच्यां ददृशुर्जनाः ॥ २४ ॥

उदीच्यां चैवमालोक्य दक्षिणस्यां पुनः प्रभो।  
एवं स समरे शूरो गाङ्गेयः प्रत्यदृश्यत ॥ २५ ॥

न चैवं पाण्डवेयानां कश्चिच्छक्नोति वीक्षितुम्।  
विशिखानेव पश्यन्ति भीष्मचापच्युतान् बहून् ॥ २६ ॥

कुर्वाणं समरे कर्म सूदयानं च वाहिनीम्।  
व्याक्रोशन्त रणे तत्र नरा बहुविधा बहु ॥ २७ ॥  
अमानुषेण रूपेण चरन्तं पितरं तव।

शलभा इव राजानः पतन्ति विधिचोदिताः ॥ २८ ॥  
भीष्माग्निमभिसंक्रुद्धं विनाशाय सहस्रशः ।

न हि मोघः शरः कश्चिदासीद् भीष्मस्य संयुगे ॥ २९ ॥  
नरनागाश्वकायेषु बहुत्वाल्लघुयोधिनः ।

(प्रच्छादयन् शरान् भीष्मो निशितान् कङ्कपत्रिणः।)  
भिनत्त्येकेन बाणेन सुमुखेन पतत्त्रिणा ॥ ३० ॥  
गजकण्टकसंनद्धं वज्रेणेव शिलोच्चयम् ।

द्वौ त्रीनपि गजारोहान् पिण्डितान् वर्मितानपि ॥ ३१ ॥  
नाराचेन सुमुक्तेन निजघान पिता तव।

यो यो भीष्मं नरव्याघ्रमभ्येति युधि कश्चन ॥ ३२ ॥  
मुहूर्तदृष्टः स मया पतितो भुवि दृश्यते।

एवं सा धर्मराजस्य वध्यमाना महाचमूः ॥ ३३ ॥  
भीष्मेणातुलवीर्येण व्यशीर्यत सहस्रधा ।

प्राकम्पत महासेना शरवर्षेण तापिता ॥ ३४ ॥  
पश्यतो वासुदेवस्य पार्थस्याथ शिखण्डिनः।

वर्तमानाऽपि ते वीरा द्रवमाणान् महारथान् ॥ ३५ ॥  
नाशक्नुवन् वारयितुं भीष्मबाणप्रपीडितान् ।

महेन्द्रसमवीर्येण वध्यमाना महाचमूः ॥ ३६ ॥  
अभज्यत महाराज न च द्वौ सह धावतः।

आविद्धनरनागाश्वं पतितध्वजकूबरम् ॥ ३७ ॥  
अनीकं पाण्डुपुत्राणां हाहाभूतमचेतनम् ।

जघानात्र पिता पुत्र पुत्रश्च पितरं तथा ॥ ३८ ॥  
प्रियं सखायं चाक्रन्दे सखा दैवबलात्कृतः।

विमुच्य कवचान्यन्ये पाण्डुपुत्रस्य सैनिकाः ॥ ३९ ॥  
विमुक्तकेशा धावन्तः प्रत्यदृश्यन्त भारत।

तद् गोकुलमिवोद्भ्रान्तमुद्‌भ्रान्तरथयूथपम् ॥ ४० ॥  
ददृशे पाण्डुपुत्रस्य सैन्यमार्तस्वरं तदा।  
प्रभज्यमानं सैन्यं तु दृष्ट्‌वा यादवनन्दनः ॥ ४१ ॥  
उवाच पार्थं बीभत्सुं निगृह्य रथमुत्तमम्।

अयं स कालः सम्प्राप्तः पार्थ यस्तेऽभिकाङ्‌क्षितः ॥ ४२ ॥  
प्रहरस्व नरव्याघ्र न चेन्मोहाद् विमुह्यसे।

यत् त्वया कथितं वीर पुरा राज्ञां समागमे ॥ ४३ ॥  
भीष्मद्रोणमुखान् सर्वान् धार्तराष्ट्रस्य सैनिकान्।  
सानुबन्धान् हनिष्यामि ये मां योत्स्यन्ति संयुगे ॥ ४४ ॥  
इति तत् कुरु कौन्तेय सत्यं वाक्यमरिंदम।  
बीभत्सो पश्य सैन्यं स्वं भज्यमानं ततस्ततः ॥ ४५ ॥

द्रवतश्च महीपालान् पश्य यौधिष्ठिरे बले।  
दृष्ट्‌वा हि भीष्मं समरे व्यात्ताननमिवान्तकम् ॥ ४६ ॥  
भयार्ताः प्रपलायन्ते सिंहात् क्षुद्रमृगा इव।

एवमुक्तः प्रत्युवाच वासुदेवं धनंजयः ॥ ४७ ॥  
नोदयाश्वान्‌ यतो भीष्मो विगाहैतद् बलार्णवम्।  
पातयिष्यामि दुर्धर्षं वृद्धं कुरुपितामहम् ॥ ४८ ॥

ततोऽश्वान् रजतप्रख्यान् नोदयामास माधवः।  
यतो भीष्मरथो राजन् दुष्प्रेक्ष्यो रश्मिवानिव ॥ ४९ ॥

ततस्तत् पुनरावृत्तं युधिष्ठिरबलं महत्।  
दृष्ट्‌वा पार्थं महाबाहुं भीष्मायोद्यतमाहवे ॥ ५० ॥

ततो भीष्मः कुरुश्रेष्ठ सिंहवद् विनदन् मुहुः।  
धनंजयरथं शीघ्रं शरवर्षैरवाकिरत् ॥ ५१ ॥

क्षणेन स रथस्तस्य सहयः सहसारथिः।  
शरवर्षेण महता संछन्नो न प्रकाशते ॥ ५२ ॥

वासुदेवस्त्वसम्भ्रान्तो धैर्यमास्थाय सत्त्ववान् ।  
चोदयामास तानश्वान्‌ विचितान् भीष्मसायकैः ॥ ५३ ॥

ततः पार्थो धनुर्गृह्य दिव्यं जलदनिःस्वनम्।  
पातयामास भीष्मस्य धनुश्छित्त्वा त्रिभिः शरैः ॥ ५४ ॥

स च्छिन्नधन्वा कौरव्यः पुनरन्यन्महद् धनुः।  
निमिषान्तरमात्रेण सज्यं चक्रे पिता तव ॥ ५५ ॥

विचकर्ष ततो दोर्भ्यां धनुर्जलदनिःस्वनम्।  
अथास्य तदपि क्रुद्धश्चिच्छेद धनुरर्जुनः ॥ ५६ ॥

तस्य तत् पूजयामास लाघवं शान्तनोः सुतः।  
साधु पार्थ महाबाहो साधु भोः पाण्डुनन्दन ॥ ५७ ॥  
त्वय्येवैतद् युक्तरूपं महत् कर्म धनंजय।  
प्रीतोऽस्मि सुभृशं पुत्र कुरु युद्धं मया सह ॥ ५८ ॥

इति पार्थं प्रशस्याथ प्रगृह्यान्यन्महद् धनुः।  
मुमोच समरे वीरः शरान् पार्थरथं प्रति ॥ ५९ ॥

अदर्शयद् वासुदेवो हययाने परं बलम्।  
मोघान् कुर्वन् शरांस्तस्य मण्डलान्याचरल्लघु ॥ ६० ॥

तथा भीष्मस्तु सुदृढं वासुदेवधनंजयौ।  
विव्याध निशितैर्बाणैः सर्वगात्रेषु भारत ॥ ६१ ॥

शुशुभाते नरव्याघ्रौ तौ भीष्मशरविक्षतौ।  
गोवृषाविव संरब्धौ विषाणैर्लिखिताङ्कितौ ॥ ६२ ॥

पुनश्चापि सुसंरब्धः शरैः शतसहस्रशः।  
कृष्णयोर्युधि संरब्धो भीष्मोऽथावारयद् दिशः ॥ ६३ ॥

वार्ष्णेयं च शरैस्तीक्ष्णैः कम्पयामास रोषितः।  
मुहुरभ्यर्दयन् भीष्मः प्रहस्य स्वनवत् तदा ॥ ६४ ॥

ततस्तु कृष्णः समरे दृष्ट्‌वा भीष्मपराक्रमम्।  
सम्प्रेक्ष्य च महाबाहुः पार्थस्य मृदुयुद्धताम् ॥ ६५ ॥  
भीष्मं च शरवर्षाणि सृजन्तमनिशं युधि।  
प्रतपन्तमिवादित्यं मध्यमासाद्य सेनयोः ॥ ६६ ॥  
वरान् वरान् विनिघ्नन्तं पाण्डुपुत्रस्य सैनिकान्।  
युगान्तमिव कुर्वाणं भीष्मं यौधिष्ठिरे बले ॥ ६७ ॥

अमृष्यमाणो भगवान् केशवः परवीरहा।  
अचिन्तयदमेयात्मा नास्ति यौधिष्ठिरं बलम् ॥ ६८ ॥  
एकाह्ना हि रणे भीष्मो नाशयेद् देवदानवान्।  
किं नु पाण्डुसुतान् युद्धे सबलान् सपदानुगान् ॥ ६९ ॥

द्रवते च महासैन्यं पाण्डवस्य महात्मनः।  
एते च कौरवास्तूर्णं प्रभग्नान् वीक्ष्य सोमकान् ॥ ७० ॥  
प्राद्रवन्ति रणे दृष्ट्‌वा हर्षयन्तः पितामहम्।  
सोऽहं भीष्मं निहन्म्यद्य पाण्डवार्थाय दंशितः ॥ ७१ ॥

भारमेतं विनेष्यामि पाण्डवानां महात्मनाम्।  
अर्जनो हि शरैस्तीक्ष्णैर्वध्यमानोऽपि संयुगे ॥ ७२ ॥  
कर्तव्यं नाभिजानाति रणे भीष्मस्य गौरवात्।

तथा चिन्तयतस्तस्य भूय एव पितामहः।  
प्रेषयामास संक्रुद्धः शरान् पार्थरथं प्रति ॥ ७३ ॥

तेषां बहुत्वात् तु भृशं शराणां  
दिशश्च सर्वाः पिहिता बभूवुः।  
न चान्तरिक्षं न दिशो न भूमि-  
र्न भास्करोऽदृश्यत रश्मिमाली ।  
वयुश्च वातास्तुमुलाः सधूमा  
दिशश्च सर्वाः क्षुभिता बभूवुः ॥ ७४ ॥

द्रोणो विकर्णोऽथ जयद्रथश्च  
भूरिश्रवाः कृतवर्मा कृपश्च ।  
श्रुतायुरम्बष्ठपतिश्च राजा  
विन्दानुविन्दौ च सुदक्षिणश्च ॥ ७५ ॥  
प्राच्याश्च सौवीरगणाश्च सर्वे  
वसातयः क्षुद्रकमालवाश्च ।  
किरीटिनं त्वरमाणाऽभिसस्रु-  
र्निदेशगाः शान्तनवस्य राज्ञः ॥ ७६ ॥

तं वाजिपादातरथौघजालै-  
रनेकसाहस्रशतैर्ददर्श ।  
किरीटिनं सम्परिवार्यमाणं  
शिनेर्नप्ता वारणयूथपैश्च ॥ ७७ ॥

ततस्तु दृष्ट्‌वार्जुनवासुदेवौ  
पदातिनागाश्वरथैः समन्तात् ।  
अभिद्रुतौ शस्त्रभृतां वरिष्ठौ  
शिनिप्रवीरोऽभिससार तूर्णम् ॥ ७८ ॥

स तान्यनीकानि महाधनुष्मा-  
ञ्शिनिप्रवीरः सहसाभिपत्य ।  
चकार साहाय्यमथार्जुनस्य  
विष्णुर्यथा वृत्रनिषूदनस्य ॥ ७९ ॥

विशीर्णनागाश्वरथध्वजौघं  
भीष्मेण वित्रासितसर्वयोधम् ।  
युधिष्ठिरानीकमभिद्रवन्तं  
प्रोवाच संदृश्य शिनिप्रवीरः ॥ ८० ॥

क्व क्षत्रिया यास्यथ नैष धर्मः  
सतां पुरस्तात् कथितः पुराणैः।  
मा स्वां प्रतिज्ञां त्यजत प्रवीराः  
स्व वीरधर्मं परिपालयध्वम् ॥ ८१ ॥

तान् वासवानन्तरजो निशाम्य  
नरेन्द्रमुख्यान् द्रवतः समन्तात् ।  
पार्थस्य दृष्ट्‌वा मृदुयुद्धतां च  
भीष्मं च संख्ये समुदीर्यमाणम् ॥ ८२ ॥  
अमृष्यमाणः स ततो महात्मा  
यशस्विनं सर्वदशार्हभर्ता ।  
उवाच शैनेयमभिप्रशंसन्  
दृष्ट्‌वा कुरूनापततः समग्रान् ॥ ८३ ॥

ये यान्ति ते यान्तु शिनिप्रवीर  
येऽपि स्थिताः सात्वत तेऽपि यान्तु।  
भीष्मं रथात् पश्य निपात्यमानं  
द्रोणं च संख्ये सगणं मयाद्य ॥ ८४ ॥

न मे रथी सात्वत कौरवाणां  
क्रुद्धस्य मुच्येत रणेऽद्य कश्चित्।  
तस्मादहं गृह्य रथाङ्गमुग्रं  
प्राणं हरिष्यामि महाव्रतस्य ॥ ८५ ॥

निहत्य भीष्मं सगणं तथाऽऽजौ  
द्रोणं च शैनेय रथप्रवीरौ।  
प्रीतिं करिष्यामि धनंजयस्य  
राज्ञश्च भीमस्य तथाश्विनोश्च ॥ ८६ ॥

निहत्य सर्वान् धृतराष्ट्रपुत्रां-  
स्तत्पक्षिणो ये च नरेन्द्रमुख्याः।  
राज्येन राजानमजातशत्रुं  
सम्पादयिष्याम्यहमद्य हृष्टः ॥ ८७ ॥

(इतीदमुक्त्वा स महानुभावः  
सस्मार चक्रं निशितं पुराणम्।  
सुदर्शनं चिन्तितमात्रमेव  
तस्याग्रहस्तं स्वयमारुरोह ॥)

ततः सुनाभं वसुदेवपुत्रः  
सूर्यप्रभं वज्रसमप्रभावम् ।  
क्षुरान्तमुद्यम्य भुजेन चक्रं  
रथादवप्लुत्य विसृज्य वाहान् ॥ ८८ ॥  
संकम्पयन् गां चरणैर्महात्मा  
वेगेन कृष्णः प्रससार भीष्मम्।  
मदान्धमाजौ समुदीर्णदर्पं  
सिंहो जिघांसन्निव वारणेन्द्रम् ॥ ८९ ॥

सोऽभिद्रवन् भीष्ममनीकमध्ये  
क्रुद्धो महेन्द्रावरजः प्रमाथी ।  
व्यालम्बिपीतान्तपटश्चकाशे  
घनो यथा खे तडितावनद्धः ॥ ९० ॥

सुदर्शनं चास्य रराज शौरे-  
स्तच्चक्रपद्मं सुभुजोरुनालम् ।  
यथादिपद्मं तरुणार्कवर्णं  
रराज नारायणनाभिजातम् ॥ ९१ ॥

तत् कृष्णकोपोदयसूर्यबुद्धं  
क्षुरान्ततीक्ष्णाग्रसुजातपत्रम् ।  
तस्यैव देहोरुसरः प्ररूढं  
रराज नारायणबाहुनालम् ॥ ९२ ॥

तमात्तचक्रं प्रणदन्तमुच्चैः  
क्रुद्धं महेन्द्रावरजं समीक्ष्य ।  
सर्वाणि भूतानि भृशं विनेदुः  
क्षयं कुरूणामिव चिन्तयित्वा ॥ ९३ ॥

स वासुदेवः प्रगृहीतचक्रः  
संवर्तयिष्यन्निव सर्वलोकम् ।  
अभ्युत्पतल्ँलोकगुरुर्बभासे  
भूतानि धक्ष्यन्निव धूमकेतुः ॥ ९४ ॥

तमाद्रवन्तं प्रगृहीतचक्रं  
दृष्ट्‌वा देवं शान्तनवस्तदानीम् ।  
असम्भ्रमं तद् विचकर्ष दोर्भ्यां  
महाधनुर्गाण्डिवतुल्यघोषम् ॥ ९५ ॥

उवाच भीष्मस्तमनन्तपौरुषं  
गोविन्दमाजावविमूढचेताः ।  
एह्येहि देवेश जगन्निवास  
नमोऽस्तु ते माधव चक्रपाणे ॥ ९६ ॥  
प्रसह्य मां पातय लोकनाथ  
रथोत्तमात् सर्वशरण्य संख्ये ॥ ९७ ॥

त्वया हतस्यापि ममाद्य कृष्ण  
श्रेयः परस्मिन्निह चैव लोके।  
सम्भावितोऽस्म्यन्धकवृष्णिनाथ  
लोकैस्त्रिभिर्वीर तवाभियानात् ॥ ९८ ॥

रथादवप्लुत्य ततस्त्वरावान्  
पार्थोऽप्यनुद्रुत्य यदुप्रवीरम् ।  
जग्राह पीनोत्तमलम्बबाहुं  
बाह्वोर्हरिं व्यायतपीनबाहुः ॥ ९९ ॥

निगृह्यमाणश्च तदाऽऽदिदेवो  
भृशं सरोषः किल चात्मयोगी।  
आदाय वेगेन जगाम विष्णु-  
र्जिष्णुं महावात इवैकवृक्षम् ॥ १०० ॥

पार्थस्तु विष्टभ्य बलेन पादौ  
भीष्मान्तिकं तूर्णमभिद्रवन्तम् ।  
बलान्निजग्राह हरिं किरीटी  
पदेऽथ राजन् दशमे कथञ्चित् ॥ १०१ ॥

अवस्थितं च प्रणिपत्य कृष्णं  
प्रीतोऽर्जुनः काञ्चनचित्रमाली ।  
उवाच कोपं प्रतिसंहरेति  
गतिर्भवान् केशव पाण्डवानाम् ॥ १०२ ॥

न हास्यते कर्म यथाप्रतिज्ञं  
पुत्रैः शपे केशव सोदरैश्च।  
अन्तं करिष्यामि यथा कुरूणां  
त्वयाहमिन्द्रानुज सम्प्रयुक्तः ॥ १०३ ॥

ततः प्रतिज्ञां समयं च तस्य  
जनार्दनः प्रीतमना निशम्य ।  
स्थितः प्रिये कौरवसत्तमस्य  
रथं सचक्रः पुनरारुरोह ॥ १०४ ॥

स तानभीषून् पुनराददानः  
प्रगृह्य शङ्खं द्विषतां निहन्ता।  
निनादयामास ततो दिशश्च  
स पाञ्चजन्यस्य रवेण शौरिः ॥ १०५ ॥

व्याविद्धनिष्काङ्गदकुण्डलं तं  
रजोविकीर्णाञ्चितपद्‌मनेत्रम् ।  
विशुद्धदंष्ट्रं प्रगृहीतशङ्खं  
विचुक्रुशुः प्रेक्ष्य कुरुप्रवीराः ॥ १०६ ॥

मृदङ्गभेरीपणवप्रणादा  
नेमिस्वना दुन्दुभिनिःस्वनाश्च ।  
ससिंहनादाश्च बभूवुरुग्राः  
सर्वेष्वनीकेषु ततः कुरूणाम् ॥ १०७ ॥

गाण्डीवघोषः स्तनयित्नुकल्पो  
जगाम पार्थस्य नभो दिशश्च।  
जग्मुश्च बाणा विमलाः प्रसन्नाः  
सर्वा दिशः पाण्डवचापमुक्ताः ॥ १०८ ॥

तं कौरवाणामधिपो जवेन  
भीष्मेण भूरिश्रवसा च सार्धम्।  
अभ्युद्ययावुद्यतबाणपाणिः  
कक्षं दिधक्षन्निव धूमकेतुः ॥ १०९ ॥

अथार्जुनाय प्रजिघाय भल्लान्  
भूरिश्रवाः सप्त सुवर्णपुङ्खान् ।  
दुर्योधनस्तोमरमुग्रवेगं  
शल्यो गदां शान्तनवश्च शक्तिम् ॥ ११० ॥

स सप्तभिः सप्त शरप्रवेकान्  
संवार्य भूरिश्रवसा विसृष्टान् ।  
शितेन दुर्योधनबाहुमुक्तं  
क्षुरेण तत् तोमरमुन्ममाथ ॥ १११ ॥

ततः शुभामापततीं स शक्तिं  
विद्युत्प्रभां शान्तनवेन मुक्ताम् ।  
गदां च मद्राधिपबाहुमुक्तां  
द्वाभ्यां शराभ्यां निचकर्त वीरः ॥ ११२ ॥

ततो भुजाभ्यां बलवद् विकृष्य  
चित्रं धनुर्गाण्डिवमप्रमेयम् ।  
माहेन्द्रमस्त्रं विधिवत् सुघोरं  
प्रादुश्चकाराद्भुतमन्तरिक्षे ॥ ११३ ॥

तेनोत्तमास्त्रेण ततो महात्मा  
सर्वाण्यनीकानि महाधनुष्मान् ।  
शरौघजालैर्विमलाग्निवर्णै-  
र्निवारयामास किरीटमाली ॥ ११४ ॥

शिलीमुखाः पार्थधनुःप्रमुक्ता  
रथान् ध्वजाग्राणि धनूंषि बाहून्।  
निकृत्य देहान् विविशुः परेषां  
नरेन्द्रनागेन्द्रतुरङ्गमाणाम् ॥ ११५ ॥

ततो दिशः सोऽनुदिशश्च पार्थः  
शरैः सुधारैः समरे वितत्य।  
गाण्डीवशब्देन मनांसि तेषां  
किरीटमाली व्यथयाञ्चकार ॥ ११६ ॥

तस्मिंस्तथा घोरतमे प्रवृत्ते  
शङ्खस्वना दुन्दुभिनिःस्वनाश्च ।  
अन्तर्हिता गाण्डिवनिःस्वनेन  
बभूवुरुग्राश्वरथप्रणादाः ॥ ११७ ॥

गाण्डीवशब्दं तमथो विदित्वा  
विराटराजप्रमुखाः प्रवीराः ।  
पाञ्चालराजो द्रुपदश्च वीर-  
स्तं देशमाजग्मुरदीनसत्त्वाः ॥ ११८ ॥

सर्वाणि सैन्यानि तु तावकानि  
यतो यतो गाण्डिवजः प्रणादः।  
ततस्ततः संनतिमेव जग्मु-  
र्न तं प्रतीपोऽभिससार कश्चित् ॥ ११९ ॥

तस्मिन् सुघोरे नृपसम्प्रहारे  
हताः प्रवीराः सरथाश्वसूताः ।  
गजाश्च नाराचनिपाततप्ता  
महापताकाः शुभरुक्मकक्ष्याः ॥ १२० ॥  
परीतसत्त्वाः सहसा निपेतुः  
किरीटिना भिन्नतनुत्रकायाः ।  
दृढं हताः पत्रिभिरुग्रवेगैः  
पार्थेन भल्लैर्विमलैः शिताग्रैः ॥ १२१ ॥

निकृत्तयन्त्रा निहतेन्द्रकीला  
ध्वजा महान्तो ध्वजिनीमुखेषु ।  
पदातिसङ्घाश्च रथाश्च संख्ये  
हयाश्च नागाश्च धनंजयेन ॥ १२२ ॥  
बाणाहतास्तूर्णमपेतसत्त्वा  
विष्टभ्य गात्राणि निपेतुरुर्व्याम् ।  
ऐन्द्रेण तेनास्त्रवरेण राजन्  
महाहवे भिन्नतनुत्रदेहाः ॥ १२३ ॥

ततः शरौघैर्निशितैः किरीटिना  
नृदेहशस्त्रक्षतलोहितोदा ।  
नदी सुघोरा नरमेदफेना  
प्रवर्तिता तत्र रणाजिरे वै ॥ १२४ ॥

वेगेन सातीव पृथुप्रवाहा  
परेतनागाश्वशरीररोधा ।  
नरेन्द्रमज्जोच्छ्रितमांसपङ्का  
प्रभूतरक्षोगणभूतसेविता ॥ १२५ ॥

शिरःकपालाकुलकेशशाद्वला  
शरीरसङ्घातसहस्रवाहिनी ।  
विशीर्णनानाकवचोर्मिसंकुला  
नराश्वनागास्थिनिकृत्तशर्करा ॥ १२६ ॥

श्वकङ्कशालावृकगृध्रकाकैः  
क्रव्यादसङ्घैश्च तरक्षुभिश्च ।  
उपेतकूलां ददृशुर्मनुष्याः  
क्रूरां महावैतरणीप्रकाशाम् ॥ १२७ ॥

प्रवर्तितामर्जुनबाणसङ्घै-  
र्मेदोवसासृक्‌प्रवहां सुभीमाम् ।  
हतप्रवीरां च तथैव दृष्ट्‌वा  
सेनां कुरूणामथ फाल्गुनेन ॥ १२८ ॥  
ते चेदिपाञ्चालकरूषमत्स्याः  
पार्थाश्च सर्वे सहिताः प्रणेदुः।  
जयप्रगल्भाः पुरुषप्रवीराः  
संत्रासयन्तः कुरुवीरयोधान् ॥ १२९ ॥

हतप्रवीराणि बलानि दृष्ट्‌वा  
किरीटिना शत्रुभयावहेन ।  
वित्रास्य सेनां ध्वजिनीपतीनां  
सिंहो मृगाणामिव यूथसङ्घान् ॥ १३० ॥  
विनेदतुस्तावतिहर्षयुक्तौ  
गाण्डीवधन्वा च जनार्दनश्च ।

ततो रविं संवृतरश्मिजालं  
दृष्ट्वा भृशं शस्त्रपरिक्षताङ्गाः ॥ १३१ ॥  
तदैन्द्रमस्त्रं विततं च घोर-  
मसह्यमुद्वीक्ष्य युगान्तकल्पम् ।  
अथापयानं कुरवः सभीष्माः  
सद्रोणदुर्योधनबाह्लिकाश्च ॥ १३२ ॥  
चक्रुर्निशां संधिगतां समीक्ष्य  
विभावसोर्लोहितरागयुक्ताम् ।

अवाप्य कीर्तिं च यशश्च लोके  
विजित्य शत्रूंश्च धनंजयोऽपि ॥ १३३ ॥  
ययौ नरेन्द्रैः सह सोदरैश्च  
समाप्तकर्मा शिबिरं निशायाम् ।

ततः प्रजज्ञे तुमुलः कुरूणां  
निशामुखे घोरतमः प्रणादः ॥ १३४ ॥  
रणे रथानामयुतं निहत्य  
हता गजाः सप्तशतार्जुनेन ।  
प्राच्याश्च सौवीरगणाश्च सर्वे  
निपातिताः क्षुद्रकमालवाश्च ॥ १३५ ॥  
महत् कृतं कर्म धनंजयेन  
कर्तुं यथा नार्हति कश्चिदन्यः।

श्रुतायुरम्बष्ठपतिश्च राजा  
तथैव दुर्मर्षणचित्रसेनौ ॥ १३६ ॥  
द्रोणः कृपः सैन्धवबाह्लिकौ च  
भूरिश्रवाः शल्यशलौ च राजन्।  
अन्ये च योधाः शतशः समेताः  
क्रुद्धेन पार्थेन रणस्य मध्ये ॥ १३७ ॥  
स्वबाहुवीर्येण जिताः सभीष्माः  
किरीटिना लोकमहारथेन ।

इति ब्रुवन्तः शिबिराणि जग्मुः  
सर्वे गणा भारत ये त्वदीयाः ॥ १३८ ॥  
उल्कासहस्रैश्च सुसम्प्रदीप्तै-  
र्विभ्राजमानैश्च तथा प्रदीपैः ।  
किरीटिवित्रासितसर्वयोधा  
चक्रे निवेशं ध्वजिनी कुरूणाम् ॥ १३९ ॥