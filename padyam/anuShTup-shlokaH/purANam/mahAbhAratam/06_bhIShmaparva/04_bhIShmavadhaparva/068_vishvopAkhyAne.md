+++
title_full = "068 ब्रह्मभूतस्तोत्र तथा श्रीकृष्ण और अर्जुनकी महत्ता"
title = "०६८ विश्वोपाख्याने"

+++


शृणु चेदं महाराज ब्रह्मभूतं स्तवं मम।  
ब्रह्मर्षिभिश्च देवैश्च यः पुरा कथितो भुवि ॥ १ ॥

साध्यानामपि देवानां देवदेवेश्वरः प्रभुः।  
लोकभावनभावज्ञ इति त्वां नारदोऽब्रवीत् ॥ २ ॥

भूतं भव्यं भविष्यं च मार्कण्डेयोऽभ्युवाच ह।  
यज्ञं त्वां चैव यज्ञानां तपश्च तपसामपि ॥ ३ ॥

देवानामपि देवं च त्वामाह भगवान् भृगुः।  
पुराणं चैव परमं विष्णो रूपं तवेति च ॥ ४ ॥

वासुदेवो वसूनां त्वं शक्रं स्थापयिता तथा।  
देव देवोऽसि देवानामिति द्वैपायनोऽब्रवीत् ॥ ५ ॥

पूर्वे प्रजानिसर्गे च दक्षमाहुः प्रजापतिम्।  
स्रष्टारं सर्वलोकानामङ्गिस्त्वां तथाब्रवीत् ॥ ६ ॥

अव्यक्तं ते शरीरोत्थं व्यक्तं ते मनसि स्थितम्।  
देवास्त्वत्सम्भवाश्चैव देवलस्त्वसितोऽब्रवीत् ॥ ७ ॥

शिरसा ते दिवं व्याप्तं बाहुभ्यां पृथिवी तथा।  
जठरं ते त्रयो लोकाः पुरुषोऽसि सनातनः ॥ ८ ॥  
एवं त्वामभिजानन्ति तपसा भाविता नराः।  
आत्मदर्शनतृप्तानामृषीणां चासि सत्तमः ॥ ९ ॥

राजर्षीणामुदाराणामाहवेष्वनिवर्तिनाम् ।  
सर्वधर्मप्रधानानां त्वं गतिर्मधुसूदन ॥ १० ॥

इति नित्यं योगविद्भिर्भगवान् पुरुषोत्तमः।  
सनत्कुमारप्रमुखैः स्तूयतेऽभ्यर्च्यते हरिः ॥ ११ ॥

एष ते विस्तरस्तात संक्षेपश्च प्रकीर्तितः।  
केशवस्य यथातत्त्वं सुप्रीतो भज केशवम् ॥ १२ ॥

पुण्यं श्रुत्वैतदाख्यानं महाराज सुतस्तव।  
केशवं बहु मेने स पाण्डवांश्च महारथान् ॥ १३ ॥

तमब्रवीन्महाराज भीष्मः शान्तनवः पुनः।  
माहात्म्यं ते श्रुतं राजन् केशवस्य महात्मनः ॥ १४ ॥  
नरस्य च यथातत्त्वं यन्मां त्वं पृच्छसे नृप।

यदर्थं नृषु सम्भूतौ नरनारायणावृषी ॥ १५ ॥  
अवध्यौ च यथा वीरौ संयुगेष्वपराजितौ।  
यथा च पाण्डवा राजन्नवध्या युधि कस्यचित् ॥ १६ ॥

प्रीतिमान् हि दृढ़ कृष्णः पाण्डवेषु यशस्विषु।  
तस्माद् ब्रवीमि राजेन्द्र शमो भवतु पाण्डवैः ॥ १७ ॥

पृथिवीं भुङ्‌क्ष्व सहितो भ्रातृभिर्बलिभिर्वशी।  
नरनारायणौ देवाववज्ञाय नशिष्यसि ॥ १८ ॥

एवमुक्त्वा तव पिता तूष्णीमासीद् विशाम्पते।  
व्यसर्जयच्च राजानं शयनं च विवेश ह ॥ १९ ॥

राजा च शिबिरं प्रायात् प्रणिपत्य महात्मने।  
शिश्ये च शयने शुभ्रे रात्रिं तां भरतर्षभ ॥ २० ॥