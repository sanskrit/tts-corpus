+++
title_full = "089 कौरव-पाण्डव-सेनाका घमासान युद्ध और भयानक जनसंहार"
title = "०८९ अष्टमदिवसयुद्धे"

+++


दृष्ट्‌वा मे निहतान् पुत्रान् बहूनेकेन संजय।  
भीष्मो द्रोणः कृपश्चैव किमकुर्वत संयुगे ॥ १ ॥

अहन्यहनि मे पुत्राः क्षयं गच्छन्ति संजय।  
मन्येऽहं सर्वथा सूत दैवेनोपहता भृशम् ॥ २ ॥

यत्र मे तनयाः सर्वे जीयन्ते न जयन्त्युत।  
यत्र भीष्मस्य द्रोणस्य कृपस्य च महात्मनः ॥ ३ ॥  
सौमदत्तेश्च वीरस्य भगदत्तस्य चोभयोः।  
अश्वत्थाम्नस्तथा तात शूराणामनिवर्तिनाम् ॥ ४ ॥  
अन्येषां चैव शूराणां मध्यगास्तनया मम।  
यदहन्यन्त संग्रामे किमन्यद् भागधेयतः ॥ ५ ॥

न हि दुर्योधनो मन्दः पुरा प्रोक्तमबुध्यत।  
वार्यमाणो मया तात भीष्मेण विदुरेण च ॥ ६ ॥  
गान्धार्या चैव दुर्मेधाः सततं हितकाम्यया।  
नाबुध्यत पुरा मोहात् तस्य प्राप्तमिदं फलम् ॥ ७ ॥  
यद् भीमसेनः समरे पुत्रान् मम विचेतसः।  
अहन्यहनि संक्रुद्धो नयते यमसादनम् ॥ ८ ॥

इदं तत् समनुप्राप्तं क्षत्तुर्वचनमुत्तमम्।  
न बुद्धवानसि विभो प्रोच्यमानं हितं तदा ॥ ९ ॥

निवारय सुतान् द्यूतात्‌ पाण्डवान् मा द्रुहेति च।  
सुहृदां हितकामानां ब्रुवतां तत् तदेव च ॥ १० ॥  
न शुश्रूषसि तद् वाक्यं मर्त्यः पथ्यमिवौषधम्।  
तदेव त्वामनुप्राप्तं वचनं साधुभाषितम् ॥ ११ ॥

विदुरद्रोणभीष्माणां तथान्येषां हितैषिणाम् ।  
अकृत्वा वचनं पथ्यं क्षयं गच्छन्ति कौरवाः ॥ १२ ॥

तदेतत् समनुप्राप्तं पूर्वमेव विशाम्पते।  
तस्मात् त्वं शृणु तत्त्वेन यथा युद्धमवर्तत ॥ १३ ॥

मध्याह्ने सुमहारौद्रः संग्रामः समपद्यत।  
लोकक्षयकरो राजंस्तन्मे निगदतः शृणु ॥ १४ ॥

ततः सर्वाणि सैन्यानि धर्मपुत्रस्य शासनात्।  
संरब्धान्यभ्यवर्तन्त भीष्ममेव जिघांसया ॥ १५ ॥

धृष्टद्युम्नः शिखण्डी च सात्यकिश्च महारथः।  
युक्तानीका महाराज भीष्ममेव समभ्ययुः ॥ १६ ॥

विराटो द्रुपदश्चैव सहिताः सर्वसोमकैः।  
अभ्यद्रवन्त संग्रामे भीष्ममेव महारथम् ॥ १७ ॥

केकया धृष्टकेतुश्च कुन्तिभोजश्च दंशितः।  
युक्तानीका महाराज भीष्ममेव समभ्ययुः ॥ १८ ॥

अर्जुनो द्रौपदेयाश्च चेकितानश्च वीर्यवान्।  
दुर्योधनसमादिष्टान् राज्ञः सर्वान् समभ्ययुः ॥ १९ ॥

अभिमन्युस्तथा शूरो हैडिम्बश्च महारथः।  
भीमसेनश्च संक्रुद्धस्तेऽभ्यधावन्त कौरवान् ॥ २० ॥

त्रिधाभूतैरवध्यन्त पाण्डवैः कौरवा युधि।  
तथैव कौरवै राजन्नवध्यन्त परे रणे ॥ २१ ॥

द्रोणस्तु रथिनः श्रेष्ठान् सोमकान् सृंजयैः सह।  
अभ्यधावत संक्रुद्धः प्रेषयिष्यन् यमक्षयम् ॥ २२ ॥

तत्राक्रन्दो महानासीत् सृंजयानां महात्मनाम्।  
वध्यतां समरे राजन् भारद्वाजेन धन्विना ॥ २३ ॥

द्रोणेन निहतास्तत्र क्षत्रिया बहवो रणे।  
विचेष्टन्तो ह्यदृश्यन्त व्याधिक्लिष्टा नरा इव ॥ २४ ॥

कूजतां क्रन्दतां चैव स्तनतां चैव भारत।  
अनिशं शुश्रुवे शब्दः क्षुत्क्लिष्टानां नृणामिव ॥ २५ ॥

तथैव कौरवेयाणां भीमसेनो महाबलः।  
चकार कदनं घोरं क्रुद्धः काल इवापरः ॥ २६ ॥

वध्यतां तत्र सैन्यानामन्योन्येन महारणे।  
प्रावर्तत नदी घोरा रुधिरौघप्रवाहिनी ॥ २७ ॥

स संग्रामो महाराज घोररूपोऽभवन्महान्।  
कुरूणां पाण्डवानां च यमराष्ट्रविवर्धनः ॥ २८ ॥

ततो भीमो रणे क्रुद्धो रभसश्च विशेषतः।  
गजानीकं समासाद्य प्रेषयामास मृत्यवे ॥ २९ ॥

तत्र भारत भीमेन नाराचाभिहता गजाः।  
पेतुर्नेदुश्च सेदुश्च दिशश्च परिबभ्रमुः ॥ ३० ॥

छिन्नहस्ता महानागाश्छिन्नगात्राश्च मारिष ।  
क्रौञ्चवद् व्यनदन् भीताः पृथिवीमधिशेरते ॥ ३१ ॥

नकुलः सहदेवश्च हयानीकमभिद्रुतौ ।  
ते हयाः काञ्चनापीडा रुक्मभाण्डपरिच्छदाः ॥ ३२ ॥  
वध्यमाना व्यदृश्यन्त शतशोऽथ सहस्रशः।

पतद्भिस्तुरगै राजन् समास्तीर्यत मेदिनी ॥ ३३ ॥  
निर्जिह्वैश्च श्वसद्भिश्च कूजद्भिश्च गतासुभिः।  
हयैर्बभौ नरश्रेष्ठ नानारूपधरैर्धरा ॥ ३४ ॥

अर्जुनेन हतैः संख्ये तथा भारत राजभिः।  
प्रबभौ वसुधा घोरा तत्र तत्र विशाम्पते ॥ ३५ ॥

रथैर्भग्नैर्ध्वजैश्छिन्नैर्निकृत्तैश्च महायुधैः ।  
चामरैर्व्यजनैश्चैव छत्रैश्च सुमहाप्रभैः ॥ ३६ ॥  
हारैर्निष्कैः सकेयूरैः शिरोभिश्च सकुण्डलैः।  
उष्णीषैरपविद्धैश्च पताकाभिश्च सर्वशः ॥ ३७ ॥  
अनुकर्षैः शुभै राजन् योक्त्रैश्चैव सरश्मिभिः।  
संकीर्णा वसुधा भाति वसन्ते कुसुमैरिव ॥ ३८ ॥

एवमेष क्षयो वृत्तः पाण्डूनामपि भारत।  
क्रुद्धे शान्तनवे भीष्मे द्रोणे च रथसत्तमे ॥ ३९ ॥  
अश्वत्थाम्नि कृपे चैव तथैव कृतवर्मणि।  
तथेतरेषु क्रुद्धेषु तावकानामपि क्षयः ॥ ४० ॥