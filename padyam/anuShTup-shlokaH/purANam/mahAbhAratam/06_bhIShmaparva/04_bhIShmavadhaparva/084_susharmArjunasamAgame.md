+++
title_full = "084 युधिष्ठिरसे राजा श्रुतायुका पराजित होना, युद्धमें चेकितान और कृपाचार्यका मूर्छित होना, भूरिश्रवासे धृष्टकेतुका और अभिमन्युसे चित्रसेन आदिका पराजित होना एवं सुशर्मा आदिसे अर्जुनका युद्धारम्भ"
title = "०८४ सुशर्मार्जुनसमागमे"

+++


ततो युधिष्ठिरो राजा मध्यं प्राप्ते दिवाकरे।  
श्रुतायुषमभिप्रेक्ष्य प्रेषयामास वाजिनः ॥ १ ॥

अभ्यधावत् ततो राजा श्रुतायुषमरिंदमम्।  
विनिघ्नन् सायकैस्तीक्ष्णैर्नवभिर्नतपर्वभिः ॥ २ ॥

स संवार्य रणे राजा प्रेषितान् धर्मसूनुना।  
शरान् सप्त महेष्वासः कौन्तेयाय समार्पयत् ॥ ३ ॥

ते तस्य कवचं भित्त्वा पपुः शोणितमाहवे।  
असूनिव विचिन्वन्तो देहे तस्य महात्मनः ॥ ४ ॥

पाण्डवस्तु भृशं क्रुद्धो विद्धस्तेन महात्मना।  
रणे वराहकर्णेन राजानं हृद्यविध्यत ॥ ५ ॥

अथापरेण भल्लेन केतुं तस्य महात्मनः।  
रथश्रेष्ठो रथात् तूर्णं भूमौ पार्थो न्यपातयत् ॥ ६ ॥

केतुं विपतितं दृष्ट्‌वा श्रुतायुः स तु पार्थिवः।  
पाण्डवं विशिखैस्तीक्ष्णै राजन् विव्याध सप्तभिः ॥ ७ ॥

ततः क्रोधात् प्रजज्वाल धर्मपुत्रो युधिष्ठिरः।  
यथा युगान्ते भूतानि दिधक्षुरिव पावकः ॥ ८ ॥

क्रुद्धं तु पाण्डवं दृष्ट्‌वा देवगन्धर्वराक्षसाः।  
प्रविव्यथुर्महाराज व्याकुलं चाप्यभूज्जगत् ॥ ९ ॥

सर्वेषां चैव भूतानामिदमासीन्मनोगतम् ।  
त्रील्ँलोकानद्य संक्रुद्धो नृपोऽयं धक्ष्यतीति वै ॥ १० ॥

ऋषयश्चैव देवाश्च चक्रुः स्वस्त्ययनं महत्।  
लोकानां नृप शान्त्यर्थं क्रोधिते पाण्डवे तदा ॥ ११ ॥

स च क्रोधसमाविष्टः सृक्किणी परिसंलिहन्।  
दधारात्मवपुर्घोरं युगान्तादित्यसंनिभम् ॥ १२ ॥

ततः सैन्यानि सर्वाणि तावकानि विशाम्पते।  
निराशान्यभवंस्तत्र जीवितं प्रति भारत ॥ १३ ॥

स तु धैर्येण तं कोपं संनिवार्य महायशाः।  
श्रुतायुषः प्रचिच्छेद मुष्टिदेशे महाधनुः ॥ १४ ॥

अथैनं छिन्नधन्वानं नाराचेन स्तनान्तरे।  
निर्बिभेद रणे राजा सर्वसैन्यस्य पश्यतः ॥ १५ ॥  
सत्वरं च रणे राजंस्तस्य वाहान् महात्मनः।  
निजघान शरैः क्षिप्रं सूतं च सुमहाबलः ॥ १६ ॥

हताश्वं तु रथं त्यक्त्वा दृष्ट्‌वा राज्ञोऽस्य पौरुषम्।  
विप्रदुद्राव वेगेन श्रुतायुः समरे तदा ॥ १७ ॥

तस्मिञ्जिते महेष्वासे धर्मपुत्रेण संयुगे।  
दुर्योधनबलं राजन् सर्वमासीत् पराङ्‌मुखम् ॥ १८ ॥

एतत् कृत्वा महाराज धर्मपुत्रो युधिष्ठिरः।  
व्यात्ताननो यथा कालस्तव सैन्यं जघान ह ॥ १९ ॥

चेकितानस्तु वार्ष्णेयो गौतमं रथिनां वरम्।  
प्रेक्षतां सर्वसैन्यानां छादयामास सायकैः ॥ २० ॥

संनिवार्य शरांस्तांस्तु कृपः शारद्वतो युधि।  
चेकितानं रणे यत्तं राजन् विव्याध पत्रिभिः ॥ २१ ॥

अथापरेण भल्लेन धनुश्चिच्छेद मारिष।  
सारथिं चास्य समरे क्षिप्रहस्तो न्यपातयत् ॥ २२ ॥

अश्वांश्चास्यावधीद् राजन्नुभौ तौ पार्ष्णिसारथी।  
सोऽवप्लुत्य रथात् तूर्णं गदां जग्राह सात्वतः ॥ २३ ॥

स तया वीरघातिन्या गदया गदिनां वरः।  
गौतमस्य हयान् हत्वा सारथिं च न्यपातयत् ॥ २४ ॥

भूमिष्ठो गौतमस्तस्य शरांश्चिक्षेप षोडश।  
शरास्ते सात्वतं भित्त्वा प्राविशन् धरणीतलम् ॥ २५ ॥

चेकितानस्ततः क्रुद्धः पुनश्चिक्षेप तां गदाम्।  
गौतमस्य वधाकाङ्‌क्षी वृत्रस्येव पुरंदरः ॥ २६ ॥

तामापतन्तीं विमलामश्मगर्भां महागदाम् ।  
शरैरनेकसाहस्रैर्वारयामास गौतमः ॥ २७ ॥

चेकितानस्ततः खड्‌गं क्रोधादुद्‌धृत्य भारत।  
लाघवं परमास्थाय गौतमं समुपाद्रवत् ॥ २८ ॥

गौतमोऽपि धनुस्त्यक्त्वा प्रगृह्यासिं सुसंयतः।  
वेगेन महता राजंश्चेकितानमुपाद्रवत् ॥ २९ ॥

तावुभौ बलसम्पन्नौ निस्त्रिंशवरधारिणौ ।  
निस्त्रिंशाभ्यां सुतीक्ष्णाभ्यामन्योन्यं संततक्षतुः ॥ ३० ॥

निस्त्रिंशवेगाभिहतौ ततस्तौ पुरुषर्षभौ ।  
धरणीं समनुप्राप्तौ सर्वभूतनिषेविताम् ॥ ३१ ॥

मूर्छयाभिपरीताङ्गौ व्यायामेन तु मोहितौ।  
ततोऽभ्यधावद् वेगेन करकर्षः सुहृत्तया ॥ ३२ ॥  
चेकितानं तथाभूतं दृष्ट्‌वा समरदुर्मदः।  
रथमारोपयच्चैनं सर्वसैन्यस्य पश्यतः ॥ ३३ ॥

तथैव शकुनिः शूरः श्यालस्तव विशाम्पते।  
आरोपयद् रथं तूर्णं गौतमं रथिनां वरम् ॥ ३४ ॥

सौमदत्तिं तथा क्रुद्धो धृष्टकेतुर्महाबलः।  
नवत्या सायकैः क्षिप्रं राजन् विव्याध वक्षसि ॥ ३५ ॥

सौमदत्तिरुरःस्थैस्तैर्भृशं बाणैरशोभत ।  
मध्यन्दिने महाराज रश्मिभिस्तपनो यथा ॥ ३६ ॥

भूरिश्रवास्तु समरे धृष्टकेतुं महारथम्।  
हतसूतहयं चक्रे विरथं सायकोत्तमैः ॥ ३७ ॥

विरथं तं समालोक्य हताश्वं हतसारथिम्।  
महता शरवर्षेण च्छादयामास संयुगे ॥ ३८ ॥

स तु तं रथमुत्सृज्य धृष्टकेतुर्महामनाः।  
आरुरोह ततो यानं शतानीकस्य मारिष ॥ ३९ ॥

चित्रसेनो विकर्णश्च राजन् दुर्मर्षणस्तथा।  
रथिनो हेमसंनाहाः सौभद्रमभिदुद्रुवुः ॥ ४० ॥

अभिमन्योस्ततस्तैस्तु घोरं युद्धमवर्तत ।  
शरीरस्य यथा राजन् वातपित्तकफैस्त्रिभिः ॥ ४१ ॥

विरथांस्तव पुत्रांस्तु कृत्वा राजन् महाहवे।  
न जघान नरव्याघ्रः स्मरन् भीमवचस्तदा ॥ ४२ ॥

ततो राज्ञां बहुशतैर्गजाश्वरथयायिभिः ।  
संवृतं समरे भीष्मं देवैरपि दुरासदम् ॥ ४३ ॥  
प्रयान्तं शीघ्रमुद्वीक्ष्य परित्रातुं सुतांस्तव।  
अभिमन्युं समुद्दिश्य बालमेकं महारथम् ॥ ४४ ॥  
वासुदेवमुवाचेदं कौन्तेयः श्वेतवाहनः ।

चोदयाश्वान् हृषीकेश यत्रैते बहुला रथाः ॥ ४५ ॥  
एते हि बहवः शूराः कृतास्त्रा युद्धदुर्मदाः।  
यथा हन्युर्न नः सेनां तथा माधव चोदय ॥ ४६ ॥

एवमुक्तः स वार्ष्णेयः कौन्तेयेनामितौजसा।  
रथं श्वेतहयैर्युक्तं प्रेषयामास संयुगे ॥ ४७ ॥

निष्ठानको महानासीत् तव सैन्यस्य मारिष।  
यदर्जुनो रणे क्रुद्धः संयातस्तावकान् प्रति ॥ ४८ ॥

समासाद्य तु कौन्तेयो राज्ञस्तान् भीष्मरक्षिणः।  
सुशर्माणमथो राजन्निदं वचनमब्रवीत् ॥ ४९ ॥

जानामि त्वां युधां श्रेष्ठमत्यन्तं पूर्ववैरिणम्।  
अनयस्याद्य सम्प्राप्तं फलं पश्य सुदारुणम् ॥ ५० ॥  
अद्य ते दर्शयिष्यामि पूर्वप्रेतान् पितामहान्।

एवं संजल्पतस्तस्य बीभत्सोः शत्रुघातिनः ॥ ५१ ॥  
श्रुत्वापि परुषं वाक्यं सुशर्मा रथयूथपः।  
न चैनमब्रवीत् किंचिच्छुभं वा यदि वाशुभम् ॥ ५२ ॥

अभिगम्यार्जुनं वीरं राजभिर्बहुभिर्वृतः ।  
पुरस्तात् पृष्ठतश्चैव पार्श्वतश्चैव सर्वतः ॥ ५३ ॥  
परिवार्यार्जुनं संख्ये तव पुत्रैर्महारथः।  
शरैः संछादयामास मेघैरिव दिवाकरम् ॥ ५४ ॥

ततः प्रवृत्तः सुमहान् संग्रामः शोणितोदकः।  
तावकानां च समरे पाण्डवानां च भारत ॥ ५५ ॥