+++
title_full = "078 उभय पक्षकी सेनाओंका संकुलयुद्ध"
title = "०७८ संकुलयुद्धे"

+++


ततो दुर्योधनो राजा मोहात् प्रत्यागतस्तदा।  
शरवर्षैः पुनर्भीमं प्रत्यवारयदच्युतम् ॥ १ ॥

एकीभूतास्ततश्चैव तव पुत्रा महारथाः।  
समेत्य समरे भीमं योधयामासुरुद्यताः ॥ २ ॥

भीमसेनोऽपि समरे सम्प्राप्य स्वरथं पुनः।  
समारुह्य महाबाहुर्ययौ येन तवात्मजः ॥ ३ ॥

प्रगृह्य च महावेगं परासुकरणं दृढम्।  
सज्जं शरासनं संख्ये शरैर्विव्याध ते सुतम् ॥ ४ ॥

ततो दुर्योधनो राजा भीमसेनं महाबलम्।  
नाराचेन सुतीक्ष्णेन भृशं मर्मण्यताडयत् ॥ ५ ॥

सोऽतिविद्धो महेष्वासस्तव पुत्रेण धन्विना।  
क्रोधसंरक्तनयनो वेगेनाक्षिप्य कार्मुकम् ॥ ६ ॥  
दुर्योधनं त्रिभिर्बाणैर्बाह्वोरुरसि चार्पयत् ।  
स तत्र शुशुभे राजा शिखरैर्गिरिराडिव ॥ ७ ॥

तौ दृष्ट्वा समरे क्रुद्धौ विनिघ्नन्तौ परस्परम्।  
दुर्योधनानुजाः सर्वे शूराः संत्यक्तजीविताः ॥ ८ ॥  
संस्मृत्य मन्त्रितं पूर्वं निग्रहे भीमकर्मणः।  
निश्चयं परमं कृत्वा निग्रहीतुं प्रचक्रमुः ॥ ९ ॥

तानापतत एवाजौ भीमसेनो महाबलः।  
प्रत्युद्ययौ महाराज गजः प्रतिगजानिव ॥ १० ॥

भृशं क्रुद्धश्च तेजस्वी नाराचेन समार्पयत्।  
चित्रसेनं महाराज तव पुत्रं महायशाः ॥ ११ ॥

तथेतरांस्तव सुतांस्ताडयामास भारत ।  
शरैर्बहुविधैः संख्ये रुक्मपुङ्खैः सुतेजनैः ॥ १२ ॥

ततः संस्थाप्य समरे तान्यनीकानि सर्वशः।  
अभिमन्युप्रभृतयस्ते द्वादश महारथाः ॥ १३ ॥  
प्रेषिता धर्मराजेन भीमसेनपदानुगाः ।  
प्रतिजग्मुर्महाराज तव पुत्रान् महाबलान् ॥ १४ ॥

दृष्ट्‌वा रथस्थांस्तान् शूरान् सूर्याग्निसमतेजसः।  
सर्वानेव महेष्वासान् भ्राजमानान् श्रिया वृतान् ॥ १५ ॥  
महाहवे दीप्यमानान् सुवर्णमुकुटोज्ज्वलान् ।  
तत्यजुः समरे भीमं तव पुत्रा महाबलाः ॥ १६ ॥

तान् नामृष्यत कौन्तेयो जीवमाना गता इति।  
अन्वीय च पुनः सर्वांस्तव पुत्रानपीडयत् ॥ १७ ॥

अथाभिमन्युं समरे भीमसेनेन संगतम्।  
पार्षतेन च सम्प्रेक्ष्य तव सैन्ये महारथाः ॥ १८ ॥  
दुर्योधनप्रभृतयः प्रगृहीतशरासनाः ।  
भृशमश्वैः प्रजवितैः प्रययुर्यत्र ते रथाः ॥ १९ ॥

अपराह्णे महाराज प्रावर्तत महारणः।  
तावकानां च बलिनां परेषां चैव भारत ॥ २० ॥

अभिमन्युर्विकर्णस्य हयान् हत्वा महाहवे।  
अथैनं पञ्चविंशत्या क्षुद्रकाणां समार्पयत् ॥ २१ ॥

हताश्वं रथमुत्सृज्य विकर्णस्तु महारथः।  
आरुरोह रथं राजंश्चित्रसेनस्य भारत ॥ २२ ॥

स्थितावेकरथे तौ तु भ्रातरौ कुलवर्धनौ।  
आर्जुनिः शरजालेन च्छादयामास भारत ॥ २३ ॥

चित्रसेनो विकर्णश्च कार्ष्णिं पञ्चभिरायसैः।  
विव्याध तेन चाकम्पत् कार्ष्णिर्मेरुरिव स्थितः ॥ २४ ॥

दुःशासनस्तु समरे केकयान् पञ्च मारिष।  
योधयामास राजेन्द्र तदद्भुतमिवाभवत् ॥ २५ ॥

द्रौपदेया रणे क्रुद्धा दुर्योधनमवारयन्।  
शरैराशीविषाकारैः पुत्रं तव विशाम्पते ॥ २६ ॥

पुत्रोऽपि तव दुर्धर्षो द्रौपद्यास्तनयान् रणे।  
सायकैर्निशितै राजन्नाजघान पृथक् पृथक् ॥ २७ ॥

तैश्चापि विद्धः शुशुभे रुधिरेण समुक्षितः।  
गिरिः प्रस्रवणैर्यद्वद् गैरिकादिविमिश्रितैः ॥ २८ ॥

भीष्मोऽपि समरे राजन् पाण्डवानामनीकिनीम्।  
कालयामास बलवान् पालः पशुगणानिव ॥ २९ ॥

ततो गाण्डीवनिर्घोषः प्रादुरासीद् विशाम्पते।  
दक्षिणेन वरूथिन्याः पार्थस्यारीन् विनिघ्नतः ॥ ३० ॥

उत्तस्थुः समरे तत्र कबन्धानि समन्ततः।  
कुरूणां चैव सैन्येषु पाण्डवानां च भारत ॥ ३१ ॥

शोणितोदं शरावर्तं गजद्वीपं हयोर्मिणम्।  
रथनौभिर्नरव्याघ्राः प्रतेरुः सैन्यसागरम् ॥ ३२ ॥

छिन्नहस्ता विकवचा विदेहाश्च नरोत्तमाः।  
दृश्यन्ते पतितास्तत्र शतशोऽथ सहस्रशः ॥ ३३ ॥

निहतैर्मत्तमातङ्गैः शोणितौघपरिप्लुतैः ।  
भूर्भाति भरतश्रेष्ठ पर्वतैराचिता यथा ॥ ३४ ॥

तत्राद्भुतमपश्याम तव तेषां च भारत।  
न तत्रासीत्‌ पुमान् कश्चिद्‌ यो युद्धं नाभिकाङ्क्षति ॥ ३५ ॥

एवं युयुधिरे वीराः प्रार्थयाना महद् यशः।  
तावकाः पाण्डवैः सार्धमाकाङ्क्षन्तो जयं युधि ॥ ३६ ॥