+++
title_full = "102 द्रोणाचार्य और सुशर्माके साथ अर्जुनका युद्ध तथा भीमसेनके द्वारा गजसेनाका संहार"
title = "१०२ भीमपराक्रमे"

+++


कथं द्रोणो महेष्वासः पाण्डवश्च धनंजयः।  
समीयतू रणे यत्तौ तावुभौ पुरुषर्षभौ ॥ १ ॥

प्रियो हि पाण्डवो नित्यं भारद्वाजस्य धीमतः।  
आचार्यश्च रणे नित्यं प्रियः पार्थस्य संजय ॥ २ ॥

तावुभौ रथिनौ संख्ये हृष्टौ सिंहाविवोत्कटौ।  
कथं समीयतुर्यत्तौ भारद्वाजधनंजयौ ॥ ३ ॥

न द्रोणः समरे पार्थं जानीते प्रियमात्मनः।  
क्षत्रधर्मं पुरस्कृत्य पार्थो वा गुरुमाहवे ॥ ४ ॥

न क्षत्रिया रणे राजन् वर्जयन्ति परस्परम्।  
निर्मर्यादं हि युध्यन्ते पितृभिर्भ्रातृभिः सह ॥ ५ ॥

रणे भारत पार्थेन द्रोणो विद्धस्त्रिभिः शरैः।  
नाचिन्तयच्च तान् बाणान्‌ पार्थचापच्युतान्‌ युधि ॥ ६ ॥

शरवृष्ट्या पुनः पार्थश्छादयामास तं रणे।  
स प्रजज्वाल रोषेण गहनेऽग्निरिवोर्जितः ॥ ७ ॥

ततोऽर्जुनं रणे द्रोणः शरैः संनतपर्वभिः।  
छादयामास राजेन्द्र नचिरादेव भारत ॥ ८ ॥

ततो दुर्योधनो राजा सुशर्माणमचोदयत्।  
द्रोणस्य समरे राजन् पार्ष्णिग्रहणकारणात् ॥ ९ ॥

त्रिगर्तराडपि क्रुद्धो भृशमायम्य कार्मुकम्।  
छादयामास समरे पार्थं बाणैरयोमुखैः ॥ १० ॥

ताभ्यां मुक्ताः शरा राजन्नन्तरिक्षे विरेजिरे।  
हंसा इव महाराज शरत्काले नभस्तले ॥ ११ ॥

ते शराः प्राप्य कौन्तेयं समन्ताद् विविशुः प्रभो।  
फलभारनतं यद्वत् स्वादुवृक्षं विहङ्गमाः ॥ १२ ॥

अर्जुनस्तु रणे नादं विनद्य रथिनां वरः।  
त्रिगर्तराजं समरे सपुत्रं विव्यधे शरैः ॥ १३ ॥

ते वध्यमानाः पार्थेन कालेनेव युगक्षये।  
पार्थमेवाभ्यवर्तन्त मरणे कृतनिश्चयाः ॥ १४ ॥

मुमुचुः शरवृष्टिं च पाण्डवस्य रथं प्रति।  
शरवृष्टिं ततस्तां तु शरवर्षैः समन्ततः ॥ १५ ॥  
प्रतिजग्राह राजेन्द्र तोयवृष्टिमिवाचलः ।

तत्राद्भुतमपश्याम बीभत्सोर्हस्तलाघवम् ॥ १६ ॥  
विमुक्तां बहुभिर्योधैः शस्त्रवृष्टिं दुरासदाम्।  
यदेको वारयामास मारुतोऽभ्रगणानिव ॥ १७ ॥

कर्मणा तेन पार्थस्य तुतुषुर्देवदानवाः।  
अथ क्रुद्धो रणे पार्थस्त्रिगर्तान् प्रति भारत ॥ १८ ॥  
मुमोचास्त्रं महाराज वायव्यं पृतनामुखे।  
प्रादुरासीत् ततो वायुः क्षोभयाणो नभस्तलम् ॥ १९ ॥  
पातयन् वै तरुगणान् विनिघ्नंश्चैव सैनिकान्।

ततो द्रोणोऽभिवीक्ष्यैव वायव्यास्त्रं सुदारुणम् ॥ २० ॥  
शैलमन्यन्महाराज घोरमस्त्रं मुमोच ह।

द्रोणेन युधि निर्मुक्ते तस्मिन्नस्त्रे नराधिप ॥ २१ ॥  
प्रशशाम ततो वायुः प्रसन्नाश्च दिशो दश।

ततः पाण्डुसुतो वीरस्त्रिगर्तस्य रथव्रजान् ॥ २२ ॥  
निरुत्साहान् रणे चक्रे विमुखान्‌ विपराक्रमान्।

ततो दुर्योधनश्चैव कृपश्च रथिनां वरः ॥ २३ ॥  
अश्वत्थामा तथा शल्यः काम्बोजश्च सुदक्षिणः।  
विन्दानुविन्दावावन्त्यौ बाह्लिकः सह बाह्लिकैः ॥ २४ ॥  
महता रथवंशेन पार्थस्यावारयन् दिशः।

तथैव भगदत्तश्च श्रुतायुश्च महाबलः ॥ २५ ॥  
गजानीकेन भीमस्य ताववारयतां दिशः।

भूरिश्रवाः शलश्चैव सौबलश्च विशाम्पते ॥ २६ ॥  
शरौघैर्विमलैस्तीक्ष्णैर्माद्रीपुत्राववारयन् ।

भीष्मस्तु संहतः संख्ये धार्तराष्ट्रैः ससैनिकैः ॥ २७ ॥  
युधिष्ठिरं समासाद्य सर्वतः पर्यवारयत्।

आपतन्तं गजानीकं दृष्ट्‌वा पार्थो वृकोदरः ॥ २८ ॥  
लेलिहन् सृक्किणी वीरो मृगराडिव कानने।

भीमस्तु रथिनां श्रेष्ठो गदां गृह्य महाहवे ॥ २९ ॥  
अवप्लुत्य रथात् तूर्णं तव सैन्यान्यभीषयत्।

तमुद्वीक्ष्य गदाहस्तं ततस्ते गजसादिनः ॥ ३० ॥  
परिवव्रू रणे यत्ता भीमसेनं समन्ततः।

गजमध्यमनुप्राप्तः पाण्डवः स व्यराजत ॥ ३१ ॥  
मेघजालस्य महतो यथा मध्यगतो रविः।

व्यधमत् स गजानीकं गदया पाण्डवर्षभः ॥ ३२ ॥  
महाभ्रजालमतुलं मातरिश्वेव संततम् ।

ते वध्यमाना बलिना भीमसेनेन दन्तिनः ॥ ३३ ॥  
आर्तनादं रणे चक्रुर्गर्जन्तो जलदा इव।

बहुधा दारितश्चैव विषाणैस्तत्र दन्तिभिः ॥ ३४ ॥  
फुल्लाशोकनिभः पार्थः शुशुभे रणमूर्धनि।

विषाणे दन्तिनं गृह्य निर्विषाणमथाकरोत् ॥ ३५ ॥  
विषाणेन च तेनैव कुम्भेऽभ्याहत्य दन्तिनम्।  
पातयामास समरे दण्डहस्त इवान्तकः ॥ ३६ ॥

शोणिताक्तां गदां बिभ्रन्मेदोमज्जाकृतच्छविः ।  
कृताभ्यङ्गः शोणितेन रुद्रवत् प्रत्यदृश्यत ॥ ३७ ॥

एवं ते वध्यमानाश्च हतशेषा महागजाः।  
प्राद्रवन्त दिशो राजन् विमृद्‌नन्तः स्वकं बलम् ॥ ३८ ॥

द्रवद्भिस्तैर्महानागैः समन्ताद् भरतर्षभ ।  
दुर्योधनबलं सर्वं पुनरासीत् पराङ्‌मुखम् ॥ ३९ ॥