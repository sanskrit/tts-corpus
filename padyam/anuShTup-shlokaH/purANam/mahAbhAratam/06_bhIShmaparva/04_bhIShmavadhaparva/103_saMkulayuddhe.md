+++
title_full = "103 उभय पक्षकी सेनाओंका घमासान युद्ध और रक्तमयी रणनदीका वर्णन"
title = "१०३ संकुलयुद्धे"

+++


मध्यन्दिने महाराज संग्रामः समपद्यत।  
लोकक्षयकरो रौद्रो भीष्मस्य सह सोमकैः ॥ १ ॥

गाङ्गेयो रथिनां श्रेष्ठः पाण्डवानामनीकिनीम्।  
व्यधमन्निशितैर्बाणैः शतशोऽथ सहस्रशः ॥ २ ॥

सम्ममर्द च तत् सैन्यं पिता देवव्रतस्तव।  
धान्यानामिव लूनानां प्रकरं गोगणा इव ॥ ३ ॥

धृष्टद्युम्नः शिखण्डी च विराटो द्रुपदस्तथा।  
भीष्ममासाद्य समरे शरैर्जघ्नुर्महारथम् ॥ ४ ॥

धृष्टद्युम्नं ततो विद्ध्वा विराटं च शरैस्त्रिभिः।  
द्रुपदस्य च नाराचं प्रेषयामास भारत ॥ ५ ॥

तेन विद्धा महेष्वासा भीष्मेणामित्रकर्षिणा।  
चुक्रुधुः समरे राजन् पादस्पृष्टा इवोरगाः ॥ ६ ॥

शिखण्डी तं च विव्याध भरतानां पितामहम्।  
स्त्रीमयं मनसा ध्यात्वा नास्मै प्राहरदच्युतः ॥ ७ ॥

धृष्टद्युम्नस्तु समरे क्रोधेनाग्निरिव ज्वलन्।  
पितामहं त्रिभिर्बाणैर्बाह्वोरुरसि चार्पयत् ॥ ८ ॥

द्रुपदः पञ्चविंशत्या विराटो दशभिः शरैः।  
शिखण्डी पञ्चविंशत्या भीष्मं विव्याध सायकैः ॥ ९ ॥

सोऽतिविद्धो महाराज शोणितौघपरिप्लुतः ।  
वसन्ते पुष्पशबलो रक्ताशोक इवाबभौ ॥ १० ॥

तान् प्रत्यविध्यद्‌ गाङ्गेयस्त्रिभिस्त्रिभिरजिह्मगैः ।  
द्रुपदस्य च भल्लेन धनुश्चिच्छेद मारिष ॥ ११ ॥

सोऽन्यत्‌ कार्मुकमादाय भीष्मं विव्याध पञ्चभिः।  
सारथिं च त्रिभिर्बाणैः सुशितै रणमूर्धनि ॥ १२ ॥

तथा भीमो महाराज द्रौपद्याः पञ्च चात्मजाः।  
केकया भ्रातरः पञ्च सात्यकिश्चैव सात्वतः ॥ १३ ॥  
अभ्यद्रवन्त गाङ्गेयं युधिष्ठिरपुरोगमाः ॥  
रिरक्षिषन्तः पाञ्चाल्यं धृष्टद्युम्नपुरोगमाः ॥ १४ ॥

तथैव तावकाः सर्वे भीष्मरक्षार्थमुद्यताः।  
प्रत्युद्ययुः पाण्डुसेनां सहसैन्या नराधिप ॥ १५ ॥

तत्रासीत् सुमहद् युद्धं तव तेषां च संकुलम्।  
नराश्वरथनागानां यमराष्ट्रविवर्धनम् ॥ १६ ॥

रथी रथिनमासाद्य प्राहिणोद् यमसादनम्।  
तथेतरान् समासाद्य नरनागाश्वसादिनः ॥ १७ ॥

अनयन् परलोकाय शरैः संनतपर्वभिः।  
शरैश्च विविधैर्घोरैस्तत्र तत्र विशाम्पते ॥ १८ ॥

रथास्तु रथिभिर्हीना हतसारथयस्तथा ।  
विप्रद्रुताश्वाः समरे दिशो जग्मुः समन्ततः ॥ १९ ॥

मृद्‌नन्तस्ते नरान् राजन् हयांश्च सुबहून् रणे।  
वातायमाना दृश्यने गन्धर्वनगरोपमाः ॥ २० ॥

रथिनश्च रथैर्हीना वर्मिणस्तेजसा युताः।  
कुण्डलोष्णीषिणः सर्वे निष्काङ्गदविभूषणाः ॥ २१ ॥  
देवपुत्रसमाः सर्वे शौर्ये शक्रसमा युधि।  
ऋद्ध्या वैश्रवणं चाति नयेन च बृहस्पतिम् ॥ २२ ॥  
सर्वलोकेश्वराः शूरास्तत्र तत्र विशाम्पते।  
विप्रद्रुता व्यदृश्यन्त प्राकृता इव मानवाः ॥ २३ ॥

दन्तिनश्च नरश्रेष्ठ हीनाः परमसादिभिः।  
मृद्‌नन्तः स्वान्यनीकानि निपेतुः सर्वशब्दगाः ॥ २४ ॥

चर्मभिश्चामरैश्चित्रैः पताकाभिश्च मारिष ।  
छत्रैः सितैर्हेमदण्डैश्चामरैश्च समन्ततः ॥ २५ ॥  
विशीर्णैर्विप्रधावन्तो दृश्यन्ते स्म दिशो दश।  
नवमेघप्रतीकाशा जलदोपमनिःस्वनाः ॥ २६ ॥

तथैव दन्तिभिर्हीना गजारोहा विशाम्पते।  
प्रधावन्तोऽन्वदृश्यन्त तव तेषां च संकुले ॥ २७ ॥

नानादेशसमुत्थांश्च तुरगान् हेमभूषितान् ।  
वातायमानानद्राक्षं शतशोऽथ सहस्रशः ॥ २८ ॥

अश्वारोहान् हतैरश्वैर्गृहीतासीन् समन्ततः ।  
द्रवमाणानपश्याम द्राव्यमाणांश्च संयुगे ॥ २९ ॥

गजो गजं समासाद्य द्रवमाणं महाहवे।  
ययौ प्रमृद्य तरसा पादातान् वाजिनस्तथा ॥ ३० ॥

तथैव च रथान् राजन् प्रममर्द रणे गजः।  
रथाश्चैव समासाद्य पतितांस्तुरगान् भुवि ॥ ३१ ॥

व्यमृद्नन् समरे राजंस्तुरगाश्च नरान् रणे।  
एवं ते बहुधा राजन् प्रत्यमृद्‌नन् परस्परम् ॥ ३२ ॥

तस्मिन् रौद्रे तथा युद्धे वर्तमाने महाभये।  
प्रावर्तत नदी घोरा शोणितान्त्रतरङ्गिणी ॥ ३३ ॥

अस्थिसंघातसम्बाधा केशशैवलशाद्वला ।  
रथह्रदा शरावर्ता हयमीना दुरासदा ॥ ३४ ॥

शीर्षोपलसमाकीर्णा हस्तिग्राहसमाकुला ।  
कवचोष्णीषफेनौघा धनुर्वेगासिकच्छपा ॥ ३५ ॥

पताकाध्वजवृक्षाढ्या मर्त्यकूलापहारिणी ।  
क्रव्यादहंससंकीर्णा यमराष्ट्रविवर्धनी ॥ ३६ ॥

तां नदीं क्षत्रियाः शूरा रथनागहयप्लवैः।  
प्रतेरुर्बहवो राजन् भयं त्यक्त्वा महारथाः ॥ ३७ ॥

अपोवाह रणे भीरून् कश्मलेनाभिसंवृतान्।  
यथा वैतरणी प्रेतान् प्रेतराजपुरं प्रति ॥ ३८ ॥

प्राक्रोशन् क्षत्रियास्तत्र दृष्ट्‌वा तद् वैशसं महत्।  
दुर्योधनापराधेन गच्छन्ति क्षत्रियाः क्षयम् ॥ ३९ ॥

गुणवत्सु कथं द्वेषं धृतराष्ट्रो जनेश्वरः।  
कृतवान् पाण्डुपुत्रेषु पापात्मा लोभमोहितः ॥ ४० ॥

एवं बहुविधा वाचः श्रूयन्ते स्म परस्परम्।  
पाण्डवस्तवसंयुक्ताः पुत्राणां ते सुदारुणाः ॥ ४१ ॥

ता निशम्य ततो वाचः सर्वयोधैरुदाहृताः।  
आगस्कृत् सर्वलोकस्य पुत्रो दुर्योधनस्तव ॥ ४२ ॥  
भीष्मं द्रोणं कृपं चैव शल्यं चोवाच भारत।  
युध्यध्वमनहंकाराः किं चिरं कुरुथेति च ॥ ४३ ॥

ततः प्रववृते युद्धं कुरूणां पाण्डवैः सह।  
अक्षद्यूतकृतं राजन् सुघोरं वैशसं तदा ॥ ४४ ॥

यत् पुरा न निगृह्णासि वार्यमाणो महात्मभिः।  
वैचित्रवीर्य तस्येदं फलं पश्य सुदारुणम् ॥ ४५ ॥

न हि पाण्डुसुता राजन् ससैन्याः सपदानुगाः।  
रक्षन्ति समरे प्राणान् कौरवा वापि संयुगे ॥ ४६ ॥

एतस्मात् कारणाद् घोरो वर्तते स्वजनक्षयः।  
दैवाद् वा पुरुषव्याघ्र तव चापनयान्नृप ॥ ४७ ॥