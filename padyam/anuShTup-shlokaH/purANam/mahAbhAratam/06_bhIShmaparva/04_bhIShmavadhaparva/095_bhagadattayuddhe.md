+++
title_full = "095 दुर्योधनके अनुरोध और भीष्मजीकी आज्ञासे भगदत्तका घटोत्कच, भीमसेन और पाण्डव-सेनाके साथ घोर युद्ध"
title = "०९५ भगदत्तयुद्धे"

+++


तस्मिन् महति संक्रन्दे राजा दुर्योधनस्तदा।  
(पराजयं राक्षसेन नामृष्यत परंतपः।)  
गाङ्गेयमुपसंगम्य विनयेनाभिवाद्य च ॥ १ ॥  
तस्य सर्वं यथावृत्तमाख्यातुमुपचक्रमे ।  
घटोत्कचस्य विजयमात्मनश्च पराजयम् ॥ २ ॥  
कथयामास दुर्धर्षो विनिःश्वस्य पुनः पुनः।

अब्रवीच्च तदा राजन् भीष्मं कुरुपितामहम् ॥ ३ ॥  
भवन्तं समुपाश्रित्य वासुदेवं यथा परैः।  
पाण्डवैर्विग्रहो घोरः समारब्धो मया प्रभो ॥ ४ ॥

एकादश समाख्याता अक्षौहिण्यश्च या मम।  
निदेशे तव तिष्ठन्ति मया सार्धं परंतप ॥ ५ ॥

सोऽहं भरतशार्दूल भीमसेनपुरोगमैः ।  
घटोत्कचं समाश्रित्य पाण्डवैर्युधि निर्जितः ॥ ६ ॥

तन्मे दहति गात्राणि शुष्कवृक्षमिवानलः।  
यदिच्छामि महाभाग त्वत्प्रसादात् परंतप ॥ ७ ॥  
राक्षसापसदं हन्तुं स्वयमेव पितामह।  
त्वां समाश्रित्य दुर्धर्षं तन्मे कर्तुं त्वमर्हसि ॥ ८ ॥

एतच्छ्रुत्वा तु वचनं राज्ञो भरतसत्तम।  
दुर्योधनमिदं वाक्यं भीष्मः शान्तनवोऽब्रवीत् ॥ ९ ॥

शृणु राजन् मम वचो यत् त्वां वक्ष्यामि कौरव।  
यथा त्वया महाराज वर्तितव्यं परंतप ॥ १० ॥

आत्मा रक्ष्यो रणे तात सर्वावस्थास्वरिंदम।  
धर्मराजेन संग्रामस्त्वया कार्यः सदानघ ॥ ११ ॥

अर्जुनेन यमाभ्यां वा भीमसेनेन वा पुनः।  
राजधर्मं पुरस्कृत्य राजा राजानमार्छति ॥ १२ ॥

(न तु कार्यस्त्वया राजन् हैडिम्बेन दुरात्मना॥)  
अहं द्रोणः कृपो द्रौणिः कृतवर्मा च सात्वतः।  
शल्यश्च सौमदत्तिश्च विकर्णश्च महारथः ॥ १३ ॥  
तव च भ्रातर श्रेष्ठा दुःशासनपुरोगमाः।  
त्वदर्थे प्रतियोत्स्यामो राक्षसं तं महाबलम् ॥ १४ ॥

रौद्रे तस्मिन् राक्षसेन्द्रे यदि तेऽनुशयो महान्।  
अयं वा गच्छतु रणे तस्य युद्धाय दुर्मतेः ॥ १५ ॥  
भगदत्तो महीपालः पुरन्दरसमो युधि।

एतावदुक्त्वा राजानं भगदत्तमथाब्रवीत् ॥ १६ ॥  
समक्षं पार्थिवेन्द्रस्य वाक्यं वाक्यविशारदः।

गच्छ शीघ्रं महाराज हैडिम्बं युद्धदुर्मदम् ॥ १७ ॥  
वारयस्व रणे यत्तो मिषतां सर्वधन्विनाम्।

राक्षसं क्रूरकर्माणं यथेन्द्रस्तारकं पुरा ॥ १८ ॥  
तव दिव्यानि चास्त्राणि विक्रमश्च परंतप।  
समागमश्च बहुभिः पुराभूदमरैः सह ॥ १९ ॥

त्वं तस्य नृपशार्दूल प्रतियोद्धा महाहवे।  
स्वबलेनोच्छ्रितो राजञ्जहि राक्षसपुङ्गवम् ॥ २० ॥

एतच्छ्रुत्वा तु वचनं भीष्मस्य पृतनापतेः।  
प्रययौ सिंहनादेन परानभिमुखो द्रुतम् ॥ २१ ॥

तमाद्रवन्तं सम्प्रेक्ष्य गर्जन्तमिव तोयदम्।  
अभ्यवर्तन्त संक्रुद्धाः पाण्डवानां महारथाः ॥ २२ ॥  
भीमसेनोऽभिमन्युश्च राक्षसश्च घटोत्कचः ।  
द्रौपदेयाः सत्यधृतिः क्षत्रदेवश्च भारत ॥ २३ ॥  
चेदिपो वसुदानश्च दशार्णाधिपतिस्तथा ।

सुप्रतीकेन तांश्चापि भगदत्तोऽप्युपाद्रवत् ॥ २४ ॥  
ततः समभवद् युद्धं घोररूपं भयानकम्।  
पाण्डूनां भगदत्तेन यमराष्ट्रविवर्धनम् ॥ २५ ॥

प्रयुक्ता रथिभिर्बाणा भीमवेगाः सुतेजनाः।  
ते निपेतुर्महाराज नागेषु च रथेषु च ॥ २६ ॥

प्रभिन्नाश्च महानागा विनीता हस्तिसादिभिः।  
परस्परं समासाद्य संनिपेतुरभीतवत् ॥ २७ ॥

मदान्धा रोषसंरब्धा विषाणाग्रैर्महाहवे ।  
बिभिदुर्दन्तमुसलैः समासाद्य परस्परम् ॥ २८ ॥

हयाश्च चामरापीडाः प्रासपाणिभिरास्थिताः ।  
चोदिताः सादिभिः क्षिप्रं निपेतुरितरेतरम् ॥ २९ ॥

पादाताश्च पदात्योघैस्ताडिताः शक्तितोमरैः ।  
न्यपतन्त तदा भूमौ शतशोऽथ सहस्रशः ॥ ३० ॥

रथिनश्च रथै राजन् कर्णिनालीकसायकैः।  
निहत्य समरे वीरान् सिंहनादान् विनेदिरे ॥ ३१ ॥

तस्मिंस्तथा वर्तमाने संग्रामे लोमहर्षणे।  
भगदत्तो महेष्वासो भीमसेनमथाद्रवत् ॥ ३२ ॥

कुञ्जरेण प्रभिन्नेन सप्तधा स्रवता मदम्।  
पर्वतेन यथा तोयं स्रवमाणेन सर्वशः ॥ ३३ ॥

किरञ्छरसहस्राणि सुप्रतीकशिरोगतः ।  
ऐरावतस्थो मघवान् वारिधारा इवानघ ॥ ३४ ॥

स भीमं शरधाराभिस्ताडयामास पार्थिवः।  
पर्वतं वारिधाराभिस्तपान्ते जलदो यथा ॥ ३५ ॥

भीमसेनस्तु संक्रुद्धः पादरक्षान् परःशतान्।  
निजघान महेष्वासः संरब्धः शरवृष्टिभिः ॥ ३६ ॥

तान्‌ दृष्ट्‌वा निहतान् क्रुद्धो भगदत्तः प्रतापवान्।  
चोदयामास नागेन्द्रं भीमसेनरथं प्रति ॥ ३७ ॥

स नागः प्रेषितस्तेन बाणो ज्याचोदितो यथा।  
अभ्यधावत वेगेन भीमसेनमरिंदमम् ॥ ३८ ॥

तमापतन्तं सम्प्रेक्ष्य पाण्डवानां महारथाः।  
अभ्यवर्तन्त वेगेन भीमसेनपुरोगमाः ॥ ३९ ॥

केकयाश्चाभिमन्युश्च द्रौपदेयाश्च सर्वशः ।  
दशार्णाधिपतिः शूरः क्षत्रदेवश्च मारिष ॥ ४० ॥  
चेदिपश्चित्रकेतुश्च संरब्धाः सर्व एव ते।  
उत्तमास्त्राणि दिव्यानि दर्शयन्तो महाबलाः ॥ ४१ ॥  
तमेकं कुञ्जरं क्रुद्धाः समन्तात् पर्यवारयन्।

स विद्धो बहुभिर्बाणैर्व्यरोचत महाद्विपः ॥ ४२ ॥  
संजातरुधिरोत्पीडो धातुचित्र इवाद्रिराट् ।

दशार्णाधिपतिश्चापि गजं भूमिधरोपमम् ॥ ४३ ॥  
समास्थितोऽभिदुद्राव भगदत्तस्य वारणम् ।

तमापतन्तं समरे गजं गजपतिः स च ॥ ४४ ॥  
दधार सुप्रतीकोऽपि वेलेव मकरालयम्।

वारितं प्रेक्ष्य नागेन्द्रं दशार्णस्य महात्मनः ॥ ४५ ॥  
साधु साध्विति सैन्यानि पाण्डवेयान्यपूजयन्।

ततः प्राग्ज्योतिषः क्रुद्धस्तोमरान् वै चतुर्दश ॥ ४६ ॥  
प्राहिणोत् तस्य नागस्य प्रमुखे नृपसत्तम।

वर्म मुख्यं तनुत्राणं शातकुम्भपरिष्कृतम् ॥ ४७ ॥  
विदार्य प्राविशन् क्षिप्रं वल्मीकमिव पन्नगाः।

स गाढविद्धो व्यथितो नागो भरतसत्तम ॥ ४८ ॥  
उपावृत्तमदः क्षिप्रमभ्यवर्तत वेगितः ।

स प्रदुद्राव वेगेन प्रणदन् भैरवं रवम् ॥ ४९ ॥  
सम्मर्दयानः स्वबलं वायुर्वृक्षानिवौजसा ।

तस्मिन् पराजिते नागे पाण्डवानां महारथाः ॥ ५० ॥  
सिंहनादं विनद्योच्चैर्युद्धायैवावतस्थिरे ।

ततो भीमं पुरस्कृत्य भगदत्तमुपाद्रवन् ॥ ५१ ॥  
किरन्तो विविधान् बाणान् शस्त्राणि विविधानि च।

तेषामापततां राजन् संक्रुद्धानाममर्षिणाम् ॥ ५२ ॥  
श्रुत्वा स निनदं घोरममर्षाद् गतसाध्वसः।  
भगदत्तो महेष्वासः स्वनागं प्रत्यचोदयत् ॥ ५३ ॥

अङ्‌कुशाङ्‌गुष्ठनुदितः स गजप्रवरो युधि।  
तस्मिन् क्षणे समभवत् सांवर्तक इवानलः ॥ ५४ ॥

रथसंघांस्तथा नागान् हयांश्च हयसादिभिः।  
पादातांश्च सुसंक्रुद्धः शतशोऽथ सहस्रशः ॥ ५५ ॥  
अमृद्‌नात् समरे नागः सम्प्रधावंस्ततस्ततः।

तेन संलोड्यमानं तु पाण्डवानां बलं महत् ॥ ५६ ॥  
संचुकोच महाराज चर्मेवाग्नौ समाहितम्।

भग्नं तु स्वबलं दृष्ट्‌वा भगदत्तेन धीमता ॥ ५७ ॥  
घटोत्कचोऽथ संक्रुद्धो भगदत्तमुपाद्रवत् ।

विकटः परुषो राजन् दीप्तास्यो दीप्तलोचनः ॥ ५८ ॥  
रूपं विभीषणं कृत्वा रोषेण प्रज्वलन्निव।

जग्राह विमलं शूलं गिरीणामपि दारणम् ॥ ५९ ॥  
नागं जिघांसुः सहसा चिक्षेप च महाबलः।

स विस्फुलिङ्गमालाभिः समन्तात् परिवेष्टितः ॥ ६० ॥  
तमापतन्तं सहसा दृष्ट्‌वा प्राग्ज्योतिषो नृपः।  
चिक्षेप रुचिरं तीक्ष्णमर्धचन्द्रं सुदारुणम् ॥ ६१ ॥

चिच्छेद तन्महच्छूलं तेन बाणेन वेगवान्।  
उत्पपात द्विधा च्छिन्नं शूलं हेमपरिष्कृतम् ॥ ६२ ॥  
महाशनिर्यथा भ्रष्टा शक्रमुक्ता नभोगता।

शूलं निपतितं दृष्ट्‌वा द्विधा कृत्तं च पार्थिवः ॥ ६३ ॥  
रुक्मदण्डां महाशक्तिं जग्राहाग्निशिखोपमाम् ।  
चिक्षेप तां राक्षसस्य तिष्ठ तिष्ठेति चाब्रवीत् ॥ ६४ ॥

तामापतन्तीं सम्प्रेक्ष्य वियत्स्थामशनीमिव ।  
उत्पत्य राक्षसस्तूर्णं जग्राह च ननाद च ॥ ६५ ॥

बभञ्च चैनां त्वरितो जानुन्यारोप्य भारत।  
पश्यतः पार्थिवेन्द्रस्य तदद्भुतमिवाभवत् ॥ ६६ ॥

तदवेक्ष्य कृतं कर्म राक्षसेन बलीयसा।  
दिवि देवाः सगन्धर्वा मुनयश्चापि विस्मिताः ॥ ६७ ॥

पाण्डवाश्च महाराज भीमसेनपुरोगमाः ।  
साधु साध्विति नादेन पृथिवीमन्वनादयन् ॥ ६८ ॥

तं तु श्रुत्वा महानादं प्रहृष्टानां महात्मनाम्।  
नामृष्यत महेष्वासो भगदत्तः प्रतापवान् ॥ ६९ ॥

स विस्फार्य महच्चापमिन्द्राशनिसमप्रभम् ।  
तर्जयामास वेगेन पाण्डवानां महारथान् ॥ ७० ॥

विसृजन् विमलांस्तीक्ष्णान् नाराचाञ्ज्वलनप्रभान् ।  
भीममेकेन विव्याध राक्षसं नवभिः शरैः ॥ ७१ ॥

अभिमन्युं त्रिभिश्चैव केकयान् पञ्चभिस्तथा।  
पूर्णायतविसृष्टेन शरेणानतपर्वणा ॥ ७२ ॥  
बिभेद दक्षिणं बाहुं क्षत्रदेवस्य चाहवे।  
पपात सहसा तस्य सशरं धनुरुत्तमम् ॥ ७३ ॥

द्रौपदेयांस्ततः पञ्च पञ्चभिः समताडयत्।  
भीमसेनस्य च क्रोधान्निजघान तुरङ्‌गमान् ॥ ७४ ॥

ध्वजं केसरिणं चास्य चिच्छेद विशिखैस्त्रिभिः।  
निर्बिभेद त्रिभिश्चान्यैः सारथिं चास्य पत्रिभिः ॥ ७५ ॥

स गाढविद्धो व्यथितो रथोपस्थ उपाविशत्।  
विशोको भरतश्रेष्ठ भगदत्तेन संयुगे ॥ ७६ ॥

ततो भीमो महाबाहुर्विरथो रथिनां वरः।  
गदां प्रगृह्य वेगेन प्रचस्कन्द रथोत्तमात् ॥ ७७ ॥

तमुद्यतगदं दृष्ट्‌वा सशृङ्गमिव पर्वतम्।  
तावकानां भयं घोरं समपद्यत भारत ॥ ७८ ॥

एतस्मिन्नेव काले तु पाण्डवः कृष्णसारथिः।  
आजगाम महाराज निघ्नन् शत्रून् समन्ततः ॥ ७९ ॥  
यत्र तौ पुरुषव्याघ्रौ पितापुत्रौ महाबलौ।  
प्राग्ज्योतिषेण संयुक्तौ भीमसेनघटोत्कचौ ॥ ८० ॥

दृष्ट्‌वा च पाण्डवो भ्रातॄन् युध्यमानान् महारथान्।  
त्वरितो भरतश्रेष्ठ तत्रायुध्यत् किरञ्छरान् ॥ ८१ ॥

ततो दुर्योधनो राजा त्वरमाणो महारथः।  
सेनामचोदयत् क्षिप्रं रथनागाश्वसंकुलाम् ॥ ८२ ॥

तामापतन्तीं सहसा कौरवाणां महाचमूम्।  
अभिदुद्राव वेगेन पाण्डवः श्वेतवाहनः ॥ ८३ ॥

भगदत्तश्च समरे तेन नागेन भारत।  
विमृद्‌नन् पाण्डवबलं युधिष्ठिरमुपाद्रवत् ॥ ८४ ॥

तदाऽऽसीत् सुमहद् युद्धं भगदत्तस्य मारिष।  
पञ्चालैः पाण्डवेयैश्च केकयैश्चोद्यतायुधैः ॥ ८५ ॥

भीमसेनोऽपि समरे तावुभौ केशवार्जुनौ।  
अश्रावयद् यथावृत्तमिरावद्वधमुत्तमम् ॥ ८६ ॥