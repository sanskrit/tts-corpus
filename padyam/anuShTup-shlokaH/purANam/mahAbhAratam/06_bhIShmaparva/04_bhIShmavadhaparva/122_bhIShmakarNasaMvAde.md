+++
title_full = "122 भीष्म और कर्णका रहस्यमय संवाद"
title = "१२२ भीष्मकर्णसंवादे"

+++


ततस्ते पार्थिवाः सर्वे जग्मुः स्वानालयान् पुनः।  
तूष्णीम्भूते महाराज भीष्मे शान्तनुनन्दने ॥ १ ॥

श्रुत्वा तु निहतं भीष्मं राधेयः पुरुषर्षभः।  
ईषदागतसंत्रासस्त्वरयोपजगाम ह ॥ २ ॥

स ददर्श महात्मानं शरतल्पगतं तदा।  
जन्मशय्यागतं वीरं कार्तिकेयमिव प्रभुम् ॥ ३ ॥

निमीलिताक्षं तं वीरं साश्रुकण्ठस्तदा वृषः।  
भीष्म भीष्म महाबाहो इत्युवाच महाद्युतिः ॥ ४ ॥  
राधेयोऽहं कुरुश्रेष्ठ नित्यमक्षिगतस्तव ।  
द्वेष्योऽहं तव सर्वत्र इति चैनमुवाच ह ॥ ५ ॥

तच्छ्रुत्वा कुरुवृद्धो हि बली संवृतलोचनः।  
शनैरुद्वीक्ष्य सस्नेहमिदं वचनमब्रवीत् ॥ ६ ॥  
रहितं धिष्ण्यमालोक्य समुत्सार्य च रक्षिणः।  
पितेव पुत्रं गाङ्गेयः परिरभ्यैकपाणिना ॥ ७ ॥

एह्येहि मे विप्रतीप स्पर्धसे त्वं मया सह।  
यदि मां नाधिगच्छेथा न ते श्रेयो ध्रुवं भवेत्॥८॥

कौन्तेयस्त्वं न राधेयो न तवाधिरथः पिता।  
सूर्यजस्त्वं महाबाहो विदितो नारदान्मया ॥ ९ ॥

कृष्णद्वैपायनाच्चैव तच्च सत्यं न संशयः।  
न च द्वेषोऽस्ति मे तात त्वयि सत्यं ब्रवीमि ते॥१०॥

तेजोवधनिमित्तं तु परुषं त्वाहमब्रुवम्।  
अकस्मात् पाण्डवान् सर्वानवाक्षिपसि सुव्रत ॥ ११ ॥  
येनासि बहुशो राज्ञा चोदितः सूतनन्दन।

जातोऽसि धर्मलोपेन ततस्ते बुद्धिरीदृशी ॥ १२ ॥  
नीचाश्रयान्मत्सरेण द्वेषिणी गुणिनामपि ।  
तेनासि बहुशो रूक्षं श्रावितः कुरुसंसदि ॥ १३ ॥

जानामि समरे वीर्यं शत्रुभिर्दुःसहं भुवि।  
ब्रह्मण्यतां च शौर्यं च दाने च परमां स्थितिम्॥१४॥

न त्वया सदृशः कश्चित् पुरुषेष्वमरोपम।  
कुलभेदभयाच्चाहं सदा परुषमुक्तवान् ॥ १५ ॥

इष्वस्त्रे चास्त्रसंधाने लाघवेऽस्त्रबले तथा।  
सदृशः फाल्गुनेनासि कृष्णेन च महात्मना ॥ १६ ॥

कर्ण काशिपुरं गत्वा त्वयैकेन धनुष्मता।  
कन्यार्थे कुरुराजस्य राजानो मृदिता युधि ॥ १७ ॥

तथा च बलवान् राजा जरासंधो दुरासदः।  
समरे समरश्लाघिन् न त्वया सदृशोऽभवत् ॥ १८ ॥

ब्रह्मण्यः सत्त्वयोधी च तेजसा च बलेन च।  
देवगर्भसमः संख्ये मनुष्यैरधिको युधि ॥ १९ ॥

व्यपनीतोऽद्य मन्युर्मे यस्त्वां प्रति पुरा कृतः।  
दैवं पुरुषकारेण न शक्यमतिवर्तितुम् ॥ २० ॥

सोदर्याः पाण्डवा वीरा भ्रातरस्तेऽरिसूदन।  
संगच्छ तैर्महाबाहो मम चेदिच्छसि प्रियम् ॥ २१ ॥

मया भवतु निर्वृत्तं वैरमादित्यनन्दन।  
पृथिव्यां सर्वराजानो भवन्त्वद्य निरामयाः ॥ २२ ॥

जानाम्येव महाबाहो सर्वमेतन्न संशयः।  
यथा वदसि मे भीष्म कौन्तेयोऽहं न सूतजः ॥ २३ ॥

अवकीर्णस्त्वहं कुन्त्या सूतेन च विवर्धितः।  
(पुरा दुर्योधनेनाहं स्नेहं वै कृतवान् मुदा।  
तव कार्यं करिष्यामि यद् यत् सर्वं दुरासदम्॥  
इत्येवं वै प्रतिज्ञातं वचनं वै सुयोधने।)  
भुक्त्वा दुर्योधनैश्वर्यं न मिथ्याकर्तुमुत्सहे ॥ २४ ॥

वसुदेवसुतो यद्वत् पाण्डवाय दृढव्रतः।  
वसु चैव शरीरं च पुत्रदारं तथा यशः ॥ २५ ॥  
सर्वं दुर्योधनस्यार्थे त्यक्तं मे भूरिदक्षिण।  
मा चैतद् व्याधिमरणं क्षत्रं स्यादिति कौरव ॥ २६ ॥  
कोपिताः पाण्डवा नित्यं समाश्रित्य सुयोधनम्।

अवश्यभावी ह्यर्थोऽयं यो न शक्यो निवर्तितुम् ॥ २७ ॥  
दैवं पुरुषकारेण को निवर्तितुमुत्सहेत्।

पृथिवीक्षयशंसीनि निमित्तानि पितामह ॥ २८ ॥  
भवद्भिरुपलब्धानि कथितानि च संसदि।

पाण्डवा वासुदेवश्च विदिता मम सर्वशः ॥ २९ ॥  
अजेयाः पुरुषैरन्यैरिति तांश्चोत्सहामहे ।  
विजयिष्ये रणे पाण्डूनिति मे निश्चितं मनः ॥ ३० ॥

न च शक्यमवस्रष्टुं वैरमेतत् सुदारुणम्।  
धनंजयेन योत्स्येऽहं स्वधर्मप्रीतमानसः ॥ ३१ ॥

अनुजानीष्व मां तात युद्धाय कृतनिश्चयम्।  
अनुज्ञातस्त्वया वीर युद्ध्येयमिति मे मतिः ॥ ३२ ॥

दुरुक्तं विप्रतीपं वा रभसाच्चापलात् तथा।  
यन्मयेह कृतं किंचित् तन्मे त्वं क्षन्तुमर्हसि ॥ ३३ ॥

न चेच्छक्यमवस्रष्टुं वैरमेतत् सुदारुणम्।  
अनुजानामि कर्ण त्वां युद्ध्यस्व स्वर्गकाम्यया ॥ ३४ ॥

निर्मन्युर्गतसंरम्भः कृतकर्मा रणे स्म ह।  
यथाशक्ति यथोत्साहं सतां वृत्तेषु वृत्तवान् ॥ ३५ ॥

अहं त्वामनुजानामि यदिच्छसि तदाप्नुहि।  
क्षत्रधर्मजिताल्ँलोकानवाप्स्यसि धनंजयात् ॥ ३६ ॥

युध्यस्व निरहङ्कारो बलवीर्यव्यपाश्रयः ।  
धर्म्याद्धि युद्धाच्छ्रेयोऽन्यत् क्षत्रियस्य न विद्यते ॥ ३७ ॥

प्रशमे हि कृतो यत्नः सुमहान् सुचिरं मया।  
न चैव शकितः कर्तुं कर्ण सत्यं ब्रवीमि ते॥३८॥

इत्युक्तवति गाङ्गेये अभिवाद्योपमन्त्र्य च।  
राधेयो रथमारुह्य प्रायात् तव सुतं प्रति ॥ ३९ ॥