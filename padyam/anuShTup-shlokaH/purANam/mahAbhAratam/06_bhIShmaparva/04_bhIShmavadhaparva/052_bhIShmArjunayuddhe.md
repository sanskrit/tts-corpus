+++
title_full = "052 भीष्म और अर्जुनका युद्ध"
title = "०५२ भीष्मार्जुनयुद्धे"

+++


एवं व्यूढेष्वनीकेषु मामकेष्वितरेषु च।  
कथं प्रहरतां श्रेष्ठाः सम्प्रहारं प्रचक्रिरे ॥ १ ॥

(तावकाः पाण्डवैः सार्धं यथायुध्यन्त तच्छृणु।)  
समं व्यूढेष्वनीकेषु संनद्धरुचिरध्वजम् ।  
अपारमिव संदृश्य सागरप्रतिमं बलम् ॥ २ ॥  
तेषां मध्ये स्थितो राजन् पुत्रो दुर्योधनस्तव।  
अब्रवीत्‌ तावकान् सर्वान् युद्ध्यध्वमिति दंशिताः ॥ ३ ॥

ते मनः क्रूरमाधाय समभित्यक्तजीविताः।  
पाण्डवानभ्यवर्तन्त सर्व एवोच्छ्रितध्वजाः ॥ ४ ॥

ततो युद्धं समभवत् तुमुलं लोमहर्षणम्।  
तावकानां परेषां च व्यतिषक्तरथद्विपम् ॥ ५ ॥

मुक्तास्तु रथिभिर्बाणा रुक्मपुङ्खाः सुतेजसः।  
संनिपेतुरकुण्ठाग्रा नागेषु च हयेषु च ॥ ६ ॥

तथा प्रवृत्ते संग्रामे धनुरुद्यम्य दंशितः।  
अभिपत्य महाबाहुर्भीष्मो भीमपराक्रमः ॥ ७ ॥  
सौभद्रे भीमसेने च सात्यकौ च महारथे।  
कैकेये च विराटे च धृष्टद्युम्ने च पार्षते ॥ ८ ॥  
एतेषु नरवीरेषु चेदिमत्स्येषु चाभिभूः।  
ववर्ष शरवर्षाणि वृद्धः कुरुपितामहः ॥ ९ ॥

अभिद्यत ततो व्यूहस्तस्मिन् वीरसमागमे।  
सर्वेषामेव सैन्यानामासीद् व्यतिकरो महान् ॥ १० ॥

सादिनो ध्वजिनश्चैव हताः प्रवरवाजिनः।  
विप्रद्रुतरथानीकाः समपद्यन्त पाण्डवाः ॥ ११ ॥

अर्जुनस्तु नरव्याघ्रो दृष्ट्‌वा भीष्मं महारथम्।  
वार्ष्णेयमब्रवीत् क्रुद्धो याहि यत्र पितामहः ॥ १२ ॥  
एष भीष्मः सुसंक्रुद्धो वार्ष्णेय मम वाहिनीम्।  
नाशयिष्यति सुव्यक्तं दुर्योधनहिते रतः ॥ १३ ॥

एष द्रोणः कृपः शल्यो विकर्णश्च जनार्दन।  
धार्तराष्ट्राश्च सहिता दुर्योधनपुरोगमाः ॥ १४ ॥  
पञ्चालान् निहनिष्यन्ति रक्षिता दृढधन्वना।  
सोऽहं भीष्मं वधिष्यामि सैन्यहेतोर्जनार्दन ॥ १५ ॥

तमब्रवीद् वासुदेवो यत्तो भव धनंजय।  
एष त्वां प्रापयिष्यामि पितामहरथं प्रति ॥ १६ ॥

एवमुक्त्वा ततः शौरी रथं तं लोकविश्रुतम्।  
प्रापयामास भीष्मस्य रथं प्रति जनेश्वर ॥ १७ ॥

चलद्‌बहुपताकेन बलाकावर्णवाजिना ।  
समुच्छ्रितमहाभीमनदद्‌वानरकेतुना ॥ १८ ॥  
महता मेघनादेन रथेनामिततेजसा ।  
विनिघ्नन् कौरवानीकं शूरसेनांश्च पाण्डवः ॥ १९ ॥  
प्रायाच्छरणदः शीघ्रं सुहृदां हर्षवर्धनः।

तमापतन्तं वेगेन प्रभिन्नमिव वारणम् ॥ २० ॥  
त्रासयन्तं रणे शूरान् मर्दयन्तं च सायकैः।  
सैन्धवप्रमुखैर्गुप्तः प्राच्यसौवीरकेकयैः ॥ २१ ॥  
सहसा प्रत्युदीयाय भीष्मः शान्तनवोऽर्जुनम्।

को हि गाण्डीवधन्वानमन्यः कुरुपितामहात् ॥ २२ ॥  
द्रोणवैकर्तनाभ्यां वा रथी संयातुमर्हति।

ततो भीष्मो महाराज सर्वलोकमहारथः ॥ २३ ॥  
अर्जुनं सप्तसप्तत्या नाराचानां समाचिनोत्।  
द्रोणश्च पञ्चविंशत्या कृपः पञ्चाशता शरैः ॥ २४ ॥  
दुर्योधनश्चतुःषष्ट्या शल्यश्च नवभिः शरैः।  
सैन्धवो नवभिश्चैव शकुनिश्चापि पञ्चभिः ॥ २५ ॥  
विकर्णो दशभिर्भल्लै राजन् विव्याध पाण्डवम्।

स तैर्विद्धो महेष्वासः समन्तान्निशितैः शरैः ॥ २६ ॥  
न विव्यथे महाबाहुर्भिद्यमान इवाचलः।

स भीष्मं पञ्चविंशत्या कृपं च नवभिः शरैः ॥ २७ ॥  
द्रोणं षष्ट्या नरव्याघ्रो विकर्णं च त्रिभिः शरैः।  
शल्यं चैव त्रिभिर्बाणै राजानं चैव पञ्चभिः ॥ २८ ॥  
प्रत्यविध्यदमेयात्मा किरीटी भरतर्षभ ।

तं सात्यकिर्विराटश्च धृष्टद्युम्नश्च पार्षतः ॥ २९ ॥  
द्रौपदेयाऽभिमन्युश्च परिवव्रुर्धनंजयम् ।

ततो द्रोणं महेष्वासं गाङ्गेयस्य प्रिये रतम् ॥ ३० ॥  
अभ्यवर्तत पाञ्चाल्यः संयुक्तः सह सोमकैः।

भीष्मस्तु रथिनां श्रेष्ठो राजन् विव्याध पाण्डवम् ॥ ३१ ॥  
अशीत्या निशितैर्बाणैस्ततोऽक्रोशन्त तावकाः ।

तेषां तु निनदं श्रुत्वा सहितानां प्रहृष्टवत् ॥ ३२ ॥  
प्रविवेश ततो मध्यं नरसिंहः प्रतापवान्।  
तेषां महारथानां स मध्यं प्राप्य धनंजयः ॥ ३३ ॥  
चिक्रीड धनुषा राजल्ँलक्ष्यं कृत्वा महारथान्।  
ततो दुर्योधनो राजा भीष्ममाह जनेश्वरः ॥ ३४ ॥  
पीड्यमानं स्वकं सैन्यं दृष्ट्‌वा पार्थेन संयुगे।

एष पाण्डुसुतस्तात कृष्णेन सहितो बली ॥ ३५ ॥  
यततां सर्वसैन्यानां मूलं नः परिकृन्तति।  
त्वयि जीवति गाङ्‌गेय द्रोणे च रथिनां वरे ॥ ३६ ॥

त्वत्कृते चैव कर्णोऽपि न्यस्तशस्त्रो विशाम्पते।  
न युध्यति रणे पार्थं हितकामः सदा मम ॥ ३७ ॥  
स तथा कुरु गाङ्‌गेय यथा हन्येत फाल्गुनः।

एवमुक्तस्ततो राजन् पिता देवव्रतस्तव ॥ ३८ ॥  
धिक् क्षात्रं धर्ममित्युक्त्वा प्रायात्‌ पार्थरथं प्रति।

उभौ श्वेतहयौ राजन् संसक्तौ प्रेक्ष्य पार्थिवाः ॥ ३९ ॥  
सिंहनादान् भृशं चक्रुः शङ्खान्‌ दध्मुश्च मारिष।

द्रौणिर्दुर्योधनश्चैव विकर्णश्च तवात्मजः ॥ ४० ॥  
परिवार्य रणे भीष्मं स्थिता युद्धाय मारिष।

तथैव पाण्डवाः सर्वे परिवार्य धनंजयम् ॥ ४१ ॥  
स्थिता युद्धाय महते ततो युद्धमवर्तत।

गाङ्गेयस्तु रणे पार्थमानर्च्छन्नवभिः शरैः ॥ ४२ ॥  
तमर्जुनः प्रत्यविध्यद् दशभिर्मर्मभेदिभिः ।

ततः शरसहस्रेण सुप्रयुक्तेन पाण्डवः ॥ ४३ ॥  
अर्जुनः समरश्लाघी भीष्मस्यावारयद् दिशः।

शरजालं ततस्तत् तु शरजालेन मारिष ॥ ४४ ॥  
वारयामास पार्थस्य भीष्मः शान्तनवस्तदा।

उभौ परमसंहृष्टावुभौ युद्धाभिनन्दिनौ ॥ ४५ ॥  
निर्विशेषमयुध्येतां कृतप्रतिकृतैषिणौ ।

भीष्मचापविमुक्तानि शरजालानि संघशः ॥ ४६ ॥  
शीर्यमाणान्यदृश्यन्त भिन्नान्यर्जुनसायकैः ।

तथैवार्जुनमुक्तानि शरजालानि सर्वशः ॥ ४७ ॥  
गाङ्गेयशरनुन्नानि प्रापतन्त महीतले ।

अर्जुनः पञ्चविंशत्या भीष्ममार्च्छच्छितैः शरैः ॥ ४८ ॥  
भीष्मोऽपि समरे पार्थं विव्याध निशितैः शरैः।

अन्योन्यस्य हयान् विद्‌ध्वा ध्वजौ च सुमहाबलौ ॥ ४९ ॥  
रथेषां रथचक्रे च चिक्रीडतुररिंदमौ।

ततः क्रुद्धो महाराज भीष्मः प्रहरतां वरः ॥ ५० ॥  
वासुदेवं त्रिभिर्बाणैराजघान स्तनान्तरे ।

भीष्मचापच्युतैस्तैस्तु निर्विद्धो मधुसूदनः ॥ ५१ ॥  
विरराज रणे राजन् सपुष्प इव किंशुकः।

ततोऽर्जुनो भृशं क्रुद्धो निविद्धं प्रेक्ष्य माधवम् ॥ ५२ ॥  
सारथिं कुरुवृद्धस्य निर्बिभेद शितैः शरैः।

यतमानौ तु तौ वीरावन्योन्यस्य वधं प्रति ॥ ५३ ॥  
न शक्नुतां तदान्योन्यमभिसंधातुमाहवे ।

तौ मण्डलानि चित्राणि गतप्रत्यागतानि च ॥ ५४ ॥  
अदर्शयेतां बहुधा सूतसामर्थ्यलाघवात् ।

अन्तरं च प्रहारेषु तर्कयन्तौ परस्परम् ॥ ५५ ॥  
राजन्नन्तरमार्गस्थौ स्थितावास्तां मुहुर्मुहुः ।

उभौ सिंहरवोन्मिश्रं शङ्खशब्दं च चक्रतुः ॥ ५६ ॥  
तथैव चापनिर्घोषं चक्रतुस्तौ महारथौ।

तयोः शङ्खनिनादेन रथनेमिस्वनेन च ॥ ५७ ॥  
दारिता सहसा भूमिश्चकम्पे च ननाद च।

नोभयोरन्तरं कश्चिद् ददृशे भरतर्षभ ॥ ५८ ॥  
बलिनौ युद्धदुर्धर्षावन्योन्यसदृशावुभौ ।

चिह्नमात्रेण भीष्मं तु प्रजज्ञुस्तत्र कौरवाः ॥ ५९ ॥  
तथा पाण्डुसुताः पार्थं चिह्नमात्रेण जज्ञिरे।

तयोर्नृवरयोर्दृष्ट्‌वा तादृशं तं पराक्रमम् ॥ ६० ॥  
विस्मयं सर्वभूतानि जग्मुर्भारत संयुगे।

न तयोर्विवरं कश्चिद् रणे पश्यति भारत ॥ ६१ ॥  
धर्मे स्थितस्य हि यथा न कश्चिद् वृजिनं क्वचित्।

उभौ च शरजालेन तावदृश्यौ बभूवतुः ॥ ६२ ॥  
प्रकाशौ च पुनस्तूर्णं बभूवतुरुभी रणे।

तत्र देवाः सगन्धर्वाश्चारणाश्चर्षिभिः सह ॥ ६३ ॥  
अन्योन्यं प्रत्यभाषन्त तयोर्दृष्ट्‌वा पराक्रमम्।  
न शक्यौ युधि संरब्धौ जेतुमेतौ कथञ्चन ॥ ६४ ॥  
सदेवासुरगन्धर्वैर्लोकैरपि महारथौ ।

आश्चर्यभूतं लोकेषु युद्धमेतन्महाद्भुतम् ॥ ६५ ॥  
नैतादृशानि युद्धानि भविष्यन्ति कथञ्चन।  
न हि शक्यो रणे जेतुं भीष्मः पार्थेन धीमता॥६६॥  
सधनुः सरथः साश्वः प्रवपन् सायकान् रणे।

तथैव पाण्डवं युद्धे देवैरपि दुरासदम् ॥ ६७ ॥  
न विजेतुं रणे भीष्म उत्सहेत धनुर्धरम्।  
आलोकादपि युद्धं हि सममेतद् भविष्यति ॥ ६८ ॥

इति स्म वाचोऽश्रूयन्त प्रोच्चरन्त्यस्ततस्ततः।  
गाङ्गेयार्जुनयोः संख्ये स्तवयुक्ता विशाम्पते ॥ ६९ ॥

त्वदीयास्तु तदा योधाः पाण्डवेयाश्च भारत।  
अन्योन्यं समरे जघ्नुस्तयोस्तत्र पराक्रमे ॥ ७० ॥

शितधारैस्तथा खड्‌गैर्विमलैश्च परश्वधैः ।  
शरैरन्यैश्च बहुभिः शस्त्रैर्नानाविधैरपि ॥ ७१ ॥  
उभयोः सेनयोः शूरा न्यकृन्तन्त परस्परम्।

वर्तमाने तथा घोरे तस्मिन् युद्धे सुदारुणे।  
द्रोणपाञ्चाल्ययो राजन् महानासीत् समागमः ॥ ७२ ॥