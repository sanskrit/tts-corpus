+++
title_full = "088 भीष्मका पराक्रम, भीमसेनके द्वारा धृतराष्ट्रके आठ पुत्रोंका वध तथा दुर्योधन और भीष्मकी युद्धविषयक बातचीत"
title = "०८८ सुनाभादिधृतराष्ट्रपुत्रवधे"

+++


भीष्मं तु समरे क्रुद्धं प्रतपन्तं समन्ततः।  
न शेकुः पाण्डवा द्रष्टुं तपन्तमिव भास्करम् ॥ १ ॥

ततः सर्वाणि सैन्यानि धर्मपुत्रस्य शासनात्।  
अभ्यद्रवन्त गाङ्गेयं मर्दयन्तं शितैः शरैः ॥ २ ॥

स तु भीष्मो रणश्लाघी सोमकान् सहसृञ्जयान्।  
पञ्चालांश्च महेष्वासान् पातयामास सायकैः ॥ ३ ॥

ते वध्यमाना भीष्मेण पञ्चालाः सोमकैः सह।  
भीष्ममेवाभ्ययुस्तूर्णं त्यक्त्वा मृत्युकृतं भयम् ॥ ४ ॥

स तेषां रथिनां वीरो भीष्मः शान्तनवो युधि।  
चिच्छेद सहसा राजन् बाहूनथ शिरांसि च ॥ ५ ॥

विरथान् रथिनश्चक्रे पिता देवव्रतस्तव।  
पतितान्युत्तमाङ्गानि हयेभ्यो हयसादिनाम् ॥ ६ ॥

निर्मनुष्यांश्च मातङ्गान् शयानान् पर्वतोपमान्।  
अपश्याम महाराज भीष्मास्त्रेण प्रमोहितान् ॥ ७ ॥

न तत्रासीत्‌ पुमान् कश्चित्‌ पाण्डवानां विशाम्पते।  
अन्यत्र रथिनां श्रेष्ठाद् भीमसेनान्महाबलात् ॥ ८ ॥

स हि भीष्मं समासाद्य ताडयामास संयुगे।  
ततो निष्ठानको घोरो भीष्मभीमसमागमे ॥ ९ ॥  
बभूव सर्वसैन्यानां घोररूपो भयानकः।  
तथैव पाण्डवा हृष्टाः सिंहनादमथानदन् ॥ १० ॥

ततो दुर्योधनो राजा सोदर्यैः परिवारितः।  
भीष्मं जुगोप समरे वर्तमाने जनक्षये ॥ ११ ॥

भीमस्तु सारथिं हत्वा भीष्मस्य रथिनां वरः।  
प्रद्रुताश्वे रथे तस्मिन् द्रवमाणे समन्ततः ॥ १२ ॥

(चचार युधि राजेन्द्र भीमो भीमपराक्रमः।  
सुनाभस्तव पुत्रो वै भीमसेनमुपाद्रवत्॥  
जघान निशितैर्बाणैर्भीमं विव्याध सप्तभिः।  
भीमसेनः सुसंक्रुद्धः शरेण नतपर्वणा॥)  
सुनाभस्य शरेणाशु शिरश्चिच्छेद भारत।  
क्षुरप्रेण सुतीक्ष्णेन स हतो न्यपतद् भुवि ॥ १३ ॥

हते तस्मिन् महाराज तव पुत्रे महारथे।  
नामृष्यन्त रणे शूराः सोदराः सप्त संयुगे ॥ १४ ॥

आदित्यकेतुर्बह्वाशी कुण्डधारो महोदरः ।  
अपराजितः पण्डितको विशालाक्षः सुदुर्जयः ॥ १५ ॥  
पाण्डवं चित्रसंनाहा विचित्रकवचध्वजाः ।  
अभ्यद्रवन्त संग्रामे योद्‌धुकामारिमर्दनाः ॥ १६ ॥

महोदरस्तु समरे भीमं विव्याध पत्रिभिः।  
नवभिर्वज्रसंकाशैर्नमुचिं वृत्रहा यथा ॥ १७ ॥

आदित्यकेतुः सप्तत्या बह्वाशी चापि पञ्चभिः।  
नवत्या कुण्डधारश्च विशालाक्षश्च पञ्चभिः ॥ १८ ॥  
अपराजितो महाराज पराजिष्णुर्महारथम् ।  
शरैर्बहुभिरानर्च्छद् भीमसेनं महाबलम् ॥ १९ ॥

रणे पण्डितकश्चैनं त्रिभिर्बाणैः समार्पयत्।  
स तन्न ममृषे भीमः शत्रुभिर्वधमाहवे ॥ २० ॥

धनुः प्रपीड्य वामेन करेणामित्रकर्शनः।  
शिरश्चिच्छेद समरे शरेणानतपर्वणा ॥ २१ ॥  
अपराजितस्य सुनसं तव पुत्रस्य संयुगे।

पराजितस्य भीमेन निपपात शिरो महीम् ॥ २२ ॥  
अथापरेण भल्लेन कुण्डधारं महारथम्।  
प्राहिणोन्मृत्युलोकाय सर्वलोकस्य पश्यतः ॥ २३ ॥

ततः पुनरमेयात्मा प्रसंधाय शिलीमुखम्।  
प्रेषयामास समरे पण्डितं प्रति भारत ॥ २४ ॥

स शरः पण्डितं हत्वा विवेश धरणीतलम्।  
यथा नरं निहत्याशु भुजगः कालचोदितः ॥ २५ ॥

विशालाक्षशिरश्छित्त्वा पातयामास भूतले ।  
त्रिभिः शरैरदीनात्मा स्मरन् क्लेशं पुरातनम् ॥ २६ ॥

महोदरं महेष्वासं नाराचेन स्तनान्तरे।  
विव्याध समरे राजन् स हतो न्यपतद् भुवि ॥ २७ ॥

आदित्यकेतोः केतुं च छित्त्वा बाणेन संयुगे।  
भल्लेन भृशतीक्ष्णेन शिरश्चिच्छेद भारत ॥ २८ ॥

बह्वाशिनं ततो भीमः शरेणानतपर्वणा।  
प्रेषयामास संक्रुद्धो यमस्य सदनं प्रति ॥ २९ ॥

प्रदुद्रुवुस्ततस्तेऽन्ये पुत्रास्तव विशाम्पते ।  
मन्यमाना हि तत् सत्यं सभायां तस्य भाषितम् ॥ ३० ॥

ततो दुर्योधनो राजा भ्रातृव्यसनकर्शितः।  
अबवीत्‌ तावकान् योधान्‌ भीमोऽयं युधि वध्यताम् ॥ ३१ ॥

एवमेते महेष्वासाः पुत्रास्तव विशाम्पते।  
भ्रातॄन् संदृश्य निहतान् प्रास्मरंस्ते हि तद् वचः ॥ ३२ ॥  
यदुक्तवान् महाप्राज्ञः क्षत्ता हितमनामयम्।  
तदिदं समनुप्राप्तं वचनं दिव्यदर्शिनः ॥ ३३ ॥

लोभमोहसमाविष्टः पुत्रप्रीत्या जनाधिप ।  
न बुध्यसे पुरा यत् तत् तथ्यमुक्तं वचो महत्॥३४॥

तथैव च वधार्थाय पुत्राणां पाण्डवो बली।  
नूनं जातो महाबाहुर्यथा हन्ति स्म कौरवान् ॥ ३५ ॥

ततो दुर्योधनो राजा भीष्ममासाद्य संयुगे।  
दुःखेन महताऽऽविष्टो विललाप सुदुःखितः ॥ ३६ ॥

निहता भ्रातरः शूरा भीमसेनेन मे युधि।  
यतमानास्तथान्येऽपि हन्यन्ते सर्वसैनिकाः ॥ ३७ ॥

भवांश्च मध्यस्थतया नित्यमस्मानुपेक्षते ।  
सोऽहं कुपथमारूढः पश्य दैवमिदं मम ॥ ३८ ॥

एतच्छ्रुत्वा वचः क्रूरं पिता देवव्रतस्तव।  
दुर्योधनमिदं वाक्यमब्रवीत् साश्रुलोचनः ॥ ३९ ॥

उक्तमेतन्मया पूर्वं द्रोणेन विदुरेण च।  
गान्धार्या च यशस्विन्या तत् त्वं तात न बुद्धवान्॥४०॥

समयश्च मया पूर्वं कृतो वै शत्रुकर्शन।  
नाहं युधि नियोक्तव्यो नाप्याचार्यः कथंचन ॥ ४१ ॥

यं यं हि धार्तराष्ट्राणां भीमो द्रक्ष्यति संयुगे।  
हनिष्यति रणे नित्यं सत्यमेतद् ब्रवीमि ते ॥ ४२ ॥

स त्वं राजन् स्थिरो भूत्वा रणे कृत्वा दृढां मतिम्।  
योधयस्व रणे पार्थान् स्वर्गं कृत्वा परायणम् ॥ ४३ ॥

न शक्याः पाण्डवा जेतुं सेन्द्रैरपि सुरासुरैः।  
तस्माद् युद्धे स्थिरां कृत्वा मतिं युद्ध्यस्व भारत ॥ ४४ ॥