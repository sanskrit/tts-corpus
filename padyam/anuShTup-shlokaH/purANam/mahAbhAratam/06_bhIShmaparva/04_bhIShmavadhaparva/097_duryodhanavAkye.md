+++
title_full = "097 दुर्योधनका अपने मन्त्रियोंसे सलाह करके भीष्मसे पाण्डवोंको मारने अथवा कर्णको युद्धके लिये आज्ञा देनेका अनुरोध करना"
title = "०९७ दुर्योधनवाक्ये"

+++


ततो दुर्योधनो राजा शकुनिश्चापि सौबलः।  
दुःशासनश्च पुत्रस्ते सूतपुत्रश्च दुर्जयः ॥ १ ॥  
समागम्य महाराज मन्त्रं चक्रुर्विवक्षितम्।  
कथं पाण्डुसुताः संख्ये जेतव्याः सगणा इति ॥ २ ॥

ततो दुर्योधनो राजा सर्वांस्तानाह मन्त्रिणः।  
सूतपुत्रं समाभाष्य सौबलं च महाबलम् ॥ ३ ॥

द्रोणो भीष्मः कृपः शल्यः सौमदत्तिश्च संयुगे।  
न पार्थान् प्रतिबाधन्ते न जाने तच्च कारणम् ॥ ४ ॥

अवध्यमानास्ते चापि क्षपयन्ति बलं मम।  
सोऽस्मि क्षीणबलः कर्ण क्षीणशस्त्रश्च संयुगे ॥ ५ ॥

(त्वयि युद्धविमुखे चापि जितश्चास्मि हि पाण्डवैः।  
द्रोणस्य प्रमुखे वीरा हतास्ते भ्रातरो मम॥  
भीमसेनेन राधेय मम चैवानुपश्यतः।)

निकृतः पाण्डवैः शूरैरवध्यैर्दैवतैरपि ।  
सोऽहं संशयमापन्नः प्रहरिष्ये कथं रणे ॥ ६ ॥

(एवमुक्तस्तु राधेयो दुर्योधनमरिंदमम् ।)  
तमब्रवीन्महाराजं सूतपुत्रो नराधिपम् ।

मा शोच भरतश्रेष्ठ करिष्येऽहं प्रियं तव ॥ ७ ॥  
भीष्मः शान्तनवस्तूर्णमपयातु महारणात् ।

निवृत्ते युधि गाङ्गेये न्यस्तशस्त्रे च भारत ॥ ८ ॥  
अहं पार्थान् हनिष्यामि सहितान् सर्वसोमकैः।  
पश्यतो युधि भीष्मस्य शपे सत्येन ते नृप ॥ ९ ॥

पाण्डवेषु दयां नित्यं स हि भीष्मः करोति वै।  
अशक्तश्च रणे भीष्मो जेतुमेतान् महारथान् ॥ १० ॥

अभिमानी रणे भीष्मो नित्यं चापि रणप्रियः।  
स कथं पाण्डवान् युद्धे जेष्यते तात संगतान् ॥ ११ ॥

स त्वं शीघ्रमितो गत्वा भीष्मस्य शिबिरं प्रति।  
अनुमान्य गुरुं वृद्धं शस्त्रं न्यासय भारत ॥ १२ ॥

न्यस्तशस्त्रे ततो भीष्मे निहतान् पश्य पाण्डवान्।  
मयैकेन रणे राजन् ससुहृद्‌गणबान्धवान् ॥ १३ ॥

एवमुक्तस्तु कर्णेन पुत्रो दुर्योधनस्तव।  
अब्रवीद् भ्रातरं तत्र दुःशासनमिदं वचः ॥ १४ ॥  
अनुयात्रं यथा सर्वं सज्जीभवति सर्वशः।  
दुःशासन तथा क्षिप्रं सर्वमेवोपपादय ॥ १५ ॥

एवमुक्त्वा ततो राजन् कर्णमाह जनेश्वरः।  
अनुमान्य रणे भीष्ममेषोऽहं द्विपदां वरम् ॥ १६ ॥  
आगमिष्ये ततः क्षिप्रं त्वत्सकाशमरिंदम।  
अपक्रान्ते ततो भीष्मे प्रहरिष्यसि संयुगे ॥ १७ ॥

निष्पपात ततस्तूर्णं पुत्रस्तव विशाम्पते।  
सहितो भ्रातृभिस्तैस्तु देवैरिव शतक्रतुः ॥ १८ ॥

ततस्तं नृपशार्दूलं शार्दूलसमविक्रमम् ।  
आरोहयद्धयं तूर्णं भ्राता दुःशासनस्तदा ॥ १९ ॥

अंगदी बद्धमुकुटो हस्ताभरणवान् नृप।  
धार्तराष्ट्रो महाराज विबभौ स पथि व्रजन् ॥ २० ॥

भण्डीपुष्पनिकाशेन तपनीयनिभेन च ।  
अनुलिप्तः परार्घ्येन चन्दनेन सुगन्धिना ॥ २१ ॥

अरजोऽम्बरसंवीतः सिंहखेलगतिर्नृप ।  
शुशुभे विमलार्चिष्मान् नभसीव दिवाकरः ॥ २२ ॥

तं प्रयान्तं नरव्याघ्रं भीष्मस्य शिबिरं प्रति।  
अनुजग्मुर्महेष्वासाः सर्वलोकस्य धन्विनः ॥ २३ ॥  
भ्रातरश्च महेष्वासास्त्रिदशा इव वासवम्।

हयानन्ये समारुह्य गजानन्ये च भारत ॥ २४ ॥  
रथानन्ये नरश्रेष्ठं परिवव्रुः समन्ततः।

आत्तशस्त्राश्च सुहृदो रक्षणार्थं महीपतेः ॥ २५ ॥  
प्रादुर्बभूवुः सहिताः शक्रस्येवामरा दिवि।

स पूज्यमानः कुरुभिः कौरवाणां महाबलः ॥ २६ ॥  
प्रययौ सदनं राजा गाङ्गेयस्य यशस्विनः।  
अन्वीयमानः सततं सोदरैः परिवारितः ॥ २७ ॥

दक्षिणं दक्षिणः काले सम्भृत्य स्वभुजं तदा।  
हस्तिहस्तोपमं शैक्षं सर्वशत्रुनिबर्हणम् ॥ २८ ॥  
प्रगृह्णन्नञ्जलीन् नॄणामुद्यतान् सर्वतो दिशः।  
शुश्राव मधुरा वाचो नानादेशनिवासिनाम् ॥ २९ ॥

संस्तूयमानः सूतैश्च मागधैश्च महायशाः।  
पूजयानश्च तान् सर्वान् सर्वलोकेश्वरेश्वरः ॥ ३० ॥  
(एवं स प्रययौ राजा सर्वसैन्यसमावृतः।)

प्रदीपैः काञ्चनैस्तत्र गन्धतैलावसेचितैः ।  
परिवव्रुर्महाराजं प्रज्वलद्भिः समन्ततः ॥ ३१ ॥

स तैः परिवृतो राजा प्रदीपैः काञ्चनैर्ज्वलन्।  
शुशुभे चन्द्रमा युक्तो दीप्तैरिव महाग्रहैः ॥ ३२ ॥

काञ्चनोष्णीषिणस्तत्र वेत्रझर्झरपाणयः ।  
प्रोत्सारयन्तः शनकैस्तं जनं सर्वतो दिशम् ॥ ३३ ॥

सम्प्राप्य तु ततो राजा भीष्मस्य सदनं शुभम्।  
अवतीर्य हयाच्चापि भीष्मं प्राप्य जनेश्वरः ॥ ३४ ॥  
अभिवाद्य ततो भीष्मं निषण्णः परमासने।  
काञ्चने सर्वतोभद्रे स्पर्द्ध्यास्तरणसंवृते ॥ ३५ ॥

उवाच प्राञ्जलिर्भीष्मं बाष्पकण्ठोऽश्रुलोचनः ।  
त्वां वयं हि समाश्रित्य संयुगे शत्रुसूदन ॥ ३६ ॥  
उत्सहेम रणे जेतुं सेन्द्रानपि सुरासुरान्।  
किमु पाण्डुसुतान्‌ वीरान् ससुहृद्‌गणबान्धवान् ॥ ३७ ॥  
तस्मादर्हसि गाङ्गेय कृपां कर्तुं मयि प्रभो।  
जहि पाण्डुसुतान् वीरान् महेन्द्र इव दानवान् ॥ ३८ ॥

अहं सर्वान् महाराज निहनिष्यामि सोमकान्।  
पञ्चालान् केकयैः सार्धं करूषांश्चेति भारत ॥ ३९ ॥  
त्वद्वचः सत्यमेवास्तु जहि पार्थान् समागतान्।  
सोमकांश्च महेष्वासान् सत्यवाग् भव भारत ॥ ४० ॥

दयया यदि वा राजन् द्वेष्यभावान्मम प्रभो।  
मन्दभाग्यतया वापि मम रक्षसि पाण्डवान् ॥ ४१ ॥  
अनुजानीहि समरे कर्णमाहवशोभिनम् ।  
स जेष्यति रणे पार्थान् ससुहृद्‌गणबान्धवान् ॥ ४२ ॥

स एवमुक्त्वा नृपतिः पुत्रो दुर्योधनस्तव।  
नोवाच वचनं किञ्चिद् भीष्मं सत्यपराक्रमम् ॥ ४३ ॥