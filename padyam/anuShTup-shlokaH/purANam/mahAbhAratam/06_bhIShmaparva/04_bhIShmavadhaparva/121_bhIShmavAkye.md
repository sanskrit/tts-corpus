+++
title_full = "121 अर्जुनका दिव्य जल प्रकट करके भीष्मजीकी प्यास बुझाना तथा भीष्मजीका अर्जुनकी प्रशंसा करते हुए दुर्योधनको संधिके लिये समझाना"
title = "१२१ भीष्मवाक्ये"

+++


व्युष्टायां तु महाराज शर्वर्यां सर्वपार्थिवाः।  
पाण्डवा धार्तराष्ट्राश्च उपातिष्ठन् पितामहम् ॥ १ ॥  
तं वीरशयने वीरं शयानं कुरुसत्तम।  
अभिवाद्योपतस्थुर्वै क्षत्रियाः क्षत्रियर्षभम् ॥ २ ॥

कन्याश्चन्दनचूर्णैश्च लाजैर्माल्यैश्च सर्वशः ।  
अवाकिरञ्छान्तनवं तत्र गत्वा सहस्रशः ॥ ३ ॥

स्त्रियो वृद्धास्तथा बालाः प्रेक्षकाश्च पृथग्जनाः।  
समभ्ययुः शान्तनवं भूतानीव तमोनुदम् ॥ ४ ॥

तूर्याणि शतसंख्यानि तथैव नटनर्तकाः।  
शिल्पिनश्च तथाऽऽजग्मुः कुरुवृद्धं पितामहम् ॥ ५ ॥

उपारम्य च युद्धेभ्यः संनाहान् विप्रमुच्य ते।  
आयुधानि न निक्षिप्य सहिताः कुरुपाण्डवाः ॥ ६ ॥  
अन्वासन्त दुराधर्षं देवव्रतमरिंदमम् ।  
अन्योन्यं प्रीतिमन्तस्ते यथापूर्वं यथावयः ॥ ७ ॥

सा पार्थिवशताकीर्णा समितिर्भीष्मशोभिता ।  
शुशुभे भारती दीप्ता दिवीवादित्यमण्डलम् ॥ ८ ॥

विबभौ च नृपाणां सा गंगासुतमुपासताम्।  
देवानामिव देवेशं पितामहमुपासताम् ॥ ९ ॥

भीष्मस्तु वेदनां धैर्यान्निगृह्य भरतर्षभ।  
अभितप्तः शरैश्चैव निःश्वसन्नुरगो यथा ॥ १० ॥  
शराभितप्तकायोऽपि शस्त्रसम्पातमूर्च्छितः ।  
पानीयमिति सम्प्रेक्ष्य राज्ञस्तान् प्रत्यभाषत ॥ ११ ॥

ततस्ते क्षत्रिया राजन्नुपाजह्रुः समन्ततः।  
भक्ष्यानुच्चावचान् राजन् वारिकुम्भांश्च शीतलान् ॥ १२ ॥

उपानीतं तु पानीयं दृष्ट्वा शान्तनवोऽब्रवीत्।  
नाद्यातीता मया शक्या भोगाः केचन मानुषाः ॥ १३ ॥  
अपक्रान्तो मनुष्येभ्यः शरशय्यां गतो ह्यहम्।  
प्रतीक्षमाणस्तिष्ठामि निवृत्तिं शशिसूर्ययोः ॥ १४ ॥

एवमुक्त्वा शान्तनवो निन्दन्‌ वाक्येन पार्थिवान्।  
अर्जुनं द्रष्टुमिच्छामीत्यभ्यभाषत भारत ॥ १५ ॥

अथोपेत्य महाबाहुरभिवाद्य पितामहम् ।  
अतिष्ठत् प्राञ्जलिः प्रह्वः किं करोमीति चाब्रवीत् ॥ १६ ॥

तं दृष्ट्वा पाण्डवं राजन्नभिवाद्याग्रतः स्थितम्।  
अभ्यभाषत धर्मात्मा भीष्मः प्रीतो धनंजयम् ॥ १७ ॥

दह्यतीव शरीरं मे संवृतस्य तवेषुभिः।  
मर्माणि परिदूयन्ते मुखं च परिशुष्यति ॥ १८ ॥

वेदनार्तशरीरस्य प्रयच्छापो ममार्जुन ।  
त्वं हि शक्तो महेष्वास दातुमापो यथाविधि ॥ १९ ॥

अर्जुनस्तु तथेत्युक्त्वा रथमारुह्य वीर्यवान्।  
अधिज्यं बलवत्‌ कृत्वा गाण्डीवं व्याक्षिपद् धनुः ॥ २० ॥

तस्य ज्यातलनिर्घोषं विस्फूर्जितमिवाशनेः ।  
वित्रेसुः सर्वभूतानि सर्वे श्रुत्वा च पार्थिवाः ॥ २१ ॥

ततः प्रदक्षिणं कृत्वा रथेन रथिनां वरः।  
शयानं भरतश्रेष्ठं सर्वशस्त्रभृतां वरम् ॥ २२ ॥  
संधाय च शरं दीप्तमभिमन्त्र्य स पाण्डवः  
पर्जन्यास्त्रेण संयोज्य सर्वलोकस्य पश्यतः ॥ २३ ॥  
अविध्यत् पृथिवीं पार्थः पार्श्वे भीष्मस्य दक्षिणे।

उत्पपात ततो धारा वारिणो विमला शुभा ॥ २४ ॥  
शीतस्यामृतकल्पस्य दिव्यगन्धरसस्य च ।  
अतर्पयत् ततः पार्थः शीतया जलधारया ॥ २५ ॥  
भीष्मं कुरूणामृषभं दिव्यकर्मपराक्रमम् ।

कर्मणा तेन पार्थस्य शक्रस्येव विकुर्वतः ॥ २६ ॥  
विस्मयं परमं जग्मुस्ततस्ते वसुधाधिपाः।

तत् कर्म प्रेक्ष्य बीभत्सोरतिमानुषविक्रमम् ॥ २७ ॥  
सम्प्रावेपन्त कुरवो गावः शीतार्दिता इव।

विस्मयाच्चोत्तरीयाणि व्याविध्यन् सर्वतो नृपाः ॥ २८ ॥  
शङ्खदुन्दुभिनिर्घोषस्तुमुलः सर्वतोऽभवत् ।

तृप्तः शान्तनवश्चापि राजन् बीभत्सुमब्रवीत् ॥ २९ ॥  
सर्वपार्थिववीराणां संनिधौ पूजयन्निव ।

नैतच्चित्रं महाबाहो त्वयि कौरवनन्दन ॥ ३० ॥  
कथितो नारदेनासि पूर्वर्षिरमितद्युते ।  
वासुदेवसहायस्त्वं महत् कर्म करिष्यसि ॥ ३१ ॥  
यन्नोत्सहति देवेन्द्रः सह देवैरपि ध्रुवम्।

विदुस्त्वां निधनं पार्थ सर्वक्षत्रस्य तद्विदः ॥ ३२ ॥  
धनुर्धराणामेकस्त्वं पृथिव्यां प्रवरो नृषु ॥ ३३ ॥

मनुष्या जगति श्रेष्ठाः पक्षिणां पतगेश्वरः।  
सरितां सागरः श्रेष्ठो गौर्वरिष्ठा चतुष्पदाम् ॥ ३४ ॥

आदित्यस्तेजसां श्रेष्ठो गिरीणां हिमवान् वरः।  
जातीनां ब्राह्मणः श्रेष्ठः श्रेष्ठस्त्वमसि धन्विनाम् ॥ ३५ ॥

न वै श्रुतं धार्तराष्ट्रेण वाक्यं  
मयोच्यमानं विदुरेण चैव ।  
द्रोणेन रामेण जनार्दनेन  
मुहुर्मुहुः संजयेनापि चोक्तम् ॥ ३६ ॥

परीतबुद्धिर्हि विसंज्ञकल्पो  
दुर्योधनो न च तच्छ्रद्दधाति।  
स शेष्यते वै निहतश्चिराय  
शास्त्रातिगो भीमबलाभिभूतः ॥ ३७ ॥

एतच्छ्रुत्वा तद्वचः कौरवेन्द्रो  
दुर्योधनो दीनमना बभूव ।  
तमब्रवीच्छान्तनवोऽभिवीक्ष्य  
निबोध राजन् भव वीतमन्युः ॥ ३८ ॥

दृष्टं दुर्योधनैतत् ते यथा पार्थेन धीमता।  
जलस्य धारा जनिता शीतस्यामृतगन्धिनः ॥ ३९ ॥

एतस्य कर्ता लोकेऽस्मिन् नान्यः कश्चन विद्यते।  
आग्नेयं वारुणं सौम्यं वायव्यमथ वैष्णवम् ॥ ४० ॥  
ऐन्द्रं पाशुपतं ब्राह्मं पारमेष्ठ्यं प्रजापतेः।  
धातुस्त्वष्टुश्च सवितुर्वैवस्वतमथापि वा ॥ ४१ ॥  
सर्वस्मिन् मानुषे लोके वेत्त्येको हि धनंजयः।  
कृष्णो वा देवकीपुत्रो नान्यो वेदेह कश्चन ॥ ४२ ॥

अशक्यः पाण्डवस्तात युद्धे जेतुं कथंचन।  
अमानुषाणि कर्माणि यस्यैतानि महात्मनः ॥ ४३ ॥  
तेन सत्त्ववता संख्ये शूरेणाहवशोभिना।  
कृतिना समरे राजन् संधिर्भवतु मा चिरम् ॥ ४४ ॥

यावत् कृष्णो महाबाहुः स्वाधीनः कुरुसत्तम।  
तावत् पार्थेन शूरेण संधिस्ते तात युज्यताम् ॥ ४५ ॥

यावन्न ते चमूः सर्वाः शरैः संनतपर्वभिः।  
नाशयत्यर्जुनस्तावत् संधिस्ते तात युज्यताम् ॥ ४६ ॥

यावत् तिष्ठन्ति समरे हतशेषाः सहोदराः।  
नृपाश्च बहवो राजंस्तावत् संधिः प्रयुज्यताम् ॥ ४७ ॥

न निर्दहति ते यावत् क्रोधदीप्तेक्षणश्चमूम्।  
युधिष्ठिरो रणे तावत् संधिस्ते तात युज्यताम् ॥ ४८ ॥

नकुलः सहदेवश्च भीमसेनश्च पाण्डवः।  
यावच्चमूं महाराज नाशयन्ति न सर्वशः ॥ ४९ ॥  
तावत् ते पाण्डवैर्वीरैः सौहार्दं मम रोचते।  
युद्धं मदन्तमेवास्तु तात संशाम्य पाण्डवैः ॥ ५० ॥

एतत् तु रोचतां वाक्यं यदुक्तोऽसि मयानघ।  
एतत् क्षेममहं मन्ये तव चैव कुलस्य च ॥ ५१ ॥

त्यक्त्वा मन्युं व्युपशाम्यस्व पार्थैः  
पर्याप्तमेतद् यत् कृतं फाल्गुनेन।  
भीष्मस्यान्तादस्तु वः सौहृदं च  
जीवन्तु शेषाः साधु राजन् प्रसीद ॥ ५२ ॥

राज्यस्यार्धं दीयतां पाण्डवाना-  
मिन्द्रप्रस्थं धर्मराजोऽभियातु ।  
मा मित्रध्रुक् पार्थिवानां जघन्यः  
पापां कीर्तिं प्राप्स्यसे कौरवेन्द्र ॥ ५३ ॥

ममावसानाच्छान्तिरस्तु प्रजानां  
संगच्छन्तां पार्थिवाः प्रीतिमन्तः ।  
पिता पुत्रं मातुलं भागिनेयो  
भ्राता चैव भ्रातरं प्रैतु राजन् ॥ ५४ ॥

न चेदेवं प्राप्तकालं वचो मे  
मोहाविष्टः प्रतिपत्स्यस्यबुद्ध्या ।  
तप्स्यस्यन्ते एतदन्ताः स्थ सर्वे  
सत्यामेतां भारतीमीरयामि ॥ ५५ ॥

एतद् वाक्यं सौहृदादापगेयो  
मध्ये राज्ञां भारतं श्रावयित्वा।  
तूष्णीमासीच्छल्यसंतप्तमर्मा  
योज्यात्मानं वेदनां संनियम्य ॥ ५६ ॥

धर्मार्थसहितं वाक्यं श्रुत्वा हितमनामयम्।  
नारोचयत पुत्रस्ते मुमूर्षुरिव भेषजम् ॥ ५७ ॥