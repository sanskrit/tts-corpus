+++
title_full = "061 अभिमन्युका पराक्रम और धृष्टद्युम्नद्वारा शलके पुत्रका वध"
title = "०६१ सांयमनिपुत्रवधे"

+++


द्रौणिर्भूरिश्रवाः शल्यश्चित्रसेनश्च मारिष ।  
पुत्रः सांयमनेश्चैव सौभद्रं पर्यवारयन् ॥ १ ॥

संसक्तमतितेजोभिस्तमेकं ददृशुर्जनाः ।  
पञ्चभिर्मनुजव्याघ्रैर्गजैः सिंहशिशुं यथा ॥ २ ॥

नातिलक्ष्यतया कश्चिन्न शौर्ये न पराक्रमे।  
बभूव सदृशः कार्ष्णेर्नास्त्रे नापि च लाघवे ॥ ३ ॥

तथा तमात्मजं युद्धे विक्रमन्तमरिंदमम्।  
दृष्ट्वा पार्थः सुसंयत्तं सिंहनादमथानदत् ॥ ४ ॥

पीडयानं तु तत् सैन्यं पौत्रं तव विशाम्पते।  
दृष्ट्‌वा त्वदीया राजेन्द्र समन्तात् पर्यवारयन् ॥ ५ ॥

ध्वजिनीं धार्तराष्ट्राणां दीनशत्रुरदीनवत् ।  
प्रत्युद्ययौ स सौभद्रस्तेजसा च बलेन च ॥ ६ ॥

तस्य लाघवमार्गस्थमादित्यसदृशप्रभम् ।  
व्यदृश्यत महच्चापं समरे युध्यतः परैः ॥ ७ ॥

स द्रौणिमिषुणैकेन विद्‌ध्वा शल्यं च पञ्चभिः।  
ध्वजं सांयमनेश्चैव सोऽष्टाभिश्चिच्छिदे ततः ॥ ८ ॥

रुक्मदण्डां महाशक्तिं प्रेषितां सौमदत्तिना।  
शितेनोरगसंकाशां पत्रिणापजहार ताम् ॥ ९ ॥

शल्यस्य च महावेगानस्यतः समरे शरान्।  
(धनुश्चिच्छेद भल्लेन तीव्रवेगेन फाल्गुनिः।)  
निवार्यार्जुनदायादो जघान चतुरो हयान् ॥ १० ॥

भूरिश्रवाश्च शल्यश्च द्रौणिः सांयमनिः शलः।  
नाभ्यवर्तन्त संरब्धाः कार्ष्णेर्बाहुबलोदयम् ॥ ११ ॥

ततस्त्रिगर्ता राजेन्द्र मद्राश्च सह केकयैः।  
पञ्चविंशतिसाहस्रास्तव पुत्रेण चोदिताः ॥ १२ ॥  
धनुर्वेदविदो मुख्या अजेयाः शत्रुभिर्युधि।  
सहपुत्रं जिघांसन्तं परिवव्रुः किरीटिनम् ॥ १३ ॥

तौ तु तत्र पितापुत्रौ परिक्षिप्तौ महारथौ।  
ददर्श राजन् पाञ्चाल्यः सेनापतिररिंदम ॥ १४ ॥  
स वारणरथौघानां सहस्रैर्बहुभिर्वृतः ।  
वाजिभिः पत्तिभिश्चैव वृतः शतसहस्रशः ॥ १५ ॥  
धनुर्विस्फार्य संक्रुद्धो नोदयित्वा च वाहिनीम्।  
ययौ तं मद्रकानीकं केकयांश्च परंतप ॥ १६ ॥

तेन कीर्तिमता गुप्तमनीकं दृढधन्वना।  
संरब्धरथनागाश्वं योत्स्यमानमशोभत ॥ १७ ॥

सोऽर्जुनप्रमुखे यान्तं पाञ्चालकुलवर्धनः ।  
त्रिभिः शारद्वतं बाणैर्जत्रुदेशे समार्पयत् ॥ १८ ॥

ततः स मद्रकान् हत्वा दशैव दशभिः शरैः।  
पृष्ठरक्षं जघानाशु भल्लेन कृतवर्मणः ॥ १९ ॥

दमनं चापि दायादं पौरवस्य महात्मनः।  
जघान विमलाग्रेण नाराचेन परंतपः ॥ २० ॥

ततः सांयमनेः पुत्रः पाञ्चाल्यं युद्धदुर्मदम्।  
अविध्यत् त्रिंशता बाणैर्दशभिश्चास्य सारथिम् ॥ २१ ॥

सोऽतिविद्धो महेष्वासः सृक्किणी परिसंलिहन्।  
भल्लेन भृशतीक्ष्णेन निचकर्तास्य कार्मुकम् ॥ २२ ॥

अथैनं पञ्चविंशत्या क्षिप्रमेव समार्पयत्।  
अश्वांश्चास्यावधीद् राजन्नुभौ तौ पार्ष्णि सारथी ॥ २३ ॥

स हताश्वे रथे तिष्ठन् ददर्श भरतर्षभ।  
पुत्रः सांयमनेः पुत्रं पाञ्चाल्यस्य महात्मनः ॥ २४ ॥

स प्रगृह्य महाघोरं निस्त्रिंशवरमायसम्।  
पदातिस्तूर्णमानर्च्छद् रथस्थं पुरुषर्षभः ॥ २५ ॥

तं महौघमिवायान्तं खात् पतन्तमिवोरगम्।  
भ्रान्तावरणनिस्त्रिंशं कालोत्सृष्टमिवान्तकम् ॥ २६ ॥  
दीप्यमानमिवादित्यं मत्तवारणविक्रमम् ।  
अपश्यन् पाण्डवास्तत्र धृष्टद्युम्नश्च पार्षतः ॥ २७ ॥

तस्य पाञ्चालदायादः प्रतीपमभिधावतः ।  
शितनिस्त्रिंशहस्तस्य शरावरणधारिणः ॥ २८ ॥  
बाणवेगमतीतस्य तथाभ्याशमुपेयुषः ।  
त्वरन् सेनापतिः क्रुद्धो बिभेद गदया शिरः ॥ २९ ॥

तस्य राजन् सनिस्त्रिंशं सुप्रभं च शरावरम्।  
हतस्य पततो हस्ताद् वेगेन न्यपतद् भुवि ॥ ३० ॥

तं निहत्य गदाग्रेण स लेभे परमां मुदम्।  
पुत्रः पाञ्चालराजस्य महात्मा भीमविक्रमः ॥ ३१ ॥

तस्मिन् हते महेष्वासे राजपुत्रे महारथे।  
हाहाकारो महानासीत् तव सैन्यस्य मारिष ॥ ३२ ॥

ततः सांयमनिः क्रुद्धो दृष्ट्‌वा निहतमात्मजम्।  
अभिदुद्राव वेगेन पाञ्चाल्यं युद्धदुर्मदम् ॥ ३३ ॥

तौ तत्र समरे शूरौ समेतौ युद्धदुर्मदौ।  
ददृशुः सर्वराजानः कुरवः पाण्डवास्तथा ॥ ३४ ॥

ततः सांयमनिः क्रुद्धः पार्षतं परवीरहा।  
आजघान त्रिभिर्बाणैस्तोत्रैरिव महाद्विपम् ॥ ३५ ॥

तथैव पार्षतं शूरं शल्यः समितिशोभनः।  
आजघानोरसि क्रुद्धस्ततो युद्धमवर्तत ॥ ३६ ॥