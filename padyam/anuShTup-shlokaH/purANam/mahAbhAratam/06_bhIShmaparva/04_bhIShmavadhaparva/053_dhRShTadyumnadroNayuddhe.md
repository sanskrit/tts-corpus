+++
title_full = "053 धृष्टद्युम्न तथा द्रोणाचार्यका युद्ध"
title = "०५३ धृष्टद्युम्नद्रोणयुद्धे"

+++


कथं द्रोणो महेष्वासः पाञ्चाल्यश्चापि पार्षतः।  
उभौ समीयतुर्यत्तौ तन्ममाचक्ष्व संजय ॥ १ ॥

दिष्टमेव परं मन्ये पौरुषादिति मे मतिः।  
यत्र शान्तनवो भीष्मो नातरद् युधि पाण्डवम् ॥ २ ॥

भीष्मो हि समरे क्रुद्धो हन्याल्लोकांश्चराचरान्।  
स कथं पाण्डवं युद्धे नातरत् संजयौजसा ॥ ३ ॥

शृणु राजन् स्थिरो भूत्वा युद्धमेतत् सुदारुणम्।  
न शक्याः पाण्डवा जेतुं देवैरपि सवासवैः ॥ ४ ॥

द्रोणस्तु निशितैर्बाणैर्धृष्टद्युम्नमविध्यत ।  
सारथिं चास्य भल्लेन रथनीडादपातयत् ॥ ५ ॥

तथास्य चतुरो वाहांश्चतुर्भिः सायकोत्तमैः।  
पीडयामास संक्रुद्धो धृष्टद्युम्नस्य मारिष ॥ ६ ॥

धृष्टद्युम्नस्ततो द्रोणं नवत्या निशितैः शरैः।  
विव्याध प्रहसन् वीरस्तिष्ठ तिष्ठेति चाब्रवीत् ॥ ७ ॥

ततः पुनरमेयात्मा भारद्वाजः प्रतापवान्।  
शरैः प्रच्छादयामास धृष्टद्युम्नममर्षणम् ॥ ८ ॥

आददे च शरं घोरं पार्षतान्तचिकीर्षया।  
शक्राशनिसमस्पर्शं कालदण्डमिवापरम् ॥ ९ ॥

हाहाकारो महानासीत् सर्वसैन्येषु भारत।  
तमिषुं संधितं दृष्ट्‌वा भारद्वाजेन संयुगे ॥ १० ॥

तत्राद्भुतमपश्याम धृष्टद्युम्नस्य पौरुषम् ।  
यदेकः समरे वीरस्तस्थौ गिरिरिवाचलः ॥ ११ ॥

तं च दीप्तं शरं घोरमायान्तं मृत्युमात्मनः।  
चिच्छेद शरवृष्टिं च भारद्वाजे मुमोच ह ॥ १२ ॥

तत उच्चुक्रुशुः सर्वे पञ्चालाः पाण्डवैः सह।  
धृष्टद्युम्नेन तत् कर्म कृतं दृष्ट्‌वा सुदुष्करम् ॥ १३ ॥

ततः शक्तिं महावेगां स्वर्णवैदूर्यभूषिताम्।  
द्रोणस्य निधनाकाङ्क्षी चिक्षेप स पराक्रमी ॥ १४ ॥

तामापतन्तीं सहसा शक्तिं कनकभूषिताम्।  
त्रिधा चिच्छेद समरे भारद्वाजो हसन्निव ॥ १५ ॥

शक्तिं विनिहतां दृष्ट्‌वा धृष्टद्युम्नः प्रतापवान्।  
ववर्ष शरवर्षाणि द्रोणं प्रति जनेश्वर ॥ १६ ॥

शरवर्षं ततस्तत् तु संनिवार्य महायशाः।  
दोणो द्रुपदपुत्रस्य मध्ये चिच्छेद कार्मुकम् ॥ १७ ॥

सच्छिन्नधन्वा समरे गदां गुर्वीं महायशाः।  
द्रोणाय प्रेषयामास गिरिसारमयीं बली ॥ १८ ॥

सा गदा वेगवन्मुक्ता प्रायाद् द्रोणजिघांसया।  
तत्राद्भुतमपश्याम भारद्वाजस्य विक्रमम् ॥ १९ ॥

लाघवाद् व्यंसयामास गदां हेमविभूषिताम्।  
व्यंसयित्वा गदां तां च प्रेषयामास पार्षतम् ॥ २० ॥  
भल्लान् सुनिशितान् पीतान् रुक्मपुंखान् सुदारुणान्।  
ते तस्य कवचं भित्त्वा पपुः शोणितमाहवे ॥ २१ ॥

अथान्यद् धनुरादाय धृष्टद्युम्नो महारथः।  
द्रोणं युधि पराक्रम्य शरैर्विव्याध पञ्चभिः ॥ २२ ॥

रुधिराक्तौ ततस्तौ तु शुशुभाते नरर्षभौ।  
वसन्तसमये राजन् पुष्पिताविव किंशुकौ ॥ २३ ॥

अमर्षितस्ततो राजन् पराक्रम्य चमूमुखे।  
द्रोणो द्रुपदपुत्रस्य पुनश्चिच्छेद कार्मुकम् ॥ २४ ॥

अथैनं छिन्नधन्वानं शरैः संनतपर्वभिः।  
अभ्यवर्षदमेयात्मा वृष्ट्या मेघ इवाचलम् ॥ २५ ॥

सारथिं चास्य भल्लेन रथनीडादपातयत्।  
अथास्य चतुरो वाहांश्चतुर्भिर्निशितैः शरैः ॥ २६ ॥  
पातयामास समरे सिंहनादं ननाद च।  
ततोऽपरेण भल्लेन हस्ताच्चापमथाच्छिनत् ॥ २७ ॥

सच्छिन्नधन्वा विरथो हताश्वो हतसारथिः।  
गदापाणिरवारोहत् ख्यापयन् पौरुषं महत् ॥ २८ ॥  
तामस्य विशिखैस्तूर्णं पातयामास भारत।  
रथादनवरूढस्य तदद्भुतमिवाभवत् ॥ २९ ॥

ततः स विपुलं चर्म शतचन्द्रं च भानुमत्।  
खड्‌गं च विपुलं दिव्यं प्रगृह्य सुभुजो बली ॥ ३० ॥  
अभिदुद्राव वेगेन द्रोणस्य वधकाङ्क्षया।  
आमिषार्थी यथा सिंहो वने मत्तमिव द्विपम् ॥ ३१ ॥

तत्राद्भुतमपश्याम भारद्वाजस्य पौरुषम् ।  
लाघवं चास्त्रयोगं च बलं बाह्वोश्च भारत ॥ ३२ ॥

यदेनं शरवर्षेण वारयामास पार्षतम्।  
न शशाक ततो गन्तुं बलवानपि संयुगे ॥ ३३ ॥

निवारितस्तु द्रोणेन धृष्टद्युम्नो महारथः।  
न्यवारयच्छरौघांस्तांश्चर्मणा कृतहस्तवत् ॥ ३४ ॥

ततो भीमो महाबाहुः सहसाभ्यपतद् बली।  
साहाय्यकारी समरे पार्षतस्य महात्मनः ॥ ३५ ॥

स द्रोणं निशितैर्बाणै राजन् विव्याध सप्तभिः।  
पार्षतं च रथं तूर्णं स्वकमारोहयत् तदा ॥ ३६ ॥

ततो दुर्योधनो राजन् भानुमन्तमचोदयत्।  
सैन्येन महता युक्तं भारद्वाजस्य रक्षणे ॥ ३७ ॥

ततः सा महती सेना कलिङ्गानां जनेश्वर।  
भीममभ्युद्ययौ तूर्णं तव पुत्रस्य शासनात् ॥ ३८ ॥

पाञ्चाल्यमथ संत्यज्य द्रोणोऽपि रथिनां वरः।  
विराटद्रुपदौ वृद्धौ वारयामास संयुगे ॥ ३९ ॥

धृष्टद्युम्नोऽपि समरे धर्मराजानमभ्ययात् ।  
ततः प्रववृते युद्धं तुमुलं लोमहर्षणम् ॥ ४० ॥  
कलिङ्गानां च समरे भीमस्य च महात्मनः।  
जगतः प्रक्षयकरं घोररूपं भयावहम् ॥ ४१ ॥