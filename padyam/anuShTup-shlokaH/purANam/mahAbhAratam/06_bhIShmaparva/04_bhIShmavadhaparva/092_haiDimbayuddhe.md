+++
title_full = "092 घटोत्कचका दुर्योधन एवं द्रोण आदि प्रमुख वीरोंके साथ भयंकर युद्ध"
title = "०९२ हैडिम्बयुद्\u200cधे"

+++


ततस्तद् बाणवर्षं तु दुःसहं दानवैरपि।  
दधार युधि राजेन्द्रो यथा वर्षं महाद्विपः ॥ १ ॥

ततः क्रोधसमाविष्टो निःश्वसन्निव पन्नगः।  
संशयं परमं प्राप्तः पुत्रस्ते भरतर्षभ ॥ २ ॥

मुमोच निशितांस्तीक्ष्णान्‌ नाराचान् पञ्चविंशतिम्।  
तेऽपतन् सहसा राजंस्तस्मिन् राक्षसपुङ्गवे ॥ ३ ॥  
आशीविषा इव क्रुद्धाः पर्वते गन्धमादने।

स तैर्विद्धः स्रवन् रक्तं प्रभिन्न इव कुञ्जरः ॥ ४ ॥  
दध्रे मतिं विनाशाय राज्ञः स पिशिताशनः।

जग्राह च महाशक्तिं गिरीणामपि दारिणीम् ॥ ५ ॥  
सम्प्रदीप्तां महोल्काभामशनिं ज्वलितामिव ।

समुद्यच्छन् महाबाहुर्जिघांसुस्तनयं तव ॥ ६ ॥  
तामुद्यतामभिप्रेक्ष्य वङ्गानामधिपस्त्वरन् ।  
कुञ्जरं गिरिसंकाशं राक्षसं प्रत्यचोदयत् ॥ ७ ॥

स नागप्रवरेणाजौ बलिना शीघ्रगामिना।  
यतो दुर्योधनरथस्तं मार्गं प्रत्यवर्तत ॥ ८ ॥

रथं च वारयामास कुञ्जरेण सुतस्य ते।  
मार्गमावारितं दृष्ट्‌वा राज्ञा वङ्गेन धीमता ॥ ९ ॥  
घटोत्कचो महाराज क्रोधसंरक्तलोचनः ।

उद्यतां तां महाशक्तिं तस्मिंश्चिक्षेप वारणे ॥ १० ॥  
स तयाभिहतो राजंस्तेन बाहुप्रमुक्तया।  
संजातरुधिरोत्पीडः पपात च ममार च ॥ ११ ॥

पतत्यथ गजे चापि वङ्गानामीश्वरो बली।  
जवेन समभिद्रुत्य जगाम धरणीतलम् ॥ १२ ॥

दुर्योधनोऽपि सम्प्रेक्ष्य पतितं वरवारणम्।  
प्रभग्नं च बलं दृष्ट्‌वा जगाम परमां व्यथाम् ॥ १३ ॥

(अशक्तः प्रतियोद्‌धुं वै दृष्ट्‌वा तस्य पराक्रमम्।)  
क्षत्रधर्मं पुरस्कृत्य आत्मनश्चाभिमानिताम् ।  
प्राप्तेऽपक्रमणे राजा तस्थौ गिरिरिवाचलः ॥ १४ ॥

संधाय च शितं बाणं कालाग्निसमतेजसम्।  
मुमोच परमक्रुद्धस्तस्मिन् घोरे निशाचरे ॥ १५ ॥

तमापतन्तं सम्प्रेक्ष्य बाणमिन्द्राशनिप्रभम् ।  
लाघवान्मोचयामास महात्मा वै घटोत्कचः ॥ १६ ॥

भूयश्च विननादोग्रं क्रोधसंरक्तलोचनः ।  
त्रासयामास सैन्यानि युगान्ते जलदो यथा ॥ १७ ॥

तं श्रुत्वा निनदं घोरं तस्य भीमस्य रक्षसः।  
आचार्यमुपसङ्गम्य भीष्मः शान्तनवोऽब्रवीत् ॥ १८ ॥  
यथैष निनदो घोरः श्रूयते राक्षसेरितः।  
हैडिम्बो युध्यते नूनं राज्ञा दुर्योधनेन ह ॥ १९ ॥

नैष शक्यो हि संग्रामे जेतुं भूतेन केनचित्।  
तत्र गच्छत भद्रं वो राजानं परिरक्षत ॥ २० ॥

अभिद्रुतो महाभागो राक्षसेन महात्मना।  
एतद्धि वः परं कृत्यं सर्वेषां नः परंतपाः ॥ २१ ॥

पितामहवचः श्रुत्वा त्वरमाणा महारथाः।  
उत्तमं जवमास्थाय प्रययुर्यत्र कौरवः ॥ २२ ॥

द्रोणश्च सोमदत्तश्च बाह्लीकोऽथ जयद्रथः।  
कृपो भूरिश्रवाः शल्य आवन्त्यः सबृहद्‌बलः ॥ २३ ॥  
अश्वत्थामा विकर्णश्च चित्रसेनो विविंशतिः।  
रथाश्चानेकसाहस्रा ये तेषामनुयायिनः ॥ २४ ॥  
अभिद्रुतं परीप्सन्तः पुत्रं दुर्योधनं तव।  
तदनीकमनाधृष्यं पालितं तु महारथैः ॥ २५ ॥

आततायिनमायान्तं प्रेक्ष्य राक्षससत्तमः ।  
नाकम्पत महाबाहुर्मैनाक इव पर्वतः ॥ २६ ॥

प्रगृह्य विपुलं चापं ज्ञातिभिः परिवारितः।  
शूलमुद्‌गरहस्तैश्च नानाप्रहरणैरपि ॥ २७ ॥

ततः समभवद् युद्धं तुमुलं लोमहर्षणम्।  
राक्षसानां च मुख्यस्य दुर्योधनबलस्य च ॥ २८ ॥

धनुषां कूजतां शब्दः सर्वतस्तुमुलो रणे।  
अश्रूयत महाराज वंशानां दह्यतामिव ॥ २९ ॥

अस्त्राणां पात्यमानानां कवचेषु शरीरिणाम्।  
शब्दः समभवद् राजन् गिरीणामिव भिद्यताम् ॥ ३० ॥

वीरबाहुविसृष्टानां तोमराणां विशाम्पते ।  
रूपमासीद् वियत्स्थानां सर्पाणामिव सर्पताम् ॥ ३१ ॥

ततः परमसंक्रुद्धो विस्फार्य सुमहद् धनुः।  
राक्षसेन्द्रो महाबाहुर्विनदन् भैरवं रवम् ॥ ३२ ॥  
आचार्यस्यार्धचन्द्रेण क्रुद्धश्चिच्छेद कार्मुकम् ।  
सोमदत्तस्य भल्लेन ध्वजं चोन्मथ्य चानदत् ॥ ३३ ॥

बाह्लीकं च त्रिभिर्बाणैः प्रत्यविध्यत् स्तनान्तरे।  
कृपमेकेन विव्याध चित्रसेनं त्रिभिः शरैः ॥ ३४ ॥

पूर्णायतविसृष्टेन सम्यक् प्रणिहितेन च।  
जत्रुदेशे समासाद्य विकर्णं समताडयत् ॥ ३५ ॥

न्यषीदत् स्वरथोपस्थे शोणितेन परिप्लुतः।  
ततः पुनरमेयात्मा नाराचान् दश पञ्च च ॥ ३६ ॥  
भूरिश्रवसि संक्रुद्धः प्राहिणोद् भरतर्षभ।

ते वर्म भित्त्वा तस्याशु विविशुर्धरणीतलम् ॥ ३७ ॥  
विविंशतेश्च दौणेश्च यन्तारौ समताडयत्।  
तौ पेततू रथोपस्थे रश्मीनुत्सृज्य वाजिनाम् ॥ ३८ ॥

सिंधुराज्ञोऽर्धचन्द्रेण वाराहं स्वर्णभूषितम् ।  
उन्ममाथ महाराज द्वितीयेनाच्छिनद् धनुः ॥ ३९ ॥

चतुर्भिरथ नाराचैरावन्त्यस्य महात्मनः ।  
जघान चतुरो वाहान् क्रोधसंरक्तलोचनः ॥ ४० ॥

पूर्णायतविसृष्टेन पीतेन निशितेन च।  
निर्बिभेद महाराज राजपुत्रं बृहद्‌बलम् ॥ ४१ ॥

स गाढविद्धो व्यथितो रथोपस्थ उपाविशत्।  
भृशं क्रोधेन चाविष्टो रथस्थो राक्षसाधिपः ॥ ४२ ॥

चिक्षेप निशितांस्तीक्ष्णाञ्छरानाशीविषोपमान् ।  
बिभिदुस्ते महाराज शल्यं युद्धविशारदम् ॥ ४३ ॥