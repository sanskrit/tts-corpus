+++
title_full = "090 इरावान्\u200cके द्वारा शकुनिके भाइयोंका तथा राक्षस अलम्बुषके द्वारा इरावान्\u200cका वध"
title = "०९० इरावद्वधे"

+++


वर्तमाने तथा रौद्रे राजन् वीरवरक्षये।  
शकुनिः सौबलः श्रीमान् पाण्डवान् समुपाद्रवत् ॥ १ ॥

तथैव सात्वतो राजन् हार्दिक्यः परवीरहा।  
अभ्यद्रवत संग्रामे पाण्डवानां वरूथिनीम् ॥ २ ॥

ततः काम्बोजमुख्यानां नदीजानां च वाजिनाम्।  
आरट्टानां महीजानां सिन्धुजानां च सर्वशः ॥ ३ ॥  
वनायुजानां शुभ्राणां तथा पर्वतवासिनाम्।  
वाजिनां बहुभिः संख्ये समन्तात् परिवारयन् ॥ ४ ॥  
ये चापरे तित्तिरिजा जवना वातरंहसः।  
सुवर्णालंकृतैरेतैर्वर्मवद्भिः सुकल्पितैः ॥ ५ ॥  
हयैर्वातजवैर्मुख्यैः पाण्डवस्य सुतो बली।  
अभ्यवर्तत तत् सैन्यं हृष्टरूपः परंतपः ॥ ६ ॥

अर्जुनस्य सुतः श्रीमानिरावान् नाम वीर्यवान्।  
सुतायां नागराजस्य जातः पार्थेन धीमता ॥ ७ ॥

ऐरावतेन सा दत्ता अनपत्या महात्मना।  
पतौ हते सुपर्णेन कृपणा दीनचेतना ॥ ८ ॥  
भार्यार्थं तां च जग्राह पार्थः कामवशानुगाम्।  
एवमेष समुत्पन्नः परपक्षेऽर्जुनात्मजः ॥ ९ ॥

स नागलोके संवृद्धो मात्रा च परिरक्षितः।  
पितृव्येण परित्यक्तः पार्थद्वेषाद् दुरात्मना ॥ १० ॥

रूपवान् बलसम्पन्नो गुणवान् सत्यविक्रमः।  
इन्द्रलोकं जगामाशु श्रुत्वा तत्रार्जुनं गतम् ॥ ११ ॥

सोऽभिगम्य महाबाहुः पितरं सत्यविक्रमः।  
अभ्यवादयदव्यग्रो विनयेन कृताञ्जलिः ॥ १२ ॥  
न्यवेदयत चात्मानमर्जुनस्य महात्मनः ।  
इरावानस्मि भद्रं ते पुत्रश्चाहं तव प्रभो ॥ १३ ॥  
मातुः समागमो यश्च तत् सर्वं प्रत्यवेदयत्।  
तच्च सर्वं यथावृत्तमनुसस्मार पाण्डवः ॥ १४ ॥

परिष्वज्य सुतं चापि आत्मनः सदृशं गुणैः।  
प्रीतिमाननयत् पार्थो देवराजनिवेशने ॥ १५ ॥

सोऽर्जुनेन समाज्ञप्तो देवलोके तदा नृप।  
प्रीतिपूर्वं महाबाहुः स्वकार्यं प्रति भारत ॥ १६ ॥

युद्धकाले त्वयास्माकं साह्यं देयमिति प्रभो।  
बाढमित्येवमुक्त्वा तु युद्धकाल इहागतः ॥ १७ ॥

कामवर्णजवैरश्वैर्बहुभिः संवृतो नृप ।  
ते हयाः काञ्चनापीडा नानावर्णा मनोजवाः ॥ १८ ॥

उत्पेतुः सहसा राजन् हंसा इव महोदधौ।  
ते त्वदीयान् समासाद्य हयसंघान् मनोजवान् ॥ १९ ॥  
क्रोडैः कोडानभिघ्नन्तो घोणाभिश्च परस्परम्।  
निपेतुः सहसा राजन् सुवेगाभिहता भुवि ॥ २० ॥

निपतद्भिस्तथा तैश्च हयसंघैः परस्परम्।  
शुश्रुवे दारुणः शब्दः सुपर्णपतने यथा ॥ २१ ॥

तथैव तावका राजन् समेत्यान्योन्यमाहवे।  
परस्परवधं घोरं चक्रुस्ते हयसादिनः ॥ २२ ॥

तस्मिंस्तथा वर्तमाने संकुले तुमुले भृशम्।  
उभयोरपि संशान्ता हयसङ्घाः समन्ततः ॥ २३ ॥

प्रक्षीणसायकाः शूरा निहताश्वाः श्रमातुराः।  
विलयं समनुप्राप्तास्तक्षमाणाः परस्परम् ॥ २४ ॥

ततः क्षीणे हयानीके किंचिच्छेषे च भारत।  
सौबलस्यानुजाः शूरा निर्गता रणमूर्धनि ॥ २५ ॥

वायुवेगसमस्पर्शाञ्चवे वायुसमांश्च ते ।  
आरुह्य बलसम्पन्नान् वयःस्थांस्तुरगोत्तमान् ॥ २६ ॥  
गजो गवाक्षो वृषभश्चर्मवानार्जवः शुकः।  
षडेते बलसम्पन्ना निर्ययुर्महतो बलात् ॥ २७ ॥

वार्यमाणाः शकुनिना तैश्च योधैर्महाबलैः।  
संनद्धा युद्धकुशला रौद्ररूपा महाबलाः ॥ २८ ॥

तदनीकं महाबाहो भित्त्वा परमदुर्जयम्।  
बलेन महता युक्ताः स्वर्गाय विजयैषिणः ॥ २९ ॥  
विविशुस्ते तदा हृष्टा गान्धारा युद्धदुर्मदाः।

तान् प्रविष्टांस्तदा दृष्ट्‌वा इरावानपि वीर्यवान् ॥ ३० ॥  
अब्रवीत्‌ समरे योधान् विचित्रान्‌ दारुणायुधान्।  
यथैते धार्तराष्ट्रस्य योधाः सानुगवाहनाः ॥ ३१ ॥  
हन्यन्ते समरे सर्वे तथा नीतिर्विधीयताम्।

बाढमित्येवमुक्त्वा ते सर्वे योधा इरावतः ॥ ३२ ॥  
जघ्नुस्तेषां बलानीकं दुर्जयं समरे परैः।

तदनीकमनीकेन समरे वीक्ष्य पातितम् ॥ ३३ ॥  
अमृष्यमाणास्ते सर्वे सुबलस्यात्मजा रणे।  
इरावन्तमभिद्रुत्य सर्वतः पर्यवारयन् ॥ ३४ ॥

ताडयन्तः शितैः प्रासैश्चोदयन्तः परस्परम्।  
ते शूराः पर्यधावन्त कुर्वन्तो महदाकुलम् ॥ ३५ ॥

इरावानथ निर्भिन्नः प्रासैस्तीक्ष्णैर्महात्मभिः ।  
स्रवता रुधिरेणाक्तस्तोत्रैर्विद्ध इव द्विपः ॥ ३६ ॥

पुरतोऽपि च पृष्ठे च पार्श्वयोश्च भृशाहतः।  
एको बहुभिरत्यर्थं धैर्याद् राजन् न विव्यथे ॥ ३७ ॥

इरावानपि संक्रुद्धः सर्वांस्तान् निशितैः शरैः।  
मोहयामास समरे विद्‌ध्वा परपुरंजयः ॥ ३८ ॥

प्रासानुत्कृत्य तरसा स्वशरीरादरिंदमः ।  
तैरेव ताडयामास सुबलस्यात्मजान् रणे ॥ ३९ ॥

विकृष्य च शितं खड्‌गं गृहीत्वा च शरावरम्।  
पदातिर्द्रुतमागच्छज्जिघांसुः सौबलान् युधि ॥ ४० ॥

ततः प्रत्यागतप्राणाः सर्वे ते सुबलात्मजाः।  
भूयः क्रोधसमाविष्टा इरावन्तमभिद्रुताः ॥ ४१ ॥

इरावानपि खड्‌गेन दर्शयन् पाणिलाघवम्।  
अभ्यवर्तत तान् सर्वान् सौबलान् बलदर्पितः ॥ ४२ ॥

लाघवेनाथ चरतः सर्वे ते सुबलात्मजाः।  
अन्तरं नाभ्यगच्छन्त चरन्तः शीघ्रगैर्हयैः ॥ ४३ ॥

भूमिष्ठमथ तं संख्ये सम्प्रदृश्य ततः पुनः।  
परिवार्य भृशं सर्वे ग्रहीतुमुपचक्रमुः ॥ ४४ ॥

अथाभ्याशगतानां स खड्‌गेनामित्रकर्शनः ।  
असिहस्तापहस्ताभ्यां तेषां गात्राण्यकृन्तत ॥ ४५ ॥

आयुधानि च सर्वेषां बाहूनपि विभूषितान्।  
अपतन्त निकृत्ताङ्‌गा मृता भूमौ गतासवः ॥ ४६ ॥

वृषभस्तु महाराज बहुधा विपरिक्षतः।  
अमुच्यत महारौद्रात् तस्माद् वीरावकर्तनात् ॥ ४७ ॥

तान्‌ सर्वान् पतितान्‌ दृष्ट्‌वा भीतो दुर्योधनस्ततः।  
अभ्यधावत संक्रुद्धो राक्षसं घोरदर्शनम् ॥ ४८ ॥  
आर्ष्यशृङ्गिं महेष्वासं मायाविनमरिंदमम् ।  
वैरिणं भीमसेनस्य पूर्वं बकवधेन वै ॥ ४९ ॥

पश्य वीर यथा ह्येष फाल्गुनस्य सुतो बली।  
मायावी विप्रियं कर्तुमकार्षीन्मे बलक्षयम् ॥ ५० ॥

त्वं च कामगमस्तात मायास्त्रे च विशारदः।  
कृतवैरश्च पार्थेन तस्मादेनं रणे जहि ॥ ५१ ॥

बाढमित्येवमुक्त्वा तु राक्षसो घोरदर्शनः।  
प्रययौ सिंहनादेन यत्रार्जुनसुतो युवा ॥ ५२ ॥

आरूढैर्युद्धकुशलैर्विमलप्रासयोधिभिः ।  
वीरैः प्रहारिभिर्युक्तैः स्वैरनीकैः समावृतः ॥ ५३ ॥  
हतशेषैर्महाराज द्विसाहस्रैर्हयोत्तमैः ।  
निहन्तुकामः समरे इरावन्तं महाबलम् ॥ ५४ ॥

इरावानपि संक्रुद्धस्त्वरमाणः पराक्रमी ।  
हन्तुकामममित्रघ्नो राक्षसं प्रत्यवारयत् ॥ ५५ ॥

तमापतन्तं सम्प्रेक्ष्य राक्षसः सुमहाबलः।  
त्वरमाणस्ततो मायां प्रयोक्तुमुपचक्रमे ॥ ५६ ॥

तेन मायामयाः सृष्टा हयास्तावन्त एव हि।  
स्वारूढा राक्षसैर्घोरैः शूलपट्टिशधारिभिः ॥ ५७ ॥

ते संरब्धाः समागम्य द्विसाहस्राः प्रहारिणः।  
अचिराद् गमयामासुः प्रेतलोकं परस्परम् ॥ ५८ ॥

तस्मिंस्तु निहते सैन्ये तावुभौ युद्धदुर्मदौ।  
संग्रामे समतिष्ठेतां यथा वै वृत्रवासवौ ॥ ५९ ॥

आद्रवन्तमभिप्रेक्ष्य राक्षसं युद्धदुर्मदम् ।  
इरावानथ संरब्धः प्रत्यधावन्महाबलः ॥ ६० ॥

समभ्याशगतस्याजौ तस्य खड्गेन दुर्मतेः।  
चिच्छेद कार्मुकं दीप्तं शरावापं च सत्वरम् ॥ ६१ ॥

स निकृत्तं धनुर्दृष्ट्वा खं जवेन समाविशत्।  
इरावन्तमभिक्रुद्धं मोहयन्निव मायया ॥ ६२ ॥

ततोऽन्तरिक्षमुत्पत्य इरावानपि राक्षसम् ।  
विमोहयित्वा मायाभिस्तस्य गात्राणि सायकैः ॥ ६३ ॥  
चिच्छेद सर्वमर्मज्ञः कामरूपो दुरासदः।  
तथा स राक्षसश्रेष्ठः शरैः कृत्तः पुनः पुनः ॥ ६४ ॥  
सम्बभूव महाराज समवाप च यौवनम्।  
माया हि सहजा तेषां वयो रूपं च कामजम्॥६५॥

एवं तद् राक्षसस्याङ्गं छिन्नं छिन्नं बभूव ह।  
इरावानपि संक्रुद्धो राक्षसं तं महाबलम् ॥ ६६ ॥  
परश्वधेन तीक्ष्णेन चिच्छेद च पुनः पुनः।

स तेन बलिना वीरश्छिद्यमान इरावता ॥ ६७ ॥  
राक्षसोऽप्यनदद् घोरं स शब्दस्तुमुलोऽभवत्।

परश्वधक्षतं रक्षः सुस्राव बहु शोणितम् ॥ ६८ ॥  
ततश्चुक्रोध बलवांश्चक्रे वेगं च संयुगे।  
आर्ष्यशृङ्गिस्तथा दृष्ट्वा समरे शत्रुमूर्जितम् ॥ ६९ ॥  
कृत्वा घोरं महद् रूपं ग्रहीतुमुपचक्रमे।  
अर्जुनस्य सुतं वीरमिरावन्तं यशस्विनम् ॥ ७० ॥

संग्रामशिरसो मध्ये सर्वेषां तत्र पश्यताम्।  
तां दृष्ट्वा तादृशीं मायां राक्षसस्य दुरात्मनः ॥ ७१ ॥  
इरावानपि संक्रुद्धो मायां स्रष्टुं प्रचक्रमे।

तस्य क्रोधाभिभूतस्य समरेष्वनिवर्तिनः ॥ ७२ ॥  
योऽन्वयो मातृकस्तस्य स एनमभिपेदिवान्।

स नागैर्बहुभी राजन्निरावान् संवृतो रणे ॥ ७३ ॥  
दधार सुमहद् रूपमनन्त इव भोगवान्।

ततो बहुविधैर्नागैश्छादयामास राक्षसम् ॥ ७४ ॥  
छाद्यमानस्तु नागैः स ध्यात्वा राक्षसपुङ्गवः।  
सौपर्णं रूपमास्थाय भक्षयामास पन्नगान् ॥ ७५ ॥

मायया भक्षिते तस्मिन्नन्वये तस्य मातृके।  
विमोहितमिरावन्त न्यहनद् राक्षसोऽसिना ॥ ७६ ॥

सकुण्डलं समुकुटं पद्मेन्दुसदृशप्रभम् ।  
इरावतः शिरो रक्षाः पातयामास भूतले ॥ ७७ ॥

तस्मिंस्तु विहते वीरे राक्षसेनार्जुनात्मजे।  
विशोकाः समपद्यन्त धार्तराष्ट्राः सराजकाः ॥ ७८ ॥

तस्मिन् महति संग्रामे तादृशे भैरवे पुनः।  
महान् व्यतिकरो घोरः सेनयोः समपद्यत ॥ ७९ ॥

गजा हयाः पदाताश्च विमिश्रा दन्तिभिर्हताः।  
रथाश्वा दन्तिनश्चैव पत्तिभिस्तत्र सूदिताः ॥ ८० ॥  
तथा पत्तिरथौघाश्च हयाश्च बहवो रणे।  
रथिभिर्निहता राजंस्तव तेषां च संकुले ॥ ८१ ॥

अजानन्नर्जुनश्चापि निहतं पुत्रमौरसम् ।  
जघान समरे शूरान् राज्ञस्तान् भीष्मरक्षिणः ॥ ८२ ॥

तथैव तावका राजन् सृंजयाश्च सहस्रशः।  
जुह्वतः समरे प्राणान् निजघ्नुरितरेतरम् ॥ ८३ ॥

मुक्तकेशा विकवचा विरथाश्छिन्नकार्मुकाः ।  
बाहुभिः समयुध्यन्त समवेताः परस्परम् ॥ ८४ ॥

तथा मर्मातिगैर्भीष्मो निजघान महारथान्।  
कम्पयन् समरे सेनां पाण्डवानां परंतपः ॥ ८५ ॥

तेन यौधिष्ठिरे सैन्ये बहवो मानवा हताः।  
दन्तिनः सादिनश्चैव रथिनोऽथ हयास्तथा ॥ ८६ ॥

तत्र भारत भीष्मस्य रणे दृष्ट्वा पराक्रमम्।  
अत्यद्‌भुतमपश्याम शक्रस्येव पराक्रमम् ॥ ८७ ॥

तथैव भीमसेनस्य पार्षतस्य च भारत।  
रौद्रमासीद् रणे युद्धं सात्यकस्य च धन्विनः ॥ ८८ ॥

दृष्ट्वा द्रोणस्य विक्रान्तं पाण्डवान् भयमाविशत्।  
एक एव रणे शक्तो निहन्तुं सर्वसैनिकान् ॥ ८९ ॥  
किं पुनः पृथिवीशूरैर्योधव्रातैः समावृतः।  
इत्यब्रुवन् महाराज रणे द्रोणेन पीडिताः ॥ ९० ॥

वर्तमाने तथा रौद्रे संग्रामे भरतर्षभ।  
उभयोः सेनयोः शूरा नामृष्यन्त परस्परम् ॥ ९१ ॥

आविष्टा इव युध्यन्ते रक्षोभूता महाबलाः।  
तावकाः पाण्डवेयाश्च संरब्धास्तात धन्विनः ॥ ९२ ॥

न स्म पश्यामहे कंचित् प्राणान् यः परिरक्षति।  
संग्रामे दैत्यसंकाशे तस्मिन् वीरवरक्षये ॥ ९३ ॥