+++
title_full = "047 भीष्मके साथ अभिमन्युका भयंकर युद्ध, शल्यके द्वारा उत्तरकुमारका वध और श्वेतका पराक्रम"
title = "०४७ श्वेतयुद्धे"

+++


गतपूर्वाह्णभूयिष्ठे तस्मिन्नहनि दारुणे ।  
वर्तमाने तथा रौद्रे महावीरवरक्षये ॥ १ ॥  
दुर्मुखः कृतवर्मा च कृपः शल्यो विविंशतिः।  
भीष्मं जुगुपुरासाद्य तव पुत्रेण चोदिताः ॥ २ ॥

एतैरतिरथैर्गुप्तः पञ्चभिर्भरतर्षभः ।  
पाण्डवानामनीकानि विजगाहे महारथः ॥ ३ ॥

चेदिकाशिकरूषेषु पञ्चालेघु च भारत।  
भीष्मस्य बहुधा तालश्चलत्केतुरदृश्यत ॥ ४ ॥

स शिरांसि रणेऽरीणां रथांश्च सयुगध्वजान्।  
निचकर्त महावेगैर्भल्लैः संनतपर्वभिः ॥ ५ ॥

नृत्यतो रथमार्गेषु भीष्मस्य भरतर्षभ।  
भृशमार्तस्वरं चक्रुर्नागा मर्मणि ताडिताः ॥ ६ ॥

अभिमन्युः सुसंक्रुद्धः पिशङ्गैस्तुरगोत्तमैः ।  
संयुक्तं रथमास्थाय प्रायाद् भीष्मरथं प्रति ॥ ७ ॥  
जाम्बूनदविचित्रेण कर्णिकारेण केतुना ।  
अभ्यवर्तत भीष्मं च तांश्चैव रथसत्तमान् ॥ ८ ॥

स तालकेतोस्तीक्ष्णेन केतुमाहत्य पत्रिणा।  
भीष्मेण युयुधे वीरस्तस्य चानुरथैः सह ॥ ९ ॥

कृतवर्माणमेकेन शल्यं पञ्चभिराशुगैः ।  
विद्ध्वा नवभिरानर्च्छच्छिताग्रैः प्रपितामहम् ॥ १० ॥

पूर्णायतविसृष्टेन सम्यक् प्रणिहितेन च।  
ध्वजमेकेन विव्याध जाम्बूनदपरिष्कृतम् ॥ ११ ॥

दुर्मुखस्य तु भल्लेन सर्वावरणभेदिना।  
जहार सारथेः कायाच्छिरः संनतपर्वणा ॥ १२ ॥

धनुश्चिच्छेद भल्लेन कार्तस्वरविभूषितम् ।  
कृपस्य निशिताग्रेण तांश्च तीक्ष्णमुखैः शरैः ॥ १३ ॥  
जघान परमक्रुद्धो नृत्यन्निव महारथः।

तस्य लाघवमुद्वीक्ष्य तुतुषुर्देवता अपि ॥ १४ ॥  
लब्धलक्षतया कार्ष्णेः सर्वे भीष्ममुखा रथाः।  
सत्त्ववन्तममन्यन्त साक्षादिव धनंजयम् ॥ १५ ॥

तस्य लाघवमार्गस्थमलातसदृशप्रभम् ।  
दिशः पर्यपतच्चापं गाण्डीवमिव घोषवत् ॥ १६ ॥

तमासाद्य महावेगैर्भीष्मो नवभिराशुगैः ।  
विव्याध समरे तूर्णमार्जुनिं परवीरहा ॥ १७ ॥

ध्वजं चास्य त्रिभिर्भल्लैश्चिच्छेद परमौजसः।  
सारथिं च त्रिभिर्बाणैराजघान यतव्रतः ॥ १८ ॥

तथैव कृतवर्मा च कृपः शल्यश्च मारिष।  
विद्‌ध्वा नाकम्पयत्‌ कार्ष्णिं मैनाकमिव पर्वतम् ॥ १९ ॥

स तैः परिवृतः शूरो धार्तराष्ट्रैर्महारथैः।  
ववर्ष शरवर्षाणि कार्ष्णिः पञ्चरथान् प्रति ॥ २० ॥

ततस्तेषां महास्त्राणि संवार्य शरवृष्टिभिः।  
ननाद बलवान् कार्ष्णिर्भीष्माय विसृजन् शरान् ॥ २१ ॥

तत्रास्य सुमहद् राजन् बाह्वोर्बलमदृश्यत।  
यतमानस्य समरे भीष्ममर्दयतः शरैः ॥ २२ ॥

पराक्रान्तस्य तस्यैव भीष्मोऽपि प्राहिणोच्छरान्।  
स तांश्चिच्छेद समरे भीष्मचापच्युतान् शरान् ॥ २३ ॥

ततो ध्वजममोघेषुर्भीष्मस्य नवभिः शरैः।  
चिच्छेद समरे वीरस्तत उच्चुक्रुशुर्जनाः ॥ २४ ॥

स राजतो महास्कन्धस्तालो हेमविभूषितः।  
सौभद्रविशिखैश्छिन्नः पपात भुवि भारत ॥ २५ ॥

तं तु सौभद्रविशिखैः पातितं भरतर्षभ।  
दृष्ट्‌वा भीमो ननादोच्चैः सौभद्रमभिहर्षयन् ॥ २६ ॥

अथ भीष्मो महास्त्राणि दिव्यानि सुबहूनि च।  
प्रादुश्चक्रे महारौद्रे रणे तस्मिन् महाबलः ॥ २७ ॥

ततः शरसहस्रेण सौभद्रं प्रपितामहः।  
अवाकिरदमेयात्मा तदद्भुतमिवाभवत् ॥ २८ ॥

ततो दश महेष्वासाः पाण्डवानां महारथाः।  
रक्षार्थमभ्यधावन्त सौभद्रं त्वरिता रथैः ॥ २९ ॥  
विराटः सह पुत्रेण धृष्टद्युम्नश्च पार्षतः।  
भीमश्च केकयाश्चैव सात्यकिश्च विशाम्पते ॥ ३० ॥

तेषां जवेनापततां भीष्मः शान्तनवो रणे।  
पाञ्चाल्यं त्रिभिरानर्च्छत् सात्यकिं नवभिः शरैः ॥ ३१ ॥

पूर्णायतविसृष्टेन क्षुरेण निशितेन च।  
ध्वजमेकेन चिच्छेद भीमसेनस्य पत्रिणा ॥ ३२ ॥

जाम्बूनदमयः श्रीमान् केसरी स नरोत्तम।  
पपात भीमसेनस्य भीष्मेण मथितो रथात् ॥ ३३ ॥

ततो भीमस्त्रिभिर्विद््ध्वा भीष्मं शान्तनवं रणे।  
कृपमेकेन विव्याध कृतवर्माणमष्टभिः ॥ ३४ ॥

प्रगृहीताग्रहस्तेन वैराटिरपि दन्तिना ।  
अभ्यद्रवत राजानं मद्राधिपतिमुत्तरः ॥ ३५ ॥

तस्य वारणराजस्य जवेनापततो रथे।  
शल्यो निवारयामास वेगमप्रतिमं शरैः ॥ ३६ ॥

तस्य क्रुद्धः स नागेन्द्रो बृहतः साधुवाहिनः।  
पदा युगमधिष्ठाय जघान चतुरो हयान् ॥ ३७ ॥

स हताश्वे रथे तिष्ठन् मद्राधिपतिरायसीम्।  
उत्तरान्तकरीं शक्तिं चिक्षेप भुजगोपमाम् ॥ ३८ ॥

तया भिन्नतनुत्राणः प्रविश्य विपुलं तमः।  
स पपात गजस्कन्धात् प्रमुक्ताङ्‌कुशतोमरः ॥ ३९ ॥

असिमादाय शल्योऽपि अवप्लुत्य रथोत्तमात्।  
तस्य वारणराजस्य चिच्छेदाथ महाकरम् ॥ ४० ॥

भिन्नमर्मा शरशतैश्छिन्नहस्तः स वारणः।  
भीममार्तस्वरं कृत्वा पपात च ममार च ॥ ४१ ॥

एतदीदृशकं कृत्वा मद्रराजो नराधिप।  
आरुरोह रथं तूर्णं भास्वरं कृतवर्मणः ॥ ४२ ॥

उत्तरं वै हतं दृष्ट्‌वा वैराटिर्भ्रातरं तदा।  
कृतवर्मणा च सहितं दृष्ट्‌वा शल्यमवस्थितम् ॥ ४३ ॥  
श्वेतः क्रोधात् प्रजज्वाल हविषा हव्यवाडिव।

स विस्फार्य महच्चापं शक्रचापोपमं बली ॥ ४४ ॥  
अभ्यधावज्जिघांसन् वै शल्यं मद्राधिपं बली।

महता रथवंशेन समन्तात् परिवारितः ॥ ४५ ॥  
मुञ्चन् बाणमयं वर्षं प्रायाच्छल्यरथं प्रति।

तमापतन्तं सम्प्रेक्ष्य मत्तवारणविक्रमम् ॥ ४६ ॥  
तावकानां रथाः सप्त समन्तात् पर्यवारयन्।  
मद्रराजमभीप्सन्तो मृत्योर्दंष्ट्रान्तरं गतम् ॥ ४७ ॥

बृहद्‌बलश्च कौसल्यो जयत्सेनश्च मागधः।  
तथा रुक्मरथो राजन् शल्यपुत्रः प्रतापवान् ॥ ४८ ॥  
विन्दानुविन्दावावन्त्यौ काम्बोजश्च सुदक्षिणः ।  
बृहत्क्षत्रस्य दायादः सैन्धवश्च जयद्रथः ॥ ४९ ॥

नानावर्णविचित्राणि धनूंषि च महात्मनाम्।  
विस्फारितानि दृश्यन्ते तोयदेष्विव विद्युतः ॥ ५० ॥

ते तु बाणमयं वर्षं श्वेतमूर्धन्यपातयन्।  
निदाघान्तेऽनिलोद्धूता मेघा इव नगे जलम् ॥ ५१ ॥

ततः क्रुद्धो महेष्वासः सप्तभल्लैः सुतेजनैः।  
धनूंषि तेषामाच्छिद्य ममर्द पृतनापतिः ॥ ५२ ॥

निकृत्तान्येव तानि स्म समदृश्यन्त भारत।  
ततस्ते तु निमेषार्धात् प्रत्यपद्यन् धनूंषि च ॥ ५३ ॥  
सप्त चैव पृषत्कांश्च श्वेतस्योपर्यपातयन्।  
ततः पुनरमेयात्मा भल्लैः सप्तभिराशुगैः।  
निचकर्त महाबाहुस्तेषां चापानि धन्विनाम् ॥ ५४ ॥

ते निकृत्तमहाचापास्त्वरमाणा महारथाः ।  
रथशक्तीः परामृश्य विनेदुर्भैरवान् रवान् ॥ ५५ ॥

अन्वयुर्भरतश्रेष्ठ सप्त श्वेतरथं प्रति।  
ततस्ता ज्वलिताः सप्त महेन्द्राशनिनिःस्वनाः ॥ ५६ ॥

अप्राप्ताः सप्तभिर्भल्लैश्चिच्छेद परमास्त्रवित् ।  
ततः समादाय शरं सर्वकायविदारणम् ॥ ५७ ॥  
प्राहिणोद् भरतश्रेष्ठ श्वेतो रुक्मरथं प्रति।

तस्य देहे निपतितो बाणो वज्रातिगो महान् ॥ ५८ ॥  
ततो रुक्मरथो राजन् सायकेन दृढाहतः।  
निषसाद रथोपस्थे कश्मलं चाविशन्महत् ॥ ५९ ॥

तं विसंज्ञं विमनसं त्वरमाणस्तु सारथिः।  
अपोवाह न सम्भ्रान्तः सर्वलोकस्य पश्यतः ॥ ६० ॥

ततोऽन्यान्‌ षट् समादाय श्वेतो हेमविभूषितान्।  
तेषां षण्णां महाबाहुर्ध्वजशीर्षाण्यपातयत् ॥ ६१ ॥

हयांश्च तेषां निर्भिद्य सारथींश्च परंतप।  
शरैश्चैतान् समाकीर्य प्रायाच्छल्यरथं प्रति ॥ ६२ ॥

ततो हलहलाशब्दस्तव सैन्येषु भारत।  
दृष्ट्वा सेनापतिं तूर्णं यान्तं शल्यरथं प्रति ॥ ६३ ॥

ततो भीष्मं पुरस्कृत्य तव पुत्रो महाबलः।  
वृतस्तु सर्वसैन्येन प्रायाच्छ्‌वेतरथं प्रति ॥ ६४ ॥  
मृत्योरास्यमनुप्राप्तं मद्रराजममोचयत् ।

ततो युद्धं समभवत् तुमुलं लोमहर्षणम् ॥ ६५ ॥  
तावकानां परेषां च व्यतिषक्तरथद्विपम्।

सौभद्रे भीमसेने च सात्यकौ च महारथे ॥ ६६ ॥  
कैकेये च विराटे च धृष्टद्युम्ने च पार्षते।  
एतेषु नरसिंहेषु चेदिमत्स्येषु चैव ह।  
ववर्ष शरवर्षाणि कुरुवृद्धः पितामहः ॥ ६७ ॥