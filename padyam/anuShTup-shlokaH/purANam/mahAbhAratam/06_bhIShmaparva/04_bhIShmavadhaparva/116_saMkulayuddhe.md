+++
title_full = "116 कौरव-पाण्डव महारथियोंके द्वन्द्व-युद्धका वर्णन तथा भीष्मका पराक्रम"
title = "११६ संकुलयुद्धे"

+++


अभिमन्युर्महाराज तव पुत्रमयोधयत् ।  
महत्या सेनया युक्तं भीष्महेतोः पराक्रमी ॥ १ ॥

दुर्योधनो रणे कार्ष्णिं नवभिर्नतपर्वभिः।  
आजघानोरसि क्रुद्धः पुनश्चैनं त्रिभिः शरैः ॥ २ ॥

तस्य शक्तिं रणे कार्ष्णिर्मृत्योर्घोरां स्वसामिव।  
प्रेषयामास संक्रुद्धो दुर्योधनरथं प्रति ॥ ३ ॥

तामापतन्तीं सहसा घोररूपां विशाम्पते।  
द्विधा चिच्छेद ते पुत्रः क्षुरप्रेण महारथः ॥ ४ ॥  
तां शक्तिं पतितां दृष्ट्वा कार्ष्णिः परमकोपनः।  
दुर्योधनं त्रिभिर्बाणैर्बाह्वोरुरसि चार्पयत् ॥ ५ ॥

पुनश्चैनं शरैर्घोरैराजघान स्तनान्तरे ।  
दशभिर्भरतश्रेष्ठ भरतानां महारथः ॥ ६ ॥

तद् युद्धमभवद् घोरं चित्ररूपं च भारत।  
इन्द्रियप्रीतिजननं सर्वपार्थिवपूजितम् ॥ ७ ॥

भीष्मस्य निधनार्थाय पार्थस्य विजयाय च।  
युयुधाते रणे वीरौ सौभद्रकुरुपुङ्गवौ ॥ ८ ॥

सात्यकिं रभसं युद्धे द्रौणिर्ब्राह्मणपुङ्गवः।  
आजघानोरसि क्रुद्धो नाराचेन परंतपः ॥ ९ ॥

शैनेयोऽपि गुरोः पुत्रं सर्वमर्मसु भारत।  
अताडयदमेयात्मा नवभिः कङ्कवाजितैः ॥ १० ॥

अश्वत्थामा तु समरे सात्यकिं नवभिः शरैः।  
त्रिंशता च पुनस्तूर्णं बाह्वोरुरसि चार्पयत् ॥ ११ ॥

सोऽतिविद्धो महेष्वासो द्रोणपुत्रेण सात्वतः।  
द्रोणपुत्रं त्रिभिर्बाणैराजघान महायशाः ॥ १२ ॥

पौरवो धृष्टकेतुं च शरैराच्छाद्य संयुगे।  
बहुधा दारयांचक्रे महेष्वासं महारथः ॥ १३ ॥

तथैव पौरवं युद्धे धृष्टकेतुर्महारथः।  
त्रिंशता निशितैर्बाणैर्विव्याधाशु महाभुजः ॥ १४ ॥

पौरवस्तु धनुश्छित्त्वा धृष्टकेतोर्महारथः ।  
ननाद बलवन्नादं विव्याध च शितैः शरैः ॥ १५ ॥

सोऽन्यत् कार्मुकमादाय पौरवं निशितैः शरैः।  
आजघान महाराज त्रिसप्तत्या शिलीमुखैः ॥ १६ ॥

तौ तु तत्र महेष्वासौ महामात्रौ महारथौ।  
महता शरवर्षेण परस्परमविध्यताम् ॥ १७ ॥

अन्योन्यस्य धनुश्छित्त्वा हयान् हत्वा च भारत।  
विरथावसियुद्धाय समीयतुरमर्षणौ ॥ १८ ॥

आर्षभे चर्मणी चित्रे शतचन्द्रपुरस्कृते।  
तारकाशतचित्रे च निस्त्रिंशौ सुमहाप्रभौ ॥ १९ ॥

प्रगृह्य विमलौ राजंस्तावन्योन्यमभिद्रुतौ ।  
वासितासंगमे यत्तौ सिंहाविव महावने ॥ २० ॥

मण्डलानि विचित्राणि गतप्रत्यागतानि च।  
चेरतुर्दर्शयन्तौ च प्रार्थयन्तौ परस्परम् ॥ २१ ॥

पौरवो धृष्टकेतुं तु शङ्खदेशे महासिना।  
ताडयामास संक्रुद्धस्तिष्ठ तिष्ठेति चाब्रवीत् ॥ २२ ॥

चेदिराजोऽपि समरे पौरवं पुरुषर्षभम्।  
आजघान शिताग्रेण जत्रुदेशे महासिना ॥ २३ ॥

तावन्योन्यं महाराज समासाद्य महाहवे।  
अन्योन्यवेगाभिहतौ निपेततुररिंदमौ ॥ २४ ॥

ततः स्वरथमारोप्य पौरवं तनयस्तव।  
जयत्सेनो रथेनाजावपोवाह रणाजिरात् ॥ २५ ॥

धृष्टकेतुं तु समरे माद्रीपुत्रः प्रतापवान्।  
अपोवाह रणे क्रुद्धः सहदेवः पराक्रमी ॥ २६ ॥

चित्रसेनः सुशर्माणं विद्ध्वा बहुभिरायसैः।  
पुनर्विव्याध तं षष्ट्या पुनश्च नवभिः शरैः ॥ २७ ॥

सुशर्मा तु रणे क्रुद्धस्तव पुत्रं विशाम्पते।  
दशभिर्दशभिश्चैव विव्याध निशितैः शरैः ॥ २८ ॥

चित्रसेनश्च तं राजंस्त्रिंशता नतपर्वभिः।  
आजघान रणे क्रुद्धः स च तं प्रत्यविध्यत ॥ २९ ॥  
भीष्मस्य समरे राजन् यशो मानं च वर्धयन्।

सौभद्रो राजपुत्रं तु बृहद्बलमयोधयत् ॥ ३० ॥  
पार्थहेतोः पराक्रान्तो भीष्मस्यायोधनं प्रति।

आर्जुनिं कोसलेन्द्रस्तु विद्ध्वा पञ्चभिरायसैः ॥ ३१ ॥  
पुनर्विव्याध विंशत्या शरैः संनतपर्वभिः।

सौभद्रः कोसलेन्द्रं तु विव्याधाष्टभिरायसैः ॥ ३२ ॥  
नाकम्पयत संग्रामे विव्याध च पुनः शरैः।

कौसल्यस्य धनुश्चापि पुनश्चिच्छेद फाल्गुनिः ॥ ३३ ॥  
आजघान शरैश्चापि त्रिंशता कङ्कपत्रिभिः।

सोऽन्यत् कार्मुकमादाय राजपुत्रो बृहद्बलः ॥ ३४ ॥  
फाल्गुनिं समरे क्रुद्धो विव्याध बहुभिः शरैः।

तयोर्युद्धं समभवद् भीष्महेतोः परंतप ॥ ३५ ॥  
संरब्धयोर्महाराज समरे चित्रयोधिनोः ।  
यथा देवासुरे युद्धे बलिवासवयोरभूत् ॥ ३६ ॥

भीमसेनो गजानीकं योधयन् बह्वशोभत।  
यथा शक्रो वज्रपाणिर्दारयन् पर्वतोत्तमान् ॥ ३७ ॥

ते वध्यमाना भीमेन मातङ्गा गिरिसंनिभाः।  
निपेतुरुर्व्यां सहिता नादयन्तो वसुन्धराम् ॥ ३८ ॥

गिरिमात्रा हि ते नागा भिन्नाञ्जनचयोपमाः।  
विरेजुर्वसुधां प्राप्ता विकीर्णा इव पर्वताः ॥ ३९ ॥

युधिष्ठिरो महेष्वासो मद्रराजानमाहवे ।  
महत्या सेनया गुप्तं पीडयामास संगतम् ॥ ४० ॥

मद्रेश्वरश्च समरे धर्मपुत्रं महारथम्।  
पीडयामास संरब्धो भीष्महेतोः पराक्रमी ॥ ४१ ॥

विराटं सैन्धवो राजा विद्ध्वा संनतपर्वभिः।  
नवभिः सायकैस्तीक्ष्णैस्त्रिंशता पुनरार्पयत् ॥ ४२ ॥

विराटश्च महाराज सैन्धवं वाहिनीपतिः।  
त्रिंशद्भिर्निशितैर्बाणैराजघान स्तनान्तरे ॥ ४३ ॥

चित्रकार्मुकनिस्त्रिंशौ चित्रवर्मायुधध्वजौ ।  
रेजतुश्चित्ररूपौ तौ संग्रामे मत्स्यसैन्धवौ ॥ ४४ ॥

द्रोणः पाञ्चालपुत्रेण समागम्य महारणे।  
महासमुदयं चक्रे शरैः संनतपर्वभिः ॥ ४५ ॥

ततो द्रोणो महाराज पार्षतस्य महद् धनुः।  
छित्त्वा पञ्चाशतेषूणां पार्षतं समविध्यत ॥ ४६ ॥

सोऽन्यत् कार्मुकमादाय पार्षतः परवीरहा।  
द्रोणस्य मिषतो युद्धे प्रेषयामास सायकान् ॥ ४७ ॥

ताञ्छराञ्छरघातेन चिच्छेद स महारथः।  
द्रोणो द्रुपदपुत्राय प्राहिणोत् पञ्च सायकान् ॥ ४८ ॥

ततः क्रुद्धो महाराज पार्षतः परवीरहा।  
द्रोणाय चिक्षेप गदां यमदण्डोपमां रणे ॥ ४९ ॥

तामापतन्तीं सहसा हेमपट्टविभूषिताम् ।  
शरैः पञ्चाशता द्रोणो वारयामास संयुगे ॥ ५० ॥

सा छिन्ना बहुधा राजन् द्रोणचापच्युतैः शरैः।  
चूर्णीकृता विशीर्यन्ती पपात वसुधातले ॥ ५१ ॥

गदां विनिहतां दृष्ट्वा पार्षतः शत्रुतापनः।  
द्रोणाय शक्तिं चिक्षेप सर्वपारशवीं शुभाम् ॥ ५२ ॥

तां द्रोणो नवभिर्बाणैश्चिच्छेद युधि भारत।  
पार्षतं च महेष्वासं पीडयामास संयुगे ॥ ५३ ॥

एवमेतन्महायुद्धं द्रोणपार्षतयोरभूत् ।  
भीष्मं प्रति महाराज घोररूपं भयानकम् ॥ ५४ ॥

अर्जुनः प्राप्य गाङ्गेयं पीडयन् निशितैः शरैः।  
अभ्यद्रवत संयत्तो वने मत्तमिव द्विपम् ॥ ५५ ॥

प्रत्युद्ययौ च तं राजा भगदत्तः प्रतापवान्।  
त्रिधा भिन्नेन नागेन मदान्धेन महाबलः ॥ ५६ ॥

तमापतन्तं सहसा महेन्द्रगजसंनिभम् ।  
परं यत्नं समास्थाय बीभत्सुः प्रत्यपद्यत ॥ ५७ ॥

ततो गजगतो राजा भगदत्तः प्रतापवान्।  
अर्जुनं शरवर्षेण वारयामास संयुगे ॥ ५८ ॥

अर्जुनस्तु ततो नागमायान्तं रजतोपमैः।  
विमलैरायसैस्तीक्ष्णैरविध्यत महारणे ॥ ५९ ॥

शिखण्डिनं च कौन्तेयो याहि याहीत्यचोदयत्।  
भीष्मं प्रति महाराज जह्येनमिति चाब्रवीत् ॥ ६० ॥

प्राग्ज्योतिषस्ततो हित्वा पाण्डवं पाण्डुपूर्वज।  
प्रययौ त्वरितो राजन् द्रुपदस्य रथं प्रति ॥ ६१ ॥

ततोऽर्जुनो महाराज भीष्ममभ्यद्रवद् द्रुतम्।  
शिखण्डिनं पुरस्कृत्य ततो युद्धमवर्तत ॥ ६२ ॥

ततस्ते तावकाः शूराः पाण्डवं रभसं युधि।  
समभ्यधावन् क्रोशन्तस्तदद्भुतमिवाभवत् ॥ ६३ ॥

नानाविधान्यनीकानि पुत्राणां ते जनाधिप।  
अर्जुनो व्यधमत् काले दिवीवाभ्राणि मारुतः ॥ ६४ ॥

शिखण्डी तु समासाद्य भरतानां पितामहम्।  
इषुभिस्तूर्णमव्यग्रो बहुभिः स समाचिनोत् ॥ ६५ ॥

रथाग्न्यगारश्चापार्चिरसिशक्तिगदेन्धनः ।  
शरसंघमहाज्वालः क्षत्रियान् समरेऽदहत् ॥ ६६ ॥

यथाग्निः सुमहानिद्धः कक्षे चरति सानिलः।  
तथा जज्वाल भीष्मोऽपि दिव्यान्यस्त्राण्युदीरयन् ॥ ६७ ॥

सोमकांश्च रणे भीष्मो जघ्ने पार्थपदानुगान्।  
न्यवारयत तत् सैन्यं पाण्डवस्य महारथः ॥ ६८ ॥

सुवर्णपुङ्खैरिषुभिः शितैः संनतपर्वभिः ।  
नादयन् स दिशो भीष्मः प्रदिशश्च महाहवे ॥ ६९ ॥

पातयन् रथिनो राजन् हयांश्च सहसादिभिः।  
मुण्डतालवनानीव चकार स रथव्रजान् ॥ ७० ॥

निर्मनुष्यान् रथान् राजन् गजानश्वांश्च संयुगे।  
चकार समरे भीष्मः सर्वशस्त्रभृतां वरः ॥ ७१ ॥

तस्य ज्यातलनिर्घोषं विस्फूर्जितमिवाशनेः ।  
निशम्य सर्वतो राजन् समकम्पन्त सैनिकाः ॥ ७२ ॥

अमोघा न्यपतन् बाणाः पितुस्ते मनुजेश्वर।  
नासज्जन्त शरीरेषु भीष्मचापच्युताः शराः ॥ ७३ ॥

निर्मनुष्यान् रथान् राजन् सुयुक्ताञ्जवनैर्हयैः।  
वातायमानानद्राक्षं ह्रियमाणान् विशाम्पते ॥ ७४ ॥

चेदिकाशिकरूषाणां सहस्राणि चतुर्दश ।  
महारथाः समाख्याताः कुलपुत्रास्तनुत्यजः ॥ ७५ ॥

अपरावर्तिनः शूराः सुवर्णविकृतध्वजाः ।  
संग्रामे भीष्ममासाद्य सवाजिरथकुञ्जराः ॥ ७६ ॥  
जग्मुस्ते परलोकाय व्यादितास्यमिवान्तकम् ।

न तत्रासीद् रणे राजन् सोमकानां महारथः ॥ ७७ ॥  
यः सम्प्राप्य रणे भीष्मं जीविते स्म मनो दधे।

तांश्च सर्वान् रणे योधान् प्रेतराजपुरं प्रति ॥ ७८ ॥  
नीतानमन्यन्त जना दृष्ट्वा भीष्मस्य विक्रमम्।

न कश्चिदेनं समरे प्रत्युद्याति महारथः ॥ ७९ ॥  
ऋते पाण्डुसुतं वीरं श्वेताश्वं कृष्णसारथिम्।  
शिखण्डिनं च समरे पाञ्चाल्यममितौजसम् ॥ ८० ॥