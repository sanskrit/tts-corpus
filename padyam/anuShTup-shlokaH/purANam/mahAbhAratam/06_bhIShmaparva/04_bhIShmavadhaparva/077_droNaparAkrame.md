+++
title_full = "077 भीमसेन, धृष्टद्युम्न तथा द्रोणाचार्यका पराक्रम"
title = "०७७ द्रोणपराक्रमे"

+++


आत्मदोषात् त्वया राजन् प्राप्तं व्यसनमीदृशम्।  
न हि दुर्योधनस्तानि पश्यते भरतर्षभ ॥ १ ॥  
यानि त्वं दृष्टवान् राजन् धर्मसंकरकारिते।  
तव दोषात् पुरा वृत्तं द्यूतमेव विशाम्पते ॥ २ ॥

तव दोषेण युद्धं च प्रवृत्तं सह पाण्डवैः।  
त्वमेवाद्य फलं भुङ्क्षे कृत्वा किल्बिषमात्मना ॥ ३ ॥

आत्मनैव कृतं कर्म आत्मनैवोपभुज्यते।  
इह च प्रेत्य वा राजंस्त्वया प्राप्तं यथातथम् ॥ ४ ॥

तस्माद् राजन् स्थिरो भूत्वा प्राप्येदं व्यसनं महत्।  
शृणु युद्धं यथावृत्तं शंसतो मे नराधिप ॥ ५ ॥

भीमसेनः सुनिशितैर्बाणैर्भित्त्वा महाचमूम् ।  
आससाद ततो वीरः सर्वान् दुर्योधनानुजान् ॥ ६ ॥

दुःशासनं दुर्विषहं दुःसहं दुर्मदं जयम्।  
जयत्सेनं विकर्णं च चित्रसेनं सुदर्शनम् ॥ ७ ॥  
चारुचित्रं सुवर्माणं दुष्कर्णं कर्णमेव च।  
एतांश्चान्यांश्च सुबहून् समीपस्थान् महारथान् ॥ ८ ॥  
धार्तराष्ट्रान् सुसंक्रुद्धान् दृष्ट्वा भीमो महारथः।  
भीष्मेण समरे गुप्तां प्रविवेश महाचमूम् ॥ ९ ॥

अथालोक्य प्रविष्टं तमूचुस्ते सर्व एव तु।  
जीवग्राहं निगृह्णीमो वयमेनं नराधिपाः ॥ १० ॥

स तैः परिवृतः पार्थो भ्रातृभिः कृतनिश्चयैः।  
प्रजासंहरणे सूर्यः क्रूरैरिव महाग्रहैः ॥ ११ ॥

सम्प्राप्य मध्यं सैन्यस्य न भीः पाण्डवमाविशत्।  
यथा देवासुरे युद्धे महेन्द्रं प्राप्य दानवान् ॥ १२ ॥

ततः शतसहस्राणि रथिनां सर्वशः प्रभो।  
उद्यतानि शरैस्तीव्रैस्तमेकं परिवव्रिरे ॥ १३ ॥

स तेषां प्रवरान् योधान् हस्त्यश्वरथसादिनः।  
जघान समरे शूरो धार्तराष्ट्रानचिन्तयन् ॥ १४ ॥

तेषां व्यवसितं ज्ञात्वा भीमसेनो जिघृक्षताम्।  
समस्तानां वधे राजन् मतिं चक्रे महामनाः ॥ १५ ॥

ततो रथं समुत्सृज्य गदामादाय पाण्डवः।  
जघान धार्तराष्ट्राणां तं बलौघं महार्णवम् ॥ १६ ॥

(गदया भीमसेनेन ताडिता वारणोत्तमाः।  
भिन्नकुम्भा महाकाया भिन्नपृष्ठास्तथैव च॥  
भिन्नगात्राः सहारोहाः शेरते पर्वता इव।

रथाश्च भग्नास्तिलशः सयोधाः शतशो रणे॥  
अश्वाश्च सादिनश्चैव पदातैः सह भारत।

तत्राद्भुतमपश्याम भीमसेनस्य विक्रमम् ॥  
यदेकः समरे राजन् बहुभिः समयोधयत्।  
अन्तकाले प्रजाः सर्वा दण्डपाणिरिवान्तकः॥)

भीमसेने प्रविष्टे तु धृष्टद्युम्नोऽपि पार्षतः।  
द्रोणमुत्सृज्य तरसा प्रययौ यत्र सौबलः ॥ १७ ॥

निवार्य महतीं सेनां तावकानां नरर्षभः।  
आससाद रथं शून्यं भीमसेनस्य संयुगे ॥ १८ ॥

दृष्ट्‌वा विशोकं समरे भीमसेनस्य सारथिम्।  
धृष्टद्युम्नो महाराज दुर्मना गतचेतनः ॥ १९ ॥

अपृच्छद्‌ वाष्पसंरुद्धो निःश्वसन् वाचमीरयन्।  
मम प्राणैः प्रियतमः क्व भीम इति दुःखितः ॥ २० ॥

विशोकस्तमुवाचेदं धृष्टद्युम्नं कृताञ्जलिः ।  
संस्थाप्य मामिह बली पाण्डवेयः पराक्रमी ॥ २१ ॥  
प्रविष्टो धार्तराष्ट्राणामेतद् बलमहार्णवम् ।

मामुक्त्वा पुरुषव्याघ्रः प्रीतियुक्तमिदं वचः ॥ २२ ॥  
प्रतिपालय मां सूत नियम्याश्वान् मुहूर्तकम्।  
यावदेतान् निहन्म्यद्य य इमे मद्वधोद्यताः ॥ २३ ॥

ततो दृष्ट्‌वा प्रधावन्तं गदाहस्तं महाबलम्।  
सर्वेषामेव सैन्यानां संहर्षः समजायत ॥ २४ ॥

तस्मिन् सुतुमुले युद्धे वर्तमाने भयानके।  
भित्त्वा राजन् महाव्यूहं प्रविवेश वृकोदरः ॥ २५ ॥

विशोकस्य वचः श्रुत्वा धृष्टद्युम्नोऽथ पार्षतः।  
प्रत्युवाच ततः सूतं रणमध्ये महाबलः ॥ २६ ॥

न हि मे जीवितेनापि विद्यतेऽद्य प्रयोजनम्।  
भीमसेनं रणे हित्वा स्नेहमुत्सृज्य पाण्डवैः ॥ २७ ॥

यदि यामि विना भीमं किं मां क्षत्रं वदिष्यति।  
एकायनगते भीमे मयि चावस्थिते युधि ॥ २८ ॥

अस्वस्ति तस्य कुर्वन्ति देवाः शक्रपुरोगमाः।  
यः सहायान्‌ परित्यज्य स्वस्तिमानाव्रजेद्‌ गृहम् ॥ २९ ॥

मम भीमः सखा चैव सम्बन्धी च महाबलः।  
भक्तोऽस्मान् भक्तिमांश्चाहं तमप्यरिनिषूदनम् ॥ ३० ॥

सोऽहं तत्र गमिष्यामि यत्र यातो वृकोदरः।  
निघ्नन्तं मां रिपून् पश्य दानवानिव वासवम् ॥ ३१ ॥

एवमुक्त्वा ततो वीरो ययौ मध्येन भारत।  
भीमसेनस्य मार्गेषु गदाप्रमथितैर्गजैः ॥ ३२ ॥

स ददर्श तदा भीमं दहन्तं रिपुवाहिनीम्।  
वातो वृक्षानिव बलात् प्रभञ्जन्तं रणे रिपून् ॥ ३३ ॥

ते वध्यमानाः समरे रथिनः सादिनस्तथा।  
पादाता दन्तिनश्चैव चक्रुरार्तस्वरं महत् ॥ ३४ ॥

हाहाकारश्च संजज्ञे तव सैन्यस्य मारिष।  
वध्यतो भीमसेनेन कृतिना चित्रयोधिना ॥ ३५ ॥

ततः कृतास्त्रास्ते सर्वे परिवार्य वृकोदरम्।  
अभीताः समवर्तन्त शस्त्रवृष्ट्या परंतप ॥ ३६ ॥

अभिद्रुतं शस्त्रभृतां वरिष्ठं  
समन्ततः पाण्डवं लोकवीरः ।  
सैन्येन घोरेण सुसंहितेन  
दृष्ट्‌वा बली पार्षतो भीमसेनम् ॥ ३७ ॥  
अथोपगच्छच्छरविक्षताङ्गं  
पदातिनं क्रोधविषं वमन्तम् ।  
आश्वासयन् पार्षतो भीमसेनं  
गदाहस्तं कालमिवान्तकाले ॥ ३८ ॥

विशल्यमेनं च चकार तूर्ण-  
मारोपयच्चात्मरथे महात्मा ।  
भृशं परिष्वज्य च भीमसेन-  
माश्वासयामास स शत्रुमध्ये ॥ ३९ ॥

भ्रातॄनथोपेत्य तवापि पुत्र-  
स्तस्मिन् विमर्दे महति प्रवृत्ते।  
अयं दुरात्मा द्रुपदस्य पुत्रः  
समागतो भीमसेनेन सार्धम् ॥ ४० ॥  
तं याम सर्वे महता बलेन  
मा वो रिपुः प्रार्थयतामनीकम्।

श्रुत्वा तु वाक्यं तममृष्यमाणा  
ज्येष्ठाज्ञया नोदिता धार्तराष्ट्राः ॥ ४१ ॥  
वधाय निष्पेतुरुदायुधास्ते  
युगक्षये केतवो यद्वदुग्राः ।  
प्रगृह्य चास्त्राणि धनूंषि वीरा  
ज्यां नेमिघोषैः प्रविकम्पयन्तः ॥ ४२ ॥

शरैरवर्षन् द्रुपदस्य पुत्रं  
यथाम्बुदा भूधरं वारिजालैः ।  
निहत्य तांश्चापि शरैः सुतीक्ष्णै-  
र्न विव्यथे समरे चित्रयोधी ॥ ४३ ॥

समभ्युदीर्णांश्च तवात्मजांस्तथा  
निशम्य वीरानभितः स्थितान् रणे।  
जिघांसुरुग्रं द्रुपदात्मजो युवा  
प्रमोहनास्त्रं युयुजे महारथः ॥ ४४ ॥

क्रुद्धो भृशं तव पुत्रेषु राजन्  
दैत्येषु यद्वत् समरे महेन्द्रः।  
ततो व्यमुह्यन्त रणे नृवीराः  
प्रमोहनास्त्राहतबुद्धिसत्त्वाः ॥ ४५ ॥

प्रदुद्रुवुः कुरवश्चैव सर्वे  
सवाजिनागाः सरथाः समन्तात् ।  
परीतकालानिव नष्टसंज्ञान्  
मोहोपेतांस्तव पुत्रान् निशम्य ॥ ४६ ॥

एतस्मिन्नेव काले तु द्रोणः शस्त्रभृतां वरः।  
द्रुपदं त्रिभिरासाद्य शरैर्विव्याध दारुणैः ॥ ४७ ॥

सोऽतिविद्धस्ततो राजन् रणे द्रोणेन पार्थिवः।  
अपायाद् द्रुपदो राजन् पूर्ववैरमनुस्मरन् ॥ ४८ ॥

जित्वा तु द्रुपदं द्रोणः शङ्खं दध्मौ प्रतापवान्।  
तस्य शङ्खस्वनं श्रुत्वा वित्रेसुः सर्वसोमकाः ॥ ४९ ॥

अथ शुश्राव तेजस्वी द्रोणः शस्त्रभृतां वरः।  
प्रमोहनास्त्रेण रणे मोहितानात्मजांस्तव ॥ ५० ॥

ततो द्रोणो महाराज त्वरितोऽभ्याययौ रणात्।  
तत्रापश्यन्महेष्वासो भारद्वाजः प्रतापवान् ॥ ५१ ॥  
धृष्टद्युम्नं च भीमं च विचरन्तौ महारणे।  
मोहाविष्टांश्च ते पुत्रानपश्यत् स महारथः ॥ ५२ ॥

ततः प्रज्ञास्त्रमादाय मोहनास्त्रं व्यनाशयत्।  
अथ प्रत्यागतप्राणास्तव पुत्रा महारथाः ॥ ५३ ॥

पुनर्युद्धाय समरे प्रययुर्भीमपार्षतौ ।  
ततो युधिष्ठिरः प्राह समाहूय स्वसैनिकान् ॥ ५४ ॥  
गच्छन्तु पदवीं शक्त्या भीमपार्षतयोर्युधि।  
सौभद्रप्रमुखा वीरा रथा द्वादश दंशिताः ॥ ५५ ॥  
प्रवृत्तिमधिगच्छन्तु न हि शुद्ध्यति मे मनः।

त एवं समनुज्ञाताः शूरा विक्रान्तयोधिनः ॥ ५६ ॥  
बाढमित्येवमुक्त्वा तु सर्वे पुरुषमानिनः।  
मध्यन्दिनगते सूर्ये प्रययुः सर्व एव हि ॥ ५७ ॥

केकया द्रौपदेयाश्च धृष्टकेतुश्च वीर्यवान्।  
अभिमन्युं पुरस्कृत्य महत्या सेनयावृताः ॥ ५८ ॥  
ते कृत्वा समरव्यूहं सूचीमुखमरिंदमाः।  
बिभिदुर्धार्तराष्ट्राणां तद् रथानीकमाहवे ॥ ५९ ॥

तान् प्रयातान् महेष्वासानभिमन्युपुरोगमान् ।  
भीमसेनभयाविष्टा धृष्टद्युम्नविमोहिता ॥ ६० ॥  
न संवारयितुं शक्ता तव सेना जनाधिप।  
मदमूर्च्छान्वितात्मा वै प्रमदेवाध्वनि स्थिता ॥ ६१ ॥

तेऽभिजाता महेष्वासाः सुवर्णविकृतध्वजाः ।  
परीप्सन्तोऽभ्यधावन्त धृष्टद्युम्नवृकोदरौ ॥ ६२ ॥

तौ च दृष्ट्‌वा महेष्वासावभिमन्युपुरोगमान्।  
बभूवतुर्मुदा युक्तौ निघ्नन्तौ तव वाहिनीम् ॥ ६३ ॥

(द्रोणमिष्वस्त्रकुशलं सर्वविद्यासु पारगम् ।)  
दृष्ट्वा तु सहसाऽऽयान्तं पाञ्चाल्यो गुरुमात्मनः।  
नाशंसत वधं वीरः पुत्राणां तव भारत ॥ ६४ ॥

ततो रथं समारोप्य कैकेयस्य वृकोदरम्।  
अभ्यधावत् सुसंक्रुद्धो द्रोणमिष्वस्त्रपारगम् ॥ ६५ ॥

तस्याभिपततस्तूर्णं भारद्वाजः प्रतापवान् ।  
क्रुद्धश्चिच्छेद बाणेन धनुः शत्रुनिबर्हणः ॥ ६६ ॥

अन्यांश्च शतशो बाणान् प्रेषयामास पार्षते।  
दुर्योधनहितार्थाय भर्तृपिण्डमनुस्मरन् ॥ ६७ ॥

अथान्यद् धनुरादाय पार्षतः परवीरहा।  
द्रोणं विव्याध विंशत्या रुक्मपुङ्खैः शिलाशितैः ॥ ६८ ॥

तस्य द्रोणः पुनश्चापं चिच्छेदामित्रकर्शनः।  
हयांश्च चतुरस्तूर्णं चतुर्भिः सायकोत्तमैः ॥ ६९ ॥  
वैवस्वतक्षयं घोरं प्रेषयामास भारत।  
सारथिं चास्य भल्लेन प्रेषयामास मृत्यवे ॥ ७० ॥

हताश्वात् स रथात् तूर्णमवप्लुत्य महारथः।  
आरुरोह महाबाहुरभिमन्योर्महारथम् ॥ ७१ ॥

ततः सरथनागाश्वा समकम्पत वाहिनी।  
पश्यतो भीमसेनस्य पार्षतस्य च पश्यतः ॥ ७२ ॥

तत्प्रभग्नं बलं दृष्ट्‌वा द्रोणेनामिततेजसा।  
नाशक्नुवन् वारयितुं समस्तास्ते महारथाः ॥ ७३ ॥

वध्यमानं तु तत् सैन्यं द्रोणेन निशितैः शरैः।  
व्यभ्रमत् तत्र तत्रैव क्षोभ्यमाण इवार्णवः ॥ ७४ ॥

तथा दृष्ट्वा च तत्सैन्यं जहृषे तावकं बलम्।  
दृष्ट्वाऽऽचार्यं सुसंक्रुद्धं पतन्तं रिपुवाहिनीम्।  
चुक्रुशुः सर्वतो योधाः साधु साध्विति भारत ॥ ७५ ॥