+++
title_full = "104 अर्जुनके द्वारा त्रिगर्तोंकी पराजय, कौरव-पाण्डव सैनिकोंका घोर युद्ध, अभिमन्युसे चित्रसेनकी, द्रोणसे द्रुपदकी और भीमसेनसे बाह्लीककी पराजय तथा सात्यकि और भीष्मका युद्ध"
title = "१०४ वार्ष्णेययुद्धे"

+++


अर्जुनस्तान् नरव्याघ्रः सुशर्मानुचरान् नृपान्।  
अनयत् प्रेतराजस्य सदनं सायकैः शितैः ॥ १ ॥

सुशर्मापि ततो बाणैः पार्थं विव्याध संयुगे।  
वासुदेवं च सप्तत्या पार्थं च नवभिः पुनः ॥ २ ॥

तं निवार्य शरौघेण शक्रसूनुर्महारथः।  
सुशर्मणो रणे योद्धान् प्राहिणोद् यमसादनम् ॥ ३ ॥

ते वध्यमानाः पार्थेन कालेनेव युगक्षये।  
व्यद्रवन्त रणे राजन् भये जाते महारथाः ॥ ४ ॥

उत्सृज्य तुरगान् केचिद् रथान् केचिच्च मारिष।  
गजानन्ये समुस्तृज्य प्राद्रवन्त दिशो दश ॥ ५ ॥

अपरे तु तदाऽऽदाय वाजिनागरथान् रणे।  
त्वरया परया युक्ताः प्राद्रवन्त विशाम्पते ॥ ६ ॥  
पादाताश्चापि शस्त्राणि समुत्सृज्य महारणे।  
निरपेक्षा व्यधावन्त तेन तेन स्म भारत ॥ ७ ॥

वार्यमाणाः सुबहुशस्त्रैगर्तेन सुशर्मणा ।  
तथान्यैः पार्थिवश्रेष्ठैर्न व्यतिष्ठन्त संयुगे ॥ ८ ॥

तद् बलं प्रद्रुतं दृष्ट्‌वा पुत्रो दुर्योधनस्तव।  
पुरस्कृत्य रणे भीष्मं सर्वसैन्यपुरस्कृतः ॥ ९ ॥  
सर्वोद्योगेन महता धनंजयमुपाद्रवत् ।  
त्रिगर्ताधिपतेरर्थे जीवितस्य विशाम्पते ॥ १० ॥

स एकः समरे तस्थौ किरन् बहुविधाञ्शरान्।  
भ्रातृभिः सहितः सर्वैः शेषा हि प्रद्रुता नराः ॥ ११ ॥

तथैव पाण्डवा राजन् सर्वोद्योगेन दंशिताः।  
प्रययुः फाल्गुनार्थाय यत्र भीष्मो व्यतिष्ठत ॥ १२ ॥

ज्ञायमाना रणे वीर्यं घोरं गाण्डीवधन्वनः।  
हाहाकारकृतोत्साहा भीष्मं जग्मुः समन्ततः ॥ १३ ॥

ततस्तालध्वजः शूरः पाण्डवानां वरूथिनीम्।  
छादयामास समरे शरैः संनतपर्वभिः ॥ १४ ॥

एकीभूतास्ततः सर्वे कुरवः सह पाण्डवैः।  
अयुध्यन्त महाराज मध्यं प्राप्ते दिवाकरे ॥ १५ ॥

सात्यकिः कृतवर्माणं विद्‌ध्वा पञ्चभिराशुगैः।  
अतिष्ठदाहवे शूरः किरन् बाणान् सहस्रशः ॥ १६ ॥

तथैव द्रुपदो राजा द्रोणं विद्‌ध्वा शितैः शरैः।  
पुनर्विव्याध सप्तत्या सारथिं चास्थ पञ्चभिः ॥ १७ ॥

भीमसेनस्तु राजानं बाह्लीकं प्रपितामहम्।  
विद्ध्वा नदन्महानादं शार्दूल इव कानने ॥ १८ ॥

आर्जुनिश्चित्रसेनेन विद्धो बहुभिराशुगैः ।  
अतिष्ठदाहवे शूरः किरन् बाणान् सहस्रशः ॥ १९ ॥

चित्रसेनं त्रिभिर्बाणैर्विव्याध समरे भृशम्।  
समागतौ तौ तु रणे महामात्रौ व्यरोचताम् ॥ २० ॥  
यथा दिवि महाघोरौ राजन् बुधशनैश्चरौ।

तस्याश्वांश्चतुरो हत्वा सूतं च नवभिः शरैः ॥ २१ ॥  
ननाद बलवन्नादं सौभद्रः परवीरहा।

हताश्वात् तु रथात् तूर्णं सोऽवप्लुत्य महारथः ॥ २२ ॥  
आरुरोह रथं तूर्णं दुर्मुखस्य विशाम्पते।

द्रोणश्च द्रुपदं भित्त्वा शरैः संनतपर्वभिः ॥ २३ ॥  
सारथिं चास्य विव्याध त्वरमाणः पराक्रमी।

पीड्यमानस्ततो राजा द्रुपदो वाहिनीमुखे ॥ २४ ॥  
अपायाज्जवनैरश्वैः पूर्ववैरमनुस्मरन् ।

भीमसेनस्तु राजानं मुहूर्तादिव बाह्लिकम् ॥ २५ ॥  
व्यश्वसूतरथं चक्रे सर्वसैन्यस्य पश्यतः।

ससम्भ्रमो महाराज संशयं परमं गतः ॥ २६ ॥  
अवप्लुत्य ततो वाहाद् बाह्लीकः पुरुषोत्तमः।  
आरुरोह रथं तूर्णं लक्ष्मणस्य महारणे ॥ २७ ॥

सात्यकिः कृतवर्माणं वारयित्वा महारणे।  
शरैर्बहुविधै राजन्नाससाद पितामहम् ॥ २८ ॥

स विद्ध्वा भारतं षष्ट्य निशितैर्लोमवाहिभिः।  
नृत्यन्निव रथोपस्थे विधुन्वानो महद् धनुः ॥ २९ ॥

तस्यायसीं महाशक्तिं चिक्षेपाथ पितामहः।  
हेमचित्रां महावेगां नागकन्योपमां शुभाम् ॥ ३० ॥

तामापतन्तीं सहसा मृत्युकल्पां सुदुर्जयाम्।  
व्यंसयामास वार्ष्णेयो लाघवेन महायशाः ॥ ३१ ॥

अनासाद्य तु वार्ष्णेयं शक्तिः परमदारुणा।  
न्यपतद् धरणीपृष्ठे महोल्केव महाप्रभा ॥ ३२ ॥

वार्ष्णेयस्तु ततो राजन्  
स्वां शक्तिं कनकप्रभाम् ।  
वेगवद् गृह्य चिक्षेप  
पितामहरथं प्रति ॥ ३३ ॥

वार्ष्णेयभुजवेगेन प्रणुन्ना सा महाहवे।  
अभिदुद्राव वेगेन कालरात्रिर्यथा नरम् ॥ ३४ ॥

तामापतन्तीं सहसा द्विधा चिच्छेद भारतः।  
क्षुरप्राभ्यां सुतीक्ष्णाभ्यां सा व्यशीर्यत मेदिनीम् ॥ ३५ ॥

छित्त्वा शक्तिं तु गाङ्गेयः सात्यकिं नवभिः शरैः।  
आजघानोरसि क्रुद्धः प्रहसञ्छत्रुकर्शनः ॥ ३६ ॥

ततः सरथनागाश्वाः पाण्डवाः पाण्डुपूर्वज।  
परिवव्रू रणे भीष्मं माधवत्राणकारणात् ॥ ३७ ॥

ततः प्रववृते युद्धं तुमुलं लोमहर्षणम्।  
पाण्डवानां कुरूणां च समरे विजयैषिणाम् ॥ ३८ ॥