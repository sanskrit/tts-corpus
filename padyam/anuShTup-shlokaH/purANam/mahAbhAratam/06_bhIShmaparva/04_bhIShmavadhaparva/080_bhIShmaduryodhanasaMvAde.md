+++
title_full = "080 भीष्मद्वारा दुर्योधनको आश्वासन तथा सातवें दिनके युद्धके लिये कौरव-सेनाका प्रस्थान"
title = "०८० भीष्मदुर्योधनसंवादे"

+++


अथ शूरा महाराज परस्परकृतागसः।  
जग्मुः स्वशिबिराण्येव रुधिरेण समुक्षिताः ॥ १ ॥

विश्रम्य च यथान्यायं पूजयित्वा परस्परम्।  
संनद्धाः समदृश्यन्त भूयो युद्धचिकीर्षया ॥ २ ॥

ततस्तव सुतो राजंश्चिन्तयाभिपरिप्लुतः ।  
विस्रवच्छोणिताक्ताङ्गः पप्रच्छेदं पितामहम् ॥ ३ ॥

सैन्यानि रौद्राणि भयानकानि  
व्यूढानि सम्यग् बहुलध्वजानि ।  
विदार्य हत्वा च निपीड्य शूरा-  
स्ते पाण्डवानां त्वरिता महारथाः ॥ ४ ॥

सम्मोह्य सर्वान् युधि कीर्तिमन्तो  
व्यूहं च तं मकरं वज्रकल्पम्।  
प्रविश्य भीमेन रणे हतोऽस्मि  
घोरैः शरैर्मृत्युदण्डप्रकाशैः ॥ ५ ॥

क्रुद्धं तमुद्वीक्ष्य भयेन राजन्  
सम्मूर्च्छितो न लभे शान्तिमद्य।  
इच्छे प्रसादात् तव सत्यसंध  
प्राप्तुं जयं पाण्डवेयांश्च हन्तुम् ॥ ६ ॥

तेनैवमुक्तः प्रहसन् महात्मा  
दुर्योधनं मन्युगतं विदित्वा ।  
तं प्रत्युवाचाविमना मनस्वी  
गङ्गासुतः शस्त्रभृतां वरिष्ठः ॥ ७ ॥

परेण यत्नेन विगाह्य सेनां  
सर्वात्मनाहं तव राजपुत्र ।  
इच्छामि दातुं विजयं सुखं च  
न चात्मानं छादयेऽहं त्वदर्थे ॥ ८ ॥

एते तु रौद्रा बहवो महारथा  
यशस्विनः शूरतमाः कृतास्त्राः ।  
ये पाण्डवानां समरे सहाया  
जितक्लमा रोषविषं वमन्ति ॥ ९ ॥

ते नैव शक्याः सहसा विजेतुं  
वीर्योद्धताः कृतवैरास्त्वया च ।  
अहं सेनां प्रतियोत्स्यामि राजन्  
सर्वात्मना जीवितं त्यज्य वीर ॥ १० ॥

रणे तवार्थाय महानुभाव  
न जीवितं रक्ष्यतमं ममाद्य।  
सर्वांस्तवार्थाय सदेवदैत्यान्  
घोरान् दहेयं किमु शत्रुसेनाम् ॥ ११ ॥

तान् पाण्डवान् योधयिष्यामि राजन्  
प्रियं च ते सर्वमहं करिष्ये।  
श्रुत्वैव चैतद् वचनं तदानीं  
दुर्योधनः प्रीतमना बभूव ॥ १२ ॥

सर्वाणि सैन्यानि ततः प्रहृष्टो  
निर्गच्छतेत्याह नृपांश्च सर्वान् ।  
तदाज्ञया तानि विनिर्ययुर्द्रुतं  
गजाश्वपादातरथायुतानि ॥ १३ ॥

प्रहर्षयुक्तानि तु तानि राजन्  
महान्ति नानाविधशस्त्रवन्ति ।  
स्थितानि नागाश्वपदातिमन्ति  
विरेजुराजौ तव राजन् बलानि ॥ १४ ॥

शस्त्रास्त्रविद्भिर्नरवीरयोधै-  
रधिष्ठिताः सैन्यगणास्त्वदीयाः ।  
रथौघपादातगजाश्वसंघैः  
प्रयाद्भिराजौ विधिवत् प्रणुन्नैः ॥ १५ ॥  
समुद्धतं वै तरुणार्कवर्णं  
रजो बभौच्छादयन् सूर्यरश्मीन् ।  
रेजुः पताका रथदन्तिसंस्था  
वातेरिता भ्राम्यमाणाः समन्तात् ॥ १६ ॥

नानारङ्गाः समरे तत्र राजन्  
मेघैर्युता विद्युतः खे यथैव।  
वृन्दैः स्थिताश्चापि सुसम्प्रयुक्ता-  
श्चकाशिरे दन्तिगणाः समन्तात् ॥ १७ ॥

धनूंषि विस्फारयतां नृपाणां  
बभूव शब्दस्तुमुलोऽतिघोरः ।  
विमथ्यतो देवमहासुरौघै-  
र्यथार्णवस्यादियुगे तदानीम् ॥ १८ ॥

तदुग्रनागं बहुरूपवर्णं  
तवात्मजानां समुदीर्णमेवम् ।  
बभूव सैन्यं रिपुसैन्यहन्तृ  
युगान्तमेघौघनिभं तदानीम् ॥ १९ ॥