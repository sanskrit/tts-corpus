+++
title_full = "049 शंखका युद्ध, भीष्मका प्रचण्ड पराक्रम तथा प्रथम दिनके युद्धकी समाप्ति"
title = "०४९ प्रथमदिवसावहारे"

+++


श्वेते सेनापतौ तात संग्रामे निहते परैः।  
किमकुर्वन् महेष्वासाः पञ्चालाः पाण्डवैः सह ॥ १ ॥

सेनापतिं समाकर्ण्य श्वेतं युधि निपातितम्।  
तदर्थं यततां चापि परेषां प्रपलायिनाम् ॥ २ ॥  
मनः प्रीणाति मे वाक्यं जयं संजय शृण्वतः।  
प्रत्युपायं चिन्तयतो लज्जां प्राप्नोति मे न हि ॥ ३ ॥  
स हि वीरोऽनुरक्तश्च वृद्धः कुरुपतिस्तदा।

कृतं वैरं सदा तेन पितुः पुत्रेण धीमता ॥ ४ ॥  
तस्योद्वेगभयाच्चापि संश्रितः पाण्डवान् पुरा।

सर्वं बलं परित्यज्य दुर्गं संश्रित्य तिष्ठति ॥ ५ ॥  
पाण्डवानां प्रतापेन दुर्गं देशं निवेश्य च।  
सपत्नान् सततं बाधन्नार्यवृत्तिमनुष्ठितः ॥ ६ ॥

आश्चर्यं वै सदा तेषां पुरा राज्ञां सुदुर्मतिः।  
ततो युधिष्ठिरे भक्तः कथं संजय सूदितः ॥ ७ ॥

प्रक्षिप्तः सम्मतः क्षुद्रः पुत्रो मे पुरुषाधमः।  
न युद्धं रोचयेद् भीष्मो न चाचार्यः कथंचन ॥ ८ ॥  
न कृपो न च गान्धारी नाहं संजय रोचये।

न वासुदेवो वार्ष्णेयो धर्मराजश्च पाण्डवः ॥ ९ ॥  
न भीमो नार्जुनश्चैव न यमौ पुरुषर्षभौ।

वार्यमाणो मया नित्यं गान्धार्या विदुरेण च ॥ १० ॥  
जामदग्न्येन रामेण व्यासेन च महात्मना।  
दुर्योधनो युध्यमानो नित्यमेव हि संजय ॥ ११ ॥  
कर्णस्य मतमास्थाय सौबलस्य च पापकृत्।  
दुःशासनस्य च तथा पाण्डवान्‌ नान्वचिन्तयत् ॥ १२ ॥

तस्याहं व्यसनं घोरं मन्ये प्राप्तं तु संजय।  
श्वेतस्य च विनाशेन भीष्मस्य विजयेन च ॥ १३ ॥  
संक्रुद्धः कृष्णसहितः पार्थः किमकरोद् युधि।

अर्जुनाद्धि भयं भूयस्तन्मे तात न शाम्यति ॥ १४ ॥  
स हि शूरश्च कौन्तेयः क्षिप्रकारी धनंजयः।  
मन्ये शरैः शरीराणि शत्रूणां प्रमथिष्यति ॥ १५ ॥

ऐन्द्रिमिन्द्रानुजसमं महेन्द्रसदृशं बले ।  
अमोघक्रोधसंकल्पं दृष्ट्‌वा वः किमभून्मनः ॥ १६ ॥

तथैव वेदविच्छूरो ज्वलनार्कसमद्युतिः ।  
इन्द्रास्त्रविदमेयात्मा प्रपतन् समितिंजयः ॥ १७ ॥  
वज्रसंस्पर्शरूपाणामस्त्राणां च प्रयोजकः ।  
स खड्‌गाक्षेपहस्तस्तु घोषं चक्रे महारथः ॥ १८ ॥

स संजय महाप्राज्ञो द्रुपदस्यात्मजो बली।  
धृष्टद्युम्नः किमकरोच्छ्‌वेते युधि निपातिते ॥ १९ ॥

पुरा चैवापराधेन वधेन च चमूपतेः।  
मन्ये मनः प्रजज्वाल पाण्डवानां महात्मनाम् ॥ २० ॥

तेषां क्रोधं चिन्तयंस्तु अहःसु च निशासु च।  
न शान्तिमधिगच्छामि दुर्योधनकृतेन हि।  
कथं चाभून्महायुद्धं सर्वमाचक्ष्व संजय ॥ २१ ॥

शृणु राजन् स्थिरो भूत्वा तवापनयनो महान्।  
न च दुर्योधने दोषमिममाधातुमर्हसि ॥ २२ ॥

गतोदके सेतुबन्धो यादृक् तादृङ्‌मतिस्तव।  
संदीप्ते भवने यद्वत् कूपस्य खननं तथा ॥ २३ ॥

गतपूर्वाह्णभूयिष्ठे तस्मिन्नहनि दारुणे ।  
तावकानां परेषां च पुनर्युद्धमवर्तत ॥ २४ ॥

श्वेतं तु निहतं दृष्ट्‌वा विराटस्य चमूपतिम्।  
कृतवर्मणा च सहितं दृष्ट्‌वा शल्यमवस्थितम् ॥ २५ ॥  
शङ्खः क्रोधात् प्रजज्वाल हविषा हव्यवाडिव।

स विस्फार्य महच्चापं शक्रचापोपमं बली ॥ २६ ॥  
अभ्यधावज्जिघांसन् वै शल्यं मद्राधिपं युधि।

महता रथसंघेन समन्तात् परिरक्षितः ॥ २७ ॥  
सृजन् बाणमयं वर्षं प्रायाच्छल्यरथं प्रति।

तमापतन्तं सम्प्रेक्ष्य मत्तवारणविक्रमम् ॥ २८ ॥  
तावकानां रथाः सप्त समन्तात् पर्यवारयन्।  
मद्रराजं परीप्सन्तो मृत्योर्दंष्ट्रान्तरं गतम् ॥ २९ ॥

बृहद्‌बलश्च कौसल्यो जयत्सेनश्च मागधः।  
तथा रुक्मरथो राजन् पुत्रः शल्यस्य मानितः ॥ ३० ॥  
विन्दानुविन्दावावन्त्यौ काम्बोजश्च सुदक्षिणः ।  
बृहत्क्षत्रस्य दायादः सैन्धवश्च जयद्रथः ॥ ३१ ॥

नानाधातुविचित्राणि कार्मुकाणि महात्मनाम् ।  
विस्फारितान्यदृश्यन्त तोयदेष्विव विद्युतः ॥ ३२ ॥

ते तु बाणमयं वर्षं शङ्खमूर्ध्नि न्यपातयन्।  
निदाघान्तेऽनिलोद्धूता मेघा इव नगे जलम् ॥ ३३ ॥

ततः क्रुद्धो महेष्वासः सप्तभल्लैः सुतेजनैः।  
धनूंषि तेषामाच्छिद्य ननर्द पृतनापतिः ॥ ३४ ॥

ततो भीष्मो महाबाहुर्विनद्य जलदो यथा।  
तालमात्रं धनुर्गृह्य शङ्खमभ्यद्रवद् रणे ॥ ३५ ॥

तमुद्यन्तमुदीक्ष्याथ महेष्वासं महाबलम् ।  
संत्रस्ता पाण्डवी सेना वातवेगहतेव नौः ॥ ३६ ॥

ततोऽर्जुनः संत्वरितः शङ्खस्यासीत् पुरःसरः।  
भीष्माद् रक्ष्योऽयमद्येति ततो युद्धमवर्तत ॥ ३७ ॥

हाहाकारो महानासीद् योधानां युधि युध्यताम्।  
तेजस्तेजसि सम्पृक्तमित्येवं विस्मयं ययुः ॥ ३८ ॥

अथ शल्यो गदापाणिरवतीर्य महारथात्।  
शङ्खस्य चतुरो वाहानहनद् भरतर्षभ ॥ ३९ ॥

स हताश्वाद् रथात्‌ तूर्णं खड्‌गमादाय विद्रुतः।  
बीभत्सोश्च रथं प्राप्य पुनः शान्तिमविन्दत ॥ ४० ॥

ततो भीष्मरथात् तूर्णमुत्पतन्ति पतत्त्रिणः।  
यैरन्तरिक्षं भूमिश्च सर्वतः समवस्तृता ॥ ४१ ॥

पञ्चालानथ मत्स्यांश्च केकयांश्च प्रभद्रकान्।  
भीष्मः प्रहरतां श्रेष्ठः पातयामास पत्रिभिः ॥ ४२ ॥

उत्सृज्य समरे राजन् पाण्डवं सव्यसाचिनम्।  
अभ्यद्रवत पाञ्चाल्यं द्रुपदं सेनया वृतम् ॥ ४३ ॥  
प्रियं सम्बन्धिनं राजन् शरानवकिरन् बहून्।

अग्निनेव प्रदग्धानि वनानि शिशिरात्यये ॥ ४४ ॥  
शरदग्धान्यदृश्यन्त सैन्यानि द्रुपदस्य ह।

अत्यतिष्ठद् रणे भीष्मो विधूम इव पावकः ॥ ४५ ॥  
मध्यंदिने यथाऽऽदित्यं तपन्तमिव तेजसा।  
न शेकुः पाण्डवेयस्य योधा भीष्मं निरीक्षितुम् ॥ ४६ ॥

वीक्षांचक्रुः समन्तात् ते पाण्डवा भयपीडिताः।  
त्रातारं नाध्यगच्छन्त गावः शीतार्दिता इव ॥ ४७ ॥

सा तु यौधिष्ठिरी सेना गाङ्गेयशरपीडिता।  
सिंहेनेव विनिर्भिन्ना शुक्ला गौरिव गोपते ॥ ४८ ॥

हते विप्रद्रुते सैन्ये निरुत्साहे विमर्दिते।  
हाहाकारो महानासीत् पाण्डुसैन्येषु भारत ॥ ४९ ॥

ततो भीष्मः शान्तनवो नित्यं मण्डलकार्मुकः।  
मुमोच बाणान् दीप्ताग्रानहीनाशीविषानिव ॥ ५० ॥

शरैरेकायनीकुर्वन् दिशः सर्वा यतव्रतः।  
जघान पाण्डवरथानादिश्यादिश्य भारत ॥ ५१ ॥

ततः सैन्येषु भग्नेषु मथितेषु च सर्वशः।  
प्राप्ते चास्तं दिनकरे न प्राज्ञायत किंचन ॥ ५२ ॥

भीष्मं च समुदीर्यन्तं दृष्ट्‌वा पार्था महाहवे।  
अवहारमकुर्वन्त सैन्यानां भरतर्षभ ॥ ५३ ॥