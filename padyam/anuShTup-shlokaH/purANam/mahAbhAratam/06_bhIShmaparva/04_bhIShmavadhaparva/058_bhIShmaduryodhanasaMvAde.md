+++
title_full = "058 पाण्डव-वीरोंका पराक्रम, कौरव-सेनामें भगदड़ तथा दुर्योधन और भीष्मका संवाद"
title = "०५८ भीष्मदुर्योधनसंवादे"

+++


ततस्ते पार्थिवाः क्रुद्धाः फाल्गुनं वीक्ष्य संयुगे।  
रथैरनेकसाहस्रैः समन्तात् पर्यवारयन् ॥ १ ॥

अथैनं रथवृन्देन कोष्ठकीकृत्य भारत।  
शरैः सुबहुसाहस्रैः समन्तादभ्यवारयन् ॥ २ ॥

शक्तीश्च विमलास्तीक्ष्णा गदाश्च परिघैः सह।  
प्रासान् परश्वधांश्चैव मुद्‌गरान् मुसलानपि ॥ ३ ॥  
चिक्षिपुः समरे क्रुद्धाः फाल्गुनस्य रथं प्रति।

शस्त्राणामथ तां वृष्टिं शलभानामिवायतिम् ॥ ४ ॥  
रुरोध सर्वतः पार्थः शरैः कनकभूषणैः।

तत्र तल्लाघवं दृष्ट्‌वा बीभत्सोरतिमानुषम् ॥ ५ ॥  
देवदानवगन्धर्वाः पिशाचोरगराक्षसाः ।  
साधु साध्विति राजेन्द्र फाल्गुनं प्रत्यपूजयन् ॥ ६ ॥

सात्यकिश्चाभिमन्युश्च महत्या सेनया वृतौ।  
गान्धारान् समरे शूराञ्जग्मतुः सहसौबलान् ॥ ७ ॥

तत्र सौबलकाः क्रुद्धा वार्ष्णेयस्य रथोत्तमम्।  
तिलशश्चिच्छिदुः क्रोधाच्छस्त्रैर्नानाविधैर्युधि ॥ ८ ॥

सात्यकिस्तु रथं त्यक्त्वा वर्तमाने भयावहे।  
अभिमन्यो रथं तूर्णमारुरोह परंतपः ॥ ९ ॥

तावेकरथसंयुक्तौ सौबलेयस्य वाहिनीम् ।  
व्यधमेतां शितैस्तूर्णं शरैः संनतपर्वभिः ॥ १० ॥

द्रोणभीष्मौ रणे यत्तौ धर्मराजस्य वाहिनीम्।  
नाशयेतां शरैस्तीक्ष्णैः कङ्कपत्रपरिच्छदैः ॥ ११ ॥

ततो धर्मसुतो राजा माद्रीपुत्रौ च पाण्डवौ।  
मिषतां सर्वसैन्यानां द्रोणानीकमुपाद्रवन् ॥ १२ ॥

तत्रासीत् सुमहद् युद्धं तुमुलं लोमहर्षणम्।  
यथा देवासुरं युद्धं पूर्वमासीत् सुदारुणम् ॥ १३ ॥

कुर्वाणौ सुमहत् कर्म भीमसेनघटोत्कचौ।  
(दुर्योधनस्य महतीं द्रावयामास वाहिनीम्।)  
दुर्योधनस्ततोऽभ्येत्य तावुभावप्यवारयत् ॥ १४ ॥

तत्राद्भुतमपश्याम हैडिम्बस्य पराक्रमम् ।  
अतीत्य पितरं युद्धे यदयुध्यत भारत ॥ १५ ॥

भीमसेनस्तु संक्रुद्धो दुर्योधनममर्षणम् ।  
हृद्यविध्यत् पृषत्केन प्रहसन्निव पाण्डवः ॥ १६ ॥

ततो दुर्योधनो राजा प्रहारवरपीडितः।  
निषसाद रथोपस्थे कश्मलं च जगाम ह ॥ १७ ॥

तं विसंज्ञं विदित्वा तु त्वरमाणोऽस्य सारथिः।  
अपोवाह रणाद् राजंस्ततः सैन्यमभज्यत ॥ १८ ॥

ततस्तां कौरवीं सेनां द्रवमाणां समन्ततः।  
निघ्नन् भीमः शरैस्तीक्ष्णैरनुवव्राज पृष्ठतः ॥ १९ ॥

पार्षतश्च रथश्रेष्ठो धर्मपुत्रश्च पाण्डवः।  
द्रोणस्य पश्यतः सैन्यं गाङ्गेयस्य च पश्यतः ॥ २० ॥  
जघ्नतुर्विशिखैस्तीक्ष्णैः परानीकविनाशनैः ।

द्रवमाणं तु तत् सैन्यं तव पुत्रस्य संयुगे ॥ २१ ॥  
नाशक्नुतां वारयितुं भीष्मद्रोणौ महारथौ।

वार्यमाणं च भीष्मेण द्रोणेन च महात्मना ॥ २२ ॥  
विद्रवत्येव तत् सैन्यं पश्यतोर्द्रोणभीष्मयोः।

ततो रथसहस्रेषु विद्रवत्सु ततस्ततः ॥ २३ ॥  
तावास्थितावेकरथं सौभद्रशिनिपुङ्गवौ ।  
सौबलीं समरे सेनां शातयेतां समन्ततः ॥ २४ ॥

शुशुभाते तदा तौ तु शैनेयकुरुपुङ्गवौ।  
अमावास्यां गतौ यद्वत् सोमसूर्यौ नभस्तले ॥ २५ ॥

अर्जुनस्तु ततः क्रुद्धस्तव सैन्यं विशाम्पते।  
ववर्ष शरवर्षेण धाराभिरिव तोयदः ॥ २६ ॥

वध्यमानं ततस्तत्र शरैः पार्थस्य संयुगे।  
दुद्राव कौरवं सैन्यं विषादभयकम्पितम् ॥ २७ ॥

द्रवतस्तान् समालक्ष्य भीष्मद्रोणौ महारथौ।  
न्यवारयेतां संरब्धौ दुर्योधनहितैषिणौ ॥ २८ ॥

ततो दुर्योधनो राजा समाश्वस्य विशाम्पते।  
न्यवर्तयत तत् सैन्यं द्रवमाणं समन्ततः ॥ २९ ॥

यत्र यत्र सुतस्तुभ्यं यं यं पश्यति भारत।  
तत्र तत्र न्यवर्तन्त क्षत्रियाणां महारथाः ॥ ३० ॥

तान्‌ निवृत्तान्‌ समीक्ष्यैव ततोऽन्येऽपीतरे जनाः।  
अन्योन्यस्पर्धया राजल्लँज्जया चावतस्थिरे ॥ ३१ ॥

पुनरावर्ततां तेषां वेग आसीद् विशाम्पते।  
पूर्वतः सागरस्येव चन्द्रस्योदयनं प्रति ॥ ३२ ॥

संनिवृत्तांस्ततस्तांस्तु दृष्ट्‌वा राजा सुयोधनः।  
अब्रवीत् त्वरितो गत्वा भीष्मं शान्तनवं वचः ॥ ३३ ॥

पितामह निबोधेदं यत् त्वां वक्ष्यामि भारत।  
नानुरूपमहं मन्ये त्वयि जीवति कौरव ॥ ३४ ॥  
द्रोणे चास्त्रविदां श्रेष्ठे सपुत्रे ससुहृज्जने।  
कृपे चैव महेष्वासे द्रवते यद् वरूथिनी ॥ ३५ ॥

न पाण्डवान् प्रतिबलांस्तव मन्ये कथंचन।  
तथा द्रोणस्य संग्रामे द्रौणेश्चैव कृपस्य च ॥ ३६ ॥

अनुग्राह्याः पाण्डुसुतास्तव नूनं पितामह।  
यथेमां क्षमसे वीर वध्यमानां वरूथिनीम् ॥ ३७ ॥

सोऽस्मि वाच्यस्त्वया राजन् पूर्वमेव समागमे।  
न योत्स्ये पाण्डवान् संख्ये नापि पार्षतसात्यकी ॥ ३८ ॥

श्रुत्वा तु वचनं तुभ्यमाचार्यस्य कृपस्य च।  
कर्णेन सहितः कृत्यं चिन्तयानस्तदैव हि ॥ ३९ ॥

यदि नाहं परित्याज्यो युवाभ्यामिह संयुगे।  
विक्रमेणानुरूपेण युध्येतां पुरुषर्षभौ ॥ ४० ॥

एतच्छ्रुत्वा वचो भीष्मः प्रहसन् वै मुहुर्मुहुः।  
अब्रवीत् तनयं तुभ्यं क्रोधादुद्‌वृत्य चक्षुषी ॥ ४१ ॥

बहुशोऽसि मया राजंस्तथ्यमुक्तो हितं वचः।  
अजेयाः पाण्डवा युद्धे देवैरपि सवासवैः ॥ ४२ ॥

यत् तु शक्यं मया कर्तुं वृद्धेनाद्य नृपोत्तम।  
करिष्यामि यथाशक्ति प्रेक्षेदानीं सबान्धवः ॥ ४३ ॥

अद्य पाण्डुसुतानेकः ससैन्यान् सह बन्धुभिः।  
सोऽहं निवारयिष्यामि सर्वलोकस्य पश्यतः ॥ ४४ ॥

एवमुक्ते तु भीष्मेण पुत्रास्तव जनेश्वर।  
दध्मुः शङ्खान् मुदा युक्ता भेरीः संजघ्निरे भृशम् ॥ ४५ ॥

पाण्डवा हि ततो राजन् श्रुत्वा तं निनदं महत्।  
दध्मुः शङ्खांश्च भेरीश्च मुरजांश्चाप्यनादयन् ॥ ४६ ॥