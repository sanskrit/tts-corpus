+++
title_full = "098 भीष्मका दुर्योधनको अर्जुनका पराक्रम बताना और भयंकर युद्धके लिये प्रतिज्ञा करना तथा प्रातःकाल दुर्योधनके द्वारा भीष्मकी रक्षाकी व्यवस्था"
title = "०९८ भीष्मदुर्योधनसंवादे"

+++


वाक् शल्यैस्तव पुत्रेण सोऽतिविद्धो महामनाः।  
दुःखेन महताऽऽविष्टो नोवाचाप्रियमण्वपि ॥ १ ॥

स ध्यात्वा सुचिरं कालं दुःखरोषसमन्वितः।  
श्वसमानो यथा नागः प्रणुन्नो वाक्‌शलाकया ॥ २ ॥

उद्‌वृत्य चक्षुषी कोपान्निर्दहन्निव भारत।  
सदेवासुरगन्धर्वं लोकं लोकविदां वरः ॥ ३ ॥

अब्रवीत् तव पुत्रं स सामपूर्वमिदं वचः।  
किं त्वं दुर्योधनैवं मां वाक्‌शल्यैरपकृन्तसि ॥ ४ ॥  
घटमानं यथाशक्ति कुर्वाणं च तव प्रियम्।  
जुह्वानं समरे प्राणांस्तव वै प्रियकाम्यया ॥ ५ ॥

यदा तु पाण्डवः शूरः खाण्डवेऽग्निमतर्पयत्।  
पराजित्य रणे शक्रं पर्याप्तं तन्निदर्शनम् ॥ ६ ॥

यदा च त्वां महाबाहो गन्धर्वैर्हृतमोजसा।  
अमोचयत् पाण्डुसुतः पर्याप्तं तन्निदर्शनम् ॥ ७ ॥

द्रवमाणेषु शूरेषु सोदरेषु तव प्रभो।  
सूतपुत्रे च राधेये पर्याप्तं तन्निदर्शनम् ॥ ८ ॥

यच्च नः सहितान् सर्वान् विराटनगरे तदा।  
एक एव समुद्यातः पर्याप्तं तन्निदर्शनम् ॥ ९ ॥

द्रोणं य युधि संरब्धं मां च निर्जित्य संयुगे।  
वासांसि स समादत्त पर्याप्तं तन्निदर्शनम् ॥ १० ॥

तथा द्रौणिं महेष्वासं शारद्वतमथापि च।  
गोग्रहे जितवान् पूर्वं पर्याप्तं तन्निदर्शनम् ॥ ११ ॥

विजित्य च यदा कर्णं सदा पुरुषमानिनम्।  
उत्तरायै ददौ वस्त्रं पर्याप्तं तन्निदर्शनम् ॥ १२ ॥

निवातकवचान् युद्धे वासवेनापि दुर्जयान्।  
जितवान् समरे पार्थः पर्याप्तं तन्निदर्शनम् ॥ १३ ॥

को हि शक्तो रणे जेतुं पाण्डवं रभसं तदा।  
यस्य गोप्ता जगद्‌गोप्ता शङ्खचक्रगदाधरः ॥ १४ ॥  
वासुदेवोऽनन्तशक्तिः सृष्टिसंहारकारकः ।  
सर्वेश्वरो देवदेवः परमात्मा सनातनः ॥ १५ ॥

उक्तोऽसि बहुशो राजन् नारदाद्यैर्महर्षिभिः।  
त्वं तु मोहान्न जानीषे वाच्यावाच्यं सुयोधन ॥ १६ ॥

मुमूर्षुर्हि नरः सर्वान् वृक्षान् पश्यति काञ्चनान्।  
तथा त्वमपि गान्धारे विपरीतानि पश्यसि ॥ १७ ॥

स्वयं वैरं महत् कृत्वा पाण्डवैः सह सृंजयैः।  
युद्ध्यस्व तानद्य रणे पश्यामः पुरुषो भव ॥ १८ ॥  
(अशक्याः पाण्डवा जेतुं देवैरपि सवासवैः।)

अहं तु सोमकान् सर्वान् पञ्चालांश्च समागतान्।  
निहनिष्ये नरव्याघ्र वर्जयित्वा शिखण्डिनम् ॥ १९ ॥

तैर्वाहं निहतः संख्ये गमिष्ये यमसादनम्।  
तान् वा निहत्य समरे प्रीतिं दास्याम्यहं तव ॥ २० ॥

पूर्वं हि स्त्री समुत्पन्ना शिखण्डी राजवेश्मनि।  
वरदानात् पुमाञ्जातः सैषा वै स्त्री शिखण्डिनी ॥ २१ ॥

तमहं न हनिष्यामि प्राणत्यागेऽपि भारत।  
यासौ प्राङ्‌निर्मिता धात्रा सैषा वै स्त्री शिखण्डिनी ॥ २२ ॥

सुखं स्वपिहि गान्धारे श्वोऽपि कर्ता महारणम्।  
यं जनाः कथयिष्यन्ति यावत् स्थास्यति मेदिनी ॥ २३ ॥

एवमुक्तस्तव सुतो निर्जगाम जनेश्वर।  
अभिवाद्य गुरुं मूर्ध्ना प्रययौ स्वं निवेशनम् ॥ २४ ॥

आगम्य तु ततो राजा विसृज्य च महाजनम्।  
प्रविवेश ततस्तूर्णं क्षयं शत्रुक्षयङ्करः ॥ २५ ॥

प्रविष्टः स निशां तां च गमयामास पार्थिवः।  
प्रभातायां च शर्वर्यां प्रातरुत्थाय तान् नृपः ॥ २६ ॥  
राज्ञः समाज्ञापयत सेनां योजयतेति ह।  
अद्य भीष्मो रणे क्रुद्धो निहनिष्यति सोमकान् ॥ २७ ॥

दुर्योधनस्य तच्छ्रुत्वा रात्रौ विलपितं बहु।  
मन्यमानः स तं राजन् प्रत्यादेशमिवात्मनः ॥ २८ ॥

निर्वेदं परमं गत्वा विनिन्द्य परवश्यताम्।  
दीर्घं दध्यौ शान्तनवो योद्‌धुकामोऽर्जुनं रणे ॥ २९ ॥

इङ्गितेन तु तञ्ज्ञात्वा गाङ्गेयेन विचिन्तितम्।  
दुर्योधनो महाराज दुःशासनमचोदयत् ॥ ३० ॥

दुःशासन रथास्तूर्णं युज्यन्तां भीष्मरक्षिणः।  
द्वाविंशतिमनीकानि सर्वाण्येवाभिचोदय ॥ ३१ ॥

इदं हि समनुप्राप्तं वर्षपूगाभिचिन्तितम्।  
पाण्डवानां ससैन्यानां वधो राज्यस्य चागमः ॥ ३२ ॥

तत्र कार्यतमं मन्ये भीष्मस्यैवाभिरक्षणम्।  
स नो गुप्तः सहायः स्याद्धन्यात् पार्थांश्च संयुगे ॥ ३३ ॥

अब्रवीद्धि विशुद्धात्मा नाहं हन्यां शिखण्डिनम्।  
स्त्रीपूर्वको ह्यसौ राजंस्तस्माद् वर्ज्यो मया रणे ॥ ३४ ॥

लोकस्तद् वेद यदहं पितुः प्रियचिकीर्षया।  
राज्यं स्फीतं महाबाहो स्त्रियश्च त्यक्तवान् पुरा ॥ ३५ ॥

नैवं चाहं स्त्रियं जातु न स्त्रीपूर्वं कथंचन।  
हन्यां युधि नरश्रेष्ठ सत्यमेतद् ब्रवीमि ते ॥ ३६ ॥

अयं स्त्रीपूर्वको राजञ्छिखण्डी यदि ते श्रुतः।  
उद्योगे कथितं यत्तत् तथा जाता शिखण्डिनी ॥ ३७ ॥  
कन्या भूत्वा पुमाञ्जातः स च मां योधयिष्यति।  
तस्याहं प्रमुखे बाणान् न मुञ्चेयं कथंचन ॥ ३८ ॥

युद्धे हि क्षत्रियांस्तात पाण्डवानां जयैषिणः।  
सर्वानन्यान् हनिष्यामि सम्प्राप्तान् रणमूर्धनि ॥ ३९ ॥

एवं मां भरतश्रेष्ठ गाङ्गेयः प्राह शास्त्रवित्।  
तत्र सर्वात्मना मन्ये गाङ्गेयस्यैव पालनम् ॥ ४० ॥

अरक्ष्यमाणं हि वृको हन्यात् सिंहं महाहवे।  
मा वृकेणेव गाङ्गेयं घातयेम शिखण्डिना ॥ ४१ ॥

मातुलः शकुनिः शल्यः कृपो द्रोणो विविंशतिः।  
यत्ता रक्षन्तु गाङ्गेयं तस्मिन् गुप्ते ध्रुवो जयः ॥ ४२ ॥

एतच्छ्रुत्वा तु ते सर्वे दुर्योधनवचस्तदा।  
सर्वतो रथवंशेन गाङ्गेयं पर्यवारयन् ॥ ४३ ॥

पुत्राश्च तव गाङ्गेयं परिवार्य ययुर्मुदा।  
कम्पयन्तो भुवं द्यां च क्षोभयन्तश्च पाण्डवान् ॥ ४४ ॥

ते रथैः सुसम्प्रयुक्तैर्दन्तिभिश्च महारथाः।  
परिवार्य रणे भीष्मं दंशिताः समवस्थिताः ॥ ४५ ॥

यथा देवासुरे युद्धे त्रिदशा वज्रधारिणम्।  
सर्वे ते स्म व्यतिष्ठन्त रक्षन्तस्तं महारथम् ॥ ४६ ॥

ततो दुर्योधनो राजा पुनर्भ्रातरमब्रवीत्।  
सव्यं चक्रं युधामन्युरुत्तमौजाश्च दक्षिणम् ॥ ४७ ॥  
गोप्तारावर्जुनस्यैतावर्जुनोऽपि शिखण्डिनः ।  
रक्ष्यमाणः स पार्थेन तथास्माभिर्विवर्जितः ॥ ४८ ॥  
यथा भीष्मं न नो हन्याद् दुःशासन तथा कुरु।

भ्रातुस्तद् वचनं श्रुत्वा पुत्रो दुःशासनस्तव ॥ ४९ ॥  
भीष्मं प्रमुखतः कृत्वा प्रययौ सह सेनया।

भीष्मं तु रथवंशेन दृष्ट्‌वा समभिसंवृतम् ॥ ५० ॥  
अर्जुनो रथिनां श्रेष्ठो धृष्टद्युम्नमुवाच ह।

शिखण्डिनं नरव्याघ्रं भीष्मस्य प्रमुखे नृप।  
स्थापयस्वाद्य पाञ्चाल्य तस्य गोप्ताहमित्युत ॥ ५१ ॥