+++
title_full = "117 उभय पक्षकी सेनाओंका युद्ध, दुःशासनका पराक्रम तथा अर्जुनके द्वारा भीष्मका मूर्च्छित होना"
title = "११७ संकुलयुद्धे"

+++


शिखण्डी तु रणे भीष्ममासाद्य पुरुषर्षभम्।  
दशभिर्निशितैर्भल्लैराजघान स्तनान्तरे ॥ १ ॥

शिखण्डिनं तु गाङ्गेयः क्रोधदीप्तेन चक्षुषा।  
सम्प्रैक्षत कटाक्षेण निर्दहन्निव भारत ॥ २ ॥

स्त्रीत्वं तस्य स्मरन् राजन् सर्वलोकस्य पश्यतः।  
नाजघान रणे भीष्मः स च तन्नावबुद्धवान् ॥ ३ ॥

अर्जुनस्तु महाराज शिखण्डिनमभाषत ।  
अभिद्रवस्व त्वरितं जहि चैनं पितामहम् ॥ ४ ॥

किं ते विवक्षया वीर जहि भीष्मं महारथम्।  
न ह्यन्यमनुपश्यामि कञ्चिद् यौधिष्ठिरे बले ॥ ५ ॥  
यः शक्तः समरे भीष्मं प्रतियोद्‌धुमिहाहवे।  
ऋते त्वां पुरुषव्याघ्र सत्यमेतद् ब्रवीमि ते ॥ ६ ॥

एवमुक्तस्तु पार्थेन शिखण्डी भरतर्षभ।  
शरैर्नानाविधैस्तूर्णं पितामहमवाकिरत् ॥ ७ ॥

अचिन्तयित्वा तान् बाणान् पिता देवव्रतस्तव।  
अर्जुनं समरे क्रुद्धं वारयामास सायकैः ॥ ८ ॥

तथैव च चमूं सर्वां पाण्डवानां महारथः।  
अप्रैषीत् स शरैस्तीक्ष्णैः परलोकाय मारिष ॥ ९ ॥

तथैव पाण्डवा राजन् सैन्येन महता वृताः।  
भीष्मं संछादयामासुर्मेघा इव दिवाकरम् ॥ १० ॥

स समन्तात् परिवृतो भारतो भरतर्षभ।  
निर्ददाह रणे शूरान् वने वह्निरिव ज्वलन् ॥ ११ ॥

तत्राद्भुतमपश्याम तव पुत्रस्य पौरुषम्।  
अयोधयच्च यत् पार्थं जुगोप च पितामहम् ॥ १२ ॥

कर्मणा तेन समरे तव पुत्रस्य धन्विनः।  
दुःशासनस्य तुतुषुः सर्वे लोका महात्मनः ॥ १३ ॥

यदेकः समरे पार्थान् सार्जुनान् समयोधयत्।  
न चैनं पाण्डवा युद्धे वारयामासुरुल्बणम् ॥ १४ ॥

दुःशासनेन समरे रथिनो विरथीकृताः।  
सादिनश्च महेष्वासा हस्तिनश्च महाबलाः ॥ १५ ॥  
विनिर्भिन्नाः शरैस्तीक्ष्णैर्निपेतुर्वसुधातले ।

शरातुरास्तथैवान्ये दन्तिनो विद्रुता दिशः ॥ १६ ॥  
यथाग्निरिन्धनं प्राप्य ज्वलेद्‌ दीप्तार्चिरुल्बणम्।  
तथा जज्वाल पुत्रस्ते पाण्डुसेनां विनिर्दहन् ॥ १७ ॥

तं भारतमहामात्रं पाण्डवानां महारथः।  
जेतुं नोत्सहते कश्चिन्नाभ्युद्यातुं कथंचन ॥ १८ ॥  
ऋते महेन्द्रतनयाच्छ्‌वेताश्वात् कृष्णसारथेः ।

स हि तं समरे राजन् निर्जित्य विजयोऽर्जुनः ॥ १९ ॥  
भीष्ममेवाभिदुद्राव सर्वसैन्यस्य पश्यतः ।

विजितस्तव पुत्रोऽपि भीष्मबाहुव्यपाश्रयः ॥ २० ॥  
पुनः पुनः समाश्वस्य प्रायुध्यत मदोत्कटः।  
अर्जुनस्तु रणे राजन् योधयन् संव्यराजत ॥ २१ ॥

शिखण्डी तु रणे राजन्‌ विव्याधैव पितामहम्।  
शरैरशनिसंस्पर्शैस्तथा सर्पविषोपमैः ॥ २२ ॥

न च स्म ते रुजं चक्रुः पितुस्तव जनेश्वर।  
स्मयमानस्तु गाङ्गेयस्तान् बाणाञ्जगृहे तदा ॥ २३ ॥

उष्णार्तो हि नरो यद्वज्जलधाराः प्रतीच्छति।  
तथा जग्राह गाङ्गेयः शरधाराः शिखण्डिनः ॥ २४ ॥

तं क्षत्रिया महाराज ददृशुर्घोरमाहवे।  
भीष्मं दहन्तं सैन्यानि पाण्डवानां महात्मनाम् ॥ २५ ॥

ततोऽब्रवीत्तव सुतः सर्वसैन्यानि मारिष।  
अभिद्रवत संग्रामे फाल्गुनं सर्वतो रणे ॥ २६ ॥

भीष्मो वः समरे सर्वान् पालयिष्यति धर्मवित्।  
ते भयं सुमहत् त्यक्त्वा पाण्डवान् प्रति युध्यत ॥ २७ ॥

हेमतालेन महता भीष्मस्तिष्ठति पालयन्।  
सर्वेषां धार्तराष्ट्राणां समरे शर्म वर्म च ॥ २८ ॥

त्रिदशाऽपि समुद्युक्ता नालं भीष्मं समासितुम्।  
किमु पार्था महात्मानं मर्त्यभूता महाबलाः ॥ २९ ॥

तस्माद् द्रवत मा योधाः फाल्गुनं प्राप्य संयुगे।  
अहमद्य रणे यत्तो योधयिष्यामि पाण्डवम् ॥ ३० ॥  
सहितः सर्वतो यत्तैर्भवद्भिर्वसुधाधिपैः ।

तच्छ्रुत्वा तु वचो राजंस्तव पुत्रस्य धन्विनः ॥ ३१ ॥  
सर्वे योधाः सुसंरब्धा बलवन्तो महाबलाः।

ते विदेहाः कलिङ्गाश्च दासेरकगणाश्च ह ॥ ३२ ॥  
अभिपेतुर्निषादाश्च सौवीराश्च महारणे ।  
बाह्लीका दरदाश्चैव प्रतीच्योदीच्यमालवाः ॥ ३३ ॥  
अभीषाहाः शूरसेनाः शिबयोऽथ वसातयः।  
शाल्वाः शकास्त्रिगर्ताश्च अम्बष्ठाः केकयैः सह ॥ ३४ ॥  
अभिपेतू रणे पार्थं पतङ्गा इव पावकम्।

शलभा इव राजेन्द्र पार्थमप्रतिमं रणे।  
एतान् सर्वान् सहानीकान् महाराज महारथान् ॥ ३५ ॥  
दिव्यान्यस्त्राणि संचिन्त्य प्रसंधाय धनंजयः।  
स तैरस्त्रैर्महावेगैर्ददाह सुमहाबलः ॥ ३६ ॥  
शरप्रतापैर्बीभत्सुः पतङ्गानिव पावकः ।

तस्य बाणसहस्राणि सृजतो दृढधन्विनः ॥ ३७ ॥  
दीप्यमानमिवाकाशे गाण्डीवं समदृश्यत ।

ते शरार्ता महाराज विप्रकीर्णमहाध्वजाः ॥ ३८ ॥  
नाभ्यवर्तन्त राजानः सहिता वानरध्वजम्।

सध्वजा रथिनः पेतुर्हयारोहा हयैः सह ॥ ३९ ॥  
सगजाश्च गजारोहाः किरीटिशरताडिताः ।  
ततोऽर्जुनभुजोत्सृष्टैरावृताऽऽसीद् वसुन्धरा ॥ ४० ॥  
विद्रवद्भिश्च बहुधा बलै राज्ञां समन्ततः।

अथ पार्थो महाराज द्रावयित्वा वरूथिनीम् ॥ ४१ ॥  
दुःशासनाय सुबहून् प्रेषयामास सायकान्।

ते तु भित्त्वा तव सुतं दुःशासनमयोमुखाः ॥ ४२ ॥  
धरणीं विविशुः सर्वे वल्मीकमिव पन्नगाः।

हयांश्चास्य ततो जघ्ने सारथिं च न्यपातयत् ॥ ४३ ॥  
विविंशतिं च विंशत्या विरथं कृतवान् प्रभुः।  
आजघान भृशं चैव पञ्चभिर्नतपर्वभिः ॥ ४४ ॥

कृपं विकर्णं शल्यं च विद्ध्वा बहुभिरायसैः।  
चकार विरथांश्चैव कौन्तेयः श्वेतवाहनः ॥ ४५ ॥

एवं ते विरथाः सर्वे कृपः शल्यश्च मारिष।  
दुःशासनो विकर्णश्च तथैव च विविंशतिः ॥ ४६ ॥  
सम्प्राद्रवन्त समरे निर्जिताः सव्यसाचिना।

पूर्वाह्णे भरतश्रेष्ठ पराजित्य महारथान् ॥ ४७ ॥  
प्रजज्वाल रणे पार्थो विधूम इव पावकः।

तथैव शरवर्षेण भास्करो रश्मिवानिव ॥ ४८ ॥  
अन्यानपि महाराज तापयामास पार्थिवान्।

पराङ्‌मुखीकृत्य तथा शरवर्षैर्महारथान् ॥ ४९ ॥  
प्रावर्तयत संग्रामे शोणितोदां महानदीम्।  
मध्येन कुरुसैन्यानां पाण्डवानां च भारत ॥ ५० ॥

गजाश्च रथसङ्घाश्च बहुधा रथिभिर्हताः।  
रथाश्च निहता नागैर्हयाश्चैव पदातिभिः ॥ ५१ ॥

अन्तराच्छिद्यमानानि शरीराणि शिरांसि च।  
निपेतुर्दिक्षु सर्वासु गजाश्वरथयोधिनाम् ॥ ५२ ॥

छन्नमायोधनं राजन् कुण्डलाङ्गदधारिभिः ।  
पतितैः पात्यमानैश्च राजपुत्रैर्महारथैः ॥ ५३ ॥

रथनेमिनिकृत्तैश्च गजैश्चैवावपोथितैः ।  
पादाताश्चाप्यधावन्त साश्वाश्च हययोधिनः ॥ ५४ ॥

गजाश्च रथयोधाश्च परिपेतुः समन्ततः।  
विकीर्णाश्च रथा भूमौ भग्नचक्रयुगध्वजाः ॥ ५५ ॥

तद् गजाश्वरथौघानां रुधिरेण समुक्षितम्।  
छन्नमायोधनं रेजे रक्ताभ्रमिव शारदम् ॥ ५६ ॥

श्वानः काकाश्च गृध्राश्च वृका गोमायुभिः सह।  
प्रणेदुर्भक्ष्यमासाद्य विकृताश्च मृगद्विजाः ॥ ५७ ॥

ववुर्बहुविधाश्चैव दिक्षु सर्वासु मारुताः।  
दृश्यमानेषु रक्षःसु भूतेषु च नदत्सु च ॥ ५८ ॥

काञ्चनानि च दामानि पताकाश्च महाधनाः।  
धूयमाना व्यदृश्यन्त सहसा मारुतेरिताः ॥ ५९ ॥

श्वेतच्छत्रसहस्राणि सध्वजाश्च महारथाः ।  
विकीर्णाः समदृश्यन्त शतशोऽथ सहस्रशः ॥ ६० ॥

सपताकाश्च मातङ्गा दिशो जग्मुः शरातुराः।  
क्षत्रियाश्च मनुष्येन्द्र गदाशक्तिधनुर्धराः ॥ ६१ ॥  
समन्ततश्च दृश्यन्ते पतिता धरणीतले।

ततो भीष्मो महाराज दिव्यमस्त्रमुदीरयन् ॥ ६२ ॥  
अभ्यधावत कौन्तेयं मिषतां सर्वधन्विनाम्।

तं शिखण्डी रणे यान्तमभ्यद्रवत दंशितः ॥ ६३ ॥  
ततः समाहरद् भीष्मस्तदस्त्रं पावकोपमम्।

त्वरितः पाण्डवो राजन् मध्यमः श्वेतवाहनः।  
निजघ्ने तावकं सैन्यं मोहयित्वा पितामहम् ॥ ६४ ॥