+++
title_full = "096 इरावान्\u200cके वधसे अर्जुनका दुःखपूर्ण उद्\u200cगार, भीमसेनके द्वारा धृतराष्ट्रके नौ पुत्रोंका वध, अभिमन्यु और अम्बष्ठका युद्ध, युद्धकी भयानक स्थितिका वर्णन तथा आठवें दिनके युद्धका उपसंहार"
title = "०९६ अष्टमदिवसयुद्धावहारे"

+++


पुत्रं विनिहतं श्रुत्वा इरावन्तं धनंजयः।  
दुःखेन महताऽऽविष्टो निःश्वसन् पन्नगो यथा ॥ १ ॥

अब्रवीत् समरे राजन् वासुदेवमिदं वचः।  
इदं नूनं महाप्राज्ञो विदुरो दृष्टवान् पुरा ॥ २ ॥

कुरूणां पाण्डवानां च क्षयं घोरं महामतिः।  
स ततो निवारितवान् धृतराष्ट्रं जनेश्वरम् ॥ ३ ॥

अन्ये च बहवो वीराः संग्रामे मधुसूदन।  
निहताः कौरवैः संख्ये तथास्माभिश्च कौरवाः ॥ ४ ॥

अर्थहेतोर्नरश्रेष्ठ क्रियते कर्म कुत्सितम्।  
धिगर्थान् यत्कृते ह्येवं क्रियते ज्ञातिसंक्षयः ॥ ५ ॥

अधनस्य मृतं श्रेयो न च ज्ञातिवधाद् धनम्।  
किं नु प्राप्स्यामहे कृष्ण हत्वा ज्ञातीन् समागतान् ॥ ६ ॥

दुर्योधनापराधेन शकुनेः सौबलस्य च।  
क्षत्रिया निधनं यान्ति कर्णदुर्मन्त्रितेन च ॥ ७ ॥

इदानीं च विजानामि सुकृतं मधुसूदन।  
कृतं राज्ञा महाबाहो याचता च सुयोधनम् ॥ ८ ॥

राज्यार्धं पञ्च वा ग्रामान् नाकार्षीत् स च दुर्मतिः।  
दृष्ट्‌वा हि क्षत्रियान् शूरान् शयानान् धरणीतले ॥ ९ ॥  
निन्दामि भृशमात्मानं धिगस्तु क्षत्रजीविकाम्।

अशक्तमिति मामेते ज्ञास्यन्ते क्षत्रिया रणे ॥ १० ॥  
युद्धं तु मे न रुचितं ज्ञातिभिर्मधुसूदन।

संचोदय हयान् शीघ्रं धार्तराष्ट्रचमूं प्रति ॥ ११ ॥  
प्रतरिष्ये महापारं भुजाभ्यां समरोदधिम्।

नायं यापयितुं कालो विद्यते माधव क्वचित् ॥ १२ ॥  
एवमुक्तस्तु पार्थेन केशवः परवीरहा।  
चोदयामास तानश्वान् पाण्डुरान् वातरंहसः ॥ १३ ॥

अथ शब्दो महानासीत् तव सैन्यस्य भारत।  
मारुतोद्धतवेगस्य सागरस्येव पर्वणि ॥ १४ ॥

अपराह्णे महाराज संग्रामः समपद्यत।  
पर्जन्यसमनिर्घोषो भीष्मस्य सह पाण्डवैः ॥ १५ ॥

ततो राजंस्तव सुता भीमसेनमुपाद्रवन्।  
परिवार्य रणे द्रोणं वसवो वासवं यथा ॥ १६ ॥

ततः शान्तनवो भीष्मः कृपश्च रथिनां वरः।  
भगदत्तः सुशर्मा च धनंजयमुपाद्रवन् ॥ १७ ॥

हार्दिक्यो बाह्लिकश्चैव सात्यकिं समभिद्रुतौ।  
अम्बष्ठकस्तु नृपतिरभिमन्युमवस्थितः ॥ १८ ॥

शेषास्त्वन्ये महाराज शेषानेव महारथान्।  
ततः प्रववृते युद्धं घोररूपं भयावहम् ॥ १९ ॥

भीमसेनस्तु सम्प्रेक्ष्य पुत्रांस्तव जनेश्वर।  
प्रजज्वाल रणे क्रुद्धो हविषा हव्यवाडिव ॥ २० ॥

पुत्रास्तु तव कौन्तेयं छादयाञ्चक्रिरे शरैः।  
प्रावृषीव महाराज जलदा इव पर्वतम् ॥ २१ ॥

स च्छाद्यमानो बहुधा पुत्रैस्तव विशाम्पते।  
सृक्किणी संलिहन् वीरः शार्दूल इव दर्पितः ॥ २२ ॥  
व्यूढोरस्कं ततो भीमः पातयामास भारत।  
क्षुरप्रेण सुतीक्ष्णेन सोऽभवद् गतजीवितः ॥ २३ ॥

अपरेण तु भल्लेन पीतेन निशितेन तु।  
अपातयत् कुण्डलिनं सिंहः क्षुद्रमृगं यथा ॥ २४ ॥

ततः सुनिशितान्‌ पीतान् समादत्त शिलीमुखान्।  
ससर्ज त्वरया युक्तः पुत्रांस्ते प्राप्य मारिष ॥ २५ ॥

प्रेषिता भीमसेनेन शरास्ते दृढधन्वना।  
अपातयन्त पुत्रांस्ते रथेभ्यः सुमहारथान् ॥ २६ ॥

अनाधृष्टिं कुण्डभेदिं वैराटं दीर्घलोचनम्।  
दीर्घबाहुं सुबाहुं च तथैव कनकध्वजम् ॥ २७ ॥

प्रपतन्त स्म वीरास्ते विरेजुर्भरतर्षभ।  
वसन्ते पुष्पशबलाश्चूताः प्रपतिता इव ॥ २८ ॥

ततः प्रदुद्रुवुः शेषास्तव पुत्रा महाहवे।  
तं कालमिव मन्यन्तो भीमसेनं महाबलम् ॥ २९ ॥

द्रोणस्तु समरे वीरं निर्दहन्तं सुतांस्तव।  
यथाद्रिं वारिधाराभिः समन्ताद् व्यकिरच्छरैः ॥ ३० ॥

तत्राद्भुतमपश्याम कुन्तीपुत्रस्य पौरुषम् ।  
द्रोणेन वार्यमाणोऽपि निजघ्ने यत् सुतांस्तव ॥ ३१ ॥

यथा गोवृषभो वर्षं संधारयति खात् पतत्।  
भीमस्तथा द्रोणमुक्तं शरवर्षमदीधरत् ॥ ३२ ॥

अद्भुतं च महाराज तत्र चक्रे वृकोदरः।  
यत् पुत्रांस्तेऽवधीत् संख्ये द्रोणं चैव न्यवारयत् ॥ ३३ ॥

पुत्रेषु तव वीरेषु चिक्रीडार्जुनपूर्वजः।  
मृगेष्विव महाराज चरन् व्याघ्रो महाबलः ॥ ३४ ॥

यथा हि पशुमध्यस्थो दारयेत पशून् वृकः।  
वृकोदरस्तव सुतांस्तथा व्यद्रावयद् रणे ॥ ३५ ॥

गाङ्गेयो भगदत्तश्च गौतमश्च महारथाः।  
पाण्डवं रभसं युद्धे वारयामासुरर्जुनम् ॥ ३६ ॥

अस्त्रैरस्त्राणि संवार्य तेषां सोऽतिरथो रणे।  
प्रवीरांस्तव सैन्येषु प्रेषयामास मृत्यवे ॥ ३७ ॥

अभिमन्युस्तु राजानमम्बष्ठं लोकविश्रुतम् ।  
विरथं रथिनां श्रेष्ठं वारयामास सायकैः ॥ ३८ ॥

विरथो वध्यमानस्तु सौभद्रेण यशस्विना।  
अवप्लुत्य रथात् तूर्णमम्बष्ठो वसुधाधिपः ॥ ३९ ॥  
असिं चिक्षेप समरे सौभद्रस्य महात्मनः।  
आरुरोह रथं चैव हार्दिक्यस्य महाबलः ॥ ४० ॥

आपतन्तं तु निस्त्रिंशं युद्धमार्गविशारदः।  
लाघवाद् व्यंसयामास सौभद्रः परवीरहा ॥ ४१ ॥

व्यंसितं वीक्ष्य निस्त्रिंशं सौभद्रेण रणे तदा।  
साधु साध्विति सैन्यानां प्रणादोऽभूद् विशाम्पते ॥ ४२ ॥

धृष्टद्युम्नमुखास्त्वन्ये तव सैन्यमयोधयन् ।  
तथैव तावकाः सर्वे पाण्डुसैन्यमयोधयन् ॥ ४३ ॥

तत्राक्रन्दो महानासीत् तव तेषां च भारत।  
(पाण्डवानां च राजेन्द्र सैनिकानां सुदारुणः।)  
निघ्नतां दृढमन्योन्यं कुर्वतां कर्म दुष्करम् ॥ ४४ ॥

अन्योन्यं हि रणे शूराः केशेष्वाक्षिप्य मानिनः।  
नखदन्तैरयुध्यन्त मुष्टिभिर्जानुभिस्तथा ॥ ४५ ॥

तलैश्चैवाथ निस्त्रिंशैर्बाहुभिश्च सुसंस्थितैः ।  
विवरं प्राप्य चान्योन्यमनयन् यमसादनम् ॥ ४६ ॥

न्यहनच्च पिता पुत्रं पुत्रश्च पितरं तथा।  
व्याकुलीकृतसर्वाङ्गा युयुधुस्तत्र मानवाः ॥ ४७ ॥

रणे चारूणि चापानि हेमपृष्ठानि मारिष।  
हतानामपविद्धानि कलापाश्च महाधनाः ॥ ४८ ॥

जातरूपमयैः पुङ्खै राजतैर्निशिताः शराः।  
तैलधौता व्यराजन्त निर्मुक्तभुजगोपमाः ॥ ४९ ॥

हस्तिदन्तत्सरून् खड्‌गाञ्जातरूपपरिष्कृतान् ।  
चर्माणि चापविद्धानि रुक्मचित्राणि धन्विनाम् ॥ ५० ॥

सुवर्णविकृतप्रासान् पट्टिशान् हेमभूषितान् ।  
जातरूपमयाश्चर्ष्टीः शक्तीश्च कनकोज्ज्वलाः ॥ ५१ ॥

सुसंनाहाश्च पतिता मुसलानि गुरूणि च।  
परिघान् पट्टिशांश्चैव भिन्दिपालांश्च मारिष ॥ ५२ ॥

पतितान् विविधांश्चापांश्चित्रान्‌ हेमपरिष्कृतान् ।  
कुथा बहुविधाकाराश्चामरान् व्यजनानि च ॥ ५३ ॥

नानाविधानि शस्त्राणि प्रगृह्य पतिता नराः।  
जीवन्त इव दृश्यन्ते गतसत्त्वा महारथाः ॥ ५४ ॥

गदाविमथितैर्गात्रैर्मुसलैर्भिन्नमस्तकाः ।  
गजवाजिरथक्षुण्णाः शेरते स्म नराः क्षितौ ॥ ५५ ॥

तथैवाश्वनृनागानां शरीरैर्विबभौ तदा ।  
संछन्ना वसुधा राजन् पर्वतैरिव सर्वशः ॥ ५६ ॥

समरे पतितैश्चैव शक्त्यृष्टिशरतोमरैः ।  
निस्त्रिंशैः पट्टिशैः प्रासैरयस्कुन्तैः परश्वधैः ॥ ५७ ॥  
परिघैर्भिन्दिपालैश्च शतघ्नीभिश्च मारिष ।  
शरीरैः शस्त्रनिर्भिन्नैः समास्तीर्यत मेदिनी ॥ ५८ ॥

विशब्दैरल्पशब्दैश्च शोणितौघपरिप्लुतैः ।  
गतासुभिरमित्रघ्न विबभौ निचिता मही ॥ ५९ ॥

सतलत्रैः सकेयूरैर्बाहुभिश्चन्दनोक्षितैः ।  
हस्तिहस्तोपमैश्छिन्नैरूरुभिश्च तरस्विनाम् ॥ ६० ॥  
बद्धचूडामणिवरैः शिरोभिश्च सकुण्डलैः ।  
पातितैर्ऋषभाक्षाणां बभौ भारत मेदिनी ॥ ६१ ॥

कवचैः शोणितादिग्धैर्विप्रकीर्णैश्च काञ्चनैः ।  
रराज सुभृशं भूमिः शान्तार्चिभिरिवानलैः ॥ ६२ ॥

विप्रविद्धैः कलापैश्च पतितैश्च शरासनैः।  
विप्रकीर्णैः शरैश्चैव रुक्मपुङ्खैः समन्ततः ॥ ६३ ॥

रथैश्च सर्वतो भग्नैः किङ्किणीजालभूषितैः।  
वाजिभिश्च हतैर्बाणैः स्रस्तजिह्वैः सशोणितैः ॥ ६४ ॥

अनुकर्षैः पताकाभिरुपासङ्गैर्ध्वजैरपि ।  
प्रवीराणां महाशङ्खैर्विप्रकीर्णैश्च पाण्डुरैः ॥ ६५ ॥

स्रस्तहस्तैश्च मातङ्गैः शयानैर्विबभौ मही।  
नानारूपैरलंकारैः प्रमदेवाभ्यलंकृता ॥ ६६ ॥

दन्तिभिश्चापरैस्तत्र सप्रासैर्गाढवेदनैः ।  
करैः शब्दं विमुञ्चद्भिः शीकरं मुहुर्मुहुः ॥ ६७ ॥

विबभौ तद् रणस्थानं स्यन्दमानैरिवाचलैः।  
नानारागैः कम्बलैश्च परिस्तोमैश्च दन्तिनाम् ॥ ६८ ॥  
वैदूर्यमणिदण्डैश्च पतितैरङ्‌कुशैः शुभैः ।

घण्टाभिश्च गजेन्द्राणां पतिताभिः समन्ततः ॥ ६९ ॥  
विपाटितविचित्राभिः कुथाभिरङ्‌कुशैस्तथा ।  
ग्रैवेयैश्चित्ररूपैश्च रुक्मकक्ष्याभिरेव च ॥ ७० ॥

यन्त्रैश्च बहुधाच्छिन्नैस्तोमरैश्चापि काञ्चनैः ।  
अश्वानां रेणुकपिलै रुक्मच्छन्नैरुरश्छदैः ॥ ७१ ॥  
सादिनां भुजगैश्छिन्नैः पतितैः साङ्गदैस्तथा।  
प्रासैश्च विमलैस्तीक्ष्णैर्विमलाभिस्तथर्ष्टिभिः ॥ ७२ ॥

उष्णीषैश्च तथा चित्रैर्विप्रविद्धैस्ततस्ततः ।  
विचित्रैर्बाणवषैश्च जातरूपपरिष्कृतैः ॥ ७३ ॥  
अश्वास्तरपरिस्तोमै राङ्कवैर्मृदितैस्तथा ।  
नरेन्द्रचूडामणिभिर्विचित्रैश्च महाधनैः ॥ ७४ ॥

छत्रैस्तथापविद्धैश्च चामरैर्व्यजनैरपि ।  
पद्मेन्दुद्युतिभिश्चैव वदनैश्चारुकुण्डलैः ॥ ७५ ॥  
क्लृप्तश्मश्रुभिरत्यर्थं वीराणां समलंकृतैः ।  
अपविद्धैर्महाराज सुवर्णोज्ज्वलकुण्डलैः ॥ ७६ ॥  
ग्रहनक्षत्रशबला द्यौरिवासीद् वसुन्धरा ।

एवमेते महासेने मृदिते तत्र भारत ॥ ७७ ॥  
परस्परं समासाद्य तव तेषां च संयुगे।

तेषु श्रान्तेषु भग्नेषु मृदितेषु च भारत ॥ ७८ ॥  
रात्रिः समभवत् तत्र नापश्याम ततोऽनुगान्।  
ततोऽवहारं सैन्यानां प्रचक्रुः कुरुपाण्डवाः ॥ ७९ ॥

रजनीमुखे सुरौद्रे तु वर्तमाने महाभये।  
अवहारं ततः कृत्वा सहिताः कुरुपाण्डवाः।  
न्यविशन्त यथाकालं गत्वा स्वशिबिरं तदा ॥ ८० ॥