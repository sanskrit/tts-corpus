+++
title_full = "120 भीष्मजीकी महत्ता तथा अर्जुनके द्वारा भीष्मको तकिया देना एवं उभय पक्षकी सेनाओंका अपने शिविरमें जाना और श्रीकृष्ण-युधिष्ठिर-संवाद"
title = "१२० भीष्मोपधानदाने"

+++


कथमासंस्तदा योधा हीना भीष्मेण संजय।  
बलिना देवकल्पेन गुर्वर्थे ब्रह्मचारिणा ॥ १ ॥

तदैव निहतान् मन्ये कुरूनन्यांश्च पाण्डवैः।  
न प्राहरद् यदा भीष्मो घृणित्वाद् द्रुपदात्मजम् ॥ २ ॥

ततो दुःखतरं मन्ये किमन्यत् प्रभविष्यति।  
अद्याहं पितरं श्रुत्वा निहतं स्म सुदुर्मतिः ॥ ३ ॥

अश्मसारमयं नूनं हृदयं मम संजय।  
श्रुत्वा विनिहतं भीष्मं शतधा यन्न दीर्यते ॥ ४ ॥

यदन्यन्निहतेनाजौ भीष्मेण जयमिच्छता ।  
चेष्टितं कुरुसिंहेन तन्मे कथय सुव्रत ॥ ५ ॥

पुनःपुनर्न मृष्यामि हतं देवव्रतं रणे।  
न हतो जामदग्न्येन दिव्यैरस्त्रैरयं पुरा ॥ ६ ॥  
स हतो द्रौपदेयेन पाञ्चाल्येन शिखण्डिना।

सायाह्ने निहतो भूमौ धार्तराष्ट्रान् विषादयन् ॥ ७ ॥  
पञ्चालानां ददौ हर्षं भीष्मः कुरुपितामहः।

स शेते शरतल्पस्थो मेदिनीमस्पृशंस्तदा ॥ ८ ॥  
भीष्मे रथात् प्रपतिते प्रच्युते धरणीतले।  
हाहेति तुमुलः शब्दो भूतानां समपद्यत ॥ ९ ॥

सीमावृक्षे निपतिते कुरूणां समितिंजये।  
सेनयोरुभयो राजन् क्षत्रियान् भयमाविशत् ॥ १० ॥

भीष्मं शान्तनवं दृष्ट्वा विशीर्णकवचध्वजम्।  
कुरवः पर्यवर्तन्त पाण्डवाश्च विशाम्पते ॥ ११ ॥

खं तमःसंवृतमभूदासीद् भानुर्गतप्रभः ।  
ररास पृथिवी चैव भीष्मे शान्तनवे हते ॥ १२ ॥

अयं ब्रह्मविदां श्रेष्ठो ह्ययं ब्रह्मविदां वरः।  
इत्यभाषन्त भूतानि शयानं पुरुषर्षभम् ॥ १३ ॥

अयं पितरमाज्ञाय कामार्तं शान्तनुं पुरा।  
ऊर्ध्वरेतसमात्मानं चकार पुरुषर्षभः ॥ १४ ॥

इति स्म शरतल्पस्थं भरतानां महत्तमम्।  
ऋषयस्त्वभ्यभाषन्त सहिताः सिद्धचारणैः ॥ १५ ॥

हते शान्तनवे भीष्मे भरतानां पितामहे।  
न किंचित् प्रत्यपद्यन्त पुत्रास्तव हि मारिष ॥ १६ ॥

विषण्णवदनाश्चासन् हतश्रीकाश्च भारत ।  
अतिष्ठन् व्रीडिताश्चैव ह्रिया युक्ता ह्यधोमुखाः ॥ १७ ॥

पाण्डवाश्च जयं लब्ध्वा संग्रामशिरसि स्थिताः।  
सर्वे दध्मुर्महाशङ्खान् हेमजालपरिष्कृतान् ॥ १८ ॥

हर्षात् तूर्यसहस्रेषु वाद्यमानेषु चानघ।  
अपश्याम महाराज भीमसेनं महाबलम् ॥ १९ ॥  
विक्रीडमानं कौन्तेयं हर्षेण महता युतम्।  
निहत्य तरसा शत्रुं महाबलसमन्वितम् ॥ २० ॥

सम्मोहश्चापि तुमुलः कुरूणामभवत् ततः।  
कर्णदुर्योधनौ चापि निःश्वसेतां मुहुर्मुहुः ॥ २१ ॥

तथा निपतिते भीष्मे कौरवाणां पितामहे।  
हाहाभूतमभूत् सर्वं निर्मर्यादमवर्तत ॥ २२ ॥

दृष्ट्वा च पतितं भीष्मं पुत्रो दुःशासनस्तव।  
उत्तमं जवमास्थाय द्रोणानीकमुपाद्रवत् ॥ २३ ॥  
भ्रात्रा प्रस्थापितो वीरः स्वेनानीकेन दंशितः।  
प्रययौ पुरुषव्याघ्रः स्वसैन्यं स विषादयन् ॥ २४ ॥

तमायान्तमभिप्रेक्ष्य कुरवः पर्यवारयन् ।  
दुःशासनं महाराज किमयं वक्ष्यतीति च ॥ २५ ॥

ततो द्रोणाय निहतं भीष्ममाचष्ट कौरवः।  
द्रोणस्तत्राप्रियं श्रुत्वा मुमोह भरतर्षभ ॥ २६ ॥

स संज्ञामुपलभ्याशु भारद्वाजः प्रतापवान्।  
निवारयामास तदा स्वान्यनीकानि मारिष ॥ २७ ॥

विनिवृत्तान्‌ कुरून्‌ दृष्ट्वा पाण्डवाऽपि स्वसैनिकान्।  
दूतैः शीघ्राश्वसंयुक्तैः समन्तात् पर्यवारयन् ॥ २८ ॥

निवृत्तेषु च सैन्येषु पारम्पर्येण सर्वशः।  
निर्मुक्तकवचाः सर्वे भीष्ममीयुर्नराधिपाः ॥ २९ ॥

व्युपरम्य ततो युद्धाद् योधाः शतसहस्रशः।  
उपतस्थुर्महात्मानं प्रजापतिमिवामराः ॥ ३० ॥

ते तु भीष्मं समासाद्य शयानं भरतर्षभम्।  
अभिवाद्यावतिष्ठन्त पाण्डवाः कुरुभिः सह ॥ ३१ ॥

अथ पाण्डून्‌ कुरूंश्चैव प्रणिपत्याग्रतः स्थितान्।  
अभ्यभाषत धर्मात्मा भीष्मः शान्तनवस्तदा ॥ ३२ ॥

स्वागतं वो महाभागाः स्वागतं वो महारथाः।  
तुष्यामि दर्शनाच्चाहं युष्माकममरोपमाः ॥ ३३ ॥

अभिमन्त्र्याथ तानेवं शिरसा लम्बताब्रवीत्।  
शिरो मे लम्बतेऽत्यर्थमुपधानं प्रदीयताम् ॥ ३४ ॥

ततो नृपाः समाजह्रुस्तनूनि च मृदूनि च।  
उपधानानि मुख्यानि नैच्छत् तानि पितामहः ॥ ३५ ॥

अथाब्रवीन्नरव्याघ्रः प्रहसन्निव तान् नृपान्।  
नैतानि वीरशय्यासु युक्तरूपाणि पार्थिवाः ॥ ३६ ॥

ततो वीक्ष्य नरश्रेष्ठमभ्यभाषत पाण्डवम्।  
धनंजयं दीर्घबाहुं सर्वलोकमहारथम् ॥ ३७ ॥

धनंजय महाबाहो शिरो मे तात लम्बते।  
दीयतामुपधानं वै यद् युक्तमिह मन्यसे ॥ ३८ ॥

समारोप्य महच्चापमभिवाद्य पितामहम् ।  
नेत्राभ्यामश्रुपूर्णाभ्यामिदं वचनमब्रवीत् ॥ ३९ ॥

आज्ञापय कुरुश्रेष्ठ सर्वशस्त्रभृतां वर।  
प्रेष्योऽहं तव दुर्धर्ष क्रियतां किं पितामह ॥ ४० ॥

तमब्रवीच्छान्तनवः शिरो मे तात लम्बते।  
उपधानं कुरुश्रेष्ठ फाल्गुनोपदधत्स्व मे ॥ ४१ ॥

शयनस्यानुरूपं वै शीघ्रं वीर प्रयच्छ मे।  
त्वं हि पार्थ समर्थो वै श्रेष्ठः सर्वधनुष्मताम् ॥ ४२ ॥  
क्षत्रधर्मस्य वेत्ता च बुद्धिसत्त्वगुणान्वितः।

फाल्गुनोऽपि तथेत्युक्त्वा व्यवसायमरोचयत् ॥ ४३ ॥  
गृह्यानुमन्त्र्य गाण्डीवं शरान् संनतपर्वणः।  
अनुमान्य महात्मानं भरतानां महारथम् ॥ ४४ ॥  
त्रिभिस्तीक्ष्णैर्महावेगैरन्वगृह्णाच्छिरः शरैः ।

अभिप्राये तु विदिते धर्मात्मा सव्यसाचिना ॥ ४५ ॥  
अतुष्यद् भरतश्रेष्ठो भीष्मो धर्मार्थतत्त्ववित्।

उपधानेन दत्तेन प्रत्यनन्दद् धनंजयम् ॥ ४६ ॥  
प्राह सर्वान् समुद्वीक्ष्य भरतान् भारतं प्रति।  
कुन्तीपुत्रं युधां श्रेष्ठं सुहृदां प्रीतिवर्धनम् ॥ ४७ ॥

शयनस्यानुरूपं मे पाण्डवोपहितं त्वया।  
यद्यन्यथा प्रपद्येथाः शपेयं त्वामहं रुषा ॥ ४८ ॥

एवमेव महाबाहो धर्मेषु परितिष्ठता।  
स्वप्तव्यं क्षत्रियेणाजौ शरतल्पगतेन वै ॥ ४९ ॥

एवमुक्त्वा तु बीभत्सुं सर्वांस्तानब्रवीद् वचः।  
राज्ञश्च राजपुत्रांश्च पाण्डवानभिसंस्थितान् ॥ ५० ॥

पश्यध्वमुपधानं मे पाण्डवेनाभिसंधितम् ।  
शिश्येऽहमस्यां शय्यायां यावदावर्तनं रवेः ॥ ५१ ॥

ये तदा मां गमिष्यन्ति ते च प्रेक्ष्यन्ति मां नृपाः।  
दिशं वैश्रवणाक्रान्तां यदाऽऽगन्ता दिवाकरः ॥ ५२ ॥  
नूनं सप्ताश्वयुक्तेन रथेनोत्तमतेजसा ।  
विमोक्ष्येऽहं तदा प्राणान् सुहृदः सुप्रियानिव ॥ ५३ ॥

परिखा खन्यतामत्र ममावसदने नृपाः।  
उपासिष्ये विवस्वन्तमेवं शरशताचितः ॥ ५४ ॥

उपारमध्वं संग्रामाद् वैरमुत्सृज्य पार्थिवाः।

उपातिष्ठन्नथो वैद्याः शल्योद्धरणकोविदाः ॥ ५५ ॥  
सर्वोपकरणैर्युक्ताः कुशलैः साधु शिक्षिताः।

तान् दृष्ट्वा जाह्नवीपुत्रः प्रोवाच तनयं तव ॥ ५६ ॥  
धनं दत्त्वा विसृज्यन्तां पूजयित्वा चिकित्सकाः।  
एवंगते मयेदानीं वैद्येः कार्यमिहास्ति किम् ॥ ५७ ॥

क्षत्रधर्मे प्रशस्तां हि प्राप्तोऽस्मि परमां गतिम्।  
नैष धर्मो महीपालाः शरतल्पगतस्य मे ॥ ५८ ॥  
एभिरेव शरैश्चाहं दग्धव्योऽस्मि नराधिपाः।

तच्छ्रुत्वा वचनं तस्य पुत्रो दुर्योधनस्तव ॥ ५९ ॥  
वैद्यान् विसर्जयामास पूजयित्वा यथार्हतः।

ततस्ते विस्मयं जग्मुर्नानाजनपदेश्वराः ॥ ६० ॥  
स्थितिं धर्मे परां दृष्ट्वा भीष्मस्यामिततेजसः।

उपधानं ततो दत्त्वा पितुस्ते मनुजेश्वराः ॥ ६१ ॥  
सहिताः पाण्डवाः सर्वे कुरवश्च महारथाः।  
उपगम्य महात्मानं शयानं शयने शुभे ॥ ६२ ॥  
तेऽभिवाद्य ततो भीष्मं कृत्वा च त्रिः प्रदक्षिणम्।  
विधाय रक्षां भीष्मस्य सर्व एव समन्ततः ॥ ६३ ॥  
वीराः स्वशिबिराण्येव ध्यायन्तः परमातुराः।  
निवेशायाभ्युपागच्छन् सायाह्ने रुधिरोक्षिताः ॥ ६४ ॥

निविष्टान् पाण्डवांश्चैव प्रीयमाणान्‌ महारथान्।  
भीष्मस्य पतने हृष्टानुपगम्य महाबलः ॥ ६५ ॥  
उवाच माधवः काले धर्मपुत्रं युधिष्ठिरम्।  
दिष्ट्या जयसि कौरव्य दिष्ट्या भीष्मो निपातितः ॥ ६६ ॥

अवध्यो मानुषैरेव सत्यसंधो महारथः।  
अथवा दैवतैः सार्धं सर्वशास्त्रस्य पारगः ॥ ६७ ॥  
त्वां तु चक्षुर्हणं प्राप्य दग्धो घोरेण चक्षुषा।

एवमुक्तो धर्मराजः प्रत्युवाच जनार्दनम् ॥ ६८ ॥  
तव प्रसादाद् विजयः क्रोधात् तव पराजयः।  
त्वं हि नः शरणं कृष्ण भक्तानामभयंकरः ॥ ६९ ॥

अनाश्चर्यो जयस्तेषां येषां त्वमसि केशव।  
रक्षिता समरे नित्यं नित्यं चापि हिते रतः ॥ ७० ॥  
सर्वथा त्वां समासाद्य नाश्चर्यमिति मे मतिः।

एवमुक्तः प्रत्युवाच स्मयमानो जनार्दनः।  
तवैवैतद् युक्तरूपं वचनं पार्थिवोत्तम ॥ ७१ ॥