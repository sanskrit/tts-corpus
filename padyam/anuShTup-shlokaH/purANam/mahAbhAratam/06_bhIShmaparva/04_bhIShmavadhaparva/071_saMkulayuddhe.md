+++
title_full = "071 भीष्म, अर्जुन आदि योद्धाओंका घमासान युद्ध"
title = "०७१ संकुलयुद्धे"

+++


दृष्ट्‌वा भीष्मेण संसक्तान् भ्रातॄनन्यांश्च पार्थिवान्।  
समभ्यधावद् गाङ्गेयमुद्यतास्त्रो धनंजयः ॥ १ ॥

पाञ्चजन्यस्य निर्घोषं धनुषो गाण्डिवस्य च।  
ध्वजं च दृष्ट्‌वा पार्थस्य सर्वान् नो भयमाविशत् ॥ २ ॥

सिंहलाङ्‌गूलमाकाशे ज्वलन्तमिव पर्वतम् ।  
असज्जमानं वृक्षेषु धूमकेतुमिवोत्थितम् ॥ ३ ॥  
बहुवर्णं विचित्रं च दिव्यं वानरलक्षणम्।  
अपश्याम महाराज ध्वजं गाण्डीवधन्वनः ॥ ४ ॥

विद्युतं मेघमध्यस्थां भ्राजमानामिवाम्बरे ।  
ददृशुर्गाण्डिवं योधा रुक्मपृष्ठं महामृधे ॥ ५ ॥

अशुश्रुम भृशं चास्य शक्रस्येवाभिगर्जतः।  
सुघोरं तलयोः शब्दं निघ्नतस्तव वाहिनीम् ॥ ६ ॥

चण्डवातो यथा मेघः सविद्युत्स्तनयित्नुमान्।  
दिशः सम्प्लावयन् सर्वाः शरवर्षैः समन्ततः ॥ ७ ॥  
समभ्यधावद् गाङ्गेयं भैरवास्त्रो धनंजयः।

दिशं प्राचीं प्रतीचीं च न जानीमोऽस्त्रमोहिताः ॥ ८ ॥  
कांदिग्भूताः श्रान्तपत्रा हताश्वा हतचेतसः।  
अन्योन्यमभिसंश्लिष्य योधास्ते भरतर्षभ ॥ ९ ॥  
भीष्ममेवाभ्यलीयन्त सह सर्वैस्तवात्मजैः ।  
तेषामार्तायनमभूद् भीष्मः शान्तनवो रणे ॥ १० ॥

समुत्पतन्ति वित्रस्ता रथेभ्यो रथिनस्तथा।  
सादिनश्चाश्वपृष्ठेभ्यो भूमौ चापि पदातयः ॥ ११ ॥

श्रुत्वा गाण्डीवनिर्घोषं विस्फूर्जितमिवाशनेः ।  
सर्वसैन्यानि भीतानि व्यवालीयन्त भारत ॥ १२ ॥

अथ काम्बोजजैरश्वैर्महद्भिः शीघ्रगामिभिः ।  
गोपानां बहुसाहस्रैर्बलैर्गोपायनैर्वृतः ॥ १३ ॥

मद्रसौवीरगान्धारैस्त्रैगर्तैश्च विशाम्पते ।  
सर्वकालिङ्गमुख्यैश्च कलिङ्गाधिपतिर्वृतः ॥ १४ ॥

नानानरगणौघैश्च दुःशासनपुरःसरः ।  
जयद्रथश्च नृपतिः सहितः सर्वराजभिः ॥ १५ ॥

हयारोहवराश्चैव तव पुत्रेण चोदिताः।  
चतुर्दश सहस्राणि सौबलं पर्यवारयन् ॥ १६ ॥

ततस्ते सहिताः सर्वे विभक्तरथवाहनाः।  
अर्जुनं समरे जघ्नुस्तावका भरतर्षभ ॥ १७ ॥

(चेदिकाशिपदातैश्च रथैः पाञ्चालसृंजयैः ।  
सहिताः पाण्डवाः सर्वे धृष्टद्युम्नपुरोगमाः॥  
तावकान् समरे जघ्नुर्धर्मपुत्रेण चोदिताः।)

रथिभिर्वारणैरश्वैः पादातैश्च समीरितम् ।  
घोरमायोधनं चक्रे महाभ्रसदृशं रजः ॥ १८ ॥

तोमरप्रासनाराचगजाश्वरथयोधिनाम् ।  
बलेन महता भीष्मः समसज्जत् किरीटिना ॥ १९ ॥

आवन्त्यः काशिराजेन भीमसेनेन सैन्धवः।  
अजातशत्रुर्मद्राणामृषभेण यशस्विना ॥ २० ॥  
सहपुत्रः सहामात्यः शल्येन समसज्जत।

विकर्णः सहदेवेन चित्रसेनः शिखण्डिना ॥ २१ ॥  
मत्स्या दुर्योधनं जग्मुः शकुनिं च विशाम्पते।  
द्रुपदश्चेकितानश्च सात्यकिश्च महारथः ॥ २२ ॥  
द्रोणेन समसज्जन्त सपुत्रेण महात्मना।

कृपश्च कृतवर्मा च धृष्टद्युम्नमभिद्रुतौ ॥ २३ ॥  
एवं प्रव्रजिताश्वानि भ्रान्तनागरथानि च।  
सैन्यानि समसज्जन्त प्रयुद्धानि समन्ततः ॥ २४ ॥

निरभ्रे विद्युतस्तीव्रा दिशश्च रजसाऽऽवृताः।  
प्रादुरासन् महोल्काश्च सनिर्घाता विशाम्पते ॥ २५ ॥

प्रादुर्भूतो महावातः पांसुवर्षं पपात च।  
नभस्यन्तर्दधे सूर्यः सैन्येन रजसाऽऽवृतः ॥ २६ ॥

प्रमोहः सर्वसत्त्वानामतीव समपद्यत ।  
रजसा चाभिभूतानामस्त्रजालैश्च तुद्यताम् ॥ २७ ॥

वीरबाहुविसृष्टानां सर्वावरणभेदिनाम् ।  
संघातः शरजालानां तुमुलः समपद्यत ॥ २८ ॥

प्रकाशं चक्रुराकाशमुद्यतानि भुजोत्तमैः ।  
नक्षत्रविमलाभानि शस्त्राणि भरतर्षभ ॥ २९ ॥

आर्षभाणि विचित्राणि रुक्मजालावृतानि च।  
सम्पेतुर्दिक्षु सर्वासु चर्माणि भरतर्षभ ॥ ३० ॥

सूर्यवर्णैश्च निस्त्रिंशैः पात्यमानानि सर्वशः।  
दिक्षु सर्वास्वदृश्यन्त शरीराणि शिरांसि च ॥ ३१ ॥

भग्नचक्राक्षनीडाश्च निपातितमहाध्वजाः ।  
हताश्वाः पृथिवीं जग्मुस्तत्र तत्र महारथाः ॥ ३२ ॥

परिपेतुर्हयाश्चात्र केचिच्छस्त्रकृतव्रणाः ।  
रथान् विपरिकर्षन्तो हतेषु रथयोधिषु ॥ ३३ ॥

शराहता भिन्नदेहा बद्धयोक्त्रा हयोत्तमाः।  
युगानि पर्यकर्षन्त तत्र तत्र स्म भारत ॥ ३४ ॥

अदृश्यन्त ससूताश्च साश्वाः सरथयोधिनः।  
एकेन बलिना राजन् वारणेन विमर्दिताः ॥ ३५ ॥

गन्धहस्तिमदस्रावमाघ्राय बहवो रणे ।  
संनिपाते बलौघानां वीतमाददिरे गजाः ॥ ३६ ॥

सतोमरैर्महामात्रैर्निपतद्भिर्गतासुभिः ।  
बभूवायोधनं छन्नं नाराचाभिहतैर्गजैः ॥ ३७ ॥

संनिपाते बलौघानां प्रेषितैर्वरवारणैः ।  
निपेतुर्युधि सम्भग्नाः सयोधाः सध्वजा गजाः ॥ ३८ ॥

नागराजोपमैर्हस्तैर्नागैराक्षिप्य संयुगे ।  
व्यदृश्यन्त महाराज सम्भग्ना रथकूबराः ॥ ३९ ॥

विशीर्णरथसंघाश्च केशेष्वाक्षिप्य दन्तिभिः ।  
द्रुमशाखा इवाविध्य निष्पिष्टा रथिनो रणे ॥ ४० ॥

रथेषु च रथात् युद्धे संसक्तान् वरवारणाः।  
विकर्षन्तो दिशः सर्वाः सम्पेतुः सर्वशब्दगाः ॥ ४१ ॥

तेषां तथा कर्षतां तु गजानां रूपमाबभौ।  
सरःसु नलिनीजालं विषक्तमिव कर्षताम् ॥ ४२ ॥

एवं संछादितं तत्र बभूवायोधनं महत्।  
सादिभिश्च पदातैश्च सध्वजैश्च महारथैः ॥ ४३ ॥