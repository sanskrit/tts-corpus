+++
title_full = "063 युद्धस्थलमें प्रचण्ड पराक्रमकारी भीमसेनका भीष्मके साथ युद्ध तथा सात्यकि और भूरिश्रवाकी मुठभेड़"
title = "०६३ सात्यकिभूरिश्रवःसमागमे"

+++


हते तस्मिन् गजानीके पुत्रो दुर्योधनस्तव।  
भीमसेनं घ्नतेत्येवं सर्वसैन्यान्यचोदयत् ॥ १ ॥

ततः सर्वाण्यनीकानि तव पुत्रस्य शासनात्।  
अभ्यद्रवन् भीमसेनं नदन्तं भैरवान् रवान् ॥ २ ॥

तं बलौघमपर्यन्तं देवैरपि सुदुःसहम्।  
आपतन्तं सुदुष्पारं समुद्रमिव पर्वणि ॥ ३ ॥

रथनागाश्वकलिलं शङ्खदुन्दुभिनादितम् ।  
अनन्तरथपादातं रजसा सर्वतो वृतम् ॥ ४ ॥

तं भीमसेनः समरे महोदधिमिवापरम्।  
सेनासागरमक्षोभ्यं वेलेव समवारयत् ॥ ५ ॥

तदाश्चर्यमपश्याम पाण्डवस्य महात्मनः ।  
भीमसेनस्य समरे राजन् कर्मातिमानुषम् ॥ ६ ॥

उदीर्णान् पार्थिवान् सर्वान्‌ साश्वान्‌ सरथकुञ्जरान्।  
असम्भ्रमं भीमसेनो गदया समवारयत् ॥ ७ ॥

स संवार्य बलौघांस्तान् गदया रथिनां वरः।  
अतिष्ठत् तुमुले भीमो गिरिर्मेरुरिवाचलः ॥ ८ ॥

तस्मिन् सुतुमुले घोरे काले परमदारुणे।  
भ्रातरश्चैव पुत्राश्च धृष्टद्युम्नश्च पार्षतः ॥ ९ ॥  
द्रौपदेयाऽभिमन्युश्च शिखण्डी चापराजितः ।  
न प्राजहन् भीमसेनं भये जाते महाबलम् ॥ १० ॥

ततः शैक्यायसीं गुर्वीं प्रगृह्य महतीं गदाम्।  
अधावत्‌ तावकान् योधान् दण्डपाणिरिवान्तकः ॥ ११ ॥

पोथयन् रथवृन्दानि वाजिवृन्दानि चाभिभूः।  
कर्षयन् रथवृन्दानि बाहुवेगेन पाण्डवः ॥ १२ ॥  
विनिघ्नन् व्यचरत्‌ संख्ये युगान्ते कालवद्‌ विभुः।

ऊरुवेगेन संकर्षन् रथजालानि पाण्डवः ॥ १३ ॥  
बलानि सम्ममर्दाशु नड्‌वलानीव कुञ्जरः।

मृद्‌नन् रथेभ्यो रथिनो गजेभ्यो गजयोधिनः ॥ १४ ॥  
सादिनश्चाश्वपृष्ठेभ्यो भूमौ चापि पदातिनः।  
गदया व्यधमत् सर्वान् वातो वृक्षानिवौजसा ॥ १५ ॥  
भीमसेनो महाबाहुस्तव पुत्रस्य वै बले।

सापि मज्जावसामांसैः प्रदिग्धा रुधिरेण च ॥ १६ ॥  
अदृश्यत महारौद्रा गदा नागाश्वपातनी।

तत्र तत्र हतैश्चापि मनुष्यगजवाजिभिः ॥ १७ ॥  
रणाङ्गणं समभवन्मृरावाससंनिभम् ।

पिनाकमिव रुद्रस्य क्रुद्धस्याभिघ्नतः पशून् ॥ १८ ॥  
यमदण्डोपमामुग्रामिन्द्राशनिसमस्वनाम् ।  
ददृशुर्भीमसेनस्य रौद्रीं विशसनीं गदाम् ॥ १९ ॥

आविद्ध्यतो गदां तस्य कौन्तेयस्य महात्मनः।  
बभौ रूपं महाघोरं कालस्येव युगक्षये ॥ २० ॥

तं तथा महतीं सेनां द्रावयन्तं पुनः पुनः।  
दृष्ट्‌वा मृत्युमिवायान्तं सर्वे विमनसोऽभवन् ॥ २१ ॥

यतो यतः प्रेक्षते स्म गदामुद्यम्य पाण्डवः।  
तेन तेन स्म दीर्यन्ते सर्वसैन्यानि भारत ॥ २२ ॥

प्रदारयन्तं सैन्यानि बलेनामितविक्रमम् ।  
ग्रसमानमनीकानि व्यादितास्यमिवान्तकम् ॥ २३ ॥  
तं तथा भीमकर्माणं प्रगृहीतमहागदम्।  
दृष्ट्‌वा वृकोदरं भीष्मः सहसैव समभ्ययात् ॥ २४ ॥

महता रथघोषेण रथेनादित्यवर्चसा ।  
छादयन् शरवर्षेण पर्जन्य इव वृष्टिमान् ॥ २५ ॥

तमायान्तं तथा दृष्ट्‌वा व्यात्ताननमिवान्तकम्।  
भीष्मं भीमो महाबाहुः प्रत्युदीयादमर्षितः ॥ २६ ॥

तस्मिन् क्षणे सात्यकिः सत्यसंधः  
शिनिप्रवीरोऽभ्यपतत् पितामहम् ।  
निघ्नन्नमित्रान् धनुषा दृढेन  
संकम्पयंस्तव पुत्रस्य सैन्यम् ॥ २७ ॥

तं यान्तमश्वै रजतप्रकाशैः  
शरान् वपन्तं निशितान् सुपुङ्खान्।  
नाशक्नुवन् धारयितुं तदानीं  
सर्वे गणा भारत ये त्वदीयाः ॥ २८ ॥

अविध्यदेनं दशभिः पृषत्कै-  
रलम्बुषो राक्षसऽसौ तदानीम् ।  
शरैश्चतुर्भिः प्रतिविद्ध्य तं च  
नप्ता शिनेरभ्यपतद् रथेन ॥ २९ ॥

अन्वागतं वृष्णिवरं निशम्य  
तं शत्रुमध्ये परिवर्तमानम् ।  
प्रद्रावयन्तं कुरुपुङ्गवांश्च  
पुनः पुनश्च प्रणदन्तमाजौ ॥ ३० ॥  
योधास्त्वदीयाः शरवर्षैरवर्षन्  
मेघा यथा भूधरमम्बुवेगैः ।  
तथापि तं धारयितुं न शेकु-  
र्मध्यन्दिने सूर्यमिवातपन्तम् ॥ ३१ ॥

न तत्र कश्चिन्नविषण्ण आसी-  
दृते राजन् सोमदत्तस्य पुत्रात्।  
स वै समादाय धनुर्महात्मा  
भूरिश्रवा भारत सौमदत्तिः ॥ ३२ ॥  
दृष्ट्‌वा रथान् स्वान् व्यपनीयमानान्  
प्रत्युद्ययौ सात्यकिं योद्‌धुमिच्छन् ॥ ३३ ॥