+++
title_full = "046 कौरव-पाण्डव-सेनाका घमासान युद्ध"
title = "०४६ संकुलयुद्धे"

+++


राजन् शतसहस्राणि तत्र तत्र पदातिनाम्।  
निर्मर्यादं प्रयुद्धानि तत् ते वक्ष्यामि भारत ॥ १ ॥

न पुत्रः पितरं जज्ञे पिता वा पुत्रमौरसम्।  
न भ्राता भ्रातरं तत्र स्वस्रीयं न च मातुलः॥२॥

न मातुलं च स्वस्रीयो न सखायं सखा तथा।  
आविष्टा इव युध्यन्ते पाण्डवाः कुरुभिः सह ॥ ३ ॥

रथानीकं नरव्याघ्राः केचिदभ्यपतन् रथैः।  
अभज्यन्त युगैरेव युगानि भरतर्षभ ॥ ४ ॥

रथेषाश्च रथेषाभिः कूबरा रथकूबरैः।  
संगतैः सहिताः केचित् परस्परजिघांसवः ॥ ५ ॥  
न शेकुश्चलितुं केचित् संनिपत्य रथा रथैः।

प्रभिन्नास्तु महाकायाः संनिपत्य गजा गजैः ॥ ६ ॥  
बहुधादारयन् क्रुद्धा विषाणैरितरेतरम् ।

सतोरणपताकैश्च वारणा वरवारणैः ॥ ७ ॥  
अभिसृत्य महाराज वेगवद्भिर्महागजैः ।  
दन्तैरभिहतास्तत्र चुक्रुशुः परमातुराः ॥ ८ ॥

अभिनीताश्च शिक्षाभिस्तोत्रांकुशसमाहताः ।  
अप्रभिन्नाः प्रभिन्नानां सम्मुखाभिमुखा ययुः ॥ ९ ॥

प्रभिन्नैरपि संसक्ताः केचित् तत्र महागजाः।  
क्रौञ्चवन्निनदं कृत्वा दुद्रुवुः सर्वतो दिशम् ॥ १० ॥

सम्यक् प्रणीता नागाश्च प्रभिन्नकरटामुखाः।  
ऋष्टितोमरनाराचैर्निर्विद्धा वरवारणाः ॥ ११ ॥  
प्रणेदुर्भिन्नमर्माणो निपेतुश्च गतासवः ।  
प्राद्रवन्त दिशः केचिन्नदन्तो भैरवान् रवान् ॥ १२ ॥

गजानां पादरक्षास्तु व्यूढोरस्काः प्रहारिणः।  
ऋष्टिभिश्च धनुर्भिश्च विमलैश्च परश्वधैः ॥ १३ ॥  
गदाभिर्मुसलैश्चैव भिन्दिपालैः सतोमरैः ।  
आयसैः परिघैश्चैव निस्त्रिंशैर्विमलैः शितैः ॥ १४ ॥  
प्रगृहीतैः सुसंरब्धा द्रवमाणास्ततस्ततः ।  
व्यदृश्यन्त महाराज परस्परजिघांसवः ॥ १५ ॥

राजमानाश्च निस्त्रिंशाः संसिक्ता नरशोणितैः।  
प्रत्यदृश्यन्त शूराणामन्योन्यमभिधावताम् ॥ १६ ॥

अवक्षिप्तावधूतानामसीनां वीरबाहुभिः ।  
संजज्ञे तुमुलः शब्दः पततां परमर्मसु ॥ १७ ॥

गदामुसलरुग्णानां भिन्नानां च वरासिभिः।  
दन्तिदन्तावभिन्नानां मृदितानां च दन्तिभिः ॥ १८ ॥  
तत्र तत्र नरौघाणां क्रोशतामितरेतरम्।  
शुश्रुवुर्दारुणा वाचः प्रेतानामिव भारत ॥ १९ ॥

हयैरपि हयारोहाश्चामरापीडधारिभिः ।  
हंसैरिव महावेगैरन्योन्यमभिविद्रुताः ॥ २० ॥

तैर्विमुक्ता महाप्रासा जाम्बूनदविभूषणाः ।  
आशुगा विमलास्तीक्ष्णाः सम्पेतुर्भुजगोपमाः ॥ २१ ॥

अश्वैरग्र्यजवैः केचिदाप्लुत्य महतो रथान्।  
शिरांस्याददिरे वीरा रथिनामश्वसादिनः ॥ २२ ॥

बहूनपि हयारोहान् भल्लैः संनतपर्वभिः।  
रथी जघान सम्प्राप्य बाणगोचरमागतान् ॥ २३ ॥

नवमेघप्रतीकाशाश्चाक्षिप्य तुरगान् गजाः ।  
पादैरेव विमृद्‌नन्ति मत्ताः कनकभूषणाः ॥ २४ ॥

पाट्यमानेषु कुम्भेषु पार्श्वेष्वपि च वारणाः।  
प्रासैर्विनिहताः केचिद् विनेदुः परमातुराः ॥ २५ ॥

साश्वारोहान् हयान् कांचिदुन्मथ्य वरवारणाः।  
सहसा चिक्षिपुस्तत्र संकुले भैरवे सति ॥ २६ ॥

साश्वारोहान् विषाणाग्रैरुत्क्षिप्य तुरगान् गजाः।  
रथौघानभिमृद्‌नन्तः सध्वजानभिचक्रमुः ॥ २७ ॥

पुंस्त्वादतिमदत्वाच्च केचित् तत्र महागजाः।  
साश्वारोहान् हयाञ्जघ्नुः करैः सचरणैस्तथा ॥ २८ ॥

अश्वारोहैश्च समरे हस्तिसादिभिरेव च।  
प्रतिमानेषु गात्रेषु पार्श्वेष्वभि च वारणान्।  
आशुगा विमलास्तीक्ष्णाः सम्पेतुर्भुजगोपमाः ॥ २९ ॥

नराश्वकायान् निर्भिद्य लौहानि कवचानि च।  
निपेतुर्विमलाः शक्त्यो वीरबाहुभिरर्पिताः ॥ ३० ॥  
महोल्काप्रतिमा घोरास्तत्र तत्र विशाम्पते।

द्वीपिचर्मावनद्धैश्च व्याघ्रचर्मच्छदैरपि ॥ ३१ ॥  
विकोशैर्विमलैः खड्‌गैरभिजग्मुः परान् रणे।

अभिप्लुतमभिक्रुद्धमेकपार्श्वावदारितम् ॥ ३२ ॥  
विदर्शयन्तः सम्पेतुः खड्‌गचर्मपरश्वधैः ।

केचिदाक्षिप्य करिणः साश्वानपि रथान् करैः ॥ ३३ ॥  
विकर्षन्तो दिशः सर्वाः सम्पेतुः सर्वशब्दगाः।

शङ्‌कुभिर्दारिताः केचित्‌ सम्भिन्नाश्च परश्वधैः ॥ ३४ ॥  
हस्तिभिर्मृदिताः केचित् क्षुण्णाश्चान्ये तुरंगमैः।  
रथनेमिनिकृत्ताश्च निकृत्ताश्च परश्वधैः ॥ ३५ ॥

व्याक्रोशन्त नरा राजंस्तत्र तत्र स्म बान्धवान्।  
पुत्रानन्ये पितॄनन्ये भ्रातॄंश्च सह बन्धुभिः ॥ ३६ ॥  
मातुलान् भागिनेयांश्च परानपि च संयुगे।

विकीर्णान्त्राः सुबहवो भग्नसक्थाश्च भारत ॥ ३७ ॥  
बाहुभिश्चापरे छिन्नैः पार्श्वेषु च विदारिताः।  
क्रन्दन्तः समदृश्यन्त तृषिता जीवितेप्सवः ॥ ३८ ॥

तृषा परिगताः केचिदल्पसत्त्वा विशाम्पते।  
भूमौ निपतिताः संख्ये मृगयांचक्रिरे जलम् ॥ ३९ ॥

रुधिरौघपरिक्लिन्नाः क्लिश्यमानाश्च भारत ।  
व्यनिन्दन् भृशमात्मानं तव पुत्रांश्च संगतान् ॥ ४० ॥

अपरे क्षत्रियाः शूराः कृतवैराः परस्परम्।  
नैव शस्त्रं विमुञ्चन्ति नैव क्रन्दन्ति मारिष ॥ ४१ ॥

तर्जयन्ति च संहृष्टास्तत्र तत्र परस्परम्।  
आदश्य दशनैश्चापि क्रोधात् सरदनच्छदम् ॥ ४२ ॥  
भ्रुकुटीकुटिलैर्वक्रैः प्रेक्षन्ति च परस्परम्।

अपरे क्लिश्यमानास्तु शरार्ता व्रणपीडिताः ॥ ४३ ॥  
निष्कूजाः समपद्यन्त दृढसत्त्वा महाबलाः।

अन्ये च विरथाः शूरा रथमन्यस्य संयुगे ॥ ४४ ॥  
प्रार्थयाना निपतिताः संक्षुण्णा वरवारणैः।  
अशोभन्त महाराज सपुष्पा इव किंशुकाः ॥ ४५ ॥

सम्बभूवुरनीकेषु बहवो भैरवस्वनाः ।  
वर्तमाने महाभीमे तस्मिन् वीरवरक्षये ॥ ४६ ॥  
निजघान पिता पुत्रं पुत्रश्च पितरं रणे।  
स्वस्रीयो मातुलं चापि स्वस्रीयं चापि मातुलः ॥ ४७ ॥  
सखा सखायं च तथा सम्बन्धी बान्धवं तथा।

एवं युयुधिरे तत्र कुरवः पाण्डवैः सह ॥ ४८ ॥  
वर्तमाने तथा तस्मिन् निर्मर्यादे भयानके।  
भीष्ममासाद्य पार्थानां वाहिनी समकम्पत ॥ ४९ ॥

केतुना पञ्चतारेण तालेन भरतर्षभ।  
राजतेन महाबाहुरुच्छ्रितेन महारथे ।  
बभौ भीष्मस्तदा राजंश्चन्द्रमा इव मेरुणा ॥ ५० ॥