+++
title_full = "086 भीष्म और युधिष्ठिरका युद्ध, धृष्टद्युम्न और सात्यकिके साथ विन्द और अनुविन्दका संग्राम, द्रोण आदिका पराक्रम और सातवें दिनके युद्धकी समाप्ति"
title = "०८६ सप्तमदिवसयुद्धावहारे"

+++


विरथं तं समासाद्य चित्रसेनं यशस्विनम्।  
रथमारोपयामास विकर्णस्तनयस्तव ॥ १ ॥

तस्मिंस्तथा वर्तमाने तुमुले संकुले भृशम्।  
भीष्मः शान्तनवस्तूर्णं युधिष्ठिरमुपाद्रवत् ॥ २ ॥

ततः सरथनागाश्वाः समकम्पन्त सृंजयाः।  
मृत्योरास्यमनुप्राप्तं मेनिरे च युधिष्ठिरम् ॥ ३ ॥

युधिष्ठिरोऽपि कौरव्यो यमाभ्यां सहितः प्रभुः।  
महेष्वासं नरव्याघ्रं भीष्मं शान्तनवं ययौ ॥ ४ ॥

ततः शरसहस्राणि प्रमुञ्चन् पाण्डवो युधि।  
भीष्मं संछादयामास यथा मेघो दिवाकरम् ॥ ५ ॥

तेन सम्यक् प्रणीतानि शरजालानि मारिष।  
प्रतिजग्राह गाङ्गेयः शतशोऽथ सहस्रशः ॥ ६ ॥

तथैव शरजालानि भीष्मेणास्तानि मारिष।  
आकाशे समदृश्यन्त खगमानां व्रजा इव ॥ ७ ॥

निमेषार्धेन कौन्तेयं भीष्मः शान्तनवो युधि।  
अदृश्यं समरे चक्रे शरजालेन भागशः ॥ ८ ॥

ततो युधिष्ठिरो राजा कौरव्यस्य महात्मनः।  
नाराचं प्रेषयामास क्रुद्ध आशीविषोपमम् ॥ ९ ॥

असम्प्राप्तं ततस्तं तु क्षुरप्रेण महारथः।  
चिच्छेद समरे राजन् भीष्मस्तस्य धनुश्च्युतम् ॥ १० ॥

तं तु छित्त्वा रणे भीष्मो नाराचं कालसम्मितम्।  
निजघ्ने कौरवेन्द्रस्य हयान् काञ्चनभूषणान् ॥ ११ ॥

(हताश्वे तु रथे तिष्ठन् शक्तिं चिक्षेप धर्मराट्।  
तामापतन्तीं सहसा कालपाशोपमां शिताम्॥  
चिच्छेद समरे भीष्मः शरैः संनतपर्वभिः॥)

हताश्वं तु रथं त्यक्त्वा धर्मपुत्रो युधिष्ठिरः।  
आरुरोह रथं तूर्णं नकुलस्य महात्मनः ॥ १२ ॥

यमावपि हि संक्रुद्धः समासाद्य रणे तदा।  
शरैः संछादयामास भीष्मः परपुरंजयः ॥ १३ ॥

तौ तु दृष्ट्‌वा महाराज भीष्मबाणप्रपीडितौ।  
जगाम परमां चिन्तां भीष्मस्य वधकाङ्‌क्षया ॥ १४ ॥

ततो युधिष्ठिरो वश्यान् राज्ञस्तान् समचोदयत्।  
भीष्मं शान्तनवं सर्वे निहतेति सुहृद्‌गणान् ॥ १५ ॥

ततस्ते पार्थिवाः सर्वे श्रुत्वा पार्थस्य भाषितम्।  
महता रथवंशेन परिवव्रुः पितामहम् ॥ १६ ॥

स समन्तात् परिवृतः पिता देवव्रतस्तव।  
चिक्रीड धनुषा राजन् पातयानो महारथान् ॥ १७ ॥

तं चरन्तं रणे पार्था ददृशुः कौरवं युधि।  
मृगमध्यं प्रविश्येव यथा सिंहशिशुं वने ॥ १८ ॥

तर्जयानं रणे वीरांस्त्रासयानं च सायकैः।  
दृष्ट्वा त्रेसुर्महाराज सिंहं मृगगणा इव ॥ १९ ॥

रणे भारतसिंहस्य ददृशुः क्षत्रिया गतिम्।  
अग्नेर्वायुसहायस्य यथा कक्षं दिधक्षतः ॥ २० ॥

शिरांसि रथिनां भीष्मः पातयामास संयुगे।  
तालेभ्यः परिपक्वानि फलानि कुशलो नरः ॥ २१ ॥

पतद्भिश्च महाराज शिरोभिर्धरणीतले ।  
बभूव तुमुलः शब्दः पततामश्मनामिव ॥ २२ ॥

तस्मिन् सुतुमुले युद्धे वर्तमाने भयानके।  
सर्वेषामेव सैन्यानामासीद् व्यतिकरो महान् ॥ २३ ॥

भिन्नेषु तेषु व्यूहेषु क्षत्रिया इतरेतरम्।  
एकमेकं समाहूय युद्धायैवावतस्थिरे ॥ २४ ॥

शिखण्डी तु समासाद्य भरतानां पितामहम्।  
अभिदुद्राव वेगेन तिष्ठ तिष्ठेति चाब्रवीत् ॥ २५ ॥

अनादृत्य ततो भीष्मस्तं शिखण्डिनमाहवे।  
प्रययौ सृंजयान् क्रुद्धः स्त्रीत्वं चिन्त्य शिखण्डिनः ॥ २६ ॥

सृंजयास्तु ततो दृष्ट्‌वा हृष्टं भीष्मं महारणे।  
सिंहनादांश्च विविधांश्चक्रुः शङ्खविमिश्रितान् ॥ २७ ॥

ततः प्रववृते युद्धं व्यतिषक्तरथद्विपम्।  
पश्चिमां दिशमासाद्य स्थिते सवितरि प्रभो ॥ २८ ॥

धृष्टद्युम्नोऽथ पाञ्चाल्यः सात्यकिश्च महारथः।  
पीडयन्तौ भृशं सैन्यं शक्तितोमरवृष्टिभिः ॥ २९ ॥

शस्त्रैश्च बहुभी राजन् जघ्नतुस्तावकान् रणे।  
ते हन्यमानाः समरे तावका भरतर्षभ ॥ ३० ॥  
आर्यां युद्धे मतिं कृत्वा न त्यजन्ति स्म संयुगम्।  
यथोत्साहं तु समरे निजघ्नुस्तावका रणे ॥ ३१ ॥

तत्राक्रन्दो महानासीत् तावकानां महात्मनाम्।  
वध्यतां समरे राजन् पार्षतेन महात्मना ॥ ३२ ॥

तं श्रुत्वा निनदं घोरं तावकानां महारथौ।  
विन्दानुविन्दावावन्त्यौ पार्षतं प्रत्युपस्थितौ ॥ ३३ ॥

तौ तस्य तुरगान् हत्वा त्वरमाणौ महारथौ।  
छादयामासतुरुभौ शरवर्षेण पार्षतम् ॥ ३४ ॥

अवप्लुत्याथ पाञ्चाल्यो रथात् तूर्णं महाबलः।  
आरुरोह रथं तूर्णं सात्यकेस्तु महात्मनः ॥ ३५ ॥

ततो युधिष्ठिरो राजा महत्या सेनया वृतः।  
आवन्त्यौ समरे क्रुद्धावभ्ययात् स परंतपौ ॥ ३६ ॥

तथैव तव पुत्रोऽपि सर्वोद्योगेन मारिष।  
विन्दानुविन्दौ समरे परिवार्यावतस्थिवान् ॥ ३७ ॥

अर्जुनश्चापि संक्रुद्धः क्षत्रियान् क्षत्रियर्षभः।  
अयोधयत संग्रामे वज्रपाणिरिवासुरान् ॥ ३८ ॥

द्रोणस्तु समरे क्रुद्धः पुत्रस्य प्रियकृत् तव।  
व्यधमत् सर्वपञ्चालांस्तूलराशिमिवानलः ॥ ३९ ॥

दुर्योधनपुरोगास्तु पुत्रास्तव विशाम्पते ।  
परिवार्य रणे भीष्मं युयुधुः पाण्डवैः सह ॥ ४० ॥

ततो दुर्योधनो राजा लोहितायति भास्करे।  
अब्रवीत् तावकान् सर्वांस्त्वरध्वमिति भारत ॥ ४१ ॥

युध्यतां तु तथा तेषां कुर्वतां कर्म दुष्करम्।  
अस्तं गिरिमथारूढे अप्रकाशति भास्करे ॥ ४२ ॥  
प्रावर्तत नदी घोरा शोणितौघतरङ्गिणी।  
गोमायुगणसंकीर्णा क्षणेन क्षणदामुखे ॥ ४३ ॥

शिवाभिरशिवाभिश्च रुवद्भिर्भैरवं रवम् ।  
घोरमायोधनं जज्ञे भूतसंघैः समाकुलम् ॥ ४४ ॥

राक्षसाश्च पिशाचाश्च तथान्ये पिशिताशिनः।  
समन्ततो व्यदृश्यन्त शतशोऽथ सहस्रशः ॥ ४५ ॥

अर्जुनोऽथ सुशर्मादीन् राज्ञस्तान् सपदानुगान्।  
विजित्य पृतनामध्ये ययौ स्वशिबिरं प्रति ॥ ४६ ॥

युधिष्ठिरोऽपि कौरव्यो भ्रातृभ्यां सहितस्तथा।  
ययौ स्वशिबिरं राजा निशायां सेनया वृतः ॥ ४७ ॥

भीमसेनोऽपि राजेन्द्र दुर्योधनमुखान् रथान्।  
अवजित्य ततः संख्ये ययौ स्वशिबिरं प्रति ॥ ४८ ॥

दुर्योधनोऽपि नृपतिः परिवार्य महारणे।  
भीष्मं शान्तनवं तूर्णं प्रयातः शिबिरं प्रति ॥ ४९ ॥

दोणो द्रौणिः कृपः शल्यः कृतवर्मा च सात्वतः।  
परिवार्य चमूं सर्वां प्रययुः शिबिरं प्रति ॥ ५० ॥

तथैव सात्यकी राजन् धृष्टद्युम्नश्च पार्षतः।  
परिवार्य रणे योधान् ययतुः शिबिरं प्रति ॥ ५१ ॥

एवमेते महाराज तावकाः पाण्डवैः सह।  
पर्यवर्तन्त सहिता निशाकाले परंतप ॥ ५२ ॥

ततः स्वशिबिरं गत्वा पाण्डवाः कुरवस्तथा।  
न्यवसन्त महाराज पूजयन्तः परस्परम् ॥ ५३ ॥

रक्षां कृत्वा ततः शूरान्यस्य गुल्मान् यथाविधि।  
अपनीय च शल्यानि स्नात्वा च विविधैर्जलैः ॥ ५४ ॥  
कृतस्वस्त्ययनाः सर्वे संस्तूयन्तश्च वन्दिभिः।  
गीतवादित्रशब्देन व्यक्रीडन्त यशस्विनः ॥ ५५ ॥

मुहूर्तादिव तत् सर्वमभवत् स्वर्गसंनिभम्।  
न हि युद्धकथां कांचित् तत्राकुर्वन् महारथाः ॥ ५६ ॥

ते प्रसुप्ते बले तत्र परिश्रान्तजने नृप।  
हस्त्यश्वबहुले रात्रौ प्रेक्षणीये बभूवतुः ॥ ५७ ॥