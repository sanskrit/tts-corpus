+++
title_full = "091 घटोत्कच और दुर्योधनका भयानक युद्ध"
title = "०९१ हैडिम्बयुद्धे"

+++


इरावन्तं तु निहतं दृष्ट्वा पार्था महारथाः।  
संग्रामे किमकुर्वन्त तन्ममाचक्ष्व संजय ॥ १ ॥

इरावन्तं तु निहतं संग्रामे वीक्ष्य राक्षसः।  
व्यनदत् सुमहानादं भैमसेनिर्घटोत्कचः ॥ २ ॥

नदतस्तस्य शब्देन पृथिवी सागराम्बरा।  
सपर्वतवना राजंश्चचाल सुभृशं तदा ॥ ३ ॥  
अन्तरिक्षं दिशश्चैव सर्वाश्च प्रदिशस्तथा।

तं श्रुत्वा सुमहानादं तव सैन्यस्य भारत ॥ ४ ॥  
ऊरुस्तम्भः समभवद् वेपथुः स्वेद एव च।

सर्व एव महाराज तावका दीनचेतसः ॥ ५ ॥  
सर्वतः समचेष्टन्त सिंहभीता गजा इव।

नर्दित्वा सुमहानादं निर्घातमिव राक्षसः ॥ ६ ॥  
ज्वलितं शूलमुद्यम्य रूपं कृत्वा विभीषणम्।  
नानारूपप्रहरणैर्वृतो राक्षसपुङ्गवैः ॥ ७ ॥  
आजघान सुसंक्रुद्धः कालान्तकयमोपमः ।

तमापतन्तं सम्प्रेक्ष्य संक्रुद्धं भीमदर्शनम् ॥ ८ ॥  
स्वबलं च भयात् तस्य प्रायशो विमुखीकृतम्।

ततो दुर्योधनो राजा घटोत्कचमुपाद्रवत् ॥ ९ ॥  
प्रगृह्य विपुलं चापं सिंहवद् विनदन् मुहुः।

पृष्ठतोऽनुययौ चैनं स्रवद्भिः पर्वतोपमैः ॥ १० ॥  
कुञ्जरैर्दशसाहस्रैर्वङ्गानामधिपः स्वयम् ।

तमापतन्तं सम्प्रेक्ष्य गजानीकेन संवृतम् ॥ ११ ॥  
पुत्रं तव महाराज चुकोप स निशाचरः।

ततः प्रववृते युद्धं तुमुलं लोमहर्षणम् ॥ १२ ॥  
राक्षसानां च राजेन्द्र दुर्योधनबलस्य च।

गजानीकं च सम्प्रेक्ष्य मेघवृन्दमिवोदितम् ॥ १३ ॥  
अभ्यधावन्त संक्रुद्धा राक्षसाः शस्त्रपाणयः।

नदन्तो विविधान् नादान् मेघा इव सविद्युतः ॥ १४ ॥  
शरशक्त्यृष्टिनाराचैर्निघ्नन्तो गजयोधिनः ।  
भिन्दिपालैस्तथा शूलैर्मुद्‌गरैः सपरश्वधैः ॥ १५ ॥  
पर्वताग्रैश्च वृक्षैश्च निजघ्नुस्ते महागजान्।

भिन्नकुम्भान् विरुधिरान् भिन्नगात्रांश्च वारणान् ॥ १६ ॥  
अपश्याम महाराज वध्यमानान् निशाचरैः।

तेषु प्रक्षीयमाणेषु भग्नेषु गजयोधिषु ॥ १७ ॥  
दुर्योधनो महाराज राक्षसान् समुपाद्रवत्।  
अमर्षवशमापन्नस्त्यक्त्वा जीवितमात्मनः ॥ १८ ॥

मुमोच निशितान् बाणान् राक्षसेषु परंतप।  
जघान च महेष्वासः प्रधानांस्तत्र राक्षसान् ॥ १९ ॥

संक्रुद्धो भरतश्रेष्ठ पुत्रो दुर्योधनस्तव।  
वेगवन्तं महारौद्रं विद्युज्जिह्वं प्रमाथिनम् ॥ २० ॥  
शरैश्चतुर्भिश्चतुरो निजघान महाबलः ।

ततः पुनरमेयात्मा शरवर्षं दुरासदम् ॥ २१ ॥  
मुमोच भरतश्रेष्ठो निशाचरबलं प्रति।

तत् तु दृष्ट्‌वा महत् कर्म पुत्रस्य तव मारिष॥२२॥  
क्रोधेनाभिप्रजज्वाल भैमसेनिर्महाबलः ।

स विस्फार्य महच्चापमिन्द्राशनिसमप्रभम् ॥ २३ ॥  
अभिदुद्राव वेगेन दुर्योधनमरिंदमम् ।

तमापतन्तमुद्वीक्ष्य कालसृष्टमिवान्तकम् ॥ २४ ॥  
न विव्यथे महाराज पुत्रो दुर्योधनस्तव।

अथैनमब्रवीत् क्रुद्धः क्रूरः संरक्तलोचनः ॥ २५ ॥  
अद्यानृण्यं गमिष्यामि पितॄणां मातुरेव च।  
ये त्वया सुनृशंसेन दीर्घकालं प्रवासिताः ॥ २६ ॥  
यच्च ते पाण्डवा राजंश्छलद्यूते पराजिताः।  
यच्चैव द्रौपदी कृष्णा एकवस्त्रा रजस्वला ॥ २७ ॥  
सभामानीय दुर्बुद्धे बहुधा क्लेशिता त्वया।  
तव च प्रियकामेन आश्रमस्था दुरात्मना ॥ २८ ॥  
सैन्धवेन परामृष्टा परिभूय पितॄन् मम।  
एतेषामपमानानामन्येषां च कुलाधम ॥ २९ ॥  
अन्तमद्य गमिष्यामि यदि नोत्सृजसे रणम्।

एवमुक्त्वा तु हैडिम्बो महद् विस्फार्य कार्मुकम् ॥ ३० ॥  
संदश्य दशनैरोष्ठं सृक्किणी परिसंलिहन्।  
शरवर्षेण महता दुर्योधनमवाकिरत् ।  
पर्वतं वारिधाराभिः प्रावृषीव बलाहकः ॥ ३१ ॥