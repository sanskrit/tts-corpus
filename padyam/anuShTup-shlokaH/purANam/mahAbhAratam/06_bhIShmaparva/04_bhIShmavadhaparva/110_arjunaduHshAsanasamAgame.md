+++
title_full = "110 अर्जुनके प्रोत्साहनसे शिखण्डीका भीष्मपर आक्रमण और दोनों सेनाओंके प्रमुख वीरोंका परस्पर युद्ध तथा दुःशासनका अर्जुनके साथ घोर युद्ध"
title = "११० अर्जुनदुःशासनसमागमे"

+++


अर्जुनस्तु रणे राजन् दृष्ट्‌वा भीष्मस्य विक्रमम्।  
शिखण्डिनमथोवाच समभ्येहि पितामहम् ॥ १ ॥  
न चापि भीस्त्वया कार्या भीष्मादद्य कथंचन।  
अहमेनं शरैस्तीक्ष्णैः पातयिष्ये रथोत्तमात् ॥ २ ॥

एवमुक्तस्तु पार्थेन शिखण्डी भरतर्षभ।  
अभ्यद्रवत गाङ्गेयं श्रुत्वा पार्थस्य भाषितम् ॥ ३ ॥

धृष्टद्युम्नस्तथा राजन् सौभद्रश्च महारथः।  
हृष्टावाद्रवतां भीष्मं श्रुत्वा पार्थस्य भाषितम् ॥ ४ ॥

विराटद्रुपदौ वृद्धौ कुन्तिभोजश्च दंशितः।  
अभ्यद्रवन्त गाङ्गेयं पुत्रस्य तव पश्यतः ॥ ५ ॥

नकुलः सहदेवश्च धर्मराजश्च वीर्यवान्।  
तथेतराणि सैन्यानि सर्वाण्येव विशाम्पते ॥ ६ ॥  
समाद्रवन्त गाङ्गेयं श्रुत्वा पार्थस्य भाषितम्।

प्रत्युद्ययुस्तावकाश्च समेतांस्तान् महारथान् ॥ ७ ॥  
यथाशक्ति यथोत्साहं तन्मे निगदतः शृणु।

चित्रसेनो महाराज चेकितानं समभ्ययात् ॥ ८ ॥  
भीष्मप्रेप्सुं रणे यान्तं वृषं व्याघ्रशिशुर्यथा।

धृष्टद्युम्नं महाराज भीष्मान्तिकमुपागतम् ॥ ९ ॥  
त्वरमाणं रणे यत्तं कृतवर्मा न्यवारयत्।

भीमसेनं सुसंक्रुद्धं गाङ्गेयस्य वधैषिणम् ॥ १० ॥  
त्वरमाणो महाराज सौमदत्तिर्न्यवारयत् ।

तथैव नकुलं शूरं किरन्तं सायकान् बहून् ॥ ११ ॥  
विकर्णो वारयामास इच्छन् भीष्मस्य जीवितम्।

सहदेवं तथा राजन् यान्तं भीष्मरथं प्रति ॥ १२ ॥  
वारयामास संक्रुद्धः कृपः शारद्वतो युधि।

राक्षसं क्रूरकर्माणं भैमसेनिं महाबलम् ॥ १३ ॥  
भीष्मस्य निधनं प्रेप्सुं दुर्मुखोऽभ्यद्रवद् बली।

सात्यकिं समरे यान्तं तव पुत्रो न्यवारयत् ॥ १४ ॥  
(भीष्मस्य वधमिच्छन्तं पाण्डवप्रीतिकाम्यया ।)

अभिमन्युं महाराज यान्तं भीष्मरथं प्रति।  
सुदक्षिणो महाराज काम्बोजः प्रत्यवारयत् ॥ १५ ॥

विराटद्रुपदौ वृद्धौ समेतावरिमर्दनौ ।  
अश्वत्थामा ततः क्रुद्धौ वारयामास भारत ॥ १६ ॥

तथा पाण्डुसुतं ज्येष्ठं भीष्मस्य वधकाङ्‌क्षिणम्।  
भारद्वाजो रणे यत्तो धर्मपुत्रमवारयत् ॥ १७ ॥

अर्जुनं रभसं युद्धे पुरस्कृत्य शिखण्डिनम्।  
भीष्मप्रेप्सुं महाराज भासयन्तं दिशो दश ॥ १८ ॥  
दुःशासनो महेष्वासो वारयामास संयुगे।

अन्ये च तावका योधाः पाण्डवानां महारथान् ॥ १९ ॥  
भीष्मस्याभिमुखान् यातान् वारयामासुराहवे ।

धृष्टद्युम्नस्तु सैन्यानि प्राक्रोशत पुनः पुनः ॥ २० ॥  
अभिद्रवत संरब्धा भीष्ममेकं महाबलम्।  
एषोऽर्जुनो रणे भीष्मं प्रयाति कुरुनन्दनः ॥ २१ ॥  
अभिद्रवत मा भैष्ट भीष्मो हि प्राप्स्यते न वः।  
अर्जुनं समरे योद्‌धुं नोत्सहेतापि वासवः ॥ २२ ॥  
किमु भीष्मो रणे वीरा गतसत्त्वोऽल्पजीवितः।

इति सेनापतेः श्रुत्वा पाण्डवानां महारथाः ॥ २३ ॥  
अभ्यद्रवन्त संहृष्टा गाङ्गेयस्य रथं प्रति।

आगच्छमानान् समरे वार्योघान् प्रलयानिव ॥ २४ ॥  
अवारयन्त संहृष्टास्तावकाः पुरुषर्षभाः ।

दुःशासनो महाराज भयं त्यक्त्वा महारथः ॥ २५ ॥  
भीष्मस्य जीविताकाङ्‌क्षी धनंजयमुपाद्रवत् ।

तथैव पाण्डवाः शूरा गाङ्गेयस्य रथं प्रति ॥ २६ ॥  
अभ्यद्रवन्त संग्रामे तव पुत्रान् महारथाः।

तत्राद्भुतमपश्याम चित्ररूपं विशाम्पते ॥ २७ ॥  
दुःशासनरथं प्राप्य यत् पार्थो नात्यवर्तत।

यथा वारयते वेला क्षुब्धतोयं महार्णवम् ॥ २८ ॥  
तथैव पाण्डवं क्रुद्धं तव पुत्रो न्यवारयत्।

उभौ तौ रथिनां श्रेष्ठावुभौ भारत दुर्जयौ ॥ २९ ॥  
उभौ चन्द्रार्कसदृशौ कान्त्या दीप्त्या च भारत।  
तथा तौ जातसंरम्भावन्योन्यवधकाङ्‌क्षिणौ ॥ ३० ॥  
(दुःशासनार्जुनौ वीरौ वृत्रेन्द्रसमतेजसौ ।)  
समीयतुर्महासंख्ये मयशक्रौ यथा पुरा।

दुःशासनो महाराज पाण्डवं विशिखैस्त्रिभिः ॥ ३१ ॥  
वासुदेवं च विंशत्या ताडयामास संयुगे।

ततोऽर्जुनो जातमन्युर्वार्ष्णेयं वीक्ष्य पीडितम् ॥ ३२ ॥  
दुःशासनं शतेनाजौ नाराचानां समार्पयत्।

ते तस्य कवचं भित्त्वा पपुः शोणितमाहवे ॥ ३३ ॥  
(यथैव पन्नगा राजंस्तटाकं तृषितास्तथा।)

दुःशासनस्त्रिभिः क्रुद्धः पार्थं विव्याध पत्रिभिः।  
ललाटे भरतश्रेष्ठ शरैः संनतपर्वभिः ॥ ३४ ॥

ललाटस्थैस्तु तैर्बाणैः शुशुभे पाण्डवो रणे।  
यथा मेरुर्महाराज शृङ्गैरत्यर्थमुच्छ्रितैः ॥ ३५ ॥

सोऽतिविद्धो महेष्वासः पुत्रेण तव धन्विना।  
व्यराजत रणे पार्थः किंशुकः पुष्पवानिव ॥ ३६ ॥

दुःशासनं ततः क्रुद्धः पीडयामास पाण्डवः।  
पर्वणीय सुसंक्रुद्धो राहुः पूर्णं निशाकरम् ॥ ३७ ॥

पीड्यमानो बलवता पुत्रस्तव विशाम्पते।  
विव्याध समरे पार्थं कङ्कपत्रैः शिलाशितैः ॥ ३८ ॥

तस्य पार्थो धनुश्छित्त्वा रथं चास्य त्रिभिः शरैः।  
आजघान ततः पश्चात् पुत्रं ते निशितैः शरैः ॥ ३९ ॥

सोऽन्यत्‌ कार्मुकमादाय भीष्मस्य प्रमुखे स्थितः।  
अर्जुनं पञ्चविंशत्या बाह्वोरुरसि चार्पयत् ॥ ४० ॥

तस्य क्रुद्धो महाराज पाण्डवः शत्रुतापनः।  
अप्रैषीद्‌ विशिखान् घोरान् यमदण्डोपमान् बहून् ॥ ४१ ॥

अप्राप्तानेव तान् बाणांश्चिच्छेद तनयस्तव।  
यतमानस्य पार्थस्य तदद्भुतमिवाभवत् ॥ ४२ ॥

पार्थं च निशितैर्बाणैरविध्यत् तनयस्तव।  
ततः क्रुद्धो रणे पार्थः शरान् संधाय कार्मुके ॥ ४३ ॥  
प्रेषयामास समरे स्वर्णपुङ्खाञ्छिलाशितान् ।

न्यमज्जंस्ते महाराज तस्य काये महात्मनः ॥ ४४ ॥  
यथा हंसा महाराज तडागं प्राप्य भारत।

पीडितश्चैव पुत्रस्ते पाण्डवेन महात्मना ॥ ४५ ॥  
हित्वा पार्थं रणे तूर्णं भीष्मस्य रथमाव्रजत्।  
अगाधे मज्जतस्तस्य द्वीपो भीष्मोऽभवत् तदा ॥ ४६ ॥

प्रतिलभ्य ततः संज्ञां पुत्रस्तव विशाम्पते।  
अवारयत् ततः शूरो भूय एव पराक्रमी ॥ ४७ ॥  
शरैः सुनिशितैः पार्थं यथा वृत्रं पुरंदरः।  
निर्बिभेद महाकायो विव्यथे नैव चार्जुनः ॥ ४८ ॥