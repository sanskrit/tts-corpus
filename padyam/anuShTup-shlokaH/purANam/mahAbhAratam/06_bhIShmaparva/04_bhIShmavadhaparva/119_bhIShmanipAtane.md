+++
title_full = "119 कौरवपक्षके प्रमुख महारथियोंद्वारा सुरक्षित होनेपर भी अर्जुनका भीष्मको रथसे गिराना, शरशय्यापर स्थित भीष्मके समीप हंसरूपधारी ऋषियोंका आगमन एवं उनके कथनसे भीष्मका उत्तरायणकी प्रतीक्षा करते हुए प्राण धारण करना"
title = "११९ भीष्मनिपातने"

+++


एवं ते पाण्डवाः सर्वे पुरस्कृत्य शिखण्डिनम्।  
विव्यधुः समरे भीष्मं परिवार्य समन्ततः ॥ १ ॥

शतघ्नीभिः सुघोराभिः परिघैश्च परश्वधैः।  
मुद्‌गरैर्मुसलैः प्रासैः क्षेपणीयैश्च सर्वशः ॥ २ ॥  
शरैः कनकपुङ्खैश्च शक्तितोमरकम्पनैः ।  
नाराचैर्वत्सदन्तैश्च भुशुण्डीभिश्च सर्वशः ॥ ३ ॥  
अताडयन् रणे भीष्मं सहिताः सर्वसृञ्जयाः।

स विशीर्णतनुत्राणः पीडितो बहुभिस्तदा ॥ ४ ॥  
न विव्यथे तदा भीष्मो भिद्यमानेषु मर्मसु।

संदीप्तशरचापाग्निरस्त्रप्रसृतमारुतः ॥ ५ ॥  
नेमिनिर्ह्रादसंतापो महास्त्रोदयपावकः ।  
चित्रचापमहाज्वालो वीरक्षयमहेन्धनः ॥ ६ ॥  
युगान्ताग्निसमप्रख्यः परेषां समपद्यत ।

विवृत्य रथसङ्घानामन्तरेण विनिःसृतः ॥ ७ ॥  
दृश्यते स्म नरेन्द्राणां पुनर्मध्यगतश्चरन्।

ततः पञ्चालराजं च धृष्टकेतुमचिन्त्य च ॥ ८ ॥  
पाण्डवानीकिनीमध्यमाससाद विशाम्पते ।

ततः सात्यकिभीमौ च पाण्डवं च धनंजयम् ॥ ९ ॥  
द्रुपदं च विराटं च धृष्टद्युम्नं च पार्षतम्।  
भीमघोषैर्महावेगैर्मर्मावरणभेदिभिः ॥ १० ॥  
षडेतान् निशितैर्भीष्मः प्रविव्याधोत्तमैः शरैः।

तस्य ते निशितान् बाणान् संनिवार्य महारथाः ॥ ११ ॥  
दशभिर्दशभिर्भीष्ममर्दयामासुरोजसा ।

शिखण्डी तु महाबाणान् यान् मुमोच महारथः ॥ १२ ॥  
न चक्रुस्ते रुजं तस्य स्वर्णपङ्खाः शिलाशिताः।

ततः किरीटी संरब्धो भीष्ममेवाभ्यधावत ॥ १३ ॥  
शिखण्डिनं पुरस्कृत्य धनुश्चास्य समाच्छिनत्।

भीष्मस्य धनुषश्छेदं नामृष्यन्त महारथाः ॥ १४ ॥  
द्रोणश्च कृतवर्मा च सैन्धवश्च जयद्रथः।  
भूरिश्रवाः शलः शल्यो भगदत्तस्तथैव च ॥ १५ ॥  
सप्तैते परमक्रुद्धाः किरीटिनमभिद्रुताः ।  
तत्र शस्त्राणि दिव्यानि दर्शयन्तो महारथाः ॥ १६ ॥  
अभिपेतुर्भृशं क्रुद्धाश्छादयन्तश्च पाण्डवम् ।

तेषामापततां शब्दः शुश्रुवे फाल्गुनं प्रति ॥ १७ ॥  
उद्‌वृत्तानां यथा शब्दः समुद्राणां युगक्षये।

घ्नतानयत गृह्णीत विद्ध्यध्वमवकर्तत ॥ १८ ॥  
इत्यासीत् तुमुलः शब्दः फाल्गुनस्य रथं प्रति।

तं शब्दं तुमुलं श्रुत्वा पाण्डवानां महारथाः ॥ १९ ॥  
अभ्यधावन् परीप्सन्तः फाल्गुनं भरतर्षभ।

सात्यकिर्भीमसेनश्च धृष्टद्युम्नश्च पार्षतः ॥ २० ॥  
विराटद्रुपदौ चोभौ राक्षसश्च घटोत्कचः।  
अभिमन्युश्च संक्रुद्धः सप्तैते क्रोधमूर्च्छिताः ॥ २१ ॥  
समभ्यधावंस्त्वरिताश्चित्रकार्मुकधारिणः ।

तेषां समभवद् युद्धं तुमुलं लोमहर्षणम् ॥ २२ ॥  
संग्रामे भरतश्रेष्ठ देवानां दानवैरिव।

शिखण्डी तु रणे श्रेष्ठो रक्ष्यमाणः किरीटिना ॥ २३ ॥  
अविध्यद् दशभिर्भीष्मं छिन्नधन्वानमाहवे ।  
सारथिं दशभिश्चास्य ध्वजं चैकेन चिच्छिदे ॥ २४ ॥  
सोऽन्यत् कार्मुकमादाय गाङ्गेयो वेगवत्तरम्।  
(जघान निशितैर्बाणैरर्जुनं परवीरहा ।)  
तदप्यस्य शितैर्बाणैस्त्रिभिश्चिच्छेद फाल्गुनः ॥ २५ ॥

एवं स पाण्डवः क्रुद्ध आत्तमात्तं पुनः पुनः।  
धनुश्चिच्छेद भीष्मस्य सव्यसाची परंतपः ॥ २६ ॥

स छिन्नधन्वा संक्रुद्धः सृक्किणी परिसंलिहन्।  
शक्तिं जग्राह तरसा गिरीणामणि दारणीम् ॥ २७ ॥

तां च चिक्षेप संक्रुद्धः फाल्गुनस्य रथं प्रति।  
तामापतन्तीं सम्प्रेक्ष्य ज्वलन्तीमशनीमिव ॥ २८ ॥  
समादत्त शितान् भल्लान् पञ्च पाण्डवनन्दनः।  
तस्य चिच्छेद तां शक्तिं पञ्चधा पञ्चभिः शरैः ॥ २९ ॥  
संक्रुद्धो भरतश्रेष्ठ भीष्मबाहुप्रवेरिताम् ।

सा पपात तथा च्छिन्ना संक्रुद्धेन किरीटिना ॥ ३० ॥  
मेघवृन्दपरिभ्रष्टा विच्छिन्नेव शतह्रदा ।

छिन्नां तां शक्तिमालोक्य भीष्मः क्रोधसमन्वितः ॥ ३१ ॥  
अचिन्तयद् रणे वीरो बुद्ध्या परपुरंजयः।

शक्तोऽहं धनुषैकेन निहन्तुं सर्वपाण्डवान् ॥ ३२ ॥  
यद्येषां न भवेद् गोप्ता विष्वक्‌सेनो महाबलः।

(अजय्यश्चैव लोकानां सर्वेषामिति मे मतिः।)  
कारणद्वयमास्थाय नाहं योत्स्यामि पाण्डवान् ॥ ३३ ॥  
अवध्यत्वाच्च पाण्डूनां स्त्रीभावाच्च शिखण्डिनः।

पित्रा तुष्टेन मे पूर्वं यदा कालीमुदावहम् ॥ ३४ ॥  
स्वच्छन्दमरणं दत्तमवध्यत्वं रणे तथा।  
तस्मान्मृत्युमहं मन्ये प्राप्तकालमिवात्मनः ॥ ३५ ॥

एवं ज्ञात्वा व्यवसितं भीष्मस्यामिततेजसः।  
ऋषयो वसवश्चैव वियत्स्था भीष्ममब्रुवन् ॥ ३६ ॥

यत् ते व्यवसितं तात तदस्माकमपि प्रियम्।  
तत् कुरुष्व महाराज युद्धे बुद्धिं निवर्तय ॥ ३७ ॥

अस्य वाक्यस्य निधने प्रादुरासीच्छिवोऽनिलः।  
अनुलोमः सुगन्धी च पृषतैश्च समन्वितः ॥ ३८ ॥

देवदुन्दुभयश्चैव सम्प्रणेदुर्महास्वनाः ।  
पपात पुष्पवृष्टिश्च भीष्मस्योपरि मारिष ॥ ३९ ॥

न च तच्छुश्रुवे कश्चित् तेषां संवदतां नृप।  
ऋते भीष्मं महाबाहुं मां चापि मुनितेजसा ॥ ४० ॥

सम्भ्रमश्च महानासीत् त्रिदशानां विशाम्पते।  
पतिष्यति रथाद् भीष्मे सर्वलोकप्रिये तदा ॥ ४१ ॥

इति देवगणानां च वाक्यं श्रुत्वा महातपाः।  
ततः शान्तनवो भीष्मो बीभत्सुं नात्यवर्तत ॥ ४२ ॥  
भिद्यमानः शितैर्बाणैः सर्वावरणभेदिभिः ।

शिखण्डी तु महाराज भरतानां पितामहम् ॥ ४३ ॥  
आजघानोरसि क्रुद्धो नवभिर्निशितैः शरैः।

स तेनाभिहतः संख्ये भीष्मः कुरुपितामहः ॥ ४४ ॥  
नाकम्पत महाराज क्षितिकम्पे यथाचलः।

ततः प्रहस्य बीभत्सुर्व्याक्षिपन् गाण्डिवं धनुः ॥ ४५ ॥  
गाङ्गेयं पञ्चविंशत्या क्षुद्रकाणां समार्पयत्।

पुनः पुनः शतैरेनं त्वरमाणो धनंजयः ॥ ४६ ॥  
सर्वगात्रेषु संक्रुद्धः सर्वमर्मस्वताडयत् ।

एवमन्यैरपि भृशं विद्ध्यमानः सहस्रशः ॥ ४७ ॥  
तानप्याशु शरैर्भीष्मः प्रविव्याध महारथः।

तैश्च मुक्ताञ्छरान् भीष्मो युधि सत्यपराक्रमः ॥ ४८ ॥  
निवारयामास शरैः समं संनतपर्वभिः।

शिखण्डी तु रणे बाणान् यान् मुमोच महारथः ॥ ४९ ॥  
न चक्रुस्ते रुजं तस्य रुक्मपुङ्खाः शिलाशिताः।

ततः किरीटी संक्रुद्धो भीष्ममेवाभ्यवर्तत ॥ ५० ॥  
शिखण्डिनं पुरस्कृत्य धनुश्चास्य समाच्छिनत्।

अथैनं नवभिर्विद्ध्वा ध्वजमेकेन चिच्छिदे ॥ ५१ ॥  
सारथिं विशिखैश्चास्य दशभिः समकम्पयत्।

सोऽन्यत् कार्मुकमादाय गाङ्गेयो बलवत्तरम् ॥ ५२ ॥  
तदप्यस्य शितैर्भल्लैस्त्रिधा त्रिभिरघातयत् ।

निमेषार्धेन कौन्तेय आत्तमात्तं महारणे ॥ ५३ ॥  
एवमस्य धनूंष्याजौ चिच्छेद सुबहून्यथ।

ततः शान्तनवो भीष्मो बीभत्सुं नात्यवर्तत ॥ ५४ ॥  
अथैनं पञ्चविंशत्या क्षुद्रकाणां समार्पयत्।

सोऽतिविद्धो महेष्वासो दुःशासनमभाषत ॥ ५५ ॥  
एष पार्थो रणे क्रुद्धः पाण्डवानां महारथः।  
शरैरनेकसाहस्रैर्मामेवाभ्यहनद् रणे ॥ ५६ ॥

न चैष समरे शक्यो जेतुं वज्रभृता अपि।  
न चापि सहिता वीरा देवदानवराक्षसाः ॥ ५७ ॥  
मां चापि शक्ता निर्जेतुं किमु मर्त्या महारथाः।

एवं तयोः संवदतोः फाल्गुनो निशितैः शरैः ॥ ५८ ॥  
शिखण्डिनं पुरस्कृत्य भीष्मं विव्याध संयुगे।

ततो दुःशासनं भूयः स्मयमान इवाब्रवीत् ॥ ५९ ॥  
अतिविद्धः शितैर्बाणैर्भृशं गाण्डीवधन्वना ।  
वज्राशनिसमस्पर्शा अर्जुनेन शरा युधि ॥ ६० ॥  
मुक्ताः सर्वेऽव्यवच्छिन्ना नेमे बाणाः शिखण्डिनः।

निकृन्तमाना मर्माणि दृढावरणभेदिनः ॥ ६१ ॥  
मुसला इव मे घ्नन्ति नेमे बाणाः शिखण्डिनः।  
वज्रदण्डसमस्पर्शा वज्रवेगदुरासदाः ॥ ६२ ॥

मम प्राणानारुजन्ति नेमे बाणाः शिखण्डिनः।  
नाशयन्तीव मे प्राणान् यमदूता इवाहिताः ॥ ६३ ॥

गदापरिघसंस्पर्शा नेमे बाणाः शिखण्डिनः।  
भुजगा इव संक्रुद्धा लेलिहाना विषोल्बणाः ॥ ६४ ॥

समाविशन्ति मर्माणि नेमे बाणाः शिखण्डिनः।  
अर्जुनस्य इमे बाणा नेमे बाणाः शिखण्डिनः ॥ ६५ ॥  
कृन्तन्ति मम गात्राणि माघमां सेगवा इव।

सर्वे ह्यपि न मे दुःखं कुर्युरन्ये नराधिपाः ॥ ६६ ॥  
वीरं गाण्डीवधन्वानमृते जिष्णुं कपिध्वजम्।

इति ब्रुवञ्छान्तनवो दिधक्षुरिव पाण्डवान् ॥ ६७ ॥  
शक्तिं भीष्मः स पार्थाय ततश्चिक्षेप भारत।  
तामस्य विशिखैश्छित्त्वा त्रिधा त्रिभिरपातयत् ॥ ६८ ॥

पश्यतां कुरुवीराणां सर्वेषां तव भारत।  
चर्माथादत्त गाङ्गेयो जातरूपपरिष्कृतम् ॥ ६९ ॥  
खड्‌गं चान्यतरप्रेप्सुर्मृत्योरग्रे जयाय वा।

तस्य तच्छतधा चर्म व्यधमत् सायकैस्तथा ॥ ७० ॥  
रथादनवरूढस्य तदद्भुतमिवाभवत् ।

ततो युधिष्ठिरो राजा स्वान्यनीकान्यचोदयत् ॥ ७१ ॥  
अभिद्रवत गाङ्गेयं मा वोऽस्तु भयमण्वपि।

अथ ते तोमरैः प्रासैर्बाणौघैश्च समन्ततः ॥ ७२ ॥  
पट्टिशैश्च सुनिस्त्रिंशैर्नाराचैश्च तथा शितैः।  
वत्सदन्तैश्च भल्लैश्च तमेकमभिदुद्रुवुः ॥ ७३ ॥

सिंहनादस्ततो घोरः पाण्डवानामभूत् तदा।  
तथैव तव पुत्राश्च नेदुर्भीष्मजयैषिणः ॥ ७४ ॥

तमेकमभ्यरक्षन्त सिंहनादांश्च चक्रिरे ।  
तत्रासीत् तुमुलं युद्धं तावकानां परैः सह ॥ ७५ ॥

दशमेऽहनि राजेन्द्र भीष्मार्जुनसमागमे ।  
आसीद् गाङ्ग इवावर्तो मुहूर्तमुदधेरिव ॥ ७६ ॥

सैन्यानां युध्यमानानां निघ्नतामितरेतरम् ।  
असौम्यरूपा पृथिवी शोणिताक्ताभवत् तदा ॥ ७७ ॥

समं च विषमं चैव न प्राज्ञायत किंचन।  
योधानामयुतं हत्वा तस्मिन् स दशमेऽहनि ॥ ७८ ॥  
अतिष्ठदाहवे भीष्मो भिद्यमानेषु मर्मसु।

ततः सेनामुखे तस्मिन् स्थितः पार्थो धनुर्धरः ॥ ७९ ॥  
मध्येन कुरुसैन्यानां द्रावयामास वाहिनीम्।

(तथा च तव सैन्यानि तापयामासुरोजसा।  
शरैरशनिसंकाशैः पाण्डवाश्चेतरे नृपाः ॥  
तत्राद्भुतमपश्याम पाण्डवानां पराक्रमम् ।  
द्रावयामासुरिषुभिः सर्वान् भीष्मपदानुगान् ॥)

वयं श्वेतहयाद् भीताः कुन्तीपुत्राद् धनंजयात् ॥ ८० ॥  
पीड्यमानाः शितैः शस्त्रैः प्राद्रवाम रणे तदा।

सौवीराः कितवाः प्राच्याः प्रतीच्योदीच्यमालवाः ॥ ८१ ॥  
अभीषाहाः शूरसेनाः शिबयोऽथ वसातयः।  
शाल्वाश्रयास्त्रिगर्ताश्च अम्बष्ठाः केकयैः सह ॥ ८२ ॥  
सर्व एते महात्मानः शरार्ता व्रणपीडिताः।  
संग्रामे न जहुर्भीष्मं युध्यमानं किरीटिना ॥ ८३ ॥

ततस्तमेकं बहवः परिवार्य समन्ततः।  
परिकाल्य कुरून् सर्वान् शरवर्षैरवाकिरन् ॥ ८४ ॥

निपातयत गृह्णीत युध्यध्वमवकृन्तत ।  
इत्यासीत् तुमुलः शब्दो राजन् भीष्मरथं प्रति ॥ ८५ ॥

निहत्य समरे राजन् शतशोऽथ सहस्रशः।  
न तस्यासीदनिर्भिन्नं गात्रे द्व्यङ्‌गुलमन्तरम् ॥ ८६ ॥

एवंभूतस्तव पिता शरैर्विशकलीकृतः ।  
शिताग्रैः फाल्गुनेनाजौ प्राक्‌शिराः प्रापतद् रथात् ॥ ८७ ॥  
किंचिच्छेषे दिनकरे पुत्राणां तव पश्यताम्।

हाहेति दिवि देवानां पार्थिवानां च भारत ॥ ८८ ॥  
पतमाने रथाद् भीष्मे बभूव सुमहास्वनः।

सम्पतन्तमभिप्रेक्ष्य महात्मानं पितामहम् ॥ ८९ ॥  
सह भीष्मेण सर्वेषां प्रापतन् हृदयानि नः।

स पपात महाबाहुर्वसुधामनुनादयन् ॥ ९० ॥  
इन्द्रध्वज इवोत्सृष्टः केतुः सर्वधनुष्मताम्।  
धरणीं न स पस्पर्श शरसंघैः समावृतः ॥ ९१ ॥

शरतल्पे महेष्वासं शयानं पुरुषर्षभम्।  
रथात् प्रपतितं चैनं दिव्यो भावः समाविशत् ॥ ९२ ॥

अभ्यवर्षच्च पर्जन्यः प्राकम्पत च मेदिनी।  
पतन् स ददृशे चापि दक्षिणेन दिवाकरम् ॥ ९३ ॥

संज्ञां चोपालभद् वीरः कालं संचिन्त्य भारत।  
अन्तरिक्षे च शुश्राव दिव्या वाचः समन्ततः ॥ ९४ ॥

कथं महात्मा गाङ्गेयः सर्वशस्त्रभृतां वरः।  
कालकर्ता नरव्याघ्रः सम्प्राप्ते दक्षिणायने ॥ ९५ ॥

स्थितोऽस्मीति च गाङ्गेयस्तच्छ्रुत्वा वाक्यमब्रवीत्।  
धारयामास च प्राणान् पतितोऽपि महीतले ॥ ९६ ॥  
उत्तरायणमन्विच्छन् भीष्मः कुरुपितामहः ।  
तस्य तन्मतमाज्ञाय गंगा हिमवतः सुता ॥ ९७ ॥  
महर्षीन् हंसरूपेण प्रेषयामास तत्र वै।

ततः सम्पातिनो हंसास्त्वरिता मानसौकसः ॥ ९८ ॥  
आजग्मुः सहिता द्रष्टुं भीष्मं कुरुपितामहम्।  
यत्र शेते नरश्रेष्ठः शरतल्पे पितामहः ॥ ९९ ॥

ते तु भीष्मं समासाद्य ऋषयो हंसरूपिणः।  
अपश्यञ्छरतल्पस्थं भीष्मं कुरुकुलोद्वहम् ॥ १०० ॥

ते तं दृष्ट्वा महात्मानं कृत्वा चापि प्रदक्षिणम्।  
गाङ्गेयं भरतश्रेष्ठं दक्षिणेन च भास्करम् ॥ १०१ ॥  
इतरेतरमामन्त्र्य प्राहुस्तत्र मनीषिणः ।

भीष्मः कथं महात्मा सन् संस्थाता दक्षिणायने ॥ १०२ ॥  
इत्युक्त्वा प्रस्थिता हंसा दक्षिणामभितो दिशम्।

सम्प्रेक्ष्य वै महाबुद्धिश्चिन्तयित्वा च भारत ॥ १०३ ॥  
तानब्रवीच्छान्तनवो नाहं गन्ता कथंचन।  
दक्षिणावर्त आदित्ये एतन्मे मनसि स्थितम् ॥ १०४ ॥

गमिष्यामि स्वकं स्थानमासीद् यन्मे पुरातनम्।  
उदगायन आदित्ये हंसाः सत्यं ब्रवीमि वः ॥ १०५ ॥

धारयिष्याम्यहं प्राणानुत्तरायणकाङ्क्षया ।  
ऐश्वर्यभूतः प्राणानामुत्सर्गो हि यतो मम ॥ १०६ ॥

तस्मात् प्राणान् धारयिष्ये मुमूर्षुरुदगायने।  
यश्च दत्तो वरो मह्यं पित्रा तेन महात्मना ॥ १०७ ॥  
छन्दतो मृत्युरित्येवं तस्य चास्तु वरस्तथा।  
धारयिष्ये ततः प्राणानुत्सर्गे नियते सति ॥ १०८ ॥

इत्युक्त्वा तांस्तदा हंसान् स शेते शरतल्पगः।  
एवं कुरूणां पतिते शृङ्गे भीष्मे महौजसि ॥ १०९ ॥  
पाण्डवाः सृंजयाश्चैव सिंहनादं प्रचक्रिरे।

तस्मिन् हते महासत्त्वे भरतानां पितामहे ॥ ११० ॥  
न किंचित् प्रत्यपद्यन्त पुत्रास्ते भरतर्षभ।

सम्मोहश्चैव तुमुलः कुरूणामभवत् तदा ॥ १११ ॥  
कृपदुर्योधनमुखा निःश्वस्य रुरुदुस्ततः ।

विषादाच्च चिरं कालमतिष्ठन् विगतेन्द्रियाः ॥ ११२ ॥  
दध्युश्चैव महाराज न युद्धे दधिरे मनः।  
ऊरुग्राहगृहीताश्च नाभ्यधावन्त पाण्डवान् ॥ ११३ ॥

अवध्ये शन्तनोः पुत्रे हते भीष्मे महौजसि।  
अभावः सहसा राजन् कुरुराजस्य तर्कितः ॥ ११४ ॥

हतप्रवीरास्तु वयं निकृत्ताश्च शितैः शरैः।  
कर्तव्यं नाभिजानीमो निर्जिताः सव्यसाचिना ॥ ११५ ॥

पाण्डवाश्च जयं लब्ध्वा परत्र च परां गतिम्।  
सर्वे दध्मुर्महाशङ्खान् शूराः परिघबाहवः ॥ ११६ ॥

सोमकाश्च सपञ्चालाः प्राहृष्यन्त जनेश्वर।  
ततस्तूर्यसहस्रेषु नदत्सु स महाबलः ॥ ११७ ॥  
आस्फोटयामास भृशं भीमसेनो ननाद च।

सेनयोरुभयोश्चापि गाङ्गेये निहते विभौ ॥ ११८ ॥  
संन्यस्य वीराः शस्त्राणि प्राध्यायन्त समन्ततः।

प्राक्रोशन् प्राद्रवंश्चान्ये जग्मुर्मोहं तथापरे ॥ ११९ ॥

क्षत्रं चान्येऽभ्यनिन्दन्त भीष्मं चान्येऽभ्यपूजयन्।  
ऋषयः पितरश्चैव प्रशशंसुर्महाव्रतम् ॥ १२० ॥

भरतानां च ये पूर्वे ते चैनं प्रशशंसिरे।  
महोपनिषदं चैव योगमास्थाय वीर्यवान् ॥ १२१ ॥  
जपञ्शान्तनवो धीमान् कालाकाङ्क्षी स्थितोऽभवत् ॥ १२२ ॥