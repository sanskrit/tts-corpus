+++
title_full = "073 विराट-भीष्म, अश्वत्थामा-अर्जुन, दुर्योधन-भीमसेन तथा अभिमन्यु और लक्ष्मणके द्वन्द्व-युद्ध"
title = "०७३ द्वन्द्वयुद्धे"

+++


विराटोऽथ त्रिभिर्बाणैर्भीष्ममार्च्छन्महारथम् ।  
विव्याध तुरगांश्चास्य त्रिभिर्बाणैर्महारथः ॥ १ ॥

तं प्रत्यविध्यद् दशभिर्भीष्मः शान्तनवः शरैः।  
रुक्मपुङ्खैर्महेष्वासः कृतहस्तो महाबलः ॥ २ ॥

द्रौणिर्गाण्डीवधन्वानं भीमधन्वा महारथः ।  
अविध्यदिषुभिः षड्भिर्दृढहस्तः स्तनान्तरे ॥ ३ ॥

कार्मुकं तस्य चिच्छेद फाल्गुनः परवीरहा।  
अविध्यच्च भृशं तीक्ष्णैः पत्रिभिः शत्रुकर्शनः ॥ ४ ॥

सोऽन्यत् कार्मुकमादाय वेगवान् क्रोधमूर्च्छितः।  
अमृष्यमाणः पार्थेन कार्मुकच्छेदमाहवे ॥ ५ ॥  
अविध्यत् फाल्गुनं राजन् नवत्या निशितैः शरैः।  
वासुदेवं च सप्तत्या विव्याध परमेषुभिः ॥ ६ ॥

ततः क्रोधाभिताम्राक्षः कृष्णेन सह फाल्गुनः।  
दीर्घमुष्णं च निःश्वस्य चिन्तयित्वा पुनः पुनः ॥ ७ ॥  
धनुः प्रपीड्य वामेन करेणामित्रकर्शनः।  
गाण्डीवधन्वा संक्रुद्धः शितान् संनतपर्वणः ॥ ८ ॥  
जीवितान्तकरान् घोरान् समादत्त शिलीमुखान्।  
तैस्तूर्णं समरेऽविध्यद् द्रौणिं बलवतां वरः ॥ ९ ॥

तस्य ते कवचं भित्त्वा पपुः शोणितमाहवे।  
न विव्यथे च निर्भिन्नो द्रौणिर्गाण्डीवधन्वना ॥ १० ॥

तथैव च शरान् द्रौणिः प्रविमुञ्चन्नविह्वलः।  
तस्थौ स समरे राजंस्त्रातुमिच्छन् महाव्रतम् ॥ ११ ॥

तस्य तत् सुमहत् कर्म शशंसुः कुरुसत्तमाः।  
यत् कृष्णाभ्यां समेताभ्यामभ्यापतत संयुगे ॥ १२ ॥

(तथार्जुनोऽपि संहृष्ट अश्वत्थामानमाहवे ।  
शशंस सर्वभूतानां शृण्वतामपि भारत॥)

स हि नित्यमनीकेषु युध्यतेऽभयमास्थितः।  
अस्त्रग्रामं ससंहारं द्रोणात् प्राप्य सुदुर्लभम् ॥ १३ ॥

ममैष आचार्यसुतो द्रोणस्यापि प्रियः सुतः।  
ब्राह्मणश्च विशेषेण माननीयो ममेति च ॥ १४ ॥  
समास्थाय मतिं वीरो बीभत्सुः शत्रुतापनः।  
कृपां चक्रे रथश्रेष्ठो भारद्वाजसुतं प्रति ॥ १५ ॥

द्रौणिं त्यक्त्वा ततो युद्धे कौन्तेयः श्वेतवाहनः।  
युयुधे तावकान् निघ्नंस्त्वरमाणः पराक्रमी ॥ १६ ॥

दुर्योधनस्तु दशभिर्गार्ध्रपत्रैः शिलाशितैः ।  
भीमसेनं महेष्वासं रुक्मपुङ्खैः समार्पयत् ॥ १७ ॥

भीमसेनः सुसंक्रुद्धः परासुकरणं दृढम्।  
चित्रं कार्मुकमादत्त शरांश्च निशितान् दश ॥ १८ ॥  
आकर्णप्रहितैस्तीक्ष्णैर्वेगवद्भिरजिह्मगैः ।  
अविध्यत् तूर्णमव्यग्रः कुरुराजं महोरसि ॥ १९ ॥

तस्य काञ्चनसूत्रस्थः शरैः संछादितो मणिः।  
रराजोरसि खे सूर्यो ग्रहैरिव समावृतः ॥ २० ॥

पुत्रस्तु तव तेजस्वी भीमसेनेन ताडितः।  
नामृष्यत यथा नागस्तलशब्दं मदोत्कटः ॥ २१ ॥

ततः शरैर्महाराज रुक्मपुङ्खैः शिलाशितैः।  
भीमं विव्याध संक्रुद्धस्त्रासयानो वरूथिनीम् ॥ २२ ॥

तौ युध्यमानौ समरे भृशमन्योन्यविक्षतौ।  
पुत्रौ ते देवसंकाशौ व्यरोचेतां महाबलौ ॥ २३ ॥

चित्रसेनं नरव्याघ्रं सौभद्रः परवीरहा।  
अविध्यद् दशभिर्बाणैः पुरुमित्रं च सप्तभिः ॥ २४ ॥

सत्यव्रतं च सप्तत्या विद्‌ध्वा शक्रसमो युधि।  
नृत्यन्निव रणे वीर आर्तिं नः समजीजनत् ॥ २५ ॥

तं प्रत्यविध्यद् दशभिश्चित्रसेनः शिलीमुखैः।  
सत्यव्रतश्च नवभिः पुरुमित्रश्च सप्तभिः ॥ २६ ॥

स विद्धो विक्षरन् रक्तं शत्रुसंवारणं महत्।  
चिच्छेद चित्रसेनस्य चित्रं कार्मुकमार्जुनिः ॥ २७ ॥

भित्त्वा चास्य तनुत्राणं शरेणोरस्यताडयत्।  
ततस्ते तावका वीरा राजपुत्रा महारथाः ॥ २८ ॥  
समेत्य युधि संरब्धा विव्यधुर्निशितैः शरैः।  
तांश्च सर्वान् शरैस्तीक्ष्णैर्जघान परमास्त्रवित् ॥ २९ ॥

तस्य दृष्ट्‌वा तु तत् कर्म परिवव्रुः सुतास्तव।  
दहन्तं समरे सैन्यं वने कक्षं यथोल्बणम् ॥ ३० ॥

अपेतशिशिरे काले समिद्धमिव पावकम्।  
अत्यरोचत सौभद्रस्तव सैन्यानि नाशयन् ॥ ३१ ॥

तत् तस्य चरितं दृष्ट्‌वा पौत्रस्तव विशाम्पते।  
लक्ष्मणोऽभ्यपतत् तूर्णं सात्वतीपुत्रमाहवे ॥ ३२ ॥

अभिमन्युस्तु संक्रुद्धो लक्ष्मणं शुभलक्षणम्।  
विव्याध निशितैः षड्‌भिः सारथिं च त्रिभिः शरैः ॥ ३३ ॥

तथैव लक्ष्मणो राजन् सौभद्रं निशितैः शरैः।  
अविध्यत महाराज तदद्भुतमिवाभवत् ॥ ३४ ॥

तस्याश्वांश्चतुरो हत्वा सारथिं च महाबलः।  
अभ्यद्रवत सौभद्रो लक्ष्मणं निशितैः शरैः ॥ ३५ ॥

हताश्वे तु रथे तिष्ठल्ँलक्ष्मणः परवीरहा।  
शक्तिं चिक्षेप संक्रुद्धः सौभद्रस्य रथं प्रति ॥ ३६ ॥

तामापतन्तीं सहसा घोररूपां दुरासदाम्।  
अभिमन्युः शरैस्तीक्ष्णैश्चिच्छेद भुजगोपमाम् ॥ ३७ ॥

ततः स्वरथमारोप्य लक्ष्मणं गौतमस्तदा।  
अपोवाह रथेनाजौ सर्वसैन्यस्य पश्यतः ॥ ३८ ॥

ततः समाकुले तस्मिन् वर्तमाने महाभये।  
अभ्यद्रवञ्जिघांसन्तः परस्परवधैषिणः ॥ ३९ ॥

तावकाश्च महेष्वासाः पाण्डवाश्च महारथाः।  
जुह्वन्तः समरे प्राणान् निजघ्नुरितरेतरम् ॥ ४० ॥

मुक्तकेशा विकवचा विरथाश्छिन्नकार्मुकाः ।  
बाहुभिः समयुध्यन्त सृंजयाः कुरुभिः सह ॥ ४१ ॥

ततो भीष्मो महाबाहुः पाण्डवानां महात्मनाम्।  
सेनां जघान संक्रुद्धो दिव्यैरस्त्रैर्महाबलः ॥ ४२ ॥

हतैरश्वैर्गजैस्तत्र नरैरश्वैश्च पातितैः ।  
रथिभिः सादिभिश्चैव समास्तीर्यत मेदिनी ॥ ४३ ॥