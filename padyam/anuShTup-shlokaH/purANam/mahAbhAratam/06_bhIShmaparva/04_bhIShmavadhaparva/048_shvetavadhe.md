+++
title_full = "048 श्वेतका महाभयंकर पराक्रम और भीष्मके द्वारा उसका वध"
title = "०४८ श्वेतवधे"

+++


एवं श्वेते महेष्वासे प्राप्ते शल्यरथं प्रति।  
कुरवः पाण्डवेयाश्च किमकुर्वत संजय ॥ १ ॥  
भीष्मः शान्तनवः किं वा तन्ममाचक्ष्व पृच्छतः।

राजन् शतसहस्राणि ततः क्षत्रियपुङ्गवाः ॥ २ ॥  
श्वेतं सेनापतिं शूरं पुरस्कृत्य महारथाः।  
राज्ञो बलं दर्शयन्तस्तव पुत्रस्य भारत ॥ ३ ॥  
शिखण्डिनं पुरस्कृत्य त्रातुमैच्छन्महारथाः ।  
अभ्यवर्तन्त भीष्मस्य रथं हेमपरिष्कृतम् ॥ ४ ॥  
जिघांसन्तं युधां श्रेष्ठं तदाऽऽसीत् तुमुलं महत्।

तत् तेऽहं सम्प्रवक्ष्यामि महावैशसमद्भुतम् ॥ ५ ॥  
तावकानां परेषां च यथा युद्धमवर्तत।

तत्राकरोद् रथोपस्थान् शून्यान् शान्तनवो बहून् ॥ ६ ॥  
तत्राद्भुतं महच्चक्रे शरैरार्च्छद् रथोत्तमान्।  
समावृणोच्छरैरर्कमर्कतुल्यप्रतापवान् ॥ ७ ॥

नुदन् समन्तात् समरे रविरुद्यन् यथा तमः।  
तेनाजौ प्रेषिता राजन् शराः शतसहस्रशः ॥ ८ ॥  
क्षत्रियान्तकराः संख्ये महावेगा महाबलाः।  
शिरांसि पातयामासुर्वीराणां शतशो रणे ॥ ९ ॥

गजान् कण्टकसन्नाहान् वज्रेणेव शिलोच्चयान्।  
रथा रथेषु संसक्ता व्यदृश्यन्त विशाम्पते ॥ १० ॥

एके रथं पर्यवहंस्तुरगाः सतुरङ्गमम्।  
युवानं निहतं वीरं लम्बमानं सकार्मुकम् ॥ ११ ॥

उदीर्णाश्च हया राजन् वहन्तस्तत्र तत्र ह।  
बद्धखड्‌गनिषङ्‌गाश्च विध्वस्तशिरसो हताः ॥ १२ ॥  
शतशः पतिता भूमौ वीरशय्यासु शेरते।

परस्परेण धावन्तः पतिताः पुनरुत्थिताः ॥ १३ ॥  
उत्थाय च प्रधावन्तो द्वन्द्वयुद्धमवाप्नुवन्।  
पीडिताः पुनरन्योन्यं लुठन्तो रणमूर्धनि ॥ १४ ॥

सचापाः सनिषङ्गाश्च जातरूपपरिष्कृताः ।  
विस्रब्धहतवीराश्च शतशः परिपीडिताः ॥ १५ ॥  
तेन तेनाभ्यधावन्त विसृजन्तश्च भारत।

मत्तो गजः पर्यवर्तद्धयांश्च हतसादिनः ॥ १६ ॥  
सरथा रथिनश्चापि विमृद्‌नन्तः समन्ततः।

स्यन्दनादपतत् कश्चिन्निहतोऽन्येन सायकैः ॥ १७ ॥  
हतसारथिरप्युच्चैः पपात काष्ठवद् रथः।

युध्यमानस्य संग्रामे व्यूढे रजसि चोत्थिते ॥ १८ ॥  
धनुः कूजितविज्ञानं तत्रासीत् प्रतियुद्ध्यतः।  
गात्रस्पर्शेन योधानां व्यज्ञास्त परिपन्थिनम् ॥ १९ ॥

युद्ध्यमानं शरै राजन् सिञ्जिनीध्वजिनीरवात्।  
अन्योन्यं वीरसंशब्दो नाश्रूयत भटैः कृतः ॥ २० ॥

शब्दायमाने संग्रामे पटहे कर्णदारिणि।  
युद्ध्यमानस्य संग्रामे कुर्वतः पौरुषं स्वकम् ॥ २१ ॥  
नाश्रौषं नामगोत्राणि कीर्तनं च परस्परम्।

भीष्मचापच्युतैर्बाणैरार्तानां युध्यतां मृधे ॥ २२ ॥  
परस्परेषां वीराणां मनांसि समकम्पयन्।

तस्मिन्नत्याकुले युद्धे दारुणे लोमहर्षणे ॥ २३ ॥  
पिता पुत्रं च समरे नाभिजानाति कश्चन।

चक्रे भग्ने युगे छिन्ने एकधुर्ये हये हतः ॥ २४ ॥  
आक्षिप्तः स्यन्दनाद् वीरः ससारथिरजिह्मगैः।

एवं च समरे सर्वे वीराश्च विरथीकृताः ॥ २५ ॥  
तेन तेन स्म दृश्यन्ते धावमानाः समन्ततः।

गजो हतः शिरश्छिन्नं मर्म भिन्नं हयो हतः ॥ २६ ॥  
अहतः कोऽपि नैवासीद् भीष्मे निघ्नति शात्रवान्।

श्वेतः कुरूणामकरोत् क्षयं तस्मिन् महाहवे ॥ २७ ॥  
राजपुत्रान् रथोदारानवधीच्छतसंघशः ।

चिच्छेद रथिनां बाणैः शिरांसि भरतर्षभ ॥ २८ ॥

साङ्गदा बाहवश्चैव धनूंषि च समन्ततः।  
रथेषां रथचक्राणि तूणीराणि युगानि च ॥ २९ ॥

छत्राणि च महार्हाणि पताकाश्च विशाम्पते।  
हयौघाश्च रथौघाश्च नरौघाश्चैव भारत ॥ ३० ॥  
वारणाः शतशश्चैव हताः श्वेतेन भारत।

वयं श्वेतभयाद् भीता विहाय रथसत्तमम् ॥ ३१ ॥  
अपयातास्तथा पश्चाद् विभुं पश्याम धृष्णवः।  
शरपातमतिक्रम्य कुरवः कुरुनन्दन ॥ ३२ ॥  
भीष्मं शान्तनवं युद्धे स्थिताः पश्याम सर्वशः।

अदीनो दीनसमये भीष्मोऽस्माकं महाहवे ॥ ३३ ॥  
एकस्तस्थौ नरव्याघ्रो गिरिर्मेरुरिवाचलः ।

आददान इव प्राणान् सविता शिशिरात्यये ॥ ३४ ॥  
गभस्तिभिरिवादित्यस्तस्थौ शरमरीचिमान् ।

स मुमोच महेष्वासः शरसंघाननेकशः ॥ ३५ ॥  
निघ्नन्नमित्रान् समरे वज्रपाणिरिवासुरान् ।

ते वध्यमाना भीष्मेण प्रजहुस्तं महाबलम् ॥ ३६ ॥  
स्वयूथादिव ते यूथान्मुक्तं भूमिषु दारुणम्।

तमेवमुपलक्ष्यैको हृष्टः पुष्टः परंतप ॥ ३७ ॥  
दुर्योधनप्रिये युक्तः पाण्डवान् परिशोचयन्।  
जीवितं दुस्त्यजं त्यक्त्वा भयं च सुमहाहवे ॥ ३८ ॥

पातयामास सैन्यानि पाण्डवानां विशाम्पते।  
प्रहरन्तमनीकानि पिता देवव्रतस्तव ॥ ३९ ॥  
दृष्ट्‌वा सेनापतिं भीष्मस्त्वरितः श्वेतमभ्ययात्।

स भीष्मं शरजालेन महता समवाकिरत् ॥ ४० ॥  
श्वेतं चापि तथा भीष्मः शरौघैः समवाकिरत्।

तौ वृषाविव नर्दन्तौ मत्ताविव महाद्विपौ ॥ ४१ ॥  
व्याघ्राविव सुसंरब्धावन्योन्यमभिजघ्नतुः ।

अस्त्रैरस्त्राणि संवार्य ततस्तौ पुरुषर्षभौ ॥ ४२ ॥  
भीष्मः श्वेतश्च युयुधे परस्परवधैषिणौ।

एकाह्ना निर्दहेद् भीष्मः पाण्डवानामनीकिनीम् ॥ ४३ ॥  
शरैः परमसंक्रुद्धो यदि श्वेतो न पालयेत्।

पितामहं ततो दृष्ट्‌वा श्वेतेन विमुखीकृतम् ॥ ४४ ॥  
प्रहर्षं पाण्डवा जग्मुः पुत्रस्ते विमनाऽभवत्।

ततो दुर्योधनः क्रुद्धः पार्थिवैः परिवारितः ॥ ४५ ॥  
ससैन्यः पाण्डवानीकमभ्यद्रवत संयुगे ।

दुर्मुखः कृतवर्मा च कृपः शल्यो विशाम्पतिः ॥ ४६ ॥  
भीष्मं जुगुपुरासाद्य तव पुत्रेण नोदिताः।

दृष्ट्‌वा तु पार्थिवैः सर्वैर्दुर्योधनपुरोगमैः ॥ ४७ ॥  
पाण्डवानामनीकानि वध्यमानानि संयुगे ।  
श्वेतो गाङ्गेयमुत्सृज्य तव पुत्रस्य वाहिनीम् ॥ ४८ ॥  
नाशयामास वेगेन वायुर्वृक्षानिवौजसा ।

द्रावयित्वा चमूं राजन् वैराटिः क्रोधमूर्च्छितः ॥ ४९ ॥  
आपतत् सहसा भूयो यत्र भीष्मो व्यवस्थितः।

तौ तत्रोपगतौ राजन् शरदीप्तौ महाबलौ ॥ ५० ॥  
अयुध्येतां महात्मानौ यथोभौ वृत्रवासवौ।  
अन्योन्यं तु महाराज परस्परवधैषिणौ ॥ ५१ ॥

निगृह्य कार्मुकं श्वेतो भीष्मं विव्याध सप्तभिः।  
पराक्रमं ततस्तस्य पराक्रम्य पराक्रमी ॥ ५२ ॥  
तरसा वारयामास मत्तो मत्तमिव द्विपम्।

श्वेतः शान्तनवं भूयः शरैः संनतपर्वभिः ॥ ५३ ॥  
विव्याध पञ्चविंशत्या तदद्भुतमिवाभवत् ।

तं प्रत्यविध्यद् दशभिर्भीष्मः शान्तनवस्तदा ॥ ५४ ॥  
स विद्धस्तेन बलवान् नाकम्पत यथाचलः।

वैराटिः समरे क्रुद्धो भृशमायम्य कार्मुकम् ॥ ५५ ॥  
आजघान ततो भीष्मं श्वेतः क्षत्रियनन्दनः।

सम्प्रहस्य ततः श्वेतः सृक्किणी परिसंलिहन् ॥ ५६ ॥  
धनुश्चिच्छेद भीष्मस्य नवभिर्दशधा शरैः।

संधाय विशिखं चैव शरं लोमप्रवाहिनम् ॥ ५७ ॥  
उन्ममाथ ततस्तालं ध्वजशीर्षं महात्मनः।

केतुं निपतितं दृष्ट्‌वा भीष्मस्य तनयास्तव ॥ ५८ ॥  
हतं भीष्मममन्यन्त श्वेतस्य वशमागतम्।

पाण्डवाश्चापि संहृष्टा दध्मुः शङ्खान् मुदा युताः ॥ ५९ ॥  
भीष्मस्य पतितं केतुं दृष्ट्‌वा तालं महात्मनः।

ततो दुर्योधनः क्रोधात् स्वमनीकमनोदयत् ॥ ६० ॥  
यत्ता भीष्मं परीप्सध्वं रक्षमाणाः समन्ततः।  
मा नः प्रपश्यमानानां श्वेतान्मृत्युमवाप्स्यति ॥ ६१ ॥  
भीष्मः शान्तनवः शूरस्तथा सत्यं ब्रवीमि वः।

राज्ञस्तु वचनं श्रुत्वा त्वरमाणा महारथाः ॥ ६२ ॥  
बलेन चतुरङ्गेण गाङ्गेयमन्वपालयन् ।

बाह्लीकः कृतवर्मा च शलः शल्यश्च भारत ॥ ६३ ॥  
जलसंधो विकर्णश्च चित्रसेनो विविंशतिः।  
त्वरमाणास्त्वराकाले परिवार्य समन्ततः ॥ ६४ ॥  
शस्त्रवृष्टिं सुतुमुलां श्वेतस्योपर्यपातयन् ।

तान् क्रुद्धो निशितैर्बाणैस्त्वरमाणो महारथः ॥ ६५ ॥  
अवारयदमेयात्मा दर्शयन् पाणिलाघवम् ।

स निवार्य तु तान् सर्वान् केसरी कुञ्जरानिव ॥ ६६ ॥  
महता शरवर्षेण भीष्मस्य धनुराच्छिनत्।

ततोऽन्यद् धनुरादाय भीष्मः शान्तनवो युधि ॥ ६७ ॥  
श्वेतं विव्याध राजेन्द्र कङ्कपत्रैः शितैः शरैः।

ततः सेनापतिः क्रुद्धो भीष्मं बहुभिरायसै: ॥ ६८ ॥  
विव्याध समरे राजन् सर्वलोकस्य पश्यतः।

ततः प्रव्यथितो राजा भीष्मं दृष्ट्‌वा निवारितम् ॥ ६९ ॥  
प्रवीरं सर्वलोकस्य श्वेतेन युधि वै तदा।  
निष्ठानकश्च सुमहांस्तव सैन्यस्य चाभवत् ॥ ७० ॥

तं वीरं वारितं दृष्ट्‌वा श्वेतेन शरविक्षतम्।  
हतं श्वेतेन मन्यन्ते श्वेतस्य वशमागतम् ॥ ७१ ॥

ततः क्रोधवशं प्राप्तः पिता देवव्रतस्तव।  
ध्वजमुन्मथितं दृष्ट्‌वा तां च सेनां निवारिताम् ॥ ७२ ॥

श्वेतं प्रति महाराज व्यसृजत् सायकान् बहून्।  
तानावार्य रणे श्वेतो भीष्मस्य रथिनां वरः ॥ ७३ ॥  
धनुश्चिच्छेद भल्लेन पुनरेव पितुस्तव।

उत्सृज्य कार्मुकं राजन् गाङ्गेयः क्रोधमूर्च्छितः ॥ ७४ ॥  
अन्यत् कार्मुकमादाय विपुलं बलवत्तरम्।  
तत्र संधाय विपुलान् भल्लान् सप्त शिलाशितान् ॥ ७५ ॥  
चतुर्भिश्च जघानाश्वाञ्छ्‌वेतस्य पृतनापतेः ।  
ध्वजं द्वाभ्यां तु चिच्छेद सप्तमेन च सारथेः ॥ ७६ ॥  
शिरश्चिच्छेद भल्लेन संक्रुद्धो लघुविक्रमः।

हताश्वसूतात् स रथादवप्लुत्य महाबलः ॥ ७७ ॥  
अमर्षवशमापन्नो व्याकुलः समपद्यत ।

विरथं रथिनां श्रेष्ठं श्वेतं दृष्ट्‌वा पितामहः ॥ ७८ ॥  
ताडयामास निशितैः शरसंघैः समन्ततः।

स ताड्यमानः समरे भीष्मचापच्युतैः शरैः ॥ ७९ ॥  
स्वरथे धनुरुत्सृज्य शक्तिं जग्राह काञ्चनीम्।

ततः शक्तिं रणे श्वेतो जग्राहोग्रां महाभयाम् ॥ ८० ॥  
कालदण्डोपमां घोरां मृत्योर्जिह्वामिव श्वसन्।  
अब्रवीच्च तदा श्वेतो भीष्मं शान्तनवं रणे ॥ ८१ ॥

तिष्ठेदानीं सुसंरब्धः पश्य मां पुरुषो भव।  
एवमुक्त्वा महेष्वासो भीष्मं युधि पराक्रमी ॥ ८२ ॥  
ततः शक्तिममेयात्मा चिक्षेप भुजगोपमाम्।  
पाण्डवार्थे पराक्रान्तस्तवानर्थं चिकीर्षुकः ॥ ८३ ॥

हाहाकारो महानासीत् पुत्राणां ते विशाम्पते।  
दृष्ट्वा शक्तिं महाघोरां मृत्योर्दण्डसमप्रभाम् ॥ ८४ ॥  
श्वेतस्य करनिर्मुक्तां निर्मुक्तोरगसंनिभाम् ।

अपतत् सहसा राजन् महोल्केव नभस्तलात् ॥ ८५ ॥  
ज्वलन्तीमन्तरिक्षे तां ज्वालाभिरिव संवृताम्।  
असम्भ्रान्तस्तदा राजन् पिता देवव्रतस्तव ॥ ८६ ॥  
अष्टभिर्नवभिर्भीष्मः शक्तिं चिच्छेद पत्रिभिः।

उत्कृष्टहेमविकृतां निकृतां निशितैः शरैः ॥ ८७ ॥  
उच्चुक्रुशुस्ततः सर्वे तावका भरतर्षभ।

शक्तिं विनिहतां दृष्ट्‌वा वैराटिः क्रोधमूर्च्छितः ॥ ८८ ॥  
कालोपहतचेतास्तु कर्तव्यं नाभ्यजानत ।  
क्रोधसम्मूर्च्छितो राजन् वैराटिः प्रहसन्निव ॥ ८९ ॥  
गदां जग्राह संहृष्टो भीष्मस्य निधनं प्रति।

क्रोधेन रक्तनयनो दण्डपाणिरिवान्तकः ॥ ९० ॥  
भीष्मं समभिदुद्राव जलौघ इव पर्वतम्।

तस्य वेगमसंवार्यं मत्वा भीष्मः प्रतापवान् ॥ ९१ ॥  
प्रहारविप्रमोक्षार्थं सहसा धरणीं गतः।

श्वेतः क्रोधसमाविष्टो भ्रामयित्वा तु तां गदाम् ॥ ९२ ॥  
रथे भीष्मस्य चिक्षेप यथा देवो धनेश्वरः।

तया भीष्मनिपातिन्या स रथो भस्मसात्कृतः ॥ ९३ ॥  
सध्वजः सह सूतेन साश्वः सयुगबन्धुरः।

विरथं रथिनां श्रेष्ठं भीष्मं दृष्ट्‌वा रथोत्तमाः ॥ ९४ ॥  
अभ्यधावन्त सहिताः शल्यप्रभृतयो रथाः।

ततोऽन्यं रथमास्थाय धनुर्विस्फार्य दुर्मनाः ॥ ९५ ॥  
शनकैरभ्ययाच्छ्‌वेतं गाङ्गेयः प्रहसन्निव ।

एतस्मिन्नन्तरे भीष्मः शुश्राव विपुलां गिरम् ॥ ९६ ॥  
आकाशादीरितां दिव्यामात्मनो हितसम्भवाम् ।  
भीष्म भीष्म महाबाहो शीघ्रं यत्नं कुरुष्व वै ॥ ९७ ॥  
एष ह्यस्य जये कालो निर्दिष्टो विश्वयोनिना।

एतच्छ्रुत्वा तु वचनं देवदूतेन भाषितम् ॥ ९८ ॥  
सम्प्रहृष्टमना भूत्वा वधे तस्य मनो दधे।

विरथं रथिनां श्रेष्ठं श्वेतं दृष्ट्‌वा पदातिनम् ॥ ९९ ॥  
सहितास्त्वभ्यवर्तन्त परीप्सन्तो महारथाः ।

सात्यकिर्भीमसेनश्च धृष्टद्युम्नश्च पार्षतः ॥ १०० ॥  
कैकेयो धृष्टकेतुश्च अभिमन्युश्च वीर्यवान्।

एतानापततः सर्वान् द्रोणशल्यकृपैः सह ॥ १०१ ॥  
अवारयदमेयात्मा वारिवेगानिवाचलः ।

स निरुद्धेषु सर्वेषु पाण्डवेषु महात्मसु ॥ १०२ ॥  
श्वेतः खड्‌गमथाकृष्य भीष्मस्य धनुराच्छिनत्।

तदपास्य धनुश्छिन्नं त्वरमाणः पितामहः ॥ १०३ ॥  
देवदूतवचः श्रुत्वा वधे तस्य मनो दधे।

ततः प्रचरमाणस्तु पिता देवव्रतस्तव ॥ १०४ ॥  
अन्यत् कार्मुकमादाय त्वरमाणो महारथः।  
क्षणेन सज्यमकरोच्छक्रचापसमप्रभम् ॥ १०५ ॥

पिता ते भरतश्रेष्ठ श्वेतं दृष्ट्वा महारथैः।  
वृतं तं मनुजव्याघ्रैर्भीमसेनपुरोगमैः ॥ १०६ ॥  
अभ्यवर्तत गाङ्गेयः श्वेतं सेनापतिं द्रुतम्।

आपतन्तं ततो भीष्मो भीमसेनं प्रतापवान् ॥ १०७ ॥  
आजघ्ने विशिखैः षष्ट्या सेनान्यं स महारथः।

अभिमन्युं च समरे पिता देवव्रतस्तव ॥ १०८ ॥  
आजघ्ने भरतश्रेष्ठस्त्रिभिः संनतपर्वभिः ।

सात्यकिं च शतेनाजौ भरतानां पितामहः ॥ १०९ ॥  
धृष्टद्युम्नं च विंशत्या कैकेयं चापि पञ्चभिः।  
तांश्च सर्वान् महेष्वासान् पिता देवव्रतस्तव ॥ ११० ॥  
वारयित्वा शरैर्घोरैः श्वेतमेवाभिदुद्रुवे ।

ततः शरं मृत्युसमं भारसाधनमुत्तमम् ॥ १११ ॥  
विकृष्य बलवान् भीष्मः समाधत्त दुरासदम्।  
ब्रह्मास्त्रेण सुसंयुक्तं तं शरं लोमवाहिनम् ॥ ११२ ॥

ददृशुर्देवगन्धर्वाः पिशाचोरगराक्षसाः ।  
स तस्य कवचं भित्त्वा हृदयं चामितौजसः ॥ ११३ ॥  
जगाम धरणीं बाणो महाशनिरिव ज्वलन्।

अस्तं गच्छन् यथाऽऽदित्यः प्रभामादाय सत्वरः ॥ ११४ ॥  
एवं जीवितमादाय श्वेतदेहाज्जगाम ह।

तं भीष्मेण नरव्याघ्रं तथा विनिहतं युधि ॥ ११५ ॥  
प्रपतन्तमपश्याम गिरेः शृङ्गमिव च्युतम्।

अशोचन् पाण्डवास्तत्र क्षत्रियाश्च महारथाः ॥ ११६ ॥  
प्रहृष्टाश्च सुतास्तुभ्यं कुरवश्चापि सर्वशः।

ततो दुःशासनो राजन्‌ श्वेतं दृष्ट्वा निपातितम् ॥ ११७ ॥  
वादित्रनिनदैर्घोरैर्नृत्यति स्म समन्ततः ।

तस्मिन् हते महेष्वासे भीष्मेणाहवशोभिना ॥ ११८ ॥  
प्रावेपन्त महेष्वासाः शिखण्डिप्रमुखा रथाः।

ततो धनंजयो राजन् वार्ष्णेयश्चापि सर्वशः ॥ ११९ ॥  
अवहारं शनैश्चक्रुर्निहते वाहिनीपतौ ।  
ततोऽवहारः सैन्यानां तव तेषां च भारत ॥ १२० ॥

तावकानां परेषां च नर्दतां च मुहुर्मुहुः।  
पार्था विमनसो भूत्वा न्यवर्तन्त महारथाः।  
चिन्तयन्तो वधं घोरं द्वैरथेन परंतपाः ॥ १२१ ॥