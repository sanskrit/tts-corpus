+++
title_full = "057 उभयपक्षकी सेनाओंका घमासान युद्ध"
title = "०५७ संकुलयुद्धे"

+++


ततो व्यूढेष्वनीकेषु तावकेषु परेषु च।  
धनंजयो रथानीकमवधीत् तव भारत ॥ १ ॥

शरैरतिरथो युद्धे दारयन् रथयूथपान्।  
ते वध्यमानाः पार्थेन कालेनेव युगक्षये ॥ २ ॥  
धार्तराष्ट्रा रणे यत्नात् पाण्डवान् प्रत्ययोधयन्।

प्रार्थयाना यशो दीप्तं मृत्युं कृत्वा निवर्तनम् ॥ ३ ॥  
एकाग्रमनसो भूत्वा पाण्डवानां वरूथिनीम्।  
बभञ्जुर्बहुशो राजंस्ते चासज्जन्त संयुगे ॥ ४ ॥

द्रवद्भिरथ भग्नैश्च परिवर्तद्भिरेव च।  
पाण्डवैः कौरवेयैश्च न प्राज्ञायत किंचन ॥ ५ ॥

उदतिष्ठद् रजो भौमं छादयानं दिवाकरम्।  
न दिशः प्रदिशो वापि तत्र हन्युः कथं नराः॥६॥

अनुमानेन संज्ञाभिर्नामगोत्रैश्च संयुगे ।  
वर्तते च तथा युद्धं तत्र तत्र विशाम्पते ॥ ७ ॥

न व्यूहो भिद्यते तत्र कौरवाणां कथंचन।  
रक्षितः सत्यसंधेन भारद्वाजेन संयुगे ॥ ८ ॥

तथैव पाण्डवानां च रक्षितः सव्यसाचिना।  
नाभिद्यत महाव्यूहो भीमेन च सुरक्षितः ॥ ९ ॥

सेनाग्रादपि निष्पत्य प्रायुध्यंस्तत्र मानवाः।  
उभयोः सेनयो राजन् व्यतिषक्तरथद्विपाः ॥ १० ॥

हयारोहैर्हयारोहाः पात्यन्ते स्म महाहवे।  
ऋष्टिभिर्विमलाभिश्च प्रासैरपि च संयुगे ॥ ११ ॥

रथी रथिनमासाद्य शरैः कनकभूषणैः।  
पातयामास समरे तस्मिन्नतिभयङ्करे ॥ १२ ॥

गजारोहा गजारोहान् नाराचशरतोमरैः ।  
संसक्तान् पातयामासुस्तव तेषां च सर्वशः ॥ १३ ॥

कश्चिदुत्पत्य समरे वरवारणमास्थितः ।  
केशपक्षे परामृश्य जहार समरे शिरः ॥ १४ ॥

अन्ये द्विरददन्ताग्रनिर्भिन्नहृदया रणे ।  
वेमुश्च रुधिरं वीरा निःश्वसन्तः समन्ततः ॥ १५ ॥

कश्चित् करिविषाणस्थो वीरो रणविशारदः।  
प्रावेपच्छक्तिनिर्भिन्नो गजशिक्षास्त्रवेदिना ॥ १६ ॥

पत्तिसङ्घा रणे पत्तीन् भिन्दिपालपरश्वधैः।  
न्यपातयन्त संहृष्टाः परस्परकृतागसः ॥ १७ ॥

रथी च समरे राजन्नासाद्य गजयूथपम्।  
सगजं पातयामास गजी स रथिनां बरम् ॥ १८ ॥

रथिनं च हयारोहः प्रासेन भरतर्षभ।  
पातयामास समरे रथी च हयसादिनम् ॥ १९ ॥

पदाती रथिनं संख्ये रथी चापि पदातिनम्।  
न्यपातयच्छितैः शस्त्रैः सेनयोरुभयोरपि ॥ २० ॥

गजारोहा हयारोहान् पातयाञ्चक्रिरे तदा।  
हयारोहा गजस्थांश्च तदद्भुतमिवाभवत् ॥ २१ ॥

गजारोहवरैश्चापि तत्र तत्र पदातयः।  
पातिताः समदृश्यन्त तैश्चापि गजयोधिनः ॥ २२ ॥

एत्तिसङ्घा हयारोहैः सादिसङ्घाश्च पत्तिभिः।  
पात्यमाना व्यदृश्यन्त शतशोऽथ सहस्रशः ॥ २३ ॥

ध्वजैस्तत्रापविद्धैश्च कार्मुकैस्तोमरैस्तथा ।  
प्रासैस्तथा गदाभिश्च परिघैः कम्पनैस्तथा ॥ २४ ॥  
शक्तिभिः कवचैश्चित्रैः कणपैरङ्कुशैरपि ।  
निस्त्रिंशैर्विमलैश्चापि स्वर्णपुङ्खैः शरैस्तथा ॥ २५ ॥  
परिस्तोमैः कुथाभिश्च कम्बलैश्च महाधनैः।  
भूर्भाति भरतश्रेष्ठ स्रग्दामैरिव चित्रिता ॥ २६ ॥

नराश्वकायैः पतितैर्दन्तिभिश्च महाहवे ।  
अगम्यरूपा पृथिवी मांसशोणितकर्दमा ॥ २७ ॥

प्रशशाम रजो भौमं व्युक्षितं रणशोणितैः।  
दिशश्च विमलाः सर्वाः सम्बभूवुर्जनेश्वर ॥ २८ ॥

उत्थितान्यगणेयानि कबन्धानि समन्ततः ।  
चिह्नभूतानि जगतो विनाशार्थाय भारत ॥ २९ ॥

तस्मिन् युद्धे महारौद्रे वर्तमाने सुदारुणे।  
प्रत्यदृश्यन्त रथिनो धावमानाः समन्ततः ॥ ३० ॥

ततो भीष्मश्च द्रोणश्च सैन्धवश्च जयद्रथः।  
पुरुमित्रो जयो भोजः शल्यश्चापि ससौबलः ॥ ३१ ॥  
एते समरदुर्धर्षाः सिंहतुल्यपराक्रमाः ।  
पाण्डवानामनीकानि बभञ्जुः स्म पुनः पुनः ॥ ३२ ॥

तथैव भीमसेनोऽपि राक्षसश्च घटोत्कचः।  
सात्यकिश्चेकितानश्च द्रौपदेयाश्च भारत ॥ ३३ ॥  
तावकांस्तव पुत्रांश्च सहितान् सर्वराजभिः।  
द्रावयामासुराजौ ते त्रिदशा दानवानिव ॥ ३४ ॥

तथा ते समरेऽन्योन्यं निघ्नन्तः क्षत्रियर्षभाः।  
रक्तोक्षिता घोररूपा विरेजुर्दानवा इव ॥ ३५ ॥

विनिर्जित्य रिपून् वीराः सेनयोरुभयोरपि।  
व्यदृश्यन्त महामात्रा ग्रहा इव नभस्तले ॥ ३६ ॥

ततो रथसहस्रेण पुत्रो दुर्योधनस्तव।  
अभ्ययात् पाण्डवं युद्धे राक्षसं च घटोत्कचम् ॥ ३७ ॥

तथैव पाण्डवाः सर्वे महत्या सेनया सह।  
द्रोणभीष्मौ रणे यत्तौ प्रत्युद्ययुररिंदमौ ॥ ३८ ॥

किरीटी च ययौ क्रुद्धः समन्तात्‌ पार्थिवोत्तमान्।  
आर्जुनिः सात्यकिश्चैव ययतुः सौबलं बलम् ॥ ३९ ॥

ततः प्रववृते भूयः संग्रामो लोमहर्षणः।  
तावकानां परेषां च समरे विजयैषिणाम् ॥ ४० ॥