+++
title_full = "111 कौरव-पाण्डवपक्षके प्रमुख महारथियोंके द्वन्द्व-युद्धका वर्णन"
title = "१११ द्वन्द्वयुद्धे"

+++


सात्यकिं दंशितं युद्धे भीष्मायाभ्युद्यतं रणे।  
आर्ष्यशृङ्गिर्महेष्वासो वारयामास संयुगे ॥ १ ॥

माधवस्तु सुसंक्रुद्धो राक्षसं नवभिः शरैः।  
आजघान रणे राजन् प्रहसन्निव भारत ॥ २ ॥

तथैव राक्षसो राजन् माधवं नवभिः शरैः।  
अर्दयामास राजेन्द्र संक्रुद्धः शिनिपुङ्गवम् ॥ ३ ॥

शैनेयः शरसंघं तु प्रेषयामास संयुगे।  
राक्षसाय सुसंक्रुद्धो माधवः परवीरहा ॥ ४ ॥

ततो रक्षो महाबाहुं सात्यकिं सत्यविक्रमम्।  
विव्याध विशिखैस्तीक्ष्णैः सिंहनादं ननाद च ॥ ५ ॥

माधवस्तु भृशं विद्धो राक्षसेन रणे तदा।  
वार्यमाणश्च तेजस्वी जहास च ननाद च ॥ ६ ॥

भगदत्तस्ततः क्रुद्धो माधवं निशितैः शरैः।  
ताडयामास समरे तोत्रैरिव महागजम् ॥ ७ ॥

विहाय राक्षसं युद्धे शैनेयो रथिनां वरः।  
प्राग्ज्योतिषाय चिक्षेप शरान् संनतपर्वणः ॥ ८ ॥

तस्य प्राग्ज्योतिषो राजा माधवस्य महद् धनुः।  
चिच्छेद शतधारेण भल्लेन कृतहस्तवत् ॥ ९ ॥

अथान्यद् धनुरादाय वेगवत् परवीरहा।  
भगदत्तं रणे क्रुद्धं विव्याध निशितैः शरैः ॥ १० ॥

सोऽतिविद्धो महेष्वासः सृक्किणी परिसंलिहन्।  
शक्तिं कनकवैदूर्यभूषितामायसीं दृढाम् ॥ ११ ॥  
यमदण्डोपमां घोरां चिक्षेप परमाहवे।

तामापतन्तीं सहसा तस्य बाहुबलेरिताम् ॥ १२ ॥  
सात्यकिः समरे राजन् द्विधा चिच्छेद सायकैः।

ततः पपात सहसा महोल्केव हतप्रभा ॥ १३ ॥  
शक्तिं विनिहतां दृष्ट्वा पुत्रस्तव विशाम्पते।  
महता रथवंशेन वारयामास माधवम् ॥ १४ ॥

तथा परिवृतं दृष्ट्वा वार्ष्णेयानां महारथम्।  
दुर्योधनो भृशं क्रुद्धो भ्रातॄन् सर्वानुवाच ह ॥ १५ ॥

तथा कुरुत कौरव्या यथा वः सात्यको युधि।  
न जीवन् प्रतिनिर्याति महतोऽस्माद् रथव्रजात् ॥ १६ ॥

तस्मिन् हते हतं मन्ये पाण्डवानां महद् बलम्।  
तथेति च वचस्तस्य परिगृह्य महारथाः ॥ १७ ॥  
शैनेयं योधयामासुर्भीष्मायाभ्युद्यतं रणे ।

(अभिमन्युं तथाऽऽयान्तं भीष्मस्याभ्युद्यतं वधे।)  
काम्बोजराजो बलवान् वारयामास संयुगे ॥ १८ ॥

आर्जुनिं नृपतिर्विद्ध्वा शरैः संनतपर्वभिः।  
पुनरेव चतुःषष्ट्या राजन् विव्याध तं नृप ॥ १९ ॥

सुदक्षिणस्तु समरे पुनर्विव्याध पञ्चभिः।  
सारथिं चास्य नवभिरिच्छन् भीष्मस्य जीवितम् ॥ २० ॥

तद् युद्धमासीत् सुमहत् तयोस्तत्र समागमे।  
यदाभ्यधावद् गाङ्गेयं शिखण्डी शत्रुकर्शनः ॥ २१ ॥

विराटद्रुपदौ वृद्धौ वारयन्तौ महाचमूम्।  
भीष्मं च युधि संरब्धावाद्रवन्तौ महारथौ ॥ २२ ॥

अश्वत्थामा रणे क्रुद्धः समायाद्रथसत्तमः।  
ततः प्रववृते युद्धं तयोस्तस्य च भारत ॥ २३ ॥

विराटो दशभिर्भल्लैराजघान परंतप ।  
यतमानं महेष्वासं द्रौणिमाहवशोभिनम् ॥ २४ ॥

द्रुपदश्च त्रिभिर्बाणैर्विव्याध निशितैस्तदा ।  
गुरुपुत्रं समासाद्य प्रहरन्तौ महाबलौ ॥ २५ ॥  
अश्वत्थामा ततस्तौ तु विव्याध बहुभिः शरैः।  
विराटद्रुपदौ वीरौ भीष्मं प्रति समुझतौ ॥ २६ ॥

तत्राद्भुतमपश्याम वृद्धयोश्चरितं महत् ।  
यद् द्रौणिसायकान् घोरान् प्रत्यवारयतां युधि ॥ २७ ॥

सहदेवं तथा यान्तं कृपः शारद्वतोऽभ्ययात्।  
यथा नागो वने नागं मत्तो मत्तमुपाद्रवत् ॥ २८ ॥

कृपश्च समरे शूरो माद्रीपुत्रं महारथम्।  
आजघान शरैस्तूर्णं सप्तत्या रुक्मभूषणैः ॥ २९ ॥

तस्य माद्रीसुतश्चापं द्विधा चिच्छेद सायकैः।  
अथैनं छिन्नधन्वानं विव्याध नवभिः शरैः ॥ ३० ॥

सोऽन्यत् कार्मुकमादाय समरे भारसाधनम्।  
माद्रीपुत्रं सुसंहृष्टो दशभिर्निशितैः शरैः ॥ ३१ ॥  
आजघानोरसि क्रुद्ध इच्छन् भीष्मस्य जीवितम्।

तथैव पाण्डवो राजञ्छारद्वतममर्षणम् ॥ ३२ ॥  
आजघानोरसि क्रुद्धो भीष्मस्य वधकाङ्क्षया।  
तयोर्युद्धं समभवद् घोररूपं भयावहम् ॥ ३३ ॥

नकुलं तु रणे क्रुद्धो विकर्णः शत्रुतापनः।  
विव्याध सायकैः षष्ट्या रक्षन् भीष्मं महाबलम् ॥ ३४ ॥

नकुलोऽपि भृशं विद्धस्तव पुत्रेण धीमता।  
विकर्णं सप्तसप्तत्या निर्बिभेद शिलीमुखैः ॥ ३५ ॥

तत्र तौ नरशार्दूलौ भीष्महेतोः परंतपौ।  
अन्योन्यं जघ्नतुर्वीरौ गोष्ठे गोवृषभाविव ॥ ३६ ॥

घटोत्कचं रणे यान्तं निघ्नन्तं तव वाहिनीम्।  
दुर्मुखः समरे प्रायाद् भीष्महेतोः पराक्रमी ॥ ३७ ॥

हैडिम्बस्तु रणे राजन् दुर्मुखं शत्रुतापनम्।  
आजघानोरसि क्रुद्धः शरेणानतपर्वणा ॥ ३८ ॥

भीमसेनसुतं चापि दुर्मुखः सुमुखैः शरैः।  
षष्ट्या वीरो नदन् हृष्टो विव्याध रणमूर्धनि ॥ ३९ ॥

धृष्टद्युम्नं तथाऽऽयान्तं भीष्मस्य वधकाङ्क्षिणम्।  
हार्दिक्यो वारयामास रथश्रेष्ठं महारथः ॥ ४० ॥

हार्दिक्यः पार्षतं चापि विद्ध्वा पञ्चभिरायसैः।  
पुनः पञ्चाशता तूर्णं तिष्ठ तिष्ठेति चाब्रवीत् ॥ ४१ ॥

आजघान महाबाहुः पार्षतं तं महारथम्।  
तं चैव पार्षतो राजन् हार्दिक्यं नवभिः शरैः ॥ ४२ ॥  
विव्याध निशितैस्तीक्ष्णैः कङ्कपत्रैरजिह्मगैः ।

तयोः समभवद् युद्धं भीष्महेतोर्महाहवे ॥ ४३ ॥  
अन्योन्यातिशये युक्तं यथा वृत्रमहेन्द्रयोः।

भीमसेनं तथाऽऽयान्तं भीष्मं प्रति महारथम् ॥ ४४ ॥  
भूरिश्रवाभ्ययात् तूर्णं तिष्ठ तिष्ठेति चाब्रवीत्।

सौमदत्तिरथो भीममाजघान स्तनान्तरे ॥ ४५ ॥  
नाराचेन सुतीक्ष्णेन रुक्मपुङ्खेन संयुगे।

उरःस्थेन बभौ तेन भीमसेनः प्रतापवान् ॥ ४६ ॥  
स्कन्दशक्त्या यथा क्रौञ्चः पुरा नृपतिसत्तम।

तौ शरान् सूर्यसंकाशान् कर्मारपरिमार्जितान् ॥ ४७ ॥  
अन्योन्यस्य रणे क्रुद्धौ चिक्षिपाते नरर्षभौ।

भीमो भीष्मवधाकाङ्क्षी सौमदत्तिं महारथम् ॥ ४८ ॥  
तथा भीष्मजये गृध्नुः सौमदत्तिस्तु पाण्डवम्।  
कृतप्रतिकृते यत्तौ योधयामासतू रणे ॥ ४९ ॥

युधिष्ठिरं तु कौन्तेयं महत्या सेनया वृतम्।  
भीष्माभिमुखमायान्तं भारद्वाजो न्यवारयत् ॥ ५० ॥  
(तत्र युद्धमभूद् घोरं तयोः पुरुषसिंहयोः।)

द्रोणस्य रथनिर्घोषं पर्जन्यनिनदोपमम् ।  
श्रुत्वा प्रभद्रका राजन् समकम्पन्त मारिष ॥ ५१ ॥

सा सेना महती राजन् पाण्डुपुत्रस्य संयुगे।  
द्रोणेन वारिता यत्ता न चचाल पदात् पदम् ॥ ५२ ॥

चेकितानं रणे यत्तं भीष्मं प्रति जनेश्वर।  
चित्रसेनस्तव सुतः क्रुद्धरूपमवारयत् ॥ ५३ ॥

भीष्महेतोः पराक्रान्तश्चित्रसेनः पराक्रमी ।  
चेकितानं परं शक्त्या योधयामास भारत ॥ ५४ ॥  
तथैव चेकितानोऽपि चित्रसेनमवारयत् ।  
तद् युद्धमासीत् सुमहत् तयोस्तत्र समागमे ॥ ५५ ॥

अर्जुनो वार्यमाणस्तु बहुशस्तत्र भारत।  
विमुखीकृत्य पुत्रं ते सेनां तव ममर्द ह ॥ ५६ ॥

दुःशासनोऽपि परया शक्त्या पार्थमवारयत्।  
कथं भीष्मं न नो हन्यादिति निश्चित्य भारत ॥ ५७ ॥

(पार्थोऽपि समरे राजन् दुःशासनमताडयत्।  
ताडिते बहुधा पुत्रे पार्थबाणैरजिह्मगैः॥  
बभूव व्यथिता सेना दृष्ट्वा पार्थपराक्रमम्।  
पुनश्च ताडिता तेन पार्थेनामिततेजसा॥)

सा वध्यमाना समरे पुत्रस्य तव वाहिनी।  
लोड्यते रथिभिः श्रेष्ठैस्तत्र तत्रैव भारत ॥ ५८ ॥