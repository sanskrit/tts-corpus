+++
title_full = "045 उभयपक्षके सैनिकोंका द्वन्द्व-युद्ध"
title = "०४५ द्वन्द्वयुद्धे"

+++


पूर्वाह्णे तस्य रौद्रस्य युद्धमह्नो विशाम्पते।  
प्रावर्तत महाघोरं राज्ञां देहावकर्तनम् ॥ १ ॥

कुरूणां सृञ्जयानां च जिगीषूणां परस्परम्।  
सिंहानामिव संह्रादो दिवमुर्वीं च नादयन् ॥ २ ॥

आसीत् किलकिलाशब्दस्तलशङ्खरवैः सह ।  
जज्ञिरे सिंहनादाश्च शूराणां प्रतिगर्जताम् ॥ ३ ॥

तलत्राभिहताश्चैव ज्याशब्दा भरतर्षभ ।  
पत्तीनां पादशब्दश्च वाजिनां च महास्वनः ॥ ४ ॥  
तोत्राङ्‌कुशनिपातश्च आयुधानां च निःस्वनः।  
घण्टाशब्दश्च नागानामन्योन्यमभिधावताम् ॥ ५ ॥  
तस्मिन् समुदिते शब्दे तुमुले लोमहर्षणे।  
बभूव रथनिर्घोषः पर्जन्यनिनदोपमः ॥ ६ ॥

ते मनः क्रूरमाधाय समभित्यक्तजीविताः।  
पाण्डवानभ्यवर्तन्त सर्व एवोच्छ्रितध्वजाः ॥ ७ ॥

अथ शान्तनवो राजन्नभ्यधावद् धनंजयम्।  
प्रगृह्य कार्मुकं घोरं कालदण्डोपमं रणे ॥ ८ ॥

अर्जुनोऽपि धनुर्गृह्य गाण्डीवं लोकविश्रुतम्।  
अभ्यधावत तेजस्वी गाङ्गेयं रणमूर्धनि ॥ ९ ॥

तावुभौ कुरुशार्दूलौ परस्परवधैषिणौ ।  
गाङ्गेयस्तु रणे पार्थं विद्ध्‌वा नाकम्पयद् बली ॥ १० ॥

तथैव पाण्डवो राजन् भीष्मं नाकम्पयद् युधि।  
सात्यकिस्तु महेष्वासः कृतवर्माणमभ्ययात् ॥ ११ ॥

तयोः समभवद् युद्धं तुमुलं लोमहर्षणम्।  
सात्यकिः कृतवर्माणं कृतवर्मा च सात्यकिम् ॥ १२ ॥  
आनर्च्छतुः शरैर्घोरैस्तक्षमाणौ परस्परम् ।

तौ शरार्चितसर्वाङ्गौ शुशुभाते महाबलौ ॥ १३ ॥  
वसन्ते पुष्पशबलौ पुष्पिताविव किंशुकौ।

अभिमन्युर्महेष्वासं बृहद्‌बलमयोधयत् ॥ १४ ॥  
ततः कोसलराजासावभिमन्योर्विशाम्पते ।  
ध्वजं चिच्छेद समरे सारथिं च न्यपातयत् ॥ १५ ॥

सौभद्रस्तु ततः क्रुद्धः पातिते रथसारथौ।  
बृहद्‌बलं महाराज विव्याध नवभिः शरैः ॥ १६ ॥

अथापराभ्यां भल्लाभ्यां शिताभ्यामरिमर्दनः ।  
ध्वजमेकेन चिच्छेद पार्ष्णिमेकेन सारथिम् ॥ १७ ॥  
अन्योन्यं च शरैः क्रुद्धौ ततक्षाते परस्परम्।

मानिनं समरे दृप्तं कृतवैरं महारथम् ॥ १८ ॥  
भीमसेनस्तव सुतं दुर्योधनमयोधयत् ।

तावुभौ नरशार्दूलौ कुरुमुख्यौ महाबलौ ॥ १९ ॥  
अन्योन्यं शरवर्षाभ्यां ववृषाते रणाजिरे।

तौ वीक्ष्य तु महात्मानौ कृतिनौ चित्रयोधिनौ ॥ २० ॥  
विस्मयः सर्वभूतानां समपद्यत भारत।

दुःशासनस्तु नकुलं प्रत्युद्याय महाबलम् ॥ २१ ॥  
अविध्यन्निशितैर्बाणैर्बहुभिर्मर्मभेदिभिः ।

तस्य माद्रीसुतः केतुं सशरं च शरासनम् ॥ २२ ॥  
चिच्छेद निशितैर्बाणैः प्रहसन्निव भारत।  
अथैनं पञ्चविंशत्या क्षुद्रकाणां समार्पयत् ॥ २३ ॥

पुत्रस्तु तव दुर्धर्षो नकुलस्य महाहवे।  
तुरङ्गांश्चिच्छिदे बाणैर्ध्वजं चैवाभ्यपातयत् ॥ २४ ॥

दुर्मुखः सहदेवं च प्रत्युद्याय महाबलम्।  
विव्याध शरवर्षेण यतमानं महाहवे ॥ २५ ॥

सहदेवस्ततो वीरो दुर्मुखस्य महारणे।  
शरेण भृशतीक्ष्णेन पातयामास सारथिम् ॥ २६ ॥

तावन्योन्यं समासाद्य समरे युद्धदुर्मदौ।  
त्रासयेतां शरैर्घोरैः कृतप्रतिकृतैषिणौ ॥ २७ ॥

युधिष्ठिरः स्वयं राजा मद्रराजानमभ्ययात्।  
तस्य मद्राधिपश्चापं द्विधा चिच्छेद मारिष ॥ २८ ॥

तदपास्य धनुश्च्छिन्नं कुन्तीपुत्रो युधिष्ठिरः।  
अन्यत् कार्मुकमादाय वेगवद् बलवत्तरम् ॥ २९ ॥  
ततो मद्रेश्वरं राजा शरैः संनतपर्वभिः।  
छादयामास संक्रुद्धस्तिष्ठ तिष्ठेति चाब्रवीत् ॥ ३० ॥

धृष्टद्युम्नस्ततो द्रोणमभ्यद्रवत भारत ।  
तस्य द्रोणः सुसंक्रुद्धः परासुकरणं दृढम् ॥ ३१ ॥  
त्रिधा चिच्छेद समरे पाञ्चाल्यस्य तु कार्मुकम्।

शरं चैव महाघोरं कालदण्डमिवापरम् ॥ ३२ ॥  
प्रेषयामास समरे सोऽस्य काये न्यमज्जत।

अथान्यद् धनुरादाय सायकांश्च चतुर्दश ॥ ३३ ॥  
द्रोणं द्रुपदपुत्रस्तु प्रतिविव्याध संयुगे।  
तावन्योन्यं सुसंक्रुद्धौ चक्रतुः सुभृशं रणम् ॥ ३४ ॥

सौमदत्तिं रणे शङ्खो रभसं रभसो युधि।  
प्रत्युद्ययौ महाराज तिष्ठ तिष्ठेति चाब्रवीत् ॥ ३५ ॥

तस्य वै दक्षिणं वीरो निर्बिभेद रणे भुजम्।  
सौमदत्तिस्तथा शङ्खं जत्रुदेशे समाहनत् ॥ ३६ ॥

तयोस्तदभवद् युद्धं घोररूपं विशाम्पते।  
दृप्तयोः समरे पूर्वं वृत्रवासवयोरिव ॥ ३७ ॥

बाह्लीकं तु रणे क्रुद्धं क्रुद्धरूपो विशाम्पते।  
अभ्यद्रवदमेयात्मा धृष्टकेतुर्महारथः ॥ ३८ ॥

बाह्लीकस्तु रणे राजन् धृष्टकेतुममर्षणः।  
शरैर्बहुभिरानर्च्छत् सिंहनादमथानदत् ॥ ३९ ॥

चेदिराजस्तु संक्रुद्धो बाह्लीकं नवभिः शरैः।  
विव्याध समरे तूर्णं मत्तो मत्तमिव द्विपम् ॥ ४० ॥

तौ तत्र समरे क्रुद्धौ नर्दन्तौ च पुनः पुनः।  
समीयतुः सुसंक्रुद्धावङ्गारकबुधाविव ॥ ४१ ॥

राक्षसं रौद्रकर्माणं क्रूरकर्मा घटोत्कचः।  
अलम्बुषं प्रत्युदियाद् बलं शक्र इवाहवे ॥ ४२ ॥

घटोत्कचस्ततः क्रुद्धो राक्षसं तं महाबलम्।  
नवत्या सायकैस्तीक्ष्णैर्दारयामास भारत ॥ ४३ ॥

अलम्बुषस्तु समरे भैमसेनिं महाबलम्।  
बहुधा दारयामास शरैः संनतपर्वभिः ॥ ४४ ॥

व्यभ्राजेतां ततस्तौ तु संयुगे शरविक्षतौ।  
यथा देवासुरे युद्धे बलशक्रौ महाबलौ ॥ ४५ ॥

शिखण्डी समरे राजन् द्रौणिमभ्युद्ययौ बली।  
अश्वत्थामा ततः क्रुद्धः शिखण्डिनमुपस्थितम् ॥ ४६ ॥  
नाराचेन सुतीक्ष्णेन भृशं विद्‌ध्वा ह्यकम्पयत्।  
शिखण्ड्यपि ततो राजन् द्रोणपुत्रमताडयत् ॥ ४७ ॥  
सायकेन सुपीतेन तीक्ष्णेन निशितेन च।  
तौ जघ्नतुस्तदान्योन्यं शरैर्बहुविधैर्मृधे ॥ ४८ ॥

भगदत्तं रणे शूरं विराटो वाहिनीपतिः।  
अभ्ययात् त्वरितो राजंस्ततो युद्धमवर्तत ॥ ४९ ॥

विराटो भगदत्तं तु शरवर्षेण भारत।  
अभ्यवर्षत् सुसंक्रुद्धो मेघो वृष्ट्या इवाचलम् ॥ ५० ॥

भगदत्तस्ततस्तूर्णं विराटं पृथिवीपतिम् ।  
छादयामास समरे मेघः सूर्यमिवोदितम् ॥ ५१ ॥

बृहत्क्षत्रं तु कैकेयं कृपः शारद्वतो ययौ।  
तं कृपः शरवर्षेण छादयामास भारत ॥ ५२ ॥  
गौतमं कैकयः क्रुद्धः शरवृष्ट्याभ्यपूरयत्।

तावन्योन्यं हयान् हत्वा धनुश्छित्त्वा च भारत ॥ ५३ ॥  
विरथावसियुद्धाय समीयतुरमर्षणौ ।  
तयोस्तदभवद् युद्धं घोररूपं सुदारुणम् ॥ ५४ ॥

द्रुपदस्तु ततो राजन् सैन्धवं वै जयद्रथम्।  
अभ्युद्ययौ हृष्टरूपो हृष्टरूपं परंतपः ॥ ५५ ॥

ततः सैन्धवको राजा द्रुपदं विशिखैस्त्रिभिः।  
ताडयामास समरे स च तं प्रत्यविध्यत ॥ ५६ ॥

तयोस्तदभवद् युद्धं घोररूपं सुदारुणम्।  
ईक्षणप्रीतिजननं शुक्राङ्गारकयोरिव ॥ ५७ ॥

विकर्णस्तु सुतस्तुभ्यं सुतसोमं महाबलम्।  
अभ्ययाज्जवनैरश्वैस्ततो युद्धमवर्तत ॥ ५८ ॥

विकर्णः सुतसोमं तु विद्‌ध्वा नाकम्पयच्छरैः।  
सुतसोमो विकर्णं च तदद्भुतमिवाभवत् ॥ ५९ ॥

सुशर्माणं नरव्याघ्रश्चेकितानो महारथः ।  
अभ्यद्रवत् सुसंक्रुद्धः पाण्डवार्थे पराक्रमी ॥ ६० ॥

सुशर्मा तु महाराज चेकितानं महारथम्।  
महता शरवर्षेण वारयामास संयुगे ॥ ६१ ॥

चेकितानोऽपि संरब्धः सुशर्माणं महाहवे।  
प्राच्छादयत् तमिषुभिर्महामेघ इवाचलम् ॥ ६२ ॥

शकुनिः प्रतिविन्ध्यं तु पराक्रान्तं पराक्रमी।  
अभ्यद्रवत राजेन्द्र मत्तः सिंह इव द्विपम् ॥ ६३ ॥

यौधिष्ठिरस्तु संक्रुद्धः सौबलं निशितैः शरैः।  
व्यदारयत संग्रामे मघवानिव दानवम् ॥ ६४ ॥

शकुनिः प्रतिविन्ध्यं तु प्रतिविध्यन्तमाहवे।  
व्यदारयन्महाप्राज्ञः शरैः संनतपर्वभिः ॥ ६५ ॥

सुदक्षिणं तु राजेन्द्र काम्बोजानां महारथम्।  
श्रुतकर्मा पराक्रान्तमभ्यद्रवत संयुगे ॥ ६६ ॥

सुदक्षिणस्तु समरे साहदेविं महारथम्।  
विद्‌ध्वा नाकम्पयत वै मैनाकमिव पर्वतम् ॥ ६७ ॥

श्रुतकर्मा ततः क्रुद्धः काम्बोजानां महारथम्।  
शरैर्बहुभिरानर्च्छद् दारयन्निव सर्वशः ॥ ६८ ॥

इरावानथ संक्रुद्धः श्रुतायुषमरिंदमम् ।  
प्रत्युद्ययौ रणे यत्तो यत्तरूपं परंतपः ॥ ६९ ॥

आर्जुनिस्तस्य समरे हयान् हत्वा महारथः।  
ननाद बलवन्नादं तत् सैन्यं प्रत्यपूरयत् ॥ ७० ॥

श्रुतायुस्तु ततः क्रुद्धः फाल्गुनेः समरे हयान्।  
निजघान गदाग्रेण ततो युद्धमवर्तत ॥ ७१ ॥

विन्दानुविन्दावावन्त्यौ कुन्तिभोजं महारथम् ।  
ससेनं ससुतं वीरं संससज्जतुराहवे ॥ ७२ ॥

तत्राद्भुतमपश्याम तयोर्घोरं पराक्रमम् ।  
अयुध्येतां स्थिरौ भूत्वा महत्या सेनया सह ॥ ७३ ॥

अनुविन्दस्तु गदया कुन्तिभोजमताडयत् ।  
कुन्तिभोजश्च तं तूर्णं शरव्रातैरवाकिरत् ॥ ७४ ॥

कुन्तिभोजसुतश्चापि विन्दं विव्याध सायकैः।  
स च तं प्रतिविव्याध तदद्भुतमिवाभवत् ॥ ७५ ॥

केकया भ्रातरः पञ्च गान्धारान् पञ्च मारिष।  
ससैन्यास्ते ससैन्यांश्च योधयामासुराहवे ॥ ७६ ॥

वीरबाहुश्च ते पुत्रो वैराटिं रथसत्तमम्।  
उत्तरं योधयामास विव्याध निशितैः शरैः ॥ ७७ ॥  
उत्तरश्चापि तं वीरं विव्याध निशितैः शरैः।

चेदिराट् समरे राजन्नुलूकं समभिद्रवत् ॥ ७८ ॥  
तथैव शरवर्षेण उलूकं समविद्ध्यत।  
उलूकश्चापि तं बाणैर्निशितैर्लोमवाहिभिः ॥ ७९ ॥

तयोर्युद्धं समभवद् घोररूपं विशाम्पते।  
दारयेतां सुसंक्रुद्धावन्योन्यमपराजितौ ॥ ८० ॥

एवं द्वन्द्वसहस्राणि रथवारणवाजिनाम् ।  
पदातीनां च समरे तव तेषां च संकुले ॥ ८१ ॥

मुहूर्तमिव तद् युद्धमासीन्मधुरदर्शनम् ।  
तत उन्मत्तवद् राजन् न प्राज्ञायत किंचन ॥ ८२ ॥

गजो गजेन समरे रथिनं च रथी ययौ।  
अश्वोऽश्वं समभिप्रायात्‌ पदातिश्च पदातिनम् ॥ ८३ ॥

ततो युद्धं सुदुर्धर्षं व्याकुलं समपद्यत।  
शूराणां समरे तत्र समासाद्येतरेतरम् ॥ ८४ ॥

तत्र देवर्षयः सिद्धाश्चारणाश्च समागताः।  
प्रैक्षन्त तद् रणं घोरं देवासुरसमं भुवि ॥ ८५ ॥

ततो दन्तिसहस्राणि रथानां चापि मारिष।  
अश्वौघाः पुरुषौघाश्च विपरीतं समाययुः ॥ ८६ ॥

तत्र तत्र प्रदृश्यन्ते रथवारणपत्तयः।  
सादिनश्च नरव्याघ्र युध्यमाना मुहुर्मुहुः ॥ ८७ ॥