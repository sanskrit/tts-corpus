+++
title_full = "101 अभिमन्युके द्वारा अलम्बुषकी पराजय, अर्जुनके साथ भीष्मका तथा कृपाचार्य, अश्वत्थामा और द्रोणाचार्यके साथ सात्यकिका युद्ध"
title = "१०१ अलम्बुषाभिमन्युयुद्धे"

+++


आर्जुनिं समरे शूरं विनिघ्नन्तं महारथान्।  
अलम्बुषः कथं युद्धे प्रत्ययुध्यत संजय ॥ १ ॥  
आर्ष्यशृङ्गिं कथं चैव सौभद्रः परवीरहा।  
तन्ममाचक्ष्व तत्त्वेन यथावृत्तं स्म संयुगे ॥ २ ॥

धनंजयश्च किं चक्रे मम सैन्येषु संयुगे।  
भीमो वा रथिनां श्रेष्ठो राक्षसो वा घटोत्कचः ॥ ३ ॥  
नकुलः सहदेवो वा सात्यकिर्वा महारथः।  
एतदाचक्ष्व मे सत्यं कुशलो ह्यसि संजय ॥ ४ ॥

हन्त तेऽहं प्रवक्ष्यामि संग्रामं लोमहर्षणम्।  
यथाभूद् राक्षसेन्द्रस्य सौभद्रस्य च मारिष ॥ ५ ॥  
अर्जुनश्च यथा संख्ये भीमसेनश्च पाण्डवः।  
नकुलः सहदेवश्च रणे चक्रुः पराक्रमम् ॥ ६ ॥  
तथैव तावकाः सर्वे भीष्मद्रोणपुरःसराः।  
अद्भुतानि विचित्राणि चक्रुः कर्माण्यभीतवत् ॥ ७ ॥

अलम्बुषस्तु समरे अभिमन्युं महारथम्।  
विनद्य सुमहानादं तर्जयित्वा मुहुर्मुहुः ॥ ८ ॥  
अभिदुद्राव वेगेन तिष्ठ तिष्ठेति चाब्रवीत्।

अभिमन्युश्च वेगेन सिंहवद् विनदन् मुहुः ॥ ९ ॥  
आर्ष्यशृङ्गिं महेष्वासं पितुरत्यन्तवैरिणम् ।

ततः समीयतुः संख्ये त्वरितौ नरराक्षसौ ॥ १० ॥  
रथाभ्यां रथिनौ श्रेष्ठौ यथा वै देवदानवौ।

मायावी राक्षसश्रेष्ठो दिव्यास्त्रश्चैव फाल्गुनिः ॥ ११ ॥

ततः कार्ष्णिर्महाराज निशितैः सायकैस्त्रिभिः।  
आर्ष्यशृङ्गिं रणे विद्‌ध्वा पुनर्विव्याध पञ्चभिः ॥ १२ ॥

अलम्बुषोऽपि संक्रुद्धः कार्ष्णिं नवभिराशुगैः।  
हृदि विव्याध वेगेन तोत्रैरिव महाद्विपम् ॥ १३ ॥

ततः शरसहस्रेण क्षिप्रकारी निशाचरः।  
अर्जुनस्य सुतं संख्ये पीडयामास भारत ॥ १४ ॥

अभिमन्युस्ततः क्रुद्धो नवभिर्नतपर्वभिः ।  
बिभेद निशितैर्बाणै राक्षसेन्द्रं महोरसि ॥ १५ ॥

ते तस्य विविशुस्तूर्णं कायं निर्भिद्य मर्मसु।  
स तैर्विभिन्नसर्वाङ्गः शुशुभे राक्षसोत्तमः ॥ १६ ॥  
पुष्पितैः किंशुकै राजन् संस्तीर्ण इव पर्वतः।

संधारयाणश्च शरान् हेमपुङ्खान् महाबलः ॥ १७ ॥  
विबभौ राक्षसश्रेष्ठः सज्वाल इव पर्वतः।

ततः क्रुद्धो महाराज आर्ष्यशृङ्गिरमर्षणः ॥ १८ ॥  
महेन्द्रप्रतिमं कार्ष्णिं छादयामास पत्रिभिः।

तेन ते विशिखा मुक्ता यमदण्डोपमाः शिताः ॥ १९ ॥  
अभिमन्युं विनिर्भिद्य प्राविशन्त धरातलम्।

तथैवार्जुनिना मुक्ताः शराः कनकभूषणाः ॥ २० ॥  
अलम्बुषं विनिर्भिद्य प्राविशन्त धरातलम्।

सौभद्रस्तु रणे रक्षः शरैः संनतपर्वभिः ॥ २१ ॥  
चक्रे विमुखमासाद्य मयं शक्र इवाहवे।

विमुखं च ततो रक्षो वध्यमानं रणेऽरिणा ॥ २२ ॥  
प्रादुश्चक्रे महामायां तामसीं परतापनाम्।

ततस्ते तमसा सर्वे वृताश्चासन् महीपते ॥ २३ ॥  
नाभिमन्युमपश्यन्त नैव स्वान् न परान् रणे।

अभिमन्युश्च तद् दृष्ट्‌वा घोररूपं महत्तमः ॥ २४ ॥  
प्रादुश्चक्रेऽस्त्रमत्युग्रं भास्करं कुरुनन्दनः ।  
ततः प्रकाशमभवज्जगत् सर्वं महीपते ॥ २५ ॥

तां चाभिजघ्निवान् मायां राक्षसस्य दुरात्मनः।  
संक्रुद्धश्च महावीर्यो राक्षसेन्द्रं नरोत्तमः ॥ २६ ॥  
छादयामास समरे शरैः संनतपर्वभिः।

बह्वीस्तथान्या मायाश्च प्रयुक्तास्तेन रक्षसा ॥ २७ ॥  
सर्वास्त्रविदमेयात्मा वारयामास फाल्गुनिः ।

हतमायं ततो रक्षो वध्यमानं च सायकैः ॥ २८ ॥  
रथं तत्रैव संत्यज्य प्राद्रवन्महतो भयात्।

तस्मिन् विनिर्जिते तूर्णं कूटयोधिनि राक्षसे ॥ २९ ॥  
आर्जुनिः समरे सैन्यं तावकं सम्ममर्द ह।  
मदान्धो गन्धनागेन्द्रः सपद्मां पद्मिनीमिव ॥ ३० ॥

ततः शान्तनवो भीष्मः सैन्यं दृष्ट्‌वाभिविद्रुतम्।  
महता शरवर्षेण सौभद्रं पर्यवारयत् ॥ ३१ ॥

कोष्ठीकृत्य च तं वीरं धार्तराष्ट्रा महारथाः।  
एकं सुबहवो युद्धे ततक्षुः सायकैर्दृढम् ॥ ३२ ॥

स तेषां रथिनां वीरः पितुस्तुल्यपराक्रमः।  
सदृशो वासुदेवस्य विक्रमेण बलेन च ॥ ३३ ॥  
उभयोः सदृशं कर्म स पितुर्मातुलस्य च।  
रणे बहुविधं चक्रे सर्वशस्त्रभृतां वरः ॥ ३४ ॥

ततो धनंजयो वीरो विनिघ्नंस्तव सैनिकान्।  
आससाद रणे भीष्मं अत्रप्रेप्सुरमर्षणः ॥ ३५ ॥

तथैव समरे राजन् पिता देवव्रतस्तव।  
आससाद रणे पार्थं स्वर्भानुरिव भास्करम् ॥ ३६ ॥

ततः सरथनागाश्वाः पुत्रास्तव जनेश्वर।  
परिवव्रू रणे भीष्मं जुगुपुश्च समन्ततः ॥ ३७ ॥

तथैव पाण्डवा राजन् परिवार्य धनंजयम्।  
रणाय महते युक्ता दंशिता भरतर्षभ ॥ ३८ ॥

शारद्वतस्ततो राजन् भीष्मस्य प्रमुखे स्थितम्।  
अर्जुनं पञ्चविंशत्या सायकानां समाचिनोत् ॥ ३९ ॥

प्रत्युद्‌गम्याथ विव्याध सात्यकिस्तं शितैः शरैः।  
पाण्डवप्रियकामार्थं शार्दूल इव कुञ्जरम् ॥ ४० ॥

गौतमोऽपि त्वरायुक्तो माधवं नवभिः शरैः।  
हृदि विव्याध संक्रुद्धः कङ्कपत्रपरिच्छदैः ॥ ४१ ॥

शैनेयोऽपि ततः क्रुद्धश्चापमानम्य वेगवान्।  
गौतमान्तकरं तूर्णं समाधत्त शिलीमुखम् ॥ ४२ ॥

तमापतन्तं वेगेन शक्राशनिसमद्युतिम् ।  
द्विधा चिच्छेद संक्रुद्धो द्रौणिः परमकोपनः ॥ ४३ ॥

समुत्सृज्याथ शैनेयो गौतमं रथिनां वरः।  
अभ्यद्रवद् रणे द्रौणिं राहुः खे शशिनं यथा ॥ ४४ ॥

तस्य द्रोणसुतश्चापं द्विधा चिच्छेद भारत।  
अथैनं छिन्नधन्वानं ताडयामास सायकैः ॥ ४५ ॥

सोऽन्यत् कार्मुकमादाय शत्रुघ्नं भारसाधनम्।  
द्रौणिं षष्ट्या महाराज बाह्वोरुरसि चार्पयत् ॥ ४६ ॥

स विद्धो व्यथितश्चैव मुहूर्तं कश्मलायुतः।  
निषसाद रथोपस्थे ध्वजयष्टिं समाश्रितः ॥ ४७ ॥

प्रतिलभ्य ततः संज्ञां द्रोणपुत्रः प्रतापवान्।  
वार्ष्णेयं समरे क्रुद्धो नाराचेन समार्पयत् ॥ ४८ ॥

शैनेयं स तु निर्भिद्य प्राविशद् धरणीतलम्।  
वसन्तकाले बलवान् बिलं सर्पशिशुर्यथा ॥ ४९ ॥

अथापरेण भल्लेन माधवस्य ध्वजोत्तमम्।  
चिच्छेद समरे द्रौणिः सिंहनादं मुमोच ह ॥ ५० ॥

पुनश्चैनं शरैर्घोरैश्छादयामास भारत ।  
निदाघान्ते महाराज यथा मेघो दिवाकरम् ॥ ५१ ॥

सात्यकोऽपि महाराज शरजालं निहत्य तत्।  
द्रौणिमभ्यकिरत् तूर्णं शरजालैरनेकधा ॥ ५२ ॥

तापयामास च द्रौणिं शैनेयः परवीरहा।  
विमुक्तो मेघजालेन यथैव तपनस्तथा ॥ ५३ ॥

शराणां च सहस्रेण पुनरेव समुद्यतः।  
सात्यकिश्छादयामास ननाद च महाबलः ॥ ५४ ॥

दृष्ट्‌वा पुत्रं च तं ग्रस्तं राहुणेव निशाकरम्।  
अभ्यद्रवत शैनेयं भारद्वाजः प्रतापवान् ॥ ५५ ॥

विव्याध च सुतीक्ष्णेन पृषत्केन महामृधे।  
परीप्सन् स्वसुतं राजन् वार्ष्णेयेनाभिपीडितम् ॥ ५६ ॥

सात्यकिस्तु रणे हित्वा गुरुपुत्रं महारथम्।  
द्रोणं विव्याध विंशत्या सर्वपारशवैः शरैः ॥ ५७ ॥

तदन्तरममेयात्मा कौन्तेयः शत्रुतापनः ।  
अभ्यद्रवद् रणे क्रुद्धो द्रोणं प्रति महारथः ॥ ५८ ॥

ततो द्रोणश्च पार्थश्च समेयातां महामृधे।  
यथा बुधश्च शुक्रश्च महाराज नभस्तले ॥ ५९ ॥