+++
title_full = "065 धृतराष्ट्र-संजय-संवादके प्रसंगमें दुर्योधनके द्वारा पाण्डवोंकी विजयका कारण पूछनेपर भीष्मका ब्रह्माजीके द्वारा की हुई भगवत्-स्तुतिका कथन"
title = "०६५ विश्वोपाख्याने"

+++


भयं मे सुमहज्जातं विस्मयश्चैव संजय।  
श्रुत्वा पाण्डुकुमाराणां कर्म देवैः सुदुष्करम् ॥ १ ॥

पुत्राणां च पराभावं श्रुत्वा संजय सर्वशः।  
चिन्ता मे महती सूत भविष्यति कथं त्विति ॥ २ ॥

ध्रुवं विदुरवाक्यानि धक्ष्यन्ति हृदयं मम।  
यथा हि दृश्यते सर्वं दैवयोगेन संजय ॥ ३ ॥

यत्र भीष्ममुखान्‌ सर्वान् शस्त्रज्ञान्‌ योधसत्तमान्।  
पाण्डवानामनीकेषु योधयन्ति प्रहारिणः ॥ ४ ॥

केनावध्या महात्मानः पाण्डुपुत्रा महाबलाः।  
केन दत्तवरास्तात किं वा ज्ञानं विदन्ति ते ॥ ५ ॥

येन क्षयं न गच्छन्ति दिवि तारागणा इव।  
पुनः पुनर्न मृष्यामि हतं सैन्यं तु पाण्डवैः ॥ ६ ॥

मय्येव दण्डः पतति दैवात् परमदारुणः।  
यथावध्याः पाण्डुसुता यथा वध्याश्च मे सुताः ॥ ७ ॥  
एतन्मे सर्वमाचक्ष्व याथातथ्येन संजय।

न हि पारं प्रपश्यामि दुःखस्यास्य कथंचन ॥ ८ ॥  
समुद्रस्येव महतो भुजाभ्यां प्रतरन् नरः।

पुत्राणां व्यसनं मन्ये ध्रुवं प्राप्तं सुदारुणम् ॥ ९ ॥  
घातयिष्यति मे सर्वान् पुत्रान् भीमो न संशयः।

न हि पश्यामि तं वीरं यो मे रक्षेत् सुतान् रणे॥१०॥  
ध्रुवं विनाशः सम्प्राप्तः पुत्राणां मम संजय।

तस्मान्मे कारणं सूत शक्तिं चैव विशेषतः ॥ ११ ॥  
पृच्छतो वै यथातत्त्वं सर्वमाख्यातुमर्हसि।

दुर्योधनश्च यच्चक्रे दृष्ट्‌वा स्वान्‌ विमुखान् रणे ॥ १२ ॥  
भीष्मद्रोणौ कृपश्चैव सौबलश्च जयद्रथः।  
द्रौणिर्वापि महेष्वासो विकर्णो वा महाबलः ॥ १३ ॥  
निश्चयो वापि कस्तेषां तदा ह्यासीन्महात्मनाम्।  
विमुखेषु महाप्राज्ञ मम पुत्रेषु संजय ॥ १४ ॥

शृणु राजन्नवहितः श्रुत्वा चैवावधारय।  
नैव मन्त्रकृतं किंचिन्नैव मायां तथाविधाम् ॥ १५ ॥

न वै विभीषिकां कांचिद् राजन् कुर्वन्ति पाण्डवाः।  
युध्यन्ति ते यथान्यायं शक्तिमन्तश्च संयुगे ॥ १६ ॥

धर्मेण सर्वकार्याणि जीवितादीनि भारत।  
आरभन्ते सदा पार्थाः प्रार्थयाना महद् यशः ॥ १७ ॥

न ते युद्धान्निवर्तन्ते धर्मोपेता महाबलाः।  
श्रिया परमया युक्ता यतो धर्मस्ततो जयः ॥ १८ ॥

तेनावध्या रणे पार्था जययुक्ताश्च पार्थिव।  
तव पुत्रा दुरात्मानः पापेष्वभिरताः सदा ॥ १९ ॥  
निष्ठुरा हीनकर्माणस्तेन हीयन्ति संयुगे।

सुबहूनि नृशंसानि पुत्रैस्तव जनेश्वर ॥ २० ॥  
निकृतानीह पाण्डूनां नीचैरिव यथा नरैः।  
सर्वं च तदनादृत्य पुत्राणां तव किल्बिषम् ॥ २१ ॥  
सापह्नवाः सदैवासन् पाण्डवाः पाण्डुपूर्वज।  
न चैतान् बहु मन्यन्ते पुत्रास्तव विशाम्पते ॥ २२ ॥

तस्य पापस्य सततं क्रियमाणस्य कर्मणः।  
साम्प्रतं सुमहद् घोरं फलं प्राप्तं जनेश्वर ॥ २३ ॥

स त्वं भुङ्‌क्ष्व महाराज सपुत्रः ससुहृज्जनः।  
नावबुध्यसि यद् राजन् वार्यमाणः सुहृज्जनैः ॥ २४ ॥

विदुरेणाथ भीष्मेण द्रोणेन च महात्मना।  
तथा मया चाप्यसकृद् वार्यमाणो न बुध्यसे ॥ २५ ॥

वाक्यं हितं च पथ्यं च मर्त्याः पथ्यमिवौषधम्।  
पुत्राणां मतमाज्ञाय जितान् मन्यसि पाण्डवान् ॥ २६ ॥

शृणु भूयो यथातत्त्वं यन्मां त्वं परिपृच्छसि।  
कारणं भरतश्रेष्ठ पाण्डवानां जयं प्रति ॥ २७ ॥  
तत् तेऽहं कथयिष्यामि यथाश्रुतमरिंदम।

दुर्योधनेन सम्पृष्ट एतमर्थं पितामहः ॥ २८ ॥  
दृष्ट्‌वा भ्रातॄन् रणे सर्वान्‌ निर्जितांस्तु महारथान्।  
शोकसम्मूढहृदयो निशाकाले स्म कौरवः ॥ २९ ॥  
पितामहं महाप्राज्ञं विनयेनोपगम्य ह।  
यदब्रवीत् सुतस्तेऽसौ तन्मे शृणु जनेश्वर ॥ ३० ॥

द्रोणश्च त्वं च शल्यश्च कृपो द्रोणिस्तथैव च।  
कृतवर्मा च हार्दिक्यः काम्बोजश्च सुदक्षिणः ॥ ३१ ॥  
भूरिश्रवा विकर्णश्च भगदत्तश्च वीर्यवान्।  
महारथाः समाख्याताः कुलपुत्रास्तनुत्यजः ॥ ३२ ॥

त्रयाणामपि लोकानां पर्याप्ता इति मे मतिः।  
पाण्डवानां समस्ताश्च नातिष्ठन्त पराक्रमे ॥ ३३ ॥

तत्र मे संशयो जातस्तन्ममाचक्ष्व पृच्छतः।  
यं समाश्रित्य कौन्तेया जयन्त्यस्मान् क्षणे क्षणे ॥ ३४ ॥

शृणु राजन् वचो मह्यं यथा वक्ष्यामि कौरव।  
बहुशश्च मयोक्तोऽसि न च मे तत् त्वया कृतम्॥३५॥

क्रियतां पाण्डवैः सार्धं शमो भरतसत्तम।  
एतत् क्षेममहं मन्ये पृथिव्यास्तव वा विभो ॥ ३६ ॥

भुङ्‌क्ष्वेमां पृथिवीं राजन् भ्रातृभिः सहितः सुखी।  
दुर्हृदस्तापयन् सर्वान् नन्दयंश्चापि बान्धवान् ॥ ३७ ॥

न च मे क्रोशतस्तात श्रुतवानसि वै पुरा।  
तदिदं समनुप्राप्तं यत् पाण्डूनवमन्यसे ॥ ३८ ॥

यश्च हेतुरवध्यत्वे तेषामक्लिष्टकर्मणाम् ।  
तं शृणुष्व महाबाहो मम कीर्तयतः प्रभो ॥ ३९ ॥

नास्ति लोकेषु तद् भूतं भविता नो भविष्यति।  
यो जयेत्‌ पाण्डवान्‌ सर्वान् पालिताञ्छार्ङ्गधन्वना ॥ ४० ॥  
(ससुरासुरमर्त्येषु यो विद्यात् तत्त्वतो हरिम्।)

यत् तु मे कथितं तात मुनिभिर्भावितात्मभिः।  
पुराणगीतं धर्मज्ञ तच्छृणुष्व यथातथम् ॥ ४१ ॥

पुरा किल सुराः सर्वे ऋषयश्च समागताः।  
पितामहमुपासेदुः पर्वते गन्धमादने ॥ ४२ ॥

तेषां मध्ये समासीनः प्रजापतिरपश्यत।  
विमानं प्रज्वलद् भासा स्थितं प्रवरमम्बरे ॥ ४३ ॥

ध्यानेनावेद्य तद् ब्रह्मा कृत्वा च नियतोऽञ्जलिम्।  
नमश्चकार हृष्टात्मा पुरुषं परमेश्वरम् ॥ ४४ ॥

ऋषयस्त्वथ देवाश्च दृष्ट्‌वा ब्रह्माणमुत्थितम्।  
स्थिताः प्राञ्जलयः सर्वे पश्यन्तो महदद्‌भुतम् ॥ ४५ ॥

यथावच्च तमभ्यर्च्य ब्रह्मा ब्रह्मविदां वरः।  
जगाद जगतः स्रष्टा परं परमधर्मवित् ॥ ४६ ॥

विश्वावसुर्विश्वमूर्तिर्विश्वेशो  
विष्वक्सेनो विश्वकर्मा वशी च।  
विश्वेश्वरो वासुदेवोऽसि तस्माद्  
योगात्मानं दैवतं त्वामुपैमि ॥ ४७ ॥

जय विश्व महादेव जय लोकहिते रत।  
जय योगीश्वर विभो जय योगपरावर ॥ ४८ ॥

पद्मगर्भ विशालाक्ष जय लोकेश्वरेश्वर।  
भूतभव्यभवन्नाथ जय सौम्यात्मजात्मज ॥ ४९ ॥  
असंख्येयगुणाधार जय सर्वपरायण ।  
नारायण सुदुष्पार जय शार्ङ्गधनुर्धर ॥ ५० ॥

जय सर्वगुणोपेत विश्वमूर्ते निरामय।  
विश्वेश्वर महाबाहो जय लोकार्थतत्पर ॥ ५१ ॥

महोरग वराहाद्य हरिकेश विभो जय।  
हरिवास दिशामीश विश्ववासामिताव्यय ॥ ५२ ॥

व्यक्ताव्यक्तामितस्थान नियतेन्द्रिय सत्क्रिय ।  
असंख्येयात्मभावज्ञ जय गम्भीर कामद ॥ ५३ ॥

अनन्तविदित ब्रह्मन् नित्य भूतविभावन।  
कृतकार्य कृतप्रज्ञ धर्मज्ञ विजयावह ॥ ५४ ॥

गुह्यात्मन् सर्वयोगात्मन् स्फुटं सम्भूतसम्भव।  
भूताद्य लोकतत्त्वेश जय भूतविभावन ॥ ५५ ॥

आत्मयोने महाभाग कल्पसंक्षेप तत्पर।  
उद्‌भावनमनोभाव जय ब्रह्म जनप्रिय ॥ ५६ ॥

निसर्गसर्गनिरत कामेश परमेश्वर ।  
अमृतोद्भव सद्भाव मुक्तात्मन् विजयप्रद ॥ ५७ ॥

प्रजापतिपते देव पद्मनाभ महाबल।  
आत्मभूत महाभूत सत्त्वात्मन् जय सर्वदा ॥ ५८ ॥

पादौ तव धरा देवी दिशो बाहू दिवं शिरः।  
मूर्तिस्तेऽहं सुराः कायश्चन्द्रादित्यौ च चक्षुषी ॥ ५९ ॥

बलं तपश्च सत्यं च कर्म धर्मात्मकं तव।  
तेजोऽग्निः पवनः श्वास आपस्ते स्वेदसम्भवाः ॥ ६० ॥

अश्विनौ श्रवणौ नित्यं देवी जिह्वा सरस्वती।  
वेदाः संस्कारनिष्ठा हि त्वयीदं जगदाश्रितम् ॥ ६१ ॥

न संख्यानं परीमाणं न तेजो न पराक्रमम्।  
न बलं योगयोगीश जानीमस्ते न सम्भवम् ॥ ६२ ॥

त्वद्भक्तिनिरता देव नियमैस्त्वां समाश्रिताः।  
अर्चयामः सदा विष्णो परमेशं महेश्वरम् ॥ ६३ ॥  
ऋषयो देवगन्धर्वा यक्षराक्षसपन्नगाः ।  
पिशाचा मानुषाश्चैव मृगपक्षिसरीसृपाः ॥ ६४ ॥  
एवमादि मया सृष्टं पृथिव्यां त्वत्प्रसादजम्।

पद्मनाभ विशालाक्ष कृष्ण दुःखप्रणाशन ॥ ६५ ॥  
त्वं गतिः सर्वभूतानां त्वं नेता त्वं जगद्‌गुरुः।  
त्वत्प्रसादेन देवेश सुखिनो विबुधाः सदा ॥ ६६ ॥

पृथिवी निर्भया देव त्वत्प्रसादात् सदाभवत्।  
तस्माद् भव विशालाक्ष यदुवंशविवर्धनः ॥ ६७ ॥

धर्मसंस्थापनार्थाय दैत्यानां च वधाय च।  
जगतो धारणार्थाय विज्ञाप्यं कुरु मे विभो ॥ ६८ ॥

यत् तत् परमकं गुह्यं त्वत्प्रसादादिदं विभो।  
वासुदेव तदेतत् ते मयोद्‌गीतं यथातथम् ॥ ६९ ॥

सृष्ट्वा संकर्षणं देवं स्वयमात्मानमात्मना।  
कृष्ण त्वमात्मनास्राक्षीः प्रद्युम्नं चात्मसम्भवम् ॥ ७० ॥

प्रद्युम्नादनिरुद्धं त्वं यं विदुर्विष्णुमव्ययम्।  
अनिरुद्धोऽसृजन्मां वै ब्रह्माणं लोकधारिणम् ॥ ७१ ॥

वासुदेवमयः सोऽहं त्वयैवास्मि विनिर्मितः।  
(तस्माद् याचामि लोकेश चतुरात्मानमात्मना।)  
विभज्य भागशोऽऽत्मानं व्रज मानुषतां विभो ॥ ७२ ॥

तत्रासुरवधं कृत्वा सर्वलोकसुखाय वै।  
धर्मं प्राप्य यशः प्राप्य योगं प्राप्स्यसि तत्त्वतः ॥ ७३ ॥

त्वां हि ब्रह्मर्षयो लोके देवाश्चामितविक्रम।  
तैस्तैर्हि नामभिर्युक्ता गायन्ति परमात्मकम् ॥ ७४ ॥

स्थिताश्च सर्वे त्वयि भूतसंघाः  
कृत्वाऽऽश्रयं त्वां वरदं सुबाहो।  
अनादिमध्यान्तमपारयोगं  
लोकस्य सेतुं प्रवदन्ति विप्राः ॥ ७५ ॥