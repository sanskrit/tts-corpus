+++
title_full = "050 युधिष्ठिरकी चिन्ता, भगवान् श्रीकृष्णद्वारा आश्वासन, धृष्टद्युम्नका उत्साह तथा द्वितीय दिनके युद्धके लिये क्रौंचारुणव्यूहका निर्माण"
title = "०५० क्रौञ्चव्यूहनिर्माणे"

+++


कृतेऽवहारे सैन्यानां प्रथमे भरतर्षभ।  
भीष्मे च युद्धसंरब्धे हृष्टे दुर्योधने तथा ॥ १ ॥  
धर्मराजस्ततस्तूर्णमभिगम्य जनार्दनम् ।  
भ्रातृभिः सहितः सर्वैः सर्वैश्चैव जनेश्वरैः ॥ २ ॥  
शुचा परमया युक्तश्चिन्तयानः पराजयम्।  
वार्ष्णेयमब्रवीद् राजन्‌ दृष्ट्‌वा भीष्मस्य विक्रमम् ॥ ३ ॥

कृष्ण पश्य महेष्वासं भीष्मं भीमपराक्रमम्।  
शरैर्दहन्तं सैन्यं मे ग्रीष्मे कक्षमिवानलम् ॥ ४ ॥

कथमेनं महात्मानं शक्ष्यामः प्रतिवीक्षितुम्।  
लेलिह्यमानं सैन्यं मे हविष्मन्तमिवानलम् ॥ ५ ॥

एतं हि पुरुषव्याघ्रं धनुष्मन्तं महाबलम्।  
दृष्ट्‌त्वा विप्रद्रुतं सैन्यं समरे मार्गणाहतम् ॥ ६ ॥

शक्यो जेतुं यमः क्रुद्धो वज्रपाणिश्च संयुगे।  
वरुणः पाशभृद् वापि कुबेरो वा गदाधरः ॥ ७ ॥  
न तु भीष्मो महातेजाः शक्यो जेतुं महाबलः।

सोऽहमेवंगते मग्नो भीष्मागाधजलेऽप्लवे ॥ ८ ॥  
आत्मनो बुद्धिदौर्बल्याद् भीष्ममासाद्य केशव।

वनं यास्यामि वार्ष्णेय श्रेयो मे तत्र जीवितुम् ॥ ९ ॥  
न त्वेतान् पृथिवीपालान् दातुं भीष्माय मृत्यवे।

क्षपयिष्यति सेनां मे कृष्ण भीष्मो महास्त्रवित् ॥ १० ॥  
यथानलं प्रज्वलितं पतङ्गाः समभिद्रुताः।  
विनाशायोपगच्छन्ति तथा मे सैनिको जनः ॥ ११ ॥

क्षयं नीतोऽस्मि वार्ष्णेय राज्यहेतोः पराक्रमी।  
भ्रातरश्चैव मे वीराः कर्शिताः शरपीडिताः ॥ १२ ॥

मत्कृते भ्रातृहार्देन राज्याद् भ्रष्टास्तथा सुखात्।  
जीवितं बहु मन्येऽहं जीवितं ह्यद्य दुर्लभम् ॥ १३ ॥

जीवितस्य च शेषेण तपस्तप्स्यामि दुश्चरम्।  
न घातयिष्यामि रणे मित्राणीमानि केशव ॥ १४ ॥

रथान् मे बहुसाहस्रान् दिव्यैरस्त्रैर्महाबलः।  
घातयत्यनिशं भीष्मः प्रवराणां प्रहारिणाम् ॥ १५ ॥

किं नु कृत्वा हितं मे स्याद् ब्रूहि माधव माचिरम्।  
मध्यस्थमिव पश्यामि समरे सव्यसाचिनम् ॥ १६ ॥

एको भीमः परं शक्त्या युध्यत्येव महाभुजः।  
केवलं बाहुवीर्येण क्षत्रधर्ममनुस्मरन् ॥ १७ ॥

गदया वीरघातिन्या यथोत्साहं महामनाः।  
करोत्यसुकरं कर्म रथाश्वनरदन्तिषु ॥ १८ ॥

नालमेष क्षयं कर्तुं परसैन्यस्य मारिष।  
आर्जवेनैव युद्धेन वीर वर्षशतैरपि ॥ १९ ॥

एकोऽस्त्रवित्‌ सखा तेऽयं सोऽप्यस्मान् समुपेक्षते।  
निर्दह्यमानान् भीष्मेण द्रोणेन च महात्मना ॥ २० ॥

दिव्यान्यस्त्राणि भीष्मस्य द्रोणस्य च महात्मनः।  
धक्ष्यन्ति क्षत्रियान् सर्वान् प्रयुक्तानि पुनः पुनः ॥ २१ ॥

कृष्ण भीष्मः सुसंरब्धः सहितः सर्वपार्थिवैः।  
क्षपयिष्यति नो नूनं यादृशोऽस्य पराक्रमः ॥ २२ ॥

स त्वं पश्य महाभाग योगेश्वर महारथम्।  
भीष्मं यः शमयेत् संख्ये दावाग्निं जलदो यथा ॥ २३ ॥

तव प्रसादाद् गोविन्द पाण्डवा निहतद्विषः।  
स्वराज्यमनुसम्प्राप्ता मोदिष्यन्ते सबान्धवाः ॥ २४ ॥

एवमुक्त्वा ततः पार्थो ध्यायन्नास्ते महामनाः।  
चिरमन्तर्मना भूत्वा शोकोपहतचेतनः ।  
शोकर्तं तमथो ज्ञात्वा दुःखोपहतचेतसम् ॥ २५ ॥  
अब्रवीत् तत्र गोविन्दो हर्षयन् सर्वपाण्डवान्।

मा शुचो भरतश्रेष्ठ न त्वं शोचितुमर्हसि ॥ २६ ॥  
यस्य ते भ्रातरः शूराः सर्वलोकेषु धन्विनः।  
अहं च प्रियकृद् राजन् सात्यकिश्च महायशाः ॥ २७ ॥  
विराटद्रुपदौ चेमौ धृष्टद्युम्नश्च पार्षतः।  
तथैव सबलाश्चेमे राजानो राजसत्तम ॥ २८ ॥  
त्वत्प्रसादं प्रतीक्षन्ते त्वद्‌भक्ताश्च विशाम्पते।

एष ते पार्षतो नित्यं हितकामः प्रिये रतः ॥ २९ ॥  
सैनापत्यमनुप्राप्तो धृष्टद्युम्नो महाबलः ।

शिखण्डी च महाबाहो भीष्मस्य निधनं किल ॥ ३० ॥  
(करिष्यति न संदेहो नृपाणां युधि पश्यताम्।)

एतच्छ्रुत्वा ततो राजा धृष्टद्युम्नं महारथम्।  
अब्रवीत् समितौ तस्यां वासुदेवस्य शृण्वतः ॥ ३१ ॥

धृष्टद्युम्न निबोधेदं यत् त्वां वक्ष्यामि मारिष।  
नातिक्रम्यं भवेत् तच्च वचनं मम भाषितम् ॥ ३२ ॥

भवान् सेनापतिर्मह्यं वासुदेवेन सम्मितः।  
कार्तिकेयो यथा नित्यं देवानामभवत् पुरा ॥ ३३ ॥  
तथा त्वमपि पाण्डूनां सेनानीः पुरुषर्षभ।

(तच्छ्रुत्वा जहृषुः पार्थाः पार्थिवाश्च महारथाः।  
साधु साध्विति तद्वाक्यमूचुः सर्वे महीक्षितः॥  
पुनरप्यब्रवीद् राजा धृष्टद्युम्नं महाबलम्॥)

स त्वं पुरुषशार्दूल विक्रम्य जहि कौरवान् ॥ ३४ ॥  
अहं च तेऽनुयास्यामि भीमः कृष्णश्च मारिष।  
माद्रीपुत्रौ च सहितौ द्रौपदेयाश्च दंशिताः ॥ ३५ ॥  
ये चान्ये पृथिवीपालाः प्रधानाः पुरुषर्षभ।

तत उद्धर्षयन् सर्वान् धृष्टद्युम्नोऽभ्यभाषत ॥ ३६ ॥  
अहं द्रोणान्तकः पार्थ विहितः शम्भुना पुरा।  
रणे भीष्मं कृपं द्रोणं तथा शल्यं जयद्रथम् ॥ ३७ ॥  
सर्वानद्य रणे दृप्तान् प्रतियोत्स्यामि पार्थिव।

अथोत्क्रुष्टं महेष्वासैः पाण्डवैर्युद्धदुर्मदैः ॥ ३८ ॥  
समुद्यते पार्थिवेन्द्रे पार्षते शत्रुसूदने।  
तमब्रवीत् ततः पार्थः पार्षतं पृतनापतिम् ॥ ३९ ॥

व्यूहः क्रौञ्चारुणो नाम सर्वशत्रुनिबर्हणः।  
यं बृहस्पतिरिन्द्राय तदा देवासुरेऽब्रवीत् ॥ ४० ॥

तं यथावत् प्रतिव्यूह परानीकविनाशनम्।  
अदृष्टपूर्वं राजानः पश्यन्तु कुरुभिः सह ॥ ४१ ॥

यथोक्तः स नृदेवेन विष्णुर्वज्रभृता यथा।  
(बार्हस्पत्येन विधिना व्यूहमार्गविचक्षणः ।)  
प्रभाते सर्वसैन्यानामग्रे चक्रे धनंजयम् ॥ ४२ ॥

आदित्यपथगः केतुस्तस्याद्भुतमनोरमः ।  
शासनात् पुरुहूतस्य निर्मितो विश्वकर्मणा ॥ ४३ ॥

इन्द्रायुधसवर्णाभिः पताकाभिरलङ्‌कृतः ।  
आकाशग इवाकाशे गन्धर्वनगरोपमः ॥ ४४ ॥

नृत्यमान इवाभाति रथचर्यासु मारिष।  
तेन रत्नवता पार्थः स च गाण्डीवधन्वना ॥ ४५ ॥  
बभूव परमोपेतः सुमेरुरिव भानुना।

शिरोऽभूद् द्रुपदो राजन् महत्या सेनया वृतः ॥ ४६ ॥  
कुन्तिभोजश्च चैद्यश्च चक्षुर्भ्यां तौ जनेश्वरौ।  
दाशार्णकाः प्रभद्राश्च दाशेरकगणैः सह ॥ ४७ ॥  
अनूपकाः किराताश्च ग्रीवायां भरतर्षभ।

पटच्चरैश्च पौण्ड्रैश्च राजन् पौरवकैस्तथा ॥ ४८ ॥  
निषादैः सहितश्चापि पृष्ठमासीद् युधिष्ठिरः।  
पक्षौ तु भीमसेनश्च धृष्टद्युम्नश्च पार्षतः ॥ ४९ ॥  
द्रौपदेयाभिमन्युश्च सात्यकिश्च महारथः ।  
पिशाचा दारदाश्चैव पुण्ड्राः कुण्डीविषैः सह ॥ ५० ॥  
मारुता धेनुकाश्चैव तङ्गणाः परतङ्गणाः।  
बाह्लिकास्तित्तिराश्चैव चोलाः पाण्ड्याश्च भारत ॥ ५१ ॥  
एते जनपदा राजन् दक्षिणं पक्षमाश्रिताः।

अग्निवेश्यास्तु हुण्डाश्च मालवा दानभारयः ॥ ५२ ॥  
शबरा उद्भसाश्चैव वत्साश्च सह नाकुलैः।  
नकुलः सहदेवश्च वामं पक्षं समाश्रिताः ॥ ५३ ॥

रथानामयुतं पक्षौ शिरस्तु नियुतं तथा।  
पृष्ठमर्बुदमेवासीत् सहस्राणि च विंशतिः ॥ ५४ ॥  
ग्रीवायां नियुतं चापि सहस्राणि च सप्ततिः।

पक्षकोटिप्रपक्षेषु पक्षान्तेषु च वारणाः ॥ ५५ ॥  
जग्मुः परिवृता राजंश्चलन्त इव पर्वताः।

जघनं पालयामास विराटः सह केकयैः ॥ ५६ ॥  
काशिराजश्च शैब्यश्च रथानामयुतैस्त्रिभिः ।

एवमेनं महाव्यूहं व्यूह्य भारत पाण्डवाः ॥ ५७ ॥  
सूर्योदयं त इच्छन्तः स्थिता युद्धाय दंशिताः।

तेषामादित्यवर्णानि विमलानि महान्ति च।  
श्वेतच्छत्राण्यशोभन्त वारणेषु रथेषु च ॥ ५८ ॥