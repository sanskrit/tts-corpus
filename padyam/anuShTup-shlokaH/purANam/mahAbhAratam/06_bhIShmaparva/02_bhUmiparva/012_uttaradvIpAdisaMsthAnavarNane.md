+++
title_full = "012 कुश, क्रौंच और पुष्कर आदि द्वीपोंका तथा राहु, सूर्य एवं चन्द्रमाके प्रमाणका वर्णन"
title = "०१२ उत्तरद्वीपादिसंस्थानवर्णने"

+++


उत्तरेषु च कौरव्य द्वीपेषु श्रूयते कथा।  
एवं तत्र महाराज ब्रुवतश्च निबोध मे ॥ १ ॥

घृततोयः समुद्रोऽत्र दधिमण्डोदकोऽपरः ।  
सुरोदः सागरश्चैव तथान्यो जलसागरः ॥ २ ॥

परस्परेण द्विगुणाः सर्वे द्वीपा नराधिप।  
पर्वताश्च महाराज समुद्रैः परिवारिताः ॥ ३ ॥

गौरस्तु मध्यमे द्वीपे गिरिर्मानःशिलो महान्।  
पर्वतः पश्चिमे कृष्णो नारायणसखो नृप ॥ ४ ॥

तत्र रत्नानि दिव्यानि स्वयं रक्षति केशवः।  
प्रसन्नश्चाभवत् तत्र प्रजानां व्यदधत् सुखम् ॥ ५ ॥

कुशस्तम्बः कुशद्वीपे मध्ये जनपदैः सह।  
सम्पूज्यते शाल्मलिश्च द्वीपे शाल्मलिके नृप ॥ ६ ॥

क्रौञ्चद्वीपे महाक्रौञ्चो गिरी रत्नचयाकरः।  
सम्पूज्यते महाराज चातुर्वर्ण्येन नित्यदा ॥ ७ ॥

गोमन्तः पर्वतो राजन् सुमहान् सर्वधातुकः।  
यत्र नित्यं निवसति श्रीमान् कमललोचनः ॥ ८ ॥  
मोक्षिभिः संस्तुतो नित्यं प्रभुर्नारायणो हरिः।

कुशद्वीपे तु राजेन्द्र पर्वतो विद्रुमैश्चितः ॥ ९ ॥  
सुधामा नाम दुर्धर्षो द्वितीयो हेमपर्वतः।

द्युतिमान् नाम कौरव्य तृतीयः कुमुदो गिरिः ॥ १० ॥  
चतुर्थः पुष्पवान् नाम पञ्चमस्तु कुशेशयः।  
षष्ठो हरिगिरिर्नाम षडेते पर्वतोत्तमाः ॥ ११ ॥

तेषामन्तरविष्कम्भो द्विगुणः सर्वभागशः ।  
औद्भिदं प्रथमं वर्षं द्वितीयं वेणुमण्डलम् ॥ १२ ॥

तृतीयं सुरथाकारं चतुर्थं कम्बलं स्मृतम्।  
धृतिमत् पञ्चमं वर्षं षष्ठं वर्षं प्रभाकरम् ॥ १३ ॥

सप्तमं कापिलं वर्षं सप्तैते वर्षलम्भकाः।  
एतेषु देवगन्धर्वाः प्रजाश्च जगतीश्वर ॥ १४ ॥  
विहरन्ते रमन्ते च न तेषु म्रियते जनः।  
न तेषु दस्यवः सन्ति म्लेच्छजात्योऽपि वा नृप ॥ १५ ॥

गौरप्रायो जनः सर्वः सुकुमारश्च पार्थिव।  
अवशिष्टेषु सर्वेषु वक्ष्यामि मनुजेश्वर ॥ १६ ॥

यथाश्रुतं महाराज तदव्यग्रमनाः शृणु।  
क्रौञ्चद्वीपे महाराज क्रौञ्चो नाम महागिरिः ॥ १७ ॥

क्रौञ्चात् परो वामनको वामनादन्धकारकः।  
अन्धकारात् परो राजन् मैनाकः पर्वतोत्तमः ॥ १८ ॥  
मैनाकात् परतो राजन् गोविन्दो गिरिरुत्तमः।  
गोविन्दात् परतो राजन् निबिडो नाम पर्वतः ॥ १९ ॥

परस्तु द्विगुणस्तेषां विष्कम्भो वंशवर्धन।  
देशांस्तत्र प्रवक्ष्यामि तन्मे निगदतः शृणु ॥ २० ॥

क्रौञ्चस्य कुशलो देशो वामनस्य मनोनुगः।  
मनोनुगात् परश्चोष्णो देशः कुरुकुलोद्वह ॥ २१ ॥

उष्णात् परः प्रावरकः प्रावारादन्धकारकः।  
अन्धकारकदेशात् तु मुनिदेशः परः स्मृतः ॥ २२ ॥

मुनिदेशात् परश्चैव प्रोच्यते दुन्दुभिस्वनः।  
सिद्धचारणसंकीर्णो गौरप्रायो जनाधिप ॥ २३ ॥  
एते देशा महाराज देवगन्धर्वसेविताः।

पुष्करे पुष्करो नाम पर्वतो मणिरत्नवान् ॥ २४ ॥

तत्र नित्यं प्रभवति स्वयं देवः प्रजापतिः।  
तं पर्युपासते नित्यं देवाः सर्वे महर्षयः ॥ २५ ॥  
वाग्भिर्मनोऽनुकूलाभिः पूजयन्तो जनाधिप ।

जम्बूद्वीपात् प्रवर्तन्ते रत्नानि विविधान्युत ॥ २६ ॥  
द्वीपेषु तेषु सर्वेषु प्रजानां कुरुसत्तम।  
ब्रह्मचर्येण सत्येन प्रजानां हि दमेन च ॥ २७ ॥  
आरोग्यायुःप्रमाणाभ्यां द्विगुणं द्विगुणं ततः।

एको जनपदो राजन् द्वीपेष्वेतेषु भारत।  
उक्ता जनपदा येषु धर्मश्चैकः प्रदृश्यते ॥ २८ ॥

ईश्वरो दण्डमुद्यम्य स्वयमेव प्रजापतिः।  
द्वीपानेतान् महाराज रक्षंस्तिष्ठति नित्यदा ॥ २९ ॥

स राजा स शिवो राजन् स पिता प्रपितामहः।  
गोपायति नरश्रेष्ठ प्रजाः सजडपण्डिताः ॥ ३० ॥

भोजनं चात्र कौरव्य प्रजाः स्वयमुपस्थितम्।  
सिद्धमेव महाबाहो तद्धि भुञ्जन्ति नित्यदा ॥ ३१ ॥

ततः परं समा नाम दृश्यते लोकसंस्थितिः।  
चतुरस्रं महाराज त्रयस्त्रिंशत् तु मण्डलम् ॥ ३२ ॥

तत्र तिष्ठन्ति कौरव्य चत्वारो लोकसम्मताः।  
दिग्गजा भरतश्रेष्ठ वामनैरावतादयः ॥ ३३ ॥

सुप्रतीकस्तथा राजन् प्रभिन्नकरटामुखः ।  
तस्याहं परिमाणं तु न संख्यातुमिहोत्सहे ॥ ३४ ॥  
असंख्यातः स नित्यं हि तिर्यगूर्ध्वमधस्तथा।

तत्र वै वायवो वान्ति दिग्भ्यः सर्वाभ्य एव हि॥३५॥  
असम्बद्धा महाराज तान् निगृह्णन्ति ते गजाः।  
पुष्करैः पद्मसंकाशैर्विकसद्भिर्महाप्रभैः ॥ ३६ ॥  
शतधा पुनरेवाशु ते तान् मुञ्चन्ति नित्यशः।  
श्वसद्भिर्मुच्यमानास्तु दिग्गजैरिह मारुताः ॥ ३७ ॥  
आगच्छन्ति महाराज ततस्तिष्ठन्ति वै प्रजाः।

परो वै विस्तरोऽत्यर्थं त्वया संजय कीर्तितः ॥ ३८ ॥  
दर्शितं द्वीपसंस्थानमुत्तरं ब्रूहि संजय।

उक्ता द्वीपा महाराज ग्रहं वै शृणु तत्त्वतः ॥ ३९ ॥  
स्वर्भानोः कौरवश्रेष्ठ यावदेव प्रमाणतः।  
परिमण्डलो महाराज स्वर्भानुः श्रूयते ग्रहः ॥ ४० ॥

योजनानां सहस्राणि विष्कम्भो द्वादशास्य वै।  
परिणाहेन षट्त्रिंशद् विपुलत्वेन चानघ ॥ ४१ ॥

षष्टिमाहुः शतान्यस्य बुधाः पौराणिकास्तथा।  
चन्द्रमास्तु सहस्राणि राजन्नेकादश स्मृतः ॥ ४२ ॥

विष्कम्भेण कुरुश्रेष्ठ त्रयस्त्रिंशत् तु मण्डलम्।  
एकोनषष्टिविष्कम्भं शीतरश्मेर्महात्मनः ॥ ४३ ॥

सूर्यस्त्वष्टौ सहस्राणि द्वे चान्ये कुरुनन्दन।  
विष्कम्भेण ततो राजन् मण्डलं त्रिंशता समम् ॥ ४४ ॥  
अष्टपञ्चाशतं राजन् विपुलत्वेन चानघ।  
श्रूयते परमोदारः पतगोऽसौ विभावसुः ॥ ४५ ॥

एतत् प्रमाणमर्कस्य निर्दिष्टमिह भारत।  
स राहुश्छादयत्येतौ यथाकालं महत्तया ॥ ४६ ॥  
चन्द्रादित्यौ महाराज संक्षेपोऽयमुदाहृतः ।  
इत्येतत् ते महाराज पृच्छतः शास्त्रचक्षुषा ॥ ४७ ॥  
सर्वमुक्तं यथातत्त्वं तस्माच्छममवाप्नुहि ।

यथोद्दिष्टं मया प्रोक्तं सनिर्माणमिदं जगत् ॥ ४८ ॥  
तस्मादाश्वस कौरव्य पुत्रं दुर्योधनं प्रति।

श्रुत्वेदं भरतश्रेष्ठ भूमिपर्व मनोनुगम् ॥ ४९ ॥  
श्रीमान् भवति राजन्यः सिद्धार्थः साधुसम्मतः।  
आयुर्बलं च कीर्तिश्च तस्य तेजश्च वर्धते ॥ ५० ॥

यः शृणोति महीपाल पर्वणीदं यतव्रतः।  
प्रीयन्ते पितरस्तस्य तथैव च पितामहाः ॥ ५१ ॥

इदं तु भारतं वर्षं यत्र वर्तामहे वयम्।  
पूर्वैः प्रवर्तितं पुण्यं तत् सर्वं श्रुतवानसि ॥ ५२ ॥