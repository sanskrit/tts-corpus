+++
title_full = "011 शाकद्वीपका वर्णन"
title = "०११ शाकद्वीपवर्णने"

+++


जम्बूखण्डस्त्वया प्रोक्तो यथावदिह संजय।  
विष्कम्भमस्य प्रब्रूहि परिमाणं तु तत्त्वतः ॥ १ ॥

समुद्रस्य प्रमाणं च सम्यगच्छिद्रदर्शनम्।  
शाकद्वीपं च मे ब्रूहि कुशद्वीपं च संजय ॥ २ ॥

शाल्मलिं चैव तत्त्वेन क्रौञ्चद्वीपं तथैव च।  
ब्रूहि गावल्गणे सर्वं राहोः सोमार्कयोस्तथा ॥ ३ ॥

राजन् सुबहवो द्वीपा यैरिदं संततं जगत्।  
सप्तद्वीपान् प्रवक्ष्यामि चन्द्रादित्यौ ग्रहं तथा ॥ ४ ॥

अष्टादश सहस्राणि योजनानि विशाम्पते।  
षट् शतानि च पूर्णानि विष्कम्भो जम्बुपर्वतः ॥ ५ ॥  
लावणस्य समुद्रस्य विष्कम्भो द्विगुणः स्मृतः।  
नानाजनपदाकीर्णो मणिविद्रुमचित्रितः ॥ ६ ॥  
नैकधातुविचित्रैश्च पर्वतैरुपशोभितः ।  
सिद्धचारणसंकीर्णः सागरः परिमण्डलः ॥ ७ ॥

शाकद्वीपं च वक्ष्यामि यथावदिह पार्थिव।  
शृणु मे त्वं यथान्यायं ब्रुवतः कुरुनन्दन ॥ ८ ॥

जम्बूद्वीपप्रमाणेन द्विगुणः स नराधिप।  
विष्कम्भेण महाराज सागरोऽपि विभागशः ॥ ९ ॥

क्षीरोदो भरतश्रेष्ठ येन सम्परिवारितः।  
तत्र पुण्या जनपदास्तत्र न म्रियते जनः ॥ १० ॥

कुत एव हि दुर्भिक्षं क्षमातेजोयुता हि ते।  
शाकद्वीपस्य संक्षेपो यथावद् भरतर्षभ ॥ ११ ॥  
उक्त एष महाराज किमन्यत् कथयामि ते।

शाकद्वीपस्य संक्षेपो यथावदिह संजय ॥ १२ ॥  
उक्तस्त्वया महाप्राज्ञ विस्तरं ब्रूहि तत्त्वतः।

तथैव पर्वता राजन् सप्तात्र मणिभूषिताः ॥ १३ ॥  
रत्नाकरास्तथा नद्यस्तेषां नामानि मे शृणु।

अतीव गुणवत् सर्वं तत्र पुण्यं जनाधिप ॥ १४ ॥  
देवर्षिगन्धर्वयुतः प्रथमो मेरुरुच्यते ।  
प्रागायतो महाराज मलयो नाम पर्वतः ॥ १५ ॥

ततो मेघाः प्रवर्तन्ते प्रभवन्ति च सर्वशः।  
ततः परेण कौरव्य जलधारो महागिरिः ॥ १६ ॥

ततो नित्यमुपादत्ते वासवः परमं जलम्।  
ततो वर्षं प्रभवति वर्षकाले जनेश्वर ॥ १७ ॥

उच्चैर्गिरी रैवतको यत्र नित्यं प्रतिष्ठिता।  
रेवती दिवि नक्षत्रं पितामहकृतो विधिः ॥ १८ ॥

उत्तरेण तु राजेन्द्र श्यामो नाम महागिरिः।  
नवमेघप्रभः प्रांशुः श्रीमानुज्ज्वलविग्रहः ॥ १९ ॥

यतः श्यामत्वमापन्नाः प्रजा जनपदेश्वर।

सुमहान् संशयो मेऽद्य प्रोक्तोऽयं संजय त्वया।  
प्रजाः कथं सूतपुत्र सम्प्राप्ताः श्यामतामिह ॥ २० ॥

सर्वेष्वेव महाराज द्वीपेषु कुरुनन्दन।  
गौरः कृष्णश्च वर्णौ द्वौ तयोर्वर्णान्तरं नृप ॥ २१ ॥  
श्यामो यस्मात् प्रवृत्तो वै तत् ते वक्ष्यामि भारत।  
आस्तेऽत्र भगवान् कृष्णस्तत्कान्त्या श्यामतां गतः ॥ २२ ॥

ततः परं कौरवेन्द्र दुर्गशैलो महोदयः।  
केसरः केसरयुतो यतो वातः प्रवर्तते ॥ २३ ॥

तेषां योजनविष्कम्भो द्विगुणः प्रविभागशः।  
वर्षाणि तेषु कौरव्य सप्तोक्तानि मनीषिभिः ॥ २४ ॥

महामेरुर्महाकाशो जलदः कुमुदोत्तरः ।  
जलधारो महाराज सुकुमार इति स्मृतः ॥ २५ ॥

रेवतस्य तु कौमारः श्यामस्य मणिकाञ्चनः।  
केसरस्याथ मोदाकी परेण तु महापुमान् ॥ २६ ॥

परिवार्य तु कौरव्य दैर्घ्यं ह्रस्वत्वमेव च।  
जम्बूद्वीपेन संख्यातस्तस्य मध्ये महाद्रुमः ॥ २७ ॥  
शाको नाम महाराज प्रजा तस्य सदानुगा।  
तत्र पुण्या जनपदाः पूज्यते तत्र शंकरः ॥ २८ ॥

तत्र गच्छन्ति सिद्धाश्च चारणा दैवतानि च।  
धार्मिकाश्च प्रजा राजंश्चत्वारोऽतीव भारत ॥ २९ ॥

वर्णाः स्वकर्मनिरता न च स्तेनोऽत्र दृश्यते।  
दीर्घायुषो महाराज जरामृत्युविवर्जिताः ॥ ३० ॥

प्रजास्तत्र विवर्धन्ते वर्षास्विव समुद्रगाः।  
नद्यः पुण्यजलास्तत्र गङ्गा च बहुधा गता ॥ ३१ ॥

सुकुमारी कुमारी च शीताशी वेणिका तथा।  
महानदी च कौरव्य तथा मणिजला नदी ॥ ३२ ॥  
चक्षुर्वर्धनिका चैव नदी भरतसत्तम।  
तत्र प्रवृत्ताः पुण्योदा नद्यः कुरुकुलोद्वह ॥ ३३ ॥

सहस्राणां शतान्येव यतो वर्षति वासवः।  
न तासां नामधेयानि परिमाणं तथैव च ॥ ३४ ॥  
शक्यन्ते परिसंख्यातुं पुण्यास्ता हि सरिद्वराः।  
तव पुण्या जनपदाश्चत्वारो लोकसम्मताः ॥ ३५ ॥

मङ्गाश्च मशकाश्चैव मानसा मन्दगास्तथा।  
मङ्गा ब्राह्मणभूयिष्ठाः स्वकर्मनिरता नृप ॥ ३६ ॥

मशकेषु तु राजन्या धार्मिकाः सर्वकामदाः।  
मानसाश्च महाराज वैश्यधर्मोपजीविनः ॥ ३७ ॥  
सर्वकामसमायुक्ताः शूरा धर्मार्थनिश्चिताः ।

शूद्रास्तु मन्दगा नित्यं पुरुषा धर्मशीलिनः ॥ ३८ ॥

न तत्र राजा राजेन्द्र न दण्डो न च दण्डिकः।  
स्वधर्मेणैव धर्मज्ञास्ते रक्षन्ति परस्परम् ॥ ३९ ॥

एतावदेव शक्यं तु तत्र द्वीपे प्रभाषितुम्।  
एतदेव च श्रोतव्यं शाकद्वीपे महौजसि ॥ ४० ॥