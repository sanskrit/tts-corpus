+++
title_full = "022 युधिष्ठिरकी रणयात्रा, अर्जुन और भीमसेनकी प्रशंसा तथा श्रीकृष्णका अर्जुनसे कौरव-सेनाको मारनेके लिये कहना"
title = "०२२ श्रीकृष्णार्जुनसंवादे"

+++


ततो युधिष्ठिरो राजा स्वां सेनां समनोदयत्।  
प्रतिव्यूहन्ननीकानि भीष्मस्य भरतर्षभ ॥ १ ॥

यथोद्दिष्टान्यनीकानि प्रत्यव्यूहन्त पाण्डवाः ।  
स्वर्गं परममिच्छन्तः सुयुद्धेन कुरूद्वहाः ॥ २ ॥

मध्ये शिखण्डिनोऽनीकं रक्षितं सव्यसाचिना।  
धृष्टद्युम्नश्चरन्नग्रे भीमसेनेन पालितः ॥ ३ ॥

अनीकं दक्षिणं राजन् युयुधानेन पालितम्।  
श्रीमता सात्वताग्र्येण शक्रेणेव धनुष्मता ॥ ४ ॥

महेन्द्रयानप्रतिमं रथं तु  
सोपस्करं हाटकरत्नचित्रम् ।  
युधिष्ठिरः काञ्चनभाण्डयोक्त्रं  
समास्थितो नागपुरस्य मध्ये ॥ ५ ॥

समुच्छ्रितं दन्तशलाकमस्य  
सुपाण्डुरं छत्रमतीव भाति ।  
प्रदक्षिणं चैनमुपाचरन्त  
महर्षयः संस्तुतिभिर्महेन्द्रम् ॥ ६ ॥

पुरोहिताः शत्रुवधं वदन्तो  
ब्रह्मर्षिसिद्धाः श्रुतवन्त एनम् ।  
जप्यैश्च मन्त्रैश्च महौषधीभिः  
समन्ततः स्वस्त्ययनं ब्रुवन्तः ॥ ७ ॥

ततः स वस्त्राणि तथैव गाश्च  
फलानि पुष्पाणि तथैव निष्कान्।  
कुरूत्तमो ब्राह्मणसान्महात्मा  
कुर्वन् ययौ शक्र इवामरेशः ॥ ८ ॥

सहस्रसूर्यः शतकिङ्किणीकः  
परार्द्ध्यजाम्बूनदहेमचित्रः ।  
रथोऽर्जुनस्याग्निरिवार्चिमाली  
विभ्राजते श्वेतहयः सुचक्रः ॥ ९ ॥

तमास्थितः केशवसंगृहीतं  
कपिध्वजो गाण्डिवबाणपाणिः ।  
धनुर्धरो यस्य समः पृथिव्यां  
न विद्यते नो भविता कदाचित् ॥ १० ॥

उद्वर्तयिष्यंस्तव पुत्रसेना-  
मतीव रौद्रं स बिभर्ति रूपम्।  
अनायुधो यः सुभुजो भुजाभ्यां  
नराश्वनागान् युधि भस्म कुर्यात् ॥ ११ ॥

स भीमसेनः सहितो यमाभ्यां  
वृकोदरो वीररथस्य गोप्ता ।  
तं तत्र सिंहर्षभमत्तखेलं  
लोके महेन्द्रप्रतिमानकल्पम् ॥ १२ ॥  
समीक्ष्य सेनाग्रगतं दुरासदं  
संविव्यथुः पङ्कगता यथा द्विपाः।  
वृकोदरं वारणराजदर्पं  
योधास्त्वदीया भयविग्नसत्त्वाः ॥ १३ ॥

अनीकमध्ये तिष्ठन्तं राजपुत्रं दुरासदम्।  
अब्रवीद् भरतश्रेष्ठं गुडाकेशं जनार्दनः ॥ १४ ॥

य एष रोषात् प्रतपन् बलस्थो  
यो नः सेनां सिंह इवेक्षते च।  
स एष भीष्मः कुरुवंशकेतु-  
र्येनाहृतास्त्रिशतं वाजिमेधाः ॥ १५ ॥

एतान्यनीकानि महानुभावं  
गूहन्ति मेघा इव रश्मिमन्तम्।  
एतानि हत्वा पुरुषप्रवीर  
काङ्क्षस्व युद्धं भरतर्षभेण ॥ १६ ॥