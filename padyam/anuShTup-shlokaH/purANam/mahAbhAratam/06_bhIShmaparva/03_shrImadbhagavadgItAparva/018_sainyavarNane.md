+++
title_full = "018 कौरव-सेनाका कोलाहल तथा भीष्मके रक्षकोंका वर्णन"
title = "०१८ सैन्यवर्णने"

+++


ततो मुहूर्तात् तुमुलः शब्दो हृदयकम्पनः।  
अश्रूयत महाराज योधानां प्रयुयुत्सताम् ॥ १ ॥

शङ्खदुन्दुभिघोषैश्च वारणानां च बृंहितैः।  
नेमिघोषै रथानां च दीर्यतीव वसुंधरा ॥ २ ॥

हयानां ह्रेषमाणानां योधानां चैव गर्जताम्।  
क्षणेनैव नभो भूमिः शब्देनापूरितं तदा ॥ ३ ॥

पुत्राणां तव दुर्धर्ष पाण्डवानां तथैव च।  
समकम्पन्त सैन्यानि परस्परसमागमे ॥ ४ ॥

तत्र नागा रथाश्चैव जाम्बूनदविभूषिताः।  
भ्राजमाना व्यदृश्यन्त मेघा इव सविद्युतः ॥ ५ ॥

ध्वजा बहुविधाकारास्तावकानां नराधिप ।  
काञ्चनाङ्गदिनो रेजुर्ज्वलिता इव पावकाः ॥ ६ ॥

स्वेषां चैव परेषां च समदृश्यन्त भारत।  
महेन्द्रकेतवः शुभ्रा महेन्द्रसदनेष्विव ॥ ७ ॥

काञ्चनैः कवचैर्वीरा ज्वलनार्कसमप्रभैः ।  
संनद्धाः समदृश्यन्त ज्वलनार्कसमप्रभाः ॥ ८ ॥

कुरुयोधवरा राजन् विचित्रायुधकार्मुकाः ।  
उद्यतैरायुधैश्चित्रैस्तलबद्धाः पताकिनः ॥ ९ ॥

ऋषभाक्षा महेष्वासाश्चमूमुखगता बभुः ।  
पृष्ठगोपास्तु भीष्मस्य पुत्रास्तव नराधिप।  
दुःशासनो दुर्विषहो दुर्मुखो दुःसहस्तथा ॥ १० ॥  
विविंशतिश्चित्रसेनो विकर्णश्च महारथः ।  
सत्यव्रतः पुरुमित्रो जयो भूरिश्रवाः शलः ॥ ११ ॥  
रथा विंशतिसाहस्रास्तथैषामनुयायिनः ।

अभीषाहाः शूरसेनाः शिबयोऽथ वसातयः ॥ १२ ॥  
शाल्वा मत्स्यास्तथाम्बष्ठास्त्रैगर्ताः केकयास्तथा ।  
सौवीराः कैतवाः प्राच्याः प्रतीच्योदीच्यवासिनः ॥ १३ ॥  
द्वादशैते जनपदाः सर्वे शूरास्तनुत्यजः।  
महता रथवंशेन ते ररक्षुः पितामहम् ॥ १४ ॥

अनीकं दशसाहस्रं कुञ्जराणां तरस्विनाम्।  
मागधो यत्र नृपतिस्तद् रथानीकमन्वयात् ॥ १५ ॥

रथानां चक्ररक्षाश्च पादरक्षाश्च दन्तिनाम्।  
अभवन् वाहिनीमध्ये शतानामयुतानि षट् ॥ १६ ॥

पादाताश्चाग्रतोऽगच्छन् धनुश्चर्मासिपाणयः ।  
अनेकशतसाहस्रा नखरप्रासयोधिनः ॥ १७ ॥

अक्षौहिण्यो दशैका च तव पुत्रस्य भारत।  
अदृश्यन्त महाराज गङ्गेव यमुनान्तरा ॥ १८ ॥