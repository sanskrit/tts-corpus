+++
title_full = "014 धृतराष्ट्रका विलाप करते हुए भीष्मजीके मारे जानेकी घटनाको विस्तारपूर्वक जाननेके लिये संजयसे प्रश्न करना"
title = "०१४ धृतराष्ट्रप्रश्ने"

+++


कथं कुरूणामृषभो हतो भीष्मः शिखण्डिना।  
कथं रथात् स न्यपतत् पिता मे वासवोपमः ॥ १ ॥

कथमाचक्ष्व मे योधा हीना भीष्मेण संजय।  
बलिना देवकल्पेन गुर्वर्थे ब्रह्मचारिणा ॥ २ ॥

तस्मिन् हते महाप्राज्ञे महेचासे महाबले।  
महासत्त्वे नरव्याघ्रे किमु आसीन्मनस्तव ॥ ३ ॥

आर्तिं परामाविशति मनः शंससि मे हतम्।  
कुरूणामृषभं वीरमकम्पं पुरुषर्षभम् ॥ ४ ॥

के तं यान्तमनुप्राप्ताः के वास्यासन् पुरोगमाः।  
केऽतिष्ठन् के न्यवर्तन्त केऽन्ववर्तन्त संजय ॥ ५ ॥

के शूरा रथशार्दूलमद्भुतं क्षत्रियर्षभम्।  
तथानीकं गाहमानं सहसा पृष्ठतोऽन्वयुः ॥ ६ ॥

यस्तमोऽर्क इवापोहन् परसैन्यममित्रहा ।  
सहस्ररश्मिप्रतिमः परेषां भयमादधत् ॥ ७ ॥

अकरोद् दुष्करं कर्म रणे पाण्डुसुतेषु यः।  
ग्रसमानमनीकानि य एनं पर्यवारयन् ॥ ८ ॥  
कृतिनं तं दुराधर्षं संजयास्य त्वमन्तिके।  
कथं शान्तनवं युद्धे पाण्डवाः प्रत्यवारयन् ॥ ९ ॥

निकृन्तन्तमनीकानि शरदंष्ट्रं मनस्विनम् ।  
चापव्यात्ताननं घोरमसिजिह्वं दुरासदम् ॥ १० ॥  
अनर्हं पुरुषव्याघ्रं ह्रीमन्तमपराजितम् ।  
पातयामास कौन्तेयः कथं तमजितं युधि ॥ ११ ॥

उग्रधन्वानमुग्रेषुं वर्तमानं रथोत्तमे ।  
परेषामुत्तमाङ्गानि प्रचिन्वन्तमथेषुभिः ॥ १२ ॥

पाण्डवानां महत् सैन्यं यं दृष्ट्वोद्यतमाहवे।  
कालाग्निमिव दुर्धर्षं समचेष्टत नित्यशः ॥ १३ ॥

परिकृष्य स सेनां तु दशरात्रमनीकहा।  
जगामास्तमिवादित्यः कृत्वा कर्म सुदुष्करम् ॥ १४ ॥

यः स शक्र इवाक्षय्यं वर्षं शरमयं क्षिपन्।  
जघान युधि योधानामर्बुदं दशभिर्दिनैः ॥ १५ ॥  
स शेते निहतो भूमौ वातभग्न इव द्रुमः।  
मम दुर्मन्त्रितेनाजौ यथा नार्हति भारत ॥ १६ ॥

कथं शान्तनवं दृष्ट्वा पाण्डवानामनीकिनी।  
प्रहर्तुमशकत् तत्र भीष्मं भीमपराक्रमम् ॥ १७ ॥

कथं भीष्मेण संग्रामं प्राकुर्वन् पाण्डुनन्दनाः।  
कथं च नाजयद् भीष्मो द्रोणे जीवति संजय ॥ १८ ॥

कृपे संनिहिते तत्र भरद्वाजात्मजे तथा।  
भीष्मः प्रहरतां श्रेष्ठः कथं स निधनं गतः ॥ १९ ॥

कथं चातिरथस्तेन पाञ्चाल्येन शिखण्डिना।  
भीष्मो विनिहतो युद्धे देवैरपि दुरासदः ॥ २० ॥

यः स्पर्धते रणे नित्यं जामदग्न्यं महाबलम्।  
अजितं जामदग्न्येन शक्रतुल्यपराक्रमम् ॥ २१ ॥  
तं हतं समरे भीष्मं महारथकुलोदितम्।  
संजयाचक्ष्व मे वीरं येन शर्म न विद्महे ॥ २२ ॥

मामकाः के महेष्वासा नाजहुः संजयाच्युतम्।  
दुर्योधनसमादिष्टाः के वीराः पर्यवारयन् ॥ २३ ॥

यच्छिखण्डिमुखाः सर्वे पाण्डवा भीष्ममभ्ययुः।  
कच्चित् ते कुरवः सर्वे नाजहुः संजयाच्युतम् ॥ २४ ॥

अश्मसारमयं नूनं हृदयं सुदृढं मम।  
यच्छ्रुत्वा पुरुषव्याघ्रं हतं भीष्मं न दीर्यते ॥ २५ ॥

यस्मिन् सत्यं च मेधा च नीतिश्च भरतर्षभे।  
अप्रमेयाणि दुर्धर्षे कथं स निहतो युधि ॥ २६ ॥

मौर्वीघोषस्तनयित्नुः पृषत्कपृषतो महान् ।  
धनुर्ह्रादमहाशब्दो महामेघ इवोन्नतः ॥ २७ ॥

योऽभ्यवर्षत कौन्तेयान् सपाञ्चालान्‌ ससृंजयान्।  
निघ्नन् पररथान् वीरो दानवानिव वज्रभृत् ॥ २८ ॥

इष्वस्त्रसागरं घोरं बाणग्राहं दुरासदम्।  
कार्मुकोर्मिणमक्षय्यमद्वीपं चलमप्लवम् ॥ २९ ॥

गदासिमकरावासं हयावर्तं गजाकुलम् ।  
पदातिमत्स्यकलिलं शङ्खदुन्दुभिनिःस्वनम् ॥ ३० ॥

हयान् गजपदातींश्च रथांश्च तरसा बहून्।  
निमज्जयन्तं समरे परवीरापहारिणम् ॥ ३१ ॥

विदह्यमानं कोपेन तेजसा च परंतपम्।  
वेलेव मकरावासं के वीराः पर्यवारयन् ॥ ३२ ॥

भीष्मो यदकरोत् कर्म समरे संजयारिहा।  
दुर्योधनहितार्थाय के तस्यास्य पुरोऽभवन् ॥ ३३ ॥  
केऽरक्षन् दक्षिण चक्रं भीष्मस्यामिततेजसः।  
पृष्ठतः के परान् वीरानपासेधन् यतव्रताः ॥ ३४ ॥

के पुरस्तादवर्तन्त रक्षन्तो भीष्ममन्तिके।  
केऽरक्षन्नुत्तरं चक्रं वीरा वीरस्य युध्यतः ॥ ३५ ॥

वामे चक्रे वर्तमानाः केऽघ्नन् संजय सृंजयान्।  
अग्रतोऽग्र्यमनीकेषु केऽभ्यरक्षन् दुरासदम् ॥ ३६ ॥

पार्श्वतः केऽभ्यरक्षन्त गच्छन्तो दुर्गमां गतिम्।  
समूहे के परान् वीरान् प्रत्ययुध्यन्त संजय ॥ ३७ ॥

रक्ष्यमाणः कथं वीरैर्गोप्यमानाश्च तेन ते।  
दुर्जयानामनीकानि नाजयंस्तरसा युधि ॥ ३८ ॥

सर्वलोकेश्वरस्येव परमेष्ठिप्रजापतेः ।  
कथं प्रहर्तुमपि ते शेकुः संजय पाण्डवाः ॥ ३९ ॥

यस्मिन् द्वीपे समाश्वस्य युध्यन्ते कुरवः परैः।  
तं निमग्नं नरव्याघ्रं भीष्मं शंससि संजय ॥ ४० ॥

यस्य वीर्यं समाश्रित्य मम पुत्रो बृहद्बलः।  
न पाण्डवानगणयत् कथं स निहतः परैः ॥ ४१ ॥

यः पुरा विबुधैः सर्वैः सहाये युद्धदुर्मदः।  
काङ्क्षितो दानवान् घ्नद्भिः पिता मम महाव्रतः ॥ ४२ ॥  
यस्मिञ्जाते महावीर्ये शान्तनुलोकविश्रुतः ।  
शोकं दैन्यं च दुःखं च प्राजहात् पुत्रलक्ष्मणि ॥ ४३ ॥  
प्रोक्तं परायणं प्राज्ञं स्वधर्मनिरतं शुचिम्।  
वेदवेदाङ्गतत्त्वज्ञं कथं शंससि मे हतम् ॥ ४४ ॥

सर्वास्त्रविनयोपेतं शान्तं दान्तं मनस्विनम्।  
हतं शान्तनवं श्रुत्वा मन्ये शेषं हतं बलम् ॥ ४५ ॥

धर्मादधर्मो बलवान् सम्प्राप्त इति मे मतिः।  
यत्र वृद्धं गुरुं हत्वा राज्यमिच्छन्ति पाण्डवाः ॥ ४६ ॥

जामदग्न्यः पुरा रामः सर्वास्त्रविदनुत्तमः।  
अम्बार्थमुद्यतः संख्ये भीष्मेण युधि निर्जितः ॥ ४७ ॥  
तमिन्द्रसमकर्माणं ककुदं सर्वधन्विनाम् ।  
हतं शंससि मे भीष्मं किं नु दुःखमतः परम्॥४८॥

असकृत् क्षत्रियव्राताः संख्ये येन विनिर्जिताः।  
जामदग्न्येन वीरेण परवीरनिघातिना ॥ ४९ ॥  
न हतो यो महाबुद्धिः स हतोऽद्य शिखण्डिना।

तस्मान्नूनं महावीर्याद्भार्गवाद् युद्धदुर्मदात् ॥ ५० ॥  
तेजोवीर्यबलैर्भूयान् शिखण्डी द्रुपदात्मजः ।  
यः शूरं कृतिनं युद्धे सर्वशास्त्रविशारदम् ॥ ५१ ॥  
परमास्त्रविदं वीरं जघान भरतर्षभम्।

के वीरास्तममित्रघ्नमन्वयुः शस्त्रसंसदि ॥ ५२ ॥  
शंस मे तद् तथा चासीद् युद्धं भीष्मस्य पाण्डवैः।  
योषेव हतवीरा मे सेना पुत्रस्य संजय ॥ ५३ ॥

अगोपमिव चोद्भ्रान्तं गोकुलं तद् बलं मम।  
पौरुषं सर्वलोकस्य परं यस्मिन् महाहवे ॥ ५४ ॥  
परासक्ते च वस्तस्मिन् कथमासीन्मनस्तदा।

जीवितेऽप्यद्य सामर्थ्यं किमिवास्मासु संजय ॥ ५५ ॥  
घातयित्वा महावीर्यं पितरं लोकधार्मिकम्।  
अगाधे सलिले मग्नां नावं दृष्ट्वेव पारगाः ॥ ५६ ॥

भीष्मे हते भृशं दुःखान्मन्ये शोचन्ति पुत्रकाः।  
अद्रिसारमयं नूनं हृदयं मम संजय ॥ ५७ ॥  
यच्छ्रुत्वा पुरुषव्याघ्रं हतं भीष्मं न दीर्यते।

यस्मिन्नस्त्राणि मेधा च नीतिश्च पुरुषर्षभे ॥ ५८ ॥  
अप्रमेयाणि दुर्धर्षे कथं स निहतो युधि।

न चास्त्रेण न शौर्येण तपसा मेधया न च॥५९॥  
न धृत्या न पुनस्त्यागान्मृत्योः कश्चिद्‌ विमुच्यते।

कालो नूनं महावीर्यः सर्वलोकदुरत्ययः ॥ ६० ॥  
यत्र शान्तनवं भीष्मं हतं शंससि संजय।

पुत्रशोकाभिसंतप्तो महद् दुःखमचिन्तयम् ॥ ६१ ॥  
आशंसेऽहं परं त्राणं भीष्माच्छान्तनुनन्दनात्।

यदाऽऽदित्यमिवापश्यत् पतितं भुवि संजय ॥ ६२ ॥  
दुर्योधनः शान्तनवं किं तदा प्रत्यपद्यत।

नाहं स्वेषां परेषां वा बुद्ध्या संजय चिन्तयन् ॥ ६३ ॥  
शेषं किंचित् प्रपश्यामि प्रत्यनीके महीक्षिताम्।

दारुणः क्षत्रधर्मोऽयमृषिभिः सम्प्रदर्शितः ॥ ६४ ॥  
यत्र शान्तनवं हत्वा राज्यमिच्छन्ति पाण्डवाः।

वयं वा राज्यमिच्छामो घातयित्वा महाव्रतम् ॥ ६५ ॥  
क्षत्रधर्मे स्थिताः पार्था नापराध्यन्ति पुत्रकाः।  
एतदार्येण कर्तव्यं कृच्छ्रास्वापत्सु संजय ॥ ६६ ॥  
पराक्रमः परं शक्त्या तत्‌ तु तस्मिन् प्रतिष्ठितम्।

अनीकानि विनिघ्नन्तं ह्रीमन्तमपराजितम् ॥ ६७ ॥  
कथं शान्तनवं तातं पाण्डुपुत्रा न्यवारयन्।  
कथं युक्तान्यनीकानि कथं युद्धं महात्मभिः ॥ ६८ ॥

कथं वा निहतो भीष्मः पिता संजय मे परैः।  
दुर्योधनश्च कर्णश्च शकुनिश्चापि सौबलः ॥ ६९ ॥  
दुःशासनश्च कितवो हते भीष्मे किमब्रुवन्।

यच्छरीरैरुपास्तीर्णां नरवारणवाजिनाम् ॥ ७० ॥  
शरशक्तिमहाखड्गतोमराक्षां महाभयाम् ।  
प्राविशन् कितवा मन्दाः सभां युद्धदुरासदाम् ॥ ७१ ॥  
प्राणद्यूते प्रतिभये केऽदीव्यन्त नरर्षभाः।

के जीयन्ते जितास्तत्र कृतलक्ष्या निपातिताः ॥ ७२ ॥  
अन्ये भीष्माच्छान्तनवात् तन्ममाचक्ष्व संजय।

न हि मे शान्तिरस्तीह श्रुत्वा देवव्रतं हतम् ॥ ७३ ॥  
पितरं भीमकर्माणं भीष्ममाहवशोभिनम् ।  
आर्तिं मे हृदये रूढां महतीं पुत्रहानिजाम् ॥ ७४ ॥  
त्वं हि मे सर्पिषेवाग्निमुद्दीपयसि संजय।

महान्तं भारमुद्यम्य विश्रुतं सार्वलौकिकम् ॥ ७५ ॥  
दृष्ट्वा विनिहतं भीष्मं मन्ये शोचन्ति पुत्रकाः।  
श्रोष्यामि तानि दुःखानि दुर्योधनकृतान्यहम् ॥ ७६ ॥

तस्मान्मे सर्वमाचक्ष्व यद् वृत्तं तत्र संजय।  
यद् वृत्तं तत्र संग्रामे मन्दस्याबुद्धिसम्भवम् ॥ ७७ ॥  
अपनीतं सुनीतं यत् तन्ममाचक्ष्व संजय।

यत् कृतं तत्र संग्रामे भीष्मेण जयमिच्छता ॥ ७८ ॥  
तेजोयुक्तं कृतास्त्रेण शंस तच्चाप्यशेषतः।

तथा तदभवद् युद्धं कुरुपाण्डवसेनयोः ॥ ७९ ॥  
क्रमेण येन यस्मिंश्च काले यच्च यथाभवत् ॥ ८० ॥