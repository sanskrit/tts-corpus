+++
title_full = "020 दोनों सेनाओंकी स्थिति तथा कौरव-सेनाका अभियान"
title = "०२० सैन्यवर्णने"

+++


सूर्योदये संजय के नु पूर्वं  
युयुत्सवो हृष्यमाणा इवासन् ।  
मामका वा भीष्मनेत्राः समीपे  
पाण्डवा वा भीमनेत्रास्तदानीम् ॥ १ ॥

केषां जघन्यौ सोमसूर्यौ सवायू  
केषां सेनां श्वापदाश्चाभषन्त ।  
केषां यूनां मुखवर्णाः प्रसन्नाः  
सर्वं ह्येतद् ब्रूहि तत्त्वं यथावत् ॥ २ ॥

उभे सेने तुल्यमिवोपयाते  
उभे व्यूहे हृष्टरूपे नरेन्द्र।  
उभे चित्र वनराजिप्रकाशे  
तथैवोभे नागरथाश्वपूर्णे ॥ ३ ॥

उभे सेने बृहत्यौ भीमरूपे  
तथैवोभे भारत दुर्विषह्ये ।  
तथैवोभे स्वर्गजयाय सृष्टे  
तथैवोभे सत्पुरुषोपजुष्टे ॥ ४ ॥

पश्चान्मुखाः कुरवो धार्तराष्ट्राः  
स्थिताः पार्थाः प्राङ्‌मुखा योत्स्यमानाः।  
दैत्येन्द्रसेनेव च कौरवाणां  
देवेन्द्रसेनेव च पाण्डवानाम् ॥ ५ ॥

चक्रे वायुः पृष्ठतः पाण्डवानां  
धार्तराष्ट्राञ्शवापदा व्याहरन्त ।  
गजेन्द्राणां मदगन्धांश्च तीव्रान्  
न सेहिरे तव पुत्रस्य नागाः ॥ ६ ॥

दुर्योधनो हस्तिनं पद्मवर्णं  
सुवर्णकक्षं जालवन्तं प्रभिन्नम् ।  
समास्थितो मध्यगतः कुरूणां  
संस्तूयमानो वन्दिभिर्मागधैश्च ॥ ७ ॥

चन्द्रप्रभं श्वेतमथातपत्रं  
सौवर्णस्रग् भ्राजति चोत्तमाङ्गे ।  
तं सर्वतः शकुनिः पर्वतीयैः  
सार्धं गान्धारैर्याति गान्धारराजः ॥ ८ ॥

भीष्मोऽग्रतः सर्वसैन्यस्य वृद्धः  
श्वेतच्छत्रः श्वेतधनुः सखड्‌गः ।  
श्वेतोष्णीषः पाण्डुरेण ध्वजेन  
श्वेतैरश्वैः श्वेतशैलप्रकाशैः ॥ ९ ॥

तस्य सैन्ये धार्तराष्ट्राश्च सर्वे  
बाह्लीकानामेकदेशः शलश्च ।  
ये चाम्बष्ठाः क्षत्रिया ये च सिन्धो-  
स्तथा सौवीराः पञ्चनदाश्च शूराः ॥ १० ॥

शोणैर्हयै रुक्मरथो महात्मा  
द्रोणो धनुष्पाणिरदीनसत्त्वः ।  
आस्ते गुरुः प्रायशः सर्वराज्ञां  
पश्चाच्च भूमीन्द्र इवाभियाति ॥ ११ ॥

वार्धक्षत्रिः सर्वसैन्यस्य मध्ये  
भूरिश्रवाः पुरुमित्रो जयश्च ।  
शाल्वा मत्स्याः केकयाश्चेति सर्वे  
गजानीकैर्भ्रातरो योत्स्यमानाः ॥ १२ ॥

शारद्वतश्चोत्तरधूर्महात्मा  
महेष्वासो गौतमश्चित्रयोधी ।  
शकैः किरातैर्यवनैः पह्लवैश्च  
सार्धं चमूमुत्तरतोऽभियाति ॥ १३ ॥

महारथैर्वृष्णिभोजैः सुगुप्तं  
सुराष्ट्रकैर्विहितैरात्तशस्त्रैः ।  
बृहद् बलं कृतवर्माभिगुप्तं  
बलं त्वदीयं दक्षिणेनाभियाति ॥ १४ ॥

संशप्तकानामयुतं रथानां  
मृत्युर्जयो वार्जुनस्येति सृष्टाः ।  
येनार्जुनस्तेन राजन् कृतास्त्राः  
प्रयातारस्ते त्रिगर्ताश्च शूराः ॥ १५ ॥

साग्रं शतसहस्रं तु नागानां तव भारत।  
नागे नागे रथशतं शतमश्वा रथे रथे ॥ १६ ॥

अश्वेऽश्वे दश धानुष्का धानुष्के शतचर्मिणः।  
एवं व्यूढान्यनीकानि भीष्मेण तव भारत ॥ १७ ॥

संव्यूह्य मानुषं व्यूहं दैवं गान्धर्वमासुरम्।  
दिवसे दिवसे प्राप्ते भीष्मः शान्तनवोऽग्रणीः ॥ १८ ॥  
महारथौघविपुलः समुद्र इव घोषवान्।  
भीष्मेण धार्तराष्ट्राणां व्यूहः प्रत्यङ्‌मुखो युधि ॥ १९ ॥

अनन्तरूपा ध्वजिनी नरेन्द्र  
भीमा त्वदीया न तु पाण्डवानाम्।  
तां चैव मन्ये बृहतीं दुष्प्रधर्षां  
यस्या नेता केशवश्चार्जुनश्च ॥ २० ॥