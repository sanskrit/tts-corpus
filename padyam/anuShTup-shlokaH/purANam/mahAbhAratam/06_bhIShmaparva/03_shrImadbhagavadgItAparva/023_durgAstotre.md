+++
title_full = "023 अर्जुनके द्वारा दुर्गादेवीकी स्तुति, वरप्राप्ति और अर्जुनकृत दुर्गास्तवनके पाठकी महिमा"
title = "०२३ दुर्गास्तोत्रे"

+++


धार्तराष्ट्रबलं दृष्ट्वा युद्धाय समुपस्थितम्।  
अर्जुनस्य हितार्थाय कृष्णो वचनमब्रवीत् ॥ १ ॥

शुचिर्भूत्वा महाबाहो संग्रामाभिमुखे स्थितः।  
पराजयाय शत्रूणां दुर्गास्तोत्रमुदीरय ॥ २ ॥

एवमुक्तोऽर्जुनः संख्ये वासुदेवेन धीमता।  
अवतीर्य रथात् पार्थः स्तोत्रमाह कृताञ्जलिः ॥ ३ ॥

नमस्ते सिद्धसेनानि आर्ये मन्दरवासिनि।  
कुमारि कालि कापालि कपिले कृष्णपिङ्गले ॥ ४ ॥  
भद्रकालि नमस्तुभ्यं महाकालि नमोऽस्तु ते।  
चण्डि चण्डे नमस्तुभ्यं तारिणि वरवर्णिनि ॥ ५ ॥

कात्यायनि महाभागे करालि विजये जये।  
शिखिपिच्छध्वजधरे नानाभरणभूषिते ॥ ६ ॥

अट्टशूलप्रहरणे खड्‌गखेटकधारिणि ।  
गोपेन्द्रस्यानुजे ज्येष्ठे नन्दगोपकुलोद्भवे ॥ ७ ॥

महिषासृक्प्रिये नित्यं कौशिकि पीतवासिनि।  
अट्टहासे कोकमुखे नमस्तेऽस्तु रणप्रिये ॥ ८ ॥

उमे शाकम्भरि श्वेते कृष्णे कैटभनाशिनि।  
हिरण्याक्षि विरूपाक्षि सुधूम्राक्षि नमोऽस्तु ते ॥ ९ ॥

वेदश्रुति महापुण्ये ब्रह्मण्ये जातवेदसि।  
जम्बूकटकचैत्येषु नित्यं सन्निहितालये ॥ १० ॥

त्वं ब्रह्मविद्या विद्यानां महानिद्रा च देहिनाम्।  
स्कन्दमातर्भगवति दुर्गे कान्तारवासिनि ॥ ११ ॥

स्वाहाकारः स्वधा चैव कला काष्ठा सरस्वती।  
सावित्रि वेदमाता च तथा वेदान्त उच्यते ॥ १२ ॥

स्तुतासि त्वं महादेवि विशुद्धेनान्तरात्मना।  
जयो भवतु मे नित्यं त्वत्प्रसादाद् रणाजिरे ॥ १३ ॥

कान्तारभयदुर्गेषु भक्तानां चालयेषु च।  
नित्यं वससि पाताले युद्धे जयसि दानवान् ॥ १४ ॥

त्वं जम्भनी मोहिनी च माया ह्रीः श्रीस्तथैव च।  
संध्या प्रभावती चैव सावित्री जननी तथा ॥ १५ ॥

तुष्टिः पुष्टिर्धृतिर्दीप्तिश्चन्द्रादित्यविवर्धिनी ।  
भूतिर्भूतिमतां सङ्ख्ये वीक्ष्यसे सिद्धचारणैः ॥ १६ ॥

ततः पार्थस्य विज्ञाय भक्तिं मानववत्सला।  
अन्तरिक्षगतोवाच गोविन्दस्याग्रतः स्थिता ॥ १७ ॥

स्वल्पेनैव तु कालेन शत्रूञ्जेष्यसि पाण्डव।  
नरस्त्वमसि दुर्धर्ष नारायणसहायवान् ॥ १८ ॥  
अजेयस्त्वं रणेऽरीणामपि वज्रभृतः स्वयम्।

इत्येवमुक्त्वा वरदा क्षणेनान्तरधीयत ॥ १९ ॥  
लब्ध्वा वरं तु कौन्तेयो मेने विजयमात्मनः।  
आरुरोह ततः पार्थो रथं परमसम्मतम् ॥ २० ॥

कृष्णार्जुनावेकरथौ दिव्यौ शङ्खौ प्रदध्मतुः।

य इदं पठते स्तोत्रं कल्य उत्थाय मानवः ॥ २१ ॥  
यक्षरक्षःपिशाचेभ्यो न भयं विद्यते सदा।

न चापि रिपवस्तेभ्यः सर्पाद्या ये च दंष्ट्रिणः ॥ २२ ॥  
न भयं विद्यते तस्य सदा राजकुलादपि।  
विवादे जयमाप्नोति बद्धो मुच्येत बन्धनात् ॥ २३ ॥

दुर्गं तरति चावश्यं तथा चौरैर्विमुच्यते।  
संग्रामे विजयेन्नित्यं लक्ष्मीं प्राप्नोति केवलाम् ॥ २४ ॥

आरोग्यबलसम्पन्नो जीवेद् वर्षशतं तथा।  
एतद् दृष्टं प्रसादात् तु मया व्यासस्य धीमतः ॥ २५ ॥

मोहादेतौ न जानन्ति नरनारायणावृषी।  
तव पुत्रा दुरात्मानः सर्वे मन्युवशानुगाः ॥ २६ ॥

प्राप्तकालमिदं वाक्यं कालपाशेन गुण्ठिताः।  
द्वैपायनो नारदश्च कण्वो रामस्तथानघः।  
अवारयंस्तव सुतं न चासौ तद् गृहीतवान् ॥ २७ ॥

यत्र धर्मो द्युतिः कान्तिर्यत्र ह्रीः श्रीस्तथा मतिः।  
यतो धर्मस्ततः कृष्णो यतः कृष्णस्ततो जयः ॥ २८ ॥