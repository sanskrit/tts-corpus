+++
title_full = "041 (श्रीमद्भगवद्\u200cगीतायां सप्तदशोऽध्यायः) श्रद्धाका और शास्त्रविपरीत घोर तप करनेवालोंका वर्णन, आहार, यज्ञ, तप और दानके पृथक्-पृथक् भेद तथा ॐ, तत्, सत्\u200cके प्रयोगकी व्याख्या"
title = "०४१ श्रद्धात्रयविभागयोगः"

+++

<details><summary>भागसूचना</summary>

एकचत्वारिंशोऽध्यायः
</details>

<details><summary>सूचना (हिन्दी)</summary>

(श्रीमद्भगवद्‌गीतायां सप्तदशोऽध्यायः)  
श्रद्धाका और शास्त्रविपरीत घोर तप करनेवालोंका वर्णन, आहार, यज्ञ, तप और दानके पृथक्-पृथक् भेद तथा ॐ, तत्, सत्‌के प्रयोगकी व्याख्या
</details>

<details><summary>अनुवाद (हिन्दी)</summary>

सम्बन्ध—गीताके सोलहवें अध्यायके आरम्भमें श्रीभगवान्‌ने निष्कामभावसे सेवन किये जानेवाले शास्त्रविहित गुण और आचरणोंका दैवीसम्पदाके नामसे वर्णन करके फिर शास्त्रविपरीत आसुरी सम्पत्तिका कथन किया। साथ ही आसुरस्वभाववाले पुरुषोंको नरकोंमें गिरानेकी बात कही और यह बतलाया कि काम, क्रोध, लोभ ही आसुरीसम्पदाके प्रधान अवगुण हैं और ये तीनों ही नरकोंके द्वार हैं; इनका त्याग करके जो आत्मकल्याणके लिये साधन करता है, वह परम गतिको प्राप्त होता है। इसके अनन्तर यह कहा कि जो शास्त्रविधिका त्याग करके मनमाने ढंगसे अपनी समझसे जिसको अच्छा कर्म समझता है, वही करता है, उसे अपने उन कर्मोंका फल नहीं मिलता, यह तो ठीक ही है; परंतु ऐसे लोग भी तो हो सकते हैं, जो शास्त्रविधिका तो न जाननेके कारण अथवा अन्य किसी कारणसे त्याग कर बैठते हैं तथा यज्ञ-पूजादि शुभ कर्म श्रद्धापूर्वक करते हैं, उनकी क्या स्थिति होती है? इस जिज्ञासाको व्यक्त करते हुए अर्जुन भगवान्‌से पूछते हैं—
</details>

<details open><summary>मूलम् (वचनम्)</summary>

अर्जुन उवाच
</details>

<details open><summary>विश्वास-प्रस्तुतिः</summary>

ये शास्त्रविधिमुत्सृज्य यजन्ते श्रद्धयान्विताः।  
तेषां निष्ठा तु का कृष्ण सत्त्वमाहो रजस्तमः ॥ १ ॥
</details>

<details><summary>मूलम्</summary>

ये शास्त्रविधिमुत्सृज्य यजन्ते श्रद्धयान्विताः।  
तेषां निष्ठा तु का कृष्ण सत्त्वमाहो रजस्तमः ॥ १ ॥
</details>

<details><summary>अनुवाद (हिन्दी)</summary>

_अर्जुन बोले—_ हे कृष्ण! जो श्रद्धासे युक्त मनुष्य शास्त्रविधिको त्यागकर देवादिका पूजन करते हैं,[^२] उनकी स्थिति फिर कौन-सी है? सात्त्विकी है अथवा राजसी किंवा तामसी[^१]॥१॥
</details>

<details open><summary>मूलम् (वचनम्)</summary>

श्रीभगवानुवाच
</details>

<details open><summary>विश्वास-प्रस्तुतिः</summary>

_त्रिविधा भवति श्रद्धा देहिनां सा स्वभावजा_ २_।_  
सात्त्विकी राजसी चैव तामसी चेति तां शृणु ॥ २ ॥
</details>

<details><summary>मूलम्</summary>

_त्रिविधा भवति श्रद्धा देहिनां सा स्वभावजा_ २_।_  
सात्त्विकी राजसी चैव तामसी चेति तां शृणु ॥ २ ॥
</details>

<details><summary>अनुवाद (हिन्दी)</summary>

_श्रीभगवान् बोले—_ मनुष्योंकी वह शास्त्रीय संस्कारोंसे रहित केवल स्वभावसे उत्पन्न श्रद्धा सात्त्विकी और राजसी तथा तामसी—ऐसे तीनों प्रकारकी ही होती है। उसको तू मुझसे सुन॥२॥
</details>

<details open><summary>विश्वास-प्रस्तुतिः</summary>

सत्त्वानुरूपा सर्वस्य श्रद्धा भवति भारत।  
श्रद्धामयोऽयं पुरुषो यो यच्छ्रद्धः स एव सः ॥ ३ ॥
</details>

<details><summary>मूलम्</summary>

सत्त्वानुरूपा सर्वस्य श्रद्धा भवति भारत।  
श्रद्धामयोऽयं पुरुषो यो यच्छ्रद्धः स एव सः ॥ ३ ॥
</details>

<details><summary>अनुवाद (हिन्दी)</summary>

हे भारत! सभी मनुष्योंकी श्रद्धा उनके अन्तःकरणके अनुरूप होती है। यह पुरुष श्रद्धामय है, इसलिये जो पुरुष जैसी श्रद्धावाला है, वह स्वयं भी वही है[^३]॥३॥  
सम्बन्ध—श्रद्धाके अनुसार मनुष्योंकी निष्ठाका स्वरूप बतलाया गया; इससे यह जाननेकी इच्छा हो सकती है कि ऐसे मनुष्योंकी पहचान कैसे हो कि कौन किस निष्ठावाला है। इसपर भगवान् कहते हैं—
</details>

<details open><summary>विश्वास-प्रस्तुतिः</summary>

यजन्ते सात्त्विका देवान् यक्षरक्षांसि राजसाः।  
प्रेतान् भूतगणांश्चान्ये यजन्ते तामसा जनाः ॥ ४ ॥
</details>

<details><summary>मूलम्</summary>

यजन्ते सात्त्विका देवान् यक्षरक्षांसि राजसाः।  
प्रेतान् भूतगणांश्चान्ये यजन्ते तामसा जनाः ॥ ४ ॥
</details>

<details><summary>अनुवाद (हिन्दी)</summary>

सात्त्विक पुरुष देवोंको पूजते हैं,[^१] राजस पुरुष यक्ष और राक्षसोंको[^२] तथा अन्य जो तामस मनुष्य हैं, वे प्रेत और भूतगणोंको[^३] पूजते हैं॥४॥
</details>

<details open><summary>विश्वास-प्रस्तुतिः</summary>

अशास्त्रविहितं घोरं तप्यन्ते ये तपो जनाः।  
दम्भाहंकारसंयुक्ताः कामरागबलान्विताः ॥ ५ ॥
</details>

<details><summary>मूलम्</summary>

अशास्त्रविहितं घोरं तप्यन्ते ये तपो जनाः।  
दम्भाहंकारसंयुक्ताः कामरागबलान्विताः ॥ ५ ॥
</details>

<details><summary>अनुवाद (हिन्दी)</summary>

जो मनुष्य शास्त्रविधिसे रहित केवल मनःकल्पित घोर तपको तपते हैं तथा दम्भ और अहंकारसे युक्त[^४] एवं कामना, आसिक्त और बलके अभिमानसे भी युक्त हैं॥५॥
</details>

<details open><summary>विश्वास-प्रस्तुतिः</summary>

_कर्षयन्तः शरीरस्थं भूतग्राममचेतसः_ ५_ ।_  
मां चैवान्तःशरीरस्थं तान् विद्ध्यासुरनिश्चयान् ॥ ६ ॥
</details>

<details><summary>मूलम्</summary>

_कर्षयन्तः शरीरस्थं भूतग्राममचेतसः_ ५_ ।_  
मां चैवान्तःशरीरस्थं तान् विद्ध्यासुरनिश्चयान् ॥ ६ ॥
</details>

<details><summary>अनुवाद (हिन्दी)</summary>

जो शरीररूपसे स्थित भूतसमुदायको और अन्तःकरणमें स्थित मुझ परमात्माको भी कृश करनेवाले हैं,[^६] उन अज्ञानियोंको तू आसुरस्वभाववाले जान॥६॥  
सम्बन्ध—त्रिविध स्वाभाविक श्रद्धावालोंके तथा घोर तप करनेवाले लोगोंके लक्षण बतलाकर अब भगवान् सात्त्विकका ग्रहण और राजस-तामसका त्याग करानेके उद्देश्यसे सात्त्विक-राजस-तामस आहार, यज्ञ, तप और दानके भेद सुननेके लिये अर्जुनको आज्ञा देते हैं—
</details>

<details open><summary>विश्वास-प्रस्तुतिः</summary>

आहारस्त्वपि सर्वस्य त्रिविधो भवति प्रियः।  
यज्ञस्तपस्तथा दानं तेषां भेदमिमं शृणु ॥ ७ ॥
</details>

<details><summary>मूलम्</summary>

आहारस्त्वपि सर्वस्य त्रिविधो भवति प्रियः।  
यज्ञस्तपस्तथा दानं तेषां भेदमिमं शृणु ॥ ७ ॥
</details>

<details><summary>अनुवाद (हिन्दी)</summary>

भोजन भी सबको अपनी-अपनी प्रकृतिके अनुसार तीन प्रकारका प्रिय होता है। वैसे ही यज्ञ, तप और दान भी तीन-तीन प्रकारके होते हैं।[^७] उनके इस पृथक्-पृथक् भेदको तू मुझसे सुन॥७॥
</details>

<details open><summary>विश्वास-प्रस्तुतिः</summary>

आयुःसत्त्वबलारोग्यसुखप्रीतिविवर्धनाः ।  
_रस्याः_ १_ स्निग्धाः_ २_ स्थिरा_ ३_ हृद्या_ ४_ आहाराः_ ५_ सात्त्विकप्रियाः ॥ ८ ॥_
</details>

<details><summary>मूलम्</summary>

आयुःसत्त्वबलारोग्यसुखप्रीतिविवर्धनाः ।  
_रस्याः_ १_ स्निग्धाः_ २_ स्थिरा_ ३_ हृद्या_ ४_ आहाराः_ ५_ सात्त्विकप्रियाः ॥ ८ ॥_
</details>

<details><summary>अनुवाद (हिन्दी)</summary>

आयु, बुद्धि, बल, आरोग्य, सुख और प्रीतिको बढ़ानेवाले[^६] रसयुक्त, चिकने और स्थिर रहनेवाले तथा स्वभावसे ही मनको प्रिय—ऐसे आहार अर्थात् भोजन करनेके पदार्थ सात्त्विक पुरुषको प्रिय होते हैं॥८॥
</details>

<details open><summary>विश्वास-प्रस्तुतिः</summary>

कट्‌वम्ललवणात्युष्णतीक्ष्णरूक्षविदाहिनः ।  
आहारा राजसस्येष्टा दुःखशोकामयप्रदाः ॥ ९ ॥
</details>

<details><summary>मूलम्</summary>

कट्‌वम्ललवणात्युष्णतीक्ष्णरूक्षविदाहिनः ।  
आहारा राजसस्येष्टा दुःखशोकामयप्रदाः ॥ ९ ॥
</details>

<details><summary>अनुवाद (हिन्दी)</summary>

कड़वे, खट्टे, लवणयुक्त, बहुत गरम, तीखे, रूखे, दाह-कारक और दुःख, चिन्ता तथा रोगोंको उत्पन्न करनेवाले आहार अर्थात् भोजन करनेके पदार्थ[^७] राजस पुरुषको प्रिय होते हैं॥
</details>

<details open><summary>विश्वास-प्रस्तुतिः</summary>

_यातयामं_ ८_ गतरसं_ ९_ पूति_ १०_ पर्युषितं_ ११_ च यत्।_  
_उच्छिष्टमपि_ १२_ चामेध्यं_ १३_ भोजनं तामसप्रियम् ॥ १० ॥_
</details>

<details><summary>मूलम्</summary>

_यातयामं_ ८_ गतरसं_ ९_ पूति_ १०_ पर्युषितं_ ११_ च यत्।_  
_उच्छिष्टमपि_ १२_ चामेध्यं_ १३_ भोजनं तामसप्रियम् ॥ १० ॥_
</details>

<details><summary>अनुवाद (हिन्दी)</summary>

जो भोजन अधपका, रसरहित, दुर्गन्धयुक्त, बासी और उच्छिष्ट है तथा जो अपवित्र भी है, वह भोजन तामस पुरुषको प्रिय होता है॥१०॥
</details>

<details open><summary>विश्वास-प्रस्तुतिः</summary>

_अफलाकाङ्क्षिभिर्यज्ञो_ १ २_ विधिदृष्टो य इज्यते।_  
_यष्टव्यमेवेति मनः समाधाय स सात्त्विकः_ ३_ ॥ ११ ॥_
</details>

<details><summary>मूलम्</summary>

_अफलाकाङ्क्षिभिर्यज्ञो_ १ २_ विधिदृष्टो य इज्यते।_  
_यष्टव्यमेवेति मनः समाधाय स सात्त्विकः_ ३_ ॥ ११ ॥_
</details>

<details><summary>अनुवाद (हिन्दी)</summary>

जो शास्त्रविधिसे नियत, यज्ञ करना ही कर्तव्य है—इस प्रकार मनको समाधान करके, फल न चाहनेवाले पुरुषोंद्वारा किया जाता है, वह सात्त्विक है॥
</details>

<details open><summary>विश्वास-प्रस्तुतिः</summary>

अभिसंधाय तु फलं दम्भार्थमपि चैव यत्।  
इज्यते भरतश्रेष्ठ तं यज्ञं विद्धि राजसम् ॥ १२ ॥
</details>

<details><summary>मूलम्</summary>

अभिसंधाय तु फलं दम्भार्थमपि चैव यत्।  
इज्यते भरतश्रेष्ठ तं यज्ञं विद्धि राजसम् ॥ १२ ॥
</details>

<details><summary>अनुवाद (हिन्दी)</summary>

परंतु हे अर्जुन! केवल दम्भाचरणके लिये अथवा फलको भी दृष्टिमें रखकर जो यज्ञ किया जाता है, उस यज्ञको तू राजस जान[^४]॥१२॥
</details>

<details open><summary>विश्वास-प्रस्तुतिः</summary>

_विधिहीनमसृष्टान्नं_ ५_ मन्त्रहीनमदक्षिणम्_ ६_ ।_  
श्रद्धाविरहितं यज्ञं तामसं परिचक्षते ॥ १३ ॥
</details>

<details><summary>मूलम्</summary>

_विधिहीनमसृष्टान्नं_ ५_ मन्त्रहीनमदक्षिणम्_ ६_ ।_  
श्रद्धाविरहितं यज्ञं तामसं परिचक्षते ॥ १३ ॥
</details>

<details><summary>अनुवाद (हिन्दी)</summary>

शास्त्रविधिसे हीन, अन्नदानसे रहित, बिना मन्त्रोंके, बिना दक्षिणाके और बिना श्रद्धाके किये जानेवाले यज्ञको तामस यज्ञ कहते हैं॥१३॥  
सम्बन्ध—इस प्रकार तीन तरहके यज्ञोंके लक्षण बतलाकर, अब तपके लक्षणोंका प्रकरण आरम्भ करते हुए चार श्लोकोंद्वारा सात्त्विक तपके लक्षण बतलाते हैं—
</details>

<details open><summary>विश्वास-प्रस्तुतिः</summary>

_देवद्विजगुरुप्राज्ञपूजनं_ ७_ शौचमार्जवम् ।_  
ब्रह्मचर्यमहिंसा च शारीरं तप उच्यते ॥ १४ ॥
</details>

<details><summary>मूलम्</summary>

_देवद्विजगुरुप्राज्ञपूजनं_ ७_ शौचमार्जवम् ।_  
ब्रह्मचर्यमहिंसा च शारीरं तप उच्यते ॥ १४ ॥
</details>

<details><summary>अनुवाद (हिन्दी)</summary>

देवता, ब्राह्मण, गुरु और ज्ञानीजनोंका पूजन, पवित्रता,[^८] सरलता,[^१] ब्रह्मचर्य[^२] और अहिंसा[^३]—यह शरीरसम्बन्धी तप कहा जाता है[^४]॥१४॥
</details>

<details open><summary>विश्वास-प्रस्तुतिः</summary>

_अनुद्वेगकरं वाक्यं सत्यं प्रियहितं च यत्।_ ५  
स्वाध्यायाभ्यसनं चैव वाङ्‌मयं तप उच्यते ॥ १५ ॥
</details>

<details><summary>मूलम्</summary>

_अनुद्वेगकरं वाक्यं सत्यं प्रियहितं च यत्।_ ५  
स्वाध्यायाभ्यसनं चैव वाङ्‌मयं तप उच्यते ॥ १५ ॥
</details>

<details><summary>अनुवाद (हिन्दी)</summary>

जो उद्वेग न करनेवाला, प्रिय और हितकारक एवं यथार्थ भाषण है तथा जो वेद-शास्त्रोंके पठनका एवं परमेश्वरके नाम-जपका अभ्यास है, वही वाणीसम्बन्धी तप कहा जाता है॥
</details>

<details open><summary>विश्वास-प्रस्तुतिः</summary>

_मनःप्रसादः_ ६_ सौम्यत्वं_ ७_ मौनमात्मविनिग्रहः_ ८ ९_।_  
_भावसंशुद्धिरित्येतत्_ १०_ तपो मानसमुच्यते ॥ १६ ॥_
</details>

<details><summary>मूलम्</summary>

_मनःप्रसादः_ ६_ सौम्यत्वं_ ७_ मौनमात्मविनिग्रहः_ ८ ९_।_  
_भावसंशुद्धिरित्येतत्_ १०_ तपो मानसमुच्यते ॥ १६ ॥_
</details>

<details><summary>अनुवाद (हिन्दी)</summary>

मनकी प्रसन्नता, शान्तभाव, भगवच्चिन्तन करनेका स्वभाव, मनका निग्रह और अन्तःकरणके भावोंकी भलीभाँति पवित्रता—इस प्रकार यह मनसम्बन्धी तप कहा जाता है॥१६॥
</details>

<details open><summary>विश्वास-प्रस्तुतिः</summary>

श्रद्धया परया तप्तं तपस्तत् त्रिविधं नरैः।  
_अफलाकाङ्‌क्षिभिर्युक्तैः_ ११_ सात्त्विकं परिचक्षते ॥ १७ ॥_
</details>

<details><summary>मूलम्</summary>

श्रद्धया परया तप्तं तपस्तत् त्रिविधं नरैः।  
_अफलाकाङ्‌क्षिभिर्युक्तैः_ ११_ सात्त्विकं परिचक्षते ॥ १७ ॥_
</details>

<details><summary>अनुवाद (हिन्दी)</summary>

फलको न चाहनेवाले योगी पुरुषोंद्वारा परमश्रद्धासे किये हुए[^१२] उस पूर्वोक्त तीन प्रकारके तपको सात्त्विक कहते हैं[^१३]॥१७॥  
सम्बन्ध—अब राजस तपके लक्षण बतलाये जाते हैं—
</details>

<details open><summary>विश्वास-प्रस्तुतिः</summary>

_सत्कारमानपूजार्थं तपो दम्भेन_ १_ चैव यत्।_  
_क्रियते तदिह प्रोक्तं राजसं चलमध्रुवम्_ २_ ॥ १८ ॥_
</details>

<details><summary>मूलम्</summary>

_सत्कारमानपूजार्थं तपो दम्भेन_ १_ चैव यत्।_  
_क्रियते तदिह प्रोक्तं राजसं चलमध्रुवम्_ २_ ॥ १८ ॥_
</details>

<details><summary>अनुवाद (हिन्दी)</summary>

जो तप सत्कार, मान और पूजाके लिये तथा अन्य किसी स्वार्थके लिये भी[^३] स्वभावसे या पाखण्डसे किया जाता है, वह अनिश्चित एवं क्षणिक फलवाला तप यहाँ राजस कहा गया है॥१८॥  
सम्बन्ध—अब तामस तपके लक्षण बतलाते हैं, जो कि सर्वथा त्याज्य हैं—
</details>

<details open><summary>विश्वास-प्रस्तुतिः</summary>

_मूढग्राहेणात्मनो_ ४_ यत् पीडया क्रियते तपः।_  
परस्योत्सादनार्थं वा तत् तामसमुदाहृतम् ॥ १९ ॥
</details>

<details><summary>मूलम्</summary>

_मूढग्राहेणात्मनो_ ४_ यत् पीडया क्रियते तपः।_  
परस्योत्सादनार्थं वा तत् तामसमुदाहृतम् ॥ १९ ॥
</details>

<details><summary>अनुवाद (हिन्दी)</summary>

जो तप मूढतापूर्वक हठसे, मन, वाणी और शरीरकी पीड़ाके सहित अथवा दूसरेका अनिष्ट करनेके लिये किया जाता है, वह तप तामस कहा गया है[^५]॥१९॥  
सम्बन्ध—तीन प्रकारके तपोंका लक्षण करके अब दानके तीन प्रकारके लक्षण कहते हैं—
</details>

<details open><summary>विश्वास-प्रस्तुतिः</summary>

दातव्यमिति यद् दानं दीयतेऽनुपकारिणे।  
देशे काले च पात्रे च तद् दानं सात्त्विकं स्मृतम्॥२०॥
</details>

<details><summary>मूलम्</summary>

दातव्यमिति यद् दानं दीयतेऽनुपकारिणे।  
देशे काले च पात्रे च तद् दानं सात्त्विकं स्मृतम्॥२०॥
</details>

<details><summary>अनुवाद (हिन्दी)</summary>

दान देना ही कर्तव्य है[^६]—ऐसे भावसे जो दान देश तथा काल[^७] और पात्रके प्राप्त होनेपर[^८] उपकार न करनेवालेके प्रति दिया जाता है, वह दान सात्त्विक कहा गया है[^१]॥२०॥
</details>

<details open><summary>विश्वास-प्रस्तुतिः</summary>

यत्तु प्रत्युपकारार्थं फलमुद्दिश्य वा पुनः।  
दीयते च परिक्लिष्टं तद् दानं राजसं स्मृतम् ॥ २१ ॥
</details>

<details><summary>मूलम्</summary>

यत्तु प्रत्युपकारार्थं फलमुद्दिश्य वा पुनः।  
दीयते च परिक्लिष्टं तद् दानं राजसं स्मृतम् ॥ २१ ॥
</details>

<details><summary>अनुवाद (हिन्दी)</summary>

किंतु जो दान क्लेशपूर्वक[^२] तथा प्रत्युपकारके प्रयोजनसे[^३] अथवा फलको दृष्टिमें रखकर[^४] फिर दिया जाता है, वह दान राजस कहा गया है॥२१॥
</details>

<details open><summary>विश्वास-प्रस्तुतिः</summary>

अदेशकाले यद् दानमपात्रेभ्यश्च दीयते।  
असत्कृतमवज्ञातं तत् तामसमुदाहृतम् ॥ २२ ॥
</details>

<details><summary>मूलम्</summary>

अदेशकाले यद् दानमपात्रेभ्यश्च दीयते।  
असत्कृतमवज्ञातं तत् तामसमुदाहृतम् ॥ २२ ॥
</details>

<details><summary>अनुवाद (हिन्दी)</summary>

जो दान बिना सत्कारके[^५] अथवा तिरस्कारपूर्वक[^६] अयोग्य देश-कालमें[^७] और कुपात्रके[^८] प्रति दिया जाता है, वह दान तामस कहा गया है॥२२॥  
सम्बन्ध—अब सात्त्विक यज्ञ, दान और तप उपादेय क्यों हैं; भगवान्‌से उनका क्या सम्बन्ध है तथा उन सात्त्विक यज्ञ, तप और दानोंमें जो अंग-वैगुण्य हो जाय, उसकी पूर्ति किस प्रकार होती है—यह सब बतलानेके लिये अगला प्रकरण आरम्भ किया जाता है—
</details>

<details open><summary>विश्वास-प्रस्तुतिः</summary>

ॐ तत्सदिति निर्देशो ब्रह्मणस्त्रिविधः स्मृतः।  
ब्राह्मणास्तेन वेदाश्च यज्ञाश्च विहिताः पुरा ॥ २३ ॥
</details>

<details><summary>मूलम्</summary>

ॐ तत्सदिति निर्देशो ब्रह्मणस्त्रिविधः स्मृतः।  
ब्राह्मणास्तेन वेदाश्च यज्ञाश्च विहिताः पुरा ॥ २३ ॥
</details>

<details><summary>अनुवाद (हिन्दी)</summary>

ॐ, तत्, सत्—ऐसे यह तीन प्रकारका सच्चिदानन्दघन ब्रह्मका नाम कहा है;[^९] उसी ब्रह्मसे सृष्टिके आदिकालमें ब्राह्मण और वेद तथा यज्ञादि[^१] रचे गये॥२३॥  
सम्बन्ध—परमेश्वरके उपर्युक्त ॐ, तत् और सत्—इन तीन नामोंका यज्ञ, दान, तप आदिके साथ क्या सम्बन्ध है? ऐसी जिज्ञासा होनेपर कहते हैं—
</details>

<details open><summary>विश्वास-प्रस्तुतिः</summary>

तस्मादोमित्युदाहृत्य यज्ञदानतपःक्रियाः ।  
प्रवर्तन्ते विधानोक्ताः सततं ब्रह्मवादिनाम् ॥ २४ ॥
</details>

<details><summary>मूलम्</summary>

तस्मादोमित्युदाहृत्य यज्ञदानतपःक्रियाः ।  
प्रवर्तन्ते विधानोक्ताः सततं ब्रह्मवादिनाम् ॥ २४ ॥
</details>

<details><summary>अनुवाद (हिन्दी)</summary>

इसलिये वेदमन्त्रोंका उच्चारण करनेवाले श्रेष्ठ पुरुषोंकी शास्त्रविधिसे नियत यज्ञ, दान और तपरूप क्रियाएँ सदा ‘ॐ’ इस परमात्माके नामको उच्चारण करके ही आरम्भ होती हैं[^२]॥२४॥
</details>

<details open><summary>विश्वास-प्रस्तुतिः</summary>

तदित्यनभिसंधाय फलं यज्ञतपःक्रियाः ।  
दानक्रियाश्च विविधाः क्रियन्ते मोक्षकाङ्क्षिभिः ॥ २५ ॥
</details>

<details><summary>मूलम्</summary>

तदित्यनभिसंधाय फलं यज्ञतपःक्रियाः ।  
दानक्रियाश्च विविधाः क्रियन्ते मोक्षकाङ्क्षिभिः ॥ २५ ॥
</details>

<details><summary>अनुवाद (हिन्दी)</summary>

तत् अर्थात् ‘तत्’ नामसे कहे जानेवाले परमात्माका ही यह सब है—इस भावसे फलको न चाहकर नाना प्रकारकी यज्ञ, तपरूप क्रियाएँ तथा दानरूप क्रियाएँ कल्याणकी इच्छावाले पुरुषोंद्वारा की जाती हैं[^३]॥२५॥
</details>

<details open><summary>विश्वास-प्रस्तुतिः</summary>

सद्भावे साधुभावे च सदित्येतत् प्रयुज्यते।  
प्रशस्ते कर्मणि तथा सच्छब्दः पार्थ युज्यते ॥ २६ ॥
</details>

<details><summary>मूलम्</summary>

सद्भावे साधुभावे च सदित्येतत् प्रयुज्यते।  
प्रशस्ते कर्मणि तथा सच्छब्दः पार्थ युज्यते ॥ २६ ॥
</details>

<details><summary>अनुवाद (हिन्दी)</summary>

‘सत्’—इस प्रकार यह परमात्माका नाम सत्यभावमें[^४] और श्रेष्ठभावमें[^५] प्रयोग किया जाता है तथा हे पार्थ! उत्तम कर्ममें भी[^६] ‘सत्’ शब्दका प्रयोग किया जाता है॥२६॥
</details>

<details open><summary>विश्वास-प्रस्तुतिः</summary>

यज्ञे तपसि दाने च स्थितिः सदिति चोच्यते।  
कर्म चैव तदर्थीयं सदित्येवाभिधीयते ॥ २७ ॥
</details>

<details><summary>मूलम्</summary>

यज्ञे तपसि दाने च स्थितिः सदिति चोच्यते।  
कर्म चैव तदर्थीयं सदित्येवाभिधीयते ॥ २७ ॥
</details>

<details><summary>अनुवाद (हिन्दी)</summary>

तथा यज्ञ, तप और दानमें जो स्थिति है, वह भी ‘सत्’ इस प्रकार कही जाती है[^७] और उस परमात्माके लिये किया हुआ कर्म निश्चयपूर्वक सत्—ऐसे कहा जाता है[^८]॥२७॥  
सम्बन्ध—इस प्रकार श्रद्धापूर्वक किये हुए शास्त्र-विहित यज्ञ, तप, दान आदि कर्मोंका महत्त्व बतलाया गया; उसे सुनकर यह जिज्ञासा होती है कि जो शास्त्रविहित यज्ञादि कर्म बिना श्रद्धाके किये जाते हैं, उनका क्या फल होता है; इसपर भगवान् इस अध्यायका उपसंहार करते हुए कहते हैं—
</details>

<details open><summary>विश्वास-प्रस्तुतिः</summary>

_अश्रद्धया हुतं दत्तं तपस्तप्तं कृतं च यत्_ १_।_  
असदित्युच्यते पार्थ न च तत् प्रेत्य नो इह॥२८॥
</details>

<details><summary>मूलम्</summary>

_अश्रद्धया हुतं दत्तं तपस्तप्तं कृतं च यत्_ १_।_  
असदित्युच्यते पार्थ न च तत् प्रेत्य नो इह॥२८॥
</details>

<details><summary>अनुवाद (हिन्दी)</summary>

हे अर्जुन! बिना श्रद्धाके किया हुआ हवन, दिया हुआ दान एवं तपा हुआ तप और जो कुछ भी किया हुआ शुभ कर्म है—वह समस्त ‘असत्’—इस प्रकार कहा जाता है; इसलिये वह न तो इस लोकमें लाभदायक है और न मरनेके बाद ही[^२]॥२८॥
</details>

<details><summary>मूलम् (समाप्तिः)</summary>

इति श्रीमहाभारते भीष्मपर्वणि श्रीमद्‌भगवद्‌गीतापर्वणि श्रीमद्‌भगवद्‌गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे श्रद्धात्रयविभागयोगो नाम सप्तदशोऽध्यायः ॥ १७ ॥ भीष्मपर्वणि तु एकचत्वारिंशोऽध्यायः ॥ ४१ ॥
</details>

<details open><summary>मूलम् (वचनम्)</summary>

इस प्रकार श्रीमहाभारत भीष्मपर्वके श्रीमद्‌भगवद्‌गीतापर्वके अन्तर्गत ब्रह्मविद्या और योगशास्त्ररूप श्रीमद्‌भगवद्‌गीतोपनिषद्, श्रीकृष्णार्जुन-संवादमें श्रद्धात्रयविभागयोग नामक सत्रहवाँ अध्याय पूरा हुआ॥१७॥ भीष्मपर्वमें इकतालीसवाँ अध्याय पूरा हुआ॥४१॥
</details>

[^२]:यद्यपि शास्त्रविधिके त्यागकी बात गीताके सोलहवें अध्यायके तेईसवें श्लोकमें भी कही जा चुकी थी और यहाँ भी कहते हैं; पर इन दोनोंके भावमें बड़ा अन्तर है। वहाँ अवहेलनापूर्वक किये जानेवाले शास्त्रविधिके त्यागका वर्णन है और यहाँ न जाननेके कारण होनेवाले शास्त्रविधिके त्यागका है। उनको तो शास्त्रकी परवा ही नहीं है; अतः वे मनमाने ढंगसे जिस कर्मको अच्छा समझते हैं, उसे करते हैं। इसीलिये वहाँ ‘वर्तते कामकारतः’ कहा गया है; परंतु यहाँ ‘यजन्ते श्रद्धयान्विताः’ कहा है, अतः इन लोगोंमें श्रद्धा है, जहाँ श्रद्धा होती है, वहाँ अवहेलना नहीं हो सकती। इन लोगोंको परिस्थिति और वातावरणकी प्रतिकूलतासे, अवकाशके अभावसे अथवा परिश्रम तथा अध्ययन आदिकी कमीसे शास्त्रविधिका ज्ञान नहीं होता और इस अज्ञताके कारण ही इनके द्वारा उसका त्याग होता है।

[^१]:जो शास्त्रको न जाननेके कारण शास्त्रविधिका त्याग करके श्रद्धाके साथ पूजन आदि करनेवाले हैं, वे कैसे स्वभाववाले हैं—दैव स्वभाववाले या आसुरस्वभाववाले? इसका स्पष्टीकरण पहले नहीं हुआ। अतः उसीको समझनेके लिये अर्जुनका यह प्रश्न है कि ऐसे लोगोंकी स्थिति सात्त्विकी है अथवा राजसी या तामसी? अर्थात् वे दैवीसम्पदावाले हैं या आसुरीसम्पदावाले?

ऊपरके विवेचनसे यह पता लगता है कि संसारमें निम्नलिखित पाँच प्रकारके मनुष्य हो सकते हैं—

(१) जिनमें श्रद्धा भी है और जो शास्त्रविधिका पालन भी करते हैं, ऐसे पुरुष दो प्रकारके हैं—एक तो निष्कामभावसे कर्मोंका आचरण करनेवाले और दूसरे सकामभावसे कर्मोंका आचरण करनेवाले। निष्कामभावसे आचरण करनेवाले दैवीसम्पदायुक्त सात्त्विक पुरुष मोक्षको प्राप्त होते हैं; इनका वर्णन प्रधानतया गीताके सोलहवें अध्यायके पहले तीन श्लोकोंमें तथा इस अध्यायके ग्यारहवें, चौदहवेंसे सत्रहवें और बीसवें श्लोकोंमें है। सकामभावसे आचरण करनेवाले सत्त्वमिश्रित राजस पुरुष सिद्धि, सुख तथा स्वर्गादि लोकोंको प्राप्त होते हैं; इनका वर्णन गीताके दूसरे अध्यायके बयालीसवें, तैंतालीसवें और चौवालीसवेंमें, चौथे अध्यायके बारहवेंमें, सातवेंके बीसवें, इक्कीसवें और बाईसवेंमें और नवें अध्यायके बीसवें, इक्कीसवें और तेईसवें तथा इस अध्यायके बारहवें, अठारहवें और इक्कीसवें श्लोकोंमें है।

(२) जो लोग शास्त्रविधिका किसी अंशमें पालन करते हुए यज्ञ, दान, तप आदि कर्म तो करते हैं, परंतु जिनमें श्रद्धा नहीं होती, उन पुरुषोंके कर्म असत् (निष्फल) होते हैं; उन्हें इस लोक और परलोकमें उन कर्मोंसे कोई भी लाभ नहीं होता। इनका वर्णन गीताके इस अध्यायके अट्ठाईसवें श्लोकमें किया गया है।

(३) जो लोग अज्ञताके कारण शास्त्रविधिका तो त्याग करते हैं, परंतु जिनमें श्रद्धा है, ऐसे पुरुष श्रद्धाके भेदसे सात्त्विक भी होते हैं और राजस तथा तामस भी। इनकी गति भी इनके स्वरूपके अनुसार ही होती है। इनका वर्णन इस अध्यायके दूसरे, तीसरे तथा चौथे श्लोकोंमें किया गया है।

(४) जो लोग न तो शास्त्रको मानते हैं और न जिनमें श्रद्धा ही है; इससे जो काम, क्रोध और लोभके वश होकर अपना पापमय जीवन बिताते हैं, वे आसुरी-सम्पदावाले लोग नरकोंमें गिरते हैं तथा नीच योनियोंको प्राप्त होते हैं। उनका वर्णन गीताके सातवें अध्यायके पंद्रहवें श्लोकमें, नवेंके बारहवेंमें, सोलहवें अध्यायके सातवेंसे लेकर बीसवेंतकमें और इस अध्यायके पाँचवें, छठे एवं तेरहवें श्लोकोंमें है।

(५) जो लोग अवहेलनासे शास्त्रविधिका त्याग करते हैं और अपनी समझसे उन्हें जो अच्छा लगता है, वही करते हैं, उन यथेच्छाचारी पुरुषोंमें जिनके कर्म शास्त्रनिषिद्ध होते हैं, उन तामस पुरुषोंको तो नरकादि दुर्गतिकी प्राप्ति होती है और जिनके कर्म अच्छे होते हैं, उन पुरुषोंको शास्त्रविधिका त्याग कर देनेके कारण कोई भी फल नहीं मिलता। इसका वर्णन गीताके सोलहवें अध्यायके तेईसवें श्लोकमें किया गया है। ध्यान रहे कि इनके द्वारा जो पापकर्म किये जाते हैं, उनका फल—तिर्यक्-योनियोंकी प्राप्ति और नरकोंकी प्राप्ति—अवश्य होता है।

इन पाँच प्रकारके मनुष्योंके वर्णनमें प्रमाणस्वरूप जिन श्लोकोंका संकेत किया गया है, उनके अतिरिक्त अन्यान्य श्लोकोंमें भी इनका वर्णन है; परंतु यहाँ उन सबका उल्लेख करनेसे बहुत विस्तार हो जाता, इसलिये नहीं किया गया।

[^२]:जो श्रद्धा शास्त्रके श्रवण-पठनादिसे होती है, उसे ‘शास्त्रजा’ कहते हैं और जो पूर्वजन्मोंके तथा इस जन्मके कर्मोंके संस्कारानुसार स्वाभाविक होती है, वह ‘स्वभावजा’ कहलाती है।

[^३]:पुरुषका वास्तविक स्वरूप तो गुणातीत ही है; परंतु यहाँ उस पुरुषकी बात है, जो प्रकृतिमें स्थित है और प्रकृतिसे उत्पन्न तीनों गुणोंसे सम्बद्ध है; क्योंकि गुणजन्य भेद ‘प्रकृतिस्थ पुरुष’ में ही सम्भव है। जो गुणोंसे परे है, उसमें तो गुणोंके भेदकी कल्पना ही नहीं हो सकती। यहाँ भगवान् यह बतलाते हैं कि जिसकी अन्तःकरणके अनुरूप जैसी सात्त्विकी, राजसी या तामसी श्रद्धा होती है—वैसी ही उस पुरुषकी निष्ठा या स्थिति होती है अर्थात् जिसकी जैसी श्रद्धा है, वही उसका स्वरूप है। इससे भगवान्‌ने श्रद्धा, निष्ठा और स्वरूपकी एकता करते हुए ‘उनकी कौन-सी निष्ठा है’ अर्जुनके इस प्रश्नका उत्तर दिया है।

[^१]:अभिप्राय यह है कि देवताओंको पूजनेवाले मनुष्य सात्त्विक हैं—सात्त्विकी निष्ठावाले हैं। देवताओंसे यहाँ सूर्य, चन्द्र, अग्नि, वायु, इन्द्र, वरुण, यम, अश्विनीकुमार और विश्वेदेव आदि शास्त्रोक्त देव समझने चाहिये।'''यहाँ देवपूजनरूप क्रिया सात्त्विक होनेके कारण उसे करनेवालोंको सात्त्विक बतलाया है; परंतु पूर्ण सात्त्विक तो वही है, जो सात्त्विक क्रियाको निष्कामभावसे करता है।'''

[^२]:यक्षसे कुबेरादि और राक्षसोंसे राहु-केतु आदि समझना चाहिये।

[^३]:मरनेके बाद जो पापकर्मवश भूत-प्रेतादिके वायुप्रधान देहको प्राप्त होते हैं, वे भूत-प्रेत कहलाते हैं।

[^४]:जिसमें नाना प्रकारके आडम्बरोंसे शरीर और इन्द्रियोंको कष्ट पहुँचाया जाता है और जिसका स्वरूप बड़ा भयानक होता है, इस प्रकारके शास्त्रविरुद्ध भयानक तप करनेवाले मनुष्योंमें श्रद्धा नहीं होती। वे लोगोंको ठगनेके लिये और उनपर रोब जमानेके लिये पाखण्ड रचते हैं तथा सदा अहंकारसे फूले रहते हैं। इसीसे उन्हें दम्भ और अहंकारसे युक्त कहा गया है।

[^५]:पाँच महाभूत, मन, बुद्धि, अहंकार, दस इन्द्रियाँ और पाँच इन्द्रियोंके विषय—इन तेईस तत्त्वोंके समूहका नाम ‘भूतग्राम’ है।

[^६]:शरीरको क्षीण और दुर्बल करना तथा स्वयं अपने आत्माको या किसीके भी आत्माको दुःख पहुँचाना भूतसमुदायको और परमात्माको कृश करना है; क्योंकि सबके हृदयमें आत्मरूपसे परमात्मा ही स्थित हैं।

[^७]:मनुष्य जैसा आहार करता है, वैसा ही उसका अन्तःकरण बनता है और अन्तःकरणके अनुरूप ही श्रद्धा भी होती है। आहार शुद्ध होगा तो उसके परिणामस्वरूप अन्तःकरण भी शुद्ध होगा—‘आहारशुद्धौ सत्त्वशुद्धिः’ (छान्दोग्य० ७।२६।२)। अन्तःकरणकी शुद्धिसे ही विचार, भाव, श्रद्धादि गुण और क्रियाएँ शुद्ध होंगी। अतएव इस प्रसंगमें आहारका विवेचन करके यह भाव दिखलाया गया है कि सात्त्विक, राजस और तामस आहारोंमें जो आहार जिसको प्रिय होता है, वह उसी गुणवाला होता है। इसी भावसे श्लोकमें ‘प्रिय’ शब्द देकर विशेष लक्ष्य कराया गया है। अतः आहारकी दृष्टिसे भी उसकी पहचान हो सकती है। यही बात यज्ञ, दान और तपके विषयमें भी समझ लेनी चाहिये।

[^१]:दूध, चीनी आदि रसयुक्त पदार्थोंको ‘रस्याः’ कहते हैं।

[^२]:मक्खन, घी तथा सात्त्विक पदार्थोंसे निकाले हुए तैल आदि स्नेहयुक्त पदार्थोंको ‘स्निग्धाः’ कहते हैं।

[^३]:जिन पदार्थोंका सार बहुत कालतक शरीरमें स्थिर रह सकता है, ऐसे ओज उत्पन्न करनेवाले पदार्थोंको ‘स्थिराः’ कहते हैं।

[^४]:जो गंदे और अपवित्र नहीं हैं तथा देखते ही मनमें सात्त्विक रुचि उत्पन्न करनेवाले हैं, ऐसे पदार्थोंको ‘हृद्याः’ कहते हैं।

[^५]:भक्ष्य, भोज्य, लेह्य और चोष्य—इन चार प्रकारके खानेयोग्य पदार्थोंको ‘आहार’ कहते हैं।

[^६]:(१) आयुका अर्थ है उम्र या जीवन। जीवनकी अवधिका बढ़ जाना आयुका बढ़ना है।''' (२) सत्त्वका अर्थ है बुद्धि। बुद्धिका निर्मल, तीक्ष्ण एवं यथार्थ तथा सूक्ष्मदर्शिनी होना ही सत्त्वका बढ़ना है।'''''' (३) बलका अर्थ है सत्कार्यमें सफलता दिलानेवाली मानसिक और शारीरिक शक्ति। इस आन्तर एवं बाह्यशक्तिका बढ़ना ही बलका बढ़ना है।'''''' (४) मानसिक और शारीरिक रोगोंका नष्ट होना ही आरोग्यका बढ़ना है।'''''' (५) हृदयमें संतोष, सात्त्विक प्रसन्नता और पुष्टिका होना तथा मुखादि शरीरके अंगोंपर शुद्धभावजनित आनन्दके चिह्नोंका प्रकट होना सुख है; इनकी वृद्धि सुखका बढ़ना है।'''''' (६) चित्तवृत्तिका प्रेमभावसम्पन्न हो जाना और शरीरमें प्रीतिकर चिह्नोंका प्रकट होना ही प्रीतिका बढ़ना है।''''''  उपर्युक्त आयु, बुद्धि और बल आदिको बढ़ानेवाले जो दूध, घी, शाक, फल, चीनी, गेहूँ, जौ, चना, मूँग और चावल आदि सात्त्विक आहार हैं, उन सबको समझानेके लिये आहारका यह लक्षण किया गया है।'''

[^७]:नीम, करेला आदि पदार्थ कड़वे हैं, इमली आदि खट्‌टे हैं, क्षार तथा विविध भाँतिके नमक नमकीन हैं, बहुत गरम-गरम वस्तुएँ अति उष्ण हैं, लाल मिर्च आदि तीखे हैं, भाड़में भूँजे हुए अन्नादि रूखे हैं और राई आदि पदार्थ दाहकारक हैं।'''उपर्युक्त पदार्थोंको खानेके समय गले आदिमें तकलीफका होना, जीभ, तालू आदिका जलना, दाँतोंका आम जाना, चबानेमें दिक्कत होना, आँखों और नाकोंमें पानी आ जाना, हिचकी आना आदि जो कष्ट होते हैं, उन्हें ‘दुःख’ कहते हैं। खानेके बाद जो पश्चात्ताप होता है, उसे ‘चिन्ता’ कहते हैं और खानेसे जो बीमारियाँ उत्पन्न होती हैं, उन्हें ‘रोग’ कहते हैं। इन कड़वे, खट्टे आदि पदार्थोंके खानेसे ये दुःख, चिन्ता और रोग उत्पन्न होते हैं। इसलिये इन्हें ‘दुःख, चिन्ता और रोगोंको उत्पन्न करनेवाले’ कहा है। अतएव इनका त्याग करना उचित है।'''

[^८]:‘यातयाम’ अर्थात् अधपका उन फलों अथवा उन खाद्य पदार्थोंको समझना चाहिये, जो पूरी तरहसे पके न हों अथवा जिनके सिद्ध होनेमें (सीझनेमें) कमी रह गयी हो।'''इसी श्लोकमें ‘पर्युषितम्’ यानी बासी अन्नको तामस बतलाया गया है। ‘यातयामम्’ का अर्थ एक प्रहर पहलेका बना भोजन मान लेनेसे ‘बासी’ भोजनको तामस बतलानेकी कोई सार्थकता नहीं रह जाती; यह सोचकर यहाँ ‘यातयामम्’ का अर्थ ‘अधपका’ किया गया है।'''

[^९]:अग्नि आदिके संयोगसे, हवासे अथवा मौसिम बीत जाने आदिके कारणोंसे जिन रसयुक्त पदार्थोंका रस सूख गया हो (जैसे संतरे, ऊख आदिका रस सूख जाया करता है), उनको ‘गतरस’ कहते हैं।

[^१०]:खानेकी जो वस्तुएँ स्वभावसे ही दुर्गन्धयुक्त हों (जैसे प्याज, लहसुन आदि) अथवा जिनमें किसी क्रियासे दुर्गन्ध उत्पन्न कर दी गयी हो, उन वस्तुओंको ‘पूति’ कहते हैं।

[^११]:पहले दिनके बनाये हुए भोजनको ‘पर्युषित’ या बासी कहते हैं। उन फलोंको भी बासी समझना चाहिये, जिनमें पेड़से तोड़े बहुत समय बीत जानेके कारण विकार उत्पन्न हो गया हो।

[^१२]:अपने या दूसरेके भोजन कर लेनेपर बची हुई जूठी चीजोंको ‘उच्छिष्ट’ कहते हैं।

[^१३]:मांस, अण्डे आदि हिंसामय और शराब-ताड़ी आदि निषिद्ध मादक वस्तुएँ, जो स्वभावसे ही अपवित्र हैं अथवा जिनमें किसी प्रकारके संगदोषसे, किसी अपवित्र वस्तु, स्थान, पात्र या व्यक्तिके संयोगसे या अन्याय और अधर्मसे उपार्जित असत् धनके द्वारा प्राप्त होनेके कारण अपवित्रता आ गयी हो, उन सब वस्तुओंको ‘अमेध्य’ कहते हैं। ऐसे पदार्थ देव-पूजनमें भी निषिद्ध माने गये हैं। इनके सिवा गाँजा, भाँग, अफीम, तम्बाकू, सिगरेट-बीड़ी, अर्क, आसव और अपवित्र दवाइयाँ आदि तमोगुण उत्पन्न करनेवाली जितनी भी खान-पानकी वस्तुएँ हैं—सभी अपवित्र हैं।

[^१]:यज्ञ करनेवाले जो पुरुष उस यज्ञसे स्त्री, पुत्र, धन, मकान, मान, बड़ाई, प्रतिष्ठा, विजय या स्वर्ग आदिकी प्राप्ति एवं किसी प्रकारके अनिष्टकी निवृत्तिरूप इस लोक या परलोकके किसी प्रकारके सुखभोग या दुःख-निवृत्तिकी जरा भी इच्छा नहीं करते, उनका वाचक ‘अफलाकाङ्क्षिभिः’ पद है (गीता ६।१)

[^२]:देवता आदिके उद्देश्यसे घृतादिके द्वारा अग्निमें हवन करना या अन्य किसी प्रकारसे किसी भी वस्तुका समर्पण करके किसीकी यथायोग्य पूजा करना ‘यज्ञ’ कहलाता है।

[^३]:अपने-अपने वर्णाश्रमके अनुसार जिस यज्ञका जिसके लिये शास्त्रोंमें विधान है, उसको अवश्य करना चाहिये; ऐसे शास्त्रविहित कर्तव्यरूप यज्ञका न करना भगवान्‌के आदेशका उल्लंघन करना है—इस प्रकार यज्ञ करनेके लिये मनमें दृढ़ निश्चय करके निष्कामभावसे जो यज्ञ किया जाता है, वही यज्ञ सात्त्विक होता है।

[^४]:जो यज्ञ किसी फलप्राप्तिके उद्देश्यसे किया गया है, वह शास्त्रविहित और श्रद्धापूर्वक किया हुआ होनेपर भी राजस है, एवं जो दम्भपूर्वक किया जाता है, वह भी राजस है; फिर जिसमें ये दोनों दोष हों, उसके ‘राजस’ होनेमें तो कहना ही क्या है?

[^५]:जो यज्ञ शास्त्रविहित न हो या जिसके सम्पादनमें शास्त्रविधिकी कमी हो अथवा जो शास्त्रोक्त विधानकी अवहेलना करके मनमाने ढंगसे किया गया हो, उसे ‘विधिहीन’ कहते हैं।

[^६]:जो यज्ञ शास्त्रोक्त मन्त्रोंसे रहित हो, जिसमें मन्त्रप्रयोग हुए ही न हों या विधिवत् न हुए हों अथवा अवहेलनासे त्रुटि रह गयी हो—उस यज्ञको ‘मन्त्रहीन’ कहते हैं।

[^७]:ब्रह्मा, महादेव, सूर्य, चन्द्रमा, दुर्गा, अग्नि, वरुण, यम, इन्द्र आदि जितने भी शास्त्रोक्त देवता हैं—शास्त्रोंमें जिनके पूजनका विधान है, उन सबका वाचक यहाँ ‘देव’ शब्द है। ‘द्विज’ शब्द ब्राह्यण, क्षत्रिय और वैश्य—इन तीनों वर्णोंका वाचक होनेपर भी यहाँ केवल ब्राह्मणोंहीके लिये प्रयुक्त है; क्योंकि शास्त्रानुसार ब्राह्मण ही सबके पूज्य हैं। ‘गुरु’ शब्द यहाँ माता, पिता, आचार्य, वृद्ध एवं अपनेसे जो वर्ण, आश्रम और आयु आदिमें किसी प्रकार भी बड़े हों, उन सबका वाचक है तथा ‘प्राज्ञ’ शब्द यहाँ परमेश्वरके स्वरूपको भलीभाँति जाननेवाले महात्मा ज्ञानी पुरुषोंका वाचक है। इन सबका यथायोग्य आदर-सत्कार करना; इनको नमस्कार करना; दण्डवत्-प्रणाम करना; इनके चरण धोना; इन्हें चन्दन, पुष्प, धूप, दीप, नैवेद्य आदि समर्पण करना; इनकी यथायोग्य सेवा आदि करना और इन्हें सुख पहुँचानेकी उचित चेष्टा करना आदि इनका पूजन करना है।

[^८]:यहाँ ‘पवित्रता’ केवल शारीरिक शौचका वाचक है; क्योंकि वाणीकी शुद्धिका वर्णन अगले पंद्रहवें श्लोकमें और मनकी शुद्धिका वर्णन सोलहवें श्लोकमें अलग किया गया है। जल-मृतिकादिके द्वारा शरीरको स्वच्छ और पवित्र रखना एवं शरीरसम्बन्धी समस्त चेष्टाओंका उत्तम होना ही शरीरकी पवित्रता है (गीता १६।३)

[^१]:यहाँ शरीरकी अकड़ और ऐंठ आदि वक्रताके त्यागका नाम ‘सरलता’ है।

[^२]:यहाँ ‘ब्रह्मचर्य’ शब्द शरीरसम्बन्धी सब प्रकारके मैथुनोंके त्याग और भलीभाँति वीर्य धारण करनेका बोधक है।

[^३]:शरीरद्वारा किसी भी प्राणीको किसी भी प्रकारसे कभी जरा भी कष्ट न पहुँचानेका नाम ही यहाँ ‘अहिंसा’ है।

[^४]:उपर्युक्त क्रियाओंमें शरीरकी प्रधानता है अर्थात् इनसे शरीरका विशेष सम्बन्ध है और ये इन्द्रियोंके सहित शरीरको उसके समस्त दोषोंका नाश करके पवित्र बना देनेवाली हैं, इसलिये इन सबको ‘शरीरसम्बन्धी तप’ कहते हैं।

[^५]:जो वचन किसीके भी मनमें जरा भी उद्वेग उत्पन्न करनेवाले न हों तथा निन्दा या चुगली आदि दोषोंसे सर्वथा रहित हों, उन्हें ‘अनुद्वेगकर’ कहते हैं। जैसा देखा, सुना और अनुभव किया हो, ठीक वैसा-का-वैसा ही भाव दूसरेको समझानेके लिये जो यथार्थ वचन बोले जायँ, उनको ‘सत्य’ कहते हैं। जो सुननेवालेको प्रिय लगते हों तथा कटुता, रूखापन, तीखापन, ताना और अपमानके भाव आदि दोषोंसे सर्वथा रहित हों—ऐसे प्रेमयुक्त, मीठे, सरल और शान्त वचनोंको ‘प्रिय’ कहते हैं; तथा जिनसे परिणाममें सबका हित होता हो; जो हिंसा, द्वेष, डाह, वैरसे सर्वथा शून्य हों और प्रेम, दया तथा मंगलसे भरे हों, उनको ‘हित’ कहते हैं। जिस वाक्यमें उपर्युक्त सभी गुणोंका समावेश हो एवं जो शास्त्रवर्णित वाणीसम्बन्धी सब प्रकारके दोषोंसे रहित हो, उसी वाक्यके उच्चारणको ‘वाचिक तप’ माना जा सकता है।

[^६]:विषाद-भय, चिन्ता-शोक, व्याकुलता-उद्विग्नता आदि दोषोंसे रहित होकर सात्त्विक प्रसन्नता, हर्ष और बोधशक्तिसे युक्त हो जाना ही ‘मनका प्रसाद’ है।

[^७]:रूक्षता, डाह, हिंसा, प्रतिहिंसा, क्रूरता, निर्दयता आदि तापकारक दोषोंसे सर्वथा शून्य होकर मनका सदा-सर्वदा शान्त और शीतल बने रहना ही ‘सौम्यत्व’ है।

[^८]:मनका निरन्तर भगवान्‌के गुण, प्रभाव, तत्त्व, स्वरूप, लीला और नाम आदिके चिन्तनमें या ब्रह्मविचारमें लगे रहना ही ‘मौन’ है।

[^९]:अन्तःकरणकी चंचलता सर्वथा नाश होकर उसका स्थिर तथा अच्छी प्रकार अपने वशमें हो जाना ही ‘आत्मविनिग्रह’ है।

[^१०]:अन्तःकरणमें राग-द्वेष, काम-क्रोध, लोभ-मोह, मद-मत्सर, ईर्ष्या-वैर, घृणा-तिरस्कार, असूया-असहिष्णुता, प्रमाद, व्यर्थ विचार, इष्टविरोध और अनिष्टचिन्तन आदि दुर्भावोंका सर्वथा नष्ट हो जाना और इनके विरोधी दया, क्षमा, प्रेम, विनय आदि समस्त सद्भावोंका सदा विकसित रहना ‘भावसंशुद्धि’ है।

[^११]:जो मनुष्य इस लोक या परलोकके किसी प्रकारके भी सुखभोग अथवा दुःखकी निवृत्तिरूप फलकी कभी किसी भी कारणसे किंचिन्मात्र भी कामना नहीं करता, उसे ‘अफलाकाङ्क्षी’ कहते हैं और जिसके मन, बुद्धि और इन्द्रिय अनासक्त, निगृहीत तथा शुद्ध होनेके कारण कभी किसी भी प्रकारके भोगके सम्बन्धसे विचलित नहीं हो सकते, जिसमें आसक्तिका सर्वथा अभाव हो गया है, उसे ‘युक्त’ कहते हैं। उपर्युक्त तीन प्रकारका तप जब ऐसे निष्काम पुरुषोंद्वारा किया जाता है, तभी वह पूर्ण सात्त्विक होता है।

[^१२]:शास्त्रोंमें उपर्युक्त तपका जो कुछ भी महत्त्व, प्रभाव और स्वरूप बतलाया गया है, उसपर प्रत्यक्षसे भी बढ़कर सम्मानपूर्वक पूर्ण विश्वास होना ‘परम श्रद्धा’ है और ऐसी श्रद्धासे युक्त होकर बड़े-से-बड़े विघ्नों या कष्टोंकी कुछ भी परवा न करके सदा अविचलित रहते हुए अत्यन्त आदर और उत्साहपूर्वक उपर्युक्त तपका आचरण करते रहना ही उसे परम श्रद्धासे करना है।

[^१३]:अभिप्राय यह है कि शरीर, वाणी और मनसम्बन्धी उपर्युक्त तप ही सात्त्विक हो सकते हैं। साथ ही यह भी दिखलाया है कि यद्यपि ये तप स्वरूपसे तो सात्त्विक हैं; परंतु वे पूर्ण सात्त्विक तब होते हैं, जब इस श्लोकमें बतलाये हुए भावसे किये जाते हैं।

[^१]:तपमें वस्तुतः आस्था न होनेपर भी लोगोंको धोखा देकर किसी प्रकारका स्वार्थ सिद्ध करनेके लिये तपस्वीका-सा स्वाँग रचकर जो किसी लौकिक या शास्त्रीय तपका बाहरसे दिखाने भरके लिये आचरण किया जाता है, उसे दम्भसे तप करना कहते हैं।

[^२]:जिस फलकी प्राप्तिके लिये उसका अनुष्ठान किया जाता है, उसका प्राप्त होना या न होना निश्चित नहीं है; इसलिये उसे ‘अध्रुव’ कहा है और जो कुछ फल मिलता है, वह भी सदा नहीं रहता, उसका निश्चय ही नाश हो जाता है; इसलिये उसे ‘चल’ कहा है।

[^३]:तपकी प्रसिद्धिसे जो इस प्रकार जगत्‌में बड़ाई होती है कि यह मनुष्य बड़ा भारी तपस्वी है, इसकी बराबरी कौन कर सकता है, यह बड़ा श्रेष्ठ है आदि—उसका नाम ‘सत्कार’ है। किसीको तपस्वी समझकर उसका स्वागत करना, उसके सामने खड़े हो जाना, प्रणाम करना, मानपत्र देना या अन्य किसी क्रियासे उसका आदर करना ‘मान’ है, तथा उसकी आरती उतारना, पैर धोना, पत्र-पुष्पादि षोडशोपचारसे पूजा करना, उसकी आज्ञाका पालन करना—इन सबका नाम ‘पूजा’ है। इन सबके लिये जो लौकिक या शास्त्रीय तपका आचरण किया जाता है, वही सत्कार, मान और पूजाके लिये तप करना है। इसके सिवा अन्य किसी स्वार्थकी सिद्धिके लिये किया जानेवाला तप भी राजस है।

[^४]:तपके वास्तविक लक्षणोंको न समझकर जिस किसी भी क्रियाको तप मानकर उसे करनेका जो हठ या दुराग्रह है, उसे ‘मूढग्राह’ कहते हैं।

[^५]:जिस तपका वर्णन इसी अध्यायके पाँचवें और छठे श्लोकोंमें किया गया है, जो अशास्त्रीय, मनःकल्पित, घोर और स्वभावसे ही तामस है, जिसमें दम्भकी प्रेरणासे या अज्ञानसे पैरोंको पेड़की डालीमें बाँधकर सिर नीचा करके लटकना, लोहेके काँटोंपर बैठना तथा इसी प्रकारकी अन्यान्य घोर क्रियाएँ करके बुरी भावनासे अर्थात् दूसरोंकी सम्पत्तिका हरण करने, उसका नाश करने, उनके वंशका उच्छेद करने अथवा उनका किसी प्रकार कुछ भी अनिष्ट करनेके लिये जो अपने मन, वाणी और शरीरको ताप पहुँचाना है—उसे ‘तामस तप’ कहते हैं।

[^६]:वर्ण, आश्रम, अवस्था और परिस्थितिके अनुसार शास्त्रविहित दान करना—अपने स्वत्वको यथाशक्ति दूसरोंके हितमें लगाना मनुष्यका परम कर्तव्य है। यदि वह ऐसा नहीं करता तो मनुष्यत्वसे गिरता है और भगवान्‌के कल्याणमय आदेशका अनादर करता है। अतः जो दान केवल इस कर्तव्य बुद्धिसे ही दिया जाता है, जिसमें इस लोक और परलोकके किसी भी फलकी जरा भी अपेक्षा नहीं होती—वही दान पूर्ण सात्त्विक है।

[^७]:जिस देश और जिस कालमें जिस वस्तुकी आवश्यकता हो, उस वस्तुके दानद्वारा सबको यथायोग्य सुख पहुँचानेके लिये वही योग्य देश और काल है। इसके अतिरिक्त कुरुक्षेत्र, हरिद्वार, मथुरा, काशी, प्रयाग, नैमिषारण्य आदि तीर्थस्थान और ग्रहण, पूर्णिमा, अमावस्या, संक्रान्ति, एकादशी आदि पुण्यकाल—जो दानके लिये शास्त्रोंमें प्रशस्त माने गये हैं, वे भी योग्य देश-काल हैं।

[^८]:जिसके पास जहाँ जिस समय जिस वस्तुका अभाव हो, वह वहीं और उसी समय उस वस्तुके दानका पात्र है। जैसे—भूखे, प्यासे, नंगे, दरिद्र, रोगी, आर्त, अनाथ और भयभीत प्राणी अन्न, जल, वस्त्र, निर्वाहयोग्य धन, औषध, आश्वासन, आश्रय और अभयदानके पात्र हैं। आर्त प्राणियोंकी पात्रतामें जाति, देश और कालका कोई बन्धन नहीं है। उनकी आतुरदशा ही पात्रताकी पहचान है। इनके सिवा जो श्रेष्ठ आचरणोंवाले विद्वान्, ब्राह्मण, उत्तम ब्रह्मचारी, वानप्रस्थ और संन्यासी तथा सेवाव्रती लोग हैं—जिनको जिस वस्तुका दान देना शास्त्रमें कर्तव्य बतलाया गया है—वे भी अपने-अपने अधिकारके अनुसार यथाशक्ति धन आदि सभी आवश्यक वस्तुओंके दानपात्र हैं।

[^१]:जिसका अपने ऊपर उपकार है, उसकी सेवा करना तथा यथासाध्य उसे सुख पहुँचानेका प्रयास करना तो मनुष्यका कर्तव्य ही है। उसे जो लोग दान समझते हैं, वे वस्तुतः उपकारीका तिरस्कार करते हैं और जो लोग उपकारीकी सेवा नहीं करना चाहते, वे तो कृतघ्नकी श्रेणीमें हैं; अतएव अपना उपकार करनेवालेकी तो सेवा करनी ही चाहिये।'''यहाँ अनुपकारीको दान देनेकी बात कहकर भगवान् यह भाव दिखलाते हैं कि दान देनेवाला दानके पात्रसे बदलेमें किसी प्रकारके जरा भी उपकार पानेकी इच्छा न रखे। जिससे किसी भी प्रकारका अपना स्वार्थका सम्बन्ध मनमें नहीं है, उस मनुष्यको जो दान दिया जाता है—वही सात्त्विक है। इससे वस्तुतः दाताकी स्वार्थबुद्धिका ही निषेध किया गया है।'''

[^२]:किसीके धरना देने, हठ करने या भय दिखलाने अथवा प्रतिष्ठित और प्रभावशाली पुरुषोंके कुछ दबाव डालनेपर बिना ही इच्छाके मनमें विषाद और दुःखका अनुभव करते हुए निरुपाय होकर जो दान दिया जाता है, वह क्लेशपूर्वक दान देना है।

[^३]:जो मनुष्य बराबर अपने काममें आता है या आगे चलकर जिससे अपना कोई छोटा या बड़ा काम निकालनेकी सम्भावना या आशा है, ऐसे व्यक्ति या संस्थाओंको दान देना प्रत्युपकारके प्रयोजनसे दान देना है।

[^४]:मान, बड़ाई, प्रतिष्ठा और स्वर्गादि इस लोक और परलोकके भोगोंकी प्राप्तिके लिये या रोग आदिकी निवृत्तिके लिये जो किसी वस्तुका दान किसी व्यक्ति या संस्थाको दिया जाता है, वह फलके उद्देश्यसे दान देना है।

[^५]:यथायोग्य अभिवादन, कुशल-प्रश्न, प्रियभाषण और आसन आदिद्वारा सम्मान न करके जो रूखाईसे दान दिया जाता है, वह बिना सत्कारके दिया जानेवाला दान है।

[^६]:पाँच बात सुनाकर, कड़वा बोलकर, धमकाकर, फिर न आनेकी कड़ी हिदायत देकर, दिल्लगी उड़ाकर अथवा अन्य किसी भी प्रकारसे वचन, शरीर या संकेतके द्वारा अपमानित करके जो दान दिया जाता है, वह तिरस्कारपूर्वक दिया जानेवाला दान है।

[^७]:जिस देश-कालमें दान देना आवश्यक नहीं है अथवा जहाँ दान देना शास्त्रमें निषेध किया है, वे देश और काल दानके लिये अयोग्य हैं।

[^८]:जिन मनुष्योंको दान देनेकी आवश्यकता नहीं है तथा जिनको दान देनेका शास्त्रमें निषेध है, वे धर्मध्वजी, पाखण्डी, कपटवेषधारी, हिंसा करनेवाले, दूसरोंकी निन्दा करनेवाले, दूसरोंकी जीविकाका छेदन करके अपने स्वार्थसाधनमें तत्पर, बनावटी विनय दिखानेवाले, मद्य-मांस आदि अभक्ष्य वस्तुओंको भक्षण करनेवाले, चोरी, व्यभिचार आदि नीच कर्म करनेवाले, ठग, जुआरी और नास्तिक आदि सभी दानके लिये अपात्र हैं।

[^९]:जिस परमात्मासे समस्त कर्ता, कर्म और कर्म-विधिकी उत्पति हुई है, उस भगवान्‌के वाचक ‘ॐ’, ‘तत्’ और ‘सत्’—ये तीनों नाम हैं; अतः इनके उच्चारण आदिसे उन सबके अंगवैगुण्यकी पूर्ति हो जाती है। अतएव प्रत्येक कामके आरम्भमें परमेश्वरके नामोंका उच्चारण करना परम आवश्यक है।

[^१]:यहाँ ‘ब्राह्मण’ शब्द ब्राह्मण आदि समस्त प्रजाका, ‘वेद’ चारों वेदोंका, ‘यज्ञ’ शब्द यज्ञ, तप, दान आदि समस्त शास्त्रविहित कर्तव्यकर्मोंका वाचक है।

[^२]:जिस परमेश्वरसे इन यज्ञादि कर्मोंकी उत्पत्ति हुई है, उसका नाम होनेके कारण ओंकारके उच्चारणसे समस्त कर्मोंका अंगवैगुण्य दूर हो जाता है तथा वे पवित्र और कल्याणप्रद हो जाते हैं। यह भगवान्‌के नामकी अपार महिमा है।'''इसीलिये वेदोक्त मन्त्रोंके उच्चारणपूर्वक यज्ञादि कर्म करनेके अधिकारी विद्वान् ब्राह्मण, क्षत्रिय और वैश्योंके यज्ञ, दान, तप आदि समस्त शास्त्रविहित शुभ कर्म सदा ओंकारके उच्चारणपूर्वक ही होते हैं।'''

[^३]:जो विहित कर्म करनेवाले साधारण वेदवादी हैं, वे फलकी इच्छा या अहंता-ममताका त्याग नहीं करते; किंतु जो कल्याणकामी मनुष्य हैं, जिनको परमेश्वरकी प्राप्तिके सिवा अन्य किसी वस्तुकी आवश्यकता नहीं है, वे समस्त कर्म अहंता, ममता, आसक्ति और फल-कामनाका सर्वथा त्याग करके केवल परमेश्वरके ही लिये उनके आज्ञानुसार किया करते हैं।

[^४]:‘सद्भाव’ (सत्यभाव) नित्य भावका अर्थात् जिसका अस्तित्व सदा रहता है, उस अविनाशी तत्त्वका वाचक है और वही परमेश्वरका स्वरूप है। इसलिये उसे ‘सत्’ नामसे कहा जाता है।

[^५]:अन्तःकरणका जो शुद्ध और श्रेष्ठभाव है, उसका वाचक यहाँ ‘साधुभाव’ है। वह परमेश्वरकी प्राप्तिका हेतु है; इसलिये उसमें परमेश्वरके ‘सत्’ नामका प्रयोग किया जाता है अर्थात् उसे ‘सद्‌भाव’ कहा जाता है।

[^६]:जो शास्त्रविहित करनेयोग्य शुभ कर्म है, वह निष्कामभावसे किये जानेपर परमात्माकी प्राप्तिका हेतु है; इसलिये उसमें परमात्माके ‘सत्’ नामका प्रयोग किया जाता है अर्थात् उसे ‘सत् कर्म’ कहा जाता है।

[^७]:यज्ञ, तप और दानसे यहाँ सात्त्विक यज्ञ, तप और दानका निर्देश किया गया है तथा उनमें जो श्रद्धा और प्रेमपूर्वक आस्तिक बुद्धि है, जिसे निष्ठा भी कहते हैं, उसका वाचक यहाँ ‘स्थिति’ शब्द है; ऐसी स्थिति परमेश्वरकी प्राप्तिमें हेतु है, इसलिये वह ‘सत्’ है।

[^८]:जो कोई भी कर्म केवल भगवान्‌के आज्ञानुसार उन्हींके लिये किया जाता है, जिसमें कर्ताका जरा भी स्वार्थ नहीं रहता—ऐसा कर्म कर्ताके अन्तःकरणको शुद्ध बनाकर उसे परमेश्वरकी प्राप्ति करा देता है, इसलिये वह ‘सत्’ है।

[^१]:‘यत्’ पदसे यहाँ निषिद्ध कर्मोंका समाहार नहीं है; क्योंकि निषिद्ध कर्मोंके करनेमें श्रद्धाकी आवश्यकता नहीं है और उनका फल भी श्रद्धापर निर्भर नहीं है। उनको करते भी वे ही मनुष्य हैं, जिनकी शास्त्र, महापुरुष और ईश्वरमें पूर्ण श्रद्धा नहीं होती। जिनको विश्वास नहीं है, उनको भी पापकर्मोंका दुःखरूप फल अवश्य ही मिलता है। अतः यहाँ यज्ञ, दान और तपरूप शुभ क्रियाओंके साथ-साथ आया हुआ ‘यत् कृतम्’ पद उसी जातिकी क्रियाका वाचक है।

[^२]:हवन, दान और तप तथा अन्यान्य शुभ कर्म श्रद्धापूर्वक किये जानेपर ही अन्तःकरणकी शुद्धिमें और इस लोक या परलोकके फल देनेमें समर्थ होते हैं। बिना श्रद्धाके किये हुए शुभ कर्म व्यर्थ हैं, इसीसे उनको ‘असत्’ और ‘वे इस लोक या परलोकमें कहीं भी लाभप्रद नहीं हैं’—ऐसा कहा है।
