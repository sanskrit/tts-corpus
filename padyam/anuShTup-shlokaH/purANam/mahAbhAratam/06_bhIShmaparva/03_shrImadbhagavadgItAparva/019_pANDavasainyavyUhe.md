+++
title_full = "019 व्यूह-निर्माणके विषयमें युधिष्ठिर और अर्जुनकी बातचीत, अर्जुनद्वारा वज्रव्यूहकी रचना, भीमसेनकी अध्यक्षतामें सेनाका आगे बढ़ना"
title = "०१९ पाण्डवसैन्यव्यूहे"

+++


अक्षौहिण्यो दशैका च व्यूढा दृष्ट्वा युधिष्ठिरः।  
कथमल्पेन सैन्येन प्रत्यव्यूहत पाण्डवः ॥ १ ॥  
यो वेद मानुषं व्यूहं दैवं गान्धर्वमासुरम्।  
कथं भीष्मं स कौन्तेयः प्रत्यव्यूहत संजय ॥ २ ॥

धार्तराष्ट्राण्यनीकानि दृष्ट्वा व्यूढानि पाण्डवः।  
अभ्यभाषत धर्मात्मा धर्मराजो धनंजयम् ॥ ३ ॥

महर्षेर्वचनात् तात वेदयन्ति बृहस्पतेः।  
संहतान् योधयेदल्पान् कामं विस्तारयेद् बहून् ॥ ४ ॥

सूचीमुखमनीकं स्यादल्पानां बहुभिः सह।  
अस्माकं च तथा सैन्यमल्पीयः सुतरां परैः ॥ ५ ॥

एतद् वचनमाज्ञाय महर्षेर्व्यूह पाण्डव।  
एतच्छ्रुत्वा धर्मराजं प्रत्यभाषत पाण्डवः ॥ ६ ॥

एष व्यूहामि ते व्यूहं राजसत्तम दुर्जयम्।  
अचलं नाम वज्राख्यं विहितं वज्रपाणिना ॥ ७ ॥

यः स वात इवोद्भूतः समरे दुःसहः परैः।  
स नः पुरो योत्स्यते वै भीमः प्रहरतां वरः॥८॥

तेजांसि रिपुसैन्यानां मृद्नन् पुरुषसत्तमः।  
अग्रेऽग्रणीर्योत्स्यति नो युद्धोपायविचक्षणः ॥ ९ ॥

यं दृष्ट्वा कुरवः सर्वे दुर्योधनपुरोगमाः।  
निवर्तिष्यन्ति संत्रस्ताः सिंहं क्षुद्रमृगा यथा ॥ १० ॥

तं सर्वे संश्रयिष्यामः प्राकारमकुतोभयाः।  
भीमं प्रहरतां श्रेष्ठं देवराजमिवामराः ॥ ११ ॥

न हि सोऽस्ति पुमाल्ँलोके यः संक्रुद्धं वृकोदरम्।  
द्रष्टुमत्युग्रकर्माणं विषहेत नरर्षभम् ॥ १२ ॥

भीमसेनो गदां बिभ्रद् वज्रसारमयीं दृढाम्।  
चरन् वेगेन महता समुद्रमपि शोषयेत् ॥ १३ ॥  
केकया धृष्टकेतुश्च चेकितानश्च वीर्यवान्।

एते तिष्ठन्ति सामात्याः प्रेक्षकास्ते जनाधिप ॥ १४ ॥  
धृतराष्ट्रस्य दायादा इति बीभत्सुरब्रवीत्।  
भीमसेनं तदा राजन् दर्शयस्व महाबलम् ॥ १५ ॥

ब्रुवाणं तु तथा पार्थं सर्वसैन्यानि भारत।  
अपूजयंस्तदा वाग्भिरनुकूलाभिराहवे ॥ १६ ॥

एवमुक्त्वा महाबाहुस्तथा चक्रे धनंजयः।  
व्यूह्य तानि बलान्याशु प्रययौ फाल्गुनस्तथा ॥ १७ ॥

सम्प्रयातान्‌ कुरून्‌ दृष्ट्वा पाण्डवानां महाचमूः।  
गङ्गेव पूर्णा स्तिमिता स्पन्दमाना व्यदृश्यत ॥ १८ ॥

भीमसेनोऽग्रणीस्तेषां धृष्टद्युम्नश्च वीर्यवान् ।  
नकुलः सहदेवश्च धृष्टकेतुश्च पार्थिवः ॥ १९ ॥

विराटश्च ततः पश्चाद् राजाथाक्षौहिणीवृतः।  
भ्रातृभिः सह पुत्रैश्च सोऽभ्यरक्षत पृष्ठतः ॥ २० ॥

चक्ररक्षौ तु भीमस्य माद्रीपुत्रौ महाद्युतौ।  
द्रौपदेयाः ससौभद्राः पृष्ठगोपास्तरस्विनः ॥ २१ ॥

धृष्टद्युम्नश्च पाञ्चाल्यस्तेषां गोप्ता महारथः।  
सहितः पृतनाशूरै रथमुख्यैः प्रभद्रकैः ॥ २२ ॥

शिखण्डी तु ततः पश्चादर्जुनेनाभिरक्षितः।  
यत्तो भीष्मविनाशाय प्रययौ भरतर्षभ ॥ २३ ॥

पृष्ठतोऽप्यर्जुनस्यासीद् युयुधानो महाबलः ।  
चक्ररक्षौ तु पाञ्चाल्यौ युधामन्यूत्तमौजसौ ॥ २४ ॥

राजा तु मध्यमानीके कुन्तीपुत्रो युधिष्ठिरः।  
बृहद्भिः कुञ्जरैर्मत्तैश्चलद्भिरचलैरिव ॥ २५ ॥

अक्षौहिण्याथ पाञ्चाल्यो यज्ञसेनो महामनाः।  
विराटमन्वयात् पश्चात् पाण्डवार्थं पराक्रमी ॥ २६ ॥

तेषामादित्यचन्द्राभाः कनकोत्तमभूषणाः ।  
नानाचित्रधरा राजन् रथेष्वासन् महाध्वजाः ॥ २७ ॥

समुत्सार्य ततः पश्चाद् धृष्टद्युम्नो महारथः।  
भ्रातृभिः सह पुत्रैश्च सोऽभ्यरक्षद् युधिष्ठिरम् ॥ २८ ॥

त्वदीयानां परेषां च रथेषु विपुलान् ध्वजान्।  
अभिभूयार्जुनस्यैको रथे तस्थौ महाकपिः ॥ २९ ॥

पादातास्त्वग्रतोऽगच्छन्नसिशक्त्यृष्टिपाणयः ।  
अनेकशतसाहस्रा भीमसेनस्य रक्षिणः ॥ ३० ॥

वारणा दशसाहस्राः प्रभिन्नकरटामुखाः ।  
शूरा हेममयैर्जालैर्दीप्यमाना इवाचलाः ॥ ३१ ॥  
क्षरन्त इव जीमूता महार्हाः पद्मगन्धिनः।  
राजानमन्वयुः पश्चाज्जीमूता इव वार्षिकाः ॥ ३२ ॥

भीमसेनो गदां भीमां प्रकर्षन् परिघोपमाम्।  
प्रचकर्ष महासैन्यं दुराधर्षो महामनाः ॥ ३३ ॥

तमर्कमिव दुष्प्रेक्ष्यं तपन्तमिव वाहिनीम्।  
न शेकुः सर्वयोधास्ते प्रतिवीक्षितुमन्तिके ॥ ३४ ॥

वज्रो नामैष स व्यूहो निर्भयः सर्वतोमुखः।  
चापविद्युद्ध्वजो घोरो गुप्तो गाण्डीवधन्वना ॥ ३५ ॥

यं प्रतिव्यूह्य तिष्ठन्ति पाण्डवास्तव वाहिनीम्।  
अजेयो मानुषे लोके पाण्डवैरभिरक्षितः ॥ ३६ ॥

संध्यां तिष्ठत्सु सैन्येषु सूर्यस्योदयनं प्रति।  
प्रावात् सपृषतो वायुर्निरभ्रे स्तनयित्नुमान् ॥ ३७ ॥

विष्वग्वाताश्च विववुर्नीचैः शर्करकर्षिणः ।  
रजश्चोद्‌धूयत महत् तम आच्छादयज्जगत् ॥ ३८ ॥

पपात महती चोल्का प्राङ्‌मुखी भरतर्षभ।  
उद्यन्तं सूर्यमाहत्य व्यशीर्यत महास्वना ॥ ३९ ॥

अथ संनह्यमानेषु सैन्येषु भरतर्षभ।  
निष्प्रभोऽभ्युद्ययौ सूर्यः सघोषं भूश्चचाल च ॥ ४० ॥

व्यशीर्यत सनादा च भूस्तदा भरतर्षभ।  
निर्घाता बहवो राजन् दिक्षु सर्वासु चाभवन् ॥ ४१ ॥

प्रादुरासीद् रजस्तीव्रं न प्राज्ञायत किंचन।  
ध्वजानां धूयमानानां सहसा मातरिश्वना ॥ ४२ ॥  
किङ्किणीजालबद्धानां काञ्चनस्रग्वराम्बरैः ।  
महतां सपताकानामादित्यसमतेजसाम् ॥ ४३ ॥  
सर्वं झणझणीभूतमासीत् तालवनेष्विव ।

एवं ते पुरुषव्याघ्राः पाण्डवा युद्धनन्दिनः ॥ ४४ ॥  
व्यवस्थिताः प्रतिव्यूह्य तव पुत्रस्य वाहिनीम्।  
ग्रसन्त इव मज्जा नो योधानां भरतर्षभ ॥ ४५ ॥  
दृष्ट्वाऽग्रतो भीमसेनं गदापाणिमवस्थितम् ॥ ४६ ॥