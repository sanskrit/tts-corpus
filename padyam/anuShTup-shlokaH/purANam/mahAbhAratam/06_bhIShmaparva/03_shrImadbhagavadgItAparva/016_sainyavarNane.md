+++
title_full = "016 दुर्योधनकी सेनाका वर्णन"
title = "०१६ सैन्यवर्णने"

+++


ततो रजन्यां व्युष्टायां शब्दः समभवन्महान्।  
क्रोशतां भूमिपालानां युज्यतां युज्यतामिति ॥ १ ॥

शङ्खदुन्दुभिघौषैश्च सिंहनादैश्च भारत ।  
हयहेषितनादैश्च रथनेमिस्वनैस्तथा ॥ २ ॥  
गजानां बृंहतां चैव योधानां चापि गर्जताम्।  
क्ष्वेलितास्फोटितोत्क्रुष्टैस्तुमुलं सर्वतोऽभवत् ॥ ३ ॥

उदतिष्ठन्महाराज सर्वं युक्तमशेषतः ।  
सूर्योदये महत् सैन्यं कुरुपाण्डवसेनयोः ॥ ४ ॥

राजेन्द्र तव पुत्राणां पाण्डवानां तथैव च।  
दुष्प्रधृष्याणि चास्त्राणि सशस्त्रकवचानि च ॥ ५ ॥

ततः प्रकाशे सैन्यानि समदृश्यन्त भारत।  
त्वदीयानां परेषां च शस्त्रवन्ति महान्ति च ॥ ६ ॥

तत्र नागा रथाश्चैव जाम्बूनदपरिष्कृताः।  
विभ्राजमाना दृश्यन्ते मेघा इव सविद्युतः ॥ ७ ॥

रथानीकान्यदृश्यन्त नगराणीव भूरिशः ।  
अतीव शुशुभे तत्र पिता ते पूर्णचन्द्रवत् ॥ ८ ॥

धनुर्भिर्ऋष्टिभिः खड्‌गैर्गदाभिः शक्तितोमरैः ।  
योधाः प्रहरणैः शुभ्रैस्तेष्वनीकेष्ववस्थिताः ॥ ९ ॥

गजाः पदाता रथिनस्तुरगाश्च विशाम्पते।  
व्यतिष्ठन् वागुराकाराः शतशोऽथ सहस्रशः ॥ १० ॥

ध्वजा बहुविधाकारा व्यदृश्यन्त समुच्छ्रिताः।  
स्वेषां चैव परेषां च द्युतिमन्तः सहस्रशः ॥ ११ ॥

काञ्चना मणिचित्राङ्गा ज्वलन्त इव पावकाः।  
अर्चिष्मन्तो व्यरोचन्त गजारोहाः सहस्रशः ॥ १२ ॥

महेन्द्रकेतवः शुभ्रा महेन्द्रसदनेष्विव ।  
संनद्धास्ते प्रवीराश्च ददृशुर्युद्धकाङ्क्षिणः ॥ १३ ॥

उद्यतैरायुधैश्चित्रास्तलबद्धाः कलापिनः ।  
ऋषभाक्षा मनुष्येन्द्राश्चमूमुखगता बभुः ॥ १४ ॥

शकुनिः सौबलः शल्यः सैन्धवोऽथ जयद्रथः।  
विन्दानुविन्दौ कैकेयाः काम्बोजस्य सुदक्षिणः ॥ १५ ॥  
श्रुतायुधश्च कालिङ्गो जयत्सेनश्च पार्थिवः।  
बृहद्बलश्च कौशल्यः कृतवर्मा च सात्वतः ॥ १६ ॥  
दशैते पुरुषव्याघ्राः शूरा परिघबाहवः।  
अक्षौहिणीनां पतयो यज्वानो भूरिदक्षिणाः ॥ १७ ॥

एते चान्ये च बहवो दुर्योधनवशानुगाः।  
राजानो राजपुत्राश्च नीतिमन्तो महारथाः ॥ १८ ॥  
संनद्धाः समदृश्यन्त स्वेष्वनीकेष्ववस्थिताः ।

बद्धकृष्णाजिनाः सर्वे बलिनो युद्धशालिनः ॥ १९ ॥  
हृष्टा दुर्योधनस्यार्थे ब्रह्मलोकाय दीक्षिताः।  
समर्था दश वाहिन्यः परिगृह्य व्यवस्थिताः ॥ २० ॥

एकादशी धार्तराष्ट्रा कौरवाणां महाचमूः।  
अग्रतः सर्वसैन्यानां यत्र शान्तनवोऽग्रणीः ॥ २१ ॥

श्वेतोष्णीषं श्वेतहयं श्वेतवर्माणमच्युतम् ।  
अपश्याम महाराज भीष्मं चन्द्रमिवोदितम् ॥ २२ ॥

हेमतालध्वजं भीष्मं राजते स्यन्दने स्थितम्।  
श्वेताभ्र इव तीक्ष्णांशुं ददृशुः कुरुपाण्डवाः ॥ २३ ॥  
सृंजयाश्च महेष्वासा धृष्टद्युम्नपुरोगमाः ।

जृम्भमाणं महासिंहं दृष्ट्वा क्षुद्रमृगा यथा ॥ २४ ॥  
धृष्टद्युम्नमुखाः सर्वे समुद्विविजिरे मुहुः।

एकादशैताः श्रीजुष्टा वाहिन्यस्तव पार्थिव ॥ २५ ॥  
पाण्डवानां तथा सप्त महापुरुषपालिताः।

उन्मत्तमकरावर्तौ महाग्राहसमाकुलौ ॥ २६ ॥  
चुगान्ते समवेतौ द्वौ दृश्येते सागराविव।

नैव नस्तादृशो राजन् दृष्टपूर्वो न च श्रुतः।  
अनीकानां समेतानां कौरवाणां तथाविधः ॥ २७ ॥