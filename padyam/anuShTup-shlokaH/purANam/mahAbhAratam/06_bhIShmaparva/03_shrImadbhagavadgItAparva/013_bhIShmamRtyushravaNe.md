+++
title_full = "013 संजयका युद्धभूमिसे लौटकर धृतराष्ट्रको भीष्मकी मृत्युका समाचार सुनाना"
title = "०१३ भीष्ममृत्युश्रवणे"

+++


अथ गावल्गणिर्विद्वान् संयुगादेत्य भारत।  
प्रत्यक्षदर्शी सर्वस्य भूतभव्यभविष्यवित् ॥ १ ॥  
ध्यायते धृतराष्ट्राय सहसोत्पत्य दुःखितः।  
आचष्ट निहतं भीष्मं भरतानां पितामहम् ॥ २ ॥

संजयोऽहं महाराज नमस्ते भरतर्षभ।  
हतो भीष्मः शान्तनवो भरतानां पितामहः ॥ ३ ॥

ककुदं सर्वयोधानां धाम सर्वधनुष्मताम्।  
शरतल्पगतः सोऽद्य शेते कुरुपितामहः ॥ ४ ॥

यस्य वीर्यं समाश्रित्य द्यूतं पुत्रस्तवाकरोत्।  
स शेते निहतो राजन् संख्ये भीष्मः शिखण्डिना ॥ ५ ॥

यः सर्वान् पृथिवीपालान् समवेतान् महामृधे।  
जिगायैकरथेनैव काशिपूर्यां महारथः ॥ ६ ॥  
जामदग्न्यं रणे रामं योऽयुध्यदपसम्भ्रमः।  
न हतो जामदग्न्येन स हतोऽद्य शिखण्डिना ॥ ७ ॥

महेन्द्रसदृशः शौर्ये स्थैर्ये च हिमवानिव।  
समुद्र इव गाम्भीर्ये सहिष्णुत्वे धरासमः ॥ ८ ॥

शरदंष्ट्रो धनुर्वक्त्रः खड्‌गजिह्वो दुरासदः।  
नरसिंहः पिता तेऽद्य पाञ्चाल्येन निपातितः ॥ ९ ॥

पाण्डवानां महासैन्यं यं दृष्ट्वोद्यतमाहवे।  
प्रावेपत भयोद्विग्नं सिंहं दृष्ट्वेव गोगणः ॥ १० ॥  
परिरक्ष्य स सेनां ते दशरात्रमनीकहा।  
जगामास्तमिवादित्यः कृत्वा कर्म सुदुष्करम् ॥ ११ ॥

यः स शक्र इवाक्षोभ्यो वर्षन् बाणान् सहस्रशः।  
जघान युधि योधानामर्बुदं दशभिर्दिनैः ॥ १२ ॥  
स शेते निहतो भूमौ वातभग्न इव द्रुमः।  
तव दुर्मन्त्रिते राजन् यथा नार्हः स भारत ॥ १३ ॥