+++
title_full = "015 संजयका युद्धके वृत्तान्तका वर्णन आरम्भ करना—दुर्योधनका दुःशासनको भीष्मकी रक्षाके लिये समुचित व्यवस्था करनेका आदेश"
title = "०१५ दुर्योधनदुःशासनसंवादे"

+++


त्वद्युक्तोऽयमनुप्रश्नो महाराज यथार्हसि ।  
न तु दुर्योधने दोषमिममासंक्तुमर्हसि ॥ १ ॥

य आत्मनो दुश्चरितादशुभं प्राप्नुयान्नरः।  
एनसा तेन नान्यं स उपाशङ्कितुमर्हति ॥ २ ॥

महाराज मनुष्येषु निन्द्यं यः सर्वमाचरेत्।  
स वध्यः सर्वलोकस्य निन्दितानि समाचरन् ॥ ३ ॥

निकारो निकृतिप्रज्ञैः पाण्डवैस्त्वत्प्रतीक्षया ।  
अनुभूतः सहामात्यैः क्षान्तश्च सुचिरं वने ॥ ४ ॥

हयानां च गजानां च राज्ञां चामिततेजसाम्।  
प्रत्यक्षं यन्मया दृष्टं दृष्टं योगबलेन च ॥ ५ ॥  
शृणु तत् पृथिवीपाल मा च शोके मनः कृथाः।  
दिष्टमेतत् पुरा नूनमिदमेव नराधिप ॥ ६ ॥

नमस्कृत्वा पितुस्तेऽहं पाराशर्याय धीमते।  
यस्य प्रसादाद् दिव्यं तत् प्राप्तं ज्ञानमनुत्तमम् ॥ ७ ॥  
दृष्टिश्चातीन्द्रिया राजन् दूराच्छ्रवणमेव च।  
परचित्तस्य विज्ञानमतीतानागतस्य च ॥ ८ ॥  
व्युत्थितोत्पत्तिविज्ञानमाकाशे च गतिः शुभा।  
अस्त्रेरसंगो युद्धेषु वरदानान्महात्मनः ॥ ९ ॥  
शृणु मे विस्तरेणेदं विचित्रं परमाद्भुतम्।  
भरतानामभूद् युद्धं यथा तल्लोमहर्षणम् ॥ १० ॥

तेष्वनीकेषु यत्तेषु व्यूढेषु च विधानतः।  
दुर्योधनो महाराज दुःशासनमथाब्रवीत् ॥ ११ ॥

दुःशासन रथास्तूर्णं युज्यन्तां भीष्मरक्षिणः।  
अनीकानि च सर्वाणि शीघ्रं त्वमनुचोदय ॥ १२ ॥

अयं स मामभिप्राप्तो वर्षपूगाभिचिन्तितः।  
पाण्डवानां ससैन्यानां कुरूणां च समागमः ॥ १३ ॥

नातः कार्यतमं मन्ये रणे भीष्मस्य रक्षणात्।  
हन्याद् गुप्तो ह्यसौ पार्थान् सोमकांश्च ससृंजयान् ॥ १४ ॥

अब्रवीच्च विशुद्धात्मा नाहं हन्यां शिखण्डिनम्।  
श्रूयते स्त्री ह्यसौ पूर्वं तस्माद् वर्ज्यो रणे मम॥१५॥

तस्माद् भीष्मो रक्षितव्यो विशेषेणेति मे मतिः।  
शिखण्डिनो वधे यत्ताः सर्वे तिष्ठन्तु मामकाः ॥ १६ ॥

तथा प्राच्याः प्रतीच्याश्च दाक्षिणात्योत्तरापथाः।  
सर्वथास्त्रेषु कुशलास्ते रक्षन्तु पितामहम् ॥ १७ ॥

अरक्ष्यमाणं हि वृको हन्यात् सिंहं महाबलम्।  
मा सिंहं जम्बुकेनेव घातयामः शिखण्डिना ॥ १८ ॥

वामं चक्रं युधामन्युरुत्तमौजाश्च दक्षिणम्।  
गोप्तारौ फाल्गुनं प्राप्तौ फाल्गुनोऽपि शिखण्डिनः ॥ १९ ॥

संरक्ष्यमाणः पार्थेन भीष्मेण च विवर्जितः।  
यथा न हन्याद् गाङ्गेयं दुःशासन तथा कुरु ॥ २० ॥