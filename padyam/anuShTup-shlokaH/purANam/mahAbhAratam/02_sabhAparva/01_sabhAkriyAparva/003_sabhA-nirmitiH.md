+++
title_full = "003 मयासुरका भीमसेन और अर्जुनको गदा और शंख लाकर देना तथा उसके द्वारा अद्भुत सभाका निर्माण"
title = "००३ सभा-निर्मितिः"

+++


अथाब्रवीन्मयः पार्थमर्जुनं जयतां वरम्।  
आपृच्छे त्वां गमिष्यामि पुनरेष्यामि चाप्यहम् ॥ १ ॥

(विश्रुतां त्रिषु लोकेषु पार्थ दिव्यां सभां तव।  
प्राणिनां विस्मयकरीं तव प्रीतिविवर्धिनीम्।  
पाण्डवानां च सर्वेषां करिष्यामि धनंजय॥)

उत्तरेण तु कैलासं मैनाकं पर्वतं प्रति।  
यियक्षमाणेषु पुरा दानवेषु मया कृतम् ॥ २ ॥  
चित्रं मणिमयं भाण्डं रम्यं बिन्दुसरः प्रति।  
सभायां सत्यसंधस्य यदासीद् वृषपर्वणः ॥ ३ ॥

आगमिष्यामि तद् गृह्य यदि तिष्ठति भारत।  
ततः सभां करिष्यामि पाण्डवस्य यशस्विनीम् ॥ ४ ॥

मनःप्रह्लादिनीं चित्रां सर्वरत्नविभूषिताम् ।  
अस्ति बिन्दुसरस्युग्रा गदा च कुरुनन्दन ॥ ५ ॥

निहिता भावयाम्येवं राज्ञा हत्वा रणे रिपून्।  
सुवर्णबिन्दुभिश्चित्रा गुर्वी भारसहा दृढा ॥ ६ ॥

सा वै शतसहस्रस्य सम्मिता शत्रुघातिनी।  
अनुरूपा च भीमस्य गाण्डीवं भवतो यथा ॥ ७ ॥

वारुणश्च महाशङ्खो देवदत्तः सुघोषवान्।  
सर्वमेतत् प्रदास्यामि भवते नात्र संशयः ॥ ८ ॥

इत्युक्त्वा सोऽसुरः पार्थं प्रागुदीचीं दिशं गतः।  
अथोत्तरेण कैलासान्मैनाकं पर्वतं प्रति ॥ ९ ॥

हिरण्यशृङ्गः सुमहान् महामणिमयो गिरिः।  
रम्यं बिन्दुसरो नाम यत्र राजा भगीरथः ॥ १० ॥  
द्रष्टुं भागीरथीं गङ्गामुवास बहुलाः समाः।

यत्रेष्टं सर्वभूतानामीश्वरेण महात्मना ॥ ११ ॥  
आहृताः क्रतवो मुख्याः शतं भरतसत्तम।  
यत्र यूपा मणिमयाश्चैत्याश्चापि हिरण्मयाः ॥ १२ ॥

शोभार्थं विहितास्तत्र न तु दृष्टान्ततः कृताः।  
अत्रेष्ट्वा स गतः सिद्धिं सहस्राक्षः शचीपतिः ॥ १३ ॥

यत्र भूतपतिः सृष्ट्वा सर्वान् लोकान् सनातनः।  
उपास्यते तिग्मतेजाः स्थितो भूतैः सहस्रशः ॥ १४ ॥

नरनारायणौ ब्रह्मा यमः स्थाणुश्च पञ्चमः।  
उपासते यत्र सत्रं सहस्रयुगपर्यये ॥ १५ ॥

यत्रेष्टं वासुदेवेन सत्रैर्वर्षगणान् बहून्।  
श्रद्दधानेन सततं धर्मसम्प्रतिपत्तये ॥ १६ ॥

सुवर्णमालिनो यूपाश्चैत्याश्चाप्यतिभास्वराः ।  
ददौ यत्र सहस्राणि प्रयुतानि च केशवः ॥ १७ ॥

तत्र गत्वा स जग्राह गदां शङ्खं च भारत।  
स्फाटिकं च सभाद्रव्यं यदासीद् वृषपर्वणः ॥ १८ ॥

किंकरैः सह रक्षोभिर्यदरक्षन्महद् धनम्।  
तदगृह्णान्मयस्तत्र गत्वा सर्वं महासुरः ॥ १९ ॥

तदाहृत्य च तां चक्रे सोऽसुरोऽप्रतिमां सभाम्।  
विश्रुतां त्रिषु लोकेषु दिव्यां मणिमयीं शुभाम् ॥ २० ॥

गदां च भीमसेनाय प्रवरां प्रददौ तदा।  
देवदत्तं चार्जुनाय शङ्खप्रवरमुत्तमम् ॥ २१ ॥

यस्य शङ्खस्य नादेन भूतानि प्रचकम्पिरे।  
सभा च सा महाराज शातकुम्भमयद्रुमा ॥ २२ ॥

दशकिष्कुसहस्राणि समन्तादायताभवत् ।  
यथा वह्नेर्यथार्कस्य सोमस्य च यथा सभा ॥ २३ ॥  
भ्राजमाना तथात्यर्थं दधार परमं वपुः।

अभिघ्नतीव प्रभया प्रभामर्कस्य भास्वराम् ॥ २४ ॥

प्रबभौ ज्वलमानेव दिव्या दिव्येन वर्चसा।  
नवमेघप्रतीकाशा दिवमावृत्य विष्ठिता ।  
आयता विपुला रम्या विपाप्मा विगतक्लमा ॥ २५ ॥

उत्तमद्रव्यसम्पन्ना रत्नप्राकारतोरणा ।  
बहुचित्रा बहुधना सुकृता विश्वकर्मणा ॥ २६ ॥

न दाशार्ही सुधर्मा वा ब्रह्मणो वाथ तादृशी।  
सभा रूपेण सम्पन्ना यां चक्रे मतिमान् मयः ॥ २७ ॥

तां स्म तत्र मयेनोक्ता रक्षन्ति च वहन्ति च।  
सभामष्टौ सहस्राणि किंकरा नाम राक्षसाः ॥ २८ ॥

अन्तरिक्षचरा घोरा महाकाया महाबलाः।  
रक्ताक्षाः पिङ्गलाक्षाश्च शुक्तिकर्णाः प्रहारिणः ॥ २९ ॥

तस्यां सभायां नलिनीं चकाराप्रतिमां मयः।  
वैदूर्यपत्रविततां मणिनालमयाम्बुजाम् ॥ ३० ॥

पद्मसौगन्धिकवतीं नानाद्विजगणायुताम् ।  
पुष्पितैः पङ्कजैश्चित्रां कूर्मैर्मत्स्यैश्च काञ्चनैः।  
चित्रस्फटिकसोपानां निष्पङ्कसलिलां शुभाम् ॥ ३१ ॥

मन्दानिलसमुद्‌धूतां मुक्ताबिन्दुभिराचिताम् ।  
महामणिशिलापट्टबद्धपर्यन्तवेदिकाम् ॥ ३२ ॥

मणिरत्नचितां तां तु केचिदभ्येत्य पार्थिवाः।  
दृष्ट्वापि नाभ्यजानन्त तेऽज्ञानात् प्रपतन्त्युत ॥ ३३ ॥

तां सभामभितो नित्यं पुष्पवन्तो महाद्रुमाः।  
आसन् नानाविधा लोलाः शीतच्छाया मनोरमाः ॥ ३४ ॥

काननानि सुगन्धीनि पुष्करिण्यश्च सर्वशः।  
हंसकारण्डवोपेताश्चक्रवाकोपशोभिताः ॥ ३५ ॥

जलजानां च पद्मानां स्थलजानां च सर्वशः।  
मारुतो गन्धमादाय पाण्डवान् स्म निषेवते ॥ ३६ ॥

ईदृशीं तां सभां कृत्वा मासैः परिचतुर्दशैः।  
निष्ठितां धर्मराजाय मयो राजन् न्यवेदयत् ॥ ३७ ॥