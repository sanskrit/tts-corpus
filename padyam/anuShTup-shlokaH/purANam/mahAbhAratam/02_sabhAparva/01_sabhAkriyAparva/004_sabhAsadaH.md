+++
title_full = "004 मयद्वारा निर्मित सभाभवनमें धर्मराज युधिष्ठिरका प्रवेश तथा सभामें स्थित महर्षियों और राजाओं आदिका वर्णन"
title = "००४ सभासदः"

+++


तां तु कृत्वा सभां श्रेष्ठां मयश्चार्जुनमब्रवीत्।

एषा सभा सव्यसाचिन् ध्वजो ह्यत्र भविष्यति॥

भूतानां च महावीर्यो ध्वजाग्रे किङ्करो गणः।  
तव विस्फारघोषेण मेघवन्निनदिष्यति ॥

अयं हि सूर्यसंकाशो ज्वलनस्य रथोत्तमः।  
इमे च दिविजाः श्वेता वीर्यवन्तो हयोत्तमाः॥  
मायामयः कृतो ह्येष ध्वजो वानरलक्षणः।  
असज्जमानो वृक्षेषु धूमकेतुरिवोच्छ्रितः ॥

बहुवर्णं हि लक्ष्येत ध्वजं वानरलक्षणम्।  
ध्वजोत्कटं ह्यनवमं युद्धे द्रक्ष्यसि विष्ठितम्॥

इत्युक्त्वाऽऽलिङ्ग्य बीभत्सुं विसृष्टः प्रययौ मयः।)

ततः प्रवेशनं तस्यां चक्रे राजा युधिष्ठिरः।  
अयुतं भोजयित्वा तु ब्राह्मणानां नराधिपः ॥ १ ॥  
साज्येन पायसेनैव मधुना मिश्रितेन च।  
कृसरेणाथ जीवन्त्या हविष्येण च सर्वशः ॥ २ ॥  
भक्ष्यप्रकारैर्विविधैः फलैश्चापि तथा नृप।  
चोष्यैश्च विविधै राजन् पेयैश्च बहुविस्तरैः ॥ ३ ॥

अहतैश्चैव वासोभिर्माल्यैरुच्चावचैरपि ।  
तर्पयामास विप्रेन्द्रान् नानादिग्भ्यः समागतान् ॥ ४ ॥

ददौ तेभ्यः सहस्राणि गवां प्रत्येकशः पुनः।  
पुण्याहघोषस्तत्रासीद् दिवस्पृगिव भारत ॥ ५ ॥

वादित्रैर्विविधैर्दिव्यैर्गन्धैरुच्चावचैरपि ।  
पूजयित्वा कुरुश्रेष्ठो दैवतानि निवेश्य च ॥ ६ ॥

तत्र मल्ला नटा झल्लाः सूता वैतालिकास्तथा।  
उपतस्थुर्महात्मानं धर्मपुत्रं युधिष्ठिरम् ॥ ७ ॥

तथा स कृत्वा पूजां तां भ्रातृभिः सह पाण्डवः।  
तस्यां सभायां रम्यायां रेमे शक्रो यथा दिवि ॥ ८ ॥

सभायामृषयस्तस्यां पाण्डवैः सह आसते।  
आसांचक्रुर्नरेन्द्राश्च नानादेशसमागताः ॥ ९ ॥

असितो देवलः सत्यः सर्पिर्माली महाशिराः।  
अर्वावसुः सुमित्रश्च मैत्रेयः शुनको बलिः ॥ १० ॥  
बको दाल्भ्यः स्थूलशिराः कृष्णद्वैपायनः शुकः।  
सुमन्तुर्जैमिनिः पैलो व्यासशिष्यास्तथा वयम् ॥ ११ ॥  
तित्तिरिर्याज्ञवल्क्यश्च ससुतो लोमहर्षणः ।  
अप्सुहोम्यश्च धौम्यश्च अणीमाण्डव्यकौशिकौ ॥ १२ ॥  
दामोष्णीषस्त्रैबलिश्च पर्णादो घटजानुकः ।  
मौञ्जायनो वायुभक्षः पाराशर्यश्च सारिकः ॥ १३ ॥  
बलिवाकः सिनीवाकः सत्यपालः कृतश्रमः।  
जातूकर्णः शिखावांश्च आलम्बः पारिजातकः ॥ १४ ॥  
पर्वतश्च महाभागो मार्कण्डेयो महामुनिः।  
पवित्रपाणिः सावर्णो भालुकिर्गालवस्तथा ॥ १५ ॥  
जङ्घाबन्धुश्च रैभ्यश्च कोपवेगस्तथा भृगुः।  
हरिबभ्रुश्च कौण्डिन्यो बभ्रुमाली सनातनः ॥ १६ ॥  
काक्षीवानौशिजश्चैव नाचिकेतोऽथ गौतमः ।  
पैङ्ग्यो वराहः शुनकः शाण्डिल्यश्च महातपाः ॥ १७ ॥  
कुक्कुरो वेणुजङ्घोऽथ कालापः कठ एव च।  
मुनयो धर्मविद्वांसो धृतात्मानो जितेन्द्रियाः ॥ १८ ॥

एते चान्ये च बहवो वेदवेदाङ्गपारगाः।  
उपासते महात्मानं सभायामृषिसत्तमाः ॥ १९ ॥

कथयन्तः कथाः पुण्या धर्मज्ञाः शुचयो््ऽमलाः।  
तथैव क्षत्रियश्रेष्ठा धर्मराजमुपासते ॥ २० ॥

श्रीमान् महात्मा धर्मात्मा मुञ्जकेतुर्विवर्धनः।  
संग्रामजिद् दुर्मुखश्च उग्रसेनश्च वीर्यवान् ॥ २१ ॥  
कक्षसेनः क्षितिपतिः क्षेमकश्चापराजितः ।  
कम्बोजराजः कमठः कम्पनश्च महाबलः ॥ २२ ॥  
सततं कम्पयामास यवनानेक एव यः।  
बलपौरुषसम्पन्नान् कृतास्त्रानमितौजसः ।  
यथासुरान् कालकेयान् देवो वज्रधरस्तथा ॥ २३ ॥

जटासुरो मद्रकाणां च राजा  
कुन्तिः पुलिन्दश्च किरातराजः ।  
तथाऽऽङ्गवाङ्गौ सह पुण्ड्रकेण  
पाण्ड्योड्रराजौ च सहान्ध्रकेण ॥ २४ ॥  
अङ्गो वङ्गः सुमित्रश्च शैब्यश्चामित्रकर्शनः।  
किरातराजः सुमना यवनाधिपतिस्तथा ॥ २५ ॥  
चाणूरो देवरातश्च भोजो भीमरथश्च यः।  
श्रुतायुधश्च कालिङ्गो जयसेनश्च मागधः ॥ २६ ॥  
सुकर्मा चेकितानश्च पुरुश्चामित्रकर्शनः ।  
केतुमान् वसुदानश्च वैदेहोऽथ कृतक्षणः ॥ २७ ॥  
सुधर्मा चानिरुद्धश्च श्रुतायुश्च महाबलः।  
अनूपराजो दुर्धर्षः क्रमजिच्च सुदर्शनः ॥ २८ ॥  
शिशुपालः सहसुतः करूषाधिपतिस्तथा ।  
वृष्णीनां चैव दुर्धर्षाः कुमारा देवरूपिणः ॥ २९ ॥  
आहुको विपृथुश्चैव गदः सारण एव च।  
अक्रूरः कृतवर्मा च सत्यकश्च शिनेः सुतः ॥ ३० ॥  
भीष्मकोऽथाकृतिश्चैव द्युमत्सेनश्च वीर्यवान् ।  
केकयाश्च महेष्वासा यज्ञसेनश्च सौमकिः ॥ ३१ ॥  
केतुमान् वसुमांश्चैव कृतास्त्रश्च महाबलः।  
एते चान्ये च बहवः क्षत्रिया मुख्यसम्मताः ॥ ३२ ॥  
उपासते सभायां स्म कुन्तीपुत्रं युधिष्ठिरम्।

अर्जुनं ये च संश्रित्य राजपुत्रा महाबलाः ॥ ३३ ॥  
अशिक्षन्त धनुर्वेदं रौरवाजिनवाससः ।  
तत्रैव शिक्षिता राजन् कुमारा वृष्णिनन्दनाः ॥ ३४ ॥

रौक्मिणेयश्च साम्बश्च युयुधानश्च सात्यकिः।  
सुधर्मा चानिरुद्धश्च शैब्यश्च नरपुङ्गवः ॥ ३५ ॥  
एते चान्ये च बहवो राजानः पृथिवीपते।  
धनंजयसखा चात्र नित्यमास्ते स्म तुम्बुरुः ॥ ३६ ॥

उपासते महात्मानमासीनं सप्तविंशतिः ।  
चित्रसेनः सहामात्यो गन्धर्वाप्सरसस्तथा ॥ ३७ ॥

गीतवादित्रकुशलाः साम्यतालविशारदाः ।  
प्रमाणेऽथ लये स्थाने किन्नराः कृतनिश्रमाः ॥ ३८ ॥  
संचोदितास्तुम्बुरुणा गन्धर्वसहितास्तदा ।  
गायन्ति दिव्यतानैस्ते यथान्यायं मनस्विनः।  
पाण्डुपुत्रानृषींश्चैव रमयन्त उपासते ॥ ३९ ॥

तस्यां सभायामासीनाः सुव्रताः सत्यसंगराः।  
दिवीव देवा ब्रह्माणं युधिष्ठिरमुपासते ॥ ४० ॥