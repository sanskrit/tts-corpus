+++
title_full = "002 श्रीकृष्णकी द्वारकायात्रा"
title = "००२ कृष्ण-निर्गतिः"

+++


उषित्वा खाण्डवप्रस्थे सुखवासं जनार्दनः।  
पार्थैः प्रीतिसमायुक्तैः पूजनार्होऽभिपूजितः ॥ १ ॥

गमनाय मतिं चक्रे पितुर्दर्शनलालसः।  
धर्मराजमथामन्त्र्य पृथां च पृथुलोचनः ॥ २ ॥

ववन्दे चरणौ मूर्ध्ना जगद्वन्द्यः पितृष्वसुः।  
स तया मूर्ध्न्युपाघ्रातः परिष्वक्तश्च केशवः ॥ ३ ॥

ददर्शानन्तरं कृष्णो भगिनीं स्वां महायशाः।  
तामुपेत्य हृषीकेशः प्रीत्या बाष्पसमन्वितः ॥ ४ ॥

अर्थ्यं तथ्यं हितं वाक्यं लघु युक्तमनुत्तरम्।  
उवाच भगवान् भद्रां सुभद्रां भद्रभाषिणीम् ॥ ५ ॥

तया स्वजनगामीनि श्रावितो वचनानि सः।  
सम्पूजितश्चाप्यसकृच्छिरसा चाभिवादितः ॥ ६ ॥

तामनुज्ञाय वार्ष्णेयः प्रतिनन्द्य च भामिनीम्।  
ददर्शानन्तरं कृष्णां धौम्यं चापि जनार्दनः ॥ ७ ॥

ववन्दे च यथान्यायं धौम्यं पुरुषसत्तमः।  
द्रौपदीं सान्त्वयित्वा च आमन्त्र्य च जनार्दनः ॥ ८ ॥  
भ्रातॄनभ्यगमद् विद्वान् पार्थेन सहितो बली।  
भ्रातृभिः पञ्चभिः कृष्णो वृतः शक्र इवामरैः ॥ ९ ॥

यात्राकालस्य योग्यानि कर्माणि गरुडध्वजः।  
कर्तुकामः शुचिर्भूत्वा स्नातवान् समलंकृतः ॥ १० ॥

अर्चयामास देवांश्च द्विजांश्च यदुपुङ्गवः।  
माल्यजाप्यनमस्कारैर्गन्धैरुच्चावचैरपि ॥ ११ ॥

स कृत्वा सर्वकार्याणि प्रतस्थे तस्थुषां वरः।  
उपेत्य स यदुश्रेष्ठो बाह्यकक्षाद् विनिर्गतः ॥ १२ ॥

स्वस्तिवाच्यार्हतो विप्रान् दधिपात्रफलाक्षतैः ।  
वसु प्रदाय च ततः प्रदक्षिणमथाकरोत् ॥ १३ ॥

काञ्चनं रथमास्थाय तार्क्ष्यकेतनमाशुगम् ।  
गदाचक्रासिशार्ङ्गाद्यैरायुधैरावृतं शुभम् ॥ १४ ॥  
तिथावप्यथ नक्षत्रे मुहूर्ते च गुणान्विते।  
प्रययौ पुण्डरीकाक्षः शैब्यसुग्रीववाहनः ॥ १५ ॥

अन्वारुरोह चाप्येनं प्रेम्णा राजा युधिष्ठिरः।  
अपास्य चास्य यन्तारं दारुकं यन्तृसत्तमम् ॥ १६ ॥

अभीषून् सम्प्रजग्राह स्वयं कुरुपतिस्तदा।  
उपारुह्यार्जुनश्चापि चामरव्यजनं सितम् ॥ १७ ॥  
रुक्मदण्डं बृहद्बाहुर्विदुधाव प्रदक्षिणम् ।

तथैव भीमसेनोऽपि यमाभ्यां सहितो बली ॥ १८ ॥  
पृष्ठतोऽनुययौ कृष्णमृत्विक्पौरजनैः सह ।  
(छत्रं शतशलाकं च दिव्यमाल्योपशोभितम्।  
वैडूर्यमणिदण्डं च चामीकरविभूषितम् ॥  
दधार तरसा भीमश्छत्रं तच्छार्ङ्गधन्वने।  
उपारुह्य रथं शीघ्रं चामरव्यजने सिते॥  
नकुलः सहदेवश्च धूयमानौ जनार्दनम्।)  
स तथा भ्रातृभिः सर्वैः केशवः परवीरहा ॥ १९ ॥  
अन्वीयमानः शुशुभे शिष्यैरिव गुरुः प्रियैः।

पार्थमामन्त्र्य गोविन्दः परिष्वज्य सुपीडितम् ॥ २० ॥  
युधिष्ठिरं पूजयित्वा भीमसेनं यमौ तथा।  
परिष्वक्तो भृशं तैस्तु यमाभ्यामभिवादितः ॥ २१ ॥

योजनार्धमथो गत्वा कृष्णः परपुरंजयः।  
युधिष्ठिरं समामन्त्र्य निवर्तस्वेति भारत ॥ २२ ॥

ततोऽभिवाद्य गोविन्दः पादौ जग्राह धर्मवित्।  
उत्थाप्य धर्मराजस्तु मूर्ध्न्युपाघ्राय केशवम् ॥ २३ ॥  
पाण्डवो यादवश्रेष्ठं कृष्णं कमललोचनम्।  
गम्यतामित्यनुज्ञाप्य धर्मराजो युधिष्ठिरः ॥ २४ ॥

ततस्तैः संविदं कृत्वा यथावन्मधुसूदनः।  
निवर्त्य च तथा कृच्छ्रात्‌ पाण्डवान् सपदानुगान् ॥ २५ ॥  
स्वां पुरीं प्रययौ हृष्टो यथा शक्रोऽमरावतीम्।  
लोचनैरनुजग्मुस्ते तमादृष्टिपथात् तदा ॥ २६ ॥

मनोभिरनुजग्मुस्ते कृष्णं प्रीतिसमन्वयात् ।  
अतृप्तमनसामेव तेषां केशवदर्शने ॥ २७ ॥  
क्षिप्रमन्तर्दधे शौरिश्चक्षुषां प्रियदर्शनः ।  
अकामा एव पार्थास्ते गोविन्दगतमानसाः ॥ २८ ॥

निवृत्योपययुस्तर्णं स्वं पुरं पुरुषर्षभाः।  
स्यन्दनेनाथ कृष्णोऽपि त्वरितं द्वारकामगात् ॥ २९ ॥

सात्वतेन च वीरेण पृष्ठतो यायिना तदा।  
दारुकेण च सूतेन सहितो देवकीसुतः।  
स गतो द्वारकां विष्णुर्गरुत्मानिव वेगवान् ॥ ३० ॥

निवृत्य धर्मराजस्तु सह भ्रातृभिरच्युतः।  
सुहृत्परिवृतो राजा प्रविवेश पुरोत्तमम् ॥ ३१ ॥

विसृज्य सुहृदः सर्वान् भ्रातॄन् पुत्रांश्च धर्मराट्।  
मुमोद पुरुषव्याघ्रो द्रौपद्या सहितो नृप ॥ ३२ ॥

केशवोऽपि मुदा युक्तः प्रविवेश पुरोत्तमम्।  
पूज्यमानो यदुश्रेष्ठैरुग्रसेनमुखैस्तथा ॥ ३३ ॥

आहुकं पितरं वृद्धं मातरं च यशस्विनीम्।  
अभिवाद्य बलं चैव स्थितः कमललोचनः ॥ ३४ ॥

प्रद्युम्नसाम्बनिशठांश्चारुदेष्णं गदं तथा ।  
अनिरुद्धं च भानुं च परिष्वज्य जनार्दनः ॥ ३५ ॥  
स वृद्धैरभ्यनुज्ञातो रुक्मिण्या भवनं ययौ।

मयोऽपि स महाभागः सर्वरत्नविभूषिताम्।  
विधिवत् कल्पयामास सभां धर्मसुताय वै ॥ ३६ ॥