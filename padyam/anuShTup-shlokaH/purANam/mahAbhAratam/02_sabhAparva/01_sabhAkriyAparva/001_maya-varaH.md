+++
title_full = "001 भगवान् श्रीकृष्णकी आज्ञाके अनुसार मयासुरद्वारा सभाभवन बनानेकी तैयारी"
title = "००१ मय-वरः"

+++


नारायणं नमस्कृत्य नरं चैव नरोत्तमम्।  
देवीं सरस्वतीं व्यासं ततो जयमुदीरयेत् ॥ १ ॥

ततोऽब्रवीन्मयः पार्थं वासुदेवस्य संनिधौ।  
प्राञ्जलिः श्लक्ष्णया वाचा पूजयित्वा पुनः पुनः ॥ २ ॥

अस्मात् कृष्णात् सुसंरब्धात् पावकाच्च दिधक्षतः।  
त्वया त्रातोऽस्मि कौन्तेय ब्रूहि किं करवाणि ते ॥ ३ ॥

कृतमेव त्वया सर्वं स्वस्ति गच्छ महासुर।  
प्रीतिमान् भव मे नित्यं प्रीतिमन्तो वयं च ते॥४॥

युक्तमेतत् त्वयि विभो यथाऽऽत्थ पुरुषर्षभ।  
प्रीतिपूर्वमहं किंचित् कर्तुमिच्छामि भारत ॥ ५ ॥

अहं हि विश्वकर्मा वै दानवानां महाकविः।  
सोऽहं वै त्वत्कृते कर्तुं किंचिदिच्छामि पाण्डव ॥ ६ ॥

(दानवानां पुरा पार्थ प्रासादा हि मया कृताः।  
रम्याणि सुखगर्भाणि भोगाढ्यानि सहस्रशः॥  
उद्यानानि च रम्याणि सरांसि विविधानि च।  
विचित्राणि च शस्त्राणि रथाः कामगमास्तथा॥  
नगराणि विशालानि साट्टप्राकारतोरणैः ।  
वाहनानि च मुख्यानि विचित्राणि सहस्रशः॥  
बिलानि रमणीयानि सुखयुक्तानि वै भृशम्।  
एतत् कृतं मया सर्वं तस्मादिच्छामि फाल्गुन॥)

प्राणकृच्छ्राद् विमुक्तं त्वमात्मानं मन्यसे मया।  
एवं गते न शक्ष्यामि किंचित् कारयितुं त्वया ॥ ७ ॥

न चापि तव संकल्पं मोघमिच्छामि दानव।  
कृष्णस्य क्रियतां किंचित् तथा प्रतिकृतं मयि ॥ ८ ॥

चोदितो वासुदेवस्तु मयेन भरतर्षभ।  
मुहूर्तमिव संदध्यौ किमयं चोद्यतामिति ॥ ९ ॥

ततो विचिन्त्य मनसा लोकनाथः प्रजापतिः।  
चोदयामास तं कृष्णः सभा वै क्रियतामिति ॥ १० ॥  
यदि त्वं कर्तुकामोऽसि प्रियं शिल्पवतां वर।  
धर्मराजस्य दैतेय यादृशीमिह मन्यसे ॥ ११ ॥

यां कृतां नानुकुर्वन्ति मानवाः प्रेक्ष्य विस्मिताः।  
मनुष्यलोके सकले तादृशीं कुरु वै सभाम् ॥ १२ ॥

यत्र दिव्यानभिप्रायान् पश्येम हि कृतांस्त्वया।  
आसुरान् मानुषांश्चैव सभां तां कुरु वै मय ॥ १३ ॥

प्रतिगृह्य तु तद्वाक्यं सम्प्रहृष्टो मयस्तदा।  
विमानप्रतिमां चक्रे पाण्डवस्य शुभां सभाम् ॥ १४ ॥

ततः कृष्णश्च पार्थश्च धर्मराजे युधिष्ठिरे।  
सर्वमेतत् समावेद्य दर्शयामासतुर्मयम् ॥ १५ ॥

तस्मै युधिष्ठिरः पूजां यथार्हमकरोत् तदा।  
स तु तां प्रतिजग्राह मयः सत्कृत्य भारत ॥ १६ ॥

स पूर्वदेवचरितं तदा तत्र विशाम्पते।  
कथयामास दैतेयः पाण्डुपुत्रेषु भारत ॥ १७ ॥

स कालं कंचिदाश्वस्य विश्वकर्मा विचिन्त्य तु।  
सभां प्रचक्रमे कर्तुं पाण्डवानां महात्मनाम् ॥ १८ ॥

अभिप्रायेण पार्थानां कृष्णस्य च महात्मनः।  
पुण्येऽहनि महातेजाः कृतकौतुकमङ्गलः ॥ १९ ॥  
तर्पयित्वा द्विजश्रेष्ठान् पायसेन सहस्रशः।  
धनं बहुविधं दत्त्वा तेभ्य एव च वीर्यवान् ॥ २० ॥  
सर्वर्तुगुणसम्पन्नां दिव्यरूपां मनोरमाम् ।  
दशकिष्कुसहस्रां तां मापयामास सर्वतः ॥ २१ ॥