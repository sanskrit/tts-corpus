+++
title_full = "081 धृतराष्ट्रकी चिन्ता और उनका संजयके साथ वार्तालाप"
title = "०८१ धृतराष्ट्रचिन्ता"

+++


वनं गतेषु पार्थेषु निर्जितेषु दुरोदरे।  
धृतराष्ट्रं महाराज तदा चिन्ता समाविशत् ॥ १ ॥

तं चिन्तयानमासीनं धृतराष्ट्र जनेश्वरम्।  
निःश्वसन्तमनेकाग्रमिति होवाच संजयः ॥ २ ॥

अवाप्य वसुसम्पूर्णां वसुधां वसुधाधिप।  
प्रव्राज्य पाण्डवान् राज्याद् राजन् किमनुशोचसि ॥ ३ ॥

अशोच्यत्वं कुतस्तेषां येषां वैरं भविष्यति।  
पाण्डवैर्युद्धशौण्डैर्हि बलवद्भिर्महारथैः ॥ ४ ॥

तवेदं स्वकृतं राजन् महद् वैरमुपस्थितम्।  
विनाशो येन लोकस्य सानुबन्धो भविष्यति ॥ ५ ॥

वार्यमाणो हि भीष्मेण द्रोणेन विदुरेण च।  
पाण्डवानां प्रियां भार्यां द्रौपदीं धर्मचारिणीम् ॥ ६ ॥  
प्राहिणोदानयेहेति पुत्रो दुर्योधनस्तव ।  
सूतपुत्रं सुमन्दात्मा निर्लज्जः प्रातिकामिनम् ॥ ७ ॥

यस्मै देवाः प्रयच्छन्ति पुरुषाय पराभवम्।  
बुद्धिं तस्यापकर्षन्ति सोऽवाचीनानि पश्यति ॥ ८ ॥  
बुद्धौ कलुषभूतायां विनाशे समुपस्थिते।  
अनयो नयसंकाशो हृदयान्नापसर्पति ॥ ९ ॥

अनर्थाश्चार्थरूपेण अर्थाश्चानर्थरूपिणः ।  
उत्तिष्ठन्ति विनाशाय नूनं तच्चास्य रोचते ॥ १० ॥

न कालो दण्डमुद्यम्य शिरः कृन्तति कस्यचित्।  
कालस्य बलमेतावद् विपरीतार्थदर्शनम् ॥ ११ ॥

आसादितमिदं घोरं तुमुलं लोमहर्षणम्।  
पाञ्चालीमपकर्षद्भिः सभामध्ये तपस्विनीम् ॥ १२ ॥  
अयोनिजां रूपवतीं कुले जातां विभावसोः।  
को नु तां सर्वधर्मज्ञां परिभूय यशस्विनीम् ॥ १३ ॥  
पर्यानयेत् सभामध्ये विना दुर्द्यूतदेविनम्।  
स्त्रीधर्मिणी वरारोहा शोणितेन परिप्लुता ॥ १४ ॥  
एकवस्त्राथ पाञ्चाली पाण्डवानभ्यवैक्षत ।  
हतस्वान् हृतराज्यांश्च हृतवस्त्रान् हृतश्रियः ॥ १५ ॥  
विहीनान् सर्वकामेभ्यो दासभावमुपागतान् ।  
धर्मपाशपरिक्षिप्तानशक्तानिव विक्रमे ॥ १६ ॥

क्रुद्धां चानर्हतीं कृष्णां दुःखितां कुरुसंसदि।  
दुर्योधनश्च कर्णश्च कटुकान्यभ्यभाषताम् ॥ १७ ॥

इति सर्वमिदं राजन्नाकुलं प्रतिभाति मे।

तस्याः कृपणचक्षुर्भ्यां प्रदह्येतापि मेदिनी ॥ १८ ॥

अपि शेषं भवेदद्य पुत्राणां मम संजय।  
भरतानां स्त्रियः सर्वा गान्धार्या सह संगताः ॥ १९ ॥  
प्राक्रोशन् भैरवं तत्र दृष्ट्वा कृष्णां सभागताम्।  
धर्मिष्ठां धर्मपत्नीं च रूपयौवनशालिनीम् ॥ २० ॥

प्रजाभिः सह संगम्य ह्यनुशोचन्ति नित्यशः।  
अग्निहोत्राणि सायाह्ने न चाहूयन्त सर्वशः ॥ २१ ॥  
ब्राह्मणाः कुपिताश्चासन् द्रौपद्याः परिकर्षणे।

आसीन्निष्ठानको घोरो निर्घातश्च महानभूत् ॥ २२ ॥  
दिव उल्काश्चापतन्त राहुश्चार्कमुपाग्रसत् ।  
अपर्वणि महाघोरं प्रजानां जनयन् भयम् ॥ २३ ॥

तथैव रथशालासु प्रादुरासीद्धुताशनः ।  
ध्वजाश्चापि व्यशीर्यन्त भरतानामभूतये ॥ २४ ॥

दुर्योधनस्याग्निहोत्रे प्राक्रोशन् भैरवं शिवाः।  
तास्तदा प्रत्यभाषन्त रासभाः सर्वतो दिशः ॥ २५ ॥

प्रातिष्ठत ततो भीष्मो द्रोणेन सह संजय।  
कृपश्च सोमदत्तश्च बाह्लीकश्च महामनाः ॥ २६ ॥  
ततोऽहमब्रुवं तत्र विदुरेण प्रचोदितः।  
वरं ददानि कृष्णायै काङ्क्षितं यद् यदिच्छति ॥ २७ ॥

अवृणोत् तत्र पाञ्चाली पाण्डवानामदासताम्।  
सरथान् सधनुष्कांश्चाप्यनुज्ञासिषमप्यहम् ॥ २८ ॥

अथाब्रवीन्महाप्राज्ञो विदुरः सर्वधर्मवित् ।  
एतदन्तास्तु भरता यद् वः कृष्णा सभां गता ॥ २९ ॥  
यैषा पाञ्चालराजस्य सुता सा श्रीरनुत्तमा।  
पाञ्चाली पाण्डवानेतान् दैवसृष्टोपसर्पति ॥ ३० ॥

तस्याः पार्थाः परिक्लेशं न क्षंस्यन्ते ह्यमर्षणाः।  
वृष्णयो वा महेष्वासाः पाञ्चाला वा महारथाः ॥ ३१ ॥  
तेन सत्याभिसंधेन वासुदेवेन रक्षिताः।  
आगमिष्यति बीभत्सुः पाञ्चालैः परिवारितः ॥ ३२ ॥

तेषां मध्ये महेष्वासो भीमसेनो महाबलः।  
आगमिष्यति धुन्वानो गदां दण्डमिवान्तकः ॥ ३३ ॥

ततो गाण्डीवनिर्घोषं श्रुत्वा पार्थस्य धीमतः।  
गदावेगं च भीमस्य नालं सोढुं नराधिपाः ॥ ३४ ॥

तत्र मे रोचते नित्यं पार्थैः साम न विग्रहः।  
कुरुभ्यो हि सदा मन्ये पाण्डवान् बलवत्तरान् ॥ ३५ ॥

तथा हि बलवान् राजा जरासंधो महाद्युतिः।  
बाहुप्रहरणेनैव भीमेन निहतो युधि ॥ ३६ ॥

तस्य ते शम एवास्तु पाण्डवैर्भरतर्षभ।  
उभयोः पक्षयोर्युक्तं क्रियतामविशङ्कया ॥ ३७ ॥

एवं कृते महाराज परं श्रेयस्त्वमाप्स्यसि।  
एवं गावल्गणे क्षत्ता धर्मार्थसहितं वचः ॥ ३८ ॥  
उक्तवान् न गृहीतं वै मया पुत्रहितैषिणा ॥ ३९ ॥