+++
title_full = "077 दुःशासनद्वारा पाण्डवोंका उपहास एवं भीम, अर्जुन, नकुल और सहदेवकी शत्रुओंको मारनेके लिये भीषण प्रतिज्ञा"
title = "०७७ भीमादिप्रतिज्ञा"

+++


ततः पराजिताः पार्था वनवासाय दीक्षिताः।  
अजिनान्युत्तरीयाणि जगृहुश्च यथाक्रमम् ॥ १ ॥

अजिनैः संवृतान् दृष्ट्वा हृतराज्यानरिंदमान्।  
प्रस्थितान् वनवासाय ततो दुःशासनोऽब्रवीत् ॥ २ ॥

प्रवृत्तं धार्तराष्ट्रस्य चक्रं राज्ञो महात्मनः।  
पराजिताः पाण्डवेया विपत्तिं परमां गताः ॥ ३ ॥

अद्यैव ते सम्प्रयाताः समैर्वर्त्मभिरस्थलैः।  
गुणज्येष्ठास्तथा श्रेष्ठाः श्रेयांसो यद् वयं परैः ॥ ४ ॥

नरकं पातिताः पार्था दीर्घकालमनन्तकम्।  
सुखाच्च हीना राज्याच्च विनष्टाः शाश्वतीः समाः ॥ ५ ॥  
धनेन मत्ता ये ते स्म धार्तराष्ट्रान् प्रहासिषुः।  
ते निर्जिता हृतधना वनमेष्यन्ति पाण्डवा ॥ ६ ॥

चित्रान् सन्नाहानवमुच्य पार्था  
वासांसि दिव्यानि च भानुमन्ति।  
विवास्यन्तां रुरुचर्माणि सर्वे  
यथा ग्लहं सौबलस्याभ्युपेताः ॥ ७ ॥

न सन्ति लोकेषु पुमांस ईदृशा  
इत्येव ये भावितबुद्धयः सदा।  
ज्ञास्यन्ति तेऽऽत्मानमिमेऽद्य पाण्डवा  
विपर्यये षण्ढतिला इवाफलाः ॥ ८ ॥

इदं हि वासो यदि वेदृशानां  
मनस्विनां रौरवमाहवेषु ।  
अदीक्षितानामजिनानि यद्वद्  
बलीयसां पश्यत पाण्डवानाम् ॥ ९ ॥

महाप्राज्ञः सौमकिर्यज्ञसेनः  
कन्यां पाञ्चालीं पाण्डवेभ्यः प्रदाय।  
अकार्षीद् वै सुकृतं नेह किंचित्  
क्लीबाः पार्थाः पतयो याज्ञसेन्याः ॥ १० ॥

सूक्ष्मप्रावारानजिनोत्तरीयान्  
दृष्ट्वारण्ये निर्धनानप्रतिष्ठान् ।  
कां त्वं प्रीतिं लप्स्यसे याज्ञसेनि  
पतिं वृणीष्वेह यमन्यमिच्छसि ॥ ११ ॥

एते हि सर्वे कुरवः समेताः  
क्षान्ता दान्ताः सुद्रविणोपपन्नाः ।  
एषां वृणीष्वैकतमं पतित्वे  
न त्वां तपेत् कालविपर्ययोऽयम् ॥ १२ ॥

यथाफलाः षण्ढतिला यथा चर्ममया मृगाः।  
तथैव पाण्डवाः सर्वे यथा काकयवा अपि ॥ १३ ॥

किं पाण्डवांस्ते पतितानुपास्य  
मोघः श्रमः षण्ढतिलानुपास्य ।  
एवं नृशंसः परुषाणि पार्था-  
नश्रावयद् धृतराष्ट्रस्य पुत्रः ॥ १४ ॥

तद् वै श्रुत्वा भीमसेनोऽत्यमर्षी  
निर्भर्त्स्योच्चैः संनिगृह्यैव रोषात् ।  
उवाच चैनं सहसैवोपगम्य  
सिंहो यथा हैमवतः शृगालम् ॥ १५ ॥

क्रूर पापजनैर्जुष्टमकृतार्थं प्रभाषसे ।  
गान्धारविद्यया हि त्वं राजमध्ये विकत्थसे ॥ १६ ॥

यथा तुदसि मर्माणि वाक्शरैरिह नो भृशम्।  
तथा स्मारयिता तेऽहं कृन्तन् मर्माणि संयुगे ॥ १७ ॥

ये च त्वामनुवर्तन्ते क्रोधलोभवशानुगाः।  
गोप्तारः सानुबन्धांस्तान् नेतास्मि यमसादनम् ॥ १८ ॥

एवं ब्रुवाणमजिनैर्विवासितं  
दुःशासनस्तं परिनृत्यति स्म ।  
मध्ये कुरूणां धर्मनिबद्धमार्गं  
गौर्गौरिति स्माह्वयन् मुक्तलज्जः ॥ १९ ॥

नृशंस परुषं वक्तुं शक्यं दुःशासन त्वया।  
निकृत्या हि धनं लब्ध्वा को विकत्थितुमर्हति ॥ २० ॥

मैव स्म सुकृताल्ँलोकान् गच्छेत् पार्थो वृकोदरः।  
यदि वक्षो हि ते भित्त्वा न पिबेच्छोणितं रणे॥२१॥

धार्तराष्ट्रान् रणे हत्वा मिषतां सर्वधन्विनाम्।  
शमं गन्तास्मि नचिरात् सत्यमेतद् ब्रवीमि ते ॥ २२ ॥

तस्य राजा सिंहगतेः सखेलं  
दुर्योधनो भीमसेनस्य हर्षात् ।  
गतिं स्वगत्यानुचकार मन्दो  
निर्गच्छतां पाण्डवानां सभायाः ॥ २३ ॥

नैतावता कृतमित्यब्रवीत् तं  
वृकोदरः संनिवृत्तार्धकायः ।  
शीघ्रं हि त्वां निहतं सानुबन्धं  
संस्मार्याहं प्रतिवक्ष्यामि मूढ ॥ २४ ॥

एवं समीक्ष्यात्मनि चावमानं  
नियम्य मन्युं बलवान् स मानी।  
राजानुगः संसदि कौरवाणां  
विनिष्क्रामन् वाक्यमुवाच भीमः ॥ २५ ॥

अहं दुर्योधनं हन्ता कर्णं हन्ता धनंजयः।  
शकुनिं चाक्षकितवं सहदेवो हनिष्यति ॥ २६ ॥

इदं च भूयो वक्ष्यामि सभामध्ये बृहद् वचः।  
सत्यं देवाः करिष्यन्ति यन्नो युद्धं भविष्यति ॥ २७ ॥  
सुयोधनमिमं पापं हन्तास्मि गदया युधि।  
शिरः पादेन चास्याहमधिष्ठास्यामि भूतले ॥ २८ ॥

वाक्यशूरस्य चैवास्य परुषस्य दुरात्मनः।  
दुःशासनस्य रुधिरं पातास्मि मृगराडिव ॥ २९ ॥

नैवं वाचा व्यवसितं भीम विज्ञायते सताम्।  
इतश्चतुर्दशे वर्षे द्रष्टारो यद् भविष्यति ॥ ३० ॥

दुर्योधनस्य कर्णस्य शकुनेश्च दुरात्मनः।  
दुःशासनचतुर्थानां भूमिः पास्यति शोणितम् ॥ ३१ ॥

असूयितारं द्रष्टारं प्रवक्तारं विकत्थनम्।  
भीमसेन नियोगात् ते हन्ताहं कर्णमाहवे ॥ ३२ ॥

अर्जुनः प्रतिजानीते भीमस्य प्रियकाम्यया।  
कर्णं कर्णानुगांश्चैव रणे हन्तास्मि पत्रिभिः ॥ ३३ ॥

ये चान्ये प्रतियोत्स्यन्ति बुद्धिमोहेन मां नृपाः।  
तांश्च सर्वानहं बाणैर्नेतास्मि यमसादनम् ॥ ३४ ॥

चलेद्धि हिमवान् स्थानान्निष्प्रभः स्याद् दिवाकरः।  
शैत्यं सोमात् प्रणश्येत मत्सत्यं विचलेद् यदि ॥ ३५ ॥

न प्रदास्यति भेद् राज्यमितो वर्षे चतुर्दशे।  
दुर्योधनोऽभिसत्कृत्य सत्यमेतद् भविष्यति ॥ ३६ ॥

इत्युक्तवति पार्थे तु श्रीमान् माद्रवतीसुतः।  
प्रगृह्य विपुलं बाहुं सहदेवः प्रतापवान् ॥ ३७ ॥  
सौबलस्य वधं प्रेप्सुरिदं वचनमब्रवीत्।  
क्रोधसंरक्तनयनो निःश्वसन्निव पन्नगः ॥ ३८ ॥

अक्षान् यान् मन्यसे मूढ गान्धाराणां यशोहर।  
नैतेऽक्षा निशिता बाणास्त्वयैते समरे वृताः ॥ ३९ ॥

यथा चैवोक्तवान् भीमस्त्वामुद्दिश्य सबान्धवम्।  
कर्ताहं कर्मणस्तस्य कुरु कार्याणि सर्वशः ॥ ४० ॥

हन्तास्मि तरसा युद्धे त्वामेवेह सबान्धवम्।  
यदि स्थास्यसि संग्रामे क्षत्रधर्मेण सौबल ॥ ४१ ॥

सहदेववचः श्रुत्वा नकुलोऽपि विशाम्पते।  
दर्शनीयतमो नॄणामिदं वचनमब्रवीत् ॥ ४२ ॥

सुतेयं यज्ञसेनस्य द्यूतेऽस्मिन् धृतराष्ट्रजैः।  
यैर्वाचः श्राविता रूक्षाः स्थितैर्दुर्योधनप्रिये ॥ ४३ ॥  
तान् धार्तराष्ट्रान् दुर्वृत्तान् मुमूर्षून् कालनोदितान्।  
गमयिष्यामि भूयिष्ठानहं वैवस्वतक्षयम् ॥ ४४ ॥

निदेशाद् धर्मराजस्य द्रौपद्याः पदवीं चरन्।  
निर्धार्तराष्ट्रां पृथिवीं कर्तास्मि नचिरादिव ॥ ४५ ॥

एवं ते पुरुषव्याघ्राः सर्वे व्यायतबाहवः।  
प्रतिज्ञा बहुलाः कृत्वा धृतराष्ट्रमुपागमन् ॥ ४६ ॥