+++
title_full = "078 युधिष्ठिरका धृतराष्ट्र आदिसे विदा लेना, विदुरका कुन्तीको अपने यहाँ रखनेका प्रस्ताव और पाण्डवोंको धर्मपूर्वक रहनेका उपदेश देना"
title = "०७८ युधिष्ठिरप्रस्थानम्"

+++


आमन्त्रयामि भरतांस्तथा वृद्धं पितामहम्।  
राजानं सोमदत्तं च महाराजं च बाह्लिकम् ॥ १ ॥  
द्रोणं कृपं नृपांश्चान्यानश्वत्थामानमेव च।  
विदुरं धृतराष्ट्रं च धार्तराष्ट्रांश्च सर्वशः ॥ २ ॥  
युयुत्सुं संजयं चैव तथैवान्यान् सभासदः।  
सर्वानामन्त्र्य गच्छामि द्रष्टास्मि पुनरेत्य वः ॥ ३ ॥

न च किंचिदथोचुस्तं ह्रिया सन्ना युधिष्ठिरम्।  
मनोभिरेव कल्याणं दध्युस्ते तस्य धीमतः ॥ ४ ॥

आर्या पृथा राजपुत्री नारण्यं गन्तुमर्हति।  
सुकुमारी च वृद्धा च नित्यं चैव सुखोचिता ॥ ५ ॥  
इह वत्स्यति कल्याणी सत्कृता मम वेश्मनि।  
इति पार्था विजानीध्वमगदं वोऽस्तु सर्वशः ॥ ६ ॥

तथेत्युक्त्वाब्रुवन् सर्वे यथा नो वदसेऽनघ।  
त्वं पितृव्यः पितृसमो वयं च त्वत्परायणाः ॥ ७ ॥

यथाऽऽज्ञापयसे विद्वंस्त्वं हि नः परमो गुरुः।  
यच्चान्यदपि कर्तव्यं तद् विधत्स्व महामते ॥ ८ ॥

युधिष्ठिर विजानीहि ममेदं भरतर्षभ।  
नाधर्मेण जितः कश्चिद् व्यथते वै पराजये ॥ ९ ॥

त्वं वै धर्मं विजानीषे युद्धे जेता धनंजयः।  
हन्तारीणां भीमसेनो नकुलस्त्वर्थसंग्रही ॥ १० ॥

संयन्ता सहदेवस्तु धौम्यो ब्रह्मविदुत्तमः।  
धर्मार्थकुशला चैव द्रौपदी धर्मचारिणी ॥ ११ ॥

अन्योन्यस्य प्रियाः सर्वे तथैव प्रियदर्शनाः।  
परैरभेद्याः संतुष्टाः को वो न स्पृहयेदिह ॥ १२ ॥

एष वै सर्वकल्याणः समाधिस्तव भारत।  
नैनं शत्रुर्विषहते शक्रेणापि समोऽप्युत ॥ १३ ॥

हिमवत्यनुशिष्टोऽसि मेरुसावर्णिना पुरा ।  
द्वैपायनेन कृष्णेन नगरे वारणावते ॥ १४ ॥  
भृगुतुङ्गे च रामेण दृषद्वत्यां च शम्भुना।  
अश्रौषीरसितस्यापि महर्षेरञ्जनं प्रति ॥ १५ ॥

कल्माषीतीरसंस्थस्य गतस्त्वं शिष्यतां भृगोः।  
द्रष्टा सदा नारदस्ते धौम्यस्तेऽयं पुरोहितः ॥ १६ ॥

मा हासीः साम्पराये त्वं बुद्धिं तामृषिपूजिताम्।  
पुरूरवसमैलं त्वं बुद्ध्या जयसि पाण्डव ॥ १७ ॥

शक्त्या जयसि राज्ञोऽन्यानृषीन् धर्मोपसेवया।  
ऐन्द्रे जये धृतमना याम्ये कोपविधारणे ॥ १८ ॥

तथा विसर्गे कौबेरे वारुणे चैव संयमे।  
आत्मप्रदानं सौम्यत्वमद्भ्यश्चैवोपजीवनम् ॥ १९ ॥

भूमेः क्षमा च तेजश्च समग्रं सूर्यमण्डलात्।  
वायोर्बलं प्राप्नुहि त्वं भूतेभ्यश्चात्मसम्पदम् ॥ २० ॥

अगदं वोऽस्तु भद्रं वो द्रष्टास्मि पुनरागतान्।  
आपद्धर्मार्थकृच्छ्रेषु सर्वकार्येषु वा पुनः ॥ २१ ॥  
यथावत् प्रतिपद्येथाः काले काले युधिष्ठिर।  
आपृष्टोऽसीह कौन्तेय स्वस्ति प्राप्नुहि भारत ॥ २२ ॥

कृतार्थं स्वस्तिमन्तं त्वां द्रक्ष्यामः पुनरागतम्।  
न हि वो वृजिनं किंचिद् वेद कश्चित् पुरा कृतम्॥२३॥

एवमुक्तस्तथेत्युक्त्वा पाण्डवः सत्यविक्रमः ।  
भीष्मद्रोणौ नमस्कृत्य प्रातिष्ठत युधिष्ठिरः ॥ २४ ॥