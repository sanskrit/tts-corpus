+++
title_full = "075 गान्धारीकी धृतराष्ट्रको चेतावनी और धृतराष्ट्रका अस्वीकार करना"
title = "०७५ गान्धारीप्रबोधनम्"

+++


अथाब्रवीन्महाराज धृतराष्ट्रं जनेश्वरम् ।  
पुत्रहार्दाद् धर्मयुक्ता गान्धारी शोककर्षिता ॥ १ ॥

जाते दुर्योधने क्षत्ता महामतिरभाषत।  
नीयतां परलोकाय साध्वयं कुलपांसनः ॥ २ ॥

व्यनदज्जातमात्रो हि गोमायुरिव भारत।  
अन्तो नूनं कुलस्यास्य कुरवस्तन्निबोधत ॥ ३ ॥

मा निमज्जीः स्वदोषेण महाप्सु त्वं हि भारत।  
मा बालानामशिष्टानामभिमंस्था मतिं प्रभो ॥ ४ ॥

मा कुलस्य क्षये घोरे कारणं त्वं भविष्यसि।  
बद्धं सेतुं को नु भिन्द्याद् धमेच्छान्तं च पावकम्॥५॥  
शमे स्थितान् को नु पार्थान् कोपयेद् भरतर्षभ।  
स्मरन्तं त्वामाजमीढ स्मारयिष्याम्यहं पुनः ॥ ६ ॥

शास्त्रं न शास्ति दुर्बुद्धिं श्रेयसे चेतराय च।  
न वै वृद्धो बालमतिर्भवेद् राजन् कथंचन ॥ ७ ॥

त्वन्नेत्राः सन्तु ते पुत्रा मा त्वां दीर्णाः प्रहासिषुः।  
तस्मादयं मद्वचनात् त्यज्यतां कुलपांसनः ॥ ८ ॥

तथा ते न कृतं राजन् पुत्रस्नेहान्नराधिप।  
तस्य प्राप्तं फलं विद्धि कुलान्तकरणाय यत् ॥ ९ ॥

शमेन धर्मेण नयेन युक्ता  
या ते बुद्धिः सास्तु ते मा प्रमादीः।  
प्रध्वंसिनी क्रूरसमाहिता श्री-  
र्मृदुप्रौढा गच्छति पुत्रपौत्रान् ॥ १० ॥

अथाब्रवीन्महाराजो गान्धारीं धर्मदर्शिनीम् ।  
अन्तः कामं कुलस्यास्तु न शक्नोमि निवारितुम् ॥ ११ ॥

यथेच्छन्ति तथैवास्तु प्रत्यागच्छन्तु पाण्डवाः।  
पुनर्द्यूतं च कुर्वन्तु मामकाः पाण्डवैः सह ॥ १२ ॥