+++
title_full = "076 सबके मना करनेपर भी धृतराष्ट्रकी आज्ञासे युधिष्ठिरका पुनः जूआ खेलना और हारना"
title = "०७६ पुनःपराजयः"

+++


ततो व्यध्वगतं पार्थं प्रातिकामी युधिष्ठिरम्।  
उवाच वचनाद् राज्ञो धृतराष्ट्रस्य धीमतः ॥ १ ॥

उपास्तीर्णा सभा राजन्नक्षानुप्त्वा युधिष्ठिर।  
एहि पाण्डव दीव्येति पिता त्वाहेति भारत ॥ २ ॥

धातुर्नियोगाद् भूतानि प्राप्नुवन्ति शुभाशुभम्।  
न निवृत्तिस्तयोरस्ति देवितव्यं पुनर्यदि ॥ ३ ॥

अक्षद्यूते समाह्वानं नियोगात् स्थविरस्य च।  
जानन्नपि क्षयकरं नातिक्रमितुमुत्सहे ॥ ४ ॥

असम्भवे हेममयस्य जन्तो-  
स्तथापि रामो लुलुभे मृगाय।  
प्रायः समासन्नपराभवाणां  
धियो विपर्यस्ततरा भवन्ति ॥ ५ ॥

इति ब्रुवन् निववृते भ्रातृभिः सह पाण्डवः।  
जानंश्च शकुनेर्मायां पार्थो द्यूतमियात् पुनः ॥ ६ ॥

विविशुस्ते सभां तां तु पुनरेव महारथाः।  
व्यथयन्ति स्म चेतांसि सुहृदां भरतर्षभाः ॥ ७ ॥  
यथोपजोषमासीनाः पुनर्द्यूतप्रवृत्तये ।  
सर्वलोकविनाशाय दैवेनोपनिपीडिताः ॥ ८ ॥

अमुञ्चत् स्थविरो यद् वो धनं पूजितमेव तत्।  
महाधनं ग्लहं त्वेकं शृणु भो भरतर्षभ ॥ ९ ॥

वयं वा द्वादशाब्दानि युष्माभिर्द्यूतनिर्जिताः।  
प्रविशेम महारण्यं रौरवाजिनवाससः ॥ १० ॥

त्रयोदशं च सजने अज्ञाताः परिवत्सरम्।  
ज्ञाताश्च पुनरन्यानि वने वर्षाणि द्वादश ॥ ११ ॥

अस्माभिर्निर्जिता यूयं वने द्वादश वत्सरान्।  
वसध्वं कृष्णया सार्धमजिनैः प्रतिवासिताः ॥ १२ ॥

त्रयोदशं च सजने अज्ञाताः परिवत्सरम्।  
ज्ञाताश्च पुनरन्यानि वने वर्षाणि द्वादश ॥ १३ ॥

त्रयोदशे च निर्वृत्ते पुनरेव यथोचितम्।  
स्वराज्यं प्रतिपत्तव्यमितरैरथवेतरैः ॥ १४ ॥

अनेन व्यवसायेन सहास्माभिर्युधिष्ठिर ।  
अक्षानुप्त्वा पुनर्द्यूतमेहि दीव्यस्व भारत ॥ १५ ॥

अथ सभ्याः सभामध्ये समुच्छ्रितकरास्तदा।  
ऊचुरुद्विग्नमनसः संवेगात् सर्व एव हि ॥ १६ ॥

अहो धिग् बान्धवा नैनं बोधयन्ति महद् भयम्।  
बुद्ध्या बुध्येन्न वा बुध्येदयं वै भरतर्षभः ॥ १७ ॥

जनप्रवादान् सुबहूञ्छृण्वन्नपि नराधिपः ।  
ह्रिया च धर्मसंयोगात् पार्थो द्यूतमियात् पुनः ॥ १८ ॥

जानन्नपि महाबुद्धिः पुनर्द्यूतमवर्तयत् ।  
अप्यासन्नो विनाशः स्यात्‌ कुरूणामिति चिन्तयन् ॥ १९ ॥

कथं वै मद्विधो राजा स्वधर्ममनुपालयन्।  
आहूतो विनिवर्तेत दीव्यामि शकुने त्वया ॥ २० ॥

एवं दैवबलाविष्टो धर्मराजो युधिष्ठिरः।  
भीष्मद्रोणैर्वार्यमाणो विदुरेण च धीमता॥  
युयुत्सुना कृपेणाथ सञ्जयेन च भारत।  
गान्धार्या पृथया चैव भीमार्जुनयमैस्तथा॥  
विकर्णेन च वीरेण द्रौपद्या द्रौणिना तथा।  
सोमदत्तेन च तथा बाह्लीकेन च धीमता॥  
वार्यमाणोऽपि सततं न च राजा नियच्छति।)

गवाश्वं बहुधेनूकमपर्यन्तमजाविकम् ।  
गजाः कोशो हिरण्यं च दासीदासाश्च सर्वशः ॥ २१ ॥

एष नो ग्लह एवैको वनवासाय पाण्डवाः।  
यूयं वयं वा विजिता वसेम वनमाश्रिताः ॥ २२ ॥

त्रयोदशं च वै वर्षमज्ञाताः सजने तथा।  
अनेन व्यवसायेन दीव्याम पुरुषर्षभाः ॥ २३ ॥

समुत्क्षेपेण चैकेन वनवासाय भारत।  
प्रतिजग्राह तं पार्थो ग्लहं जग्राह सौबलः।  
जितमित्येव शकुनिर्युधिष्ठिरमभाषत ॥ २४ ॥