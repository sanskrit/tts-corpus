+++
title_full = "074 दुर्योधनका धृतराष्ट्रसे अर्जुनकी वीरता बतलाकर पुनः द्यूतक्रीड़ाके लिये पाण्डवोंको बुलानेका अनुरोध और उनकी स्वीकृति"
title = "०७४ दुर्योधनानुरोधः"

+++


अनुज्ञातांस्तान् विदित्वा सरत्नधनसंचयान् ।  
पाण्डवान् धार्तराष्ट्राणां कथमासीन्मनस्तदा ॥ १ ॥

अनुज्ञातांस्तान् विदित्वा धृतराष्ट्रेण धीमता।  
राजन् दुःशासनः क्षिप्रं जगाम भ्रातरं प्रति ॥ २ ॥  
दुर्योधनं समासाद्य सामात्यं भरतर्षभ।  
दुःखार्तो भरतश्रेष्ठमिदं वचनमब्रवीत् ॥ ३ ॥

दुःखेनैतत् समानीतं स्थविरो नाशयत्यसौ।  
शत्रुसाद् गमयद् द्रव्यं तद् बुध्यध्वं महारथाः ॥ ४ ॥

अथ दुर्योधनः कर्णः शकुनिश्चापि सौबलः।  
मिथः संगम्य सहिताः पाण्डवान् प्रति मानिनः ॥ ५ ॥  
वैचित्रवीर्यं राजानं धृतराष्ट्रं मनीषिणम्।  
अभिगम्य त्वरायुक्ताः श्लक्ष्णं वचनमब्रुवन् ॥ ६ ॥

अर्जुनेन समो वीर्ये नास्ति लोके धनुर्धरः।  
योऽर्जुनेनार्जुनस्तुल्यो द्विबाहुर्बहुबाहुना ॥

शृणु राजन् पुराचिन्त्यानर्जुनस्य च साहसान्।  
अर्जुनो धन्विनां श्रेष्ठो दुष्कृतं कृतवान् पुरा॥  
द्रुपदस्य पुरे राजन् द्रौपद्याश्च स्वयंवरे।

स दृष्ट्वा पार्थिवान् सर्वान् क्रुद्धान् पार्थो महाबलः॥  
वारयित्वा शरैस्तीक्ष्णैरजयत् तत्र स स्वयम्।  
जित्वा तु तान् महीपालान् सर्वान् कर्णपुरोगमान्॥  
लेभे कृष्णां शुभां पार्थो युद्ध्वा वीर्यबलात् तदा।  
सर्वक्षत्रसमूहेषु अम्बां भीष्मो यथा पुरा॥

ततः कदाचिद् बीभत्सुस्तीर्थयात्रां ययौ स्वयम्।  
अथोलूपीं शुभां जातां नागराजसुतां तदा॥  
नागेष्ववाप चाग्र्येषु प्रार्थितोऽथ यथातथम्।  
ततो गोदावरीं वेण्णां कावेरीं चावगाहत।

स दक्षिणं समुद्रान्तं गत्वा चाप्सरसां च वै।  
कुमारीतीर्थमासाद्य मोक्षयामास चार्जुनः ॥  
ग्राहरूपान्विताः पञ्च अतिशौर्येण वै बलात्।

कन्यातीर्थं समभ्येत्य ततो द्वारवतीं ययौ॥  
तत्र कृष्णनिदेशात् स सुभद्रां प्राप्य फाल्गुनः।  
तामारोप्य रथोपस्थे प्रययौ स्वपुरीं प्रति॥

भूयः शृणु महाराज फाल्गुनस्य तु साहसम्।  
ददौ च वह्नेर्बीभत्सुः प्रार्थितं खाण्डवं वनम्॥  
लब्धमात्रे तु तेनाथ भगवान् हव्यवाहनः।  
भक्षितुं खाण्डवं राजंस्ततः समुपचक्रमे॥

ततस्तं भक्षयन्तं वै सव्यसाची विभावसुम्।  
रथी धन्वी शरान् गृह्य स कलापयुतः प्रभुः॥  
पालयामास राजेन्द्र स्ववीर्येण महाबलः॥

ततः श्रुत्वा महेन्द्रस्तं मेघांस्तान् संदिदेश ह।  
तेनोक्ता मेघसङ्घास्ते ववर्षुरतिवृष्टिभिः ॥

ततो मेघगणान् पार्थः शरव्रातैः समन्ततः।  
खगमैर्वारयामास तदाश्चर्यमिवाभवत् ॥

वारितान् मेघसङ्घांश्च श्रुत्वा क्रुद्धः पुरंदरः।  
पाण्डरं गजमास्थाय सर्वदेवगणैर्वृतः ॥  
ययौ पार्थेन संयोद्धुं रक्षार्थं खाण्डवस्य च॥

रुद्राश्च मरुतश्चैव वसवश्चाश्विनौ तदा।  
आदित्याश्चैव साध्याश्च विश्वेदेवाश्च भारत॥  
गन्धर्वाश्चैव सहिता अन्ये सुरगणाश्च ये।  
ते सर्वे शस्त्रसम्पन्ना दीप्यमानाः स्वतेजसा।  
धनंजयं जिघांसन्तः प्रपेतुर्विबुधाधिपाः ॥

ततो देवगणाः सर्वे युद्ध्वा पार्थेन वै मुहुः।  
रणे जेतुमशक्यं तं ज्ञात्वा ते भरतर्षभ॥  
शान्तास्ते विबुधाः सर्वे पार्थबाणाभिपीडिताः।

युगान्ते यानि दृश्यन्ते निमित्तानि महान्त्यपि।  
सर्वाणि तत्र दृश्यन्ते सुघोराणि महीपते॥

ततो देवगणाः सर्वे पार्थं समभिदुद्रुवुः।  
असम्भ्रान्तस्तु तान् दृष्ट्वा स तां देवमयीं चमूम्।  
त्वरितः फाल्गुनो गृह्य तीक्ष्णांस्तानाशुगांस्तदा॥  
शक्रं देवांश्च सम्प्रेक्ष्य तस्थौ काल इवात्यये॥

ततो देवगणाः सर्वे बीभत्सुं सपुरंदराः।  
अवाकिरञ्छरव्रातैर्मानुषं तं महीपते ॥

ततः पार्थो महातेजा गाण्डीवं गृह्य सत्वरः॥  
वारयामास देवानां शरव्रातैः शरांस्तदा।

पुनः क्रुद्धाः सुराः सर्वे मर्त्यं संख्ये महाबलाः॥  
नानाशस्त्रैर्ववर्षुस्तं सव्यसाचिं महीपते ॥

तान्‌ पार्थः शस्त्रवर्षान्‌ वै विसृष्टान्‌ विबुधैस्तदा।  
द्विधा त्रिधा च चिच्छेद ख एव निशितैः शरैः॥

पुनश्च पार्थः संक्रुद्धो मण्डलीकृतकार्मुकः।  
देवसङ्घाञ्छरैस्तीक्ष्णैरार्पयद् वै समन्ततः ॥

विद्रुतान् देवसङ्घांस्तान् रणे दृष्ट्वा पुरंदरः।  
ततः क्रुद्धो महातेजाः पार्थं बाणैरवाकिरत्॥

पार्थोऽपि शक्रं विव्याध मानुषो विबुधाधिपम्॥  
ततः सोऽश्ममयं वर्षं व्यसृजद् विबुधाधिपः।  
तच्छरैरर्जुनो वर्षं प्रतिजघ्नेऽत्यमर्षणः ॥  
अथ संवर्धयामास तद् वर्षं देवराडपि।  
भूय एव तदा वीर्यं जिज्ञासुः सव्यसाचिनः॥

सोऽश्मवर्षं महावेगमिषुभिः पाण्डवोऽपि च।  
विलयं गमयामास हर्षयन् पाकशासनम्॥

उपादाय तु पाणिभ्यामङ्गदं नाम पर्वतम्।  
सद्रुमं व्यसृजच्छक्रो जिघांसुः श्वेतवाहनम्॥  
ततोऽर्जुनो वेगवद्भिर्ज्वलमानैरजिह्मगैः ।  
बाणैर्विध्वंसयामास गिरिराजं सहस्रशः ॥  
शक्रं च वारयामास शरैः पार्थो बलाद् युधि।

ततः शक्रो महाराज रणे वीरं धनंजयम्॥  
ज्ञात्वा जेतुमशक्यं तं तेजोबलसमन्वितम्॥  
परां प्रीतिं ययौ तत्र पुत्रशौर्येण वासवः।

तदा तत्र न तस्यासीद् दिवि कश्चिन्महायशाः॥  
समर्थो निर्जये राजन्नपि साक्षात् प्रजापतिः॥

ततः पार्थः शरैर्हत्वा यक्षराक्षसपन्नगान्।  
दीप्ते चाग्नौ महातेजाः पातयामास संततम्॥  
प्रतिप्रेक्षयितुं पार्थं न शेकुस्तत्र केचन।  
दृष्ट्वा निवारितं शक्रं दिवि देवगणैः सह॥

यथा सुपर्णः सोमार्थं विबुधानजयत् पुरा।  
तथा जित्वा सुरान् पार्थस्तर्पयामास पावकम्॥  
ततोऽर्जुनः स्ववीर्येण तर्पयित्वा विभावसुम्।  
रथं ध्वजं हयांश्चैव दिव्यास्त्राणि सभां च वै॥  
गाण्डीवं च धनुःश्रेष्ठं तूणी चाक्षयसायकौ।  
एतान्यवाप बीभत्सुर्लेभे कीर्तिं च भारत॥

भूयोऽपि शृणु राजेन्द्र पार्थो गत्वोत्तरां दिशम्।  
विजित्य नववर्षांश्च सपुरांश्च सपर्वतान्॥  
जम्बूद्वीपं वशे कृत्वा सर्वं तद् भरतर्षभ।  
बलाज्जित्वा नृपान् सर्वान् करे च विनिवेश्य च॥  
रत्नान्यादाय सर्वाणि गत्वा चैव पुनः पुरीम्।  
ततो ज्येष्ठं महात्मानं धर्मराजं युधिष्ठिरम्॥  
राजसूयं क्रतुश्रेष्ठं कारयामास भारत॥

स तान्यन्यानि कर्माणि कृतवानर्जुनः पुरा।  
अर्जुनेन समो वीर्ये नास्ति लोके पुमान् क्वचित्॥

देवदानवयक्षाश्च पिशाचोरगराक्षसाः ।  
भीष्मद्रोणादयः सर्वे कुरवश्च महारथाः॥  
लोके सर्वनृपाश्चैव वीराश्चान्ये धनुर्धराः।  
एते चान्ये च बहवः परिवार्य महीपते॥  
एकं पार्थं रणे यत्ताः प्रतियोद्‌धुं न शक्नुयुः॥

अहं हि नित्यं कौरव्य फाल्गुनं प्रति सत्तमम्।  
अनिशं चिन्तयित्वा तं समुद्विग्नोऽस्मि तद्भयात्॥

गृहे गृहे च पश्यामि तात पार्थमहं सदा।  
शरगाण्डीवसंयुक्तं पाशहस्तमिवान्तकम् ॥  
अपि पार्थसहस्राणि भीतः पश्यामि भारत।  
पार्थभूतमिदं सर्वं नगरं प्रतिभाति मे॥

पार्थमेव हि पश्यामि रहिते तात भारत।  
दृष्ट्वा स्वप्नगतं पार्थमुद्‌भ्रमामि ह्यचेतनः॥

अकारादीनि नामानि अर्जुनत्रस्तचेतसः ।  
अश्वाश्चार्था ह्यजाश्चैव त्रासं संजनयन्ति मे॥

नास्ति पार्थादृते तात परवीराद् भयं मम।  
प्रह्लादं वा बलिं वापि हन्याद्धि विजयो रणे॥  
तस्मात् तेन महाराज युद्धमस्मज्जनक्षयम्।  
अहं तस्य प्रभावज्ञो नित्यं दुःखं वहामि च॥

पुरा हि दण्डकारण्ये मारीचस्य यथा भयम्।  
भवेद् रामे महावीर्ये तथा पार्थे भयं मम॥

जानाम्येव महद् वीर्यं जिष्णोरेतद् दुरासदम्।  
तात वीरस्य पार्थस्य मा कार्षीस्त्वं तु विप्रियम्॥  
द्यूतं वा शस्त्रयुद्धं वा दुर्वाक्यं वा कदाचन।  
एतेष्वेवं कृते तस्य विग्रहश्चैव वो भवेत्॥  
तस्मात् त्वं पुत्र पार्थेन नित्यं स्नेहेन वर्तय॥  
यश्च पार्थेन सम्बन्धाद् वर्तते च नरो भुवि।  
तस्य नास्ति भयं किंचित् त्रिषु लोकेषु भारत॥  
तस्मात् त्वं जिष्णुना वत्स नित्यं स्नेहेन वर्तय॥

द्यूते पार्थस्य कौरव्य मायया निकृतिः कृता।  
तस्माद्धि तं जहि सदा त्वन्योपायेन नो भवेत्॥

उपायश्च न कर्तव्यः पाण्डवान् प्रति भारत।  
पार्थान् प्रति पुरा वत्स बहूपायाः कृतास्त्वया॥  
तानुपायान् हि कौन्तेया बहुशो व्यतिचक्रमुः॥  
तस्माद्धितं जीविताय नः कुलस्य जनस्य च।  
त्वं चिकीर्षसि चेद् वत्स समित्रः सहबान्धवः।  
सभ्रातृकस्त्वं पार्थेन नित्यं स्नेहेन वर्तय॥

धृतराष्ट्रवचः श्रुत्वा राजा दुर्योधनस्तदा।  
चिन्तयित्वा मुहूर्तं तु विधिना चोदितोऽब्रवीत्॥)

न त्वयेदं श्रुतं राजन् यज्जगाद बृहस्पतिः।  
शक्रस्य नीतिं प्रवदन् विद्वान् देवपुरोहितः ॥ ७ ॥

सर्वोपायैर्निहन्तव्याः शत्रवः शत्रुसूदन ।  
पुरा युद्धाद् बलाद् वापि प्रकुर्वन्ति तवाहितम् ॥ ८ ॥

ते वयं पाण्डवधनैः सर्वान् सम्पूज्य पार्थिवान्।  
यदि तान् योधयिष्यामः किं वै नः परिहास्यति ॥ ९ ॥

अहीनाशीविषान्‌ क्रुद्धान्‌ नाशाय समुपस्थितान्।  
कृत्वा कण्ठे च पृष्ठे च कः समुत्स्रष्टुमर्हति ॥ १० ॥

आत्तशस्त्रा रथगताः कुपितास्तात पाण्डवाः।  
निःशेषं वः करिष्यन्ति क्रुद्धा ह्याशीविषा इव ॥ ११ ॥

संनद्धो ह्यर्जुनो याति विधृत्य परमेषुधी।  
गाण्डीवं मुहुरादत्ते निःश्वसंश्च निरीक्षते ॥ १२ ॥  
गदां गुर्वीं समुद्यम्य त्वरितश्च वृकोदरः।  
स्वरथं योजयित्वाऽऽशु निर्यात इति नः श्रुतम् ॥ १३ ॥

नकुलः खड्‌गमादाय चर्म चाप्यर्धचन्द्रवत्।  
सहदेवश्च राजा च चक्रुराकारमिङ्गितैः ॥ १४ ॥

ते त्वास्थाय रथान् सर्वे बहुशस्त्रपरिच्छदान्।  
अभिघ्नन्तो रथव्रातान् सेनायोगाय निर्ययुः ॥ १५ ॥

न क्षंस्यन्ते तथास्माभिर्जातु विप्रकृता हि ते।  
द्रौपद्याश्च परिक्लेशं कस्तेषां क्षन्तुमर्हति ॥ १६ ॥

पुनर्दीव्याम भद्रं ते वनवासाय पाण्डवैः।  
एवमेतान् वशे कर्तुं शक्ष्यामः पुरुषर्षभ ॥ १७ ॥

ते वा द्वादश वर्षाणि वयं वा द्यूतनिर्जिताः।  
प्रविशेम महारण्यमजिनैः प्रतिवासिताः ॥ १८ ॥

त्रयोदशं च सजने अज्ञाताः परिवत्सरम्।  
ज्ञाताश्च पुनरन्यानि वने वर्षाणि द्वादश ॥ १९ ॥  
निवसेम वयं ते वा तथा द्यूतं प्रवर्तताम्।  
अक्षानुप्त्वा पुनर्द्यूतमिदं कुर्वन्तु पाण्डवाः ॥ २० ॥

एतत् कृत्यतमं राजन्नस्माकं भरतर्षभ।  
अयं हि शकुनिर्वेद सविद्यामक्षसम्पदम् ॥ २१ ॥

दृढमूला वयं राज्ये मित्राणि परिगृह्य च।  
सारवद् विपुलं सैन्यं सत्कृत्य च दुरासदम् ॥ २२ ॥

ते च त्रयोदशं वर्षं पारयिष्यन्ति चेद् व्रतम्।  
जेष्यामस्तान् वयं राजन् रोचतां ते परंतप ॥ २३ ॥

तूर्णं प्रत्यानयस्वैतान् कामं व्यध्वगतानपि।  
आगच्छन्तु पुनर्द्यूतमिदं कुर्वन्तु पाण्डवाः ॥ २४ ॥

ततो द्रोणः सोमदत्तो बाह्लीकश्चैव गौतमः।  
विदुरो द्रोणपुत्रश्च वैश्यापुत्रश्च वीर्यवान् ॥ २५ ॥  
भूरिश्रवाः शान्तनवो विकर्णश्च महारथः।  
मा द्यूतमित्यभाषन्त शमोऽस्त्विति च सर्वशः ॥ २६ ॥

अकामानां च सर्वेषां सुहृदामर्थदर्शिनाम्।  
अकरोत् पाण्डवाह्वानं धृतराष्ट्रः सुतप्रियः ॥ २७ ॥