+++
title_full = "045 श्रीकृष्णके द्वारा शिशुपालका वध, राजसूययज्ञकी समाप्ति तथा सभी ब्राह्मणों, राजाओं और श्रीकृष्णका स्वदेशगमन"
title = "०४५ शिशुपालवधः"

+++


ततः श्रुत्वैव भीष्मस्य चेदिराडुरुविक्रमः।  
युयुत्सुर्वासुदेवेन वासुदेवमुवाच ह ॥ १ ॥

आह्वये त्वां रणं गच्छ मया सार्धं जनार्दन।  
यावदद्य निहन्मि त्वां सहितं सर्वपाण्डवैः ॥ २ ॥

सह त्वया हि मे वध्याः सर्वथा कृष्ण पाण्डवाः।  
नृपतीन् समतिक्रम्य यैरराजा त्वमर्चितः ॥ ३ ॥

ये त्वां दासमराजानं बाल्यादर्चन्ति दुर्मतिम्।  
अनर्हमर्हवत् कृष्ण वध्यास्त इति मे मतिः ॥ ४ ॥

इत्युक्त्वा राजशार्दूलस्तस्थौ गर्जन्नमर्षणः ।

एवमुक्तस्ततः कृष्णो मृदुपूर्वमिदं वचः।  
उवाच पार्थिवान् सर्वान् स समक्षं च वीर्यवान् ॥ ५ ॥

एष नः शत्रुरत्यन्तं पार्थिवाः सात्वतीसुतः।  
सात्वतानां नृशंसात्मा न हितोऽनपकारिणाम् ॥ ६ ॥

प्राग्ज्योतिषपुरं यातानस्मान् ज्ञात्वा नृशंसकृत्।  
अदहद् द्वारकामेष स्वस्रीयः सन् नराधिपाः ॥ ७ ॥

क्रीडतो भोजराजस्य एष रैवतके गिरौ।  
हत्वा बद्‌ध्वा च तान् सर्वानुपायात् स्वपुरं पुरा ॥ ८ ॥

अश्वमेधे हयं मेध्यमुत्सृष्टं रक्षिभिर्वृतम्।  
पितुर्मे यज्ञविघ्नार्थमहरत् पापनिश्चयः ॥ ९ ॥

सौवीरान् प्रति यातां च बभ्रोरेष तपस्विनः।  
भार्यामभ्यहरन्मोहादकामां तामितो गताम् ॥ १० ॥

एष मायाप्रतिच्छन्नः करूषार्थे तपस्विनीम्।  
जहार भद्रां वैशालीं मातुलस्य नृशंसकृत् ॥ ११ ॥

पितृष्वसुः कृते दुःखं सुमहन्मर्षयाम्यहम्।  
दिष्ट्या हीदं सर्वराज्ञां संनिधावद्य वर्तते ॥ १२ ॥

पश्यन्ति हि भवन्तोऽद्य मय्यतीव व्यतिक्रमम्।  
कृतानि तु परोक्षं मे यानि तानि निबोधत ॥ १३ ॥

इमं त्वस्य न शक्ष्यामि क्षन्तुमद्य व्यतिक्रमम्।  
अवलेपाद् वधार्हस्य समग्रे राजमण्डले ॥ १४ ॥

रुक्मिण्यामस्य मूढस्य प्रार्थनाऽऽसीन्मुमूर्षतः ।  
न च तां प्राप्तवान् मूढः शूद्रो वेदश्रुतीमिव ॥ १५ ॥

एवमादि ततः सर्वे सहितास्ते नराधिपाः।  
वासुदेववचः श्रुत्वा चेदिराजं व्यगर्हयन् ॥ १६ ॥

तस्य तद् वचनं श्रुत्वा शिशुपालः प्रतापवान्।  
जहास स्वनवद्धासं वाक्यं चेदमुवाच ह ॥ १७ ॥

मत्पूर्वां रुक्मिणीं कृष्ण संसत्सु परिकीर्तयन्।  
विशेषतः पार्थिवेषु व्रीडां न कुरुषे कथम् ॥ १८ ॥

मन्यमानो हि कः सत्सु पुरुषः परिकीर्तयेत्।  
अन्यपूर्वां स्त्रियं जातु त्वदन्यो मधुसूदन ॥ १९ ॥

क्षम वा यदि ते श्रद्धा मा वा कृष्ण मम क्षम।  
क्रुद्धाद् वापि प्रसन्नाद् वा किं मे त्वत्तो भविष्यति॥२०॥

तथा ब्रुवत एवास्य भगवान् मधुसूदनः।  
मनसाचिन्तयच्चक्रं दैत्यवर्गनिषूदनम् ॥ २१ ॥

एतस्मिन्नेव काले तु चक्रे हस्तगते सति।  
उवाच भगवानुच्चैर्वाक्यं वाक्यविशारदः ॥ २२ ॥

शृण्वन्तु मे महीपाला येनैतत् क्षमितं मया।  
अपराधशतं क्षाम्यं मातुरस्यैव याचने ॥ २३ ॥  
दत्तं मया याचितं च तानि पूर्णानि पार्थिवाः।  
अधुना वधयिष्यामि पश्यतां वो महीक्षिताम् ॥ २४ ॥

एवमुक्त्वा यदुश्रेष्ठश्चेदिराजस्य तत्क्षणात् ।  
व्यपाहरच्छिरः क्रुद्धश्चक्रेणामित्रकर्षणः ॥ २५ ॥

स पपात महाबाहुर्वज्राहत इवाचलः।  
ततश्चेदिपतेर्देहात् तेजोऽग्र्यं ददृशुर्नृपाः ॥ २६ ॥  
उत्पतन्तं महाराज गगनादिव भास्करम्।  
ततः कमलपत्राक्षं कृष्णं लोकनमस्कृतम्।  
ववन्दे तत् तदा तेजो विवेश च नराधिप ॥ २७ ॥

तदद्भुतममन्यन्त दृष्ट्वा सर्वे महीक्षितः।  
यद् विवेश महाबाहुं तत् तेजः पुरुषोत्तमम् ॥ २८ ॥

अनभ्रे प्रववर्ष द्यौः पपात ज्वलिताशनिः।  
कृष्णेन निहते चैद्ये चचाल च वसुंधरा ॥ २९ ॥

ततः केचिन्महीपाला नाब्रुवंस्तत्र किंचन।  
अतीतवाक्पथे काले प्रेक्षमाणा जनार्दनम् ॥ ३० ॥

हस्तैर्हस्ताग्रमपरे प्रत्यपिंषन्नमर्षिताः ।  
अपरे दशनैरोष्ठानदशन् क्रोधमूर्च्छिताः ॥ ३१ ॥

रहश्च केचिद् वार्ष्णेयं प्रशशंसुर्नराधिपाः।  
केचिदेव सुसंरब्धा मध्यस्थास्त्वपरेऽभवन् ॥ ३२ ॥

प्रहृष्टाः केशवं जग्मुः संस्तुवन्तो महर्षयः।  
ब्राह्मणाश्च महात्मानः पार्थिवाश्च महाबलाः ॥ ३३ ॥  
शशंसुर्निर्वृताः सर्वे दृष्ट्वा कृष्णस्य विक्रमम्।

पाण्डवस्त्वब्रवीद् भ्रातॄन् सत्कारेण महीपतिम् ॥ ३४ ॥  
दमघोषात्मजं वीरं संस्कारयत मा चिरम्।  
तथा च कृतवन्तस्ते भ्रातुर्वै शासनं तदा ॥ ३५ ॥

चेदीनामाधिपत्ये च पुत्रमस्य महीपतेः।  
अभ्यषिञ्चत् तदा पार्थः सह तैर्वसुधाधिपैः ॥ ३६ ॥

ततः स कुरुराजस्य क्रतुः सर्वसमृद्धिमान्।  
यूनां प्रीतिकरो राजन् स बभौ विपुलौजसः ॥ ३७ ॥

शान्तविघ्नः सुखारम्भः प्रभूतधनधान्यवान् ।  
अन्नवान् बहुभक्ष्यश्च केशवेन सुरक्षितः ॥ ३८ ॥

(ददृशुस्तं नृपतयो यज्ञस्य विधिमुत्तमम्।  
उपेन्द्रबुद्ध्या विहितं सहदेवेन भारत॥

ददृशुस्तोरणान्यत्र हेमतालमयानि च ।  
दीप्तभास्करतुल्यानि प्रदीप्तानीव तेजसा ।  
स यज्ञस्तोरणैस्तैश्च ग्रहैर्द्यौरिव सम्बभौ॥

शय्यासनविहारांश्च सुबहून् वित्तसम्भृतान् ।  
घटान् पात्रीः कटाहानि कलशानि समन्ततः।  
न ते किञ्चिदसौवर्णमपश्यंस्तत्र पार्थिवाः॥

ओदनानां विकाराणि स्वादूनि विविधानि च।  
सुबहूनि च भक्ष्याणि पेयानि मधुराणि च।  
ददुर्द्विजानां सततं राजप्रेष्या महाध्वरे॥

पूर्णे शतसहस्रे तु विप्राणां भुञ्जतां तदा।  
स्थापिता तत्र संज्ञाभूच्छङ्खोऽध्मायत नित्यशः॥

मुहुर्मुहुः प्रणादस्तु तस्य शङ्खस्य भारत।  
उत्तमं शङ्खशब्दं तं श्रुत्वा विस्मयमागताः॥

एवं प्रवृत्ते यज्ञे तु तुष्टपुष्टजनायुते।  
अन्नस्य बहवो राजन्नुत्सेधाः पर्वतोपमाः।  
दधिकुल्याश्च ददृशुः सर्पिषां च ह्रदाञ्जनाः॥

जम्बूद्वीपो हि सकलो नानाजनपदायुतः।  
राजन्नदृश्यतैकस्थो राज्ञस्तस्मिन् महाक्रतौ ॥

राजानः स्रग्विणस्तत्र सुमृष्टमणिकुण्डलाः ।  
विविधान्यन्नपानानि लेह्यानि विविधानि च।  
तेषां नृपोपभोग्यानि ब्राह्मणेभ्यो ददुः स्म ते॥

एतानि सततं भुक्त्वा तस्मिन् यज्ञे द्विजातयः।  
परां प्रीतिं ययुः सर्वे मोदमानास्तदा भृशम्॥

एवं समुदितं सर्वं बहुगोधनधान्यवत्।  
यज्ञवाटं नृपा दृष्ट्वा विस्मयं परमं ययुः॥

ऋत्विजश्च यथाशास्त्रं राजसूयं महाक्रतुम्।  
पाण्डवस्य यथाकालं जुहुवुः सर्वयाजकाः॥

व्यासधौम्यादयः सर्वे विधिवत् षोडशर्त्विजः।  
स्वस्वकर्माणि चक्रुस्ते पाण्डवस्य महाक्रतौ॥

नाषडङ्गविदत्रासीत् सदस्यो नाबहुश्रुतः ।  
नाव्रतो नानुपाध्यायो नपापो नाक्षमो द्विजः॥

न तत्र कृपणः कश्चिद् दरिद्रो न बभूव ह।  
क्षुधितो दुःखितो वापि प्राकृतो वापि मानुषः॥

भोजनं भोजनार्थिभ्यो दापयामास सर्वदा।  
सहदेवो महातेजाः सततं राजशासनात्॥

सस्तरे कुशलाश्चापि सर्वकर्माणि याजकाः।  
दिवसे दिवसे चक्रुर्यथाशास्त्रार्थचक्षुषः ॥

ब्राह्मणा वेदशास्त्रज्ञाः कथाश्चक्रुश्च सर्वदा।  
रेमिरे च कथान्ते तु सर्वे तस्मिन् महाक्रतौ॥

देवैरन्यैश्च यक्षैश्च उरगैर्दिव्यमानुषैः ।  
विद्याधरगणैः कीर्णः पाण्डवस्य महात्मनः॥  
स राजसूयः शुशुभे धर्मराजस्य धीमतः।

गन्धर्वगणसंकीर्णः शोभितोऽप्सरसां गणैः ॥  
देवैर्मुनिगणैर्यक्षैर्देवलोक इवापरः ।  
स किम्पुरुषगीतैश्च किन्नरैरुपशोभितः ॥

नारदश्च जगौ तत्र तुम्बुरुश्च महाद्युतिः।  
विश्वावसुश्चित्रसेनस्तथान्ये गीतकोविदाः ।  
रमयन्ति स्म तान् सर्वान् यज्ञकर्मान्तरेष्वथ॥

इतिहासपुराणानि आख्यानानि च सर्वशः।  
ऊचुर्वै शब्दशास्त्रज्ञा नित्यं कर्मान्तरेष्वथ॥

भेर्यश्च मुरजाश्चैव मड्‌डुका गोमुखाश्च ये।  
शृङ्गवंशाम्बुजाश्चैव श्रूयन्ते स्म सहस्रशः॥

लोकेऽस्मिन् सर्वविप्राश्च वैश्याः शूद्राश्च सर्वशः।  
सर्वे म्लेच्छाः सर्ववर्णाः सादिमध्यान्तजास्तथा॥  
नानादेशसमुद्भूतैर्नानाजातिभिरागतैः ।  
पर्याप्त इव लोकोऽयं युधिष्ठिरनिवेशने॥

भीष्मद्रोणादयः सर्वे कुरवः ससुयोधनाः।  
वृष्णयश्च समग्राश्च पञ्चालाश्चापि सर्वशः।  
यथार्हं सर्वकर्माणि चक्रुर्दासा इव क्रतौ॥

एवं प्रवृत्तो यज्ञः स धर्मराजस्य धीमतः।  
शुशुभे च महाबाहो सोमस्येव क्रतुर्यथा॥

वस्त्राणि कम्बलांश्चैव प्रावारांश्चैव सर्वदा।  
निष्कहेमजभाण्डानि भूषणानि च सर्वशः।  
प्रददौ तत्र सततं धर्मराजो युधिष्ठिरः॥

यानि तत्र महीपेभ्यो लब्धं वा धनमुत्तमम्।  
तानि रत्नानि सर्वाणि विप्राणां प्रददौ तदा॥

कोटीसहस्रं प्रददौ ब्राह्मणानां महात्मनाम्।

न करिष्यति तं लोके कश्चिदन्यो महीपतिः॥  
याजकाः सर्वकामैश्च सततं ततृपुर्धनैः।

व्यासं धौम्यं च प्रयतो नारदं च महामतिम्॥  
सुमन्तुं जैमिनिं पैलं वैशम्पायनमेव च।  
याज्ञवल्क्यं कठं चैव कलापं च महौजसम्।  
सर्वांश्च विप्रप्रवरान् पूजयामास सत्कृतान्॥

युष्मत्प्रभावात् प्राप्तोऽयं राजसूयो महाक्रतुः।  
जनार्दनप्रभावाच्च सम्पूर्णो मे मनोरथः॥

अथ यज्ञं समाप्यान्ते पूजयामास माधवम्।  
बलदेवं च देवेशं भीष्माद्यांश्च कुरूत्तमान्॥)

समापयामास च तं राजसूयं महाक्रतुम्।  
तं तु यज्ञं महाबाहुरासमाप्तेर्जनार्दनः।  
ररक्ष भगवाञ्छौरिः शार्ङ्गचक्रगदाधरः ॥ ३९ ॥

ततस्त्ववभृथस्नातं धर्मात्मानं युधिष्ठिरम् ।  
समस्तं पार्थिवं क्षत्रमुपगम्येदमब्रवीत् ॥ ४० ॥

दिष्ट्या वर्धसि धर्मज्ञ साम्राज्यं प्राप्तवानसि।  
आजमीढाजमीढानां यशः संवर्धितं त्वया ॥ ४१ ॥  
कर्मणैतेन राजेन्द्र धर्मश्च सुमहान् कृतः।  
आपृच्छामो नरव्याघ्र सर्वकामैः सुपूजिताः ॥ ४२ ॥

स्वराष्ट्राणि गमिष्यामस्तदनुज्ञातुमर्हसि ।  
श्रुत्वा तु वचनं राज्ञां धर्मराजो युधिष्ठिरः ॥ ४३ ॥  
यथार्हं पूज्य नृपतीन् भ्रातॄन् सर्वानुवाच ह।  
राजानः सर्व एवैते प्रीत्यास्मान् समुपागताः ॥ ४४ ॥  
प्रस्थिताः स्वानि राष्ट्राणि मामापृच्छ्य परंतपाः।  
अनुव्रजत भद्रं वो विषयान्तं नृपोत्तमान् ॥ ४५ ॥

भ्रातुर्वचनमाज्ञाय पाण्डवा धर्मचारिणः ।  
यथार्हं नृपतीन् सर्वानेकैकं समनुव्रजन् ॥ ४६ ॥

विराटमन्वयात् तूर्णं धृष्टद्युम्नः प्रतापवान्।  
धनंजयो यज्ञसेनं महात्मानं महारथम् ॥ ४७ ॥

भीष्मं च धृतराष्ट्रं च भीमसेनो महाबलः।  
द्रोणं च ससुतं वीरं सहदेवो युधाम्पतिः ॥ ४८ ॥

नकुलः सुबलं राजन् सहपुत्रं समन्वयात्।  
द्रौपदेयाः ससौभद्राः पर्वतीयान् महारथान् ॥ ४९ ॥

अन्वगच्छंस्तथैवान्यान् क्षत्रियान् क्षत्रियर्षभाः ।  
एवं सुपूजिताः सर्वे जग्मुर्विप्राः सहस्रशः ॥ ५० ॥  
गतेषु पार्थिवेन्द्रेषु सर्वेषु ब्राह्मणेषु च।  
युधिष्ठिरमुवाचेदं वासुदेवः प्रतापवान् ॥ ५१ ॥

आपृच्छे त्वां गमिष्यामि द्वारकां कुरुनन्दन।  
राजसूयं क्रतुश्रेष्ठं दिष्ट्या त्वं प्राप्तवानसि ॥ ५२ ॥

तमुवाचैवमुक्तस्तु धर्मराजो जनार्दनम् ।  
तव प्रसादाद् गोविन्द प्राप्तः क्रतुवरो मया ॥ ५३ ॥

क्षत्रं समग्रमपि च त्वत्प्रसादाद् वशे स्थितम्।  
उपादाय बलिं मुख्यं मामेव समुपस्थितम् ॥ ५४ ॥

कथं त्वद्‌गमनार्थं मे वाणी वितरतेऽनघ।  
न ह्यहं त्वामृते वीर रतिं प्राप्नोमि कर्हिचित् ॥ ५५ ॥

अवश्यं चैव गन्तव्या भवता द्वारकापुरी।  
एवमुक्तः स धर्मात्मा युधिष्ठिरसहायवान् ॥ ५६ ॥  
अभिगम्याब्रवीत् प्रीतः पृथां पृथुयशा हरिः।  
साम्राज्यं समनुप्राप्ताः पुत्रास्तेऽद्य पितृष्वसः ॥ ५७ ॥  
सिद्धार्था वसुमन्तश्च सा त्वं प्रीतिमवाप्नुहि।  
अनुज्ञातस्त्वया चाहं द्वारकां गन्तुमुत्सहे ॥ ५८ ॥

सुभद्रां द्रौपदीं चैव सभाजयत केशवः।  
निष्क्रम्यान्तःपुरात् तस्माद् युधिष्ठिरसहायवान् ॥ ५९ ॥

स्नातश्च कृतजप्यश्च ब्राह्मणान् स्वस्ति वाच्य च।  
ततो मेघवपुः प्रख्यं स्यन्दनं च सुकल्पितम्।  
योजयित्वा महाबाहुर्दारुकः समुपस्थितः ॥ ६० ॥  
उपस्थितं रथं दृष्ट्वा तार्क्ष्यप्रवरकेतनम्।  
प्रदक्षिणमुपावृत्य समारुह्य महामनाः ॥ ६१ ॥  
प्रययौ पुण्डरीकाक्षस्ततो द्वारवतीं पुरीम् ॥ ६२ ॥

(सात्यकिः कृतवर्मा च रथमारुह्य सत्वरौ।  
वीजयामासतुस्तत्र चामराभ्यां हरिं तथा॥  
बलदेवश्च देवेशो यादवाश्च सहस्रशः।  
प्रययू राजवत् सर्वे धर्मपुत्रेण पूजिताः।  
ततः स सम्मतं राजा हित्वा सौवर्णमासनम्॥)  
तं पद्भ‌्यामनुवव्राज धर्मराजो युधिष्ठिरः।  
भ्रातृभिः सहितः श्रीमान् वासुदेवं महाबलम् ॥ ६३ ॥

ततो मुहूर्तं संगृह्य स्यन्दनप्रवरं हरिः।  
अब्रवीत् पुण्डरीकाक्षः कुन्तीपुत्रं युधिष्ठिरम् ॥ ६४ ॥

अप्रमत्तः स्थितो नित्यं प्रजाः पाहि विशाम्पते।  
पर्जन्यमिव भूतानि महाद्रुममिव द्विजाः ॥ ६५ ॥  
बान्धवास्त्वोपजीवन्तु सहस्राक्षमिवामराः ।  
कृत्वा परस्परेणैवं संविदं कृष्णपाण्डवौ ॥ ६६ ॥  
अन्योन्यं समनुज्ञाप्य जग्मतुः स्वगृहान् प्रति।

गते द्वारवतीं कृष्णे सात्वतप्रवरे नृप ॥ ६७ ॥  
एको दुर्योधनो राजा शकुनिश्चापि सौबलः।  
तस्यां सभायां दिव्यायामूषतुस्तौ नरर्षभौ ॥ ६८ ॥