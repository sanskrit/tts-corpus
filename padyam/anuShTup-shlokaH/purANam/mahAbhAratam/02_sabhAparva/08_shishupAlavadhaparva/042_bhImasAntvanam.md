+++
title_full = "042 शिशुपालकी बातोंपर भीमसेनका क्रोध और भीष्मजीका उन्हें शान्त करना"
title = "०४२ भीमसान्त्वनम्"

+++


स मे बहुमतो राजा जरासंधो महाबलः।  
योऽनेन युद्धं नेयेष दासोऽयमिति संयुगे ॥ १ ॥

केशवेन कृतं कर्म जरासंधवधे तदा।  
भीमसेनार्जुनाभ्यां च कस्तत् साध्विति मन्यते ॥ २ ॥

अद्वारेण प्रविष्टेन छद्मना ब्रह्मवादिना।  
दृष्टः प्रभावः कृष्णेन जरासंधस्य भूपतेः ॥ ३ ॥

येन धर्मात्मनाऽऽत्मानं ब्रह्मण्यमविजानता ।  
नेषितं पाद्यमस्मै तद् दातुमग्रे दुरात्मने ॥ ४ ॥

भुज्यतामिति तेनोक्ताः कृष्णभीमधनंजयाः ।  
जरासंधेन कौरव्य कृष्णेन विकृतं कृतम् ॥ ५ ॥

यद्ययं जगतः कर्ता यथैनं मूर्ख मन्यसे।  
कस्मान्न ब्राह्मणं सम्यगात्मानमवगच्छति ॥ ६ ॥

इदं त्वाश्चर्यभूतं मे यदिमे पाण्डवास्त्वया।  
अपकृष्टाः सतां मार्गान्मन्यन्ते तच्च साध्विति ॥ ७ ॥

अथ वा नैतदाश्चर्यं येषां त्वमसि भारत।  
स्त्रीसधर्मा च वृद्धश्च सर्वार्थानां प्रदर्शकः ॥ ८ ॥

तस्य तद् वचनं श्रुत्वा रूक्षं रूक्षाक्षरं बहु।  
चुकोप बलिनां श्रेष्ठो भीमसेनः प्रतापवान् ॥ ९ ॥

तथा पद्मप्रतीकाशे स्वभावायतविस्तृते ।  
भूयः क्रोधाभिताम्राक्षे रक्ते नेत्रे बभूवतुः ॥ १० ॥

त्रिशिखां भ्रुकुटीं चास्य ददृशुः सर्वपार्थिवाः।  
ललाटस्थां त्रिकूटस्थां गङ्गां त्रिपथगामिव ॥ ११ ॥

दन्तान् संदशतस्तस्य कोपाद् ददृशुराननम्।  
युगान्ते सर्वभूतानि कालस्येव जिघत्सतः ॥ १२ ॥

उत्पतन्तं तु वेगेन जग्राहैनं मनस्विनम्।  
भीष्म एव महाबाहुर्महासेनमिवेश्वरः ॥ १३ ॥

तस्य भीमस्य भीष्मेण वार्यमाणस्य भारत।  
गुरुणा विविधैर्वाक्यैः क्रोधः प्रशममागतः ॥ १४ ॥

नातिचक्राम भीष्मस्य स हि वाक्यमरिंदमः।  
समुद्‌वृत्तो घनापाये वेलामिव महोदधिः ॥ १५ ॥

शिशुपालस्तु संक्रुद्धे भीमसेने जनाधिप।  
नाकम्पत तदा वीरः पौरुषे स्वे व्यवस्थितः ॥ १६ ॥

उत्पतन्तं तु वेगेन पुनः पुनररिंदमः।  
न स तं चिन्तयामास सिंहः क्रुद्धो मृगं यथा॥१७॥

प्रहसंश्चाब्रवीद् वाक्यं चेदिराजः प्रतापवान्।  
भीमसेनमभिक्रुद्धं दृष्ट्वा भीमपराक्रमम् ॥ १८ ॥

मुञ्चैनं भीष्म पश्यन्तु यावदेनं नराधिपाः।  
मत्प्रभावविनिर्दग्धं पतङ्गमिव वह्निना ॥ १९ ॥

ततश्चेदिपतेर्वाक्यं श्रुत्वा तत् कुरुसत्तमः।  
भीमसेनमुवाचेदं भीष्मो मतिमतां वरः ॥ २० ॥