+++
title_full = "044 भीष्मकी बातोंसे चिढ़े हुए शिशुपालका उन्हें फटकारना तथा भीष्मका श्रीकृष्णसे युद्ध करनेके लिये समस्त राजाओंको चुनौती देना"
title = "०४४ भीष्माह्वा"

+++


नैषा चेदिपतेर्बुद्धिर्यया त्वाऽऽह्वयतेऽच्युतम् ।  
नूनमेष जगद्भर्तुः कृष्णस्यैव विनिश्चयः ॥ १ ॥

को हि मां भीमसेनाद्य क्षितावर्हति पार्थिवः।  
क्षेप्तुं कालपरीतात्मा यथैष कुलपांसनः ॥ २ ॥

एष ह्यस्य महाबाहुस्तेजोंऽशश्च हरेर्ध्रुवम्।  
तमेव पुनरादातुमिच्छत्युत तथा विभुः ॥ ३ ॥

येनैष कुरुशार्दूल शार्दूल इव चेदिराट्।  
गर्जत्यतीव दुर्बुद्धिः सर्वानस्मानचिन्तयन् ॥ ४ ॥

ततो न ममृषे चैद्यस्तद् भीष्मवचनं तदा।  
उवाच चैनं संक्रुद्धः पुनर्भीष्ममथोत्तरम् ॥ ५ ॥

द्विषतां नोऽस्तु भीष्मैष प्रभावः केशवस्य यः।  
यस्य संस्तववक्ता त्वं वन्दिवत् सततोत्थितः ॥ ६ ॥

संस्तवे च मनो भीष्म परेषां रमते यदि।  
तदा संस्तौषि राज्ञस्त्वमिमं हित्वा जनार्दनम् ॥ ७ ॥

दरदं स्तुहि बाह्लीकमिमं पार्थिवसत्तमम्।  
जायमानेन येनेयमभवद् दारिता मही ॥ ८ ॥

वङ्गाङ्गविषयाध्यक्षं सहस्राक्षसमं बले ।  
स्तुहि कर्णमिमं भीष्म महाचापविकर्षणम् ॥ ९ ॥

यस्येमे कुण्डले दिव्ये सहजे देवनिर्मिते।  
कवचं च महाबाहो बालार्कसदृशप्रभम् ॥ १० ॥

वासवप्रतिमो येन जरासंधोऽतिदुर्जयः ।  
विजितो बाहुयुद्धेन देहभेदं च लम्भितः ॥ ११ ॥

द्रोणं द्रौणिं च साधु त्वं पितापुत्रौ महारथौ।  
स्तुहि स्तुत्यावुभौ भीष्म सततं द्विजसत्तमौ ॥ १२ ॥

ययोरन्यतरो भीष्म संक्रुद्धः सचराचराम्।  
इमां वसुमतीं कुर्यान्निःशेषामिति मे मतिः ॥ १३ ॥

द्रोणस्य हि समं युद्धे न पश्यामि नराधिपम्।  
नाश्वत्थाम्नः समं भीष्म न च तौ स्तोतुमिच्छसि ॥ १४ ॥

पृथिव्यां सागरान्तायां यो वै प्रतिसमो भवेत्।  
दुर्योधनं त्वं राजेन्द्रमतिक्रम्य महाभुजम् ॥ १५ ॥  
जयद्रथं च राजानं कृतास्त्रं दृढविक्रमम्।  
द्रुमं किम्पुरुषाचार्यं लोके प्रथितविक्रमम्।  
अतिक्रम्य महावीर्यं किं प्रशंससि केशवम् ॥ १६ ॥

वृद्धं च भारताचार्यं तथा शारद्वतं कृपम्।  
अतिक्रम्य महावीर्यं किं प्रशंससि केशवम् ॥ १७ ॥

धनुर्धराणां प्रवरं रुक्मिणं पुरुषोत्तमम्।  
अतिक्रम्य महावीर्यं किं प्रशंससि केशवम् ॥ १८ ॥

भीष्मकं च महावीर्यं दन्तवक्रं च भूमिपम्।  
भगदत्तं यूपकेतुं जयत्सेनं च मागधम् ॥ १९ ॥  
विराटद्रुपदौ चोभौ शकुनिं च बृहद्बलम्।  
विन्दानुविन्दावावन्त्यौ पाण्ड्यं श्वेतमथोत्तरम् ॥ २० ॥  
शङ्खं च सुमहाभागं वृषसेनं च मानिनम्।  
एकलव्यं च विक्रान्तं कालिङ्गं च महारथम् ॥ २१ ॥  
अतिक्रम्य महावीर्यं किं प्रशंससि केशवम्।

शल्यादीनपि कस्मात् त्वं न स्तौषि वसुधाधिपान्।  
स्तवाय यदि ते बुद्धिर्वर्तते भीष्म सर्वदा ॥ २२ ॥

किं हि शक्यं मया कर्तुं यद् वृद्धानां त्वया नृप।  
पुरा कथयतां नूनं न श्रुतं धर्मवादिनाम् ॥ २३ ॥

आत्मनिन्दाऽऽत्मपूजा च परनिन्दा परस्तवः।  
अनाचरितमार्याणां वृत्तमेतच्चतुर्विधम् ॥ २४ ॥

यदस्तव्यमिमं शश्वन्मोहात् संस्तौषि भक्तितः।  
केशवं तच्च ते भीष्म न कश्चिदनुमन्यते ॥ २५ ॥

कथं भोजस्य पुरुषे वर्गपाले दुरात्मनि।  
समावेशयसे सर्वं जगत् केवलकाम्यया ॥ २६ ॥

अथ चैषा न ते बुद्धिः प्रकृतिं याति भारत।  
मयैव कथितं पूर्वं भूलिङ्गशकुनिर्यथा ॥ २७ ॥

भूलिङ्गशकुनिर्नाम पार्श्वे हिमवतः परे।  
भीष्म तस्याः सदा वाचः श्रूयन्तेऽर्थविगर्हिताः ॥ २८ ॥

मा साहसमितीदं सा सततं वाशते किल।  
साहसं चात्मनातीव चरन्ती नावबुध्यते ॥ २९ ॥

सा हि मांसार्गलं भीष्म मुखात् सिंहस्य खादतः।  
दन्तान्तरविलग्नं यत् तदादत्तेऽल्पचेतना ॥ ३० ॥

इच्छतः सा हि सिंहस्य भीष्म जीवत्यसंशयम्।  
तद्वत् त्वमप्यधर्मिष्ठ सदा वाचः प्रभाषसे ॥ ३१ ॥

इच्छतां भूमिपालानां भीष्म जीवस्यसंशयम्।  
लोकविद्विष्टकर्मा हि नान्योऽस्ति भवता समः ॥ ३२ ॥

ततश्चेदिपतेः श्रुत्वा भीष्मः स कटुकं वचः।  
उवाचेदं वचो राजंश्चेदिराजस्य शृण्वतः ॥ ३३ ॥

इच्छतां किल नामाहं जीवाम्येषां महीक्षिताम्।  
सोऽहं न गणयाम्येतांस्तृणेनापि नराधिपान् ॥ ३४ ॥

एवमुक्ते तु भीष्मेण ततः संचुक्रुशुर्नृपाः।  
केचिज्जहृषिरे तत्र केचिद् भीष्मं जगर्हिरे ॥ ३५ ॥

केचिदूचुर्महेष्वासाः श्रुत्वा भीष्मस्य तद् वचः।  
पापोऽवलिप्तो वृद्धश्च नायं भीष्मोऽर्हति क्षमाम् ॥ ३६ ॥

हन्यतां दुर्मतिर्भीष्मः पशुवत् साध्वयं नृपाः।  
सर्वैः समेत्य संरब्धैर्दह्यतां वा कटाग्निना ॥ ३७ ॥

इति तेषां वचः श्रुत्वा ततः कुरुपितामहः।  
उवाच मतिमान् भीष्मस्तानेव वसुधाधिपान् ॥ ३८ ॥

उक्तस्योक्तस्य नेहान्तमहं समुपलक्षये ।  
यत् तु वक्ष्यामि तत् सर्वं शृणुध्वं वसुधाधिपाः ॥ ३९ ॥

पशुवद् घातनं वा मे दहनं वा कटाग्निना।  
क्रियतां मूर्ध्नि वो न्यस्तं मयेदं सकलं पदम् ॥ ४० ॥

एष तिष्ठति गोविन्दः पूजितोऽस्माभिरच्युतः।  
यस्य वस्त्वरते बुद्धिर्मरणाय स माधवम् ॥ ४१ ॥  
कृष्णमाह्वयतामद्य युद्धे चक्रगदाधरम् ।  
यादवस्यैव देवस्य देहं विशतु पातितः ॥ ४२ ॥