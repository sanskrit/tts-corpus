+++
title_full = "040 युधिष्ठिरकी चिन्ता और भीष्मजीका उन्हें सान्त्वना देना"
title = "०४० युधिष्ठिर-सान्त्वनम्"

+++


ततः सागरसंकाशं दृष्ट्वा नृपतिमण्डलम्।  
संवर्तवाताभिहतं भीमं क्षुब्धमिवार्णवम् ॥ १ ॥  
रोषात् प्रचलितं सर्वमिदमाह युधिष्ठिरः।  
भीष्मं मतिमतां मुख्यं वृद्धं कुरुपितामहम्।  
बृहस्पतिं बृहत्तेजाः पुरुहूत इवारिहा ॥ २ ॥

असौ रोषात् प्रचलितो महान् नृपतिसागरः।  
अत्र यत् प्रतिपत्तव्यं तन्मे ब्रूहि पितामह ॥ ३ ॥

यज्ञस्य च न विघ्नः स्यात् प्रजानां च हितं भवेत्।  
यथा सर्वत्र तत् सर्वं ब्रूहि मेऽद्य पितामह ॥ ४ ॥

इत्युक्तवति धर्मज्ञे धर्मराजे युधिष्ठिरे।  
उवाचेदं वचो भीष्मस्ततः कुरुपितामहः ॥ ५ ॥

मा भैस्त्वं कुरुशार्दूल श्वा सिंहं हन्तुमर्हति।  
शिवः पन्थाः सुनीतोऽत्र मया पूर्वतरं वृतः ॥ ६ ॥

प्रसुप्ते हि यथा सिंहे श्वानस्तस्मिन् समागताः।  
भषेयुः सहिताः सर्वे तथेमे वसुधाधिपाः ॥ ७ ॥  
वृष्णिसिंहस्य सुप्तस्य तथामी प्रमुखे स्थिताः।

भषन्ते तात संक्रुद्धाः श्वानः सिंहस्य संनिधौ ॥ ८ ॥  
न हि सम्बुध्यते यावत् सुप्तः सिंह इवाच्युतः।  
तेन सिंहीकरोत्येतान् नृसिंहश्चेदिपुङ्गवः ॥ ९ ॥  
पार्थिवान् पार्थिवश्रेष्ठः शिशुपालोऽप्यचेतनः ।  
सर्वान् सर्वात्मना तात नेतुकामो यमक्षयम् ॥ १० ॥

नूनमेतत् समादातुं पुनरिच्छत्यधोक्षजः ।  
यदस्य शिशुपालस्य तेजस्तिष्ठति भारत ॥ ११ ॥

विप्लुता चास्य भद्रं ते बुद्धिर्बुद्धमतां वर।  
चेदिराजस्य कौन्तेय सर्वेषां च महीक्षिताम् ॥ १२ ॥

आदातुं च नरव्याघ्रो यं यमिच्छत्ययं तदा।  
तस्य विप्लवते बुद्धिरेवं चेदिपतेर्यथा ॥ १३ ॥

चतुर्विधानां भूतानां त्रिषु लोकेषु माधवः।  
प्रभवश्चैव सर्वेषां निधनं च युधिष्ठिरः ॥ १४ ॥

इति तस्य वचः श्रुत्वा ततश्चेदिपतिर्नृपः।  
भीष्मं रूक्षाक्षरा वाचः श्रावयामास भारत ॥ १५ ॥