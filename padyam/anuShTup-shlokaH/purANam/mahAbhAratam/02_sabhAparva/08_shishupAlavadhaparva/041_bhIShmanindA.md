+++
title_full = "041 शिशुपालद्वारा भीष्मकी निन्दा"
title = "०४१ भीष्मनिन्दा"

+++


विभीषिकाभिर्बह्वीभिर्भीषयन् सर्वपार्थिवान् ।  
न व्यपत्रपसे कस्माद् वृद्धः सन् कुलपांसन ॥ १ ॥

युक्तमेतत् तृतीयायां प्रकृतौ वर्तता त्वया।  
वक्तुं धर्मादपेतार्थं त्वं हि सर्वकुरूत्तमः ॥ २ ॥

नावि नौरिव सम्बद्धा यथान्धो बान्धमन्वियात्।  
तथाभूता हि कौरव्या येषां भीष्म त्वमग्रणीः ॥ ३ ॥

पूतनाघातपूर्वाणि कर्माण्यस्य विशेषतः ।  
त्वया कीर्तयतास्माकं भूयः प्रव्यथितं मनः ॥ ४ ॥

अवलिप्तस्य मूर्खस्य केशवं स्तोतुमिच्छतः।  
कथं भीष्म न ते जिह्वा शतधेयं विदीर्यते ॥ ५ ॥

यत्र कुत्सा प्रयोक्तव्या भीष्म बालतरैर्नरैः।  
तमिमं ज्ञानवृद्धः सन् गोपं संस्तोतुमिच्छसि ॥ ६ ॥

यद्यनेन हतो बाल्ये शकुनिश्चित्रमत्र किम्।  
तौ वाश्ववृषभौ भीष्म यौ न युद्धविशारदौ ॥ ७ ॥

चेतनारहितं काष्ठं यद्यनेन निपातितम्।  
पादेन शकटं भीष्म तत्र किं कृतमद्भुतम् ॥ ८ ॥

(अर्कप्रमाणौ तौ वृक्षौ यद्यनेन निपातितौ।  
नागश्च पातितोऽनेन तत्र को विस्मयः कृतः॥)

वल्मीकमात्रः सप्ताहं यद्यनेन धृतोऽचलः।  
तदा गोवर्धनो भीष्म न तच्चित्रं मतं मम ॥ ९ ॥

भुक्तमेतेन बह्वन्नं क्रीडता नगमूर्धनि।  
इति ते भीष्म शृण्वानाः परे विस्मयमागताः ॥ १० ॥

यस्य चानेन धर्मज्ञ भुक्तमन्नं बलीयसः।  
स चानेन हतः कंस इत्येतन्न महाद्भुतम् ॥ ११ ॥

न ते श्रुतमिदं भीष्म नूनं कथयतां सताम्।  
यद् वक्ष्ये त्वामधर्मज्ञं वाक्यं कुरुकुलाधम ॥ १२ ॥

स्त्रीषु गोषु न शस्त्राणि पातयेद् ब्राह्मणेषु च।  
यस्य चान्नानि भुञ्जीत यत्र च स्यात् प्रतिश्रयः ॥ १३ ॥

इति सन्तोऽनुशासन्ति सज्जनं धर्मिणः सदा।  
भीष्म लोके हि तत् सर्वं वितथं त्वयि दृश्यते॥१४॥

ज्ञानवृद्धं च वृद्धं च भूयांसं केशवं मम।  
अजानत इवाख्यासि संस्तुवन् कौरवाधम ॥ १५ ॥

गोघ्नः स्त्रीघ्नश्च सन् भीष्म त्वद्वाक्याद् यदि पूज्यते।  
एवंभूतश्च यो भीष्म कथं संस्तवमर्हति ॥ १६ ॥

असौ मतिमतां श्रेष्ठो य एष जगतः प्रभुः।  
सम्भावयति चाप्येवं त्वद्वाक्याच्च जनार्दनः।  
एवमेतत् सर्वमिति तत् सर्वं वितथं ध्रुवम् ॥ १७ ॥

न गाथागाथिनं शास्ति बहु चेदपि गायति।  
प्रकृतिं यान्ति भूतानि भूलिङ्‌गशकुनिर्यथा ॥ १८ ॥

नूनं प्रकृतिरेषा ते जघन्या नात्र संशयः।  
अति पापीयसी चैषा पाण्डवानामपीष्यते ॥ १९ ॥

येषामर्च्यतमः कृष्णस्त्वं च येषां प्रदर्शकः।  
धर्मवांस्त्वमधर्मज्ञः सतां मार्गादवप्लुतः ॥ २० ॥

को हि धर्मिणमात्मानं जानन् ज्ञानविदां वरः।  
कुर्याद् यथा त्वया भीष्म कृतं धर्ममवेक्षता ॥ २१ ॥

चेत् त्वं धर्मं विजानासि यदि प्राज्ञा मतिस्तव।  
अन्यकामा हि धर्मज्ञा कन्यका प्राज्ञमानिना।  
अम्बा नामेति भद्रं ते कथं सापहृता त्वया ॥ २२ ॥

तां त्वयापि हृतां भीष्म कन्यां नैषितवान् यतः।  
भ्राता विचित्रवीर्यस्ते सतां मार्गमनुष्ठितः ॥ २३ ॥

दारयोर्यस्य चान्येन मिषतः प्राज्ञमानिनः।  
तव जातान्यपत्यानि सज्जनाचरिते पथि ॥ २४ ॥

को हि धर्मोऽस्ति ते भीष्म ब्रह्मचर्यमिदं वृथा।  
यद् धारयसि मोहाद् वा क्लीबत्वाद्‌ वा न संशयः॥२५॥

न त्वहं तव धर्मज्ञ पश्याम्युपचयं क्वचित्।  
न हि ते सेविता वृद्धा य एवं धर्ममब्रवीः॥२६॥

इष्टं दत्तमधीतं च यज्ञाश्च बहुदक्षिणाः।  
सर्वमेतदपत्यस्य कलां नार्हन्ति षोडशीम् ॥ २७ ॥

व्रतोपवासैर्बहुभिः कृतं भवति भीष्म यत्।  
सर्वं तदनपत्यस्य मोघं भवति निश्चयात् ॥ २८ ॥

सोऽनपत्यश्च वृद्धश्च मिथ्याधर्मानुसारकः ।  
हंसवत् त्वमपीदानीं ज्ञातिभ्यः प्राप्नुया वधम् ॥ २९ ॥

एवं हि कथयन्त्यन्ये नरा ज्ञानविदः पुरा।  
भीष्म यत् तदहं सम्यग् वक्ष्यामि तव शृण्वतः ॥ ३० ॥

वृद्धः किल समुद्रान्ते कश्चिद्धंसोऽभवत् पुरा।  
धर्मवागन्यथावृत्तः पक्षिणः सोऽनुशास्ति च ॥ ३१ ॥  
धर्मं चरत माधर्ममिति तस्य वचः किल।  
पक्षिणः शुश्रुवुर्भीष्म सततं सत्यवादिनः ॥ ३२ ॥

अथास्य भक्ष्यमाजह्रुः समुद्रजलचारिणः ।  
अण्डजा भीष्म तस्यान्ये धर्मार्थमिति शुश्रुम ॥ ३३ ॥

ते च तस्य समभ्याशे निक्षिप्याण्डानि सर्वशः।  
समुद्राम्भस्यमज्जन्त चरन्तो भीष्म पक्षिणः।  
तेषामण्डानि सर्वेषां भक्षयामास पापकृत् ॥ ३४ ॥

स हंसः सम्प्रमत्तानामप्रमत्तः स्वकर्मणि।  
ततः प्रक्षीयमाणेषु तेषु तेष्वण्डजोऽपरः।  
अशङ्कत महाप्राज्ञः स कदाचिद् ददर्श ह ॥ ३५ ॥

ततः स कथयामास दृष्ट्वा हंसस्य किल्बिषम्।  
तेषां परमदुःखार्तः स पक्षी सर्वपक्षिणाम् ॥ ३६ ॥

ततः प्रत्यक्षतो दृष्ट्वा पक्षिणस्ते समीपगाः।  
निजघ्नुस्तं तदा हंसं मिथ्यावृत्तं कुरूद्वह ॥ ३७ ॥

ते त्वां हंससधर्माणमपीमे वसुधाधिपाः।  
निहन्युर्भीष्म संक्रुद्धाः पक्षिणस्तं यथाण्डजम् ॥ ३८ ॥  
गाथामप्यत्र गायन्ति ये पुराणविदो जनाः।  
भीष्म यां तां च ते सम्यक् कथयिष्यामि भारत॥३९॥

अन्तरात्मन्यभिहते रौषि पत्ररथाशुचि ।  
अण्डभक्षणकर्मैतत् तव वाचमतीयते ॥ ४० ॥