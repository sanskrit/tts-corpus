+++
title_full = "066 विदुरका दुर्योधनको फटकारना"
title = "०६६ विदुरकृतदुर्योधनतर्जनम्"

+++


एहि क्षत्तर्द्रौपदीमानयस्व  
प्रियां भार्यां सम्मतां पाण्डवानाम्।  
सम्मार्जतां वेश्म परैतु शीघ्रं  
तत्रास्तु दासीभिरपुण्यशीला ॥ १ ॥

दुर्विभाषं भाषितं त्वादृशेन  
न मन्द सम्बुध्यसि पाशबद्धः।  
प्रपाते त्वं लम्बमानो न वेत्सि  
व्याघ्रान् मृगः कोपयसेऽतिवेलम् ॥ २ ॥

आशीविषास्ते शिरसि पूर्णकोपा महाविषाः।  
मा कोपिष्ठाः सुमन्दात्मन् मा गमस्त्वं यमक्षयम् ॥ ३ ॥

न हि दासीत्वमापन्ना कृष्णा भवितुमर्हति।  
अनीशेन हि राज्ञैषा पणे न्यस्तेति मे मतिः ॥ ४ ॥

अयं धत्ते वेणुरिवात्मघाती  
फलं राजा धृतराष्ट्रस्य पुत्रः।  
द्यूतं हि वैराय महाभयाय  
मत्तो न बुध्यत्ययमन्तकालम् ॥ ५ ॥

नारुन्तुदः स्यान्न नृशंसवादी  
न हीनतः परमभ्याददीत ।  
ययास्य वाचा पर उद्विजेत  
न तां वदेदुषतीं पापलोक्याम् ॥ ६ ॥

समुच्चरन्त्यतिवादाश्च वक्त्राद्  
यैराहतः शोचति रात्र्यहानि ।  
परस्य नामर्मसु ते पतन्ति  
तान् पण्डितो नावसृजेत् परेषु ॥ ७ ॥

अजो हि शस्त्रमगिलत् किलैकः  
शस्त्रे विपन्ने शिरसास्य भूमौ।  
निकृन्तनं स्वस्य कण्ठस्य घोरं  
तद्वद् वैरं मा कृथाः पाण्डुपुत्रैः ॥ ८ ॥

न किंचिदित्थं प्रवदन्ति पार्था  
वनेचरं वा गृहमेधिनं वा।  
तपस्विनं वा परिपूर्णविद्यं  
भषन्ति हैवं श्वनराः सदैव ॥ ९ ॥

द्वारं सुघोरं नरकस्य जिह्मं  
न बुध्यते धृतराष्ट्रस्य पुत्रः।  
तमन्वेतारो बहवः कुरूणां  
द्यूतोदये सह दुःशासनेन ॥ १० ॥

मज्जन्त्यलाबूनि शिलाः प्लवन्ते  
मुह्यन्ति नावोऽम्भसि शश्वदेव ।  
मूढो राजा धृतराष्ट्रस्य पुत्रो  
न मे वाचः पथ्यरूपाः शृणोति ॥ ११ ॥

अन्तो नूनं भवितायं कुरूणां  
सुदारुणः सर्वहरो विनाशः ।  
वाचः काव्याः सुहृदां पथ्यरूपा  
न श्रूयन्ते वर्धते लोभ एव ॥ १२ ॥