+++
title_full = "069 द्रौपदीका चेतावनीयुक्त विलाप एवं भीष्मका वचन"
title = "०६९ द्रौपदीविलापः"

+++


पुरस्तात् करणीयं मे न कृतं कार्यमुत्तरम्।  
विह्वलास्मि कृतानेन कर्षता बलिना बलात् ॥ १ ॥

अभिवादं करोम्येषां कुरूणां कुरुसंसदि।  
न मे स्यादपराधोऽयं यदिदं न कृतं मया ॥ २ ॥

सा तेन च समाधूता दुःखेन च तपस्विनी।  
पतिता विललापेदं सभायामतथोचिता ॥ ३ ॥

स्वयंवरे यास्मि नृपैर्दृष्टा रङ्गे समागतैः।  
न दृष्टपूर्वा चान्यत्र साहमद्य सभां गता ॥ ४ ॥

यां न वायुर्न चादित्यो दृष्टवन्तौ पुरा गृहे।  
साहमद्य सभामध्ये दृश्यास्मि जनसंसदि ॥ ५ ॥

यां न मृष्यन्ति वातेन स्पृश्यमानां गृहे पुरा।  
स्पृश्यमानां सहन्तेऽद्य पाण्डवास्तां दुरात्मना ॥ ६ ॥

मृष्यन्ति कुरवश्चेमे मन्ये कालस्य पर्ययम्।  
स्नुषां दुहितरं चैव क्लिश्यमानामनर्हतीम् ॥ ७ ॥

किं न्वतः कृपणं भूयो यदहं स्त्री सती शुभा।  
सभामध्यं विगाहेऽद्य क्व नु धर्मो महीक्षिताम् ॥ ८ ॥

धर्म्यां स्त्रियं सभां पूर्वे न नयन्तीति नः श्रुतम्।  
स नष्टः कौरवेयेषु पूर्वो धर्मः सनातनः ॥ ९ ॥

कथं हि भार्या पाण्डूनां पार्षतस्य स्वसा सती।  
वासुदेवस्य च सखी पार्थिवानां सभामियाम् ॥ १० ॥

तामिमां धर्मराजस्य भार्यां सदृशवर्णजाम्।  
ब्रूत दासीमदासीं वा तत् करिष्यामि कौरवाः ॥ ११ ॥

अयं मां सुदृढं क्षुद्रः कौरवाणां यशोहरः।  
क्लिश्नाति नाहं तत् सोढुं चिरं शक्ष्यामि कौरवाः ॥ १२ ॥

जितां वाप्यजितां वापि मन्यध्वं मां यथा नृपाः।  
तथा प्रत्युक्तमिच्छामि तत् करिष्यामि कौरवाः ॥ १३ ॥

उक्तवानस्मि कल्याणि धर्मस्य परमा गतिः।  
लोके न शक्यते ज्ञातुमपि विज्ञैर्महात्मभिः ॥ १४ ॥

बलवांश्च यथा धर्मं लोके पश्यति पूरुषः।  
स धर्मो धर्मवेलायां भवत्यभिहतः परः ॥ १५ ॥

न विवेक्तुं च ते प्रश्नमिमं शक्नोमि निश्चयात्।  
सूक्ष्मत्वाद् गहनत्वाच्च कार्यस्यास्य च गौरवात् ॥ १६ ॥

नूनमन्तः कुलस्यायं भविता नचिरादिव।  
तथा हि कुरवः सर्वे लोभमोहपरायणाः ॥ १७ ॥

कुलेषु जाताः कल्याणि व्यसनैराहता भृशम्।  
धर्म्यान्मार्गान्न च्यवन्ते येषां नस्त्वं वधूः स्थिता ॥ १८ ॥

उपपन्नं च पाञ्चालि तवेदं वृत्तमीदृशम्।  
यत् कृच्छ्रमपि सम्प्राप्ता धर्ममेवान्ववेक्षसे ॥ १९ ॥

एते द्रोणादयश्चैव वृद्धा धर्मविदो जनाः।  
शून्यैः शरीरैस्तिष्ठन्ति गतासव इवानताः ॥ २० ॥  
युधिष्ठिरस्तु प्रश्नेऽस्मिन् प्रमाणमिति मे मतिः।  
अजितां वा जितां वेति स्वयं व्याहर्तुमर्हति ॥ २१ ॥