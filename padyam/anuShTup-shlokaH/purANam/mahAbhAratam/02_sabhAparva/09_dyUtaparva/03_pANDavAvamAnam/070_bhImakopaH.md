+++
title_full = "070 दुर्योधनके छल-कपटयुक्त वचन और भीमसेनका रोषपूर्ण उद्\u200cगार"
title = "०७० भीमकोपः"

+++


तथा तु दृष्ट्वा बहु तत्र देवीं  
रोरूयमाणां कुररीमिवार्ताम् ।  
नोचुर्वचः साध्वथ वाप्यसाधु  
महीक्षितो धार्तराष्ट्रस्य भीताः ॥ १ ॥

दृष्ट्वा तथा पार्थिवपुत्रपौत्रां-  
स्तूष्णींभूतान् धृतराष्ट्रस्य पुत्रः ।  
स्मयन्निवेदं वचनं बभाषे  
पाञ्चालराजस्य सुतां तदानीम् ॥ २ ॥

तिष्ठत्वयं प्रश्न उदारसत्त्वे  
भीमेऽर्जुने सहदेवे तथैव ।  
पत्यौ च ते नकुले याज्ञसेनि  
वदन्त्वेते वचनं त्वत्प्रसूतम् ॥ ३ ॥

अनीश्वरं विब्रुवन्त्वार्यमध्ये  
युधिष्ठिरं तव पाञ्चालि हेतोः।  
कुर्वन्तु सर्वे चानृतं धर्मराजं  
पाञ्चालि त्वं मोक्ष्यसे दासभावात् ॥ ४ ॥

धर्मे स्थितो धर्मसुतो महात्मा  
स्वयं चेदं कथयत्विन्द्रकल्पः ।  
ईशो वा ते ह्यनीशोऽथ वैष  
वाक्यादस्य क्षिप्रमेकं भजस्व ॥ ५ ॥

सर्वे हीमे कौरवेयाः सभायां  
दुःखान्तरे वर्तमानास्तवैव ।  
न विब्रुवन्त्यार्यसत्त्वा यथावत्  
पतींश्च ते समवेक्ष्याल्पभाग्यान् ॥ ६ ॥

ततः सभ्याः कुरुराजस्य तस्य  
वाक्यं सर्वे प्रशशंसुस्तथोच्चैः ।  
चेलावेधांश्चापि चक्रुर्नदन्तो  
हाहेत्यासीदपि चैवार्तनादः ॥ ७ ॥

श्रुत्वा तु वाक्यं सुमनोहरं त-  
द्धर्षश्चासीत् कौरवाणां सभायाम् ।  
सर्वे चासन् पार्थिवाः प्रीतिमन्तः  
कुरुश्रेष्ठं धार्मिकं पूजयन्तः ॥ ८ ॥

युधिष्ठिरं च ते सर्वे समुदैक्षन्त पार्थिवाः।  
किं नु वक्ष्यति धर्मज्ञ इति साचीकृताननाः ॥ ९ ॥

किं नु वक्ष्यति बीभत्सुरजितो युधि पाण्डवः।  
भीमसेनो यमौ चोभौ भृशं कौतूहलान्विताः ॥ १० ॥

तस्मिन्नुपरते शब्दे भीमसेनोऽब्रवीदिदम् ।  
प्रगृह्य रुचिरं दिव्यं भुजं चन्दनचर्चितम् ॥ ११ ॥

यद्येष गुरुरस्माकं धर्मराजो महामनाः।  
न प्रभुः स्यात् कुलस्यास्य न वयं मर्षयेमहि ॥ १२ ॥

ईशो नः पुण्यतपसां प्राणानामपि चेश्वरः।  
मन्यतेऽजितमात्मानं यद्येष विजिता वयम् ॥ १३ ॥  
न हि मुच्येत मे जीवन् पदा भूमिमुपस्पृशन्।  
मर्त्यधर्मा परामृश्य पाञ्चाल्या मूर्धजानिमान् ॥ १४ ॥  
पश्यध्वं ह्यायतौ वृत्तौ भुजौ मे परिघाविव।  
नैतयोरन्तरं प्राप्य मुच्येतापि शतक्रतुः ॥ १५ ॥

धर्मपाशसितस्त्वेवं नाधिगच्छामि संकटम् ।  
गौरवेण विरुद्धश्च निग्रहादर्जुनस्य च ॥ १६ ॥

धर्मराजनिसृष्टस्तु सिंहः क्षुद्रमृगानिव ।  
धार्तराष्ट्रानिमान् पापान् निष्पिषेयं तलासिभिः ॥ १७ ॥

तमुवाच तदा भीष्मो द्रोणो विदुर एव च।  
क्षम्यतामिदमित्येवं सर्वं सम्भाव्यते त्वयि ॥ १८ ॥