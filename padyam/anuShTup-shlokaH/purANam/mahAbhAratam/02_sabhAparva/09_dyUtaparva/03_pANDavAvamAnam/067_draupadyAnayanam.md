+++
title_full = "067 प्रातिकामीके बुलानेसे न आनेपर दुःशासनका सभामें द्रौपदीको केश पकड़कर घसीटकर लाना एवं सभासदोंसे द्रौपदीका प्रश्न"
title = "०६७ द्रौपद्यानयनम्"

+++


धिगस्तु क्षत्तारमिति ब्रुवाणो  
दर्पेण मत्तो धृतराष्ट्रस्य पुत्रः।  
अवैक्षत प्रातिकामीं सभाया-  
मुवाच चैनं परमार्यमध्ये ॥ १ ॥

प्रातिकामिन् द्रौपदीमानयस्व  
न ते भयं विद्यते पाण्डवेभ्यः।  
क्षत्ता ह्ययं विवदत्येव भीतो  
न चास्माकं वृद्धिकामः सदैव ॥ २ ॥

एवमुक्तः प्रातिकामी स सूतः  
प्रायाच्छीघ्रं राजवचो निशम्य ।  
प्रविश्य च श्वेव हि सिंहगोष्ठं  
समासदन्महिषीं पाण्डवानाम् ॥ ३ ॥

युधिष्ठिरो द्यूतमदेन मत्तो  
दुर्योधनो द्रौपदि त्वामजैषीत् ।  
सा त्वं प्रपद्यस्व धृतराष्ट्रस्य वेश्म  
नयामि त्वां कर्मणे याज्ञसेनि ॥ ४ ॥

कथं त्वेवं वदसि प्रातिकामिन्  
को हि दीव्येद् भार्यया राजपुत्रः।  
मूढो राजा द्यूतमदेन मत्तो  
ह्यभून्नान्यत् कैतवमस्य किंचित् ॥ ५ ॥

यदा नाभूत् कैतवमन्यदस्य  
तदादेवीत् पाण्डवोऽजातशत्रुः ।  
न्यस्ताः पूर्वं भ्रातरस्तेन राज्ञा  
स्वयं चात्मा त्वमथो राजपुत्रि ॥ ६ ॥

गच्छ त्वं कितवं गत्वा सभायां पृच्छ सूतज।  
किं नु पूर्वं पराजैषीरात्मानमथवा नु माम् ॥ ७ ॥

एतज्ज्ञात्वा समागच्छ ततो मां नय सूतज।  
ज्ञात्वा चिकीर्षितमहं राज्ञो यास्यामि दुःखिता ॥ ८ ॥

सभां गत्वा स चोवाच द्रौपद्यास्तद् वचस्तदा।  
युधिष्ठिरं नरेन्द्राणां मध्ये स्थितमिदं वचः ॥ ९ ॥  
कस्येशो नः पराजैषीरिति त्वामाह द्रौपदी।  
किं नु पूर्वं पराजैषीरात्मानमथवापि माम् ॥ १० ॥

युधिष्ठिरस्तु निश्चेता गतसत्त्व इवाभवत्।  
न तं सूतं प्रत्युवाच वचनं साध्वसाधु वा ॥ ११ ॥

इहैवागत्य पाञ्चाली प्रश्नमेनं प्रभाषताम्।  
इहैव सर्वे शृण्वन्तु तस्याश्चैतस्य यद् वचः ॥ १२ ॥

स गत्वा राजभवनं दुर्योधनवशानुगः।  
उवाच द्रौपदीं सूतः प्रातिकामी व्यथान्वितः ॥ १३ ॥

सभ्यास्त्वमी राजपुत्र्याह्वयन्ति  
मन्ये प्राप्तः संक्षयः कौरवाणाम्।  
न वै समृद्धिं पालयते लघीयान्  
यस्त्वां सभां नेष्यति राजपुत्रि ॥ १४ ॥

एवं नूनं व्यदधात् संविधाता  
स्पर्शावुभौ स्पृशतो वृद्धबालौ ।  
धर्मं त्वेकं परमं प्राह लोके  
स नः शमं धास्यति गोप्यमानः ॥ १५ ॥

सोऽयं धर्मो मात्यगात् कौरवान् वै  
सभ्यान् गत्वा पृच्छ धर्म्यं वचो मे।  
ते मां ब्रूयुर्निश्चितं तत् करिष्ये  
धर्मात्मानो नीतिमन्तो वरिष्ठाः ॥ १६ ॥

श्रुत्वा सूतस्तद्वचो याज्ञसेन्याः  
सभां गत्वा प्राह वाक्यं तदानीम्।  
अधोमुखास्ते न च किंचिदूचु-  
र्निर्बन्धं तं धार्तराष्ट्रस्य बुद्ध्वा ॥ १७ ॥

युधिष्ठिरस्तु तच्छ्रुत्वा दुर्योधनचिकीर्षितम् ।  
द्रौपद्याः सम्मतं दूतं प्राहिणोद् भरतर्षभ ॥ १८ ॥  
एकवस्त्रा त्वधोनीवी रोदमाना रजस्वला।  
सभामागम्य पाञ्चालि श्वशुरस्याग्रतो भव ॥ १९ ॥

अथ त्वामागतां दृष्ट्वा राजपुत्रीं सभां तदा।  
सभ्याः सर्वे विनिन्देरन् मनोभिर्धृतराष्ट्रजम् ॥ २० ॥

स गत्वा त्वरितं दूतः कृष्णाया भवनं नृप।  
न्यवेदयन्मतं धीमान् धर्मराजस्य निश्चितम् ॥ २१ ॥

पाण्डवाश्च महात्मानो दीना दुःखसमन्विताः।  
सत्येनातिपरीताङ्गा नोदीक्षन्ते स्म किंचन ॥ २२ ॥

ततस्त्वेषां मुखमालोक्य राजा  
दुर्योधनः सूतमुवाच हृष्टः ।  
इहैवैतामानय प्रातिकामिन्  
प्रत्यक्षमस्याः कुरवो ब्रुवन्तु ॥ २३ ॥

ततः सूतस्तस्य वशानुगामी  
भीतश्च कोपाद् द्रुपदात्मजायाः ।  
विहाय मानं पुनरेव सभ्या-  
नुवाच कृष्णां किमहं ब्रवीमि ॥ २४ ॥

दुःशासनैष मम सूतपुत्रो  
वृकोदरादुद्विजतेऽल्पचेताः ।  
स्वयं प्रगृह्यानय याज्ञसेनीं  
किं ते करिष्यन्त्यवशाः सपत्नाः ॥ २५ ॥

ततः समुत्थाय स राजपुत्रः  
श्रुत्वा भ्रातुः शासनं रक्तदृष्टिः।  
प्रविश्य तद् वेश्म महारथाना-  
मित्यब्रवीद् द्रौपदीं राजपुत्रीम् ॥ २६ ॥

एह्येहि पाञ्चालि जितासि कृष्णे  
दुर्योधनं पश्य विमुक्तलज्जा ।  
कुरून् भजस्वायतपत्रनेत्रे  
धर्मेण लब्धासि सभां परैहि ॥ २७ ॥

ततः समुत्थाय सुदुर्मनाः सा  
विवर्णमामृज्य मुखं करेण ।  
आर्ता प्रदुद्राव यतः स्त्रियस्ता  
वृद्धस्य राज्ञः कुरुपुङ्गवस्य ॥ २८ ॥

ततो जवेनाभिससार रोषाद्  
दुःशासनस्तामभिगर्जमानः ।  
दीर्घेषु नीलेष्वथ चोर्मिमत्सु  
जग्राह केशेषु नरेन्द्रपत्नीम् ॥ २९ ॥

ये राजसूयावभृथे जलेन  
महाक्रतौ मन्त्रपूतेन सिक्ताः ।  
ते पाण्डवानां परिभूय वीर्यं  
बलात् प्रमृष्टा धृतराष्ट्रजेन ॥ ३० ॥

स तां पराकृष्य सभासमीप-  
मानीय कृष्णामतिदीर्घकेशीम् ।  
दुःशासनो नाथवतीमनाथव-  
च्चकर्ष वायुः कदलीमिवार्ताम् ॥ ३१ ॥

सा कृष्यमाणा नमिताङ्गयष्टिः  
शनैरुवाचाथ रजस्वलास्मि ।  
एकं च वासो मम मन्दबुद्धे  
सभां नेतुं नार्हसि मामनार्य ॥ ३२ ॥

ततोऽब्रवीत् तां प्रसभं निगृह्य  
केशेषु कृष्णेषु तदा स कृष्णाम्।  
कृष्णं च जिष्णुं च हरिं नरं च  
त्राणाय विक्रोशति याज्ञसेनी ॥ ३३ ॥

रजस्वला वा भव याज्ञसेनि  
एकाम्बरा वाप्यथवा विवस्त्रा ।  
द्यूते जिता चासि कृतासि दासी  
दासीषु वासश्च यथोपजोषम् ॥ ३४ ॥

प्रकीर्णकेशी पतितार्धवस्त्रा  
दुःशासनेन व्यवधूयमाना ।  
ह्रीमत्यमर्षेण च दह्यमाना  
शनैरिदं वाक्यमुवाच कृष्णा ॥ ३५ ॥

इमे सभायामुपनीतशास्त्राः  
क्रियावन्तः सर्व एवेन्द्रकल्पाः ।  
गुरुस्थाना गुरवश्चैव सर्वे  
तेषामग्रे नोत्सहे स्थातुमेवम् ॥ ३६ ॥

नृशंसकर्मंस्त्वमनार्यवृत्त  
मा मा विवस्त्रां कुरु मा विकर्षीः।  
न मर्षयेयुस्तव राजपुत्राः  
सेन्द्राश्च देवा यदि ते सहायाः ॥ ३७ ॥

धर्मे स्थितो धर्मसुतो महात्मा  
धर्मश्च सूक्ष्मो निपुणोपलक्ष्यः ।  
वाचापि भर्तुः परमाणुमात्र-  
मिच्छामि दोषं न गुणान् विसृज्य ॥ ३८ ॥

इदं त्वकार्यं कुरुवीरमध्ये  
रजस्वलां यत् परिकर्षसे माम्।  
न चापि कश्चित् कुरुतेऽत्र कुत्सां  
ध्रुवं तवेदं मतमभ्युपेताः ॥ ३९ ॥

धिगस्तु नष्टः खलु भारतानां  
धर्मस्तथा क्षत्रविदां च वृत्तम्।  
यत्र ह्यतीतां कुरुधर्मवेलां  
प्रेक्षन्ति सर्वे कुरवः सभायाम् ॥ ४० ॥

द्रोणस्य भीष्मस्य च नास्ति सत्त्वं  
क्षत्तुस्तथैवास्य महात्मनोऽपि ।  
राज्ञस्तथा हीममधर्ममुग्रं  
न लक्षयन्ते कुरुवृद्धमुख्याः ॥ ४१ ॥

(इमं प्रश्नमिमे ब्रूत सर्व एव सभासदः।  
जितां वाप्यजितां वा मां मन्यध्वे सर्वभूमिपाः॥)

तथा ब्रुवन्ती करुणं सुमध्यमा  
भर्तॄन् कटाक्षैः कुपितानपश्यत् ।  
सा पाण्डवान् कोपपरीतदेहान्  
संदीपयामास कटाक्षपातैः ॥ ४२ ॥

हृतेन राज्येन तथा धनेन  
रत्नैश्च मुख्यैर्न तथा बभूव।  
यथा त्रपाकोपसमीरितेन  
कृष्णाकटाक्षेण बभूव दुःखम् ॥ ४३ ॥

दुःशासनश्चापि समीक्ष्य कृष्णा-  
मवेक्षमाणां कृपणान् पतींस्तान् ।  
आधूय वेगेन विसंज्ञकल्पा-  
मुवाच दासीति हसन् सशब्दम् ॥ ४४ ॥

कर्णस्तु तद्वाक्यमतीव हृष्टः  
सम्पूजयामास हसन् सशब्दम् ।  
गान्धारराजः सुबलस्य पुत्र-  
स्तथैव दुःशासनमभ्यनन्दत् ॥ ४५ ॥

सभ्यास्तु ये तत्र बभूवुरन्ये  
ताभ्यामृते धार्तराष्ट्रेण चैव ।  
तेषामभूद् दुःखमतीव कृष्णां  
दृष्ट्वा सभायां परिकृष्यमाणाम् ॥ ४६ ॥

न धर्मसौक्ष्म्यात् सुभगे विवेक्तु  
शक्नोमि ते प्रश्नमिमं यथावत्।  
अस्वाम्यशक्तः पणितुं परस्वं  
स्त्रियाश्च भर्तुर्वशतां समीक्ष्य ॥ ४७ ॥

त्यजेत सर्वां पृथिवीं समृद्धां  
युधिष्ठिरो धर्ममथो न जह्यात्।  
उक्तं जितोऽस्मीति च पाण्डवेन  
तस्मान्न शक्नोमि विवेक्तुमेतत् ॥ ४८ ॥

द्यूतेऽद्वितीयः शकुनिर्नरेषु  
कुन्तीसुतस्तेन निसृष्टकामः ।  
न मन्यते तां निकृतिं युधिष्ठिर-  
स्तस्मान्न ते प्रश्नमिमं ब्रवीमि ॥ ४९ ॥

आहूय राजा कुशलैरनार्यै-  
र्दुष्टात्मभिर्नैकृतिकैः सभायाम् ।  
द्यूतप्रियैर्नातिकृतप्रयत्नः  
कस्मादयं नाम निसृष्टकामः ॥ ५० ॥

अशुद्धभावैर्निकृतिप्रवृत्तै-  
रबुध्यमानः कुरुपाण्डवाग्र्यः ।  
सम्भूय सर्वैश्च जितोऽपि यस्मात्  
पश्चादयं कैतवमभ्युपेतः ॥ ५१ ॥

तिष्ठन्ति चेमे कुरवः सभाया-  
मीशाः सुतानां च तथा स्नुषाणाम्।  
समीक्ष्य सर्वे मम चापि वाक्यं  
विब्रूत मे प्रश्नमिमं यथावत् ॥ ५२ ॥

(न सा सभा यत्र न सन्ति वृद्धा  
न ते वृद्धा ये न वदन्ति धर्मम्।  
नासौ धर्मो यत्र न सत्यमस्ति  
न तत् सत्यं यच्छलेनानुविद्धम्॥)

तथा ब्रुवन्तीं करुणं रुदन्ती-  
मवेक्षमाणां कृपणान् पतींस्तान् ।  
दुःशासनः परुषाण्यप्रियाणि  
वाक्यान्युवाचामधुराणि चैव ॥ ५३ ॥

तां कृष्यमाणां च रजस्वलां च  
स्रस्तोत्तरीयामतदर्हमाणाम् ।  
वृकोदरः प्रेक्ष्य युधिष्ठिरं च  
चकार कोपं परमार्तरूपः ॥ ५४ ॥