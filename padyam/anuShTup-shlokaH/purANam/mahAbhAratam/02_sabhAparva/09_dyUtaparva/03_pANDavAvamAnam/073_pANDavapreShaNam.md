+++
title_full = "073 धृतराष्ट्रका युधिष्ठिरको सारा धन लौटाकर एवं समझा-बुझाकर इन्द्रप्रस्थ जानेका आदेश देना"
title = "०७३ पाण्डवप्रेषणम्"

+++


राजन् किं करवामस्ते प्रशाध्यस्मांस्त्वमीश्वरः।  
नित्यं हि स्थातुमिच्छामस्तव भारत शासने ॥ १ ॥

अजातशत्रो भद्रं ते अरिष्टं स्वस्ति गच्छत।  
अनुज्ञाताः सहधनाः स्वराज्यमनुशासत ॥ २ ॥

इदं चैवावबोद्धव्यं वृद्धस्य मम शासनम्।  
मया निगदितं सर्वं पथ्यं निःश्रेयसं परम् ॥ ३ ॥

वेत्थ त्वं तात धर्माणां गतिं सूक्ष्मां युधिष्ठिर।  
विनीतोऽसि महाप्राज्ञ वृद्धानां पर्युपासिता ॥ ४ ॥

यतो बुद्धिस्ततः शान्तिः प्रशमं गच्छ भारत।  
नादारुणि पतेच्छस्त्रं दारुण्येतन्निपात्यते ॥ ५ ॥

न वैराण्यभिजानन्ति गुणान् पश्यन्ति नागुणान्।  
विरोधं नाधिगच्छन्ति ये त उत्तमपूरुषाः ॥ ६ ॥  
स्मरन्ति सुकृतान्येव न वैराणि कृतान्यपि।  
सन्तः परार्थं कुर्वाणा नावेक्षन्ते प्रतिक्रियाम् ॥ ७ ॥

संवादे परुषाण्याहुर्युधिष्ठिर नराधमाः ।  
प्रत्याहुर्मध्यमास्त्वेतेऽनुक्ताः परुषमुत्तरम् ॥ ८ ॥  
न चोक्ता नैव चानुक्तास्त्वहिताः परुषा गिरः।  
प्रतिजल्पन्ति वै धीराः सदा तूत्तमपूरुषाः ॥ ९ ॥

स्मरन्ति सुकृतान्येव न वैराणि कृतान्यपि।  
सन्तः प्रतिविजानन्तो लब्ध्वा प्रत्ययमात्मनः ॥ १० ॥

असम्भिन्नार्थमर्यादाः साधवः प्रियदर्शनाः ।  
तथा चरितमार्येण त्वयास्मिन् सत्समागमे ॥ ११ ॥

दुर्योधनस्य पारुष्यं तत् तात हृदि मा कृथाः।  
मातरं चैव गान्धारीं मां च त्वं गुणकाङ्क्षया ॥ १२ ॥  
उपस्थितं वृद्धमन्धं पितरं पश्य भारत।

प्रेक्षापूर्वं मया द्यूतमिदमासीदुपेक्षितम् ॥ १३ ॥  
मित्राणि द्रष्टुकामेन पुत्राणां च बलाबलम्।  
अशोच्याः कुरवो राजन् येषां त्वमनुशासिता ॥ १४ ॥  
मन्त्री च विदुरो धीमान् सर्वशास्त्रविशारदः।

त्वयि धर्मोऽर्जुने धैर्यं भीमसेने पराक्रमः ॥ १५ ॥  
श्रद्धा च गुरुशुश्रूषा यमयोः पुरुषाग्र्ययोः।  
अजातशत्रो भद्रं ते खाण्डवप्रस्थमाविश।  
भ्रातृभिस्तेऽस्तु सौभ्रात्रं धर्मे ते धीयतां मनः ॥ १६ ॥

इत्युक्तो भरतश्रेष्ठ धर्मराजो युधिष्ठिरः।  
कृत्वाऽऽर्यसमयं सर्वं प्रतस्थे भ्रातृभिः सह ॥ १७ ॥

ते रथान् मेघसंकाशानास्थाय सह कृष्णया।  
प्रययुर्हृष्टमनस इन्द्रप्रस्थं पुरोत्तमम् ॥ १८ ॥