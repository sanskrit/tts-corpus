+++
title_full = "072 शत्रुओंको मारनेके लिये उद्यत हुए भीमको युधिष्ठिरका शान्त करना"
title = "०७२ भीमसान्त्वनम्"

+++


या नः श्रुता मनुष्येषु स्त्रियो रूपेण सम्मताः।  
तासामेतादृशं कर्म न कस्याश्चन शुश्रुम ॥ १ ॥

क्रोधाविष्टेषु पार्थेषु धार्तराष्ट्रेषु चाप्यति।  
द्रौपदी पाण्डुपुत्राणां कृष्णा शान्तिरिहाभवत् ॥ २ ॥

अप्लवेऽम्भसि मग्नानामप्रतिष्ठे निमज्जताम् ।  
पाञ्चाली पाण्डुपुत्राणां नौरेषा पारगाभवत् ॥ ३ ॥

तद् वै श्रुत्वा भीमसेनः कुरुमध्येऽत्यमर्षणः।  
स्त्रीगतिः पाण्डुपुत्राणामित्युवाच सुदुर्मनाः ॥ ४ ॥

त्रीणि ज्योतींषि पुरुष इति वै देवलोऽब्रवीत्।  
अपत्यं कर्म विद्या च यतः सृष्टाः प्रजास्ततः ॥ ५ ॥

अमेध्ये वै गतप्राणे शून्ये ज्ञातिभिरुज्झिते।  
देहे त्रितयमेवैतत् पुरुषस्योपयुज्यते ॥ ६ ॥

तन्नो ज्योतिरभिहतं दाराणामभिमर्शनात् ।  
धनंजय कथंस्वित् स्यादपत्यमभिमृष्टजम् ॥ ७ ॥

न चैवोक्ता न चानुक्ता हीनतः परुषा गिरः।  
भारत प्रतिजल्पन्ति सदा तूत्तमपूरुषाः ॥ ८ ॥

स्मरन्ति सुकृतान्येव न वैराणि कृतान्यपि।  
सन्तः प्रतिविजानन्तो लब्धसम्भावनाः स्वयम् ॥ ९ ॥

इहैवैतांस्त्वहं सर्वान् हन्मि शत्रून् समागतान्।  
अथ निष्क्रम्य राजेन्द्र समूलान् हन्मि भारत ॥ १० ॥

किं नो विवदितेनेह किमुक्तेन च भारत।  
अद्यैवैतान् निहन्मीह प्रशाधि पृथिवीमिमाम् ॥ ११ ॥

इत्युक्त्वा भीमसेनस्तु कनिष्ठैर्भ्रातृभिः सह।  
मृगमध्ये यथा सिंहो मुहुर्मुहुरुदैक्षत ॥ १२ ॥

सान्त्व्यमानो वीक्षमाणः पार्थेनाक्लिष्टकर्मणा ।  
खिद्यत्येव महाबाहुरन्तर्दाहेन वीर्यवान् ॥ १३ ॥

क्रुद्धस्य तस्य स्रोतोभ्यः कर्णादिभ्यो नराधिप।  
सधूमः सस्फुलिङ्गार्चिः पावकः समजायत ॥ १४ ॥

भ्रुकुटीकृतदुष्प्रेक्ष्यमभवत् तस्य तन्मुखम् ।  
युगान्तकाले सम्प्राप्ते कृतान्तस्येव रूपिणः ॥ १५ ॥

युधिष्ठिरस्तमावार्य बाहुना बाहुशालिनम् ।  
मैवमित्यब्रवीच्चैनं जोषमास्स्वेति भारत ॥ १६ ॥

निवार्य च महाबाहुं कोपसंरक्तलोचनम्।  
पितरं समुपातिष्ठद् धृतराष्ट्रं कृताञ्जलिः ॥ १७ ॥