+++
title_full = "068 भीमसेनका क्रोध एवं अर्जुनका उन्हें शान्त करना, विकर्णकी धर्मसंगत बातका कर्णके द्वारा विरोध, द्रौपदीका चीरहरण एवं भगवान्\u200cद्वारा उसकी लज्जारक्षा तथा विदुरके द्वारा प्रह्लादका उदाहरण देकर सभासदोंको विरोधके लिये प्रेरित करना"
title = "०६८ चीरहरणम्"

+++


भवन्ति गेहे बन्धक्यः कितवानां युधिष्ठिर।  
न ताभिरुत दीव्यन्ति दया चैवास्ति तास्वपि ॥ १ ॥

काश्यो यद् धनमाहार्षीद् द्रव्यं यच्चान्यदुत्तमम्।  
तथान्ये पृथिवीपाला यानि रत्नान्युपाहरन् ॥ २ ॥  
वाहनानि धनं चैव कवचान्यायुधानि च।  
राज्यमात्मा वयं चैव कैतवेन हृतं परैः ॥ ३ ॥

न च मे तत्र कोपोऽभूत् सर्वस्येशो हि नो भवान्।  
इमं त्वतिक्रमं मन्ये द्रौपदी यत्र पण्यते ॥ ४ ॥

एषा ह्यनर्हती बाला पाण्डवान् प्राप्य कौरवैः।  
त्वत्कृते क्लिश्यते क्षुद्रैर्नृशंसैरकृतात्मभिः ॥ ५ ॥

अस्याः कृते मन्युरयं त्वयि राजन् निपात्यते।  
बाहू ते सम्प्रधक्ष्यामि सहदेवाग्निमानय ॥ ६ ॥

न पुरा भीमसेन त्वमीदृशीर्वदिता गिरः।  
परैस्ते नाशितं नूनं नृशंसैर्धर्मगौरवम् ॥ ७ ॥

न सकामाः परे कार्या धर्ममेवाचरोत्तमम्।  
भ्रातरं धार्मिकं ज्येष्ठं कोऽतिवर्तितुमर्हति ॥ ८ ॥

आहूतो हि परै राजा क्षात्रं व्रतमनुस्मरन्।  
दीव्यते परकामेन तन्नः कीर्तिकरं महत् ॥ ९ ॥

एवमस्मिन् कृतं विद्यां यदि नाहं धनंजय।  
दीप्तेऽग्नौ सहितौ बाहू निर्दहेयं बलादिव ॥ १० ॥

तथा तान् दुःखितान् दृष्ट्वा पाण्डवान् धृतराष्ट्रजः।  
कृष्यमाणां च पाञ्चालीं विकर्ण इदमब्रवीत् ॥ ११ ॥

याज्ञसेन्या यदुक्तं तद् वाक्यं विब्रूत पार्थिवाः।  
अविवेकेन वाक्यस्य नरकः सद्य एव नः ॥ १२ ॥

भीष्मश्च धृतराष्ट्रश्च कुरुवृद्धतमावुभौ ।  
समेत्य नाहतुः किंचिद् विदुरश्च महामतिः ॥ १३ ॥

भारद्वाजश्च सर्वेषामाचार्यः कृप एव च।  
कुत एतावपि प्रश्नं नाहतुर्द्विजसत्तमौ ॥ १४ ॥

ये त्वन्ये पृथिवीपालाः समेताः सर्वतो दिशः।  
कामक्रोधौ समुत्सृज्य ते ब्रुवन्तु यथामति ॥ १५ ॥

यदिदं द्रौपदीवाक्यमुक्तवत्यसकृच्छुभा ।  
विमृश्य कस्य कः पक्षः पार्थिवा वदतोत्तरम् ॥ १६ ॥

एवं स बहुशः सर्वानुक्तवांस्तान् सभासदः।  
न च ते पृथिवीपालास्तमूचुः साध्वसाधु वा ॥ १७ ॥

उक्त्वा सकृत्‌ तथा सर्वान् विकर्णः पृथिवीपतीन्।  
पाणौ पाणिं विनिष्पिष्य निःश्वसन्निदमब्रवीत् ॥ १८ ॥

विब्रूत पृथिवीपाला वाक्यं मा वा कथंचन।  
मन्ये न्याय्यं यदत्राहं तद्धि वक्ष्यामि कौरवाः ॥ १९ ॥

चत्वार्याहुर्नरश्रेष्ठा व्यसनानि महीक्षिताम् ।  
मृगयां पानमक्षांश्च ग्राम्ये चैवातिरक्तताम् ॥ २० ॥

एतेषु हि नरः सक्तो धर्ममुत्सृज्य वर्तते।  
यथायुक्तेन च कृतां क्रियां लोको न मन्यते ॥ २१ ॥

तदयं पाण्डुपुत्रेण व्यसने वर्तता भृशम्।  
समाहूतेन कितवैरास्थितो द्रौपदीपणः ॥ २२ ॥

साधारणी च सर्वेषां पाण्डवानामनिन्दिता।  
जितेन पूर्वं चानेन पाण्डवेन कृतः पणः ॥ २३ ॥

इयं च कीर्तिता कृष्णा सौबलेन पणार्थिना।  
एतत् सर्वं विचार्याहं मन्ये न विजितामिमाम् ॥ २४ ॥

एतच्छ्रुत्वा महान् नादः सभ्यानामुदतिष्ठत।  
विकर्णं शंसमानानां सौबलं चापि निन्दतान् ॥ २५ ॥

तस्मिन्नुपरते शब्दे राधेयः क्रोधमूर्च्छितः।  
प्रगृह्य रुचिरं बाहुमिदं वचनमब्रवीत् ॥ २६ ॥

दृश्यन्ते वै विकर्णेह वैकृतानि बहून्यपि।  
तज्जातस्तद्विनाशाय यथाग्निररणिप्रजः ॥ २७ ॥

(व्याधिर्बलं नाशयते शरीरस्थोऽपि सम्भृतः।  
तृणानि पशवो घ्नन्ति स्वपक्षं चैव कौरवः॥  
द्रोणो भीष्मः कृपो द्रौणिर्विदुरश्च महामतिः।  
धृतराष्ट्रमश्च गान्धारी भवतः प्राज्ञवत्तराः॥)

एते न किंचिदप्याहुश्चोदिता ह्यपि कृष्णया।  
धर्मेण विजितामेतां मन्यन्ते द्रुपदात्मजाम् ॥ २८ ॥

त्वं तु केवलबाल्येन धार्तराष्ट्र विदीर्यसे।  
यद् ब्रवीषि सभामध्ये बालः स्थविरभाषितम् ॥ २९ ॥

न च धर्मं यथावत् त्वं वेत्सि दुर्योधनावर।  
यद् ब्रवीषि जितां कृष्णां न जितेति सुमन्दधीः ॥ ३० ॥

कथं ह्यविजितां कृष्णां मन्यसे धृतराष्ट्रज।  
यदा सभायां सर्वस्वं न्यस्तवान् पाण्डवाग्रजः ॥ ३१ ॥

अभ्यन्तरा च सर्वस्वे द्रौपदी भरतर्षभ।  
एवं धर्मजितां कृष्णां मन्यसे न जितां कथम् ॥ ३२ ॥

कीर्तिता द्रौपदी वाचा अनुज्ञाता च पाण्डवैः।  
भवत्यविजिता केन हेतुनैषा मता तव ॥ ३३ ॥

मन्यसे वा सभामेतामानीतामेकवाससम् ।  
अधर्मेणेति तत्रापि शृणु मे वाक्यमुत्तमम् ॥ ३४ ॥

एको भर्ता स्त्रिया देवैर्विहितः कुरुनन्दन।  
इयं त्वनेकवशगा बन्धकीति विनिश्चिता ॥ ३५ ॥  
अस्याः सभामानयनं न चित्रमिति मे मतिः।  
एकाम्बरधरत्वं वाप्यथ वापि विवस्त्रता ॥ ३६ ॥

यच्चैषां द्रविणं किंचिद् या चैषा ये च पाण्डवाः।  
सौबलेनेह तत् सर्वं धर्मेण विजितं वसु ॥ ३७ ॥

दुःशासन सुबालोऽयं विकर्णः प्राज्ञवादिकः।  
पाण्डवानां च वासांसि द्रौपद्याश्चाप्युपाहर ॥ ३८ ॥

तच्छ्रुत्वा पाण्डवाः सर्वे स्वानि वासांसि भारत।  
अवकीर्योत्तरीयाणि सभायां समुपाविशन् ॥ ३९ ॥

ततो दुःशासनो राजन् द्रौपद्या वसनं बलात्।  
सभामध्ये समाक्षिप्य व्यपाक्रष्टुं प्रचक्रमे ॥ ४० ॥

आकृष्यमाणे वसने द्रौपद्याश्चिन्तितो हरिः।

ज्ञातं मया वसिष्ठेन पुरा गीतं महात्मना।  
महत्यापदि सम्प्राप्ते स्मर्तव्यो भगवान् हरिः॥

गोविन्देति समाभाष्य कृष्णेति च पुनः पुनः।  
मनसा चिन्तयामास देवं नारायणं प्रभुम्॥  
आपत्स्वभयदं कृष्णं लोकानां प्रपितामहम्।)

गोविन्द द्वारकावासिन् कृष्ण गोपीजनप्रिय ॥ ४१ ॥  
कौरवैः परिभूतां मां किं न जानासि केशव।  
हे नाथ हे रमानाथ व्रजनाथार्तिनाशन।  
कौरवार्णवमग्नां मामुद्धरस्व जनार्दन ॥ ४२ ॥

कृष्ण कृष्ण महायोगिन् विश्वात्मन् विश्वभावन।  
प्रपन्नां पाहि गोविन्द कुरुमध्येऽवसीदतीम् ॥ ४३ ॥

इत्यनुस्मृत्य कृष्णं सा हरिं त्रिभुवनेश्वरम्।  
प्रारुदद् दुःखिता राजन् मुखमाच्छाद्य भामिनी ॥ ४४ ॥

याज्ञसेन्या वचः श्रुत्वा कृष्णो गह्वरितोऽभवत्।  
त्यक्त्वा शय्याऽऽसनं पद्भ्यां कृपालुः कृपयाभ्यगात् ॥ ४५ ॥  
कृष्णं च विष्णुं च हरिं नरं च  
त्राणाय विक्रोशति याज्ञसेनी ।  
ततस्तु धर्मोऽन्तरितो महात्मा  
समावृणोद् वै विविधैः सुवस्त्रैः ॥ ४६ ॥

आकृष्यमाणे वसने द्रौपद्यास्तु विशाम्पते।  
तद्रूपमपरं वस्त्रं प्रादुरासीदनेकशः ॥ ४७ ॥

नानारागविरागाणि वसनान्यथ वै प्रभो।  
प्रादुर्भवन्ति शतशो धर्मस्य परिपालनात् ॥ ४८ ॥

ततो हलहलाशब्दस्तत्रासीद् घोरदर्शनः ।  
तदद्भुततमं लोको वीक्ष्य सर्वे महीभृतः।  
शशंसुर्द्रौपदीं तत्र कुत्सन्तो धृतराष्ट्रजम् ॥ ४९ ॥  
शशाप तत्र भीमस्तु राजमध्ये बृहत्स्वनः।  
क्रोधाद् विस्फुरमाणौष्ठो विनिष्पिष्य करे करम् ॥ ५० ॥

इदं मे वाक्यमादध्वं क्षत्रिया लोकवासिनः।  
नोक्तपूर्वं नरैरन्यैर्न चान्यो यद् वदिष्यति ॥ ५१ ॥

यद्येतदेवमुक्त्वाहं न कुर्यां पृथिवीश्वराः।  
पितामहानां पूर्वेषां नाहं गतिमवाप्नुयाम् ॥ ५२ ॥  
अस्य पापस्य दुर्बुद्धेर्भारतापसदस्य च।  
न पिबेयं बलाद् वक्षो भित्त्वा चेद् रुधिरं युधि॥५३॥

तस्य ते तद् वचः श्रुत्वा रौद्रं लोमप्रहर्षणम्।  
प्रचक्रुर्बहुलां पूजां कुत्सन्तो धृतराष्ट्रजम् ॥ ५४ ॥

यदा तु वाससां राशिः सभामध्ये समाचितः।  
ततो दुःशासनः श्रान्तो व्रीडितः समुपाविशत् ॥ ५५ ॥

धिक्शब्दस्तु ततस्तत्र समभूल्लोमहर्षणः ।  
सभ्यानां नरदेवानां दृष्ट्वा कुन्तीसुतांस्तथा ॥ ५६ ॥

न विब्रुवन्ति कौरव्याः प्रश्नमेतमिति स्म ह।  
स जनः क्रोशति स्मात्र धृतराष्ट्रं विगर्हयन् ॥ ५७ ॥

ततो बाहू समुच्छ्रित्य निवार्य च सभासदः।  
विदुरः सर्वधर्मज्ञ इदं वचनमब्रवीत् ॥ ५८ ॥

द्रौपदी प्रश्नमुक्त्वैवं रोरवीति ह्यनाथवत्।  
न च विब्रूत तं प्रश्नं सभ्या धर्मोऽत्र पीड्यते॥५९॥

सभां प्रपद्यते ह्यार्तः प्रज्वलन्निव हव्यवाट्।  
तं वै सत्येन धर्मेण सभ्याः प्रशमयन्त्युत ॥ ६० ॥

धर्मप्रश्नमतो ब्रूयादार्यः सत्येन मानवः।  
विब्रूयुस्तत्र तं प्रश्नं कामक्रोधबलातिगाः ॥ ६१ ॥

विकर्णेन यथाप्रज्ञमुक्तः प्रश्नो नराधिपाः।  
भवन्तोऽपि हि तं प्रश्नं विब्रुवन्तु यथामति ॥ ६२ ॥

यो हि प्रश्नं न विब्रूयाद् धर्मदर्शी सभां गतः।  
अनृते या फलावाप्तिस्तस्याः सोऽर्धं समश्नुते ॥ ६३ ॥

यः पुनर्वितथं ब्रूयाद् धर्मदर्शी सभां गतः।  
अनृतस्य फलं कृत्स्नं सम्प्राप्नोतीति निश्चयः ॥ ६४ ॥

अत्राप्युदाहरन्तीममितिहासं पुरातनम् ।  
प्रह्लादस्य च संवादं मुनेराङ्गिरसस्य च ॥ ६५ ॥

प्रह्लादो नाम दैत्येन्द्रस्तस्य पुत्रो विरोचनः।  
कन्याहेतोराङ्गिरसं सुधन्वानमुपाद्रवत् ॥ ६६ ॥

अहं ज्यायानहं ज्यायानिति कन्येप्सया तदा।  
तयोर्देवनमत्रासीत् प्राणयोरिति नः श्रुतम् ॥ ६७ ॥

तयोः प्रश्नविवादोऽभूत् प्रह्लादं तावपृच्छताम्।  
ज्यायान् क आवयोरेकः प्रश्नं प्रब्रूहि मा मृषा ॥ ६८ ॥

स वै विवदनाद् भीतः सुधन्वानं विलोकयन्।  
तं सुधन्वाब्रवीत् क्रुद्धो ब्रह्मदण्ड इव ज्वलन् ॥ ६९ ॥

यदि वै वक्ष्यसि मृषा प्रह्लादाथ न वक्ष्यसि।  
शतधा ते शिरो वज्री वज्रेण प्रहरिष्यति ॥ ७० ॥

सुधन्वना तथोक्तः सन् व्यथितोऽश्वत्थपर्णवत्।  
जगाम कश्यपं दैत्यः परिप्रष्टुं महौजसम् ॥ ७१ ॥  
सुधन्वाके ऐसा कहनेपर प्रह्लाद व्यथित हो पीपलके पत्तेकी तरह काँपने लगे और इसके विषयमें कुछ पूछनेके लिये वे महातेजस्वी कश्यपजीके पास गये॥७१॥

त्वं वै धर्मस्य विज्ञाता दैवस्येहासुरस्य च।  
ब्राह्मणस्य महाभाग धर्मकृच्छ्रमिदं शृणु ॥ ७२ ॥

यो वै प्रश्नं न विब्रूयाद् वितथं चैव निर्दिशेत्।  
के वै तस्य परे लोकास्तन्ममाचक्ष्व पृच्छतः ॥ ७३ ॥

जानन्नविब्रुवन् प्रश्नान् कामात् क्रोधाद् भयात् तथा।  
सहस्रं वारुणान् पाशानात्मनि प्रतिमुञ्चति ॥ ७४ ॥

साक्षी वा विब्रुवन् साक्ष्यं गोकर्णशिथिलश्चरन्।  
सहस्रं वारुणान् पाशानात्मनि प्रतिमुञ्चति ॥ ७५ ॥

तस्य संवत्सरे पूर्णे पाश एकः प्रमुच्यते।  
तस्मात् सत्यं तु वक्तव्यं जानता सत्यमञ्जसा ॥ ७६ ॥

विद्धो धर्मो ह्यधर्मेण सभां यत्रोपपद्यते।  
न चास्य शल्यं कृन्तन्ति विद्धास्तत्र सभासदः ॥ ७७ ॥

अर्धं हरति वै श्रेष्ठः पादो भवति कर्तृषु।  
पादश्चैव सभासत्सु ये न निन्दन्ति निन्दितम् ॥ ७८ ॥

अनेना भवति श्रेष्ठो मुच्यन्ते च सभासदः।  
एनो गच्छति कर्तारं निन्दार्हो यत्र निन्द्यते ॥ ७९ ॥

वितथं तु वदेयुर्ये धर्मं प्रह्लाद पृच्छते।  
इष्टापूर्तं च ते घ्नन्ति सप्त सप्त परावरान् ॥ ८० ॥

हृतस्वस्य हि यद् दुःखं हतपुत्रस्य चैव यत्।  
ऋणिनः प्रति यच्चैव स्वार्थाद् भ्रष्टस्य चैव यत् ॥ ८१ ॥  
स्त्रियाः पत्या विहीनाया राज्ञा ग्रस्तस्य चैव यत्।  
अपुत्रायाश्च यद् दुःखं व्याघ्राघ्रातस्य चैव यत् ॥ ८२ ॥  
अध्यूढायाश्च यद् दुःखं साक्षिभिर्विहतस्य च।  
एतानि वै समान्याहुर्दुःखानि त्रिदिवेश्वराः ॥ ८३ ॥

तानि सर्वाणि दुःखानि प्राप्नोति वितथं ब्रुवन्।  
समक्षदर्शनात् साक्षी श्रवणाच्चेति धारणात् ॥ ८४ ॥  
तस्मात् सत्यं ब्रुवन् साक्षी धर्मार्थाभ्यां न हीयते।

कश्यपस्य वचः श्रुत्वा प्रह्लादः पुत्रमब्रवीत् ॥ ८५ ॥

श्रेयान् सुधन्वा त्वत्तो वै मत्तः श्रेयांस्तथाङ्गिराः।  
माता सुधन्वनश्चापि मातृतः श्रेयसी तव।  
विरोचन सुधन्वायं प्राणानामीश्वरस्तव ॥ ८६ ॥

पुत्रस्नेहं परित्यज्य यस्त्वं धर्मे व्यवस्थितः।  
अनुजानामि ते पुत्रं जीवत्वेष शतं समाः ॥ ८७ ॥

एवं वै परमं धर्मं श्रुत्वा सर्वे सभासदः।  
यथाप्रश्नं तु कृष्णाया मन्यध्वं तत्र किं परम् ॥ ८८ ॥

विदुरस्य वचः श्रुत्वा नोचुः किंचन पार्थिवाः।  
कर्णो दुःशासनं त्वाह कृष्णां दासीं गृहान् नय ॥ ८९ ॥

तां वेपमानां सव्रीडां प्रलपन्तीं स्म पाण्डवान्।  
दुःशासनः सभामध्ये विचकर्ष तपस्विनीम् ॥ ९० ॥