+++
title_full = "071 कर्ण और दुर्योधनके वचन, भीमसेनकी प्रतिज्ञा, विदुरकी चेतावनी और द्रौपदीको धृतराष्ट्रसे वरप्राप्ति"
title = "०७१ भीमशपथः"

+++


त्रयः किलेमे ह्यधना भवन्ति  
दासः पुत्रश्चास्वतन्त्रा च नारी।  
दासस्य पत्नी त्वधनस्य भद्रे  
हीनेश्वरा दासधनं च सर्वम् ॥ १ ॥

प्रविश्य राज्ञः परिवारं भजस्व  
तत् ते कार्यं शिष्टमादिश्यतेऽत्र।  
ईशास्तु सर्वे तव राजपुत्रि  
भवन्ति वै धार्तराष्ट्रा न पार्थाः ॥ २ ॥

अन्यं वृणीष्व पतिमाशु भाविनि  
यस्माद् दास्यं न लभसि देवनेन।  
अवाच्या वै पतिषु कामवृत्ति-  
र्नित्यं दास्ये विदितं तत् तवास्तु ॥ ३ ॥

पराजितो नकुलो भीमसेनो  
युधिष्ठिरः सहदेवार्जुनौ च ।  
दासीभूता त्वं हि वै याज्ञसेनि  
पराजितास्ते पतयो नैव सन्ति ॥ ४ ॥

प्रयोजनं जन्मनि किं न मन्यते  
पराक्रमं पौरुषं चैव पार्थः।  
पाञ्चाल्यस्य द्रुपदस्यात्मजामिमां  
सभामध्ये यो व्यदेवीद् ग्लहेषु ॥ ५ ॥

तद् वै श्रुत्वा भीमसेनोऽत्यमर्षी  
भृशं निशश्वास तदाऽऽर्तरूपः ।  
राजानुगो धर्मपाशानुबद्धो  
दहन्निवैनं क्रोधसंरक्तदृष्टिः ॥ ६ ॥

नाहं कुप्ये सूतपुत्रस्य राज-  
न्नेष सत्यं दासधर्मः प्रदिष्टः।  
किं विद्विषो वै मामेवं व्याहरेयु-  
र्नादेवीस्त्वं यद्यनया नरेन्द्र ॥ ७ ॥

भीमसेनवचः श्रुत्वा राजा दुर्योधनस्तदा।  
युधिष्ठिरमुवाचेदं तूष्णीम्भूतमचेतनम् ॥ ८ ॥

भीमार्जुनौ यमौ चैव स्थितौ ते नृप शासने।  
प्रश्नं ब्रूहि च कृष्णां त्वमजितां यदि मन्यसे ॥ ९ ॥

एवमुक्त्वा तु कौन्तेयमपोह्य वसनं स्वकम्।  
स्मयन्नवेक्ष्य पाञ्चालीमैश्वर्यमदमोहितः ॥ १० ॥  
कदलीस्तम्भसदृशं सर्वलक्षणसंयुतम् ।  
गजहस्तप्रतीकाशं वज्रप्रतिमगौरवम् ॥ ११ ॥  
अभ्युत्स्मयित्वा राधेयं भीममाधर्षयन्निव ।  
द्रौपद्याः प्रेक्षमाणायाः सव्यमूरुमदर्शयत् ॥ १२ ॥

भीमसेनस्तमालोक्य नेत्रे उत्फाल्य लोहिते।  
प्रोवाच राजमध्ये तं सभां विश्रावयन्निव ॥ १३ ॥

पितृभिः सह सालोक्यं मा स्म गच्छेद् वृकोदरः।  
यद्येतमूरुं गदया न भिन्द्यां ते महाहवे ॥ १४ ॥

क्रुद्धस्य तस्य सर्वेभ्यः स्रोतोभ्यः पावकर्चिषः।  
वृक्षस्येव विनिश्चेरुः कोटरेभ्यः प्रदह्यतः ॥ १५ ॥

परं भयं पश्यत भीमसेनात्  
तद् बुध्यध्वं धृतराष्ट्रस्य पुत्राः।  
दैवेरितो नूनमयं पुरस्तात्  
परोऽनयो भरतेषूदपादि ॥ १६ ॥

अतिद्यूतं कृतमिदं धार्तराष्ट्रा  
यस्मात् स्त्रियं विवदध्वं सभायाम्।  
योगक्षेमौ नश्यतो वः समग्रौ  
पापान् मन्त्रान् कुरवो मन्त्रयन्ति ॥ १७ ॥

इमं धर्मं कुरवो जानताशु  
ध्वस्ते धर्मे परिषत् सम्प्रदुष्येत्।  
इमां चेत् पूर्वं कितवोऽग्लहिष्य-  
दीशोऽभविष्यदपराजितात्मा ॥ १८ ॥

स्वप्ने यथैतद् विजितं धनं स्या-  
देवं मन्ये यस्य दीव्यत्यनीशः।  
गान्धारराजस्य वचो निशम्य  
धर्मादस्मात् कुरवो मापयात ॥ १९ ॥

भीमस्य वाक्ये तद्वदेवार्जुनस्य  
स्थितोऽहं वै यमयोश्चैवमेव ।  
युधिष्ठिरं ते प्रवदन्त्वनीश-  
मथो दास्यान्मोक्ष्यसे याज्ञसेनि ॥ २० ॥

ईशो राजा पूर्वमासीद् ग्लहे नः  
कुन्तीसुतो धर्मराजो महात्मा ।  
ईशस्त्वयं कस्य पराजितात्मा  
तज्जानीध्वं कुरवः सर्व एव ॥ २१ ॥

ततो राज्ञो धृतराष्ट्रस्य गेहे  
गोमायुरुच्चैर्व्याहरदग्निहोत्रे ।  
तं रासभाः प्रत्यभाषन्त राजन्  
समन्ततः पक्षिणश्चैव रौद्राः ॥ २२ ॥

तं वै शब्दं विदुरस्तत्त्ववेदी  
शुश्राव घोरं सुबलात्मजा च।  
भीष्मो द्रोणो गौतमश्चापि विद्वान्  
स्वस्ति स्वस्तीत्यपि चैवाहुरुच्चैः ॥ २३ ॥

ततो गान्धारी विदुरश्चापि विद्वां-  
स्तमुत्पातं घोरमालक्ष्य राजे ।  
निवेदयामासतुरार्तवत् तदा  
ततो राजा वाक्यमिदं बभाषे ॥ २४ ॥

हतोऽसि दुर्योधन मन्दबुद्धे  
यस्त्वं सभायां कुरुपुङ्गवानाम् ।  
स्त्रियं समाभाषसि दुर्विनीत  
विशेषतो द्रौपदीं धर्मपत्नीम् ॥ २५ ॥

एवमुक्त्वा धृतराष्ट्रो मनीषी  
हितान्वेषी बान्धवानामपायात् ।  
कृष्णां पाञ्चालीमब्रवीत् सान्त्वपूर्वं  
विमृश्यैतत् प्रज्ञया तत्त्वबुद्धिः ॥ २६ ॥

वरं वृणीष्व पाञ्चालि मत्तो यदभिवाञ्छसि।  
वधूनां हि विशिष्टा मे त्वं धर्मपरमा सती ॥ २७ ॥

ददासि चेद् वरं मह्यं वृणोमि भरतर्षभ।  
सर्वधर्मानुगः श्रीमानदासोऽस्तु युधिष्ठिरः ॥ २८ ॥  
मनस्विनमजानन्तो मैवं ब्रूयुः कुमारकाः।  
एष वै दासपुत्रो हि प्रतिविन्ध्यं ममात्मजम् ॥ २९ ॥

राजपुत्रः पुरा भूत्वा यथा नान्यः पुमान् क्वचित्।  
राजभिर्लालितस्यास्य न युक्ता दासपुत्रता ॥ ३० ॥

एवं भवतु कल्याणि यथा त्वमभिभाषसे।  
द्वितीयं ते वरं भद्रे ददानि वरयस्व ह।  
मनो हि मे वितरति नैकं त्वं वरमर्हसि ॥ ३१ ॥

सरथौ सधनुष्कौ च भीमसेनधनंजयौ।  
यमौ च वरये राजन्नदासान् स्ववशानहम् ॥ ३२ ॥

तथास्तु ते महाभागे यथा त्वं नन्दिनीच्छसि।  
तृतीयं वरयास्मत्तो नासि द्वाभ्यां सुसत्कृता।  
त्वं हि सर्वस्नुषाणां मे श्रेयसी धर्मचारिणी ॥ ३३ ॥

लोभो धर्मस्य नाशाय भगवन् नाहमुत्सहे।  
अनर्हा वरमादातुं तृतीयं राजसत्तम ॥ ३४ ॥

एकमाहुर्वैश्यवरं द्वौ तु क्षत्रस्त्रिया वरौ।  
त्रयस्तु राज्ञो राजेन्द्र ब्राह्मणस्य शतं वराः ॥ ३५ ॥

पापीयांस इमे भूत्वा संतीर्णाः पतयो मम।  
वेत्स्यन्ति चैव भद्राणि राजन् पुण्येन कर्मणा ॥ ३६ ॥