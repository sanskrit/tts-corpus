+++
title_full = "056 धृतराष्ट्र और दुर्योधनकी बातचीत, द्यूतक्रीड़ाके लिये सभानिर्माण और धृतराष्ट्रका युधिष्ठिरको बुलानेके लिये विदुरको आज्ञा देना"
title = "०५६ द्यूतव्यवस्था"

+++


यां त्वमेतां श्रियं दृष्ट्वा पाण्डुपुत्रे युधिष्ठिरे।  
तप्यसे तां हरिष्यामि द्यूतेन जयतां वर ॥ १ ॥

आहूयतां परं राजन् कुन्तीपुत्रो युधिष्ठिरः।  
अगत्वा संशयमहमयुद्ध्वा च चमूमुखे ॥ २ ॥  
अक्षान् क्षिपन्नक्षतः सन् विद्वानविदुषो जये।  
ग्लहान् धनूंषि मे विद्धि शरानक्षांश्च भारत ॥ ३ ॥

अक्षाणां हृदयं मे ज्यां रथं विद्धि ममास्तरम् ॥ ४ ॥

अयमुत्सहते राजञ्छ्रियमाहर्तुमक्षवित् ।  
द्यूतेन पाण्डुपुत्रेभ्यस्तदनुज्ञातुमर्हसि ॥ ५ ॥

स्थितोऽस्मि शासने भ्रातुर्विदुरस्य महात्मनः।  
तेन संगम्य वेत्स्यामि कार्यस्यास्य विनिश्चयम् ॥ ६ ॥

व्यपनेष्यति ते बुद्धिं विदुरो मुक्तसंशयः।  
पाण्डवानां हिते युक्तो न तथा मम कौरव ॥ ७ ॥

नारभेतान्यसामर्थ्यात् पुरुषः कार्यमात्मनः ।  
मतिसाम्यं द्वयोर्नास्ति कार्येषु कुरुनन्दन ॥ ८ ॥

भयं परिहरन् मन्द आत्मानं परिपालयन्।  
वर्षासु क्लिन्नकटवत् तिष्ठन्नेवावसीदति ॥ ९ ॥

न व्याधयो नापि यमः प्राप्तुं श्रेयः प्रतीक्षते।  
यावदेव भवेत् कल्पस्तावच्छ्रेयः समाचरेत् ॥ १० ॥

सर्वथा पुत्र बलिभिर्विग्रहो मे न रोचते।  
वैरं विकारं सृजति तद् वै शस्त्रमनायसम् ॥ ११ ॥

अनर्थमर्थं मन्यसे राजपुत्र  
संग्रन्थनं कलहस्याति घोरम् ।  
तद् वै प्रवृत्तं तु यथा कथंचित्  
सृजेदसीन् निशितान् सायकांश्च ॥ १२ ॥

द्यूते पुराणैर्व्यवहारः प्रणीत-  
स्तत्रात्ययो नास्ति न सम्प्रहारः।  
तद् रोचतां शकुनेर्वाक्यमद्य  
सभां क्षिप्रं त्वमिहाज्ञापयस्व ॥ १३ ॥

स्वर्गद्वारं दीव्यतां नो विशिष्टं  
तद्वर्तिनां चापि तथैव युक्तम्।  
भवेदेवं ह्यात्मना तुल्यमेव  
दुरोदरं पाण्डवैस्त्वं कुरुष्व ॥ १४ ॥

वाक्यं न मे रोचते यत् त्वयोक्तं  
यत् ते प्रियं तत् क्रियतां नरेन्द्र।  
पश्चात् तप्स्यसे तदुपाक्रम्य वाक्यं  
न हीदृशं भावि वचो हि धर्म्यम् ॥ १५ ॥

दृष्टं ह्येतद् विदुरेणैव सर्वं  
विपश्चिता बुद्धिविद्यानुगेन ।  
तदेवैतदवशस्याभ्युपैति  
महद् भयं क्षत्रियजीवघाति ॥ १६ ॥

एवमुक्त्वा धृतराष्ट्रो मनीषी  
दैवं मत्वा परमं दुस्तरं च।  
शशासोच्चैः पुरुषान् पुत्रवाक्ये  
स्थितो राजा दैवसम्मूढचेताः ॥ १७ ॥  
सहस्रस्तम्भां हेमवैदूर्यचित्रां  
शतद्वारां तोरणस्फाटिकाख्याम् ।  
सभामग्र्यां क्रोशमात्रायतां मे  
तद्विस्तारामाशु कुर्वन्तु युक्ताः ॥ १८ ॥

श्रुत्वा तस्य त्वरिता निर्विशङ्काः  
प्राज्ञा दक्षास्तां तदा चक्रुराशु।  
सर्वद्रव्याण्युपजह्रुः सभायां  
सहस्रशः शिल्पिनश्चैव युक्ताः ॥ १९ ॥

कालेनाल्पेनाथ निष्ठां गतां तां  
सभां रम्यां बहुरत्नां विचित्राम्।  
चित्रैर्हैमैरासनैरभ्युपेता-  
माचख्युस्ते तस्य राज्ञः प्रतीताः ॥ २० ॥

ततो विद्वान् विदुरं मन्त्रिमुख्य-  
मुवाचेदं धृतराष्ट्रो नरेन्द्रः ।  
युधिष्ठिरं राजपुत्रं च गत्वा  
मद्वाक्येन क्षिप्रमिहानयस्व ॥ २१ ॥

सभेयं मे बहुरत्ना विचित्रा  
शय्यासनैरुपपन्ना महार्हैः ।  
सा दृश्यतां भ्रातृभिः सार्धमेत्य  
सुहृद्‌द्यूतं वर्ततामत्र चेति ॥ २२ ॥