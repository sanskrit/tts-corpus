+++
title_full = "061 जूएमें शकुनिके छलसे प्रत्येक दाँवपर युधिष्ठिरकी हार"
title = "०६१ युधिष्ठिरपराजयः"

+++


मत्तः कैतवकेनैव यज्जितोऽस्मि दुरोदरे।  
शकुने हन्त दीव्यामो ग्लहमानाः परस्परम् ॥ १ ॥

सन्ति निष्कसहस्रस्य भाण्डिन्यो भरिताः शुभाः।  
कोशो हिरण्यमक्षय्यं जातरूपमनेकशः ।  
एतद् राजन् मम धनं तेन दीव्याम्यहं त्वया ॥ २ ॥

कौरवाणां कुलकरं ज्येष्ठं पाण्डवमच्युतम्।  
इत्युक्तः शकुनिः प्राह जितमित्येव तं नृपम् ॥ ३ ॥

अयं सहस्रसमितो वैयाघ्रः सुप्रतिष्ठितः।  
सुचक्रोपस्करः श्रीमान् किङ्किणीजालमण्डितः ॥ ४ ॥  
संह्रादनो राजरथो य इहास्मानुपावहत्।  
जैत्रो रथवरः पुण्यो मेघसागरनिःस्वनः॥  
अष्टौ यं कुररच्छायाः सदश्वा राष्ट्रसम्मताः ॥ ५ ॥  
वहन्ति नैषां मुच्येत पदाद् भूमिमुपस्पृशन्।  
एतद् राजन् धनं मह्यं तेन दीव्याम्यहं त्वया ॥ ६ ॥

एवं श्रुत्वा व्यवसितो निकृतिं समुपाश्रितः।  
जितमित्येव शकुनिर्युधिष्ठिरमभाषत ॥ ७ ॥

शतं दासीसहस्राणि तरुण्यो हेमभद्रिकाः।  
कम्बुकेयूरधारिण्यो निष्ककण्ठ्यः स्वलंकृताः ॥ ८ ॥  
महार्हमाल्याभरणाः सुवस्त्राश्चन्दनोक्षिताः ।  
मणीन् हेम च बिभ्रत्यश्चतुःषष्टिविशारदाः ॥ ९ ॥  
अनुसेवां चरन्तीमाः कुशला नृत्यसामसु।  
स्नातकानाममात्यानां राज्ञां च मम शासनात्।  
एतद् राजन् मम धनं तेन दीव्याम्यहं त्वया ॥ १० ॥

एतच्छ्रुत्वा व्यवसितो निकृतिं समुपाश्रितः।  
जितमित्येव शकुनिर्युधिष्ठिरमभाषत ॥ ११ ॥

एतावन्ति च दासानां सहस्राण्युत सन्ति मे।  
प्रदक्षिणानुलोमाश्च प्रावारवसनाः सदा ॥ १२ ॥

प्राज्ञा मेधाविनो दान्ता युवानो मृष्टकुण्डलाः।  
पात्रीहस्ता दिवारात्रमतिथीन् भोजयन्त्युत ।  
एतद् राजन् मम धनं तेन दीव्याम्यहं त्वया ॥ १३ ॥

एतच्छ्रुत्वा व्यवसितो निकृतिं समुपाश्रितः।  
जितमित्येव शकुनिर्युधिष्ठिरमभाषत ॥ १४ ॥

सहस्रसंख्या नागा मे मत्तास्तिष्ठन्ति सौबल।  
हेमकक्षाः कृतापीडाः पद्मिनो हेममालिनः ॥ १५ ॥

सुदान्ता राजवहनाः सर्वशब्दक्षमा युधि।  
ईषादन्ता महाकायाः सर्वे चाष्टकरेणवः ॥ १६ ॥

सर्वे च पुरभेत्तारो नवमेघनिभा गजाः।  
एतद् राजन् मम धनं तेन दीव्याम्यहं त्वया ॥ १७ ॥

इत्येवंवादिनं पार्थं प्रहसन्निव सौबलः।  
जितमित्येव शकुनिर्युधिष्ठिरमभाषत ॥ १८ ॥

रथास्तावन्त एवेमे हेमदण्डाः पताकिनः।  
हयैर्विनीतैः सम्पन्ना रथिभिश्चित्रयोधिभिः ॥ १९ ॥  
एकैको ह्यत्र लभते सहस्रपरमां भृतिम्।  
युध्यतोऽयुध्यतो वापि वेतनं मासकालिकम्।  
एतद् राजन् मम धनं तेन दीव्याम्यहं त्वया ॥ २० ॥

इत्येवमुक्ते वचने कृतवैरो दुरात्मवान्।  
जितमित्येव शकुनिर्युधिष्ठिरमभाषत ॥ २१ ॥

अश्वांस्तित्तिरिकल्माषान् गान्धर्वान् हेममालिनः ।  
ददौ चित्ररथस्तुष्टो यांस्तान् गाण्डीवधन्वने ॥ २२ ॥  
युद्धे जितः पराभूतः प्रीतिपूर्वमरिंदमः।  
एतद् राजन् मम धनं तेन दीव्याम्यहं त्वया ॥ २३ ॥

एतच्छ्रुत्वा व्यवसितो निकृतिं समुपाश्रितः।  
जितमित्येव शकुनिर्युधिष्ठिरमभाषत ॥ २४ ॥

रथानां शकटानां च श्रेष्ठानां चायुतानि मे।  
युक्तान्येव हि तिष्ठन्ति वाहैरुच्चावचैस्तथा ॥ २५ ॥

एवं वर्णस्य वर्णस्य समुच्चीय सहस्रशः।  
यथा समुदिता वीराः सर्वे वीरपराक्रमाः ॥ २६ ॥

क्षीरं पिबन्तस्तिष्ठन्ति भुञ्जानाः शालितण्डुलान्।  
षष्टिस्तानि सहस्राणि सर्वे विपुलवक्षसः।  
एतद् राजन् मम धनं तेन दीव्याम्यहं त्वया ॥ २७ ॥

एतच्छ्रुत्वा व्यवसितो निकृतिं समुपाश्रितः।  
जितमित्येव शकुनिर्युधिष्ठिरमभाषत ॥ २८ ॥

ताम्रलोहैः परिवृता निधयो ये चतुःशताः।  
पञ्चद्रौणिक एकैकः सुवर्णस्याहतस्य वै ॥ २९ ॥  
जातरूपस्य मुख्यस्य अनर्घेयस्य भारत।  
एतद् राजन् मम धनं तेन दीव्याम्यहं त्वया ॥ ३० ॥

एतच्छ्रुत्वा व्यवसितो निकृतिं समुपाश्रितः।  
जितमित्येव शकुनिर्युधिष्ठिरमभाषत ॥ ३१ ॥