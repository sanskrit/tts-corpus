+++
title_full = "065 युधिष्ठिरका धन, राज्य, भाइयों तथा द्रौपदी-सहित अपनेको भी हारना"
title = "०६५ द्रौपदीच्युतिः"

+++


बहु वित्तं पराजैषीः पाण्डवानां युधिष्ठिर।  
आचक्ष्व वित्तं कौन्तेय यदि तेऽस्त्यपराजितम् ॥ १ ॥

मम वित्तमसंख्येयं यदहं वेद सौबल।  
अथ त्वं शकुने कस्माद् वित्तं समनुपृच्छसि ॥ २ ॥

अयुतं प्रयुतं चैव शङ्कुं पद्मं तथार्बुदम्।  
खर्वं शङ्खं निखर्वं च महापद्मं च कोटयः ॥ ३ ॥  
मध्यं चैव परार्थं च सपरं चात्र पण्यताम्।  
एतन्मम धनं राजंस्तेन दीव्याम्यहं त्वया ॥ ४ ॥

एतच्छ्रुत्वा व्यवसितो निकृतिं समुपाश्रितः।  
जितमित्येव शकुनिर्युधिष्ठिरमभाषत ॥ ५ ॥

गवाश्वं बहुधेनूकमसंख्येयमजाविकम् ।  
यत् किंचिदनुपर्णाशां प्राक् सिन्धोरपि सौबल।  
एतन्मम धनं सर्वं तेन दीव्याम्यहं त्वया ॥ ६ ॥

एतच्छ्रुत्वा व्यवसितो निकृतिं समुपाश्रितः।  
जितमित्येव शकुनिर्युधिष्ठिरमभाषत ॥ ७ ॥

पुरं जनपदो भूमिरब्राह्मणधनैः सह।  
अब्राह्मणाश्च पुरुषा राजञ्छिष्टं धनं मम।  
एतद् राजन् मम धनं तेन दीव्याम्यहं त्वया ॥ ८ ॥

एतच्छ्रुत्वा व्यवसितो निकृतिं समुपाश्रितः।  
जितमित्येव शकुनिर्युधिष्ठिरमभाषत ॥ ९ ॥

राजपुत्रा इमे राजञ्छोभन्ते यैर्विभूषिताः।  
कुण्डलानि च निष्काश्च सर्वं राजविभूषणम्।  
एतन्मम धनं राजंस्तेन दीव्याम्यहं त्वया ॥ १० ॥

एतच्छ्रुत्वा व्यवसितो निकृतिं समुपाश्रितः।  
जितमित्येव शकुनिर्युधिष्ठिरमभाषत ॥ ११ ॥

श्यामो युवा लोहिताक्षः सिंहस्कन्धो महाभुजः।  
नकुलो ग्लह एवैको विद्ध्येतन्मम तद्धनम् ॥ १२ ॥

प्रियस्ते नकुलो राजन् राजपुत्रो युधिष्ठिर।  
अस्माकं वशतां प्राप्तो भूयः केनेह दीव्यसे ॥ १३ ॥

एवमुक्त्वा तु तानक्षाञ्छकुनिः प्रत्यदीव्यत।  
जितमित्येव शकुनिर्युधिष्ठिरमभाषत ॥ १४ ॥

अयं धर्मान् सहदेवोऽनुशास्ति  
लोके ह्यस्मिन् पण्डिताख्यां गतश्च।  
अनर्हता राजपुत्रेण तेन  
दीव्याम्यहं चाप्रियवत् प्रियेण ॥ १५ ॥

एतच्छ्रुत्वा व्यवसितो निकृतिं समुपाश्रितः।  
जितमित्येव शकुनिर्युधिष्ठिरमभाषत ॥ १६ ॥

माद्रीपुत्रौ प्रियौ राजंस्तवेमौ विजितौ मया।  
गरीयांसौ तु ते मन्ये भीमसेनधनंजयौ ॥ १७ ॥

अधर्मं चरसे नूनं यो नावेक्षसि वै नयम्।  
यो नः सुमनसां मूढ विभेदं कर्तुमिच्छसि ॥ १८ ॥

गर्ते मत्तः प्रपतते प्रमत्तः स्थाणुमृच्छति।  
ज्येष्ठो राजन् वरिष्ठोऽसि नमस्ते भरतर्षभ ॥ १९ ॥

स्वप्ने तानि न दृश्यन्ते जाग्रतो वा युधिष्ठिर।  
कितवा यानि दीव्यन्तः प्रलपन्त्युत्कटा इव ॥ २० ॥

यो नः संख्ये नौरिव पारनेता  
जेता रिपूणां राजपुत्रस्तरस्वी ।  
अनर्हता लोकवीरेण तेन  
दीव्याम्यहं शकुने फाल्गुनेन ॥ २१ ॥

एतच्छ्रुत्वा व्यवसितो निकृतिं समुपाश्रितः।  
जितमित्येव शकुनिर्युधिष्ठिरमभाषत ॥ २२ ॥

अयं मया पाण्डवानां धनुर्धरः  
पराजितः पाण्डवः सव्यसाची ।  
भीमेन राजन् दयितेन दीव्य  
यत् कैतवं पाण्डव तेऽवशिष्टम् ॥ २३ ॥

यो नो नेता युधि नः प्रणेता  
यथा वज्री दानवशत्रुरेकः ।  
तिर्यक्प्रेक्षी संनतभ्रूर्महात्मा  
सिंहस्कन्धो यश्च सदात्यमर्षी ॥ २४ ॥  
बलेन तुल्यो यस्य पुमान् न विद्यते  
गदाभृतामग्र्य इहारिमर्दनः ।  
अनर्हता राजपुत्रेण तेन  
दीव्याम्यहं भीमसेनेन राजन् ॥ २५ ॥

एतच्छ्रुत्वा व्यवसितो निकृतिं समुपाश्रितः।  
जितमित्येव शकुनिर्युधिष्ठिरमभाषत ॥ २६ ॥

बहु वित्तं पराजैषीर्भ्रातॄंश्च सहयद्विपान्।  
आचक्ष्व वित्तं कौन्तेय यदि तेऽस्त्यपराजितम् ॥ २७ ॥

अहं विशिष्टः सर्वेषां भ्रातॄणां दयितस्तथा।  
कुर्यामहं जितः कर्म स्वयमात्मन्युपप्लुते ॥ २८ ॥

एतच्छ्रुत्वा व्यवसितो निकृतिं समुपाश्रितः।  
जितमित्येव शकुनिर्युधिष्ठिरमभाषत ॥ २९ ॥

एतत् पापिष्ठमकरोर्यदात्मानमहारयः ।  
शिष्टे सति धने राजन् पाप आत्मपराजयः ॥ ३० ॥

एवमुक्त्वा मताक्षस्तान् ग्लहे सर्वानवस्थितान्।  
पराजयं लोकवीरानुक्त्वा राज्ञां पृथक्-पृथक् ॥ ३१ ॥

अस्ति ते वै प्रिया राजन् ग्लह एकोऽपराजितः।  
पणस्व कृष्णां पाञ्चालीं तयाऽऽत्मानं पुनर्जय ॥ ३२ ॥

नैव ह्रस्वा न महती न कृष्णा नातिरोहिणी।  
नीलकुञ्चितकेशी च तया दीव्याम्यहं त्वया ॥ ३३ ॥

शारदोत्पलपत्राक्ष्या शारदोत्पलगन्धया ।  
शारदोत्पलसेविन्या रूपेण श्रीसमानया ॥ ३४ ॥

तथैव स्यादानृशंस्यात् तथा स्याद् रूपसम्पदा।  
तथा स्याच्छीलसम्पत्त्या यामिच्छेत् पुरुषः स्त्रियम् ॥ ३५ ॥

सर्वैगुणैर्हि सम्पन्नामनुकूलां प्रियंवदाम् ।  
यादृशीं धर्मकामार्थसिद्धिमिच्छेन्नरः स्त्रियम् ॥ ३६ ॥

चरमं संविशति या प्रथमं प्रतिबुध्यते।  
आगोपालाविपालेभ्यः सर्वं वेद कृताकृतम् ॥ ३७ ॥

आभाति पद्मवद् वक्त्रं सस्वेदं मल्लिकेव च।  
वेदिमध्या दीर्घकेशी ताम्रास्या नातिलोमशा ॥ ३८ ॥

तयैवंविधया राजन् पाञ्चाल्याहं सुमध्यया।  
ग्लहं दीव्यामि चार्वङ्ग्या द्रौपद्या हन्त सौबल ॥ ३९ ॥

एवमुक्ते तु वचने धर्मराजेन धीमता।  
धिग्धिगित्येव वृद्धानां सभ्यानां निःसृता गिरः ॥ ४० ॥

चुक्षुभे सा सभा राजन् राज्ञां संजज्ञिरे शुचः।  
भीष्मद्रोणकृपादीनां स्वेदश्च समजायत ॥ ४१ ॥

शिरो गृहीत्वा विदुरो गतसत्त्व इवाभवत्।  
आस्ते ध्यायन्नधोवक्त्रो निःश्वसन्निव पन्नगः ॥ ४२ ॥

(बाह्लीकः सोमदत्तश्च प्रातीपेयः ससंजयः।  
द्रौणिभूरिश्रवाश्चैव युयुत्सुर्धृतराष्ट्रजः ॥  
हस्तौ पिंषन्नधोवक्त्रा निःश्वसन्त इवोरगाः॥)

धृतराष्ट्रस्तु तं हृष्टः पर्यपृच्छत् पुनः पुनः।  
किं जितं किं जितमिति ह्याकारं नाभ्यरक्षत ॥ ४३ ॥

जहर्ष कर्णोऽतिभृशं सह दुःशासनादिभिः।  
इतरेषां तु सभ्यानां नेत्रेभ्यः प्रापतज्जलम् ॥ ४४ ॥

सौबलस्त्वभिधायैवं जितकाशी मदोत्कटः ।  
जितमित्येव तानक्षान् पुनरेवान्वपद्यत ॥ ४५ ॥