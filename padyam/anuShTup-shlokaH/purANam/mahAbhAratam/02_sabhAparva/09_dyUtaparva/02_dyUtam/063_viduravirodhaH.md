+++
title_full = "063 विदुरजीके द्वारा जूएका घोर विरोध"
title = "०६३ विदुरविरोधः"

+++


द्यूतं मूलं कलहस्याभ्युपैति  
मिथो भेदं महते दारुणाय।  
यदास्थितोऽयं धृतराष्ट्रस्य पुत्रो  
दुर्योधनः सृजते वैरमुग्रम् ॥ १ ॥

प्रातीपेयाः शान्तनवा भैमसेनाः सबाह्लिकाः।  
दुर्योधनापराधेन कृच्छ्रं प्राप्स्यन्ति सर्वशः ॥ २ ॥

दुर्योधनो मदेनैष क्षेमं राष्ट्रादपोहति।  
विषाणं गौरिव मदात् स्वयमारुजतेऽऽत्मनः ॥ ३ ॥

यश्चित्तमन्वेति परस्य राजन्  
वीरः कविः स्वामवमन्य दृष्टिम्।  
नावं समुद्रे इव बालनेत्रा-  
मारुह्य घोरे व्यसने निमज्जेत् ॥ ४ ॥

दुर्योधनो ग्लहते पाण्डवेन  
प्रियायसे त्वं जयतीति तच्च।  
अतिनर्मा जायते सम्प्रहारो  
यतो विनाशः समुपैति पुंसाम् ॥ ५ ॥

आकर्षस्तेऽवाक्फलः सुप्रणीतो  
हृदि प्रौढो मन्त्रपदः समाधिः।  
युधिष्ठिरेण कलहस्तवाय-  
मचिन्तितोऽनभिमतः स्वबन्धुना ॥ ६ ॥

प्रातीपेयाः शान्तनवाः शृणुध्वं  
काव्यां वाचं संसदि कौरवाणाम्।  
वैश्वानरं प्रज्वलितं सुघोरं  
मा यास्यध्वं मन्दमनुप्रपन्नाः ॥ ७ ॥

यदा मन्युं पाण्डवोऽजातशत्रु-  
र्न संयच्छेदक्षमदाभिभूतः ।  
वृकोदरः सव्यसाची यमौ च  
कोऽत्र द्वीपः स्यात् तुमुले वस्तदानीम् ॥ ८ ॥

महाराज प्रभवस्त्वं धनानां  
पुरा द्यूतान्मनसा यावदिच्छेः ।  
बहुवित्तान् पाण्डवांश्चेज्जयस्त्वं  
किं ते तत् स्याद् वसु विन्देह पार्थान् ॥ ९ ॥

जानीमहे देवितं सौबलस्य  
वेद द्यूते निकृतिं पर्वतीयः।  
यतः प्राप्तः शकुनिस्तत्र यातु  
मा यूयुधो भारत पाण्डवेयान् ॥ १० ॥