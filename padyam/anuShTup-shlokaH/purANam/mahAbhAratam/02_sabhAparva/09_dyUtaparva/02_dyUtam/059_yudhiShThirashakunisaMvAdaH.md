+++
title_full = "059 जूएके अनौचित्यके सम्बन्धमें युधिष्ठिर और शकुनिका संवाद"
title = "०५९ युधिष्ठिरशकुनिसंवादः"

+++


प्रविश्य तां सभां पार्था युधिष्ठिरपुरोगमाः।  
समेत्य पार्थिवान् सर्वान् पूजार्हानभिपूज्य च ॥ १ ॥  
यथावयः समेयाना उपविष्टा यथार्हतः।  
आसनेषु विचित्रेषु स्पर्ध्यास्तरणवत्सु च ॥ २ ॥

तेषु तत्रोपविष्टेषु सर्वेष्वथ नृपेषु च।  
शकुनिः सौबलस्तत्र युधिष्ठिरमभाषत ॥ ३ ॥

उपस्तीर्णा सभा राजन् सर्वे त्वयि कृतक्षणाः।  
अक्षानुप्त्वा देवनस्य समयोऽस्तु युधिष्ठिर ॥ ४ ॥

निकृतिर्देवनं पापं न क्षात्रोऽत्र पराक्रमः।  
न च नीतिर्ध्रुवा राजन् किं त्वं द्यूतं प्रशंससि॥५॥

न हि मानं प्रशंसन्ति निकृतौ कितवस्य हि।  
शकुने मैव नो जैषीरमार्गेण नृशंसवत् ॥ ६ ॥

यो वेत्ति संख्यां निकृतौ विधिज्ञ-  
श्चेष्टास्वखिन्नः कितवोऽक्षजासु ।  
महामतिर्यश्च जानाति द्यूतं  
स वै सर्वं सहते प्रक्रियासु ॥ ७ ॥

अक्षग्लहः सोऽभिभवेत् परं न-  
स्तेनैव दोषो भवतीह पार्थ।  
दीव्यामहे पार्थिव मा विशङ्कां  
कुरुष्य पाणं च चिरं च मा कृथाः ॥ ८ ॥

एवमाहायमसितो देवलो मुनिसत्तमः ।  
इमानि लोकद्वाराणि यो वै भ्राम्यति सर्वदा ॥ ९ ॥  
इदं वै देवनं पापं निकृत्या कितवैः सह।  
धर्मेण तु जयो युद्धे तत्परं न तु देवनम्॥१०॥

नार्या म्लेच्छन्ति भाषाभिर्मायया न चरन्त्युत।  
अजिह्ममशठं युद्धमेतत् सत्पुरुषव्रतम् ॥ ११ ॥

शक्तितो ब्राह्मणान् नूनं रक्षितुं प्रयतामहे।  
तद् वै वित्तं मातिदेवीर्मा जैषीः शकुने परान् ॥ १२ ॥

निकृत्या कामये नाहं सुखान्युत धनानि वा।  
कितवस्येह कृतिनो वृत्तमेतन्न पूज्यते ॥ १३ ॥

श्रोत्रियः श्रोत्रियानेति निकृत्यैव युधिष्ठिर।  
विद्वानविदुषोऽभ्येति नाहुस्तां निकृतिं जनाः ॥ १४ ॥

अक्षैर्हि शिक्षितोऽभ्येति निकृत्यैव युधिष्ठिर।  
विद्वानविदुषोऽभ्येति नाहुस्तां निकृतिं जनाः ॥ १५ ॥

अकृतास्त्रं कृतास्त्रश्च दुर्बलं बलवत्तरः।  
एवं कर्मसु सर्वेषु निकृत्यैव युधिष्ठिर।  
विद्वानविदुषोऽभ्येति नाहुस्तां निकृतिं जनाः ॥ १६ ॥

एवं त्वं मामिहाभ्येत्य निकृतिं यदि मन्यसे।  
देवनाद् विनिवर्तस्व यदि ते विद्यते भयम् ॥ १७ ॥

आहूतो न निवर्तेयमिति मे व्रतमाहितम्।  
विधिश्च बलवान् राजन् दिष्टस्यास्मि वशे स्थितः ॥ १८ ॥

अस्मिन् समागमे केन देवनं मे भविष्यति।  
प्रतिपाणश्च कोऽन्योऽस्ति ततो द्यूतं प्रवर्तताम् ॥ १९ ॥

अहं दातास्मि रत्नानां धनानां च विशाम्पते ॥ २० ॥  
मदर्थे देविता चायं शकुनिर्मातुलो मम।

अन्येनान्यस्य वै द्यूतं विषमं प्रतिभाति मे।  
एतद् विद्वन्नुपादत्स्व काममेवं प्रवर्तताम् ॥ २१ ॥