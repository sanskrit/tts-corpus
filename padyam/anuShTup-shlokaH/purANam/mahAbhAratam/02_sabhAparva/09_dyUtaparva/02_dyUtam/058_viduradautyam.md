+++
title_full = "058 विदुर और युधिष्ठिरकी बातचीत तथा युधिष्ठिरका हस्तिनापुरमें जाकर सबसे मिलना"
title = "०५८ विदुरदौत्यम्"

+++


ततः प्रायाद् विदुरोऽश्वैरुदारै-  
र्महाजवैर्बलिभिः साधुदान्तैः ।  
बलान्नियुक्तो धृतराष्ट्रेण राज्ञा  
मनीषिणां पाण्डवानां सकाशे ॥ १ ॥

सोऽभिपत्य तदध्वानमासाद्य नृपतेः पुरम्।  
प्रविवेश महाबुद्धिः पूज्यमानो द्विजातिभिः ॥ २ ॥

स राजगृहमासाद्य कुबेरभवनोपमम् ।  
अभ्यागच्छत धर्मात्मा धर्मपुत्रं युधिष्ठिरम् ॥ ३ ॥  
तं वै राजा सत्यधृतिर्महात्मा  
अजातशत्रुर्विदुरं यथावत् ।  
पूजापर्वं प्रतिगृह्याजमीढ-  
स्ततोऽपृच्छद् धृतराष्ट्रं सपुत्रम् ॥ ४ ॥

विज्ञायते ते मनसोऽप्रहर्षः  
कच्चित् क्षत्तः कुशलेनागतोऽसि ।  
कच्चित् पुत्राः स्थविरस्यानुलोमा  
वशानुगाश्चापि विशोऽथ कच्चित् ॥ ५ ॥

राजा महात्मा कुशली सपुत्र  
आस्ते वृतो ज्ञातिभिरिन्द्रकल्पः ।  
प्रीतो राजन् पुत्रगणैर्विनीतै-  
र्विशोक एवात्मरतिर्महात्मा ॥ ६ ॥

इदं तु त्वां कुरुराजोऽभ्युवाच  
पूर्वं पृष्ट्वा कुशलं चाव्ययं च।  
इयं सभा त्वत्सभातुल्यरूपा  
भ्रातॄणां ते दृश्यतामेत्य पुत्र ॥ ७ ॥  
समागम्य भ्रातृभिः पार्थ तस्यां  
सुहृद्‌द्यूतं क्रियतां रम्यतां च।  
प्रीयामहे भवतां संगमेन  
समागताः कुरवश्चापि सर्वे ॥ ८ ॥

दुरोदरा विहिता ये तु तत्र  
महात्मना धृतराष्ट्रेण राज्ञा ।  
तान् द्रक्ष्यसे कितवान् संनिविष्टा-  
नित्यागतोऽहं नृपते तज्जुषस्व ॥ ९ ॥

द्यूते क्षत्तः कलहो विद्यते नः  
को वै द्यूतं रोचयेद् बुध्यमानः।  
किं वा भवान् मन्यते युक्तरूपं  
भवद्वाक्ये सर्व एव स्थिताः स्म ॥ १० ॥

जानाम्यहं द्यूतमनर्थमूलं  
कृतश्च यत्नोऽस्य मया निवारणे।  
राजा च मां प्राहिणोत् त्वत्सकाशं  
श्रुत्वा विद्वञ्छ्रेय इहाचरस्व ॥ ११ ॥

के तत्रान्ये कितवा दीव्यमाना  
विना राज्ञो धृतराष्ट्रस्य पुत्रैः।  
पृच्छामि त्वां विदुर ब्रूहि नस्तान्  
यैर्दीव्यामः शतशः संनिपत्य ॥ १२ ॥

गान्धारराजः शकुनिर्विशाम्पते  
राजातिदेवी कृतहस्तो मताक्षः ।  
विविंशतिश्चित्रसेनश्च राजा  
सत्यव्रतः पुरुमित्रो जयश्च ॥ १३ ॥

महाभयाः कितवाः संनिविष्टा  
मायोपधा देवितारोऽत्र सन्ति ।  
धात्रा तु दिष्टस्य वशे किलेदं  
सर्वं जगत् तिष्ठति न स्वतन्त्रम् ॥ १४ ॥

नाहं राज्ञो धृतराष्ट्रस्य शासना-  
न्न गन्तुमिच्छामि कवे दुरोदरम्।  
इष्टो हि पुत्रस्य पिता सदैव  
तदस्मि कर्ता विदुरात्थ मां यथा ॥ १५ ॥

न चाकामः शकुनिना देविताहं  
न चेन्मां जिष्णुराह्वयिता सभायाम्।  
आहूतोऽहं न निवर्ते कदाचित्  
तदाहितं शाश्वतं वै व्रतं मे ॥ १६ ॥

एवमुक्त्वा विदुरं धर्मराजः  
प्रायात्रिकं सर्वमाज्ञाप्य तूर्णम् ।  
प्रायाच्छ्‌वोभूते सगणः सानुयात्रः  
सह स्त्रीभिर्द्रौपदीमादि कृत्वा ॥ १७ ॥

दैवं हि प्रज्ञां मुष्णाति चक्षुस्तेज इवापतत्।  
धातुश्च वशमन्वेति पाशैरिव नरः सितः ॥ १८ ॥

इत्युक्त्वा प्रययौ राजा सह क्षत्रा युधिष्ठिरः।  
अमृष्यमाणस्तस्याथ समाह्वानमरिंदमः ॥ १९ ॥

बाह्लीकेन रथं यत्तमास्थाय परवीरहा।  
परिच्छन्नो ययौ पार्थो भ्रातृभिः सह पाण्डवः ॥ २० ॥

राजश्रिया दीप्यमानो ययौ ब्रह्मपुरःसरः।

(संदिदेश ततः प्रेष्यान् नागाह्वयगतिं प्रति।  
ततस्ते नरशार्दूलाश्चक्रुर्वै नृपशासनम् ॥

ततो राजा महातेजाः सधौम्यः सपरिच्छदः।  
ब्राह्मणैः स्वस्ति वाच्यैव निर्दयौ मन्दिराद् बहिः॥

ब्राह्मणेभ्यो धनं दत्त्वा गत्यर्थं स यथाविधि।  
अन्येभ्यः स तु दत्त्वार्थं गन्तुमेवोपचक्रमे॥

सर्वलक्षणसम्पन्नं राजार्हं सपरिच्छदम् ।  
तमारुह्य महाराजो गजेन्द्रं षष्टिहायनम्॥  
निषसाद गजस्कन्धे काञ्चने परमासने।  
हारी किरीटी हेमाभः सर्वाभरणभूषितः॥  
रराज राजन् पार्थो वै परया नृपशोभया।  
रुक्मवेदिगतः प्राज्यो ज्वलन्निव हुताशनः॥

ततो जगाम राजा स प्रहृष्टनरवाहनः।  
रथघोषेण महता पूरयन् वै नभःस्थलम्॥  
संस्तूयमानः स्तुतिभिः सूतमागधवन्दिभिः ।  
महासैन्येन संवीतो यथाऽऽदित्यः स्वरश्मिभिः॥

पाण्डुरेणातपत्रेण ध्रियमाणेन मूर्धनि ।  
बभौ युधिष्ठिरो राजा पौर्णमास्यामिवोडुराट्॥

चामरैर्हेमदण्डैश्च धूयमानः समन्ततः ।  
जयाशिषः प्रहृष्टाणां नराणां पथि पाण्डवः॥  
प्रत्यगृह्णाद् यथान्यायं यथावद् भरतर्षभ।

अपरे कुरुराजानं पथि यान्तं समाहिताः॥  
स्तुवन्ति सततं सौख्यान्मृगपक्षिस्वनैर्नराः ।

तथैव सैनिका राजन् राजानमनुयान्ति ये॥  
तेषां हलहलाशब्दो दिवं स्तब्ध्वा प्रतिष्ठितः।

नृपस्याग्रे ययौ भीमो गजस्कन्धगतो बली॥  
उभौ पार्श्वगतौ राज्ञः सदश्वौ वै सुकल्पितौ।  
अधिरूढौ यमौ चापि जग्मतुर्भरतर्षभ॥  
शोभयन्तौ महासैन्यं तावुभौ रूपशालिनौ।

पृष्ठतोऽनुययौ धीमान् पार्थः शस्त्रभृतां वरः॥  
श्वेताश्वो गाण्डिवं गृह्य अग्निदत्तं रथं गतः।

सैन्यमध्ये ययौ राजन् कुरुराजो युधिष्ठिरः॥  
द्रौपदीप्रमुखा नार्यः सानुगाः सपरिच्छदाः।  
आरुह्य ता विचित्राणि शिबिकानां शतानि च॥  
महत्या सेनया राजन्नग्रे राज्ञो ययुस्तदा।

समृद्धनरनागाश्वं सपताकरथध्वजम् ॥  
समृद्धरथनिस्त्रिंशं पत्तिभिर्घोषितस्वनम् ।

शङ्खदुन्दुभितालानां वेणुवीणानुनादितम् ॥  
शुशुभे पाण्डवं सैन्यं प्रयातं तत् तदा नृप।

स सरांसि नदीश्चैव वनान्युपवनानि च॥  
अत्यक्रामन्महाराज पुरीं चाभ्यवपद्यत ।  
हस्तीपुरसमीपे तु कुरुराजो युधिष्ठिरः॥

चक्रे निवेशनं तत्र ततः स सहसैनिकः।  
शिवे देशे समे चैव न्यवसत् पाण्डवस्तदा॥

ततो राजन् समाहूय शोकविह्वलया गिरा।  
एतद् वाक्यं च सर्वस्वं धृतराष्ट्रचिकीर्षितम्।  
आचचक्षे यथावृत्तं विदुरोऽथ तपस्य ह॥)

धृतराष्ट्रेण चाहूतः कालस्य समयेन च ॥ २१ ॥  
स हास्तिनपुरं गत्वा धृतराष्ट्रगृहं ययौ।  
समियाय च धर्मात्मा धृतराष्ट्रेण पाण्डवः ॥ २२ ॥

तथा भीष्मेण द्रोणेन कर्णेन च कृपेण च।  
समियाय यथान्यायं द्रौणिना च विभुः सह ॥ २३ ॥

समेत्य च महाबाहुः सोमदत्तेन चैव ह।  
दुर्योधनेन शल्येन सौबलेन च वीर्यवान् ॥ २४ ॥  
ये चान्ये तत्र राजानः पूर्वमेव समागताः।  
दुःशासनेन वीरेण सर्वैर्भ्रातृभिरेव च ॥ २५ ॥  
जयद्रथेन च तथा कुरुभिश्चापि सर्वशः।  
ततः सर्वैर्महाबाहुर्भ्रातृभिः परिवारितः ॥ २६ ॥  
प्रविवेश गृहं राज्ञो धृतराष्ट्रस्य धीमतः।  
ददर्श तत्र गान्धारीं देवीं पतिमनुव्रताम् ॥ २७ ॥  
स्नुषाभिः संवृतां शश्वत् ताराभिरिव रोहिणीम्।  
अभिवाद्य स गान्धारीं तया च प्रतिनन्दितः ॥ २८ ॥

ददर्श पितरं वृद्धं प्रज्ञाचक्षुषमीश्वरम् ॥ २९ ॥

राज्ञा मूर्धन्युपाघ्रातास्ते च कौरवनन्दनाः।  
चत्वारः पाण्डवा राजन् भीमसेनपुरोगमाः ॥ ३० ॥

ततो हर्षः समभवत् कौरवाणां विशाम्पते।  
तान् दष्ट्वा पुरुषव्याघ्रान् पाण्डवान् प्रियदर्शनान् ॥ ३१ ॥

विविशुस्तेऽभ्यनुज्ञाता रत्नवन्ति गृहाणि च।  
ददृशुश्चोपयातांस्तान् दुःशलाप्रमुखाः स्त्रियः ॥ ३२ ॥  
याज्ञसेन्याः परामृद्धिं दृष्ट्वा प्रज्वलितामिव।  
स्नुषास्ता धृतराष्ट्रस्य नातिप्रमनसोऽभवन् ॥ ३३ ॥

ततस्ते पुरुषव्याघ्रा गत्वा स्त्रीभिस्तु संविदम्।  
कृत्वा व्यायामपूर्वाणि कृत्यानि प्रतिकर्म च ॥ ३४ ॥  
ततः कृताह्निकाः सर्वे दिव्यचन्दनभूषिताः।  
कल्याणमनसश्चैव ब्राह्मणान् स्वस्ति वाच्य च ॥ ३५ ॥  
मनोज्ञमशनं भुक्त्वा विविशुः शरणान्यथ।

उपगीयमाना नारीभिरस्वपन् कुरुपुङ्गवाः ॥ ३६ ॥

जगाम तेषां सा रात्रिः पुण्या रतिविहारिणाम्।  
स्तूयमानाश्च विश्रान्ताः काले निद्रामथात्यजन् ॥ ३७ ॥

सुखोषितास्ते रजनीं प्रातः सर्वे कृताह्निकाः।  
सभां रम्यां प्रविविशुः कितवैरभिनन्दिताः ॥ ३८ ॥