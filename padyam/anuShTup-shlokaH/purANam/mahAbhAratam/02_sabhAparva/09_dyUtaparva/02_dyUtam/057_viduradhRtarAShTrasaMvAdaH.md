+++
title_full = "057 विदुर और धृतराष्ट्रकी बातचीत"
title = "०५७ विदुरधृतराष्ट्रसंवादः"

+++


मतमाज्ञाय पुत्रस्य धृतराष्ट्रो नराधिपः।  
मत्वा च दुस्तरं दैवमेतद् राजंश्चकार ह ॥ १ ॥

अन्यायेन तथोक्तस्तु विदुरो विदुषां वरः।  
नाभ्यनन्दद् वचो भ्रातुर्वचनं चेदमब्रवीत् ॥ २ ॥

नाभिनन्दे नृपते प्रैषमेतं  
मैवं कृथाः कुलनाशाद् बिभेमि।  
पुत्रैर्भिन्नैः कलहस्ते ध्रुवं स्या-  
देतच्छङ्के द्यूतकृते नरेन्द्र ॥ ३ ॥

नेह क्षत्तः कलहस्तप्स्यते मां  
न चेद् दैवं प्रतिलोमं भविष्यत्।  
धात्रा तु दिष्टस्य वशे किलेदं  
सर्वं जगच्चेष्टति न स्वतन्त्रम् ॥ ४ ॥

तदद्य विदुर प्राप्य राजानं मम शासनात्।  
क्षिप्रमानय दुर्धर्षं कुन्तीपुत्रं युधिष्ठिरम् ॥ ५ ॥