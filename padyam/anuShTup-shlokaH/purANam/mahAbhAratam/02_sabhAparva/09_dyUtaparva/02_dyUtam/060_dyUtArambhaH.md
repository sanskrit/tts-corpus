+++
title_full = "060 द्यूतक्रीड़ाका आरम्भ"
title = "०६० द्यूतारम्भः"

+++


उपोह्यमाने द्यूते तु राजानः सर्व एव ते।  
धृतराष्ट्रं पुरस्कृत्य विविशुस्तां सभां ततः ॥ १ ॥

भीष्मो द्रोणः कृपश्चैव विदुरश्च महामतिः।  
नातिप्रीतेन मनसा तेऽन्ववर्तन्त भारत ॥ २ ॥

ते द्वन्द्वशः पृथक् चैव सिंहग्रीवा महौजसः।  
सिंहासनानि भूरीणि विचित्राणि च भेजिरे ॥ ३ ॥

शुशुभे सा सभा राजन् राजभिस्तैः समागतैः।  
देवैरिव महाभागैः समवेतैस्त्रिविष्टपम् ॥ ४ ॥

सर्वे वेदविदः शूराः सर्वे भास्वरमूर्तयः।  
प्रावर्तत महाराज सुहृद् द्यूतमनन्तरम् ॥ ५ ॥

अयं बहुधनो राजन् सागरावर्तसम्भवः।  
मणिर्हारोत्तरः श्रीमान् कनकोत्तमभूषणः ॥ ६ ॥

एतद् राजन् मम धनं प्रतिपाणोऽस्ति कस्तव।  
येन मां त्वं महाराज धनेन प्रतिदीव्यसे ॥ ७ ॥

सन्ति मे मणयश्चैव धनानि सुबहूनि च।  
मत्सरश्च न मेऽर्थेषु जयस्वैनं दुरोदरम् ॥ ८ ॥

ततो जग्राह शकुनिस्तानक्षानक्षतत्त्ववित् ।  
जितमित्येव शकुनिर्युधिष्ठिरमभाषत ॥ ९ ॥