+++
title_full = "064 दुर्योधनका विदुरको फटकारना और विदुरका उसे चेतावनी देना"
title = "०६४ दुर्योधनविदुरवादः"

+++


परेषामेव यशसा श्लाघसे त्वं  
सदा क्षत्तः कुत्सयन् धार्तराष्ट्रान्।  
जानीमहे विदुर यत् प्रियस्त्वं  
बालानिवास्मानवमन्यसे नित्यमेव ॥ १ ॥

स विज्ञेयः पुरुषोऽन्यत्रकामो  
निन्दाप्रशंसे हि तथा युनक्ति।  
जिह्वा कथं ते हृदयं व्यनक्ति यो  
न ज्यायसः कृथा मनसः प्रातिकूल्यम् ॥ २ ॥

उत्सङ्गे च व्याल इवाहितोऽसि  
मार्जारवत् पोषकं चोपहंसि ।  
भर्तृघ्नं त्वां न हि पापीय आहु-  
स्तस्मात् क्षत्तः किं न बिभेषि पापात् ॥ ३ ॥

जित्वा शत्रून् फलमाप्तं महद् वै  
मास्मान् क्षत्तः परुषाणीह वोचः।  
द्विषद्भिस्त्वं सम्प्रयोगाभिनन्दी  
मुहुर्द्वेषं यासि नः सम्प्रयोगात् ॥ ४ ॥

अमित्रतां याति नरोऽक्षमं ब्रुवन्  
निगूहते गुह्यममित्रसंस्तवे ।  
तदाश्रितोऽपत्रप किं नु बाधसे  
यदिच्छसि त्वं तदिहाभिभाषसे ॥ ५ ॥

मा नोऽवमंस्था विद्म मनस्तवेदं  
शिक्षस्व बुद्धिं स्थविराणां सकाशात्।  
यशो रक्षस्व विदुर सम्प्रणीतं  
मा व्यापृतः परकार्येषु भूस्त्वम् ॥ ६ ॥

अहं कर्तेति विदुर मा च मंस्था  
मा नो नित्यं परुषाणीह वोचः।  
न त्वां पृच्छामि विदुर यद्धितं मे  
स्वस्ति क्षत्तर्मा तितिक्षून् क्षिणु त्वम् ॥ ७ ॥

एकः शास्ता न द्वितीयोऽस्ति शास्ता  
गर्भे शयानं पुरुषं शास्ति शास्ता।  
तेनानुशिष्टः प्रवणादिवाम्भो  
यथा नियुक्तोऽस्मि तथा भवामि ॥ ८ ॥

भिनत्ति शिरसा शैलमहिं भोजयते च यः।  
धीरेव कुरुते तस्य कार्याणामनुशासनम्।  
यो बलादनुशास्तीह सोऽमित्रं तेन विन्दति ॥ ९ ॥

मित्रतामनुवृत्तं तु समुपेक्षेत पण्डितः।  
प्रदीप्य यः प्रदीप्ताग्निं प्राक् चिरं नाभिधावति।  
भस्मापि न स विन्देत शिष्टं क्वचन भारत ॥ १० ॥

न वासयेत् पारवर्ग्यं द्विषन्तं  
विशेषतः क्षत्तरहितं मनुष्यम् ।  
स यत्रेच्छसि विदुर तत्र गच्छ  
सुसान्त्विता ह्यसती स्त्री जहाति ॥ ११ ॥

एतावता पुरुषं ये त्यजन्ति  
तेषां वृत्तं साक्षिवद् ब्रूहि राजन्।  
राज्ञां हि चित्तानि परिप्लुतानि  
सान्त्वं दत्त्वा मुसलैर्घातयन्ति ॥ १२ ॥

अबालत्वं मन्यसे राजपुत्र  
बालोऽहमित्येव सुमन्दबुद्धे ।  
यः सौहृदे पुरुषं स्थापयित्वा  
पश्चादेनं दूषयते स बालः ॥ १३ ॥

न श्रेयसे नीयते मन्दबुद्धिः  
स्त्री श्रोत्रियस्येव गृहे प्रदुष्टा।  
ध्रुवं न रोचेद् भरतर्षभस्य  
पतिः कुमार्या इव षष्टिवर्षः ॥ १४ ॥

अतः प्रियं चेदनुकाङ्क्षसे त्वं  
सर्वेषु कार्येषु हिताहितेषु ।  
स्त्रियश्च राजन् जडपङ्गुकांश्च  
पृच्छ त्वं वै तादृशांश्चैव सर्वान् ॥ १५ ॥

लभ्यते खलु पापीयान् नरो नु प्रियवागिह।  
अप्रियस्य हि पथ्यस्य वक्ता श्रोता च दुर्लभः ॥ १६ ॥

यस्तु धर्मपरश्च स्याद्धित्वा भर्तुः प्रियाप्रिये।  
अप्रियाण्याह पथ्यानि तेन राजा सहायवान् ॥ १७ ॥

अव्याधिजं कटुजं तीक्ष्णमुष्णं  
यशोमुषं परुषं पूतिगन्धि ।  
सतां पेयं यन्न पिबन्त्यसन्तो  
मन्युं महाराज पिब प्रशाम्य ॥ १८ ॥

वैचित्रवीर्यस्य यशो धनं च  
वाञ्छाम्यहं सहपुत्रस्य शश्वत् ।  
यथा तथा तेऽस्तु नमश्च तेऽस्तु  
ममापि च स्वस्ति दिशन्तु विप्राः ॥ १९ ॥

आशीविषान् नेत्रविषान् कोपयेन्न च पण्डितः।  
एवं तेऽहं वदामीदं प्रयतः कुरुनन्दन ॥ २० ॥