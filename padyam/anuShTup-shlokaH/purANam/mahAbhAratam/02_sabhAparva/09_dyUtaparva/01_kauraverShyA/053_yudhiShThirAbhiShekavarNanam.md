+++
title_full = "053 दुर्योधनद्वारा युधिष्ठिरके अभिषेकका वर्णन"
title = "०५३ युधिष्ठिराभिषेकवर्णनम्"

+++


आर्यास्तु ये वै राजानः सत्यसंधा महाव्रताः।  
पर्याप्तविद्या वक्तारो वेदोक्तावभृथप्लुताः ॥ १ ॥  
धृतिमन्तो ह्रीनिषेवा धर्मात्मानो यशस्विनः।  
मूर्धाभिषिक्तास्ते चैनं राजानः पर्युपासते ॥ २ ॥  
दक्षिणार्थं समानीता राजभिः कांस्यदोहनाः।  
आरण्या बहुसाहस्रा अपश्यंस्तत्र तत्र गाः ॥ ३ ॥

आजह्रुस्तत्र सत्कृत्य स्वयमुद्यम्य भारत।  
अभिषेकार्थमव्यग्रा भाण्डमुच्चावचं नृपाः ॥ ४ ॥  
बाह्लीको रथमाहार्षीज्जाम्बूनदविभूषितम् ।  
सुदक्षिणस्तु युयुजे श्वेतैः काम्बोजजैर्हयैः ॥ ५ ॥

सुनीथः प्रीतिमांश्चैव ह्यनुकर्षं महाबलः।  
ध्वजं चेदिपतिश्चैवमहार्षीत् स्वयमुद्यतम् ॥ ६ ॥  
दाक्षिणात्यः संनहनं स्रगुष्णीषे च मागधः।  
वसुदानो महेष्वासो गजेन्द्रं षष्टिहायनम् ॥ ७ ॥  
मत्स्यस्त्वक्षान् हेमनद्धानेकलव्य उपानहौ ।  
आवन्त्यस्त्वभिषेकार्थमापो बहुविधास्तथा ॥ ८ ॥  
चेकितान उपासङ्गे धनुः काश्य उपाहरत्।  
असिं च सुत्सरुं शल्यः शैक्यं काञ्चनभूषणम् ॥ ९ ॥

अभ्यषिञ्चत् ततो धौम्यो व्यासश्च सुमहातपाः।  
नारदं च पुरस्कृत्य देवलं चासितं मुनिम् ॥ १० ॥

प्रीतिमन्त उपातिष्ठन्नभिषेकं महर्षयः ।  
जामदग्न्येन सहितास्तथान्ये वेदपारगाः ॥ ११ ॥

अभिजग्मुर्महात्मानो मन्त्रवद् भूरिदक्षिणम् ।  
महेन्द्रमिव देवेन्द्रं दिवि सप्तर्षयो यथा ॥ १२ ॥

अधारयच्छत्रमस्य सात्यकिः सत्यविक्रमः ।  
धनंजयश्च व्यजने भीमसेनश्च पाण्डवः ॥ १३ ॥

चामरे चापि शुद्धे द्वे यमौ जगृहतुस्तथा।  
उपागृह्णाद् यमिन्द्राय पुराकल्पे प्रजापतिः ॥ १४ ॥  
तमस्मै शङ्खमाहार्षीद् वारुणं कलशोदधिः।  
शैक्यं निष्कसहस्रेण सुकृतं विश्वकर्मणा ॥ १५ ॥  
तेनाभिषिक्तः कृष्णेन तत्र मे कश्मलोऽभवत्।

गच्छन्ति पूर्वादपरं समुद्रं चापि दक्षिणम् ॥ १६ ॥

उत्तरं तु न गच्छन्ति विना तात पतत्त्रिभिः।  
तत्र स्म दध्मुः शतशः शङ्खान् मङ्गलकारकान् ॥ १७ ॥  
प्राणदन्त समाध्मातास्ततो रोमाणि मेऽहृषन्।  
प्रापतन् भूमिपालाश्च ये तु हीनाः स्वतेजसा ॥ १८ ॥

धृष्टद्युम्नः पाण्डवाश्च सात्यकिः केशवोऽष्टमः।  
सत्त्वस्था वीर्यसम्पन्ना ह्यन्योन्यप्रियदर्शनाः ॥ १९ ॥

विसंज्ञान् भूमिपान् दृष्ट्वा मां च ते प्राहसंस्तदा।  
ततः प्रहृष्टो बीभत्सुः प्रादाद्धेमविषाणिनाम् ॥ २० ॥  
शतान्यनडुहां पञ्च द्विजमुख्येषु भारत।  
न रन्तिदेवो नाभागो यौवनाश्वो मनुर्न च ॥ २१ ॥  
न च राजा पृथुर्वैन्यो न चाप्यासीद् भगीरथः।  
ययातिर्नहुषो वापि यथा राजा युधिष्ठिरः ॥ २२ ॥

यथातिमात्रं कौन्तेयः श्रिया परमया युतः।  
राजसूयमवाप्यैवं हरिश्चन्द्र इव प्रभुः ॥ २३ ॥

एतां दृष्ट्वा श्रियं पार्थे हरिश्चन्द्रे यथा विभो।  
कथं तु जीवितं श्रेयो मम पश्यसि भारत ॥ २४ ॥

अन्धेनेव युगं नद्धं विपर्यस्तं नराधिप।  
कनीयांसो विवर्धन्ते ज्येष्ठा हीयन्त एव च ॥ २५ ॥

एवं दृष्ट्वा नाभिविन्दामि शर्म  
समीक्षमाणोऽपि कुरुप्रवीर ।  
तेनाहमेवं कृशतां गतश्च  
विवर्णतां चैव सशोकतां च ॥ २६ ॥