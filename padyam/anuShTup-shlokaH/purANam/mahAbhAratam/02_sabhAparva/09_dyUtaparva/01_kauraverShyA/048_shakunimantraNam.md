+++
title_full = "048 पाण्डवोंपर विजय प्राप्त करनेके लिये शकुनि और दुर्योधनकी बातचीत"
title = "०४८ शकुनिमन्त्रणम्"

+++


दुर्योधन न तेऽमर्षः कार्यः प्रति युधिष्ठिरम्।  
भागधेयानि हि स्वानि पाण्डवा भुञ्जते सदा ॥ १ ॥  
विधानं विविधाकारं परं तेषां विधानतः।  
अनेकैरभ्युपायैश्च त्वया न शकिताः पुरा ॥ २ ॥

आरब्धाश्च महाराज पुनः पुनररिंदम।  
विमुक्ताश्च नरव्याघ्रा भागधेयपुरस्कृताः ॥ ३ ॥

तैर्लब्धा द्रौपदी भार्या द्रुपदश्च सुतैः सह।  
सहायः पृथिवीलाभे वासुदेवश्च वीर्यवान् ॥ ४ ॥

(अजितः सोऽपि सर्वैर्हि सदेवासुरमानुषैः।  
तत्तेजसा प्रवृद्धोऽसौ तत्र का परिदेवना॥)

लब्धश्चानभिभूतार्थैः पित्र्योंऽशः पृथिवीपते ।  
विवृद्धस्तेजसा तेषां तत्र का परिदेवना ॥ ५ ॥

धनंजयेन गाण्डीवमक्षय्यौ च महेषुधी।  
लब्धान्यस्त्राणि दिव्यानि तोषयित्वा हुताशनम् ॥ ६ ॥  
तेन कार्मुकमुख्येन बाहुवीर्येण चात्मनः।  
कृता वशे महीपालास्तत्र का परिदेवना ॥ ७ ॥

अग्निदाहान्मयं चापि मोक्षयित्वा स दानवम्।  
सभां तां कारयामास सव्यसाची परंतपः ॥ ८ ॥

तेन चैव मयेनोक्ताः किंकरा नाम राक्षसाः।  
वहन्ति तां सभां भीमास्तत्र का परिदेवना ॥ ९ ॥  
यच्चासहायतां राजन्नुक्तवानसि भारत ।  
तन्मिथ्या भ्रातरो हीमे तव सर्वे वशानुगाः ॥ १० ॥

द्रोणस्तव महेष्वासः सह पुत्रेण वीर्यवान्।  
सूतपुत्रश्च राधेयो गौतमश्च महारथः ॥ ११ ॥  
अहं च सह सोदर्यैः सौमदत्तिश्च पार्थिवः।  
एतैस्त्वं सहितः सर्वैर्जय कृत्स्नां वसुन्धराम् ॥ १२ ॥

त्वया च सहितो राजन्नेतैश्चान्यैर्महारथैः।  
एतानेव विजेष्यामि यदि त्वमनुमन्यसे ॥ १३ ॥  
एतेषु विजितेष्वद्य भविष्यति मही मम।  
सर्वे च पृथिवीपालाः सभा सा च महाधना ॥ १४ ॥

धनंजयो वासुदेवो भीमसेनो युधिष्ठिरः।  
नकुलः सहदेवश्च द्रुपदश्च सहात्मजैः ॥ १५ ॥  
नैते युधि पराजेतुं शक्या देवगणैरपि।  
महारथा महेष्वासाः कृतास्त्रा युद्धदुर्मदाः ॥ १६ ॥

अहं तु तद् विजानामि विजेतुं येन शक्यते।  
युधिष्ठिरं स्वयं राजंस्तन्निबोध जुषस्व च ॥ १७ ॥

अप्रमादेन सुहृदामन्येषां च महात्मनाम्।  
यदि शक्या विजेतुं ते तन्ममाचक्ष्व मातुल ॥ १८ ॥

द्यूतप्रियश्च कौन्तेयो न स जानाति देवितुम्।  
समाहूतश्च राजेन्द्रो न शक्ष्यति निवर्तितुम् ॥ १९ ॥

देवने कुशलश्चाहं न मेऽस्ति सदृशो भुवि।  
त्रिषु लोकेषु कौरव्य तं त्वं द्यूते समाह्वय ॥ २० ॥

तस्याक्षकुशलो राजन्नादास्येऽहमसंशयम् ।  
राज्यं श्रियं च तां दीप्तां त्वदर्थं पुरुषर्षभ ॥ २१ ॥

इदं तु सर्वं त्वं राज्ञे दुर्योधन निवेदय।  
अनुज्ञातस्तु ते पित्रा विजेष्ये तान् न संशयः ॥ २२ ॥

त्वमेव कुरुमुख्याय धृतराष्ट्राय सौबल।  
निवेदय यथान्यायं नाहं शक्ष्ये निवेदितुम् ॥ २३ ॥