+++
title_full = "051 युधिष्ठिरको भेंटमें मिली हुई वस्तुओंका दुर्योधनद्वारा वर्णन"
title = "०५१ युधिष्ठिरवसुवर्णनम्"

+++


यन्मया पाण्डवेयानां दृष्टं तच्छृणु भारत।  
आहृतं भूमिपालैर्हि वसु मुख्यं ततस्ततः ॥ १ ॥

नाविदं मूढमात्मानं दृष्ट्वाहं तदरेर्धनम्।  
फलतो भूमितो वापि प्रतिपद्यस्व भारत ॥ २ ॥

और्णान्‌ बैलान् वार्षदंशान् जातरूपपरिष्कृतान्।  
प्रावाराजिनमुख्यांश्च काम्बोजः प्रददौ बहून् ॥ ३ ॥  
अश्वांस्तित्तिरिकल्माषांस्त्रिशतं शुकनासिकान् ।  
उष्ट्रवामीस्त्रिशतं च पुष्टाः पीलुशमीङ्गुदैः ॥ ४ ॥

गोवासना ब्राह्मणाश्च दासनीयाश्च सर्वशः।  
प्रीत्यर्थं ते महाराज धर्मराज्ञो महात्मनः ॥ ५ ॥  
त्रिखर्वं बलिमादाय द्वारि तिष्ठन्ति वारिताः।  
ब्रह्मणा वाटधानाश्च गोमन्तः शतसङ्घशः ॥ ६ ॥  
कमण्डलूनुपादाय जातरूपमयाञ्छुभान् ।  
एवं बलिं समादाय प्रवेशं लेभिरे न च ॥ ७ ॥

(यश्च स द्विजमुख्येन राज्ञः शङ्खो निवेदितः।  
प्रीत्या दत्तः कुणिन्देन धर्मराजाय धीमते॥

तं सर्वे भ्रातरो भ्रात्रे ददुः शङ्खं किरीटिने।  
तं प्रत्यगृह्णाद् बीभत्सुस्तोयजं हेममालिनम्॥  
चितं निष्कसहस्रेण भ्राजमानं स्वतेजसा।

रुचिरं दर्शनीयं च भूषितं विश्वकर्मणा॥  
अधारयच्च धर्मश्च तं नमस्य पुनः पुनः।

यो अन्नदाने नदति स ननादाधिकं तदा॥  
प्रणादाद् भूमिपास्तस्य पेतुर्हीनाः स्वतेजसा॥

धृष्टद्युम्नः पाण्डवाश्च सात्यकिः केशवोऽष्टमः।  
सत्त्वस्थाः शौर्यसम्पन्ना अन्योन्यप्रियकारिणः ॥

विसंज्ञान् भूमिपान् दृष्ट्वा मां च ते प्राहसंस्तदा॥  
ततः प्रहृष्टो बीभत्सुरददाद्धेमशृङ्गिणः ।  
शतान्यनडुहां पञ्च द्विजमुख्याय भारत॥

सुमुखेन बलिर्मुख्यः प्रेषितोऽजातशत्रवे ।  
कुणिन्देन हिरण्यं च वासांसि विविधानि च॥

काश्मीरराजो मार्द्वीकं शुद्धं च रसवन्मधु।  
बलिं च कृत्स्नमादाय पाण्डवायाभ्युपाहरत्॥

यवना हयानुपादाय पर्वतीयान् मनोजवान्।  
आसनानि महार्हाणि कम्बलांश्च महाधनान्॥  
नवान् विचित्रान् सूक्ष्मांश्च परार्घ्यान् सुप्रदर्शनान्।  
अन्यच्च विविधं रत्नं द्वारि तिष्ठन्ति वारिताः॥

श्रुतायुरपि कालिङ्गो मणिरत्नमनुत्तमम् ।

दक्षिणात्‌ सागराभ्याशात् प्रावारांश्च परःशतान्॥  
औदकानि सरत्नानि बलिं चादाय भारत।  
अन्येभ्यो भूमिपालेभ्यः पाण्डवाय न्यवेदयत्॥

दार्दुरं चन्दनं मुख्यं भारान् षण्णवतिं ध्रुवम्।  
पाण्डवाय ददौ पाण्ड्यः शङ्खांस्तावत एव च॥

चन्दनागरु चानन्तं मुक्तावैदूर्यचित्रकाः ।  
चोलश्च केरलश्चोभौ ददतुः पाण्डवाय वै॥

अश्मको हेमशृङ्गीश्च दोग्ध्रीर्हेमविभूषिताः ।  
सवत्साः कुम्भदोहाश्च गाः सहस्राण्यदाद् दश॥

सैन्धवानां सहस्राणि हयानां पञ्चविंशतिम्।  
अददात् सैन्धवो राजा हेममाल्यैरलंकृतान्॥

सौवीरो हस्तिभिर्युक्तान् रथांश्च त्रिशतावरान्।  
जातरूपपरिष्कारान् मणिरत्नविभूषितान् ॥  
मध्यंदिनार्कप्रतिमांस्तेजसाप्रतिमानिव ।  
बलिं च कृत्स्नमादाय पाण्डवाय न्यवेदयत्॥

अवन्तिराजो रत्नानि विविधानि सहस्रशः।  
हाराङ्गदांश्च मुख्यान् वै विविधं च विभूषणम्॥  
दासीनामयुतं चैव बलिमादाय भारत।  
सभाद्वारि नरश्रेष्ठ दिदृक्षुरवतिष्ठते ॥

दशार्णश्चेदिराजश्च शूरसेनश्च वीर्यवान् ।  
बलिं च कृत्स्नमादाय पाण्डवाय न्यवेदयत्॥

काशिराजेन हृष्टेन बली राजन् निवेदितः॥  
अशीतिगोसहस्राणि शतान्यष्टौ च दन्तिनाम्।  
विविधानि च रत्नानि काशिराजो बलिं ददौ॥

कृतक्षणश्च वैदेहः कौसलश्च बृहद्बलः।  
ददतुर्वाजिमुख्यांश्च सहस्राणि चतुर्दश ॥

शैब्यो वसादिभिः सार्धं त्रिगर्तो मालवैः सह।  
तस्मै रत्नानि ददतुरेकैको भूमिपोऽमितम्॥  
हारांस्तु मुक्तान् मुख्यांश्च विविधं च विभूषणम्।)

शतं दासीसहस्राणां कार्पासिकनिवासिनाम् ॥ ८ ॥  
श्यामास्तन्व्यो दीर्घकेश्यो हेमाभरणभूषिताः ।

शूद्रा विप्रोत्तमार्हाणि राङ्कवाण्यजिनानि च ॥ ९ ॥  
बलिं च कृत्स्नमादाय भरुकच्छनिवासिनः।  
उपनिन्युर्महाराज हयान् गान्धारदेशजान् ॥ १० ॥

इन्द्रकृष्टैर्वर्तयन्ति धान्यैर्ये च नदीमुखैः।  
समुद्रनिष्कुटे जाताः पारेसिन्धु च मानवाः ॥ ११ ॥  
ते वैरामाः पारदाश्च आभीराः कितवैः सह।  
विविधं बलिमादाय रत्नानि विविधानि च ॥ १२ ॥  
अजाविकं गोहिरण्यं खरोष्ट्रं फलजं मधु।  
कम्बलान् विविधांश्चैव द्वारि तिष्ठन्ति वारिताः ॥ १३ ॥

प्राग्ज्योतिषाधिपः शूरो म्लेच्छानामधिपो बली।  
यवनैः सहितो राजा भगदत्तो महारथः ॥ १४ ॥  
आजानेयान् हयाञ्छीघ्रानादायानिलरंहसः ।  
बलिं च कृत्स्नमादाय द्वारि तिष्ठति वारितः ॥ १५ ॥

अश्मसारमयं भाण्डं शुद्धदन्तत्सरूनसीन् ।  
प्राग्ज्योतिषाधिपो दत्त्वा भगदत्तोऽव्रजत् तदा ॥ १६ ॥

द्व्यक्षांस्त्र्यक्षाल्ँललाटाक्षान् नानादिग्भ्यः समागतान् ।  
औष्णीकानन्तवासांश्च रोमकान् पुरुषादकान् ॥ १७ ॥  
एकपादांश्च तत्राहमपश्यं द्वारि वारितान्।  
राजानो बलिमादाय नानावर्णाननेकशः ॥ १८ ॥  
कृष्णग्रीवान् महाकायान् रासभान् दूरपातिनः।  
आजह्रुर्दशसाहस्रान् विनीतान् दिक्षु विश्रुतान् ॥ १९ ॥

प्रमाणरागसम्पन्नान् वङ्क्षुतीरसमुद्भवान् ।  
बल्यर्थं ददतस्तस्मै हिरण्यं रजतं बहु ॥ २० ॥  
दत्त्वा प्रवेशं प्राप्तास्ते युधिष्ठिरनिवेशने।

इन्द्रगोपकवर्णाभाञ्छुकवर्णान् मनोजवान् ॥ २१ ॥  
तथैवेन्द्रायुधनिभान् संध्याभ्रसदृशानपि ।  
अनेकवर्णानारण्यान्‌ गृहीत्वाश्वान् महाजवान् ॥ २२ ॥  
जातरूपमनर्घ्यं च ददुस्तस्यैकपादकाः ।

चीनाञ्छकांस्तथा चौड्रान् बर्बरान् वनवासिनः ॥ २३ ॥  
वार्ष्णेयान्‌ हारहूणांश्च कृष्णान्‌ हैमवतांस्तथा।  
नीपानूपानधिगतान् विविधान् द्वारवारितान् ॥ २४ ॥  
बल्यर्थं ददतस्तस्य नानारूपाननेकशः ।  
कृष्णग्रीवान् महाकायान् रासभाञ्छतपातिनः ।  
अहार्षुर्दशसाहस्रान् विनीतान् दिक्षु विश्रुतान् ॥ २५ ॥

प्रमाणरागस्पर्शाढ्यं बाह्लीचीनसमुद्भवम् ।  
और्णं च राङ्कवं चैव कीटजं पट्टजं तथा ॥ २६ ॥  
कुटीकृतं तथैवात्र कमलाभं सहस्रशः।  
श्लक्ष्णं वस्त्रमकार्पासमाविकं मृदु चाजिनम् ॥ २७ ॥  
निशितांश्चैव दीर्घासीनृष्टिशक्तिपरश्वधान् ।  
अपरान्तसमुद्भूतांस्तथैव परशूञ्छितान् ॥ २८ ॥  
रसान् गन्धांश्च विविधान् रत्नानि च सहस्रशः।  
बलिं च कृत्स्नमादाय द्वारि तिष्ठन्ति वारिताः ॥ २९ ॥  
शकास्तुषाराः कङ्काश्च रोमशाः शृङ्गिणो नराः।

महागजान् दूरगमान् गणितानर्बुदान् हयान् ॥ ३० ॥  
शतशश्चैव बहुशः सुवर्णं पद्मसम्मितम्।  
बलिमादाय विविधं द्वारि तिष्ठन्ति वारिताः ॥ ३१ ॥

आसनानि महार्हाणि यानानि शयनानि च।  
मणिकाञ्चनचित्राणि गजदन्तमयानि च ॥ ३२ ॥  
कवचानि विचित्राणि शस्त्राणि विविधानि च।  
रथांश्च विविधाकाराञ्जातरूपपरिष्कृतान् ॥ ३३ ॥  
हयैर्विनीतैः सम्पन्नान् वैयाघ्रपरिवारितान् ।  
विचित्रांश्च परिस्तोमान् रत्नानि विविधानि च ॥ ३४ ॥  
नाराचानर्धनाराचाञ्छस्त्राणि विविधानि च ।  
एतद् दत्त्वा महद् द्रव्यं पूर्वदेशाधिपा तृपाः॥  
प्रविष्टा यज्ञसदनं पाण्डवस्य महात्मनः ॥ ३५ ॥