+++
title_full = "055 दुर्योधनका धृतराष्ट्रको उकसाना"
title = "०५५ धृतराष्ट्रोत्तेजनम्"

+++


यस्य नास्ति निजा प्रज्ञा केवलं तु बहुश्रुतः।  
न स जानाति शास्त्रार्थं दर्वी सूपरसानिव ॥ १ ॥

जानन् वै मोहयसि मां नावि नौरिव संयता।  
स्वार्थे किं नावधानं ते उताहो द्वेष्टि मां भवान्॥२॥

न सन्तीमे धार्तराष्ट्रा येषां त्वमनुशासिता।  
भविष्यमर्थमाख्यासि सर्वदा कृत्यमात्मनः ॥ ३ ॥

परनेयोऽग्रणीर्यस्य स मार्गान् प्रति मुह्यति।  
पन्थानमनुगच्छेयुः कथं तस्य पदानुगाः ॥ ४ ॥

राजन् परिणतप्रज्ञो वृद्धसेवी जितेन्द्रियः।  
प्रतिपन्नान् स्वकार्येषु सम्मोहयसि नो भृशम् ॥ ५ ॥

लोकवृत्ताद् राजवृत्तमन्यदाह बृहस्पतिः ।  
तस्माद् राज्ञाप्रमत्तेन स्वार्थश्चिन्त्यः सदैव हि ॥ ६ ॥  
क्षत्रियस्य महाराज जये वृत्तिः समाहिता।  
स वै धर्मस्त्वधर्मो वा स्ववृत्तौ का परीक्षणा ॥ ७ ॥

प्रकालयेद् दिशः सर्वाः प्रतोदेनेव सारथिः।  
प्रत्यमित्रश्रियं दीप्तां जिघृक्षुर्भरतर्षभ ॥ ८ ॥

प्रच्छन्नो वा प्रकाशो वा योगो योऽरिं प्रबाधते।  
तद् वै शस्त्रं शस्त्रविदां न शस्त्रं छेदनं स्मृतम्॥९॥

शत्रुश्चैव हि मित्रं च न लेख्यं न च मातृका।  
यो वै संतापयति यं स शत्रुः प्रोच्यते नृप॥१०॥

असंतोषः श्रियो मूलं तस्मात् तं कामयाम्यहम्।  
समुच्छ्रये यो यतते स राजन् परमो नयः ॥ ११ ॥

ममत्वं हि न कर्तव्यमैश्वर्ये वा धनेऽपि वा।  
पूर्वावाप्तं हरन्त्यन्ये राजधर्मं हि तं विदुः ॥ १२ ॥

अद्रोहसमयं कृत्वा चिच्छेद नमुचेः शिरः।  
शक्रः साभिमता तस्य रिपौ वृत्तिः सनातनी ॥ १३ ॥

द्वावेतौ ग्रसते भूमिः सर्पो बिलशयानिव।  
राजानं चाविरोद्धारं ब्राह्मणं चाप्रवासिनम् ॥ १४ ॥

नास्ति वै जातितः शत्रुः पुरुषस्य विशाम्पते।  
येन साधारणी वृत्तिः स शत्रुर्नेतरो जनः ॥ १५ ॥

शत्रुपक्षं समृध्यन्तं यो मोहात् समुपेक्षते।  
व्याधिराप्यायित इव तस्य मूलं छिनत्ति सः ॥ १६ ॥

अल्पोऽपि ह्यरिरत्यर्थं वर्धमानः पराक्रमैः।  
वल्मीको मूलज इव ग्रसते वृक्षमन्तिकात् ॥ १७ ॥

आजमीढ रिपोर्लक्ष्मीर्मा ते रोचिष्ट भारत।  
एष भारः सत्त्ववतां नयः शिरसि विष्ठितः ॥ १८ ॥

जन्मवृद्धिमिवार्थानां यो वृद्धिमभिकाङ्क्षते ।  
एधते ज्ञातिषु स वै सद्यो वृद्धिर्हि विक्रमः ॥ १९ ॥

नाप्राप्य पाण्डवैश्वर्यं संशयो मे भविष्यति।  
अवाप्स्ये वा श्रियं तां हि शयिष्ये वा हतो युधि॥२०॥

एतादृशस्य किं मेऽद्य जीवितेन विशाम्पते।  
वर्धन्ते पाण्डवा नित्यं वयं त्वस्थिरवृद्धयः ॥ २१ ॥