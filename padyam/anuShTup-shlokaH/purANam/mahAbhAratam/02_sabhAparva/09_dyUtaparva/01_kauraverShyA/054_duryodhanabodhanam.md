+++
title_full = "054 धृतराष्ट्रका दुर्योधनको समझाना"
title = "०५४ दुर्योधनबोधनम्"

+++


त्वं वै ज्येष्ठो ज्यैष्ठिनेयः पुत्र मा पाण्डवान् द्विषः।  
द्वेष्टा ह्यसुखमादत्ते यथैव निधनं तथा ॥ १ ॥

अव्युत्पन्नं समानार्थं तुल्यमित्रं युधिष्ठिरम्।  
अद्विषन्तं कथं द्विष्यात् त्वादृशो भरतर्षभ ॥ २ ॥

तुल्याभिजनवीर्यश्च कथं भ्रातुः श्रियं नृप।  
पुत्र कामयसे मोहान्मैवं भूः शाम्य मा शुचः ॥ ३ ॥

अथ यज्ञविभूतिं तां काङ्क्षसे भरतर्षभ।  
ऋत्विजस्तव तन्वन्तु सप्ततन्तुं महाध्वरम् ॥ ४ ॥

आहरिष्यन्ति राजानस्तवापि विपुलं धनम्।  
प्रीत्या च बहुमानाच्च रत्नान्याभरणानि च ॥ ५ ॥

(मही कामदुघा सा हि वीरपत्नीति चोच्यते।  
तथा वीर्याश्रिता भूमिस्तनुते हि मनोरथम्॥  
तवाप्यस्ति हि चेद् वीर्यं भोक्ष्यसे हि महीमिमाम्॥)

अनार्याचरितं तात परस्वस्पृहणं भृशम्।  
स्वसंतुष्टः स्वधर्मस्थो यः स वै सुखमेधते ॥ ६ ॥  
अव्यापारः परार्थेषु नित्योद्योगः स्वकर्मसु।  
रक्षणं समुपात्तानामेतद् वैभवलक्षणम् ॥ ७ ॥

विपत्तिष्वव्यथो दक्षो नित्यमुत्थानवान् नरः।  
अप्रमत्तो विनीतात्मा नित्यं भद्राणि पश्यति ॥ ८ ॥

बाहूनिवैतान् मा छेत्सीः पाण्डुपुत्रास्तथैव ते।  
भ्रातॄणां तद्धनार्थं वै मित्रद्रोहं च मा कुरु ॥ ९ ॥

पाण्डोः पुत्रान् मा द्विषस्वेह राजं-  
स्तथैव ते भ्रातृधनं समग्रम्।  
मित्रद्रोहे तात महानधर्मः  
पितामहा ये तव तेऽपि तेषाम् ॥ १० ॥

अन्तर्वेद्यां ददद् वित्तं कामाननुभवन् प्रियान्।  
क्रीडन् स्त्रीभिर्निरातङ्कः प्रशाम्य भरतर्षभ ॥ ११ ॥