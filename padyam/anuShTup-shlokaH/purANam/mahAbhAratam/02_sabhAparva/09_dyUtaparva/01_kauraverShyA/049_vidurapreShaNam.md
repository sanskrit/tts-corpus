+++
title_full = "049 धृतराष्ट्रके पूछनेपर दुर्योधनका अपनी चिन्ता बताना और द्यूतके लिये धृतराष्ट्रसे अनुरोध करना एवं धृतराष्ट्रका विदुरको इन्द्रप्रस्थ जानेका आदेश"
title = "०४९ विदुरप्रेषणम्"

+++


अनुभूय तु राज्ञस्तं राजसूयं महाक्रतुम्।  
युधिष्ठिरस्य नृपतेर्गान्धारीपुत्रसंयुतः ॥ १ ॥  
प्रियकृन्मतमाज्ञाय पूर्वं दुर्योधनस्य तत्।  
प्रज्ञाचक्षुषमासीनं शकुनिः सौबलस्तदा ॥ २ ॥  
दुर्योधनवचः श्रुत्वा धृतराष्ट्रं जनाधिपम्।  
उपगम्य महाप्राज्ञं शकुनिर्वाक्यमब्रवीत् ॥ ३ ॥

दुर्योधनो महाराज विवर्णो हरिणः कृशः।  
दीनश्चिन्तापरश्चैव तं विद्धि मनुजाधिप ॥ ४ ॥

न वै परीक्षसे सम्यगसह्यं शत्रुसम्भवम्।  
ज्येष्ठपुत्रस्य हृच्छोकं किमर्थं नावबुध्यसे ॥ ५ ॥

दुर्योधन कुतोमूलं भृशमार्तोऽसि पुत्रक।  
श्रोतव्यश्चेन्मया सोऽर्थो ब्रूहि मे कुरुनन्दन ॥ ६ ॥

अयं त्वां शकुनिः प्राह विवर्णं हरिणं कृशम्।  
चिन्तयंश्च न पश्यामि शोकस्य तव सम्भवम् ॥ ७ ॥

ऐश्वर्यं हि महत् पुत्र त्वयि सर्वं प्रतिष्ठितम्।  
भ्रातरः सुहृदश्चैव नाचरन्ति तवाप्रियम् ॥ ८ ॥

आच्छादयसि प्रावारानश्नासि विशदौदनम् ।  
आजानेया वहन्त्यश्वाः केनासि हरिणः कृशः ॥ ९ ॥

शयनानि महार्हाणि योषितश्च मनोरमाः।  
गुणवन्ति च वेश्मानि विहाराश्च यथासुखम् ॥ १० ॥  
देवानामिव ते सर्वं वाचि बद्धं न संशयः।  
स दीन इव दुर्धर्ष कस्माच्छोचसि पुत्रक ॥ ११ ॥

(उपस्थितः सर्वकामैस्त्रिदिवे वासवो यथा।  
विविधैरन्नपानैश्च प्रवरैः किं नु शोचसि॥

निरुक्तं निगमं छन्दः सषडङ्गार्थशास्त्रवान्।  
अधीतः कृतविद्यस्त्वमष्टव्याकरणैः कृपात् ॥

हलायुधात्‌ कृपाद् द्रोणादस्त्रविद्यामधीतवान् ।  
प्रभुस्त्वं भुञ्जसे पुत्र संस्तुतः सूतमागधैः॥  
तस्य ते विदितप्रज्ञ शोकमूलमिदं कथम्।  
लोकेऽस्मिञ्ज्येष्ठभागी त्वं तन्ममाचक्ष्व पुत्रक॥

तस्य तद् वचनं श्रुत्वा मन्दः क्रोधवशानुगः।  
पितरं प्रत्युवाचेदं स्वमतिं सम्प्रकाशयन्॥)

अश्नाम्याच्छादये चाहं यथा कुपुरुषस्तथा।  
अमर्षं धारये चोग्रं निनीषुः कालपर्ययम् ॥ १२ ॥

अमर्षणः स्वाः प्रकृतीरभिभूय परं स्थितः।  
क्लेशान् मुमुक्षुः परजान् स वै पुरुष उच्यते ॥ १३ ॥

संतोषो वै श्रियं हन्ति ह्यभिमानं च भारत।  
अनुक्रोशभये चोभे यैर्वृतो नाश्नुते महत् ॥ १४ ॥

न मां प्रीणाति मद्भुक्तं श्रियं दृष्ट्वा युधिष्ठिरे।  
अति ज्वलन्तीं कौन्तेये विवर्णकरणीं मम ॥ १५ ॥

सपत्नानृध्यतोऽऽत्मानं हीयमानं निशम्य च।  
अदृश्यामपि कौन्तेयश्रियं पश्यन्निवोद्यताम् ॥ १६ ॥  
तस्मादहं विवर्णश्च दीनश्च हरिणः कृशः।

अष्टाशीतिसहस्राणि स्नातका गृहमेधिनः ॥ १७ ॥  
त्रिंशद्दासीक एकैको यान् बिभर्ति युधिष्ठिरः।

दशान्यानि सहस्राणि नित्यं तत्रान्नमुत्तमम्।  
भुञ्जते रुक्मपात्रीभिर्युधिष्ठिरनिवेशने ॥ १८ ॥

कदलीमृगमोकानि कृष्णश्यामारुणानि च ।  
काम्बोजः प्राहिणोत् तस्मै परार्घ्यानपि कम्बलान्।

गजयोषिद्‌गवाश्वस्य शतशोऽथ सहस्रशः ॥ १९ ॥  
त्रिशतं चोष्ट्रवामीनां शतानि विचरन्त्युत।  
राजन्या बलिमादाय समेता हि नृपक्षये ॥ २० ॥

पृथग्विधानि रत्नानि पार्थिवाः पृथिवीपते।  
आहरन् क्रतुमुख्येऽस्मिन् कुन्तीपुत्राय भूरिशः ॥ २१ ॥

न क्वचिद्धि मया तादृग् दृष्टपूर्वो न च श्रुतः।  
यादृग् धनागमो यज्ञे पाण्डुपुत्रस्य धीमतः ॥ २२ ॥

अपर्यन्तं धनौघं तं दृष्ट्वा शत्रोरहं नृप।  
शमं नैवाभिगच्छामि चिन्तयानो विशाम्पते ॥ २३ ॥

ब्राह्मणा वाटधानाश्च गोमन्तः शतसङ्घशः।  
त्रिखर्वं बलिमादाय द्वारि तिष्ठन्ति वारिताः ॥ २४ ॥

कमण्डलूनुपादाय जातरूपमयाञ्छुभान् ।  
एतद् धनं समादाय प्रवेशं लेभिरे न च ॥ २५ ॥

यथैव मधु शक्राय धारयन्त्यमरस्त्रियः।  
तदस्मै कांस्यमाहार्षीद् वारुणं कलशोदधिः ॥ २६ ॥

शैक्यं रुक्मसहस्रस्य बहुरत्नविभूषितम् ।  
शङ्खप्रवरमादाय वासुदेवोऽभिषिक्तवान् ॥ २७ ॥

दृष्ट्वा च मम तत् सर्वं ज्वररूपमिवाभवत्।  
गृहीत्वा तत् तु गच्छन्ति समुद्रौ पूर्वदक्षिणौ ॥ २८ ॥  
तथैव पश्चिमं यान्ति गृहीत्वा भरतर्षभ।  
उत्तरं तु न गच्छन्ति विना तात पतत्त्रिणः ॥ २९ ॥  
तत्र गत्वार्जुनो दण्डमाजहारामितं धनम्।

इदं चाद्भुतमत्रासीत् तन्मे निगदतः शृणु ॥ ३० ॥

पूर्णे शतसहस्त्रे तु विप्राणां परिविष्यताम्।  
स्थापिता तत्र संज्ञाभूच्छङ्खो ध्मायति नित्यशः ॥ ३१ ॥

मुहुर्मुहुः प्रणदतस्तस्य शङ्खस्य भारत।  
अनिशं शब्दमश्रौषं ततो रोमाणि मेऽहृषन् ॥ ३२ ॥

पार्थिवैर्बहुभिः कीर्णमुपस्थानं दिदृक्षुभिः ।  
अशोभत महाराज नक्षत्रैर्द्यौरिवामला ॥ ३३ ॥

सर्वरत्नान्युपादाय पार्थिवा वै जनेश्वर।  
यज्ञे तस्य महाराज पाण्डुपुत्रस्य धीमतः ॥ ३४ ॥

वैश्या इव महीपाला द्विजातिपरिवेषकाः।  
न सा श्रीर्देवराजस्य यमस्य वरुणस्य च।  
गुह्यकाधिपतेर्वापि या श्री राजन् युधिष्ठिरे ॥ ३५ ॥

तां दृष्ट्वा पाण्डुपुत्रस्य श्रियं परमिकामहम्।  
शान्तिं न परिगच्छामि दह्यमानेन चेतसा ॥ ३६ ॥

(अप्राप्य पाण्डवैश्वर्यं शमो मम न विद्यते।  
अवाप्स्ये वा रणं बाणैः शयिष्ये वा हतः परैः॥  
एतादृशस्य मे किं नु जीवितेन परंतप।  
वर्धन्ते पाण्डवा राजन् वयं हि स्थितवृद्धयः॥)

यामेतामतुलां लक्ष्मीं दृष्टवानसि पाण्डवे।  
तस्याः प्राप्तावुपायं मे शृणु सत्यपराक्रम ॥ ३७ ॥

अहमक्षेष्वभिज्ञातः पृथिव्यामपि भारत ।  
हृदयज्ञः पणज्ञश्च विशेषज्ञश्च देवने ॥ ३८ ॥

द्यूतप्रियश्च कौन्तेयो न च जानाति देवितुम्।

आहूतश्चैष्यति व्यक्तं द्यूतादपि रणादपि ॥ ३९ ॥

नियतं तं विजेष्यामि कृत्वा तु कपटं विभो।  
आनयामि समृद्धिं तां दिव्यां चोपाह्वयस्व तम् ॥ ४० ॥

एवमुक्तः शकुनिना राजा दुर्योधनस्ततः।  
धृतराष्ट्रमिदं वाक्यमपदान्तरमब्रवीत् ॥ ४१ ॥  
अयमुत्सहते राजञ्छ्रियमाहर्तुमक्षवित् ।  
द्यूतेन पाण्डुपुत्रस्य तदनुज्ञातुमर्हसि ॥ ४२ ॥

क्षत्ता मन्त्री महाप्राज्ञः स्थितो यस्यास्मि शासने।  
तेन संगम्य वेत्स्यामि कार्यस्यास्य विनिश्चयम् ॥ ४३ ॥

स हि धर्मं पुरस्कृत्य दीर्घदर्शी परं हितम्।  
उभयोः पक्षयोर्युक्तं वक्ष्यत्यर्थविनिश्चयम् ॥ ४४ ॥

निवर्तयिष्यति त्वासौ यदि क्षत्ता समेष्यति।  
निवृत्ते त्वयि राजेन्द्र मरिष्येऽहमसंशयम् ॥ ४५ ॥

स त्वं मयि मृते राजन् विदुरेण सुखी भव।  
भोक्ष्यसे पृथिवीं कृत्स्नां किं मया त्वं करिष्यसि ॥ ४६ ॥

आर्तवाक्यं तु तत् तस्य प्रणयोक्तं निशम्य सः।  
धृतराष्ट्रोऽब्रवीत् प्रेष्यान् दुर्योधनमते स्थितः ॥ ४७ ॥

स्थूणासहस्रैर्बृहतीं शतद्वारां सभां मम।  
मनोरमां दर्शनीयामाशु कुर्वन्तु शिल्पिनः ॥ ४८ ॥

ततः संस्तीर्य रत्नैस्तां तक्ष्ण आनाय्य सर्वशः।  
सुकृतां सुप्रवेशां च निवेदयत मे शनैः ॥ ४९ ॥

दुर्योधनस्य शान्त्यर्थमिति निश्चित्य भूमिपः।  
धृतराष्ट्रो महाराज प्राहिणोद् विदुराय वै ॥ ५० ॥

अपृष्ट्वा विदुरं स्वस्य नासीत् कश्चिद् विनिश्चयः।  
द्यूते दोषांश्च जानन् स पुत्रस्नेहादकृष्यत ॥ ५१ ॥

तच्छ्रुत्वा विदुरो धीमान् कलिद्वारमुपस्थितम्।  
विनाशमुखमुत्पन्नं धृतराष्ट्रमुपाद्रवत् ॥ ५२ ॥

सोऽभिगम्य महात्मानं भ्राता भ्रातरमग्रजम्।  
मूर्ध्ना प्रणम्य चरणाविदं वचनमब्रवीत् ॥ ५३ ॥

नाभिनन्दामि ते राजन् व्यवसायमिमं प्रभो।  
पुत्रैर्भेदो यथा न स्याद् द्यूतहेतोस्तथा कुरु ॥ ५४ ॥

क्षत्तः पुत्रेषु पुत्रैर्मे कलहो न भविष्यति।  
यदि देवाः प्रसादं नः करिष्यन्ति न संशयः ॥ ५५ ॥

अशुभं वा शुभं वापि हितं वा यदि वाहितम्।  
प्रवर्ततां सुहृद्‌द्यूतं दिष्टमेतन्न संशयः ॥ ५६ ॥

मयि संनिहिते द्रोणे भीष्मे त्वयि च भारत।  
अनयो दैवविहितो न कथंचिद् भविष्यति ॥ ५७ ॥

गच्छ त्वं रथमास्थाय हयैर्वातसमैर्जवे।  
खाण्डवप्रस्थमद्यैव समानय युधिष्ठिरम् ॥ ५८ ॥

न वाच्यो व्यवसायो मे विदुरैतद् ब्रवीमि ते।  
दैवमेव परं मन्ये येनैतदुपपद्यते ॥ ५९ ॥

इत्युक्तो विदुरो धीमान् नेदमस्तीति चिन्तयन्।  
आपगेयं महाप्राज्ञमभ्यगच्छत् सुदुःखितः ॥ ६० ॥