+++
title_full = "050 दुर्योधनका धृतराष्ट्रको अपने दुःख और चिन्ताका कारण बताना"
title = "०५० दुर्योधनचिन्ताकथनम्"

+++


कथं समभवद् द्यूतं भ्रातॄणां तन्महात्ययम्।  
यत्र तद् व्यसनं प्राप्तं पाण्डवैर्मे पितामहैः ॥ १ ॥

के च तत्र सभास्तारा राजानो ब्रह्मवित्तम।  
के चैनमन्वमोदन्त के चैनं प्रत्यषेधयन् ॥ २ ॥

विस्तरेणैतदिच्छामि कथ्यमानं त्वया द्विज।  
मूलं ह्येतद् विनाशस्य पृथिव्या द्विजसत्तम ॥ ३ ॥

एवमुक्तस्ततो राज्ञा व्यासशिष्यः प्रतापवान्।  
आचचक्षेऽथ यद् वृत्तं तत् सर्वं वेदतत्त्ववित् ॥ ४ ॥

शृणु मे विस्तरेणेमां कथां भारतसत्तम।  
भूय एव महाराज यदि ते श्रवणे मतिः ॥ ५ ॥

विदुरस्य मतिं ज्ञात्वा धृतराष्ट्रोऽम्बिकासुतः।  
दुर्योधनमिदं वाक्यमुवाच विजने पुनः ॥ ६ ॥

अलं द्यूतेन गान्धारे विदुरो न प्रशंसति।  
न ह्यसौ सुमहाबुद्धिरहितं नो वदिष्यति ॥ ७ ॥

हितं हि परमं मन्ये विदुरो यत् प्रभाषते।  
क्रियतां पुत्र तत् सर्वमेतन्मन्ये हितं तव ॥ ८ ॥

देवर्षिर्वासवगुरुर्देवराजाय धीमते ।  
यत् प्राह शास्त्रं भगवान् बृहस्पतिरुदारधीः।  
तद् वेद विदुरः सर्वं सरहस्यं महाकविः ॥ ९ ॥  
स्थितस्तु वचने तस्य सदाहमपि पुत्रक।  
विदुरो वापि मेधावी कुरूणां प्रवरो मतः ॥ १० ॥  
उद्धवो वा महाबुद्धिर्वृष्णीनामर्चितो नृप।  
तदलं पुत्र द्यूतेन द्यूते भेदो हि दृश्यते ॥ ११ ॥

भेदे विनाशो राज्यस्य तत् पुत्र परिवर्जय।  
पित्रा मात्रा च पुत्रस्य यद् वै कार्यं परं स्मृतम्॥१२॥

प्राप्तस्त्वमसि तन्नाम पितृपैतामहं पदम्।  
अधीतवान् कृती शास्त्रे लालितः सततं गृहे ॥ १३ ॥

भ्रातृज्येष्ठः स्थितो राज्ये विन्दसे किं न शोभनम्।  
पृथग्जनैरलभ्यं यद् भोजनाच्छादनं परम् ॥ १४ ॥  
तत् प्राप्तोऽसि महाबाहो कस्माच्छोचसि पुत्रक।  
स्फीतं राष्ट्रं महाबाहो पितृपैतामहं महत् ॥ १५ ॥

नित्यमाज्ञापयन् भासि दिवि देवेश्वरो यथा।  
तस्य ते विदितप्रज्ञ शोकमूलमिदं कथम्।  
समुत्थितं दुःखकरं यन्मे शंसितुमर्हसि ॥ १६ ॥

अश्नाम्याच्छादयामीति प्रपश्यन् पापपूरुषः ।  
नामर्षं कुरुते यस्तु पुरुषः सोऽधमः स्मृतः ॥ १७ ॥

न मां प्रीणाति राजेन्द्र लक्ष्मीः साधारणी विभो।  
ज्वलितामेव कौन्तेये श्रियं दृष्ट्वा च विव्यथे ॥ १८ ॥

सर्वां च पृथिवीं चैव युधिष्ठिरवशानुगाम्।  
स्थिरोऽस्मि योऽहं जीवामि दुःखादेतद् ब्रवीमि ते ॥ १९ ॥

आवर्जिता इवाभान्ति नीपाश्चित्रककौकुराः ।  
कारस्कारा लोहजङ्घा युधिष्ठिरनिवेशने ॥ २० ॥

हिमवत्सागरानूपाः सर्वे रत्नाकरास्तथा ।  
अन्त्याः सर्वे पर्युदस्ता युधिष्ठिरनिवेशने ॥ २१ ॥

ज्येष्ठोऽयमिति मां मत्वा श्रेष्ठश्चेति विशाम्पते।  
युधिष्ठिरेण सत्कृत्य युक्तो रत्नपरिग्रहे ॥ २२ ॥

उपस्थितानां रत्नानां श्रेष्ठानामर्घहारिणाम् ।  
नादृश्यत परः पारो नापरस्तत्र भारत ॥ २३ ॥

न मे हस्तः समभवद् वसु तत् प्रतिगृह्णतः।  
अतिष्ठन्त मयि श्रान्ते गृह्य दूराहृतं वसु ॥ २४ ॥

कृतां विन्दुसरोरत्नैर्मयेन स्फाटिकच्छदाम् ।  
अपश्यं नलिनीं पूर्णामुदकस्येव भारत ॥ २५ ॥  
वस्त्रमुत्कर्षति मयि प्राहसत् स वृकोदरः।  
शत्रोर्ऋद्धिविशेषेण विमूढं रत्नवर्जितम् ॥ २६ ॥

तत्र स्म यदि शक्तः स्यां पातयेऽहं वृकोदरम्।  
यदि कुर्यां समारम्भं भीमं हन्तुं नराधिप ॥ २७ ॥  
शिशुपाल इवास्माकं गतिः स्यान्नात्र संशयः।  
सपत्नेनावहासो मे स मां दहति भारत ॥ २८ ॥

पुनश्च तादृशीमेव वापीं जलजशालिनीम्।  
मत्वा शिलासमां तोये पतितोऽस्मि नराधिप ॥ २९ ॥

तत्र मां प्राहसत् कृष्णः पार्थेन सह सुस्वरम्।  
द्रौपदी च सह स्त्रीभिर्व्यथयन्ती मनो मम ॥ ३० ॥

क्लिन्नवस्त्रस्य तु जले किंकरा राजनोदिताः।  
ददुर्वासांसि मेऽन्यानि तच्च दुःखं परं मम ॥ ३१ ॥

प्रलम्भं च शृणुष्वान्यद् वदतो मे नराधिप।  
अद्वारेण विनिर्गच्छन् द्वारसंस्थानरूपिणा ।  
अभिहत्य शिलां भूयो ललाटेनास्मि विक्षतः ॥ ३२ ॥

तत्र मां यमजौ दूरादालोक्याभिहतं तदा।  
बाहुभिः परिगृह्णीतां शोचन्तौ सहितायुभौ ॥ ३३ ॥

उवाच सहदेवस्तु तत्र मां विस्मयन्निव।  
इदं द्वारमितो गच्छ राजन्निति पुनः पुनः ॥ ३४ ॥

भीमसेनेन तत्रोक्तो धृतराष्ट्रात्मजेति च।  
सम्बोध्य प्रहसित्वा च इतो द्वारं नराधिप ॥ ३५ ॥

नामधेयानि रत्नानां पुरस्तान्न श्रुतानि मे।  
यानि दृष्टानि मे तस्यां मनस्तपति तच्च मे ॥ ३६ ॥