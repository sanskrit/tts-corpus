+++
title_full = "052 युधिष्ठिरको भेंटमें मिली हुई वस्तुओंका दुर्योधनद्वारा वर्णन"
title = "०५२ युधिष्ठिरवसुवर्णनम्"

+++


दायं तु विविधं तस्मै शृणु मे गदतोऽनघ।  
यज्ञार्थं राजभिर्दत्तं महान्तं धनसंचयम् ॥ १ ॥

मेरुमन्दरयोर्मध्ये शैलोदामभितो नदीम् ।  
ये ते कीचकवेणूनां छायां रम्यामुपासते ॥ २ ॥  
खसा एकासना ह्यर्हाः प्रदरा दीर्घवेणवः।  
पारदाश्च कुलिन्दाश्च तङ्गणाः परतङ्गणाः ॥ ३ ॥  
तद् वै पिपीलिकं नाम उद्‌धृतं यत् पिपीलिकैः।  
जातरूपं द्रोणमेयमहार्षुः पुञ्जशो नृपाः ॥ ४ ॥

कृष्णाल्ँललामांश्चमराञ्छुक्लांश्चान्याञ्छशिप्रभान् ।  
हिमवत्पुष्पजं चैव स्वादु क्षौद्रं तथा बहु ॥ ५ ॥  
उत्तरेभ्यः कुरुभ्यश्चाप्यपोढं माल्यमम्बुभिः ।  
उत्तरादपि कैलासादोषधीः सुमहाबलाः ॥ ६ ॥  
पर्वतीया बलिं चान्यमाहृत्य प्रणताः स्थिताः।  
अजातशत्रोर्नृपतेर्द्वारि तिष्ठन्ति वारिताः ॥ ७ ॥

ये परार्धे हिमवतः सूर्योदयगिरौ नृपाः।  
कारूषे च समुद्रान्ते लौहित्यमभितश्च ये ॥ ८ ॥  
फलमूलाशना ये च किराताश्चर्मवाससः।  
क्रूरशस्त्राः क्रूरकृतस्तांश्च पश्याम्यहं प्रभो ॥ ९ ॥

चन्दनागुरुकाष्ठानां भारान् कालीयकस्य च।  
चर्मरत्नसुवर्णानां गन्धानां चैव राशयः ॥ १० ॥  
कैरातकीनामयुतं दासीनां च विशाम्पते।  
आहृत्य रमणीयार्थान् दूरजान् मृगपक्षिणः ॥ ११ ॥  
निचितं पर्वतेभ्यश्च हिरण्यं भूरिवर्चसम्।  
बलिं च कृत्स्नमादाय द्वारि तिष्ठन्ति वारिताः ॥ १२ ॥

कैराता दरदा दर्वाः शूरा वै यमकास्तथा।  
औदुम्बरा दुर्विभागाः पारदा बाह्लिकैः सह ॥ १३ ॥  
काश्मीराश्च कुमाराश्च घोरका हंसकायनाः।  
शिबित्रिगर्तयौधेया राजन्या भद्रकेकयाः ॥ १४ ॥  
अम्बष्ठाः कौकुरास्तार्क्ष्या वस्त्रपाः पह्लवैः सह।  
वशातलाश्च मौलेयाः सह क्षुद्रकमालवैः ॥ १५ ॥  
शौण्डिकाः कुकुराश्चैव शकाश्चैव विशाम्पते।  
अङ्गा वङ्गाश्च पुण्ड्राश्च शाणवत्या गयास्तथा ॥ १६ ॥  
सुजातयः श्रेणिमन्तः श्रेयांसः शस्त्रधारिणः।  
अहार्षुः क्षत्रिया वित्तं शतशोऽजातशत्रवे ॥ १७ ॥

वङ्गाः कलिङ्गा मगधास्ताम्रलिप्ताः सपुण्ड्रकाः।  
दौवालिकाः सागरकाः पत्रोर्णाः शैशवास्तथा ॥ १८ ॥  
कर्णप्रावरणाश्चैव बहवस्तत्र भारत ।  
तत्रस्था द्वारपालैस्ते प्रोच्यन्ते राजशासनात्।  
कृतकालाः सुबलयस्ततो द्वारमवाप्स्यथ ॥ १९ ॥

ईषादन्तान् हेमकक्षान् पद्मवर्णान् कुथावृतान्।  
शैलाभान् नित्यमत्तांश्चाप्यभितः काम्यकं सरः ॥ २० ॥  
दत्त्वैकैको दश शतान्‌ कुञ्जरान् कवचावृतान्।  
क्षमावन्तः कुलीनाश्च द्वारेण प्राविशंस्तदा ॥ २१ ॥

एते चान्ये च बहवो गणा दिग्भ्यः समागताः।  
अन्यैश्चोपाहृतान्यत्र रत्नानीह महात्मभिः ॥ २२ ॥

राजा चित्ररथो नाम गन्धर्वो वासवानुगः।  
शतानि चत्वार्यददद्धयानां वातरंहसाम् ॥ २३ ॥

तुम्बुरुस्तु प्रमुदितो गन्धर्वो वाजिनां शतम्।  
आम्रपत्रसवर्णानामददाद्धेममालिनाम् ॥ २४ ॥

कृती राजा च कौरव्य शूकराणां विशाम्पते।  
अददाद् गजरत्नानां शतानि सुबहून्यथ ॥ २५ ॥

विराटेन तु मत्स्येन बल्यर्थं हेममालिनाम्।  
कुञ्जराणां सहस्रे द्वे मत्तानां समुपाहृते ॥ २६ ॥

पांशुराष्ट्राद्‌ वसुदानो राजा षड्विंशतिं गजान्।  
अश्वानां च सहस्रे द्वे राजन् काञ्चनमालिनाम् ॥ २७ ॥  
जवसत्त्वोपपन्नानां वयस्थानां नराधिप ।  
बलिं च कृत्स्नमादाय पाण्डवेभ्यो न्यवेदयत् ॥ २८ ॥

यज्ञसेनेन दासीनां सहस्राणि चतुर्दश।  
दासानामयुतं चैव सदाराणां विशाम्पते।  
गजयुक्ता महाराज रथाः षड्विंशतिस्तथा ॥ २९ ॥  
राज्यं च कृत्स्नं पार्थेभ्यो यज्ञार्थं वै निवेदितम्।

वासुदेवोऽपि वार्ष्णेयो मानं कुर्वन् किरीटिनः ॥ ३० ॥  
अददाद् गजमुख्यानां सहस्राणि चतुर्दश।  
आत्मा हि कृष्णः पार्थस्य कृष्णस्यात्मा धनंजयः ॥ ३१ ॥

यद् ब्रूयादर्जुनः कृष्णं सर्वं कुर्यादसंशयम्।  
कृष्णो धनंजयस्यार्थे स्वर्गलोकमपि त्यजेत् ॥ ३२ ॥

तथैव पार्थः कृष्णार्थे प्राणानपि परित्यजेत्।  
सुरभींश्चन्दनरसान् हेमकुम्भसमास्थितान् ॥ ३३ ॥  
मलयाद् दर्दुराच्चैव चन्दनागुरुसंचयान् ।

मणिरत्नानि भास्वन्ति काञ्चनं सूक्ष्मवस्त्रकम् ॥ ३४ ॥  
चोलपाण्ड्यावपि द्वारं न लेभाते ह्युपस्थितौ।

समुद्रसारं वैदूर्यं मुक्तासङ्घांस्तथैव च ॥ ३५ ॥  
शतशश्च कुथांस्तत्र सिंहलाः समुपाहरन्।

संवृता मणिचीरैस्तु श्यामास्ताम्रान्तलोचनाः ॥ ३६ ॥  
ता गृहीत्वा नरास्तत्र द्वारि तिष्ठन्ति वारिताः।  
प्रीत्यर्थं ब्राह्मणाश्चैव क्षत्रियाश्च विनिर्जिताः ॥ ३७ ॥  
उपाजह्रुर्विशश्चैव शूद्राः शुश्रूषवस्तथा ।

प्रीत्या च बहुमानाच्चाप्युपागच्छन् युधिष्ठिरम् ॥ ३८ ॥  
सर्वे म्लेच्छाः सर्ववर्णा आदिमध्यान्तजास्तथा।

नानादेशसमुत्थैश्च नानाजातिभिरेव च ॥ ३९ ॥  
पर्यस्त इव लोकोऽयं युधिष्ठिरनिवेशने।

उच्चावचानुपग्राहान् राजभिः प्रापितान् बहून् ॥ ४० ॥  
शत्रूणां पश्यतो दुःखान्मुमूर्षा मे व्यजायत।  
भृत्यास्तु ये पाण्डवानां तांस्ते वक्ष्यामि पार्थिव ॥ ४१ ॥  
येषामामं च पक्वं च संविधत्ते युधिष्ठिरः।

अयुतं त्रीणि पद्मानि गजारोहाः ससादिनः ॥ ४२ ॥  
रथानामर्बुदं चापि पादाता बहवस्तथा।

प्रमीयमाणमामं च पच्यमानं तथैव च ॥ ४३ ॥  
विसृज्यमानं चान्यत्र पुण्याहस्वन एव च।

नाभुक्तवन्तं नापीतं नालङ्कृतमसत्कृतम् ॥ ४४ ॥  
अपश्यं सर्ववर्णानां युधिष्ठिरनिवेशने ।

अष्टाशीतिसहस्राणि स्नातका गृहमेधिनः ॥ ४५ ॥  
त्रिंशद्दासीक एकैको यान् बिभर्ति युधिष्ठिरः।

सुप्रीताः परितुष्टाश्च ते ह्याशंसन्त्यरिक्षयम् ॥ ४६ ॥

दशान्यानि सहस्राणि यतीनामूर्ध्वरेतसाम् ।  
भुञ्जते रुक्मपात्रीभिर्युधिष्ठिरनिवेशने ॥ ४७ ॥

अभुक्तं भुक्तवद् वापि सर्वमाकुब्जवामनम्।  
अभुञ्जाना याज्ञसेनी प्रत्यवैक्षद् विशाम्पते ॥ ४८ ॥

द्वौ करौ न प्रयच्छेतां कुन्तीपुत्राय भारत।  
सम्बन्धिकेन पञ्चालाः सख्येनान्धकवृष्णयः ॥ ४९ ॥