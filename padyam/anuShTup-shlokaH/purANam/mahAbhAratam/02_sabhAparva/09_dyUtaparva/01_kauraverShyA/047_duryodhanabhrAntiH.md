+++
title_full = "047 दुर्योधनका मयनिर्मित सभाभवनको देखना और पग-पगपर भ्रमके कारण उपहासका पात्र बनना तथा युधिष्ठिरके वैभवको देखकर उसका चिन्तित होना"
title = "०४७ दुर्योधनभ्रान्तिः"

+++


वसन् दुर्योधनस्तस्यां सभायां पुरुषर्षभ।  
शनैर्ददर्श तां सर्वां सभां शकुनिना सह ॥ १ ॥

तस्यां दिव्यानभिप्रायान् ददर्श कुरुनन्दनः।  
न दृष्टपूर्वा ये तेन नगरे नागसाह्वये ॥ २ ॥

स कदाचित् सभामध्ये धार्तराष्ट्रो महीपतिः।  
स्फाटिकं स्थलमासाद्य जलमित्यभिशङ्कया ॥ ३ ॥  
स्ववस्त्रोत्कर्षणं राजा कृतवान् बुद्धिमोहितः।  
दुर्मना विमुखश्चैव परिचक्राम तां सभाम् ॥ ४ ॥

ततः स्थले निपतितो दुर्मना व्रीडितो नृपः।  
निःश्वसन् विमुखश्चापि परिचक्राम तां सभाम् ॥ ५ ॥

ततः स्फाटिकतोयां वै स्फाटिकाम्बुजशोभिताम्।  
वापीं मत्वा स्थलमिव सवासाः प्रापतज्जले ॥ ६ ॥

जले निपतितं दृष्ट्वा भीमसेनो महाबलः।  
जहास जहसुश्चैव किंकराश्च सुयोधनम् ॥ ७ ॥  
वासांसि च शुभान्यस्मै प्रददू राजशासनात्।  
तथागतं तु तं दृष्ट्वा भीमसेनो महाबलः ॥ ८ ॥  
अर्जुनश्च यमौ चोभौ सर्वे ते प्राहसंस्तदा।  
नामर्षयत् ततस्तेषामवहासममर्षणः ॥ ९ ॥

आकारं रक्षमाणस्तु न स तान् समुदैक्षत।  
पुनर्वसनमुत्क्षिप्य प्रतरिष्यन्निव स्थलम् ॥ १० ॥

आरुरोह ततः सर्वे जहसुश्च पुनर्जनाः।  
द्वारं तु पिहिताकारं स्फाटिकं प्रेक्ष्य भूमिपः।  
प्रविशन्नाहतो मूर्ध्नि व्याघूर्णित इव स्थितः ॥ ११ ॥

तादृशं च परं द्वारं स्फाटिकोरुकपाटकम्।  
विघट्‌टयन् कराभ्यां तु निष्क्रम्याग्रे पपात ह ॥ १२ ॥

द्वारं तु वितताकारं समापेदे पुनश्च सः।  
तद्वत्तं चेति मन्वानो द्वारस्थानादुपारमत् ॥ १३ ॥

एवं प्रलम्भान् विविधान् प्राप्य तत्र विशाम्पते।  
पाण्डवेयाभ्यनुज्ञातस्ततो दुर्योधनो नृपः ॥ १४ ॥  
अप्रहृष्टेन मनसा राजसूये महाक्रतौ।  
प्रेक्ष्य तामद्भुतामृद्धिं जगाम गजसाह्वयम् ॥ १५ ॥

पाण्डवश्रीप्रतप्तस्य ध्यायमानस्य गच्छतः ।  
दुर्योधनस्य नृपतेः पापा मतिरजायत ॥ १६ ॥

पार्थान् सुमनसो दृष्ट्वा पार्थिवांश्च वशानुगान्।  
कृत्स्नं चापि हितं लोकमाकुमारं कुरूद्वह ॥ १७ ॥  
महिमानं परं चापि पाण्डवानां महात्मनाम्।  
दुर्योधनो धार्तराष्ट्रो विवर्णः समपद्यत ॥ १८ ॥

स तु गच्छन्ननेकाग्रः सभामेकोऽन्वचिन्तयत्।  
श्रियं च तामनुपमां धर्मराजस्य धीमतः ॥ १९ ॥

प्रमत्तो धृतराष्ट्रस्य पुत्रो दुर्योधनस्तदा।  
नाभ्यभाषत् सुबलजं भाषमाणं पुनः पुनः ॥ २० ॥

अनेकाग्रं तु तं दृष्ट्वा शकुनिः प्रत्यभाषत।  
दुर्योधन कुतोमूलं निःश्वसन्निव गच्छसि ॥ २१ ॥

दृष्ट्वेमां पृथिवीं कृत्स्नां युधिष्ठिरवशानुगाम्।  
जितामस्त्रप्रतापेन श्वेताश्वस्य महात्मनः ॥ २२ ॥  
तं च यज्ञं तथाभूतं दृष्ट्वा पार्थस्य मातुल।  
यथा शक्रस्य देवेषु तथाभूतं महाद्युतेः ॥ २३ ॥  
अमर्षेण तु सम्पूर्णो दह्यमानो दिवानिशम्।  
शुचिशुक्रागमे काले शुष्येत् तोयमिवाल्पकम् ॥ २४ ॥

पश्य सात्वतमुख्येन शिशुपालो निपातितः।  
न च तत्र पुमानासीत् कश्चित् तस्य पदानुगः ॥ २५ ॥

दह्यमाना हि राजानः पाण्डवोत्थेन वह्निना।  
क्षान्तवन्तोऽपराधं ते को हि तत् क्षन्तुमर्हति ॥ २६ ॥

वासुदेवेन तत् कर्म यथायुक्तं महत् कृतम्।  
सिद्धं च पाण्डुपुत्राणां प्रतापेन महात्मनाम् ॥ २७ ॥

तथा हि रत्नान्यादाय विविधानि नृपा नृपम्।  
उपातिष्ठन्त कौन्तेयं वैश्या इव करप्रदाः ॥ २८ ॥

श्रियं तथाऽऽगतां दृष्ट्वा ज्वलन्तीमिव पाण्डवे।  
अमर्षवशमापन्नो दह्यामि न तथोचितः ॥ २९ ॥

एवं स निश्चयं कृत्वा ततो वचनमब्रवीत्।  
पुनर्गान्धारनृपतिं दह्यमान इवाग्निना ॥ ३० ॥

वह्निमेव प्रवेक्ष्यामि भक्षयिष्यामि वा विषम्।  
अपो वापि प्रवेक्ष्यामि न हि शक्ष्यामि जीवितुम् ॥ ३१ ॥

को हि नाम पुमाल्ँलोके मर्षयिष्यति सत्त्ववान्।  
सपत्नानृद्ध्यतो दृष्ट्वा हीनमात्मानमेव च ॥ ३२ ॥

सोऽहं न स्त्री न चाप्यस्त्री न पुमान्नापुमानपि।  
योऽहं तां मर्षयाम्यद्य तादृशीं श्रियमागताम् ॥ ३३ ॥

ईश्वरत्वं पृथिव्याश्च वसुमत्तां च तादृशीम्।  
यज्ञं च तादृशं दृष्ट्वा मादृशः को न संज्वरेत्॥३४॥

अशक्तश्चैक एवाहं तामाहर्तुं नृपश्रियम्।  
सहायांश्च न पश्यामि तेन मृत्युं विचिन्तये ॥ ३५ ॥

दैवमेव परं मन्ये पौरुषं च निरर्थकम्।  
दृष्ट्वा कुन्तीसुते शुद्धां श्रियं तामहतां तथा ॥ ३६ ॥

कृतो यत्नो मया पूर्वं विनाशे तस्य सौबल।  
तच्च सर्वमतिक्रम्य संवृद्धोऽप्स्विव पङ्कजम् ॥ ३७ ॥

तेन दैवं परं मन्ये पौरुषं च निरर्थकम्।  
धार्तराष्ट्राश्च हीयन्ते पार्था वर्धन्ति नित्यशः ॥ ३८ ॥

सोऽहं श्रियं च तां दृष्ट्वा सभां तां च तथाविधाम्।  
रक्षिभिश्चावहासं तं परितप्ये यथाग्निना ॥ ३९ ॥

स मामभ्यनुजानीहि मातुलाद्य सुदुःखितम्।  
अमर्षं च समाविष्टं धृतराष्ट्रे निवेदय ॥ ४० ॥