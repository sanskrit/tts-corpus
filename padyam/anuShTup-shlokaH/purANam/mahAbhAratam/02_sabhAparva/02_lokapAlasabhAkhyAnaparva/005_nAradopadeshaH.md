+++
title_full = "005 नारदजीका युधिष्ठिरकी सभामें आगमन और प्रश्नके रूपमें युधिष्ठिरको शिक्षा देना"
title = "००५ नारदोपदेशः"

+++


अथ तत्रोपविष्टेषु पाण्डवेषु महात्मसु।  
महत्सु चोपविष्टेषु गन्धर्वेषु च भारत ॥ १ ॥

वेदोपनिषदां वेत्ता ऋषिः सुरगणार्चितः।  
इतिहासपुराणज्ञः पुराकल्पविशेषवित् ॥ २ ॥  
न्यायविद् धर्मतत्त्वज्ञः षडङ्गविदनुत्तमः ।  
ऐक्यसंयोगनानात्वसमवायविशारदः ॥ ३ ॥  
वक्ता प्रगल्भो मेधावी स्मृतिमान् नयवित् कविः।  
परापरविभागज्ञः प्रमाणकृतनिश्चयः ॥ ४ ॥  
पञ्चावयवयुक्तस्य वाक्यस्य गुणदोषवित् ।  
उत्तरोत्तरवक्ता च वदतोऽपि बृहस्पतेः ॥ ५ ॥  
धर्मकामार्थमोक्षेषु यथावत् कृतनिश्चयः ।  
तथा भुवनकोशस्य सर्वस्यास्य महामतिः ॥ ६ ॥  
प्रत्यक्षदर्शी लोकस्य तिर्यगूर्ध्वमधस्तथा ।  
सांख्ययोगविभागज्ञो निर्विवित्सुः सुरासुरान् ॥ ७ ॥  
संधिविग्रहतत्त्वज्ञस्त्वनुमानविभागवित् ।  
षाङ््गुण्यविधियुक्तश्च सर्वशास्त्रविशारदः ॥ ८ ॥  
युद्धगान्धर्वसेवी च सर्वत्राप्रतिघस्तथा ।  
एतैश्चान्यैश्च बहुभिर्युक्तो गुणगणैर्मुनिः ॥ ९ ॥  
लोकाननुचरन् सर्वानागमत् तां सभां नृप।  
नारदः सुमहातेजा ऋषिभिः सहितस्तदा ॥ १० ॥  
पारिजातेन राजेन्द्र पर्वतेन च धीमता।  
सुमुखेन च सौम्येन देवर्षिरमितद्युतिः ॥ ११ ॥  
सभास्थान् पाण्डवान् द्रष्टुं प्रीयमाणो मनोजवः।  
जयाशीर्भिस्तु तं विप्रो धर्मराजानमार्चयत् ॥ १२ ॥

तमागतमृषिं दृष्ट्वा नारदं सर्वधर्मवित्।  
सहसा पाण्डवश्रेष्ठः प्रत्युत्थायानुजैः सह ॥ १३ ॥  
अभ्यवादयत प्रीत्या विनयावनतस्तदा ।  
तदर्हमासनं तस्मै सम्प्रदाय यथाविधि ॥ १४ ॥  
गां चैव मधुपर्कं च सम्प्रदायार्घ्यमेव च।  
अर्चयामास रत्नैश्च सर्वकामैश्च धर्मवित् ॥ १५ ॥

तुतोष च यथावच्च पूजां प्राप्य युधिष्ठिरात्।  
सोऽर्चितः पाण्डवैः सर्वैर्महर्षिर्वेदपारगः ।  
धर्मकामार्थसंयुक्तं पप्रच्छेदं युधिष्ठिरम् ॥ १६ ॥

कच्चिदर्थाश्च कल्पन्ते धर्मे च रमते मनः।  
सुखानि चानुभूयन्ते मनश्च न विहन्यते ॥ १७ ॥

कच्चिदाचरितं पूर्वैर्नरदेव पितामहैः ।  
वर्तसे वृत्तिमक्षुद्रां धर्मार्थसहितां त्रिषु ॥ १८ ॥

कच्चिदर्थेन वा धर्मं धर्मेणार्थमथापि वा।  
उभौ वा प्रीतिसारेण न कामेन प्रबाधसे ॥ १९ ॥

कच्चिदर्थं च धर्मं च कामं च जयतां वर।  
विभज्य काले कालज्ञः सदा वरद सेवसे ॥ २० ॥

कच्चिद् राजगुणैः षड्भिः सप्तोपायांस्तथानघ।  
बलाबलं तथा सम्यक् चतुर्दश परीक्षसे ॥ २१ ॥

कच्चिदात्मानमन्वीक्ष्य परांश्च जयतां वर।  
तथा संधाय कर्माणि अष्टौ भारत सेवसे ॥ २२ ॥

कच्चित् प्रकृतयः सप्त न लुप्ता भरतर्षभ।  
आढ्यास्तथा व्यसनिनः स्वनुरक्ताश्च सर्वशः ॥ २३ ॥

कच्चिन्न कृतकैर्दूतैर्ये चाप्यपरिशङ्किताः ।  
त्वत्तो वा तव चामात्यैर्भिद्यते मन्त्रितं तथा ॥ २४ ॥

मित्रोदासीनशत्रूणां कच्चिद् वेत्सि चिकीर्षितम्।  
कच्चित् संधिं यथाकालं विग्रहं चोपसेवसे ॥ २५ ॥

कच्चिद् वृत्तिमुदासीने मध्यमे चानुमन्यसे।  
कच्चिदात्मसमा वृद्धाः शुद्धाः सम्बोधनक्षमाः ॥ २६ ॥  
कुलीनाश्चानुरक्ताश्च कृतास्ते वीर मन्त्रिणः।  
विजयो मन्त्रमूलो हि राज्ञो भवति भारत ॥ २७ ॥

कच्चित् संवृतमन्त्रैस्तैरमात्यैः शास्त्रकोविदैः ।  
राष्ट्रं सुरक्षितं तात शत्रुभिर्न विलुप्यते ॥ २८ ॥

कच्चिन्निद्रावशं नैषि कच्चित् काले विबुद्ध्यसे।  
कच्चिच्चापररात्रेषु चिन्तयस्यर्थमर्थवित् ॥ २९ ॥

कच्चिन्मन्त्रयसे नैकः कच्चिन्न बहुभिः सह।  
कच्चित् ते मन्त्रितो मन्त्रो न राष्ट्रं परिधावति ॥ ३० ॥

कच्चिदर्थान्‌ विनिश्चित्य लघुमूलान् महोदयान्।  
क्षिप्रमारभसे कर्तुं न विघ्नयसि तादृशान् ॥ ३१ ॥

कच्चिन्न सर्वे कर्मान्ताः परोक्षास्ते विशङ्किताः।  
सर्वे वा पुनरुत्सृष्टाः संसृष्टं चात्र कारणम् ॥ ३२ ॥

आप्तैरलुब्धैः क्रमिकैस्ते च कच्चिदनुष्ठिताः।  
कच्चिद् राजन् कृतान्येव कृतप्रायाणि वा पुनः ॥ ३३ ॥  
विदुस्ते वीर कर्माणि नानवाप्तानि कानिचित्।

कच्चित् कारणिका धर्मे सर्वशास्त्रेषु कोविदाः।  
कारयन्ति कुमारांश्च योधमुख्यांश्च सर्वशः ॥ ३४ ॥

कच्चित् सहस्रैर्मूर्खाणामेकं क्रीणासि पण्डितम्।  
पण्डितो ह्यर्थकृच्छ्रेषु कुर्यान्निःश्रेयसं परम् ॥ ३५ ॥

कच्चिद् दुर्गाणि सर्वाणि धनधान्यायुधोदकैः।  
यन्त्रैश्च परिपूर्णानि तथा शिल्पिधनुर्धरैः ॥ ३६ ॥

एकोऽप्यमात्यो मेधावी शूरो दान्तो विचक्षणः।  
राजानं राजपुत्रं वा प्रापयेन्महतीं श्रियम् ॥ ३७ ॥

कच्चिदष्टादशान्येषु स्वपक्षे दश पञ्च च।  
त्रिभिस्त्रिभिरविज्ञातैर्वेत्सि तीर्थानि चारकैः ॥ ३८ ॥

कच्चिद् द्विषामविदितः प्रतिपन्नश्च सर्वदा।  
नित्ययुक्तो रिपून् सर्वान् वीक्षसे रिपुसूदन ॥ ३९ ॥

कच्चिद् विनयसम्पन्नः कुलपुत्रो बहुश्रुतः।  
अनसूयुरनुप्रष्टा सत्कृतस्ते पुरोहितः ॥ ४० ॥

कच्चिदग्निषु ते युक्तो विधिज्ञो मतिमानृजुः।  
हुतं च होष्यमाणं च काले वेदयते सदा ॥ ४१ ॥

कच्चिदङ्गेषु निष्णातो ज्योतिषः प्रतिपादकः।  
उत्पातेषु च सर्वेषु दैवज्ञः कुशलस्तव ॥ ४२ ॥

कच्चिन्मुख्या महत्स्वेव मध्यमेषु च मध्यमाः।  
जघन्याश्च जघन्येषु भृत्याः कर्मसु योजिताः ॥ ४३ ॥

अमात्यानुपधातीतान् पितृपैतामहाञ्छुचीन् ।  
श्रेष्ठाञ्छ्रेष्ठेषु कच्चित् त्वं नियोजयसि कर्मसु ॥ ४४ ॥

कच्चिन्नोग्रेण दण्डेन भृशमुद्विजसे प्रजाः।  
राष्ट्रं तवानुशासन्ति मन्त्रिणो भरतर्षभ ॥ ४५ ॥

कच्चित् त्वां नावजानन्ति याजकाः पतितं यथा।  
उग्रप्रतिग्रहीतारं कामयानमिव स्त्रियः ॥ ४६ ॥

कच्चिद्‌धृष्टश्च शूरश्च मतिमान् धृतिमाञ्छुचिः।  
कुलीनश्चानुरक्तश्च दक्षः सेनापतिस्तथा ॥ ४७ ॥

कच्चिद्‌ बलस्य ते मुख्याः सर्वयुद्धविशारदाः।  
धृष्टावदाता विक्रान्तास्त्वया सत्कृत्य मानिताः ॥ ४८ ॥

कच्चिद् बलस्य भक्तं च वेतनं च यथोचितम्।  
सम्प्राप्तकाले दातव्यं ददासि न विकर्षसि ॥ ४९ ॥

कालातिक्रमणादेते भक्तवेतनयोर्भृताः ।  
भर्तुः कुप्यन्ति यद्‌भृत्याः सोऽनर्थः सुमहान् स्मृतः ॥ ५० ॥

कच्चित् सर्वेऽनुरक्तास्त्वां कुलपुत्राः प्रधानतः।  
कच्चित् प्राणांस्तवार्थेषु संत्यजन्ति सदा युधि ॥ ५१ ॥

कच्चिनैको बहूनर्थान् सर्वशः साम्परायिकान्।  
अनुशास्ति यथाकामं कामात्मा शासनातिगः ॥ ५२ ॥

कच्चित् पुरुषकारेण पुरुषः कर्म शोभयन्।  
लभते मानमधिकं भूयो वा भक्तवेतनम् ॥ ५३ ॥

कच्चिद् विद्याविनीतांश्च नराञ्ज्ञानविशारदान् ।  
यथार्हं गुणतश्चैव दानेनाभ्युपपद्यसे ॥ ५४ ॥

कच्चिद् दारान्मनुष्याणां तवार्थे मृत्युमीयुषाम्।  
व्यसनं चाभ्युपेतानां बिभर्षि भरतर्षभ ॥ ५५ ॥

कच्चिद् भयादुपगतं क्षीणं वा रिपुमागतम्।  
युद्धे वा विजितं पार्थ पुत्रवत् परिरक्षसि ॥ ५६ ॥

कच्चित् त्वमेव सर्वस्याः पृथिव्याः पृथिवीपते।  
समश्चानभिशङ्क्यश्च यथा माता यथा पिता ॥ ५७ ॥

कच्चिद् व्यसनिनं शत्रुं निशम्य भरतर्षभ।  
अभियासि जवेनैव समीक्ष्य त्रिविधं बलम् ॥ ५८ ॥

यात्रामारभसे दिष्ट्या प्राप्तकालमरिंदम ।  
पार्ष्णिमूलं च विज्ञाय व्यवसायं पराजयम्।  
बलस्य च महाराज दत्त्वा वेतनमग्रतः ॥ ५९ ॥

कच्चिच्च बलमुख्येभ्यः परराष्ट्रे परंतप।  
उपच्छन्नानि रत्नानि प्रयच्छसि यथार्हतः ॥ ६० ॥

कच्चिदात्मानमेवाग्रे विजित्य विजितेन्द्रियः ।  
परान् जिगीषसे पार्थ प्रमत्तानजितेन्द्रियान् ॥ ६१ ॥

कच्चित् ते यास्यतः शत्रून् पूर्वं यान्ति स्वनुष्ठिताः।  
साम दानं च भेदश्च दण्डश्च विधिवद् गुणाः ॥ ६२ ॥

कच्चिन्मूलं दृढं कृत्वा परान् यासि विशाम्पते।  
तांश्च विक्रमसे जेतुं जित्वा च परिरक्षसि ॥ ६३ ॥

कच्चिदष्टाङ्गसंयुक्ता चतुर्विधबला चमूः ।  
बलमुख्यैः सुनीता ते द्विषतां प्रतिवर्धिनी ॥ ६४ ॥

कच्चिल्लवं च मुष्टिं च परराष्ट्रे परंतप।  
अविहाय महाराज निहंसि समरे रिपून् ॥ ६५ ॥

कच्चित् स्वपरराष्ट्रेषु बहवोऽधिकृतास्तव ।  
अर्थान् समधितिष्ठन्ति रक्षन्ति च परस्परम् ॥ ६६ ॥

कच्चिदभ्यवहार्याणि गात्रसंस्पर्शनानि च ।  
घ्रेयाणि च महाराज रक्षन्त्यनुमतास्तव ॥ ६७ ॥

कच्चित् कोषश्च कोष्ठं च वाहनं द्वारमायुधम्।  
आयश्च कृतकल्याणैस्तव भक्तैरनुष्ठितः ॥ ६८ ॥

कच्चिदाभ्यन्तरेभ्यश्च बाह्येभ्यश्च विशाम्पते ।  
रक्षस्यात्मानमेवाग्रे तांश्च स्वेभ्यो मिथश्च तान् ॥ ६९ ॥

कच्चिन्न पाने द्यूते वा क्रीडासु प्रमदासु च।  
प्रतिजानन्ति पूर्वाह्णे व्ययं व्यसनजं तव ॥ ७० ॥

कच्चिदायस्य चार्धेन चतुर्भागेन वा पुनः।  
पादभागैस्त्रिभिर्वापि व्ययः संशुद्ध्यते तव ॥ ७१ ॥

कच्चिज्ज्ञातीन् गुरून् वृद्धान् वणिजः शिल्पिनः श्रितान्।  
अभीक्ष्णमनुगृह्णासि धनधान्येन दुर्गतान् ॥ ७२ ॥

कच्चिच्चायव्यये युक्ताः सर्वे गणकलेखकाः।  
अनुतिष्ठन्ति पूर्वाह्णे नित्यमायं व्ययं तव ॥ ७३ ॥

कच्चिदर्थेषु सम्प्रौढान् हितकामाननुप्रियान् ।  
नापकर्षसि कर्मभ्यः पूर्वमप्राप्य किल्बिषम् ॥ ७४ ॥

कच्चिद् विदित्वा पुरुषानुत्तमाधममध्यमान् ।  
त्वं कर्मस्वनुरूपेषु नियोजयसि भारत ॥ ७५ ॥

कच्चिन्न लुब्धाश्चौरा वा वैरिणो वा विशाम्पते।  
अप्राप्तव्यवहारा वा तव कर्मस्वनुष्ठिताः ॥ ७६ ॥

कच्चिन्न चौरैर्लुब्धैर्वा कुमारैः स्त्रीबलेन वा।  
त्वया वा पीड्यते राष्ट्रं कच्चित् तुष्टाः कृषीवलाः ॥ ७७ ॥

कच्चिद् राष्ट्रे तडागानि पूर्णानि च बृहन्ति च।  
भागशो विनिविष्टानि न कृषिर्देवमातृका ॥ ७८ ॥

कच्चिन्न भक्तं बीजं च कर्षकस्यावसीदति।  
प्रत्येकं च शतं वृद्ध्या ददास्यृणमनुग्रहम् ॥ ७९ ॥

कच्चित् स्वनुष्ठिता तात वार्ता ते साधुभिर्जनैः।  
वार्तायां संश्रितस्तात लोकोऽयं सुखमेधते ॥ ८० ॥

कच्चिच्छूराः कृतप्रज्ञाः पञ्च पञ्च स्वनुष्ठिताः।  
क्षेमं कुर्वन्ति संहत्य राजञ्जनपदे तव ॥ ८१ ॥

कच्चिन्नगरगुप्त्यर्थं ग्रामा नगरवत् कृताः।  
ग्रामवच्च कृताः प्रान्तास्ते च सर्वे त्वदर्पणाः ॥ ८२ ॥

कच्चिद् बलेनानुगताः समानि विषमाणि च।  
पुराणि चौरान् निघ्नन्तश्चरन्ति विषये तव ॥ ८३ ॥

कच्चित् स्त्रियः सान्त्वयसि कच्चित्‌ ताश्च सुरक्षिताः।  
कच्चिन्न श्रद्दधास्यासां कच्चिद् गुह्यं न भाषसे ॥ ८४ ॥

कच्चिदात्ययिकं श्रुत्वा तदर्थमनुचिन्त्य च।  
प्रियाण्यनुभवञ्छेषे न त्वमन्तःपुरे नृप ॥ ८५ ॥

कच्चिद् द्वौ प्रथमौ यामौ रात्रेः सुप्त्वा विशाम्पते।  
संचिन्तयसि धर्मार्थौ याम उत्थाय पश्चिमे ॥ ८६ ॥

कच्चिदर्थयसे नित्यं मनुष्यान् समलंकृतः।  
उत्थाय काले कालज्ञैः सह पाण्डव मन्त्रिभिः ॥ ८७ ॥

कच्चिद् रक्ताम्बरधराः खड्‌गहस्ताः स्वलंकृताः।  
उपासते त्वामभितो रक्षणार्थमरिंदम ॥ ८८ ॥

कच्चिद् दण्ड्येषु यमवत्पूज्येषु च विशाम्पते।  
परीक्ष्य वर्तसे सम्यगप्रियेषु प्रियेषु च ॥ ८९ ॥

कच्चिच्छारीरमाबाधमौषधैर्नियमेन वा ।  
मानसं वृद्धसेवाभिः सदा पार्थापकर्षसि ॥ ९० ॥

कच्चिद् वैद्याश्चिकित्सायामष्टाङ्गायां विशारदाः ।  
सुहृदश्चानुरक्ताश्च शरीरे ते हिताः सदा ॥ ९१ ॥

कच्चिन्न लोभान्मोहाद् वा मानाद् वापि विशाम्पते।  
अर्थिप्रत्यर्थिनः प्राप्तान् न पश्यसि कथंचन ॥ ९२ ॥

कच्चिन्न लोभान्मोहाद् वा विश्रम्भात् प्रणयेन वा।  
आश्रितानां मनुष्याणां वृत्तिं त्वं संरुणत्सि वै ॥ ९३ ॥

कच्चित् पौरा न सहिता ये च ते राष्ट्रवासिन।  
त्वया सह विरुध्यन्ते परैः क्रीताः कथंचन ॥ ९४ ॥

कच्चिन्न दुर्बलः शत्रुर्बलेन परिपीडितः।  
मन्त्रेण बलवान् कश्चिदुभाभ्यां च कथंचन ॥ ९५ ॥

कच्चित् सर्वेऽनुरक्तास्त्वां भूमिपालाः प्रधानतः।  
कच्चित् प्राणांस्त्वदर्थेषु संत्यजन्ति त्वयाऽऽदृताः ॥ ९६ ॥

कच्चित् ते सर्वविद्यासु गुणतोऽर्चा प्रवर्तते।  
ब्राह्मणानां च साधूनां तव नैःश्रेयसी शुभा।  
दक्षिणास्त्वं ददास्येषां नित्यं स्वर्गापवर्गदाः ॥ ९७ ॥

कच्चिद् धर्मे त्रयीमूले पूर्वैराचरिते जनैः।  
यतमानस्तथा कर्तुं तस्मिन् कर्मणि वर्तसे ॥ ९८ ॥

कच्चित्तव गृहेऽन्नानि स्वादून्यश्नन्ति वै द्विजाः।  
गुणवन्ति गुणोपेतास्तवाध्यक्षं सदक्षिणम् ॥ ९९ ॥

कच्चित् क्रतूनेकचित्तो वाजपेयांश्च सर्वशः।  
पुण्डरीकांश्च कार्त्स्न्येन यतसे कर्तुमात्मवान् ॥ १०० ॥

कच्चिज्ज्ञातीन् गुरून् वृद्धान् दैवतांस्तापसानपि।  
चैत्यांश्च वृक्षान् कल्याणान् ब्राह्मणांश्च नमस्यसि ॥ १०१ ॥

कच्चिच्छोको न मन्युर्वा त्वया प्रोत्पाद्यतेऽनघ।  
अपि मङ्गलहस्तश्च जनः पार्श्वे नु तिष्ठति ॥ १०२ ॥

कच्चिदेषा च ते बुद्धिर्वृत्तिरेषा च तेऽनघ।  
आयुष्या च यशस्या च धर्मकामार्थदर्शिनी ॥ १०३ ॥

एतया वर्तमानस्य बुद्ध्या राष्ट्रं न सीदति।  
विजित्य च महीं राजा सोऽत्यन्तसुखमेधते ॥ १०४ ॥

कच्चिदार्यो विशुद्धात्मा क्षारितश्चौरकर्मणि ।  
अदृष्टशास्त्रकुशलैर्न लोभाद् वध्यते शुचिः ॥ १०५ ॥

दुष्टो गृहीतस्तत्कारी तज्ज्ञैर्दृष्टः सकारणः।  
कच्चिन्न मुच्यते स्तेनो द्रव्यलोभान्नरर्षभ ॥ १०६ ॥

उत्पन्नान् कच्चिदाढ्यस्य दरिद्रस्य च भारत।  
अर्थान् न मिथ्या पश्यन्ति तवामात्या हृता जनैः ॥ १०७ ॥

नास्तिक्यमनृतं क्रोधं प्रमादं दीर्घसूत्रताम्।  
अदर्शनं ज्ञानवतामालस्यं पञ्चवृत्तिताम् ।  
एकचिन्तनमर्थानामनर्थज्ञैश्च चिन्तनम् ॥ १०८ ॥  
निश्चितानामनारम्भं मन्त्रस्यापरिरक्षणम् ।  
मङ्गलाद्यप्रयोगं च प्रत्युत्थानं च सर्वतः ॥ १०९ ॥  
कच्चित्वं वर्जयस्येतान् राजदोषांश्चतुर्दश ।  
प्रायशो यैर्विनश्यन्ति कृतमूलापि पार्थिवाः ॥ ११० ॥

कच्चित् ते सफला वेदाः कच्चित् ते सफलं धनम्।  
कच्चित् ते सफला दाराः कच्चित् ते सफलं श्रुतम्॥१११॥

कथं वै सफला वेदाः कथं वै सफलं धनम्।  
कथं वै सफला दाराः कथं वै सफलं श्रुतम्॥११२॥

अग्निहोत्रफला वेदा दत्तभुक्तफलं धनम्।  
रतिपुत्रफला दाराः शीलवृत्तफलं श्रुतम् ॥ ११३ ॥

एतदाख्याय स मुनिर्नारदो वै महातपाः।  
पप्रच्छानन्तरमिदं धर्मात्मानं युधिष्ठिरम् ॥ ११४ ॥

कच्चिदभ्यागता दूराद् वणिजो लाभकारणात्।  
यथोक्तमवहार्यन्ते शुल्कं शुल्कोपजीविभिः ॥ ११५ ॥

कच्चित् ते पुरुषा राजन् पुरे राष्ट्रे च मानिताः।  
उपानयन्ति पण्यानि उपधाभिरवञ्चिताः ॥ ११६ ॥

कच्चिच्छृणोषि वृद्धानां धर्मार्थसहिता गिरः।  
नित्यमर्थविदां तात यथाधर्मार्थदर्शिनाम् ॥ ११७ ॥

कच्चित् ते कृषितन्त्रेषु गोषु पुष्पफलेषु च।  
धर्मार्थं च द्विजातिभ्यो दीयेते मधुसर्पिषी ॥ ११८ ॥

द्रव्योपकरणं किंचित् सर्वदा सर्वशिल्पिनाम्।  
चातुर्मास्यावरं सम्यङ् नियतं सम्प्रयच्छसि ॥ ११९ ॥

कच्चित् कृतं विजानीषे कर्तारं च प्रशंससि।  
सतां मध्ये महाराज सत्करोषि च पूजयन् ॥ १२० ॥

कच्चित् सूत्राणि सर्वाणि गृह्णासि भरतर्षभ।  
हस्तिसूत्राश्वसूत्राणि रथसूत्राणि वा विभो ॥ १२१ ॥

कच्चिदभ्यस्यते सम्यग् गृहे ते भरतर्षभ।  
धनुर्वेदस्य सूत्रं वै यन्त्रसूत्रं च नागरम् ॥ १२२ ॥

कच्चिदस्त्राणि सर्वाणि ब्रह्मदण्डश्च तेऽनघ।  
विषयोगास्तथा सर्वे विदिताः शत्रुनाशनाः ॥ १२३ ॥

कच्चिदग्निभयाच्चैव सर्वं व्यालभयात् तथा।  
रोगरक्षोभयाच्चैव राष्ट्रं स्वं परिरक्षसि ॥ १२४ ॥

कच्चिदन्धांश्च मूकांश्च पङ्गून् व्यङ्गानबान्धवान्।  
पितेव पासि धर्मज्ञ तथा प्रव्रजितानपि ॥ १२५ ॥

षडनर्था महाराज कच्चित् ते पृष्ठतः कृताः।  
निद्राऽऽलस्यं भयं क्रोधोऽमार्दवं दीर्घसूत्रता ॥ १२६ ॥

ततः कुरूणामृषभो महात्मा  
श्रुत्वा गिरो ब्राह्मणसत्तमस्य ।  
प्रणम्य पादावभिवाद्य तुष्टो  
राजाब्रवीन्नारदं देवरूपम् ॥ १२७ ॥

एवं करिष्यामि यथा त्वयोक्तं  
प्रज्ञा हि मे भूय एवाभिवृद्धा।  
उक्त्वा तथा चैव चकार राजा  
लेभे महीं सागरमेखलां च ॥ १२८ ॥

एवं यो वर्तते राजा चातुर्वर्ण्यस्य रक्षणे।  
स विहृत्येह सुसुखी शक्रस्यैति सलोकताम् ॥ १२९ ॥