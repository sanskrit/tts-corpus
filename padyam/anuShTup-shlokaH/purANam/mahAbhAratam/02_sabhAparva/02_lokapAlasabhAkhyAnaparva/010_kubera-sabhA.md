+++
title_full = "010 कुबेरकी सभाका वर्णन"
title = "०१० कुबेर-सभा"

+++


सभा वैश्रवणी राजञ्छतयोजनमायता ।  
विस्तीर्णा सप्ततिश्चैव योजनानि सितप्रभा ॥ १ ॥

तपसा निर्जिता राजन् स्वयं वैश्रवणेन सा।  
शशिप्रभा प्रावरणा कैलासशिखरोपमा ॥ २ ॥

गुह्यकैरुह्यमाना सा खे विषक्तेव शोभते।  
दिव्या हेममयैरुच्चैः प्रासादैरुपशोभिता ॥ ३ ॥

महारत्नवती चित्रा दिव्यगन्धा मनोरमा।  
सिताभ्रशिखराकारा प्लवमानेव दृश्यते ॥ ४ ॥

दिव्या हेममयैरङ्गैर्विद्युद्भिरिव चित्रिता ।

तस्यां वैश्रवणो राजा विचित्राभरणाम्बरः ॥ ५ ॥  
स्त्रीसहस्रैर्वृतः श्रीमानास्ते ज्वलितकुण्डलः ।  
दिवाकरनिभे पुण्य दिव्यास्तरणसंवृते ।  
दिव्यपादोपधाने च निषण्णः परमासने ॥ ६ ॥

मन्दाराणामुदाराणां वनानि परिलोडयन् ।  
सौगन्धिकवनानां च गन्धं गन्धवहो वहन् ॥ ७ ॥  
नलिन्याश्चालकाख्याया नन्दनस्य वनस्य च।  
शीतो हृदयसंह्लादी वायुस्तमुपसेवते ॥ ८ ॥

तत्र देवाः सगन्धर्वा गणैरप्सरसां वृताः।  
दिव्यतानैर्महाराज गायन्ति स्म सभागताः ॥ ९ ॥

मिश्रकेशी च रम्भा च चित्रसेना शुचिस्मिता।  
चारुनेत्रा घृताची च मेनका पुञ्जिकस्थला ॥ १० ॥  
विश्वाची सहजन्या च प्रम्लोचा उर्वशी इरा।  
वर्गा च सौरभेयी च समीची बुद्‌बुदा लता ॥ ११ ॥  
एताः सहस्रशश्चान्या नृत्यगीतविशारदाः ।  
उपतिष्ठन्ति धनदं गन्धर्वाप्सरसां गणाः ॥ १२ ॥

अनिशं दिव्यवादित्रैर्नृत्यगीतैश्च सा सभा।  
अशून्या रुचिरा भाति गन्धर्वाप्सरसां गणैः ॥ १३ ॥

किन्नरा नाम गन्धर्वा नरा नाम तथा परे ॥ १४ ॥  
मणिभद्रोऽथ धनदः श्वेतभद्रश्च गुह्यकः।  
कशेरको गण्डकण्डूः प्रद्योतश्च महाबलः ॥ १५ ॥  
कुस्तुम्बुरुः पिशाचश्च गजकर्णो विशालकः।  
वराहकर्णस्ताम्रोष्ठः फलकक्षः फलोदकः ॥ १६ ॥  
हंसचूडः शिखावर्तो हेमनेत्रो विभीषणः।  
पुष्पाननः पिङ्गलकः शोणितोदः प्रवालकः ॥ १७ ॥  
वृक्षवास्यनिकेतश्च चीरवासाश्च भारत ।  
एते चान्ये च बहवो यक्षाः शतसहस्रशः ॥ १८ ॥

सदा भगवती लक्ष्मीस्तत्रैव नलकूबरः।  
अहं च बहुशस्तस्यां भवन्त्यन्ये च मद्विधाः ॥ १९ ॥

ब्रह्मर्षयो भवन्त्यत्र तथा देवर्षयोऽपरे।  
क्रव्यादाश्च तथैवान्ये गन्धर्वाश्च महाबलाः ॥ २० ॥  
उपासते महात्मानं तस्यां धनदमीश्वरम्।

भगवान् भूतसङ्घैश्च वृतः शतसहस्रशः ॥ २१ ॥  
उमापतिः पशुपतिः शूलभृद् भगनेत्रहा।  
त्र्यम्बको राजशार्दूल देवी च विगतक्लमा ॥ २२ ॥  
वामनैर्विकटैः कुब्जैः क्षतजाक्षैर्महारवैः ।  
मेदोमांसाशनैरुग्रैरुग्रधन्वा महाबलः ॥ २३ ॥  
नानाप्रहरणैरुग्रैर्वातैरिव महाजवैः ।  
वृतः सखायमन्वास्ते सदैव धनदं नृप ॥ २४ ॥

प्रहृष्टाः शतशश्चान्ये बहुशः सपरिच्छदाः।  
गन्धर्वाणां च पतयो विश्वावसुर्हहाहुहूः ॥ २५ ॥  
तुम्बुरुः पर्वतश्चैव शैलूषश्च तथापरः।  
चित्रसेनश्च गीतज्ञस्तथा चित्ररथोऽपि च ॥ २६ ॥  
एते चान्ये च गन्धर्वा धनेश्वरमुपासते।

विद्याधराधिपश्चैव चक्रधर्मा सहानुजैः ॥ २७ ॥  
उपाचरति तत्र स्म धनानामीश्वरं प्रभुम् ॥ २८ ॥

आसते चापि राजानो भगदत्तपुरोगमाः।  
द्रुमः किम्पुरुषेशश्च उपास्ते धनदेश्वरम् ॥ २९ ॥

राक्षसाधिपतिश्चैव महेन्द्रो गन्धमादनः ।  
सह यक्षैः सगन्धर्वैः सह सर्वैर्निशाचरैः ॥ ३० ॥  
विभीषणश्च धर्मिष्ठ उपास्ते भ्रातरं प्रभुम्।

हिमवान् पारियात्रश्च विन्ध्यकैलासमन्दराः ॥ ३१ ॥  
मलयो दर्दुरश्चैव महेन्द्रो गन्धमादनः।  
इन्द्रकीलः सुनाभश्च तथा दिव्यौ च पर्वतौ ॥ ३२ ॥  
एते चान्ये च बहवः सर्वे मेरुपुरोगमाः।  
उपासते महात्मानं धनानामीश्वरं प्रभुम् ॥ ३३ ॥

नन्दीश्वरश्च भगवान् महाकालस्तथैव च।  
शङ्कुकर्णमुखाः सर्वे दिव्याः पारिषदास्तथा ॥ ३४ ॥  
काष्ठः कुटीमुखो दन्ती विजयश्च तपोऽधिकः।  
श्वेतश्च वृषभस्तत्र नर्दन्नास्ते महाबलः ॥ ३५ ॥

धनदं राक्षसाश्चान्ये पिशाचाश्च उपासते।  
पारिषदैः परिवृतमुपायान्तं महेश्वरम् ॥ ३६ ॥  
सदा हि देवदेवेशं शिवं त्रैलोक्यभावनम्।  
प्रणम्य मूर्ध्ना पौलस्त्यो बहुरूपमुमापतिम् ॥ ३७ ॥  
ततोऽभ्यनुज्ञां सम्प्राप्य महादेवाद् धनेश्वरः।  
आस्ते कदाचित् भगवान् भवो धनपतेः सखा ॥ ३८ ॥

निधिप्रवरमुख्यौ च शङ्खपद्मौ धनेश्वरौ।  
सर्वान् निधीन् प्रगृह्याथ उपासाते धनेश्वरम् ॥ ३९ ॥

सा सभा तादृशी रम्या मया दृष्टान्तरिक्षगा।  
पितामहसभां राजन् कीर्तयिष्ये निबोध ताम् ॥ ४० ॥