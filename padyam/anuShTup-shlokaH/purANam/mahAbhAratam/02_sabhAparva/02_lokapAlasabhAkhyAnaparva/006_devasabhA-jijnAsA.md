+++
title_full = "006 युधिष्ठिरकी दिव्य सभाओंके विषयमें जिज्ञासा"
title = "००६ देवसभा-जिज्ञासा"

+++


सम्पूज्याथाभ्यनुज्ञातो महर्षेर्वचनात् परम् ।  
प्रत्युवाचानुपूर्व्येण धर्मराजो युधिष्ठिरः ॥ १ ॥

भगवन् न्याय्यमाहैतं यथावद् धर्मनिश्चयम्।  
यथाशक्ति यथान्यायं क्रियतेऽयं विधिर्मया ॥ २ ॥

राजभिर्यद् यथा कार्यं पुरा वै तन्न संशयः।  
यथान्यायोपनीतार्थं कृतं हेतुमदर्थवत् ॥ ३ ॥

वयं तु सत्पथं तेषां यातुमिच्छामहे प्रभो।  
न तु शक्यं तथा गन्तुं यथा तैर्नियतात्मभिः ॥ ४ ॥

एवमुक्त्वा स धर्मात्मा वाक्यं तदभिपूज्य च।  
मुहूर्तात् प्राप्तकालं च दृष्ट्वा लोकचरं मुनिम् ॥ ५ ॥  
नारदं सुस्थमासीनमुपासीनो युधिष्ठिरः ।  
अपृच्छत् पाण्डवस्तत्र राजमध्ये महाद्युतिः ॥ ६ ॥

भवान् संचरते लोकान् सदा नानाविधान् बहून्।  
ब्रह्मणा निर्मितान् पूर्वं प्रेक्षमाणो मनोजवः ॥ ७ ॥

ईदृशी भवता काचिद् दृष्टपूर्वा सभा क्वचित्।  
इतो वा श्रेयसी ब्रह्मंस्तन्ममाचक्ष्व पृच्छतः ॥ ८ ॥

तच्छ्रुत्वा नारदस्तस्य धर्मराजस्य भाषितम्।  
पाण्डवं प्रत्युवाचेदं स्मयन् मधुरया गिरा ॥ ९ ॥

मानुषेषु न मे तात दृष्टपूर्वा न च श्रुता।  
सभा मणिमयी राजन् यथेयं तव भारत ॥ १० ॥

सभां तु पितृराजस्य वरुणस्य च धीमतः।  
कथयिष्ये तथेन्द्रस्य कैलासनिलयस्य च ॥ ११ ॥  
ब्रह्मणश्च सभां दिव्यां कथयिष्ये गतक्लमाम्।  
दिव्यादिव्यैरभिप्रायैरुपेतां विश्वरूपिणीम् ॥ १२ ॥  
देवैः पितृगणैः साध्यैर्यज्वभिर्नियतात्मभिः ।  
जुष्टां मुनिगणैः शान्तैर्वेदयज्ञैः सदक्षिणैः।  
यदि ते श्रवणे बुद्धिर्वर्तते भरतर्षभ ॥ १३ ॥

नारदेनैवमुक्तस्तु धर्मराजो युधिष्ठिरः ।  
प्राञ्जलिर्भ्रातृभिः सार्धं तैश्च सर्वैर्द्विजोत्तमैः ॥ १४ ॥  
नारदं प्रत्युवाचेदं धर्मराजो महामनाः।  
सभाः कथय ताः सर्वाः श्रोतुमिच्छामहे वयम् ॥ १५ ॥

किंद्रव्यास्ताः सभा ब्रह्मन् किंविस्ताराः किमायताः।  
पितामहं च के तस्यां सभायां पर्युपासते ॥ १६ ॥

वासवं देवराजं च यमं वैवस्वतं च के।  
वरुणं च कुबेरं च सभायां पर्युपासते ॥ १७ ॥

एतत् सर्वं यथान्यायं ब्रह्मर्षे वदतस्तव।  
श्रोतुमिच्छाम सहिताः परं कौतूहलं हि नः ॥ १८ ॥

एवमुक्तः पाण्डवेन नारदः प्रत्यभाषत।  
क्रमेण राजन् दिव्यास्ताः श्रूयन्तामिह नः सभाः ॥ १९ ॥