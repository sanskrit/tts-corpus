+++
title_full = "008 यमराजकी सभाका वर्णन"
title = "००८ यम-सभा"

+++


कथयिष्ये सभां याम्यां युधिष्ठिर निबोध ताम्।  
वैवस्वतस्य यां पार्थ विश्वकर्मा चकार ह ॥ १ ॥

तैजसी सा सभा राजन् बभूव शतयोजना।  
विस्तारायामसम्पन्ना भूयसी चापि पाण्डव ॥ २ ॥

अर्कप्रकाशा भ्राजिष्णुः सर्वतः कामरूपिणी।  
नातिशीता न चात्युष्णा मनसश्च प्रहर्षिणी ॥ ३ ॥

न शोको न जरा तस्यां क्षुत्पिपासे न चाप्रियम्।  
न च दैन्यं क्लमो वापि प्रतिकूलं न चाप्युत॥४॥

सर्वे कामाः स्थितास्तस्यां ये दिव्या ये च मानुषाः।  
सारवच्च प्रभूतं च भक्ष्यं भोज्यमरिंदम ॥ ५ ॥

लेह्यं चोष्यं च पेयं च हृद्यं स्वादु मनोहरम्।  
पुण्यगन्धाः स्रजस्तस्य नित्यं कामफला द्रुमाः ॥ ६ ॥

रसवन्ति च तोयानि शीतान्युष्णानि चैव हि।  
तस्यां राजर्षयः पुण्यास्तथा ब्रह्मर्षयोऽमलाः ॥ ७ ॥  
यमं वैवस्वतं तात प्रहृष्टाः पर्युपासते।

ययातिर्नहुषः पूरुर्मान्धाता सोमको नृगः ॥ ८ ॥  
त्रसद्दस्युश्च राजर्षिः कृतवीर्यः श्रुतश्रवाः।  
अरिष्टनेमिः सिद्धश्च कृतवेगः कृतिर्निमिः ॥ ९ ॥  
प्रतर्दनः शिबिर्मत्स्यः पृथुलाक्षो बृहद्रथः।  
वार्तो मरुत्तः कुशिकः सांकाश्यः सांकृतिर्ध्रुव ॥ १० ॥  
चतुरश्वः सदश्वोर्मिः कार्तवीर्यश्च पार्थिवः।  
भरतः सुरथश्चैव सुनीथो निशठो नलः ॥ ११ ॥  
दिवोदासश्च सुमना अम्बरीषो भगीरथः।  
व्यश्वः सदश्वो वध्यश्वः पृथुवेगः पृथुश्रवाः ॥ १२ ॥  
पृषदश्वो वसुमनाः क्षुपश्च सुमहाबलः।  
रुषद्रुर्वृषसेनश्च पुरुकुत्सो ध्वजी रथी ॥ १३ ॥  
आर्ष्टिषेणो दिलीपश्च महात्मा चाप्युशीनरः।  
औशीनरिः पुण्डरीकः शर्यातिः शरभः शुचिः ॥ १४ ॥  
अङ्गोऽरिष्टश्च वेनश्च दुष्यन्तः सृञ्जयो जयः।  
भाङ्गासुरिः सुनीथश्च निषधोऽथ वहीनरः ॥ १५ ॥  
करन्धमो बाह्लिकश्च सुद्युम्नो बलवान् मधुः।  
ऐलो मरुत्तश्च तथा बलवान् पृथिवीपतिः ॥ १६ ॥  
कपोतरोमा तृणकः सहदेवार्जुनौ तथा।  
व्यश्वः साश्वः कृशाश्वश्च शशबिन्दुश्च पार्थिवः ॥ १७ ॥  
राजा दशरथश्चैव ककुत्स्थोऽथ प्रवर्धनः।  
अलर्कः कक्षसेनश्च गयो गौराश्व एव च ॥ १८ ॥  
जामदग्न्यश्च रामश्च नाभागसगरौ तथा।  
भूरिद्युम्नो महाश्वश्च पृथाश्वो जनकस्तथा ॥ १९ ॥  
राजा वैन्यो वारिसेनः पुरुजिज्जनमेजयः।  
ब्रह्मदत्तस्त्रिगर्तश्च राजोपरिचरस्तथा ॥ २० ॥  
इन्द्रद्युम्नो भीमजानुर्गौरपृष्ठोऽनघो लयः ।  
पद्मोऽथ मुचुकुन्दश्च भूरिद्युम्नः प्रसेनजित् ॥ २१ ॥  
अरिष्टनेमिः सुद्युम्नः पृथुलाश्वोऽष्टकस्तथा ।  
शतं मत्स्या नृपतयः शतं नीपाः शतं गयाः ॥ २२ ॥  
धृतराष्ट्राश्चैकशतमशीतिर्जनमेजयाः ।  
शतं च ब्रह्मदत्तानां वीरिणामीरिणां शतम् ॥ २३ ॥  
भीष्माणां द्वे शतेऽप्यत्र भीमानां तु तथा शतम्।  
शतं च प्रतिविन्ध्यानां शतं नागाः शतं हयाः ॥ २४ ॥  
पलाशानां शतं ज्ञेयं शतं काशकुशादयः।  
शान्तनुश्चैव राजेन्द्र पाण्डुश्चैव पिता तव ॥ २५ ॥  
उशङ्गवः शतरथो देवराजो जयद्रथः।  
वृषदर्भश्च राजर्षिर्बुद्धिमान् सह मन्त्रिभिः ॥ २६ ॥  
अथापरे सहस्राणि ये गताः शशबिन्दवः।  
इष्ट्वाश्वमेधैर्बहुभिर्महद्भिर्भूरिदक्षिणैः ॥ २७ ॥  
एते राजर्षयः पुण्याः कीर्तिमन्तो बहुश्रुताः।  
तस्यां सभायां राजेन्द्र वैवस्वतमुपासते ॥ २८ ॥

अगस्त्योऽथ मतङ्गश्च कालो मृत्युस्तथैव च।  
यज्वानश्चैव सिद्धाश्च ये च योगशरीरिणः ॥ २९ ॥  
अग्निष्वात्ताश्च पितरः फेनपाश्चोष्मपाश्च ये।  
स्वधावन्तो बर्हिषदो मूर्तिमन्तस्तथापरे ॥ ३० ॥  
कालचक्रं च साक्षाच्च भगवान् हव्यवाहनः।  
नरा दुष्कृतकर्माणो दक्षिणायनमृत्यवः ॥ ३१ ॥  
कालस्य नयने युक्ता यमस्य पुरुषाश्च ये।  
तस्यां शिंशपपालाशास्तथा काशकुशादयः ।  
उपासते धर्मराजं मूर्तिमन्तो जनाधिप ॥ ३२ ॥

एते चान्ये च बहवः पितृराजसभासदः।  
न शक्याः परिसंख्यातुं नामभिः कर्मभिस्तथा ॥ ३३ ॥

असम्बाधा हि सा पार्थ रम्या कामगमा सभा।  
दीर्घकालं तपस्तप्त्वा निर्मिता विश्वकर्मणा ॥ ३४ ॥

ज्वलन्ती भासमाना च तेजसा स्वेन भारत।  
तामुग्रतपसो यान्ति सुव्रताः सत्यवादिनः ॥ ३५ ॥  
शान्ताः संन्यासिनः शुद्धाः पूताः पुण्येन कर्मणा।  
सर्वे भास्वरदेहाश्च सर्वे च विरजोऽम्बराः ॥ ३६ ॥

चित्राङ्गदाश्चित्रमाल्याः सर्वे ज्वलितकुण्डलाः ।  
सुकृतैः कर्मभिः पुण्यैः पारिबर्हैश्च भूषिताः ॥ ३७ ॥

गन्धर्वाश्च महात्मानः सङ्घशश्चाप्सरोगणाः ।  
वादित्रं नृत्यगीतं च हास्यं लास्यं च सर्वशः ॥ ३८ ॥

पुण्याश्च गन्धाः शब्दाश्च तस्यां पार्थ समन्ततः।  
दिव्यानि चैव माल्यानि उपतिष्ठन्ति नित्यशः ॥ ३९ ॥

शतं शतसहस्राणि धर्मिणां तं प्रजेश्वरम्।  
उपासते महात्मानं रूपयुक्ता मनस्विनः ॥ ४० ॥

ईदृशी सा सभा राजन् पितृराज्ञो महात्मनः।  
वरुणस्यापि वक्ष्यामि सभां पुष्करमालिनीम् ॥ ४१ ॥