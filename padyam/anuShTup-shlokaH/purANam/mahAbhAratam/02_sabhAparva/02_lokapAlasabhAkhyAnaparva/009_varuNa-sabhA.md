+++
title_full = "009 वरुणकी सभाका वर्णन"
title = "००९ वरुण-सभा"

+++


युधिष्ठिर सभा दिव्या वरुणस्यामितप्रभा।  
प्रमाणेन यथा याम्या शुभप्राकारतोरणा ॥ १ ॥

अन्तःसलिलमास्थाय विहिता विश्वकर्मणा ।  
दिव्यै रत्नमयैर्वृक्षैः फलपुष्पप्रदैर्युता ॥ २ ॥

नीलपीतासितश्यामैः सितैर्लोहितकैरपि ।  
अवतानैस्तथा गुल्मैर्मञ्जरीजालधारिभिः ॥ ३ ॥

तथा शकुनयस्तस्यां विचित्रा मधुरस्वराः।  
अनिर्देश्या वपुष्मन्तः शतशोऽथ सहस्रशः ॥ ४ ॥

सा सभा सुखसंस्पर्शा न शीता न च घर्मदा।  
वेश्मासनवती रम्या सिता वरुणपालिता ॥ ५ ॥

यस्यामास्ते स वरुणो वारुण्या च समन्वितः।  
दिव्यरत्नाम्बरधरो दिव्याभरणभूषितः ॥ ६ ॥

स्रग्विणो दिव्यगन्धाश्च दिव्यगन्धानुलेपनाः ।  
आदित्यास्तत्र वरुणं जलेश्वरमुपासते ॥ ७ ॥

वासुकिस्तक्षकश्चैव नागश्चैरावतस्तथा ।  
कृष्णश्च लोहितश्चैव पद्मश्चित्रश्च वीर्यवान् ॥ ८ ॥

कम्बलाश्वतरौ नागौ धृतराष्ट्रबलाहकौ ।  
(मणिनागश्च नागश्च मणिः शङ्खनखस्तथा।  
कौरव्यः स्वस्तिकश्चैव एलापत्रश्च वामनः॥  
अपराजितश्च दोषश्च नन्दकः पूरणस्तथा।  
अभीकः शिभिकः श्वेतो भद्रो भद्रेश्वरस्तथा॥)  
मणिमान् कुण्डधारश्च कर्कोटकधनंजयौ ॥ ९ ॥

पाणिमान् कुण्डधारश्च बलवान् पृथिवीपते।  
प्रह्रादो मूषिकादश्च तथैव जनमेजयः ॥ १० ॥  
पताकिनो मण्डलिनः फणावन्तश्च सर्वशः।  
(अनन्तश्च महानागो यं स दृष्ट्वा जलेश्वरः।  
अभ्यर्चयति सत्कारैरासनेन च तं विभुम्॥  
वासुकिप्रमुखाश्चैव सर्वे प्राञ्जलयः स्थिताः।  
अनुज्ञाताश्च शेषेण यथार्हमुपविश्य च॥)  
एते चान्ये च बहवः सर्पास्तस्यां युधिष्ठिर।  
उपासते महात्मानं वरुण विगतक्लमाः ॥ ११ ॥

बलिर्वैरोचनो राजा नरकः पृथिवींजयः।  
प्रह्रादो विप्रचित्तिश्च कालखञ्जाश्च दानवाः ॥ १२ ॥  
सुहनुर्दुर्मुखः शुङ्खः सुमनाः सुमतिस्ततः।  
घटोदरो महापार्श्वः क्रथनः पिठरस्तथा ॥ १३ ॥  
विश्वरूपः स्वरूपश्च विरूपोऽथ महाशिराः।  
दशग्रीवश्च वाली च मेघवासा दशावरः ॥ १४ ॥  
टिट्टिभो विटभूतश्च संह्रादश्चेन्द्रतापनः ।  
दैत्यदानवसङ्घाश्च सर्वे रुचिरकुण्डलाः ॥ १५ ॥  
स्रग्विणो मौलिनश्चैव तथा दिव्यपरिच्छदाः।  
सर्वे लब्धवराः शूराः सर्वे विगतमृत्यवः ॥ १६ ॥  
ते तस्यां वरुणं देवं धर्मपाशधरं सदा।  
उपासते महात्मानं सर्वे सुचरितव्रताः ॥ १७ ॥

तथा समुद्राश्चत्वारो नदी भागीरथी च सा।  
कालिन्दी विदिशा वेणा नर्मदा वेगवाहिनी ॥ १८ ॥

विपाशा च शतद्रुश्च चन्द्रभागा सरस्वती।  
इरावती वितस्ता च सिन्धुर्देवनदी तथा ॥ १९ ॥

गोदावरी कृष्णवेणा कावेरी च सरिद्वरा।  
किम्पुना च विशल्या च तथा वैतरणी नदी ॥ २० ॥

तृतीया ज्येष्ठिला चैव शोणश्चापि महानदः।  
चर्मण्वती तथा चैव पर्णाशा च महानदी ॥ २१ ॥

सरयूर्वारवत्याथ लाङ्गली च सरिद्वरा।  
करतोया तथात्रेयी लौहित्यश्च महानदः ॥ २२ ॥

लङ्घती गोमती चैव संध्या त्रिःस्रोतसी तथा।  
एताश्चान्याश्च राजेन्द्र सुतीर्था लोकविश्रुताः ॥ २३ ॥

सरितः सर्वतश्चान्यास्तीर्थानि च सरांसि च।  
कूपाश्च सप्रस्रवणा देहवन्तो युधिष्ठिर ॥ २४ ॥  
पल्वलानि तडागानि देहवन्त्यथ भारत।  
दिशस्तथा मही चैव तथा सर्वे महीधराः ॥ २५ ॥  
उपासते महात्मानं सर्वे जलचरास्तथा।

गीतवादित्रवन्तश्च गन्धर्वाप्सरसां गणाः ॥ २६ ॥  
स्तुवन्तो वरुणं तस्यां सर्व एव समासते।

महीधरा रत्नवन्तो रसा ये च प्रतिष्ठिताः ॥ २७ ॥  
कथयन्तः सुमधुराः कथास्तत्र समासते।

वारुणश्च तथा मन्त्री सुनाभः पर्युपासते ॥ २८ ॥  
पुत्रपौत्रैः परिवृतो गोनाम्ना पुष्करेण च।

सर्वे विग्रहवन्तस्ते तमीश्वरमुपासते ॥ २९ ॥

एषा मया सम्पतता वारुणी भरतर्षभ।  
दृष्टपूर्वा सभा रम्या कुबेरस्य सभां शृणु ॥ ३० ॥