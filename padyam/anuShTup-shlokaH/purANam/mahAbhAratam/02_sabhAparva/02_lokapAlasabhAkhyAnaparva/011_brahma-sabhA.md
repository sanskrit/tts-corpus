+++
title_full = "011 ब्रह्माजीकी सभाका वर्णन"
title = "०११ ब्रह्म-सभा"

+++


पितामहसभां तात कथ्यमानां निबोध मे।  
शक्यते या न निर्देष्टुमेवंरूपेति भारत ॥ १ ॥

पुरा देवयुगे राजन्नादित्यो भगवान् दिवः।  
आगच्छन्मानुषं लोकं दिदृक्षुर्विगतक्लमः ॥ २ ॥  
चरन् मानुषरूपेण सभां दृष्ट्वा स्वयम्भुवः।  
स तामकथयन्मह्यं ब्राह्मीं तत्त्वेन पाण्डव ॥ ३ ॥

अप्रमेयां सभां दिव्यां मानसीं भरतर्षभ।  
अनिर्देश्यां प्रभावेण सर्वभूतमनोरमाम् ॥ ४ ॥

श्रुत्वा गुणानहं तस्याः सभायाः पाण्डवर्षभ।  
दर्शनेप्सुस्तथा राजन्नादित्यमिदमब्रुवम् ॥ ५ ॥

भगवन् द्रष्टुमिच्छामि पितामहसभां शुभाम्।  
येन वा तपसा शक्या कर्मणा वापि गोपते ॥ ६ ॥  
औषधैर्वा तथा युक्तैरुत्तमा पापनाशिनी।  
तन्ममाचक्ष्व भगवन् पश्येयं तां सभां यथा ॥ ७ ॥

स तन्मम वचः श्रुत्वा सहस्रांशुर्दिवाकरः।  
प्रोवाच भरतश्रेष्ठ व्रतं वर्षसहस्रिकम् ॥ ८ ॥  
ब्रह्मव्रतमुपास्स्व त्वं प्रयतेनान्तरात्मना ।  
ततोऽहं हिमवत्पृष्ठे समारब्धो महाव्रतम् ॥ ९ ॥

ततः स भगवान् सूर्यो मामुपादाय वीर्यवान्।  
आगच्छत् तां सभां ब्राह्मीं विपाप्मा विगतक्लमः ॥ १० ॥

एवंरूपेति सा शक्या न निर्देष्टुं नराधिप।  
क्षणेन हि बिभर्त्यन्यदनिर्देश्यं वपुस्तथा ॥ ११ ॥

न वेद परिमाणं वा संस्थानं चापि भारत।  
न च रूपं मया तादृग् दृष्टपूर्वं कदाचन ॥ १२ ॥

सुसुखा सा सदा राजन् न शीता न च घर्मदा।  
न क्षुत्पिपासे न ग्लानिं प्राप्य तां प्राप्नुवन्त्युत ॥ १३ ॥

नानारूपैरिव कृता मणिभिः सा सुभास्वरैः।  
स्तम्भैर्न च धृता सा तु शाश्वती न च सा क्षरा॥१४॥

दिव्यैर्नानाविधैर्भावैर्भासद्भिरमितप्रभैः ॥ १५ ॥  
अति चन्द्रं च सूर्यं च शिखिनं च स्वयम्प्रभा।  
दीप्यते नाकपृष्ठस्था भर्त्सयन्तीव भास्करम् ॥ १६ ॥

तस्यां स भगवानास्ते विदधद् देवमायया।  
स्वयमेकोऽनिशं राजन् सर्वलोकपितामहः ॥ १७ ॥

उपतिष्ठन्ति चाप्येनं प्रजानां पतयः प्रभुम्।  
दक्षः प्रचेताः पुलहो मरीचिः कश्यपः प्रभुः ॥ १८ ॥

भृगुरत्रिर्वसिष्ठश्च गौतमोऽथ तथाङ्गिराः ।  
पुलस्त्यश्च क्रतुश्चैव प्रह्रादः कर्दमस्तथा ॥ १९ ॥

अथर्वाङ्गिरसश्चैव बालखिल्या मरीचिपाः ।  
मनोऽन्तरिक्षं विद्याश्च वायुस्तेजो जलं मही ॥ २० ॥  
शब्दस्पर्शौ तथा रूपं रसो गन्धश्च भारत।  
प्रकृतिश्च विकारश्च यच्चान्यत् कारणं भुवः ॥ २१ ॥

अगस्त्यश्च महातेजा मार्कण्डेयश्च वीर्यवान्।  
जमदग्निर्भरद्वाजः संवर्तश्च्यवनस्तथा ॥ २२ ॥

दुर्वासाश्च महाभाग ऋष्यशृङ्गश्च धार्मिकः।  
सनत्कुमारो भगवान् योगाचार्यो महातपाः ॥ २३ ॥

असितो देवलश्चैव जैगीषव्यश्च तत्त्ववित्।  
ऋषभो जितशत्रुश्च महावीर्यस्तथा मणिः ॥ २४ ॥

आयुर्वेदस्तथाष्टाङ्गो देहवांस्तत्र भारत ।  
चन्द्रमाः सह नक्षत्रैरादित्यश्च गभस्तिमान् ॥ २५ ॥

वायवः क्रतवश्चैव संकल्पः प्राण एव च।  
मूर्तिमन्तो महात्मानो महाव्रतपरायणाः ॥ २६ ॥  
एते चान्ये च बहवो ब्रह्माणं समुपस्थिताः।

अर्थो धर्मश्च कामश्च हर्षो द्वेषस्तपो दमः ॥ २७ ॥

आयान्ति तस्यां सहिता गन्धर्वाप्सरसां गणाः।  
विंशतिः सप्त चैवान्ये लोकपालाश्च सर्वशः ॥ २८ ॥  
शुक्रो बृहस्पतिश्चैव बुधोऽङ्गारक एव च।  
शनैश्चरश्च राहुश्च ग्रहाः सर्वे तथैव च ॥ २९ ॥

मन्त्रो रथन्तरं चैव हरिमान् वसुमानपि।  
आदित्याः साधिराजानो नामद्वन्द्वैरुदाहृताः ॥ ३० ॥

मरुतो विश्वकर्मा च वसवश्चैव भारत।  
तथा पितृगणाः सर्वे सर्वाणि च हवींष्यथ ॥ ३१ ॥

ऋग्वेदः सामवेदश्च यजुर्वेदश्च पाण्डव।  
अथर्ववेदश्च तथा सर्वशास्त्राणि चैव ह ॥ ३२ ॥

इतिहासोपवेदाश्च वेदाङ्गानि च सर्वशः।  
ग्रहा यज्ञाश्च सोमश्च देवताश्चापि सर्वशः ॥ ३३ ॥

सावित्री दुर्गतरणी वाणी सप्तविधा तथा।  
मेधा धृतिः श्रुतिश्चैव प्रज्ञा बुद्धिर्यशः क्षमा ॥ ३४ ॥

सामानि स्तुतिगीतानि गाथाश्च विविधास्तथा।  
भाष्याणि तर्कयुक्तानि देहवन्ति विशाम्पते ॥ ३५ ॥  
नाटका विविधाः काव्याः कथाख्यायिककारिकाः।  
तत्र तिष्ठन्ति ते पुण्या ये चान्ये गुरुपूजकाः ॥ ३६ ॥

क्षणा लवा मुहूर्ताश्च दिवारात्रिस्तथैव च।  
अर्धमासाश्च मासाश्च ऋतवः षट् च भारत ॥ ३७ ॥

संवत्सराः पञ्च युगमहोरात्रश्चतुर्विधः ।  
कालचक्रं च तद् दिव्यं नित्यमक्षयमव्ययम् ॥ ३८ ॥  
धर्मचक्रं तथा चापि नित्यमास्ते युधिष्ठिर।

अदितिर्दितिर्दनुश्चैव सुरसा विनता इरा ॥ ३९ ॥  
कालिका सुरभी देवी सरमा चाथ गौतमी ॥ ४० ॥  
प्रभा कद्रूश्च वै देव्यौ देवतानां च मातरः।  
रुद्राणी श्रीश्च लक्ष्मीश्च भद्रा षष्ठी तथापरा ॥ ४१ ॥  
पृथ्वी गां गता देवी ह्रीः स्वाहा कीर्तिरव च।  
सुरा देवी शची चैव तथा पुष्टिररुन्धती ॥ ४२ ॥  
संवृत्तिराशा नियतिः सृष्टिर्देवी रतिस्तथा।  
एताश्चान्याश्च वै देव्य उपतस्थुः प्रजापतिम् ॥ ४३ ॥

आदित्या वसवो रुद्रा मरुतश्चाश्विनावपि।  
विश्वेदेवाश्च साध्याश्च पितरश्च मनोजवाः ॥ ४४ ॥

पितॄणां च गणान् विद्धि सप्तैव पुरुषर्षभ।  
मूर्तिमन्तो हि चत्वारस्त्रयश्चाप्यशरीरिणः ॥ ४५ ॥

वैराजाश्च महाभागा अग्निष्वात्ताश्च भारत।  
गार्हपत्या नाकचराः पितरो लोकविश्रुताः ॥ ४६ ॥  
सोमपा एकशृङ्गाश्च चतुर्वेदाः कलास्तथा।  
एते चतुर्षु वर्णेषु पूज्यन्ते पितरो नृप ॥ ४७ ॥  
एतैराप्यायितैः पूर्वं सोमश्चाप्याय्यते पुनः।  
त एते पितरः सर्वे प्रजापतिमुपस्थिताः ॥ ४८ ॥  
उपासते च संहृष्टा ब्रह्माणममितौजसम्।

राक्षसाश्च पिशाचाश्च दानवा गुह्यकास्तथा ॥ ४९ ॥  
नागाः सुपर्णाः पशवः पितामहमुपासते।  
स्थावरा जङ्गमाश्चैव महाभूतास्तथापरे ॥ ५० ॥  
पुरंदरश्च देवेन्द्रो वरुणो धनदो यमः।  
महादेवः सहोमोऽत्र सदा गच्छति सर्वशः ॥ ५१ ॥

महासेनश्च राजेन्द्र सदोपास्ते पितामहम्।  
देवो नारायणस्तस्यां तथा देवर्षयश्च ये ॥ ५२ ॥  
ऋषयो बालखिल्याश्च योनिजायोनिजास्तथा ।

यच्च किंचित् त्रिलोकेऽस्मिन्‌ दृश्यते स्थाणु जङ्गमम्।  
सर्वं तस्यां मया दृष्टमिति विद्धि नराधिप ॥ ५३ ॥

अष्टाशीतिसहस्राणि ऋषीणामूर्ध्वरेतसाम् ।  
प्रजावतां च पञ्चाशदृषीणामपि पाण्डव ॥ ५४ ॥

ते स्म तत्र यथाकामं दृष्ट्वा सर्वे दिवौकसः।  
प्रणम्य शिरसा तस्मै सर्वे यान्ति यथाऽऽगतम् ॥ ५५ ॥

अतिथीनागतान् देवान् दैत्यान् नागांस्तथा द्विजान्।  
यक्षान् सुपर्णान् कालेयान् गन्धर्वाप्सरसस्तथा ॥ ५६ ॥  
महाभागानमितधीर्ब्रह्मा लोकपितामहः ।  
दयावान् सर्वभूतेषु यथार्हं प्रतिपद्यते ॥ ५७ ॥

प्रतिगृह्य तु विश्वात्मा स्वयम्भूरमितद्युतिः।  
सान्त्वमानार्थसम्भोगैर्युनक्ति मनुजाधिप ॥ ५८ ॥

तथा तैरुपयातैश्च प्रतियद्भिश्च भारत।  
आकुला सा सभा तात भवति स्म सुखप्रदा ॥ ५९ ॥

सर्वतेजोमयी दिव्या ब्रह्मर्षिगणसेविता ।  
ब्राह्म्या श्रिया दीप्यमाना शुशुभे विगतक्लमा ॥ ६० ॥  
सा सभा तादृशी दृष्टा मया लोकेषु दुर्लभा।  
सभेयं राजशार्दूल मनुष्येषु यथा तव ॥ ६१ ॥

एता मया दृष्टपूर्वाः सभा देवेषु भारत।  
सभेयं मानुषे लोके सर्वश्रेष्ठतमा तव ॥ ६२ ॥