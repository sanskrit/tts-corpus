+++
title_full = "007 इन्द्रसभाका वर्णन"
title = "००७ इन्द्र-सभा"

+++


शक्रस्य तु सभा दिव्या भास्वरा कर्मनिर्मिता।  
स्वयं शक्रेण कौरव्य निर्जितार्कसमप्रभा ॥ १ ॥

विस्तीर्णा योजनशतं शतमध्यर्धमायता ।  
वैहायसी कामगमा पञ्चयोजनमुच्छ्रिता ॥ २ ॥

जराशोकक्लमापेता निरातङ्का शिवा शुभा।  
वेश्मासनवती रम्या दिव्यपादपशोभिता ॥ ३ ॥

तस्यां देवेश्वरः पार्थ सभायां परमासने।  
आस्ते शच्या महेन्द्राण्या श्रिया लक्ष्म्या च भारत ॥ ४ ॥

बिभ्रद् वपुरनिर्देश्यं किरीटी लोहिताङ्गदः।  
विरजोऽम्बरश्चित्रमाल्यो ह्रीकीर्तिद्युतिभिः सह ॥ ५ ॥

तस्यामुपासते नित्यं महात्मानं शतक्रतुम्।  
मरुतः सर्वशो राजन् सर्वे च गृहमेधिनः ॥ ६ ॥

सिद्धा देवर्षयश्चैव साध्या देवगणास्तथा।  
मरुत्वन्तश्च सहिता भास्वन्तो हेममालिनः ॥ ७ ॥  
एते सानुचराः सर्वे दिव्यरूपाः स्वलंकृताः।  
उपासते महात्मानं देवराजमरिंदमम् ॥ ८ ॥

तथा देवर्षयः सर्वे पार्थ शक्रमुपासते।  
अमला धूतपाप्मानो दीप्यमाना इवाग्नयः ॥ ९ ॥

तेजस्विनः सोमसुतो विशोका विगतज्वराः।

पराशरः पर्वतश्च तथा सावर्णिगालवौ ॥ १० ॥  
शङ्खश्च लिखितश्चैव तथा गौरशिरा मुनिः।  
दुर्वासाः क्रोधनः श्येनस्तथा दीर्घतमा मुनिः ॥ ११ ॥  
पवित्रपाणिः सावर्णिर्याज्ञवल्क्योऽथ भालुकिः ।  
उद्दालकः श्वेतकेतुस्ताण्ड्यो भाण्डायनिस्तथा ॥ १२ ॥  
हविष्मांश्च गरिष्ठश्च हरिश्चन्द्रश्च पार्थिवः।  
हृद्यश्चोदरशाण्डिल्यः पाराशर्यः कृषीवलः ॥ १३ ॥  
वातस्कन्धो विशाखश्च विधाता काल एव च।  
करालदन्तस्त्वष्टा च विश्वकर्मा च तुम्बुरुः ॥ १४ ॥  
अयोनिजा योनिजाश्च वायुभक्षा हुताशिनः।  
ईशानं सर्वलोकस्य वज्रिणं समुपासते ॥ १५ ॥

सहदेवः सुनीथश्च वाल्मीकिश्च महातपाः।  
शमीकः सत्यवाक् चैव प्रचेताः सत्यसंगरः ॥ १६ ॥  
मेधातिथिर्वामदेवः पुलस्त्यः पुलहः क्रतुः।  
मरुत्तश्च मरीचिश्च स्थाणुश्चात्र महातपाः ॥ १७ ॥  
कक्षीवान् गौतमस्तार्क्ष्यस्तथा वैश्वानरो मुनिः।  
(षडर्तुः कवषो धूम्रो रैभ्यो नलपरावसू।  
स्वस्त्यात्रेयो जरत्कारुः कहोलः काश्यपस्तथा।  
विभाण्डकर्ष्यशृङ्गौ च उन्मुखो विमुखस्तथा॥)  
मुनिः कालकवृक्षीय आश्राव्योऽथ हिरण्मयः ॥ १८ ॥  
संवर्तो देवहव्यश्च विष्वक्सेनश्च वीर्यवान्।  
(कण्वः कात्यायनो राजन् गार्ग्यः कौशिक एव च।)  
दिव्या आपस्तथौषध्यः श्रद्धा मेधा सरस्वती ॥ १९ ॥  
अर्थो धर्मश्च कामश्च विद्युतश्चैव पाण्डव।  
जलवाहस्तथा मेघा वायवः स्तनयित्नवः ॥ २० ॥  
प्राची दिग्र यज्ञवाहाश्च पावकाः सप्तविंशतिः।  
अग्नीषोमौ तथेन्द्राग्नी मित्रश्च सवितार्यमा ॥ २१ ॥  
भगो विश्वे च साध्याश्च गुरुः शुक्रस्तथैव च।  
विश्वावसुश्चित्रसेनः सुमनस्तरुणस्तथा ॥ २२ ॥  
यज्ञाश्च दक्षिणाश्चैवं ग्रहास्ताराश्च भारत।  
यज्ञवाहश्च ये मन्त्राः सर्वे तत्र समासते ॥ २३ ॥

तथैवाप्सरसो राजन् गन्धर्वाश्च मनोरमाः।  
नृत्यवादित्रगीतैश्च हास्यैश्च विविधैरपि ॥ २४ ॥  
रमयन्ति स्म नृपते देवराजं शतक्रतुम्।

स्तुतिभिर्मङ्गलैश्चैव स्तुवन्तः कर्मभिस्तथा ॥ २५ ॥  
विक्रमैश्च महात्मानं बलवृत्रनिषूदनम् ।

ब्रह्मराजर्षयश्चैव सर्वे देवर्षयस्तथा ॥ २६ ॥  
विमानैर्विविधैर्दिव्यैर्दीप्यमाना इवाग्नयः ।  
स्रग्विणो भूषिताः सर्वे यान्ति चायान्ति चापरे ॥ २७ ॥

बृहस्पतिश्च शुक्रश्च नित्यमास्तां हि तत्र वै।  
एते चान्ये च बहवो महात्मानो यतव्रताः ॥ २८ ॥  
विमानैश्चन्द्रसंकाशैः सोमवत्प्रियदर्शनाः ।  
ब्रह्मणः सदृशा राजन् भृगुः सप्तर्षयस्तथा ॥ २९ ॥

एषा सभा मया राजन् दृष्टा पुष्करमालिनी।  
शतक्रतोर्महाबाहो याम्यामपि सभां शृणु ॥ ३० ॥