+++
title_full = "012 राजा हरिश्चन्द्रका माहात्म्य तथा युधिष्ठिरके प्रति राजा पाण्डुका संदेश"
title = "०१२ पाण्डुसन्देशः"

+++


प्रायशो राजलोकस्ते कथितो वदतां वर।  
वैवस्वतसभायां तु यथा वदसि मे प्रभो ॥ १ ॥

वरुणस्य सभायां तु नागास्ते कथिता विभो।  
दैत्येन्द्राश्चापि भूयिष्ठाः सरितः सागरास्तथा ॥ २ ॥

तथा धनपतेर्यक्षा गुह्यका राक्षसास्तथा।  
गन्धर्वाप्सरसश्चैव भगवांश्च वृषध्वजः ॥ ३ ॥

पितामहसभायां तु कथितास्ते महर्षयः।  
सर्वे देवनिकायाश्च सर्वशास्त्राणि चैव ह ॥ ४ ॥

शक्रस्य तु सभायां तु देवाः संकीर्तिता मुने।  
उद्देशतश्च गन्धर्वा विविधाश्च महर्षयः ॥ ५ ॥

एक एव तु राजर्षिर्हरिश्चन्द्रो महामुने।  
कथितस्ते सभायां वै देवेन्द्रस्य महात्मनः ॥ ६ ॥

किं कर्म तेनाचरितं तपो वा नियतव्रत।  
येनासौ सह शक्रेण स्पर्द्धते सुमहायशाः ॥ ७ ॥

पितृलोकगतश्चैव त्वया विप्र पिता मम।  
दृष्टः पाण्डुर्महाभागः कथं वापि समागतः ॥ ८ ॥  
किमुक्तवांश्च भगवंस्तन्ममाचक्ष्व सुव्रत ।  
त्वत्तः श्रोतुं सर्वमिदं परं कौतूहलं हि मे ॥ ९ ॥

यन्मां पृच्छसि राजेन्द्र हरिश्चन्द्रं प्रति प्रभो।  
तत् तेऽहं सम्प्रवक्ष्यामि माहात्म्यं तस्य धीमतः ॥ १० ॥

(इक्ष्वाकूणां कुले जातस्त्रिशङ्कुर्नाम पार्थिवः।  
अयोध्याधिपतिर्वीरो विश्वामित्रेण संस्थितः ॥  
तस्य सत्यवती नाम पत्नी केकयवंशजा।  
तस्यां गर्भः समभवद् धर्मेण कुरुनन्दन॥  
सा च काले महाभागा जन्ममासं प्रविश्य वै।  
कुमारं जनयामास हरिश्चन्द्रमकल्मषम् ॥  
स वै राजा हरिश्चन्द्रस्त्रैशङ्कव इति स्मृतः।)

स राजा बलवानासीत् सम्राट् सर्वमहीक्षिताम्।  
तस्य सर्वे महीपालाः शासनावनताः स्थिताः ॥ ११ ॥

तेनैकं रथमास्थाय जैत्रं हेमविभूषितम्।  
शस्त्रप्रतापेन जिता द्वीपाः सप्त जनेश्वर ॥ १२ ॥

स निर्जित्य महीं कृत्स्नां सशैलवनकाननाम्।  
आजहार महाराज राजसूयं महाक्रतुम् ॥ १३ ॥

तस्य सर्वे महीपाला धनान्याजह्रुराज्ञया।  
द्विजानां परिवेष्टारस्तस्मिन् यज्ञे च तेऽभवन् ॥ १४ ॥

प्रादाच्च द्रविणं प्रीत्या याचकानां नरेश्वरः।  
यथोक्तवन्तस्ते तस्मिंस्ततः पञ्चगुणाधिकम् ॥ १५ ॥

अतर्पयच्च विविधैर्वसुभिर्ब्राह्मणांस्तदा ।  
प्रसर्पकाले सम्प्राप्ते नानादिग्भ्यः समागतान् ॥ १६ ॥

भक्ष्यभोज्यैश्च विविधैर्यथाकामपुरस्कृतैः ।  
रत्नौघतर्पितैस्तुष्टैर्द्विजैश्च समुदाहृतम् ।  
तेजस्वी च यशस्वी च नृपेभ्योऽभ्यधिकोऽभवत् ॥ १७ ॥

एतस्मात् कारणाद् राजन् हरिश्चन्द्रो विराजते।  
तेभ्यो राजसहस्रेभ्यस्तद् विद्धि भरतर्षभ ॥ १८ ॥

समाप्य च हरिश्चन्द्रो महायज्ञं प्रतापवान्।  
अभिषिक्तश्च शुशुभे साम्राज्येन नराधिप ॥ १९ ॥

ये चान्ये च महीपाला राजसूयं महाक्रतुम्।  
यजन्ते ते सहेन्द्रेण मोदन्ते भरतर्षभ ॥ २० ॥

ये चापि निधनं प्राप्ताः संग्रामेष्वपलायिनः।  
ते तत् सदनमासाद्य मोदन्ते भरतर्षभ ॥ २१ ॥

तपसा ये च तीव्रेण त्यजन्तीह कलेवरम्।  
ते तत् स्थानं समासाद्य श्रीमन्तो भान्ति नित्यशः ॥ २२ ॥

पिता च त्वाऽऽह कौन्तेय पाण्डुः कौरवनन्दन।  
हरिश्चन्द्रे श्रियं दृष्ट्वा नृपतौ जातविस्मयः ॥ २३ ॥

विज्ञाय मानुषं लोकमायान्तं मां नराधिप।  
प्रोवाच प्रणतो भूत्वा वदेथास्त्वं युधिष्ठिरम् ॥ २४ ॥

समर्थोऽसि महीं जेतुं भ्रातरस्ते स्थिता वशे।  
राजसूयं क्रतुश्रेष्ठमाहरस्वेति भारत ॥ २५ ॥

त्वयीष्टवति पुत्रेऽहं हरिश्चन्द्रवदाशु वै।  
मोदिष्ये बहुलाः शश्वत् समाः शक्रस्य संसदि ॥ २६ ॥

एवं भवतु वक्ष्येऽहं तव पुत्रं नराधिपम्।  
भूलोकं यदि गच्छेयमिति पाण्डुमथाब्रुवम् ॥ २७ ॥

तस्य त्वं पुरुषव्याघ्र संकल्पं कुरु पाण्डव।  
गन्तासि त्वं महेन्द्रस्य पूर्वैः सह सलोकताम् ॥ २८ ॥

बहुविघ्नश्च नृपते क्रतुरेष स्मृतो महान्।  
छिद्राण्यस्य तु वाञ्छन्ति यज्ञघ्ना ब्रह्मराक्षसाः ॥ २९ ॥

युद्धं च क्षत्रशमनं पृथिवीक्षयकारणम्।  
किंचिदेव निमित्तं च भवत्यत्र क्षयावहम् ॥ ३० ॥

एतत् संचिन्त्य राजेन्द्र यत् क्षेमं तत् समाचर।  
अप्रमत्तोत्थितो नित्यं चातुर्वर्ण्यस्य रक्षणे ॥ ३१ ॥

भव एधस्व मोदस्व धनैस्तर्पय च द्विजान्।  
एतत् ते विस्तरेणोक्तं यन्मां त्वं परिपृच्छसि।  
आपृच्छे त्वां गमिष्यामि दाशार्हनगरीं प्रति ॥ ३२ ॥

एवमाख्याय पार्थेभ्यो नारदो जनमेजय।  
जगाम तैर्वृतो राजनृषिभिर्यैः समागतः ॥ ३३ ॥

गते तु नारदे पार्थो भ्रातृभिः सह कौरवः।  
राजसूयं क्रतुश्रेष्ठं चिन्तयामास पार्थिवः ॥ ३४ ॥