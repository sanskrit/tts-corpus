+++
title_full = "032 नकुलके द्वारा पश्चिम दिशाकी विजय"
title = "०३२ पश्चिमदिग्विजयः"

+++


नकुलस्य तु वक्ष्यामि कर्माणि विजयं तथा।  
वासुदेवजितामाशां यथासावजयत् प्रभुः ॥ १ ॥

निर्याय खाण्डवप्रस्थात् प्रतीचीमभितोदिशम् ।  
उद्दिश्य मतिमान् प्रायान्महत्या सेनया सह ॥ २ ॥

सिंहनादेन महता योधानां गर्जितेन च।  
रथनेमिनिनादैश्च कम्पयन् वसुधामिमाम् ॥ ३ ॥

ततो बहुधनं रम्यं गवाढ्यं धनधान्यवत्।  
कार्तिकेयस्य दयितं रोहीतकमुपाद्रवत् ॥ ४ ॥

तत्र युद्धं महच्चासीच्छूरैर्मत्तमयूरकैः ।  
मरुभूमिं स कार्त्स्न्येन तथैव बहुधान्यकम् ॥ ५ ॥  
शैरीषकं महोत्थं च वशे चक्रे महाद्युतिः।  
आक्रोशं चैव राजर्षिं तेन युद्धमभून्महत् ॥ ६ ॥

तान् दशार्णान् स जित्वा च प्रतस्थे पाण्डुनन्दनः।  
शिबींस्त्रिगर्तानम्बष्ठान् मालवान् पञ्चकर्पटान् ॥ ७ ॥  
तथा माध्यमिकांश्चैव वाटधानान् द्विजानथ।

पुनश्च परिवृत्याथ पुष्करारण्यवासिनः ॥ ८ ॥  
गणानुत्सवसंकेतान् व्यजयत् पुरुषर्षभः ।

सिन्धुकूलाश्रिता ये च ग्रामणीया महाबलाः ॥ ९ ॥  
शूद्राभीरगणाश्चैव ये चाश्रित्य सरस्वतीम्।  
वर्तयन्ति च ये मत्स्यैर्ये च पर्वतवासिनः ॥ १० ॥

कृत्स्नं पञ्चनदं चैव तथैवामरपर्वतम्।  
उत्तरज्योतिषं चैव तथा दिव्यकटं पुरम् ॥ ११ ॥  
द्वारपालं च तरसा वशे चक्रे महाद्युतिः।

रामठान् हारहूणांश्च प्रतीच्याश्चैव ये नृपाः ॥ १२ ॥  
तान् सर्वान् स वशे चक्रे शासनादेव पाण्डवः।  
तत्रस्थः प्रेषयामास वासुदेवाय भारत ॥ १३ ॥

स चास्य गतभी राजन् प्रतिजग्राह शासनम्।  
ततः शाकलमभ्येत्य मद्राणां पुटभेदनम् ॥ १४ ॥  
मातुलं प्रीतिपूर्वेण शल्यं चक्रे वशे बली।

स तेन सत्कृतो राज्ञा सत्कारार्हो विशाम्पते ॥ १५ ॥  
रत्नानि भूरीण्यादाय सम्प्रतस्थे युधाम्पतिः।

ततः सागरकुक्षिस्थान् म्लेच्छान् परमदारुणान् ॥ १६ ॥  
पह्लवान् बर्बरांश्चैव किरातान् यवनाञ्छकान्।  
ततो रत्नान्युपादाय वशे कृत्वा च पार्थिवान्।  
न्यवर्तत कुरुश्रेष्ठो नकुलश्चित्रमार्गवित् ॥ १७ ॥

करभाणां सहस्राणि कोशं तस्य महात्मनः।  
ऊहुर्दश महाराज कृच्छ्रादिव महाधनम् ॥ १८ ॥

इन्द्रप्रस्थगतं वीरमभ्येत्य स युधिष्ठिरम्।  
ततो माद्रीसुतः श्रीमान् धनं तस्मै न्यवेदयेत् ॥ १९ ॥

एवं विजित्य नकुलो दिशं वरुणपालिताम्।  
प्रतीचीं वासुदेवेन निर्जितां भरतर्षभ ॥ २० ॥