+++
title_full = "030 भीमका पूर्व दिशाके अनेक देशों तथा राजाओंको जीतकर भारी धन-सम्पत्तिके साथ इन्द्रप्रस्थमें लौटना"
title = "०३० प्राग्विजयः"

+++


ततः कुमारविषये श्रेणिमन्तमथाजयत् ।  
कोसलाधिपतिं चैव बृहद्बलमरिंदमः ॥ १ ॥

अयोध्यायां तु धर्मज्ञं दीर्घयज्ञं महाबलम्।  
अजयत् पाण्डवश्रेष्ठो नातितीव्रेण कर्मणा ॥ २ ॥

ततो गोपालकक्षं च सोत्तरानपि कोसलान्।  
मल्लानामधिपं चैव पार्थिवं चाजयत् प्रभुः ॥ ३ ॥

ततो हिमवतः पार्श्वं समभ्येत्य जलोद्भवम्।  
सर्वमल्पेन कालेन देशं चक्रे वशं बली ॥ ४ ॥

एवं बहुविधान् देशान् विजिग्ये भरतर्षभः।  
भल्लाटमभितो जिग्ये शुक्तिमन्तं च पर्वतम् ॥ ५ ॥

पाण्डवः सुमहावीर्यो बलेन बलिनां वरः।  
स काशिराजं समरे सुबाहुमनिवर्तिनम् ॥ ६ ॥  
वशे चक्रे महाबाहुर्भीमो भीमपराक्रमः।

ततः सुपार्श्वमभितस्तथा राजपतिं क्रथम् ॥ ७ ॥  
युध्यमानं बलात् संख्ये विजिग्ये पाण्डवर्षभः।

ततो मत्स्यान् महातेजा मलदांश्च महाबलान् ॥ ८ ॥  
अनघानभयांश्चैव पशुभूमिं च सर्वशः।  
निवृत्य च महाबाहुर्मदधारं महीधरम् ॥ ९ ॥  
सोमधेयांश्च निर्जित्य प्रययावुत्तरामुखः ।  
वत्सभूमिं च कौन्तेयो विजिग्ये बलवान् बलात् ॥ १० ॥

भर्गाणामधिपं चैव निषादाधिपतिं तथा।  
विजिग्ये भूमिपालांश्च मणिमत्प्रमुखान् बहून् ॥ ११ ॥  
ततो दक्षिणमल्लांश्च भोगवन्तं च पर्वतम्।  
तरसैवाजयद् भीमो नातितीव्रेण कर्मणा ॥ १२ ॥

शर्मकान् वर्मकांश्चैव व्यजयत्‌ सान्त्वपूर्वकम्।  
वैदेहकं च राजानं जनकं जगतीपतिम् ॥ १३ ॥  
विजिग्ये पुरुषव्याघ्रो नातितीव्रेण कर्मणा।  
शकांश्च बर्बरांश्चैव अजयच्छद्मपूर्वकम् ॥ १४ ॥

वैदेहस्थस्तु कौन्तेय इन्द्रपर्वतमन्तिकात् ।  
किरातानामधिपतीनजयत् सप्त पाण्डवः ॥ १५ ॥  
ततः सुह्मान् प्रसुह्मांश्च सपक्षानतिवीर्यवान्।  
विजित्य युधि कौन्तेयो मागधानभ्यधाद् बली ॥ १६ ॥

दण्डं च दण्डधारं च विजित्य पृथिवीपतीन्।  
तैरेव सहितैः सर्वैर्गिरिव्रजमुपाद्रवत् ॥ १७ ॥

जारासंधिं सान्त्वयित्वा करे च विनिवेश्य ह।  
तैरेव सहितैः सर्वैः कर्णमभ्यद्रवद् बली ॥ १८ ॥  
स कम्पयन्निव महीं बलेन चतुरङ्गिणा।  
युयुधे पाण्डवश्रेष्ठः कर्णेनामित्रघातिना ॥ १९ ॥  
स कर्णं युधि निर्जित्य वशे कृत्वा च भारत।  
ततो विजिग्ये बलवान् राज्ञः पर्वतवासिनः ॥ २० ॥  
अथ मोदागिरौ चैव राजानं बलवत्तरम्।  
पाण्डवो बाहुवीर्येण निजघान महामृधे ॥ २१ ॥

ततः पुण्ड्राधिपं वीरं वासुदेवं महाबलम्।  
कौशिकीकच्छनिलयं राजानं च महौजसम् ॥ २२ ॥  
उभौ बलभृतौ वीरावुभौ तीव्रपराक्रमौ।  
निर्जित्याजौ महाराज वङ्गराजमुपाद्रवत् ॥ २३ ॥

समुद्रसेनं निर्जित्य चन्द्रसेनं च पार्थिवम्।  
ताम्रलिप्तं च राजानं कर्वटाधिपतिं तथा ॥ २४ ॥  
सुह्मानामधिपं चैव ये च सागरवासिनः।  
सर्वान् म्लेच्छगणांश्चैव विजिग्ये भरतर्षभः ॥ २५ ॥

एवं बहुविधान् देशान् विजित्य पवनात्मजः।  
वसु तेभ्य उपादाय लौहित्यमगमद् बली ॥ २६ ॥

स सर्वान् म्लेच्छनृपतीन् सागरानूपवासिनः।  
करमाहारयामास रत्नानि विविधानि च ॥ २७ ॥

चन्दनागुरुवस्त्राणि मणिमौक्तिककम्बलम् ।  
काञ्चनं रजतं चैव विद्रुमं च महाधनम् ॥ २८ ॥  
ते कोटिशतसंख्येन कौन्तेयं महता तदा।  
अभ्यवर्षन् महात्मानं धनवर्षेण पाण्डवम् ॥ २९ ॥

इन्द्रप्रस्थमुपागम्य भीमो भीमपराक्रमः ।  
निवेदयामास तदा धर्मराजाय तद् धनम् ॥ ३० ॥