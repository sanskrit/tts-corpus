+++
title_full = "028 किम्पुरुष, हाटक तथा उत्तरकुरुपर विजय प्राप्त करके अर्जुनका इन्द्रप्रस्थ लौटना"
title = "०२८ अर्जुनप्रत्यागतिः"

+++


स श्वेतपर्वतं वीरः समतिक्रम्य वीर्यवान्।  
देशं किम्पुरुषावासं द्रुमपुत्रेण रक्षितम् ॥ १ ॥  
महता संनिपातेन क्षत्रियान्तकरेण ह।  
अजयत् पाण्डवश्रेष्ठः करे चैनं न्यवेशयत् ॥ २ ॥

तं जित्वा हाटकं नाम देशं गुह्यकरक्षितम्।  
पाकशासनिरव्यग्रः सहसैन्यः समासदत् ॥ ३ ॥

तांस्तु सान्त्वेन निर्जित्य मानसं सर उत्तमम्।  
ऋषिकुल्यास्तथा सर्वा ददर्श कुरुनन्दनः ॥ ४ ॥

सरो मानसमासाद्य हाटकानभितः प्रभुः।  
गन्धर्वरक्षितं देशमजयत् पाण्डवस्ततः ॥ ५ ॥

तत्र तित्तिरिकल्माषान् मण्डूकाख्यान् हयोत्तमान्।  
लेभे स करमत्यन्तं गन्धर्वनगरात् तदा ॥ ६ ॥

(हेमकूटमथासाद्य न्यविशत् फाल्गुनस्तथा ।  
तं हेमकूटं राजेन्द्र समतिक्रम्य पाण्डवः॥  
हरिवर्षं विवेशाथ सैन्येन महताऽऽवृतः।  
तत्र पार्थो ददर्शाथ बहूनिह मनोरमान्॥  
नगरांश्च वनांश्चैव नदीश्च विमलोदकाः।

पुरुषान् देवकल्पांश्च नारीश्च प्रियदर्शनाः॥  
तान् सर्वांस्तत्र दृष्ट्वाथ मुदा युक्तो धनंजयः।

वशे चक्रेऽथ रत्नानि लेभे च सुबहूनि च॥  
ततो निषधमासाद्य गिरिस्थानजयत् प्रभुः।  
अथ राजन्नतिक्रम्य निषधं शैलमायतम्॥  
विवेश मध्यमं वर्षं पार्थो दिव्यमिलावृतम्।

तत्र देवोपमान् दिव्यान् पुरुषान् देवदर्शनान्॥  
अदृष्टपूर्वान् सुभगान् स ददर्श धनंजयः।

सदनानि च शुभ्राणि नारीश्चाप्सरसंनिभाः॥  
दृष्ट्वा तानजयद् रम्यान् स तैश्च ददृशे तदा।

जित्वा च तान् महाभागान् करे च विनिवेश्य सः॥  
रत्नान्यादाय दिव्यानि भूषणैर्वसनैः सह।  
उदीचीमथ राजेन्द्र ययौ पार्थो मुदान्वितः॥

स ददर्श महामेरुं शिखराणां प्रभुं महत्।  
तं काञ्चनमयं दिव्यं चतुर्वर्णं दुरासदम्॥  
आयतं शतसाहस्रं योजनानां तु सुस्थितम्।  
ज्वलन्तमचलं मेरुं तेजोराशिमनुत्तमम् ॥  
आक्षिपन्तं प्रभां भानोः स्वशृङ्गैः काञ्जनोज्ज्वलैः।  
काञ्चनाभरणं दिव्यं देवगन्धर्वसेवितम् ॥  
नित्यपुष्पफलोपेतं सिद्धचारणसेवितम् ।  
अप्रमेयमनाधृष्यमधर्मबहुलैर्जनैः ॥

व्यालैराचरितं घोरैर्दिव्यौषधिविदीपितम् ।  
स्वर्गमावृत्य तिष्ठन्तमुच्छ्रायेण महागिरिम् ॥  
अगम्यं मनसाप्यन्यैर्नदीवृक्षसमन्वितम् ।  
नानाविहगसङ्घैश्च नादितं सुमनोहरैः ॥  
तं दृष्ट्वा फाल्गुनो मेरुं प्रीतिमानभवत् तदा।

मेरोरिलावृतं वर्षं सर्वतः परिमण्डलम्॥  
मेरोस्तु दक्षिणे पार्श्वे जम्बूर्नाम वनस्पतिः।  
नित्यपुष्पफलोपेतः सिद्धचारणसेवितः ॥

आस्वर्गमुच्छ्रिता राजन् तस्य शाखा वनस्पतेः।  
यस्य नाम्ना त्विदं द्वीपं जम्बूद्वीपमिति श्रुतम्॥

तां च जम्बूं ददर्शाथ सव्यसाची परंतपः।  
तौ दृष्ट्वाप्रतिमौ लोके जम्बूं मेरुं च संस्थितौ॥  
प्रीतिमानभवद् राजन् सर्वतः स विलोकयन्।  
तत्र लेभे ततो जिष्णुः सिद्धैर्दिव्यैश्च चारणैः॥  
रत्नानि बहुसाहस्रं वस्त्राण्याभरणानि च।  
अन्यानि च महार्हाणि तत्र लब्ध्वार्जुनस्तदा॥  
आमन्त्रयित्वा तान् सर्वान् यज्ञमुद्दिश्य वै गुरोः।  
अथादाय बहून् रत्नान् गमनायोपचक्रमे॥

मेरुं प्रदक्षिणं कृत्वा पर्वतप्रवरं प्रभुः।  
ययौ जम्बूनदीतीरे नदीं श्रेष्ठां विलोकयन्॥  
स तां मनोरमां दिव्यां जम्बूस्वादुरसावहाम्।

हैमपक्षिगणैर्जुष्टां सौवर्णजलजाकुलाम् ॥  
हैमपङ्कां हैमजलां शुभां सौवर्णवालुकाम्।

क्वचित् सौवर्णपद्मैश्च संकुलां हेमपुष्पकैः॥  
क्वचित्‌ सुपुष्पितैः कीर्णां सुवर्णकुमुदोत्पलैः।  
क्वचित् तीररुहैः कीर्णां हैमवृक्षैः सुपुष्पितैः॥

तीर्थैश्च रुक्मसोपानैः सर्वतः संकुलां शुभाम्।  
विमलैर्मणिजालैश्च नृत्यगीतरवैर्युताम् ॥

दीप्तैर्हेमवितानैश्च समन्ताच्छोभितां शुभाम् ।  
तथाविधां नदीं दृष्ट्वा पार्थस्तां प्रशशंस ह॥  
अदृष्टपूर्वां राजेन्द्र दृष्ट्वा हर्षमवाप च।

दर्शनीयान् नदीतीरे पुरुषान् सुमनोहरान्॥  
तान् नदीसलिलाहारान् सदारानमरोपमान् ।  
नित्यं सुखमुदा युक्तान् सर्वालंकारशोभितान्॥

तेभ्यो बहूनि रत्नानि तदा लेभे धनंजयः।  
दिव्यजाम्बूनदं हेमभूषणानि च पेशलम्॥  
लब्ध्वा तान् दुर्लभान् पार्थः प्रतीचीं प्रययौ दिशम्।

नागानां रक्षितं देशमजयच्चार्जुनस्ततः ॥  
ततो गत्वा महाराज वारुणीं पाकशासनिः।  
गन्धमादनमासाद्य तत्रस्थानजयत् प्रभुः ॥  
तं गन्धमादनं राजन्नतिक्रम्य ततोऽर्जुनः।  
केतुमालं विवेशाथ वर्षं रत्नसमन्वितम्।  
सेवितं देवकल्पैश्च नारीभिः प्रियदर्शनैः॥

तं जित्वा चार्जुनो राजन् करे च विनिवेश्य च।  
आहृत्य तत्र रत्नानि दुर्लभानि तथार्जुनः॥  
पुनश्च परिवृत्याथ मध्यं देशमिलावृतम्।

गत्वा प्राचीं दिशं राजन् सव्यसाची परंतपः॥  
मेरुमन्दरयोर्मध्ये शैलोदामभितो नदीम् ।  
ये ते कीचकवेणूनां छायां रम्यामुपासते॥  
खशाञ्झषांश्च नद्योतान् प्रघसान् दीर्घवेणिकान्।  
पशुपांश्च कुलिन्दांश्च तङ्गणान् परतङ्गणान्॥  
रत्नान्यादाय सर्वेभ्यो माल्यवन्तं ततो ययौ।  
तं माल्यवन्तं शैलेन्द्रं समतिक्रम्य पाण्डवः॥  
भद्राश्वं प्रविवेशाथ वर्षं स्वर्गोपमं शुभम्।

तत्रामरोपमान् रम्यान् पुरुषान् सुखसंयुतान्॥  
जित्वा तान् स्ववशे कृत्वा करे च विनिवेश्य च।  
आहृत्य सर्वरत्नानि असंख्यानि ततस्ततः॥  
नीलं नाम गिरिं गत्वा तत्रस्थानजयत् प्रभुः।

ततो जिष्णुरतिक्रम्य पर्वतं नीलमायतम्॥  
विवेश रम्यकं वर्षं संकीर्णं मिथुनैः शुभैः।  
तं देशमथ जित्वा च करे च विनिवेश्य च॥  
अजयच्चापि बीभत्सुर्देशं गुह्यकरक्षितम् ।  
तत्र लेभे च राजेन्द्र सौवर्णान् मृगपक्षिणः॥  
अगृह्णाद् यज्ञभूत्यर्थं रमणीयान् मनोरमान्।

अन्यानि लब्ध्वा रत्नानि पाण्डवोऽथ महाबलः॥  
गन्धर्वरक्षितं देशमजयत् सगणं तदा।  
तत्र रत्नानि दिव्यानि लब्ध्वा राजन्नथार्जुनः॥  
श्वेतपर्वतमासाद्य जित्वा पर्वतवासिनः ।  
स श्वेतं पर्वतं राजन् समतिक्रम्य पाण्डवः॥  
वर्षं हिरण्यकं नाम विवेशाथ महीपते।

स तु देशेषु रम्येषु गन्तुं तत्रोपचक्रमे॥  
मध्ये प्रासादवृन्देषु नक्षत्राणां शशी यथा।

महापथेषु राजेन्द्र सर्वतो यान्तमर्जुनम्॥  
प्रासादवरशृङ्गस्थाः परया वीर्यशोभया ।  
ददृशुस्ताः स्त्रियः सर्वाः पार्थमात्मयशस्करम्॥  
तं कलापधरं शूरं सरथं सानुगं प्रभुम्।  
सवर्मसुकिरीटं वै संनद्धं सपरिच्छदम्॥  
सुकुमारं महासत्त्वं तेजोराशिमनुत्तमम् ।  
शक्रोपमममित्रघ्नं परवारणवारणम् ॥  
पश्यन्तः स्त्रीगणास्तत्र शक्तिपाणिं स्म मेनिरे।

अयं स पुरुषव्याघ्रो रणेऽद्भुतपराक्रमः॥  
अस्य बाहुबलं प्राप्य न भवन्त्यसुहृद्‌गणाः।

इति वाचो ब्रुवन्त्यस्ताः स्त्रियः प्रेम्णा धनंजयम्॥  
तुष्टुवुः पुष्पवृष्टिं च ससृजुस्तस्य मूर्धनि।

दृष्ट्वा ते तु मुदा युक्ताः कौतूहलसमन्विताः॥  
रत्नैर्विभूषणैश्चैव अभ्यवर्षन्त पाण्डवम् ।

अथ जित्वा समस्तांस्तान् करे च विनिवेश्य च॥  
मणिहेमप्रवालानि रत्नान्याभरणानि च ।  
एतानि लब्ध्वा पार्थोऽपि शृङ्गवन्तं गिरिं ययौ॥  
शृङ्गवन्तं च कौन्तेयः समतिक्रम्य फाल्गुनः॥)  
उत्तरं कुरुवर्षं तु स समासाद्य पाण्डवः।  
इयेष जेतुं तं देशं पाकशासननन्दनः ॥ ७ ॥

तत एनं महावीर्यं महाकाया महाबलाः।  
द्वारपालाः समासाद्य हृष्टा वचनमब्रुवन् ॥ ८ ॥

पार्थ नेदं त्वया शक्यं पुरं जेतुं कथंचन।  
उपावर्तस्व कल्याण पर्याप्तमिदमच्युत ॥ ९ ॥  
इदं पुरं यः प्रविशेद् ध्रुवं न स भवेन्नरः।  
प्रीयामहे त्वया वीर पर्याप्तो विजयस्तव ॥ १० ॥

न चात्र किंचिज्जेतव्यमर्जुनात्र प्रदृश्यते।  
उत्तराः कुरवो ह्येते नात्र युद्धं प्रवर्तते ॥ ११ ॥  
प्रविष्टोऽपि हि कौन्तेय नेह द्रक्ष्यसि किंचन।  
न हि मानुषदेहेन शक्यमत्राभिवीक्षितुम् ॥ १२ ॥

अथेह पुरुषव्याघ्र किंचिदन्यच्चिकीर्षसि ।  
तत् प्रब्रूहि करिष्यामो वचनात् तव भारत ॥ १३ ॥

ततस्तानब्रवीद् राजन्नर्जुनः प्रहसन्निव ।  
पार्थिवत्वं चिकीर्षामि धर्मराजस्य धीमतः ॥ १४ ॥

न प्रवेक्ष्यामि वो देशं विरुद्धं यदि मानुषैः।  
युधिष्ठिराय यत् किंचित् करपण्यं प्रदीयताम् ॥ १५ ॥

ततो दिव्यानि वस्त्राणि दिव्यान्याभरणानि च।  
क्षौमाजिनानि दिव्यानि तस्य ते प्रददुः करम् ॥ १६ ॥

एवं स पुरुषव्याघ्रो विजित्य दिशमुत्तराम्।  
संग्रामान् सुबहून् कृत्वा क्षत्रियैर्दस्युभिस्तथा ॥ १७ ॥  
स विनिर्जित्य राज्ञस्तान् करे च विनिवेश्य तु।  
धनान्यादाय सर्वेभ्यो रत्नानि विविधानि च ॥ १८ ॥  
हयांस्तित्तिरिकल्माषाञ्छुकपत्रनिभानपि ।  
मयूरसदृशानन्यान् सर्वाननिलरंहसः ॥ १९ ॥  
वृतः सुमहता राजन् बलेन चतुरङ्गिणाः।  
आजगाम पुनर्वीरः शक्रप्रस्थं पुरोत्तमम् ॥ २० ॥

धर्मराजाय तत् पार्थो धनं सर्वं सवाहनम्।  
न्यवेदयदनुज्ञातस्तेन राज्ञा गृहान् ययौ ॥ २१ ॥