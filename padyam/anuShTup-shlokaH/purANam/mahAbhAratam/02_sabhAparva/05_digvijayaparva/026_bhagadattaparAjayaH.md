+++
title_full = "026 अर्जुनके द्वारा अनेक देशों, राजाओं तथा भगदत्तकी पराजय"
title = "०२६ भगदत्तपराजयः"

+++


दिशामभिजयं ब्रह्मन् विस्तरेणानुकीर्तय ।  
न हि तृप्यामि पूर्वेषां शृण्वानश्चरितं महत् ॥ १ ॥

धनंजयस्य वक्ष्यामि विजयं पूर्वमेव ते।  
यौगपद्येन पार्थैर्हि निर्जितेयं वसुन्धरा ॥ २ ॥

पूर्वं कुलिन्दविषये वशे चक्रे महीपतीन्।  
धनंजयो महाबाहुर्नातितीव्रेण कर्मणा ॥ ३ ॥

आनर्तान् कालकूटांश्च कुलिन्दांश्च विजित्य सः।  
सुमण्डलं च विजितं कृतवान् सहसैनिकम् ॥ ४ ॥

स तेन सहितो राजन् सव्यसाची परंतपः।  
विजिग्ये शाकलं द्वीपं प्रतिविन्ध्यं च पार्थिवम् ॥ ५ ॥

शाकलद्वीपवासाश्च सप्तद्वीपेषु ये नृपाः।  
अर्जुनस्य च सैन्यैस्तैर्विग्रहस्तुमुलोऽभवत् ॥ ६ ॥

स तानपि महेष्वासान् विजिग्ये भरतर्षभ।  
तैरेव सहितः सर्वैः प्राग्ज्योतिषमुपाद्रवत् ॥ ७ ॥

तत्र राजा महानासीद् भगदत्तो विशाम्पते।  
तेनासीत् सुमहद् युद्धं पाण्डवस्य महात्मनः ॥ ८ ॥

स किरातैश्च चीनैश्च वृतः प्राग्ज्योतिषोऽभवत्।  
अन्यैश्च बहुभिर्योधैः सागरानूपवासिभिः ॥ ९ ॥

ततः स दिवसानष्टौ योधयित्वा धनंजयम्।  
प्रहसन्नब्रवीद् राजा संग्रामविगतक्लमम् ॥ १० ॥

उपपन्नं महाबाहो त्वयि कौरवनन्दन।  
पाकशासनदायादे वीर्यमाहवशोभिनि ॥ ११ ॥

अहं सखा महेन्द्रस्य शक्रादनवरो रणे।  
न शक्ष्यामि च ते तात स्थातुं प्रमुखतो युधि॥१२॥

त्वमीप्सितं पाण्डवेय ब्रूहि किं करवाणि ते।  
यद् वक्ष्यसि महाबाहो तत् करिष्यामि पुत्रक ॥ १३ ॥

कुरूणामृषभो राजा धर्मपुत्रो युधिष्ठिरः।  
धर्मज्ञः सत्यसंधश्च यज्वा विपुलदक्षिणः ॥ १४ ॥  
तस्य पार्थिवतामीप्से करस्तस्मै प्रदीयताम्।  
भवान् पितृसखा चैव प्रीयमाणो मयापि च।  
ततो नाज्ञापयामि त्वां प्रीतिपूर्वं प्रदीयताम् ॥ १५ ॥

कुन्तीमातर्यथा मे त्वं तथा राजा युधिष्ठिरः।  
सर्वमेतत् करिष्यामि किं चान्यत् करवाणि ते ॥ १६ ॥