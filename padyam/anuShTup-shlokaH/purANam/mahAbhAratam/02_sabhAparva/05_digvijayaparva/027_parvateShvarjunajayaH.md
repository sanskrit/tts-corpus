+++
title_full = "027 अर्जुनका अनेक पर्वतीय देशोंपर विजय पाना"
title = "०२७ पर्वतेष्वर्जुनजयः"

+++


एवमुक्तः प्रत्युवाच भगदत्तं धनंजयः।  
अनेनैव कृतं सर्वमनुजानीहि याम्यहम् ॥ १ ॥

तं विजित्य महाबाहुः कुन्तीपुत्रो धनंजयः।  
प्रययावुत्तरां तस्माद् दिशं धनदपालिताम् ॥ २ ॥

अन्तर्गिरिं च कौन्तेयस्तथैव च बहिर्गिरिम्।  
तथैवोपगिरिं चैव विजिग्ये पुरुषर्षभः ॥ ३ ॥

विजित्य पर्वतान् सर्वान् ये च तत्र नराधिपाः।  
तान् वशे स्थापयित्वा स धनान्यादाय सर्वशः ॥ ४ ॥

तैरेव सहितः सर्वैरनुरज्य च तान् नृपान्।  
उलूकवासिनं राजन् बृहन्तमुपजग्मिवान् ॥ ५ ॥

मृदङ्गवरनादेन रथनेमिस्वनेन च ।  
हस्तिनां च निनादेन कम्पयन् वसुधामिमाम् ॥ ६ ॥

ततो बृहन्तस्त्वरितो बलेन चतुरङ्गिणा।  
निष्क्रम्य नगरात् तस्माद् योधयामास फाल्गुनम् ॥ ७ ॥

सुमहान् संनिपातोऽभूद् धनंजयबृहन्तयोः ।  
न शशाक बृहन्तस्तु सोढुं पाण्डवविक्रमम् ॥ ८ ॥

सोऽविषह्यतमं मत्वा कौन्तेयं पर्वतेश्वरः।  
उपावर्तत दुर्धर्षो रत्नान्यादाय सर्वशः ॥ ९ ॥

स तद्राज्यमवस्थाप्य उलूकसहितो ययौ।  
सेनाबिन्दुमथो राजन् राज्यादाशु समाक्षिपत् ॥ १० ॥

मोदापुरं वामदेवं सुदामानं सुसंकुलम्।  
उलूकानुत्तरांश्चैव तांश्च राज्ञः समानयत् ॥ ११ ॥

तत्रस्थः पुरुषैरेव धर्मराजस्य शासनात्।  
किरीटी जितवान् राजन् देशान् पञ्चगणांस्ततः ॥ १२ ॥

स देवप्रस्थमासाद्य सेनाबिन्दोः पुरं प्रति।  
बलेन चतुरङ्गेण निवेशमकरोत् प्रभुः ॥ १३ ॥

स तैः परिवृतः सर्वैर्विष्वगश्वं नराधिपम्।  
अभ्यगच्छन्महातेजाः पौरवं पुरुषर्षभ ॥ १४ ॥

विजित्य चाहवे शूरान् पर्वतीयान् महारथान्।  
जिगाय सेनया राजन् पुरं पौरवरक्षितम् ॥ १५ ॥

पौरवं युधि निर्जित्य दस्यून् पर्वतवासिनः।  
गणानुत्सवसंकेतानजयत् सप्त पाण्डवः ॥ १६ ॥

ततः काश्मीरकान् वीरान् क्षत्रियान् क्षत्रियर्षभः।  
व्यजयल्लोहितं चैव मण्डलैर्दशभिः सह ॥ १७ ॥

ततस्त्रिगर्ताः कौन्तेयं दार्वाः कोकनदास्तथा।  
क्षत्रिया बहवो राजन्नुपावर्तन्त सर्वशः ॥ १८ ॥

अभिसारीं ततो रम्यां विजिग्ये कुरुनन्दनः।  
उरगावासिनं चैव रोचमानं रणेऽजयत् ॥ १९ ॥

ततः सिंहपुरं रम्यं चित्रायुधसुरक्षितम्।  
प्राधमद् बलमास्थाय पाकशासनिराहवे ॥ २० ॥

ततः सुह्मांश्च चोलांश्च किरीटी पाण्डवर्षभः।  
सहितः सर्वसैन्येन प्रामथत् कुरुनन्दनः ॥ २१ ॥

ततः परमविक्रान्तो बाह्लीकान् पाकशासनिः।  
महता परिमर्देन वशे चक्रे दुरासदान् ॥ २२ ॥

गृहीत्वा तु बलं सारं फाल्गुनः पाण्डुनन्दनः।  
दरदान् सह काम्बोजैरजयत् पाकशासनिः ॥ २३ ॥

प्रागुत्तरां दिशं ये च वसन्त्याश्रित्य दस्यवः।  
निवसन्ति वने ये च तान् सर्वानजयत् प्रभुः ॥ २४ ॥

लोहान् परमकाम्बोजानृषिकानुत्तरानपि ।  
सहितांस्तान् महाराज व्यजयत् पाकशासनिः ॥ २५ ॥

ऋषिकेष्वपि संग्रामो बभूवातिभयंकरः ।  
तारकामयसंकाशः परस्त्वृषिकपार्थयोः ॥ २६ ॥

स विजित्य ततो राजन्नृषिकान् रणमूर्धनि।  
शुकोदरसमांस्तत्र हयानष्टौ समानयत् ॥ २७ ॥

मयूरसदृशानन्यानुत्तरानपरानपि ।  
जवनानाशुगांश्चैव करार्थं समुपानयत् ॥ २८ ॥

स विनिर्जित्य संग्रामे हिमवन्तं सनिष्कुटम्।  
श्वेतपर्वतमासाद्य न्यविशत् पुरुषर्षभः ॥ २९ ॥