+++
title_full = "025 अर्जुन आदि चारों भाइयोंकी दिग्विजयके लिये यात्रा"
title = "०२५ दिग्विजयाय प्रस्थानम्"

+++


पार्थः प्राप्य धनुः श्रेष्ठमक्षय्यौ च महेषुधी।  
रथं ध्वजं सभां चैव युधिष्ठिरमभाषत ॥ १ ॥

धनुरस्त्रं शरा वीर्यं पक्षो भूमिर्यशो बलम्।  
प्राप्तमेतन्मया राजन् दुष्प्रापं यदभीप्सितम् ॥ २ ॥

तत्र कृत्यमहं मन्ये कोशस्य परिवर्धनम्।  
करमाहारयिष्यामि राज्ञः सर्वान् नृपोत्तम ॥ ३ ॥

विजयाय प्रयास्यामि दिशं धनदपालिताम्।  
तिथावथ मुहूर्ते च नक्षत्रे चाभिपूजिते ॥ ४ ॥

(एतच्छ्रुत्वा कुरुश्रेष्ठो धर्मराजः सहानुजः।  
प्रहृष्टो मन्त्रिभिश्चैव व्यासधौम्यादिभिः सह॥  
ततो व्यासो महाबुद्धिरुवाचेदं वचोऽर्जुनम्।

साधु साध्विति कौन्तेय दिष्ट्या ते बुद्धिरीदृशी।  
पृथिवीमखिलां जेतुमेकोऽध्यवसितो भवान् ॥

धन्यः पाण्डुर्महीपालो यस्य पुत्रस्त्वमीदृशः।  
सर्वं प्राप्स्यति राजेन्द्रो धर्मपुत्रो युधिष्ठिरः॥  
त्वद्वीर्येण स धर्मात्मा सार्वभौमत्वमेष्यति।

त्वद्बाहुबलमाश्रित्य राजसूयमवाप्स्यति ॥  
सुनयाद् वासुदेवस्य भीमार्जुनबलेन च।  
यमयोश्चैव वीर्येण सर्वं प्राप्स्यति धर्मराट्॥

तस्माद् दिशं देवगुप्तामुदीचीं गच्छ फाल्गुन।  
शक्तो भवान् सुराञ्जित्वा रत्नान्याहर्तुमोजसा॥

प्राचीं भीमो बलश्लाघी प्रयातु भरतर्षभः।  
याम्यां तत्र दिशं यातु सहदेवो महारथः॥  
प्रतीचीं नकुलो गन्ता वरुणेनाभिपालिताम्।  
एषा मे नैष्ठिकी बुद्धिः क्रियतां भरतर्षभाः॥

श्रुत्वा व्यासवचो हृष्टास्तमूचुः पाण्डुनन्दनाः।

एवमस्तु मुनिश्रेष्ठ यथाऽऽज्ञापयसि प्रभो।)

धनंजयवचः श्रुत्वा धर्मराजो युधिष्ठिरः।  
स्निग्धगम्भीरनादिन्या तं गिरा प्रत्यभाषत ॥ ५ ॥

स्वस्तिवाच्यार्हतो विप्रान् प्रयाहि भरतर्षभ।  
दुर्हृदामप्रहर्षाय सुहृदां नन्दनाय च ॥ ६ ॥

विजयस्ते ध्रुवं पार्थ प्रियं काममवाप्स्यसि।

इत्युक्तः प्रययौ पार्थः सैन्येन महताऽऽवृतः ॥ ७ ॥  
अग्निदत्तेन दिव्येन रथेनाद्भुतकर्मणा ।  
तथैव भीमसेनोऽपि यमौ च पुरुषर्षभौ ॥ ८ ॥  
ससैन्याः प्रययुः सर्वे धर्मराजेन पूजिताः।

दिशं धनपतेरिष्टामजयत् पाकशासनिः ॥ ९ ॥  
भीमसेनस्तथा प्राचीं सहदेवस्तु दक्षिणाम्।  
प्रतीचीं नकुलो राजन् दिशं व्यजयतास्त्रवित् ॥ १० ॥

खाण्डवप्रस्थमध्यस्थो धर्मराजो युधिष्ठिरः ।  
आसीत् परमया लक्ष्म्या सुहृद्‌गणवृतः प्रभुः ॥ ११ ॥