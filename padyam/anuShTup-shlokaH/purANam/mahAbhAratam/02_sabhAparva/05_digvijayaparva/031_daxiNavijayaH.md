+++
title_full = "031 सहदेवके द्वारा दक्षिण दिशाकी विजय"
title = "०३१ दक्षिणविजयः"

+++


तथैव सहदेवोऽपि धर्मराजेन पूजितः।  
महत्या सेनया राजन् प्रययौ दक्षिणां दिशम् ॥ १ ॥

स शूरसेनान् कार्त्स्न्येन पूर्वमेवाजयत् प्रभुः।  
मत्स्यराजं च कौरव्यो वशे चक्रे बलाद् बली ॥ २ ॥

अधिराजाधिपं चैव दन्तवक्रं महाबलम्।  
जिगाय करदं चैव कृत्वा राज्ये न्यवेशयत् ॥ ३ ॥

सुकुमारं वशे चक्रे सुमित्रं च नराधिपम्।  
तथैवापरमत्स्यांश्च व्यजयत् स पटच्चरान् ॥ ४ ॥  
निषादभूमिं गोशृङ्गं पर्वतप्रवरं तथा।  
तरसैवाजयद् धीमान् श्रेणिमन्तं च पार्थिवम् ॥ ५ ॥

नरराष्ट्रं च निर्जित्य कुन्तिभोजमुपाद्रवत्।  
प्रीतिपूर्वं च तस्यासौ प्रतिजग्राह शासनम् ॥ ६ ॥

ततश्चर्मण्वतीकूले जम्भकस्यात्मजं नृपम् ।  
ददर्श वासुदेवेन शेषितं पूर्ववैरिणा ॥ ७ ॥

चक्रे तेन स संग्रामं सहदेवेन भारत।  
स तमाजौ विनिर्जित्य दक्षिणाभिमुखो ययौ ॥ ८ ॥

सेकानपरसेकांश्च व्यजयत् सुमहाबलः ।  
करं तेभ्य उपादाय रत्नानि विविधानि च ॥ ९ ॥  
ततस्तेनैव सहितो नर्मदामभितो ययौ।

विन्दानुविन्दावावन्त्यौ सैन्येन महताऽऽवृतौ ।  
जिगाय समरे वीरावाश्विनेयः प्रतापवान् ॥ १० ॥

ततो रत्नान्युपादाय पुरं भोजकटं ययौ।  
तत्र युद्धमभूद् राजन् दिवसद्वयमच्युत ॥ ११ ॥

स विजित्य दुराधर्षं भीष्मकं माद्रिनन्दनः।  
कोसलाधिपतिं चैव तथा वेणातटाधिपम् ॥ १२ ॥  
कान्तारकांश्च समरे तथा प्राक्कोसलान् नृपान्।  
नाटकेयांश्च समरे तथा हेरम्बकान् युधि ॥ १३ ॥

मारुधं च विनिर्जित्य रम्यग्राममथो बलात्।  
नाचीनानर्बुकांश्चैव राज्ञश्चैव महाबलः ॥ १४ ॥  
तांस्तानाटविकान् सर्वानजयत् पाण्डुनन्दनः ।  
वाताधिपं च नृपतिं वशे चक्रे महाबलः ॥ १५ ॥

पुलिन्दांश्च रणे जित्वा ययौ दक्षिणतः पुरः।  
युयुधे पाण्ड्यराजेन दिवसं नकुलानुजः ॥ १६ ॥

तं जित्वा स महाबाहुः प्रययौ दक्षिणापथम्।  
गुहामासादयामास किष्किन्धां लोकविश्रुताम् ॥ १७ ॥

तत्र वानरराजाभ्यां मैन्देन द्विविदेन च।  
युयुधे दिवसान् सप्त न च तौ विकृतिं गतौ॥१८॥

ततस्तुष्टौ महात्मानौ सहदेवाय वानरौ।  
ऊचतुश्चैव संहृष्टौ प्रीतिपूर्वमिदं वचः ॥ १९ ॥

गच्छ पाण्डवशार्दूल रत्नान्यादाय सर्वशः।  
अविघ्नमस्तु कार्याय धर्मराजाय धीमते ॥ २० ॥

ततो रत्नान्युपादाय पुरीं माहिष्मतीं ययौ।  
तत्र नीलेन राज्ञा स चक्रे युद्धं नरर्षभः ॥ २१ ॥

पाण्डवः परवीरघ्नः सहदेवः प्रतापवान्।  
ततोऽस्य सुमहद् युद्धमासीद् भीरुभयंकरम् ॥ २२ ॥  
सैन्यक्षयकरं चैव प्राणानां संशयावहम्।  
चक्रे तस्य हि साहाय्यं भगवान् हव्यवाहनः ॥ २३ ॥

ततो रथा हया नागाः पुरुषाः कवचानि च।  
प्रदीप्तानि व्यदृश्यन्त सहदेवबले तदा ॥ २४ ॥

ततः सुसम्भ्रान्तमना बभूव कुरुनन्दनः।  
नोत्तरं प्रतिवक्तुं च शक्तोऽभूज्जनमेजय ॥ २५ ॥

किमर्थं भगवान् वह्निः प्रत्यमित्रोऽभवद् युधि।  
सहदेवस्य यज्ञार्थं घटमानस्य वै द्विज ॥ २६ ॥

तत्र माहिष्मतीवासी भगवान् हव्यवाहनः।  
श्रूयते हि गृहीतो वै पुरस्तात् पारदारिकः ॥ २७ ॥

नीलस्य राज्ञो दुहिता बभूवातीवशोभना।  
साग्निहोत्रमुपातिष्ठद् बोधनाय पितुः सदा ॥ २८ ॥

व्यजनैर्धूयमानोऽपि तावत् प्रज्वलते न सः।  
यावच्चारुपुटौष्ठेन वायुना न विधूयते ॥ २९ ॥

ततः स भगवानग्निश्चकमे तां सुदर्शनाम्।  
नीलस्य राज्ञः सर्वेषामुपनीतश्च सोऽभवत् ॥ ३० ॥

ततो ब्राह्मणरूपेण रममाणो यदृच्छया।  
चकमे तां वरारोहां कन्यामुत्पललोचनाम्।  
तं तु राजा यथाशास्त्रमशासद् धार्मिकस्तदा ॥ ३१ ॥

प्रजज्वाल ततः कोपाद् भगवान् हव्यवाहनः।  
तं दृष्ट्वा विस्मितो राजा जगाम शिरसावनिम् ॥ ३२ ॥

ततः कालेन तां कन्यां तथैव हि तदा नृपः।  
प्रददौ विप्ररूपाय वह्नये शिरसा नतः ॥ ३३ ॥  
प्रतिगृह्य च तां सुभ्रूं नीलराज्ञः सुतां तदा।  
चक्रे प्रसादं भगवांस्तस्य राज्ञो विभावसुः ॥ ३४ ॥

वरेणच्छन्दयामास तं नृपं स्विष्टकृत्तमः।  
अभयं च स जग्राह स्वसैन्ये वै महीपतिः ॥ ३५ ॥

ततः प्रभृति ये केचिदज्ञानात् तां पुरीं नृपाः।  
जिगीषन्ति बलाद् राजंस्ते दह्यन्ते स्म वह्निना ॥ ३६ ॥

तस्यां पुर्यां तदा चैव माहिष्मत्यां कुरूद्वह।  
बभूवुरनतिग्राह्या योषितश्छन्दतः किल ॥ ३७ ॥

एवमग्निर्वरं प्रादात् स्त्रीणामप्रतिवारणे ।  
वरिण्यस्तत्र नार्यो हि यथेष्टं विचरन्त्युत ॥ ३८ ॥

वर्जयन्ति च राजानस्तत् पुरं भरतर्षभ।  
भयादग्नेर्महाराज तदाप्रभृति सर्वदा ॥ ३९ ॥

सहदेवस्तु धर्मात्मा सैन्यं दृष्ट्वा भयार्दितम्।  
परीतमग्निना राजन् नाकम्पत यथाचलः।  
उपस्पृश्य शुचिर्भूत्वा सोऽब्रवीत् पावकं ततः ॥ ४० ॥

त्वदर्थोऽयं समारम्भः कृष्णवर्त्मन् नमोऽस्तु ते।  
मुखं त्वमसि देवानां यज्ञस्त्वमसि पावक ॥ ४१ ॥

पावनात् पावकश्चासि वहनाद्धव्यवाहनः ।  
वेदास्त्वदर्थं जाता वै जातवेदास्ततो ह्यसि ॥ ४२ ॥

चित्रभानुः सुरेशश्च अनलस्त्वं विभावसो।  
स्वर्गद्वारस्पृशश्चासि हुताशो ज्वलनः शिखी ॥ ४३ ॥

वैश्वानरस्त्वं पिङ्गेशः प्लवङ्गो भूरितेजसः।  
कुमारसूस्त्वं भगवान् रुद्रगर्भो हिरण्यकृत् ॥ ४४ ॥

अग्निर्ददातु मे तेजो वायुः प्राणं ददातु मे।  
पृथिवी बलमादध्याच्छिवं चापो दिशन्तु मे ॥ ४५ ॥

अपांगर्भ महासत्त्व जातवेदः सुरेश्वर।  
देवानां मुखमग्ने त्वं सत्येन विपुनीहि माम् ॥ ४६ ॥

ऋषिभिर्ब्राह्मणैश्चैव दैवतैरसुरैरपि ।  
नित्यं सुहुत यज्ञेषु सत्येन विपुनीहि माम् ॥ ४७ ॥

धूमकेतुः शिखी च त्वं पापहानिलसम्भवः।  
सर्वप्राणिषु नित्यस्थः सत्येन विपुनीहि माम् ॥ ४८ ॥

एवं स्तुतोऽसि भगवन् प्रीतेन शुचिना मया।  
तुष्टिं पुष्टिं श्रुतिं चैव प्रीतिं चाग्ने प्रयच्छ मे॥४९॥

इत्येवं मन्त्रमाग्नेयं पठन् यो जुहुयाद् विभुम्।  
ऋद्धिमान् सततं दान्तः सर्वपापैः प्रमुच्यते ॥ ५० ॥

यज्ञविघ्नमिमं कर्तुं नार्हस्त्वं हव्यवाहन।

एवमुक्त्वा तु माद्रेयः कुशैरास्तीर्य मेदिनीम् ॥ ५१ ॥  
विधिवत् पुरुषव्याघ्रः पावकं प्रत्युपाविशत्।  
प्रमुखे तस्य सैन्यस्य भीतोद्विग्नस्य भारत ॥ ५२ ॥

न चैनमत्यगाद् वह्निर्वेलामिव महोदधिः।  
तमुपेत्य शनैर्वह्निरुवाच कुरुनन्दनम् ॥ ५३ ॥  
सहदेवं नृणां देवं सान्त्वपूर्वमिदं वचः।  
उत्तिष्ठोत्तिष्ठ कौरव्य जिज्ञासेयं कृता मया।  
वेद्मि सर्वमभिप्रायं तव धर्मसुतस्य च ॥ ५४ ॥

मया तु रक्षितव्येयं पुरी भरतसत्तम।  
यावद् राज्ञो हि नीलस्य कुले वंशधरा इति ॥ ५५ ॥  
ईप्सितं तु करिष्यामि मनसस्तव पाण्डव ॥ ५६ ॥

तत उत्थाय हृष्टात्मा प्राञ्जलिः शिरसा नतः।  
पूजयामास माद्रेयः पावकं भरतर्षभ ॥ ५७ ॥

पावके विनिवृत्ते तु नीलो राजाभ्यगात् तदा।  
पावकस्याज्ञया चैनमर्चयामास पार्थिवः ॥ ५८ ॥  
सत्कारेण नरव्याघ्रं सहदेवं युधाम्पतिम्।

प्रतिगृह्य च तां पूजां करे च विनिवेश्य च॥५९॥  
माद्रीसुतस्ततः प्रायाद् विजयी दक्षिणां दिशम्।

त्रैपुरं स वशे कृत्वा राजानममितौजसम् ॥ ६० ॥  
निजग्राह महाबाहुस्तरसा पौरवेश्वरम् ।  
आकृतिं कौशिकाचार्यं यत्नेन महता ततः ॥ ६१ ॥  
वशे चक्रे महाबाहुः सुराष्ट्राधिपतिं तदा।

सुराष्ट्रविषयस्थश्च प्रेषयामास रुक्मिणे ॥ ६२ ॥  
राज्ञे भोजकटस्थाय महामात्राय धीमते।  
भीष्मकाय स धर्मात्मा साक्षादिन्द्रसखाय वै ॥ ६३ ॥  
स चास्य प्रतिजग्राह ससुतः शासनं तदा।  
प्रीतिपूर्वं महाराज वासुदेवमवेक्ष्य च ॥ ६४ ॥  
ततः स रत्नान्यादाय पुनः प्रायाद् युधाम्पतिः।

ततः शूर्पारकं चैव तालाकटमथापि च ॥ ६५ ॥  
वशे चक्रे महातेजा दण्डकांश्च महाबलः।  
सागरद्वीपवासांश्च नृपतीन् म्लेच्छयोनिजान् ॥ ६६ ॥  
निषादान् पुरुषादांश्च कर्णप्रावरणानपि ।

ये च कालमुखा नाम नरराक्षसयोनयः ॥ ६७ ॥

कृत्स्नं कोलगिरिं चैव सुरभीपत्तनं तथा।  
द्वीपं ताम्राह्वयं चैव पर्वतं रामकं तथा ॥ ६८ ॥  
तिमिङ्गिलं च स नृपं वशे कृत्वा महामतिः।  
एकपादांश्च पुरुषान् केरलान् वनवासिनः ॥ ६९ ॥  
नगरीं संजयन्तीं च पाखण्डं करहाटकम्।  
दूतैरेव वशे चक्रे करं चैनानदापयत् ॥ ७० ॥

पाण्ड्यांश्च द्रविडांश्चैव सहितांश्चोण्ड्रकेरलैः ।  
आन्ध्रांस्तालवनांश्चैव कलिङ्गानुष्ट्रकर्णिकान् ॥ ७१ ॥  
आटवीं च पुरीं रम्यां यवनानां पुरं तथा।  
दूतैरेव वशे चक्रे करं चैनानदापयत् ॥ ७२ ॥

(समुद्रतीरमासाद्य न्यविशत् पाण्डुनन्दनः ।  
सहदेवस्ततो राजन् मन्त्रिभिः सह भारत।  
सम्प्रधार्य महाबाहुः सचिवैर्बुद्धिमत्तरैः ॥

अनुमान्य स तां राजन् सहदेवस्त्वरान्वितः।  
चिन्तयामास राजेन्द्र भ्रातुः पुत्रं घटोत्कचम्॥

ततश्चिन्तितमात्रे तु राक्षसः प्रत्यदृश्यत।  
अतिदीर्घो महाकायः सर्वाभरणभूषितः ॥

नीलजीमूतसंकाशस्तप्तकाञ्चनकुण्डलः ।  
विचित्रहारकेयूरः किङ्किणीमणिभूषितः ॥

हेममाली महादंष्ट्रः किरीटी कुक्षिबन्धनः।  
ताम्रकेशो हरिश्मश्रुर्भीमाक्षः कनकाङ्गदः ॥

रक्तचन्दनदिग्धाङ्गः सूक्ष्माम्बरधरो बली ।  
जवेन स ययौ तत्र चालयन्निव मेदिनीम्॥

ततो दृष्ट्वा जना राजन्नायान्तं पर्वतोपमम्।  
भयाद्धि दुद्रुवुः सर्वे सिंहात् क्षुद्रमृगा यथा॥

आससाद च माद्रेयं पुलस्त्यं रावणो यथा।  
अभिवाद्य ततो राजन् सहदेवं घटोत्कचः॥  
प्रह्वः कृताञ्जलिस्तस्थौ किं कार्यमिति चाब्रवीत्।

तं मेरुशिखराकारमागतं पाण्डुनन्दनः ॥  
सम्परिष्वज्य बाहुभ्यां मूर्ध्न्युपाघ्राय चासकृत्।  
पूजयित्वा सहामात्यः प्रीतो वाक्यमुवाच ह॥

गच्छ लङ्कां पुरीं वत्स करार्थं मम शासनात्।  
तत्र दृष्ट्वा महात्मानं राक्षसेन्द्रं विभीषणम्॥  
रत्नानि राजसूयार्थं विविधानि बहूनि च।  
उपादाय च सर्वाणि प्रत्यागच्छ महाबल॥

नो चेदेवं वदेः पुत्र समर्थमिदमुत्तरम्।  
विष्णोर्भुजबलं वीक्ष्य राजसूयमथारभत् ॥  
कौन्तेयोः भ्रातृभिः सार्धं सर्वं जानीहि साम्प्रतम्।  
स्वस्ति तेऽस्तु गमिष्यामि सर्वं वैश्रवणानुज॥  
इत्युक्त्वा शीघ्रमागच्छ मा भूत् कालस्य पर्ययः।

पाण्डवेनैवमुक्तस्तु मुदा युक्तो घटोत्कचः।  
तथेत्युक्त्वा महाराज प्रतस्थे दक्षिणां दिशम्॥  
ययौ प्रदक्षिणं कृत्वा सहदेवं घटोत्कचः।)

ततः कच्छगतो धीमान् दूतं माद्रवतीसुतः।  
प्रेषयामास हैडिम्बं पौलस्त्याय महात्मने।  
विभीषणाय धर्मात्मा प्रीतिपूर्वमरिंदमः ॥ ७३ ॥

(लङ्कामभिमुखो राजन् समुद्रमवलोकयत् ॥  
कूर्मग्राहझषाकीर्णं नक्रैर्मीनैस्तथाऽऽकुलम् ।  
शुक्तिव्रातैः समाकीर्णं शङ्खानां निचयाकुलम्॥

स दृष्ट्वा रामसेतुं च चिन्तयन् रामविक्रमम्।  
प्रणम्य तमतिक्रम्य याम्यां वेलामलोकयत्॥

गत्वा पारं समुद्रस्य दक्षिणं स घटोत्कचः।  
ददर्श लङ्कां राजेन्द्र नाकपृष्ठोपमां शुभाम्॥

प्राकारेणावृतां रम्यां शुभद्वारैश्च शोभिताम्।  
प्रासादैर्बहुसाहस्रैः श्वेतरक्तैश्च संकुलाम् ॥

तापनीयगवाक्षेण मुक्ताजालान्तरेण च ।  
हैमराजतजालेन दान्तजालैश्च शोभिताम् ॥

हर्म्यगोपुरसम्बाधां रुक्मतोरणसंकुलाम् ।  
दिव्यदुन्दुभिनिर्ह्रादामुद्यानवनशोभिताम् ॥

पुष्पगन्धैश्च संकीर्णां रमणीयमहापथाम् ।  
नानारत्नैश्च सम्पूर्णामिन्द्रस्येवामरावतीम् ॥

विवेश स पुरीं लङ्कां राक्षसैश्च निषेविताम्।  
ददर्श राक्षसव्राताञ्छूलप्राशधरान् बहून् ॥

नानावेषधरान् दक्षान् नारीश्च प्रियदर्शनाः।  
दिव्यमाल्याम्बरधरा दिव्याभरणभूषिताः ॥

मदरक्तान्तनयनाः पीनश्रोणिपयोधराः ।  
भैमसेनिं ततो दृष्ट्वा हृष्टास्ते विस्मयं गताः॥

आससाद गृहं राज्ञ इन्द्रस्य सदनोपमम्।  
स द्वारपालमासाद्य वाक्यमेतदुवाच ह॥

कुरूणामृषभो राजा पाण्डुर्नाम महाबलः।  
कनीयांस्तस्य दायादः सहदेव इति श्रुतः॥

कृष्णमित्रस्य तु गुरो राजसूयार्थमुद्यतः।  
तेनाहं प्रेषितो दूतः करार्थं कौरवस्य च॥

द्रष्टुमिच्छामि पौलस्त्यं त्वं क्षिप्रं मां निवेदय।

तस्य तद् वचनं श्रुत्वा द्वारपालो महीपते।  
तथेत्युक्त्वा विवेशाथ भवनं स निवेदकः॥

साञ्जलिः स समाचष्ट सर्वां दूतगिरं तदा।  
द्वारपालवचः श्रुत्वा राक्षसेन्द्रो विभीषणः॥  
उवाच वाक्यं धर्मात्मा समीपे मे प्रवेश्यताम्।

एवमुक्तस्तु राजेन्द्र धर्मज्ञेन महात्मना।  
अथ निष्क्रम्य सम्भ्रान्तो द्वाःस्थो हैडिम्बमब्रवीत्॥

एहि दूत नृपं द्रष्टुं क्षिप्रं प्रविश च स्वयम्।  
द्वारपालवचः श्रुत्वा प्रविवेश घटोत्कचः॥

स प्रविश्य ददर्शाथ राक्षसेन्द्रस्य मन्दिरम्।  
ततः कैलाससंकाशं तप्तकाञ्चनतोरणम् ॥

प्राकारेण परिक्षिप्तं गोपुरैश्चापि शोभितम्।  
हर्म्यप्रासादसम्बाधं नानारत्नसमन्वितम् ॥

काञ्चनैस्तापनीयैश्च स्फाटिकै राजतैरपि ।  
वज्रवैडूर्यगर्भैश्च स्तम्भेर्दृष्टिमनोहरैः ।  
नानाध्वजपताकाभिः सुवर्णाभिश्च चित्रितम् ।

चित्रमाल्यावृतं रम्यं तप्तकाञ्चनवेदिकम् ॥  
तान्‌ दृष्ट्वा तत्र सर्वान् स भैमसेनिर्मनोरमान्।  
प्रविशन्नेव हैडिम्बः शुश्राव मुरजस्वनम्॥

तन्त्रीगीतसमाकीर्णं समतालमिताक्षरम् ।  
दिव्यदुन्दुभिनिर्ह्रादं वादित्रशतसंकुलम् ॥

स श्रुत्वा मधुरं शब्दं प्रीतिमानभवत् तदा।  
ततो विगाह्य हैडिम्बो बहुकक्षां मनोरमाम्॥  
स ददर्श महात्मानं द्वाःस्थेन भरतर्षभ।  
तं विभीषणमासीनं काञ्चने परमासने॥

दिव्ये भास्करसंकाशे मुक्तामणिविभूषिते ।  
दिव्याभरणचित्राङ्गं दिव्यरूपधरं विभुम् ॥

दिव्यमाल्याम्बरधरं दिव्यगन्धोक्षितं शुभम् ।  
विभ्राजमानं वपुषा सूर्यवैश्वानरप्रभम् ॥

उपोपविष्टं सचिवैर्देवैरिव शतक्रतुम् ॥  
यक्षैर्महारथैर्दिव्यैर्नारीभिः प्रियदर्शनैः ।  
गीर्भिर्मङ्गलयुक्ताभिः पूज्यमानं यथाविधि ॥

चामरे व्यजने चाग्र्ये हेमदण्डे महाधने।  
गृहीते वरनारीभ्यां धूयमाने च मूर्धनि॥

अर्चिष्मन्तं श्रिया जुष्टं कुबेरवरुणोपमम्।  
धर्मे चैव स्थितं नित्यमद्भुतं राक्षसेश्वरम्॥

राममिक्ष्वाकुनाथं वै स्मरन्तं मनसा सदा।  
दृष्ट्वा घटोत्कचो राजन् ववन्दे तं कृताञ्जलिः॥

प्रह्वस्तस्थौ महावीर्यः शक्रं चित्ररथो यथा।  
तं दूतमागतं दृष्ट्वा राक्षसेन्द्रो विभीषणः॥  
पूजयित्वा यथान्यायं सान्त्वपूर्वं वचोऽब्रवीत्।

कस्य वंशे तु संजातः करमिच्छन् महीपतिः॥  
तस्यानुजान् समस्तांश्च पुरं देशं च तस्य वै।  
त्वां च कार्यं च तत् सर्वं श्रोतुमिच्छामि तत्त्वतः॥  
विस्तरेण मम ब्रूहि सर्वानेतान् पृथक्-पृथक्।

एवमुक्तस्तु हैडिम्बः पौलस्त्येन महात्मना॥  
कृताञ्जलिरुवाचाथ सान्त्वयन् राक्षसाधिपम् ।

सोमस्य वंशे राजाऽऽसीत् पाण्डुर्नाम महाबलः।  
पाण्डोः पुत्राश्च पञ्चासञ्छक्रतुल्यपराक्रमाः ॥  
तेषां ज्येष्ठस्तु नाम्नाभूद् धर्मपुत्र इति श्रुतः।

अजातशत्रुर्धर्मात्मा धर्मो विग्रहवानिव ॥  
ततो युधिष्ठिरो राजा प्राप्य राज्यमकारयत्।  
गङ्गाया दक्षिणे तीरे नगरे नागसाह्वये॥

तद् दत्त्वा धृतराष्ट्राय शक्रप्रस्थं ययौ ततः।  
भ्रातृभि सह राजेन्द्र शक्रप्रस्थे प्रमोदते॥

गङ्गायमुनयोर्मध्ये तावुभौ नगरोत्तमौ ।  
नित्यं धर्मे स्थितो राजा शक्रप्रस्थे प्रशासति॥

तस्यानुजो महाबाहुः भीमसेनो महाबलः।  
महातेजा महावीर्यः सिंहतुल्यः स पाण्डवः॥

दशनागसहस्राणां बले तुल्यः स पाण्डवः।  
तस्यानुजोऽर्जुनो नाम महावीर्यपराक्रमः ॥  
सुकुमारो महासत्त्वो लोके वीर्येण विश्रुतः।

कार्तवीर्यसमो वीर्ये सागरप्रतिमो बले॥  
जामदग्न्यसमो ह्यस्त्रे संख्ये रामसमोऽर्जुनः।  
रूपे शक्रसमः पार्थस्तेजसा भास्करोपमः॥

देवदानवगन्धर्वैः पिशाचोरगराक्षसैः ।  
मानुषैश्च समस्तैश्च अजेयः फाल्गुनो रणे॥

तेन तत् खाण्डवं दावं तर्पितं जातवेदसे।  
तरसा धर्षयित्वा तं शक्रं देवगणैः सह॥  
लब्धान्यस्त्राणि दिव्यानि तर्पयित्वा हुताशनम्।

तेन लब्धा महाराज दुर्लभा देवतैरपि।  
वासुदेवस्य भगिनी सुभद्रा नाम विश्रुता॥

अर्जुनस्यानुजो राजन् नकुलश्चेति विश्रुतः॥  
दर्शनीयतमो लोके मूर्तिमानिव मन्मथः।

तस्यानुजो महातेजाः सहदेव इति श्रुतः।  
तेनाहं प्रेषितो राजन् सहदेवेन मारिष॥

अहं घटोत्कचो नाम भीमसेनसुतो बली।  
मम माता महाभागा हिडिम्बा नाम राक्षसी॥

पार्थानामुपकारार्थं चरामि पृथिवीमिमाम् ।  
आसीत् पृथिव्याः सर्वस्या महीपालो युधिष्ठिरः॥

राजसूयं क्रतुश्रेष्ठमाहर्तुमुपचक्रमे ।  
संदिदेश च स भ्रातॄन् करार्थं सर्वतोदिशम्॥

वृष्णिवीरेण सहितः संदिदेशानुजान् नृपः।  
उदीचीमर्जुनस्तूर्णं करार्थं समुपाययौ ॥

गत्वा शतसहस्राणि योजनानि महाबलः।  
जित्वा सर्वान् नृपान्‌ युद्धे हत्वा च तरसा वशी॥  
स्वर्गद्वारमुपागम्य रत्नान्यादाय वै भृशम्।

अश्वांश्च विविधान् दिव्यान् सर्वानादाय फाल्गुनः॥  
धनं बहुविधं राजन् धर्मपुत्राय वै ददौ।

भीमसेनो हि राजेन्द्र जित्वा प्राचीं दिशं बलात्॥  
वशे कृत्वा महीपालान् पाण्डवाय धनं ददौ।

दिशं प्रतीचीं नकुलः करार्थं प्रययौ तथा॥  
सहदेवो दिशं याम्यां जित्वा सर्वान् महीक्षितः।

मां संदिदेश राजेन्द्र करार्थमिह सत्कृतः॥  
पार्थानां चरितं तुभ्यं संक्षेपात् समुदाहृतम्।

तमवेक्ष्य महाराज धर्मराजं युधिष्ठिरम्॥  
पावकं राजसूयं च भगवन्तं हरिं प्रभुम्।  
एतानवेक्ष्य धर्मज्ञ करं त्वं दातुमर्हसि॥

तेन तद् भाषितं श्रुत्वा राक्षसेन्द्रो विभीषणः।  
प्रीतिमानभवद् राजन् धर्मात्मा सचिवैः सह॥)

स चास्य प्रतिजग्राह शासनं प्रीतिपूर्वकम्।  
तच्च कालकृतं धीमानभ्यमन्यत स प्रभुः ॥ ७४ ॥

(ततो ददौ विचित्राणि कम्बलानि कुथानि च।  
दन्तकाञ्चनपर्यङ्कान् मणिहेमविचित्रितान् ॥

भूषणानि विचित्राणि महार्हाणि बहूनि च।  
प्रवालानि च शुभ्राणि मणींश्च विविधान् बहून्॥  
काञ्चनानि च भाण्डानि कलशानि घटानि च।  
कटाहान्यपि चित्राणि द्रोण्यश्चैव सहस्रशः॥

राजतानि च भाण्डानि चित्राणि च बहूनि च।  
शस्त्राणि रुक्मचित्राणि मणिमुक्तैर्विचित्रितान् ॥

यज्ञस्य तोरणे युक्तान् ददौ तालांश्चतुर्दश।  
रुक्मपङ्कजपुष्पाणि शिबिका मणिभूषिताः ॥

मुकुटानि महार्हाणि हेमवर्णांश्च कुण्डलान्।  
हेमपुष्पाण्यनेकानि रुक्ममाल्यानि चापरान् ॥  
शङ्खांश्च चन्द्रसंकाशाञ्छतावर्तान् विचित्रिणः ।

चन्दनानि च मुख्यानि रुक्मरत्नान्यनेकशः॥  
वासांसि च महार्हाणि कम्बलानि बहून्यपि।  
अन्यांश्च विविधान् राजन् रत्नानि च बहूनि च॥  
स ददौ सहदेवाय तदा राजा विभीषणः।)

ततः सम्प्रेषयामास रत्नानि विविधानि च।  
चन्दनागुरुकाष्ठानि दिव्यान्याभरणानि च ॥ ७५ ॥  
वासांसि च महार्हाणि मणींश्चैव महाधनान्।

(विभीषणं च राजानमभिवाद्य कृताञ्जलिः॥  
प्रदक्षिणं परीत्यैव निर्जगाम घटोत्कचः।

तानि सर्वाणि रत्नानि अष्टाशीतिर्निशाचराः॥  
आजह्रुः समुदा राजन् हैडिम्बेन तदा सह।

रत्नान्यादाय सर्वाणि प्रतस्थे स घटोत्कचः॥  
ततो रत्नान्युपादाय हैडिम्बो राक्षसैः सह।  
जगाम तूर्णं लङ्कायाः सहदेवपदं प्रति॥  
आसेदुः पाण्डवं सर्वे लङ्घयित्वा महोदधिम्॥

सहदेवो ददर्शाथ रत्नाहारान् निशाचरान्।  
आगतान् भीमसंकाशान् हैडिम्बं च तथा नृप॥

द्रमिला नैर्ऋतान् दृष्ट्वा दुद्रुवुस्ते भयार्दिताः।  
भैमसेनिस्ततो गत्वा माद्रेयं प्राञ्जलिः स्थितः॥

प्रीतिमानभवद् दृष्ट्वा रत्नौघं तं च पाण्डवः।  
तं परिष्वज्य पाणिभ्यां दृष्ट्वा तान् प्रीतिमानभूत्॥  
विसृज्य द्रमिलान् सर्वान् गमनायोपचक्रमे।)

न्यवर्तत ततो धीमान् सहदेवः प्रतापवान् ॥ ७६ ॥

एवं निर्जित्य तरसा सान्त्वेन विजयेन च।  
करदान् पार्थिवान् कृत्वा प्रत्यागच्छदरिंदमः ॥ ७७ ॥

(रत्नभारमुपादाय ययौ सह निशाचरैः।  
इन्द्रप्रस्थं विवेशाथ कम्पयन्निव मेदिनीम्॥

दृष्ट्वा युधिष्ठिरं राजन् सहदेवः कृताञ्जलिः।  
प्रह्वोऽभिवाद्य तस्थौ स पूजितश्चैव तेन वै॥

लङ्काप्राप्तान् धनौघांश्च दृष्ट्वा तान् दुर्लभान् बहून्।  
प्रीतिमानभवद् राजा विस्मयं च ययौ तदा॥

कोटीसहस्रमधिकं हिरण्यस्य महात्मने ।  
विचित्रांस्तु मणींश्चैव गोऽजाविमहिषांस्तथा ॥)  
धर्मराजाय तत् सर्वं निवेद्य भरतर्षभ।  
कृतकर्मा सुखं राजन्नुवास जनमेजय ॥ ७८ ॥