+++
title_full = "029 भीमसेनका पूर्व दिशाको जीतनेके लिये प्रस्थान और विभिन्न देशोंपर विजय पाना"
title = "०२९ भीमप्रस्थानम्"

+++


एतस्मिन्नेव काले तु भीमसेनोऽपि वीर्यवान्।  
धर्मराजमनुप्राप्य ययौ प्राचीं दिशं प्रति ॥ १ ॥  
महता बलचक्रेण परराष्ट्रावमर्दिना ।  
हस्त्यश्वरथपूर्णेन दंशितेन प्रतापवान् ॥ २ ॥  
वृतो भरतशार्दूलो द्विषच्छोकविवर्द्धनः ।

स गत्वा नरशार्दूलः पञ्चालानां पुरं महत् ॥ ३ ॥  
पञ्चालान् विविधोपायैः सान्त्वयामास पाण्डवः।

ततः स गण्डकाञ्छूरो विदेहान् भरतर्षभः ॥ ४ ॥  
विजित्याल्पेन कालेन दशार्णानजयत् प्रभुः।  
तत्र दाशार्णको राजा सुधर्मा लोमहर्षणम्।  
कृतवान् भीमसेनेन महद् युद्धं निरायुधम् ॥ ५ ॥

भीमसेनस्तु तद् दृष्ट्वा तस्य कर्म महात्मनः।  
अधिसेनापतिं चक्रे सुधर्माणं महाबलम् ॥ ६ ॥

ततः प्राचीं दिशं भीमो ययौ भीमपराक्रमः।  
सैन्येन महता राजन् कम्पयन्निव मेदिनीम् ॥ ७ ॥

सोऽश्वमेधेश्वरं राजन् रोचमानं सहानुगम्।  
जिगाय समरे वीरो बलेन बलिनां वरः ॥ ८ ॥

स तं निर्जित्य कौन्तेयो नातितीव्रेण कर्मणा।  
पूर्वदेशं महावीर्यो विजिग्ये कुरुनन्दनः ॥ ९ ॥

ततो दक्षिणमागम्य पुलिन्दनगरं महत्।  
सुकुमारं वशे चक्रे सुमित्रं च नराधिपम् ॥ १० ॥

ततस्तु धर्मराजस्य शासनाद् भरतर्षभः।  
शिशुपालं महावीर्यमभ्यगाज्जनमेजय ॥ ११ ॥

चेदिराजोऽपि तच्छ्रुत्वा पाण्डवस्य चिकीर्षितम्।  
उपनिष्क्रम्य नगरात् प्रत्यगृह्णात् परंतप ॥ १२ ॥

तौ समेत्य महाराज कुरुचेदिवृषौ तदा।  
उभयोरात्मकुलयोः कौशल्यं पर्यपृच्छताम् ॥ १३ ॥

ततो निवेद्य तद् राष्ट्रं चेदिराजो विशाम्पते।  
उवाच भीमं प्रहसन् किमिदं कुरुषेऽनघ ॥ १४ ॥

तस्य भीमस्तदाऽऽचख्यौ धर्मराजचिकीर्षितम् ।  
स च तं प्रतिगृह्यैव तथा चक्रे नराधिपः ॥ १५ ॥

ततो भीमस्तत्र राजन्नुषित्वा त्रिदश क्षपाः।  
सत्कृतः शिशुपालेन ययौ सबलवाहनः ॥ १६ ॥