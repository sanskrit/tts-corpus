+++
title_full = "021 श्रीकृष्णद्वारा मगधकी राजधानीकी प्रशंसा, चैत्यक पर्वतशिखर और नगाड़ोंको तोड़-फोड़कर तीनोंका नगर एवं राज-भवनमें प्रवेश तथा श्रीकृष्ण और जरासंधका संवाद"
title = "०२१ नगरप्रवेशः"

+++


एष पार्थ महान् भाति पशुमान् नित्यमम्बुमान्।  
निरामयः सुवेश्माढ्यो निवेशो मागधः शुभः ॥ १ ॥

वैहारो विपुलः शैलो वराहो वृषभस्तथा।  
तथा ऋषिगिरिस्तात शुभाश्चैत्यकपञ्चमाः ॥ २ ॥  
एते पञ्च महाशृङ्गाः पर्वताः शीतलद्रुमाः।  
रक्षन्तीवाभिसंहत्य संहताङ्गा गिरिव्रजम् ॥ ३ ॥

पुष्पवेष्टितशाखाग्रैर्गन्धवद्भिर्मनोहरैः ।  
निगूढा इव लोध्राणां वनैः कामिजनप्रियैः ॥ ४ ॥

शूद्रायां गौतमो यत्र महात्मा संशितव्रतः।  
औशीनर्यामजनयत् काक्षीवाद्यान् सुतान् मुनिः ॥ ५ ॥

गौतमः प्रणयात् तस्माद् यथासौ तत्र सद्मनि।  
भजते मागधं वंशं स नृपाणामनुग्रहात् ॥ ६ ॥

अङ्गवङ्गादयश्चैव राजानः सुमहाबलाः ।  
गौतमक्षयमभ्येत्य रमन्ते स्म पुरार्जुन ॥ ७ ॥

वनराजीस्तु पश्येमाः पिप्पलानां मनोरमाः।  
लोध्राणां च शुभाः पार्थ गौतमौकः समीपजाः ॥ ८ ॥

अर्बुदः शक्रवापी च पन्नगौ शत्रुतापनौ।  
स्वस्तिकस्यालयश्चात्र मणिनागस्य चोत्तमः ॥ ९ ॥

अपरिहार्या मेघानां मागधा मनुना कृताः।  
कौशिको मणिमांश्चैव चक्राते चाप्यनुग्रहम् ॥ १० ॥

(पाण्डरे विपुले चैव तथा वाराहकेऽपि च।  
चैत्यके च गिरिश्रेष्ठे मातङ्गे च शिलोच्चये॥  
एतेषु पर्वतेन्द्रेषु सर्वसिद्धमहालयाः ।  
यतीनामाश्रमाच्चैव मुनीनां च महात्मनाम्॥

वृषभस्य तमालस्य महावीर्यस्य वै तथा।  
गन्धर्वरक्षसां चैव नागानां च तथाऽऽलयाः॥)

एवं प्राप्य पुरं रम्यं दुराधर्षं समन्ततः।  
अर्थसिद्धिं त्वनुपमां जरासंधोऽभिमन्यते ॥ ११ ॥

वयमासादने तस्य दर्पमद्य हरेमहि।

एवमुक्त्वा ततः सर्वे भ्रातरो विपुलौजसः ॥ १२ ॥  
वार्ष्णेयः पाण्डवौ चैव प्रतस्थुर्मागधं पुरम्।  
हृष्टपुष्टजनोपेतं चातुर्वर्ण्यसमाकुलम् ॥ १३ ॥

स्फीतोत्सवमनाधृष्यमासेदुश्च गिरिव्रजम् ।  
ततो द्वारमनासाद्य पुरस्य गिरिमुच्छ्रितम् ॥ १४ ॥  
बार्हद्रथैः पूज्यमानं तथा नगरवासिभिः।  
मगधानां सुरुचिरं चैत्यकान्तं समाद्रवन् ॥ १५ ॥

यत्र मांसादमृषभमाससाद बृहद्रथः ।  
तं हत्वा मासतालाभिस्तिस्रो भेरीरकारयत् ॥ १६ ॥

स्वपुरे स्थापयामास तेन चानह्य चर्मणा।  
यत्र ताः प्राणदन् भेर्यो दिव्यपुष्पावचूर्णिताः ॥ १७ ॥

भङ्क्त्वा भेरीत्रयं तेऽपि चैत्यप्राकारमाद्रवन्।  
द्वारतोऽभिमुखाः सर्वे ययुर्नानाऽऽयुधास्तदा ॥ १८ ॥  
मागधानां सुरुचिरं चैत्यकं तं समाद्रवन्।  
शिरसीव समाघ्नन्तो जरासंधं जिघांसवः ॥ १९ ॥

स्थिरं सुविपुलं शृङ्गं सुमहत् तत् पुरातनम्।  
अर्चितं गन्धमाल्यैश्च सततं सुप्रतिष्ठितम् ॥ २० ॥  
विपुलैर्बाहुभिर्वीरास्तेऽभिहत्याभ्यपातयन् ।  
ततस्ते मागधं हृष्टाः पुरं प्रविविशुस्तदा ॥ २१ ॥

एतस्मिन्नेव काले तु ब्राह्मणा वेदपारगाः।  
दृष्ट्वा तु दुर्निमित्तानि जरासंधमदर्शयन् ॥ २२ ॥

पर्यग्न्यकुर्वंश्च नृपं द्विरदस्थं पुरोहिताः।  
ततस्तच्छान्तये राजा जरासंधः प्रतापवान्।  
दीक्षितो नियमस्थोऽसावुपवासपरोऽभवत् ॥ २३ ॥

स्नातकव्रतिनस्ते तु बाहुशस्त्रा निरायुधाः।  
युयुत्सवः प्रविविशुर्जरासंधेन भारत ॥ २४ ॥

भक्ष्यमाल्यापणानां च ददृशुः श्रियमुत्तमाम्।  
स्फीतां सर्वगुणोपेतां सर्वकामसमृद्धिनीम् ॥ २५ ॥  
तां तु दृष्ट्वा समृद्धिं ते वीथ्यां तस्यां नरोत्तमाः।  
राजमार्गेण गच्छन्तः कृष्णभीमधनंजयाः ।  
बलाद् गृहीत्वा माल्यानि मालाकारान्महाबलाः ॥ २६ ॥

विरागवसनाः सर्वे स्रग्विणो मृष्टकुण्डलाः।  
निवेशनमथाजग्मुर्जरासंधस्य धीमतः ॥ २७ ॥

गोवासमिव वीक्षन्तः सिंहा हैमवता यथा।  
शालस्तम्भनिभास्तेषां चन्दनागुरुरूषिताः ॥ २८ ॥  
अशोभन्त महाराज बाहवो युद्धशालिनाम्।

तान्‌ दृष्ट्वा द्विरदप्रख्याञ्शालस्कन्धानिवोद्‌गतान् ।  
व्यूढोरस्कान् मागधानां विस्मयः समपद्यत ॥ २९ ॥

ते त्वतीत्य जनाकीर्णाः कक्षास्तिस्रो नरर्षभाः।  
अहंकारेण राजानमुपतस्थुर्गतव्यथाः ॥ ३० ॥

तान् पाद्यमधुपर्कार्हान् गवार्हान्‌ सत्कृतिं गतान्।  
प्रत्युत्थाय जरासंध उपतस्थे यथाविधि ॥ ३१ ॥

उवाच चैतान् राजासौ स्वागतं वोऽस्त्विति प्रभुः।  
मौनमासीत् तदा पार्थभीमयोर्जनमेजय ॥ ३२ ॥  
तेषां मध्ये महाबुद्धिः कृष्णो वचनमब्रवीत्।  
वक्तुं नायाति राजेन्द्र एतयोर्नियमस्थयोः ॥ ३३ ॥  
अर्वाङ्निशीथात् परतस्त्वया सार्धं वदिष्यतः।

यज्ञागारे स्थापयित्वा राजा राजगृहं गतः ॥ ३४ ॥  
ततोऽर्धरात्रे सम्प्राप्ते यातो यत्र स्थिता द्विजाः।  
तस्य ह्येतद् व्रतं राजन् बभूव भुवि विश्रुतम् ॥ ३५ ॥

स्नातकान् ब्राह्मणान् प्राप्ताञ्छ्रुत्वा स समितिंजयः।  
अत्यर्धरात्रे नृपतिः प्रत्युद्‌गच्छति भारत ॥ ३६ ॥

तांस्त्वपूर्वेण वेषेण दृष्ट्वा स नृपसत्तमः।  
उपतस्थे जरासंधो विस्मितश्चाभवत् तदा ॥ ३७ ॥

ते तु दृष्ट्वैव राजानं जरासंधं नरर्षभाः।  
इदमूचुरमित्रघ्नाः सर्वे भरतसत्तम ॥ ३८ ॥  
स्वस्त्यस्तु कुशलं राजन्निति तत्र व्यवस्थिताः।  
तं नृपं नृपशार्दूल प्रेक्षमाणाः परस्परम् ॥ ३९ ॥

तानब्रवीज्जरासंधस्तथा पाण्डवयादवान् ।  
आस्यतामिति राजेन्द्र ब्राह्मणच्छद्मसंवृतान् ॥ ४० ॥

अथोपविविशुः सर्वे त्रयस्ते पुरुषर्षभाः।  
सम्प्रदीप्तास्त्रयो लक्ष्म्या महाध्वर इवाग्नयः ॥ ४१ ॥

तानुवाच जरासंधः सत्यसंधो नराधिपः।  
विगर्हमाणः कौरव्य वेषग्रहणवैकृतान् ।  
न स्नातकव्रता विप्रा बहिर्माल्यानुलेपनाः ॥ ४२ ॥  
भवन्तीति नृलोकेऽस्मिन् विदितं मम सर्वशः।  
के यूयं पुष्पवन्तश्च भुजैर्ज्याकृतलक्षणैः ॥ ४३ ॥

बिभ्रतः क्षात्रमोजश्च ब्राह्मण्यं प्रतिजानथ।  
एवं विरागवसना बहिर्माल्यानुलेपनाः ।  
सत्यं वदत के यूयं सत्यं राजसु शोभते ॥ ४४ ॥

चैत्यकस्य गिरेः शृङ्गं भित्त्वा किमिह छद्मना।  
अद्वारेण प्रविष्टाः स्थ निर्भया राजकिल्बिषात् ॥ ४५ ॥

वदध्वं वाचि वीर्यं च ब्राह्मणस्य विशेषतः।  
कर्म चैतद् विलिङ्गस्थं किं वोऽद्य प्रसमीक्षितम् ॥ ४६ ॥

एवं च मामुपास्थाय कस्माच्च विधिनार्हणाम्।  
प्रतीतां नानुगृह्णीत कार्यं किं वास्मदागमे ॥ ४७ ॥

एवमुक्ते ततः कृष्णः प्रत्युवाच महामनाः।  
स्निग्धगम्भीरया वाचा वाक्यं वाक्यविशारदः ॥ ४८ ॥

स्नातकान् ब्राह्मणान् राजन् विद्ध्यस्मांस्त्वं नराधिप।  
स्नातकव्रतिनो राजन् ब्राह्मणाः क्षत्रिया विशः ॥ ४९ ॥

विशेषनियमाश्चैषामविशेषाश्च सन्त्युत ।  
विशेषवांश्च सततं क्षत्रियः श्रियमृच्छति ॥ ५० ॥

पुष्पवत्सु ध्रुवा श्रीश्च पुष्पवन्तस्ततो वयम्।  
क्षत्रियो बाहुवीर्यस्तु न तथा वाक्यवीर्यवान्।  
अप्रगल्भं वचस्तस्य तस्माद् बार्हद्रथेरितम् ॥ ५१ ॥

स्ववीर्यं क्षत्रियाणां तु बाह्वोर्धाता न्यवेशयत्।  
तद् दिदृक्षसि चेद् राजन् द्रष्टास्यद्य न संशयः ॥ ५२ ॥

अद्वारेण रिपोर्गेहं द्वारेण सुहृदो गुहान्।  
प्रविशन्ति नरा धीरा द्वाराण्येतानि धर्मतः ॥ ५३ ॥

कार्यवन्तो गृहानेत्य शत्रुतो नार्हणां वयम्।  
प्रतिगृह्णीम तद् विद्धि एतन्नः शाश्वतं व्रतम् ॥ ५४ ॥