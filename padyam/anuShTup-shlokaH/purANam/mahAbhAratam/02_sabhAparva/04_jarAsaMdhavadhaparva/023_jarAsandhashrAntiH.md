+++
title_full = "023 जरासंधका भीमसेनके साथ युद्ध करनेका निश्चय, भीम और जरासंधका भयानक युद्ध तथा जरासंधकी थकावट"
title = "०२३ जरासन्धश्रान्तिः"

+++


ततस्तं निश्चितात्मानं युद्धाय यदुनन्दनः।  
उवाच वाग्मी राजानं जरासंधमधोक्षजः ॥ १ ॥

त्रयाणां केन ते राजन् योद्‌धुमुत्सहते मनः।  
अस्मदन्यतमेनेह सज्जीभवतु को युधि ॥ २ ॥

एवमुक्तः स नृपतिर्युद्धं वव्रे महाद्युतिः।  
जरासंधस्ततो राजा भीमसेनेन मागधः ॥ ३ ॥

आदाय रोचनां माल्यं मङ्गल्यान्यपराणि च।  
धारयन्नगदान् मुख्यान् निर्वृतीर्वेदनानि च।  
उपतस्थे जरासंधं युयुत्सुं वै पुरोहितः ॥ ४ ॥

कृतस्वस्त्ययनो राजा ब्राह्मणेन यशस्विना।  
समनह्यज्जरासंधः क्षात्रं धर्ममनुस्मरन् ॥ ५ ॥

अवमुच्य किरीटं स केशान् समनुगृह्य च।  
उदतिष्ठज्जरासंधो वेलातिग इवार्णवः ॥ ६ ॥

उवाच मतिमान् राजा भीमं भीमपराक्रमः।  
भीम योत्स्ये त्वया सार्धं श्रेयसा निर्जितं वरम् ॥ ७ ॥

एवमुक्त्वा जरासंधो भीमसेनमरिंदमः ।  
प्रत्युद्ययौ महातेजाः शक्रं बल इवासुरः ॥ ८ ॥

ततः सम्मन्त्र्य कृष्णेन कृतस्वस्त्ययनो बली।  
भीमसेनो जरासंधमाससाद युयुत्सया ॥ ९ ॥

ततस्तौ नरशार्दूलौ बाहुशस्त्रौ समीयतुः।  
वीरौ परमसंहृष्टावन्योन्यजयकङ्क्षिणौ ॥ १० ॥

करग्रहणपूर्वं तु कृत्वा पादाभिवन्दनम्।  
कक्षैः कक्षां विधुन्वानावास्फोटं तत्र चक्रतुः ॥ ११ ॥

स्कन्धे दोर्भ्यां समाहत्य निहत्य च मुहुर्मुहुः।  
अङ्गमङ्गैः समाश्लिष्य पुनरास्फालनं विभो ॥ १२ ॥

चित्रहस्तादिकं कृत्वा कक्षाबन्धं च चक्रतुः।  
गलगण्डाभिघातेन सस्फुलिङ्गेन चाशनिम् ॥ १३ ॥

बाहुपाशादिकं कृत्वा पादाहतशिरावुभौ ।  
उरोहस्तं ततश्चक्रे पूर्णकुम्भौ प्रयुज्य तौ ॥ १४ ॥

करसम्पीडनं कृत्वा गर्जन्तौ वारणाविव।  
नर्दन्तौ मेघसंकाशौ बाहुप्रहरणावुभौ ॥ १५ ॥

तलेनाहन्यमानौ तु अन्योन्यं कृतवीक्षणौ।  
सिंहाविव सुसंक्रुद्धावाकृष्याकृष्य युध्यताम् ॥ १६ ॥

अङ्गेनाङ्गं समापीड्य बाहुभ्यामुभयोरपि ।  
आवृत्य बाहुभिश्चापि उदरं च प्रचक्रतुः ॥ १७ ॥

उभौ कट्यां सुपार्श्वे तु तक्षवन्तौ च शिक्षितौ।  
अधोहस्तं स्वकण्ठे तूदरस्योरसि चाक्षिपत् ॥ १८ ॥

सर्वातिक्रान्तमर्यादं पृष्ठभङ्गं च चक्रतुः।  
सम्पूर्णमूर्च्छां बाहुभ्यां पूर्णकुम्भं प्रचक्रतुः ॥ १९ ॥

तृणपीडं यथाकामं पूर्णयोगं समुष्टिकम्।  
एवमादीनि युद्धानि प्रकुर्वन्तौ परस्परम् ॥ २० ॥

तयोर्युद्धं ततो द्रष्टुं समेताः पुरवासिनः।  
ब्राह्मणा वणिजश्चैव क्षत्रियाश्च सहस्रशः ॥ २१ ॥  
शूद्राश्च नरशार्दूल स्त्रियो वृद्धाश्च सर्वशः।  
निरन्तरमभूत् तत्र जनौघैरभिसंवृतम् ॥ २२ ॥

तयोरथ भुजाघातान्निग्रहप्रग्रहात् तथा ।  
आसीत् सुभीमसम्पातो वज्रपर्वतयोरिव ॥ २३ ॥

उभौ परमसंहृष्टौ बलेन बलिनां वरौ।  
अन्योन्यस्यान्तरं प्रेप्सू परस्परजयैषिणौ ॥ २४ ॥

तद् भीममुत्सार्यजनं युद्धमासीदुपप्लवे ।  
बलिनोः संयुगे राजन् वृत्रवासवयोरिव ॥ २५ ॥

प्रकर्षणाकर्षणाभ्यामनुकर्षविकर्षणैः ।  
आचकर्षतुरन्योन्यं जानुभिश्चावजघ्नतुः ॥ २६ ॥

ततः शब्देन महता भर्त्सयन्तौ परस्परम्।  
पाषाणसंघातनिभैः प्रहारैरभिजघ्नतुः ॥ २७ ॥

व्यूढोरस्कौ दीर्घभुजौ नियुद्धकुशलावुभौ ।  
बाहुभिः समसज्जेतामायसैः परिघैरिव ॥ २८ ॥

कार्तिकस्य तु मासस्य प्रवृत्तं प्रथमेऽहनि।  
अनाहारं दिवारात्रमविश्रान्तमवर्तत ॥ २९ ॥

तद् वृत्तं तु त्रयोदश्यां समवेतं महात्मनोः।  
चतुर्दश्यां निशायां तु निवृत्तो मागधः क्लमात् ॥ ३० ॥

तं राजानं तथा क्लान्तं दृष्ट्वा राजञ्जनार्दनः।  
उवाच भीमकर्माणं भीमं सम्बोधयन्निव ॥ ३१ ॥

क्लान्तः शत्रुर्न कौन्तेय लभ्यः पीडयितुं रणे।  
पीड्यमानो हि कार्त्स्न्येन जह्याज्जीवितमात्मनः ॥ ३२ ॥

तस्मात् ते नैव कौन्तेय पीडनीयो जनाधिपः।  
सममेतेन युध्यस्व बाहुभ्यां भरतर्षभ ॥ ३३ ॥

एवमुक्तः स कृष्णेन पाण्डवः परवीरहा।  
जरासंधस्य तद् रूपं ज्ञात्वा चक्रे मतिं वधे ॥ ३४ ॥

ततस्तमजितं जेतुं जरासंधं वृकोदरः।  
संरम्भं बलिनां श्रेष्ठो जग्राह कुरुनन्दनः ॥ ३५ ॥