+++
title_full = "020 युधिष्ठिरके अनुमोदन करनेपर श्रीकृष्ण, अर्जुन और भीमसेनकी मगध-यात्रा"
title = "०२० मगधयात्रा"

+++


पतितौ हंसडिम्भकौ कंसश्च सगणो हतः।  
जरासंधस्य निधने कालोऽयं समुपागतः ॥ १ ॥

न शक्योऽसौ रणे जेतुं सर्वैरपि सुरासुरैः।  
बाहुयुद्धेन जेतव्यः स इत्युपलभामहे ॥ २ ॥

मयि नीतिर्बलं भीमे रक्षिता चावयोर्जयः।  
मागधं साधयिष्याम इष्टिं त्रय इवाग्नयः ॥ ३ ॥

त्रिभिरासादितोऽस्माभिर्विजने स नराधिपः ।  
न संदेहो यथा युद्धमेकेनाप्युपयास्यति ॥ ४ ॥  
अवमानाच्च लोभाच्च बाहुवीर्याच्च दर्पितः।  
भीमसेनेन युद्धाय ध्रुवमप्युपयास्यति ॥ ५ ॥

अलं तस्य महाबाहुर्भीमसेनो महाबलः।  
लोकस्य समुदीर्णस्य निधनायान्तको यथा ॥ ६ ॥

यदि मे हृदयं वेत्सि यदि ते प्रत्ययो मयि।  
भीमसेनार्जुनौ शीघ्रं न्यासभूतौ प्रयच्छ मे ॥ ७ ॥

एवमुक्तो भगवता प्रत्युवाच युधिष्ठिरः।  
भीमार्जुनौ समालोक्य सम्प्रहृष्टमुखौ स्थितौ ॥ ८ ॥

अच्युताच्युत मा मैवं व्याहरामित्रकर्शन।  
पाण्डवानां भवान् नाथो भवन्तं चाश्रिता वयम् ॥ ९ ॥

यथा वदसि गोविन्द सर्वं तदुपपद्यते।  
न हि त्वमग्रतस्तेषां येषां लक्ष्मीः पराङ्‌मुखी ॥ १० ॥

निहतश्च जरासंधो मोक्षिताश्च महीक्षितः।  
राजसूयश्च मे लब्धो निदेशे तव तिष्ठतः ॥ ११ ॥

क्षिप्रमेव यथा त्वेतत् कार्यं समुपपद्यते।  
अप्रमत्तो जगन्नाथ तथा कुरु नरोत्तम ॥ १२ ॥  
त्रिभिर्भवद्भिर्हि विना नाहं जीवितुमुत्सहे।  
धर्मकामार्थरहितो रोगार्त इव दुःखितः ॥ १३ ॥  
न शौरिणा विना पार्थो न शौरिः पाण्डवं विना।  
नाजेयोऽस्त्यनयोर्लोके कृष्णयोरिति मे मतिः ॥ १४ ॥

अयं च बलिनां श्रेष्ठः श्रीमानपि वृकोदरः।  
युवाभ्यां सहितो वीरः किं न कुर्यान्महायशाः ॥ १५ ॥

सुप्रणीतो बलौघो हि कुरुते कार्यमुत्तमम्।  
अंधं बलं जडं प्राहुः प्रणेतव्यं विचक्षणैः ॥ १६ ॥

यतो हि निम्नं भवति नयन्ति हि ततो जलम्।  
यतश्छिद्रं ततश्चापि नयन्ते धीवरा जलम् ॥ १७ ॥

तस्मान्नयविधानज्ञं पुरुषं लोकविश्रुतम् ।  
वयमाश्रित्य गोविन्दं यतामः कार्यसिद्धये ॥ १८ ॥

एवं प्रज्ञानयबलं क्रियोपायसमन्वितम् ।  
पुरस्कुर्वीत कार्येषु कृष्णं कार्यार्थसिद्धये ॥ १९ ॥

एवमेव यदुश्रेष्ठ यावत्कार्यार्थसिद्धये ।  
अर्जुनः कृष्णमन्वेतु भीमोऽन्वेतु धनंजयम्।  
नयो जयो बलं चैव विक्रमे सिद्धिमेष्यति ॥ २० ॥

एवमुक्तास्ततः सर्वे भ्रातरो विपुलौजसः।  
वार्ष्णेयः पाण्डवेयौ च प्रतस्थुर्मागधं प्रति ॥ २१ ॥

वर्चस्विनां ब्राह्मणानां स्नातकानां परिच्छदम्।  
आच्छाद्य सुहृदां वाक्यैर्मनोज्ञैरभिनन्दिताः ॥ २२ ॥

अमर्षादभितप्तानां ज्ञात्यर्थं मुख्यतेजसाम् ।  
रविसोमाग्निवपुषां दीप्तमासीत् तदा वपुः ॥ २३ ॥  
हतं मेने जरासंधं दृष्ट्वा भीमपुरोगमौ।  
एककार्यसमुद्यन्तौ कृष्णौ युद्धेऽपराजितौ ॥ २४ ॥

ईशौ हि तौ महात्मानौ सर्वकार्यप्रवर्तिनौ।  
धर्मकामार्थलोकानां कार्याणां च प्रवर्तकौ ॥ २५ ॥

कुरुभ्यः प्रस्थितास्ते तु मध्येन कुरुजाङ्गलम्।  
रम्यं पद्मसरो गत्वा कालकूटमतीत्य च ॥ २६ ॥  
गण्डकीं च महाशोणं सदानीरां तथैव च।  
एकपर्वतके नद्यः क्रमेणैत्याव्रजन्त ते ॥ २७ ॥

उत्तीर्य सरयूं रम्यां दृष्ट्वा पूर्वांश्च कोसलान्।  
अतीत्य जग्मुर्मिथिलां पश्यन्तो विपुला नदीः ॥ २८ ॥  
अतीत्य गङ्गां शोणं च त्रयस्ते प्राङ्‌मुखास्तदा।  
कुशचीरच्छदा जग्मुर्मागधं क्षेत्रमच्युताः ॥ २९ ॥

ते शश्वद् गोधनाकीर्णमम्बुमन्तं शुभद्रुमम्।  
गोरथं गिरिमासाद्य ददृशुर्मागधं पुरम् ॥ ३० ॥