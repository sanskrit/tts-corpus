+++
title_full = "024 भीमके द्वारा जरासंधका वध, बंदी राजाओंकी मुक्ति, श्रीकृष्ण आदिका भेंट लेकर इन्द्रप्रस्थमें आना और वहाँसे श्रीकृष्णका द्वारका जाना"
title = "०२४ जरासन्धवधः"

+++


भीमसेनस्ततः कृष्णमुवाच यदुनन्दनम् ।  
बुद्धिमास्थाय विपुलां जरासंधवधेप्सया ॥ १ ॥

नायं पापो मया कृष्ण युक्तः स्यादनुरोधितुम्।  
प्राणेन यदुशार्दूल बद्धकक्षेण वाससा ॥ २ ॥

एवमुक्तस्ततः कृष्णः प्रत्युवाच वृकोदरम्।  
त्वरयन् पुरुषव्याघ्रो जरासंधवधेप्सया ॥ ३ ॥

यत् ते दैवं परं सत्त्वं यच्च ते मातरिश्वनः।  
बलं भीम जरासंधे दर्शयाशु तदद्य नः ॥ ४ ॥

(तवैष वध्यो दुर्बुद्धिः जरासंधो महारथः।  
इत्यन्तरिक्षे त्वश्रौषं यदा वायुरपोह्यते॥

गोमन्ते पर्वतश्रेष्ठे येनैष परिमोक्षितः।  
बलदेवबलं प्राप्य कोऽन्यो जीवेत मागधात्॥

तदस्य मृत्युर्विहितः त्वदृते न महाबल।  
वायुं चिन्त्य महाबाहो जहीमं मगधाधिपम्॥)

एवमुक्तस्तदा भीमो जरासंधमरिंदमः ।  
उत्क्षिप्य भ्रामयामास बलवन्तं महाबलः ॥ ५ ॥

(ततस्तु भगवान् कृष्णो जरासंधजिघांसया।  
भीमसेनं समालोक्य नलं जग्राह पाणिना॥  
द्विधा चिच्छेद वै तत् तु जरासंधवधं प्रति।)

भ्रामयित्वा शतगुणं जानुभ्यां भरतर्षभ।  
बभञ्ज पृष्ठं संक्षिप्य निष्पिष्य विननाद च ॥ ६ ॥

करे गृहीत्वा चरणं द्वेधा चक्रे महाबलः ॥ ७ ॥

(पुनः संधाय तु तदा जरासंधः प्रतापवान्॥  
भीमेन च समागम्य बाहुयुद्धं चकार ह।  
तयोः समभवद् युद्धं तुमुलं रोमहर्षणम्॥  
सर्वलोकक्षयकरं सर्वभूतभयावहम् ।  
पुनः कृष्णस्तमिरिणं द्विधा विच्छिद्य माधवः॥  
व्यत्यस्य प्राक्षिपत् तत् तु जरासंधवधेप्सया।

भीमसेनस्तदा ज्ञात्वा निर्बिभेद च मागधम्॥  
द्विधा व्यत्यस्य पादेन प्राक्षिपच्च ननाद ह।

शुष्कमांसास्थिमेदस्त्वग्‌भिन्नमस्तिष्कपिण्डकः ॥  
शवभूतस्तदा राजन् पिण्डीकृत इवाबभौ।)

तस्य निष्पिष्यमाणस्य पाण्डवस्य च गर्जतः।  
अभवत् तुमुलो नादः सर्वप्राणिभयंकरः ॥ ८ ॥  
वित्रेसुर्मागधाः सर्वे स्त्रीणां गर्भाश्च सुस्रुवुः।  
भीमसेनस्य नादेन जरासंधस्य चैव ह ॥ ९ ॥

किं नु स्याद्धिमवान् भिन्नः किं नु स्विद्‌ दीर्यते मही।  
इति वै मागधा जज्ञुर्भीमसेनस्य निःस्वनात् ॥ १० ॥

ततो राज्ञः कुलद्वारि प्रसुप्तमिव तं नृपम्।  
रात्रौ गतासुमुत्सृज्य निश्चक्रमुररिंदमाः ॥ ११ ॥

जरासंधरथं कृष्णो योजयित्वा पताकिनम्।  
आरोप्य भ्रातरौ चैव मोक्षयामास बान्धवान् ॥ १२ ॥

ते वै रत्नभुजं कृष्णं रत्नार्हाः पृथिवीश्वराः।  
राजानश्चक्रुरासाद्य मोक्षिता महतो भयात् ॥ १३ ॥

अक्षतः शस्त्रसम्पन्नो जितारिः सह राजभिः।  
रथमास्थाय तं दिव्यं निर्जगाम गिरिव्रजात् ॥ १४ ॥

यः स सोदर्यवान् नाम द्वियोधी कृष्णसारथिः।  
अभ्यासघाती संदृश्यो दुर्जयः सर्वराजभिः ॥ १५ ॥

भीमार्जुनाभ्यां योधाभ्यामास्थितः कृष्णसारथिः ।  
शुशुभे रथवर्योऽसौ दुर्जयः सर्वधन्विभिः ॥ १६ ॥  
शक्रविष्णू हि संग्रामे चेरतुस्तारकामये।

रथेन तेन वै कृष्ण उपारुह्य ययौ तदा ॥ १७ ॥  
तप्तचामीकराभेण किङ्किणीजालमालिना ।  
मेघनिर्घोषनादेन जैत्रेणामित्रघातिना ॥ १८ ॥

येन शक्रो दानवानां जघान नवतीर्नव।  
तं प्राप्य समहृष्यन्त रथं ते पुरुषर्षभाः ॥ १९ ॥

ततः कृष्णं महाबाहुं भ्रातृभ्यां सहितं तदा।  
रथस्थं मागधा दृष्ट्वा समपद्यन्त विस्मिताः ॥ २० ॥

हयैर्दिव्यैः समायुक्तो रथो वायुसमो जवे।  
अधिष्ठितः स शुशुभे कृष्णेनातीव भारत ॥ २१ ॥

असङ्गो देवविहितस्तस्मिन् रथवरे ध्वजः।  
योजनाद् ददृशे श्रीमानिन्द्रायुधसमप्रभः ॥ २२ ॥

चिन्तयामास कृष्णोऽथ गरुत्मन्तं स चाभ्ययात्।  
क्षणे तस्मिन् स तेनासीच्चैत्यवृक्ष इवोत्थितः ॥ २३ ॥  
व्यादितास्यैर्महानादैः सह भूतैर्ध्वजालयैः ।  
तस्मिन् रथवरे तस्थौ गरुत्मान् पन्नगाशनः ॥ २४ ॥

दुर्निरीक्ष्यो हि भूतानां तेजसाभ्यधिकं बभौ।  
आदित्य इव मध्याह्ने सहस्रकिरणावृतः ॥ २५ ॥  
न स सज्जति वृक्षेषु शस्त्रैश्चापि न रिष्यते।  
दिव्यो ध्वजवरो राजन् दृश्यते चेह मानुषैः ॥ २६ ॥

तमास्थाय रथं दिव्यं पर्जन्यसमनिःस्वनम्।  
निर्ययौ पुरुषव्याघ्रः पाण्डवाभ्यां सहाच्युतः ॥ २७ ॥

यं लेभे वासवाद् राजा वसुस्तस्माद् बृहद्रथः।  
बृहद्रथात् क्रमेणैव प्राप्तो बार्हद्रथं नृप ॥ २८ ॥

स निर्याय महाबाहुः पुण्डरीकेक्षणस्ततः।  
गिरिव्रजाद् बहिस्तस्थौ समदेशे महायशाः ॥ २९ ॥

तत्रैनं नागराः सर्वे सत्कारेणाभ्ययुस्तदा।  
ब्राह्मणप्रमुखा राजन् विधिदृष्टेन कर्मणा ॥ ३० ॥

बन्धनाद् विप्रमुक्ताश्च राजानो मधुसूदनम्।  
पूजयामासुरूचुश्च स्तुतिपूर्वमिदं वचः ॥ ३१ ॥

नैतच्चित्रं महाबाहो त्वयि देवकिनन्दने।  
भीमार्जुनबलोपेते धर्मस्य प्रतिपालनम् ॥ ३२ ॥

जरासंधह्रदे घोरे दुःखपङ्के निमज्जताम्।  
राज्ञां समभ्युद्धरणं यदिदं कृतमद्य वै ॥ ३३ ॥

विष्णो समवसन्नानां गिरिदुर्गे सुदारुणे।  
दिष्ट्या मोक्षाद् यशो दीप्तमाप्तं ते यदुनन्दन ॥ ३४ ॥

किं कुर्मः पुरुषव्याघ्र शाधि नः प्रणतिस्थितान्।  
कृतमित्येव तद् विद्धि नृपैर्यद्यपि दुष्करम् ॥ ३५ ॥

तानुवाच हृषीकेशः समाश्वास्य महामनाः।  
युधिष्ठिरो राजसूयं क्रतुमाहर्तुमिच्छति ॥ ३६ ॥

तस्य धर्मप्रवृत्तस्य पार्थिवत्वं चिकीर्षतः।  
सर्वैर्भवद्भिर्विज्ञाय साहाय्यं क्रियतामिति ॥ ३७ ॥

ततः सुप्रीतमनसस्ते नृपा नृपसत्तम।  
तथेत्येवाब्रुवन् सर्वे प्रतिगृह्यास्य तां गिरम् ॥ ३८ ॥

रत्नभाजं च दाशार्हं चक्रुस्ते पृथिवीश्वराः।  
कृच्छ्राज्जग्राह गोविन्दस्तेषां तदनुकम्पया ॥ ३९ ॥

जरासंधात्मजश्चैव सहदेवो महामनाः ।  
निर्ययौ सजनामात्यः पुरस्कृत्य पुरोहितम् ॥ ४० ॥

स नीचैः प्रणतो भूत्वा बहुरत्नपुरोगमः।  
सहदेवो नृणां देवं वासुदेवमुपस्थितः ॥ ४१ ॥

यत् कृतं पुरुषव्याघ्र मम पित्रा जनार्दन।  
तत् ते हृदि महाबाहो न कार्यं पुरुषोत्तम॥

त्वां प्रपन्नोऽस्मि गोविन्द प्रसादं कुरु मे प्रभो।  
पितुरिच्छामि संस्कारं कर्तुं देवकिनन्दन॥

त्वत्तोऽभ्यनुज्ञां सम्प्राप्य भीमसेनात् तथार्जुनात्।  
निर्भयो विचरिष्यामि यथाकामं यथासुखम्॥

एवं विज्ञाप्यमानस्य सहदेवस्य मारिष।  
प्रहृष्टो देवकीपुत्रः पाण्डवौ च महारथौ॥

क्रियतां संस्क्रिया राजन् पितुस्त इति चाब्रुवन्।  
तच्छ्रुत्वा वासुदेवस्य पार्थयोश्च स मागधः॥  
प्रविश्य नगरं तूर्णं सह मन्त्रिभिरप्युत।  
चितां चन्दनकाष्ठैश्च कालेयसरलैस्तथा ॥  
कालागुरुसुगन्धैश्च तैलैश्च विविधैरपि ।  
घृतधाराक्षतैश्चैव सुमनोभिश्च मागधम् ॥  
समन्तादवकीर्यन्त दह्यन्तं मगधाधिपम् ।

उदकं तस्य चक्रेऽथ सहदेवः सहानुजः॥  
कृत्वा पितुः स्वर्गगतिं निर्ययौ यत्र केशवः।  
पाण्डवौ च महाभागौ भीमसेनार्जुनावुभौ॥  
स प्रह्वः प्राञ्जलिर्भूत्वा विज्ञापयत माधवम्।

इमे रत्नानि भूरीणि गोऽजाविमहिषादयः।  
हस्तिनोऽश्वाश्च गोविन्द वासांसि विविधानि च॥  
दीयतां धर्मराजाय यथा वा मन्यते भवान्।)

भयार्ताय ततस्तस्मै कृष्णो दत्त्वाभयं तदा।  
आददेऽस्य महार्हाणि रत्नानि पुरुषोत्तमः ॥ ४२ ॥

अभ्यषिञ्चत तत्रैव जरासंधात्मजं मुदा।  
गत्वैकत्वं च कृष्णेन पार्थाभ्यां चैव सत्कृतः ॥ ४३ ॥

विवेश राजा द्युतिमान् बार्हद्रथपुरं नृप।  
अभिषिक्तो महाबाहुर्जारासंधिर्महात्मभिः ॥ ४४ ॥

कृष्णस्तु सह पार्थाभ्यां श्रिया परमया युतः।  
रत्नान्यादाय भूरीणि प्रययौ पुरुषर्षभः ॥ ४५ ॥

इन्द्रप्रस्थमुपागम्य पाण्डवाभ्यां सहाच्युतः ।  
समेत्य धर्मराजानं प्रीयमाणोऽभ्यभाषत ॥ ४६ ॥

दिष्ट्या भीमेन बलवाञ्जरासंधो निपातितः।  
राजानो मोक्षिताश्चैव बन्धनान्नृपसत्तम ॥ ४७ ॥

दिष्ट्या कुशलिनौ चेमौ भीमसेनधनंजयौ।  
पुनः स्वनगरं प्राप्तावक्षताविति भारत ॥ ४८ ॥

ततो युधिष्ठिरः कृष्णं पूजयित्वा यथार्हतः।  
भीमसेनार्जुनौ चैव प्रहृष्टः परिषस्वजे ॥ ४९ ॥

ततः क्षीणे जरासंधे भ्रातृभ्यां विहितं जयम्।  
अजातशत्रुरासाद्य मुमुदे भ्रातृभिः सह ॥ ५० ॥

(हृष्टश्च धर्मराड् वाक्यं जनार्दनमभाषत।

त्वां प्राप्य पुरुषव्याघ्र भीमसेनेन पातितः।  
मागधोऽसौ बलोन्मत्तो जरासंधः प्रतापवान्॥

राजसूयं क्रतुश्रेष्ठं प्राप्स्यामि विगतज्वरः।  
त्वद्‌बुद्धिबलमाश्रित्य यागार्होऽस्मि जनार्दन ॥

पीतं पृथिव्यां युद्धेन यशस्ते पुरुषोत्तम।  
जरासंधवधेनैव प्राप्तास्ते विपुलाः श्रियः॥

एवं सम्भाष्य कौन्तेयः प्रादाद् रथवरं प्रभोः।  
प्रतिगृह्य तु गोविन्दो जरासंधस्य तं रथम्॥  
प्रहृष्टस्तस्य मुमुदे फाल्गुनेन जनार्दनः।  
प्रीतिमानभवद् राजन् धर्मराजपुरस्कृतः ॥)

यथावयः समागम्य भ्रातृभिः सह पाण्डवः।  
सत्कृत्य पूजयित्वा च विससर्ज नराधिपान् ॥ ५१ ॥

युधिष्ठिराभ्यनुज्ञातास्ते नृपा हृष्टमानसाः ।  
जग्मुः स्वदेशांस्त्वरिता यानैरुच्चावचैस्ततः ॥ ५२ ॥

एवं पुरुषशार्दूलो महाबुद्धिर्जनार्दनः ।  
पाण्डवैर्घातयामास जरासंधमरिं तदा ॥ ५३ ॥

घातयित्वा जरासंधं बुद्धिपूर्वमरिंदमः ।  
धर्मराजमनुज्ञाप्य पृथां कृष्णां च भारत ॥ ५४ ॥  
सुभद्रां भीमसेनं च फाल्गुनं यमजौ तथा।  
धौम्यमामन्त्रयित्वा च प्रययौ स्वां पुरीं प्रति ॥ ५५ ॥  
तेनैव रथमुख्येन मनसस्तुल्यगामिना ।  
धर्मराजविसृष्टेन दिव्येनानादयन् दिशः ॥ ५६ ॥

ततो युधिष्ठिरमुखाः पाण्डवा भरतर्षभ।  
प्रदक्षिणमकुर्वन्त कृष्णमक्लिष्टकारिणम् ॥ ५७ ॥

ततो गते भगवति कृष्णे देवकिनन्दने।  
जयं लब्ध्वा सुविपुलं राज्ञां दत्त्वाभयं तदा ॥ ५८ ॥  
संवर्धितं यशो भूयः कर्मणा तेन भारत।  
द्रौपद्याः पाण्डवा राजन् परां प्रीतिमवर्धयन् ॥ ५९ ॥

तस्मिन्‌ काले तु यद् युक्तं धर्मकामार्थसंहितम्।  
तद् राजा धर्मतश्चक्रे प्रजापालनकीर्तनम् ॥ ६० ॥