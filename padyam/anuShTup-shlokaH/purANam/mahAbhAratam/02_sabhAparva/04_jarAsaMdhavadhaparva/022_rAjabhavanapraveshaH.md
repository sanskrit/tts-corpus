+++
title_full = "022 जरासंध और श्रीकृष्णका संवाद तथा जरासंधकी युद्धके लिये तैयारी एवं जरासंधका श्रीकृष्णके साथ वैर होनेके कारणका वर्णन"
title = "०२२ राजभवनप्रवेशः"

+++


न स्मरामि कदा वैरं कृतं युष्माभिरित्युत।  
चिन्तयंश्च न पश्यामि भवतां प्रति वैकृतम् ॥ १ ॥

वैकृते वासति कथं मन्यध्वं मामनागसम्।  
अरिं वै ब्रूत हे विप्राः सतां समय एष हि॥२॥

अथ धर्मोपघाताद्धि मनः समुपतप्यते।  
योऽनागसि प्रसजति क्षत्रियो हि न संशयः ॥ ३ ॥  
अतोऽन्यथा चरल्ँलोके धर्मज्ञः सन् महारथः।  
वृजिनां गतिमाप्नोति श्रेयसोऽप्युपहन्ति च ॥ ४ ॥

त्रैलोक्ये क्षत्रधर्मो हि श्रेयान् वै साधुचारिणाम्।  
नान्यं धर्मं प्रशंसन्ति ये च धर्मविदो जनाः ॥ ५ ॥

तस्य मेऽद्य स्थितस्येह स्वधर्मे नियतात्मनः।  
अनागसं प्रजानां च प्रमादादिव जल्पथ ॥ ६ ॥

कुलकार्यं महाबाहो कश्चिदेकः कुलोद्वहः।  
वहते यस्तन्नियोगाद् वयमभ्युद्यतास्त्वयि ॥ ७ ॥

त्वया चोपहृता राजन् क्षत्रिया लोकवासिनः।  
तदागः क्रूरमुत्पाद्य मन्यसे किमनागसम् ॥ ८ ॥

राजा राज्ञः कथं साधून् हिंस्यान्नृपतिसत्तम।  
तद् राज्ञः संनिगृह्य त्वं रुद्रायोपजिहीर्षसि ॥ ९ ॥

अस्मांस्तदेनो गच्छेद्धि कृतं बार्हद्रथ त्वया।  
वयं हि शक्ता धर्मस्य रक्षणे धर्मचारिणः ॥ १० ॥

मनुष्याणां समालम्भो न च दृष्टः कदाचन।  
स कथं मानुषैर्देवं यष्टुमिच्छसि शंकरम् ॥ ११ ॥

सवर्णो हि सवर्णानां पशुसंज्ञां करिष्यसि।  
कोऽन्य एवं यथा हि त्वं जरासंध वृथामतिः ॥ १२ ॥

यस्यां यस्यामवस्थायां यद् यत् कर्म करोति यः।  
तस्यां तस्यामवस्थायां तत् फलं समवाप्नुयात् ॥ १३ ॥

ते त्वां ज्ञातिक्षयकरं वयमार्तानुसारिणः।  
ज्ञातिवृद्धिनिमित्तार्थं विनिहन्तुमिहागताः ॥ १४ ॥

नास्ति लोके पुमानन्यः क्षत्रियेष्विति चैव तत्।  
मन्यसे स च ते राजन् सुमहान् बुद्धिविप्लवः ॥ १५ ॥

को हि जानन्नभिजनमात्मवान् क्षत्रियो नृप।  
नाविशेत् स्वर्गमतुलं रणानन्तरमव्ययम् ॥ १६ ॥

स्वर्गं ह्येव समास्थाय रणयज्ञेषु दीक्षिताः।  
जयन्ति क्षत्रिया लोकांस्तद् विद्धि मनुजर्षभ ॥ १७ ॥

स्वर्गयोनिर्महद् ब्रह्म स्वर्गयोनिर्महद् यशः।  
स्वर्गयोनिस्तपो युद्धे मृत्युः सोऽव्यभिचारवान् ॥ १८ ॥

एष ह्यैन्द्रो वैजयन्तो गुणैर्नित्यं समाहितः।  
येनासुरान् पराजित्य जगत् पाति शतक्रतुः ॥ १९ ॥

स्वर्गमार्गाय कस्य स्याद् विग्रहो वै यथा तव।  
मागधैर्विपुलैः सैन्यैर्बाहुल्यबलदर्पितः ॥ २० ॥  
मावमंस्थाः परान् राजन्नस्ति वीर्यं नरे नरे।  
समं तेजस्त्वया चैव विशिष्टं वा नरेश्वर ॥ २१ ॥

यावदेतदसम्बुद्धं तावदेव भवेत् तव।  
विषह्यमेतदस्माकमतो राजन् ब्रवीमि ते ॥ २२ ॥

जहि त्वं सदृशेष्वेव मानं दर्पं च मागध।  
मा गमः ससुतामात्यः सबलश्च यमक्षयम् ॥ २३ ॥

दम्भोद्भवः कार्तवीर्य उत्तरश्च बृहद्रथः।  
श्रेयसो ह्यवमन्येह विनेशुः सबला नृपाः ॥ २४ ॥

युयुक्षमाणास्त्वत्तो हि न वयं ब्राह्मणा ध्रुवम्।  
शौरिरस्मि हृषीकेशो नृवीरौ पाण्डवाविमौ।  
अनयोर्मातुलेयं च कृष्णं मां विद्धि ते रिपुम् ॥ २५ ॥

त्वामाह्वयामहे राजन् स्थिरो युध्यस्व मागध।  
मुञ्च वा नृपतीन् सर्वान् गच्छ वा त्वं यमक्षयम्॥२६॥

नाजितान् वै नरपतीनहमादद्मि कांश्चन।  
अजितः पर्यवस्थाता कोऽत्र यो न मया जितः ॥ २७ ॥

क्षत्रियस्यैतदेवाहुर्धर्म्यं कृष्णोपजीवनम् ।  
विक्रम्य वशमानीय कामतो यत् समाचरेत् ॥ २८ ॥

देवतार्थमुपाहृत्य राज्ञः कृष्ण कथं भयात्।  
अहमद्य विमुच्येयं क्षात्रं व्रतमनुस्मरन् ॥ २९ ॥

सैन्यं सैन्येन व्यूढेन एक एकेन वा पुनः।  
द्वाभ्यां त्रिभिर्वा योत्स्येऽहं युगपत् पृथगेव वा ॥ ३० ॥

एवमुक्त्वा जरासंधः सहदेवाभिषेचनम् ।  
आज्ञापयत् तदा राजा युयुत्सुर्भीमकर्मभिः ॥ ३१ ॥

स तु सेनापतिं राजा सस्मार भरतर्षभ।  
कौशिकं चित्रसेनं च तस्मिन् युद्ध उपस्थिते ॥ ३२ ॥

ययोस्ते नामनी राजन् हंसेति डिम्भकेति च।  
पूर्वं संकथितं पुम्भिर्नृलोके लोकसत्कृते ॥ ३३ ॥

तं तु राजन् विभुः शौरी राजानं बलिनां वरम्।  
स्मृत्वा पुरुषशार्दूलः शार्दूलसमविक्रमम् ॥ ३४ ॥  
सत्यसंधो जरासंधं भुवि भीमपराक्रमम्।  
भागमन्यस्य निर्दिष्टमवध्यं मधुभिर्मृधे ॥ ३५ ॥  
नात्मनाऽऽत्मवतां मुख्य इयेष मधुसूदनः।  
ब्राह्मीमाज्ञां पुरस्कृत्य हन्तुं हलधरानुजः ॥ ३६ ॥

किमर्थं वैरिणावास्तामुभौ तौ कृष्णमागधौ।  
कथं च निर्जितः संख्ये जरासंधेन माधवः॥

कश्च कंसो मागधस्य यस्य हेतोः स वैरवान्।  
एतदाचक्ष्व मे सर्वं वैशम्पायन तत्त्वतः॥

यादवानामन्ववाये वसुदेवो महामतिः ।  
उदपद्यत वार्ष्णेयो ह्युग्रसेनस्य मन्त्रभृत्॥

उग्रसेनस्य कंसस्तु बभूव बलवान् सुतः।  
ज्येष्ठो बहूनां कौरव्य सर्वशस्त्रविशारदः॥

जरासंधस्य दुहिता तस्य भार्यातिविश्रुता।  
राज्यशुल्केन दत्ता सा जरासंधेन धीमता॥

तदर्थमुग्रसेनस्य मथुरायां सुतस्तदा ।  
अभिषिक्तस्तदामात्यैः स वै तीव्रपराक्रमः॥

ऐश्वर्यबलमत्तस्तु स तदा बलमोहितः।  
निगृह्य पितरं भुङ्क्ते तद् राज्यं मन्त्रिभिः सह॥

वसुदेवस्य तत् कृत्यं न शृणोति स मन्दधीः।  
स तेन सह तद् राज्यं धर्मतः पर्यपालयत्॥

प्रीतिमान् स तु दैत्येन्द्रो वसुदेवस्य देवकीम्।  
उवाह भार्यां स तदा दुहिता देवकस्य या॥

तस्यामुद्वाह्यमानायां रथेन जनमेजय ।  
उपारुरोह वार्ष्णेयं कंसो भूमिपतिस्तदा॥

ततोऽन्तरिक्षे वागासीद् देवदूतस्य कस्यचित्।  
वसुदेवश्च शुश्राव तां वाचं पार्थिवश्च सः॥

यामेतां वहमानोऽद्य कंसोद्वहसि देवकीम्।  
अस्या यश्चाष्टमो गर्भः स ते मृत्युर्भविष्यति॥

सोऽवतीर्य ततो राजा खड्‌गमुद्‌धृत्य निर्मलम्।  
इयेष तस्या मूर्धानं छेत्तुं परमदुर्मतिः॥

स सान्त्वयंस्तदा कंसं हसन् क्रोधवशानुगम्।  
राजन्ननुनयामास वसुदेवो महामतिः ॥

अहिंस्यां प्रमदामाहुः सर्वधर्मेषु पार्थिव।  
अकस्मादबलां नारीं हन्तासीमामनागसीम् ॥

यच्च तेऽत्र भयं राजन् शक्यते बाधितुं त्वया।  
इयं च शक्या पालयितुं समयश्चैव रक्षितुम्॥

अस्यास्त्वमष्टमं गर्भं जातमात्रं महीपते।  
विध्वंसय तदा प्राप्तमेवं परिहृतं भवेत्॥

एवं स राजा कथितो वसुदेवेन भारत।  
तस्य तद् वचनं चक्रे शूरसेनाधिपस्तदा॥  
ततस्तस्यां सम्बभूवुः कुमाराः सूर्यवर्चसः।  
जाताञ्जातांस्तु तान् सर्वाञ्जघान मधुरेश्वरः॥

अथ तस्यां समभवद् बलदेवस्तु सप्तमः।  
याम्यया मायया तं तु यमो राजा विशाम्पते॥  
देवक्या गर्भमतुलं रोहिण्या जठरेऽक्षिपत्।  
आकृष्य कर्षणात् सम्यक् संकर्षण इति स्मृतः॥  
बलश्रेष्ठतया तस्य बलदेव इति स्मृतः।

पुनस्तस्यां समभवदष्टमो मधुसूदनः ।  
तस्य गर्भस्य रक्षां तु चक्रे सोऽभ्यधिकं नृपः॥

ततः काले रक्षणार्थं वसुदेवस्य सात्वतः॥  
उग्रः प्रयुक्तः कंसेन सचिवः क्रूरकर्मकृत्।  
विमूढेषु प्रभावेन बालस्योत्तीर्य तत्र वै॥  
उपागम्य स घोषे तु जगाम स महाद्युतिः।  
जातमात्रं वासुदेवमथाकृष्य पिता ततः॥  
उपजह्रे परिक्रीतां सुतां गोपस्य कस्यचित्।

मुमुक्षमाणस्तं शब्दं देवदूतस्य पार्थिवः॥  
जघान कंसस्तां कन्यां प्रहसन्ती जगाम सा।  
आर्येति वाशती शब्दं तस्मादार्येति कीर्तिता॥

एवं तं वञ्चयित्वा च राजानं स महामतिः।  
वासुदेवं महात्मानं वर्धयामास गोकुले॥

वासुदेवोऽपि गोपेषु ववृधेऽब्जमिवाम्भसि ।  
अज्ञायमानः कंसेन गूढोऽग्निरिव दारुषु॥

विप्रचक्रेऽथ तान्‌ सर्वान्‌ वल्लवान् मधुरेश्वरः।  
वर्धमानो महाबाहुस्तेजोबलसमन्वितः ॥

ततस्ते क्लिश्यमानास्तु पुण्डरीकाक्षमच्युतम् ।  
भयेन कामादपरे गणशः पर्यवारयन्॥

स तु लब्ध्वा बलं राजन्नुग्रसेनस्य सम्मतः।  
वसुदेवात्मजः सर्वैर्भ्रातृभिः सहितं पुनः॥  
निर्जित्य युधि भोजेन्द्रं हत्वा कंसं महाबलः।  
अभ्यषिञ्चत् ततो राज्य उग्रसेनं विशाम्पते॥

ततः श्रुत्वा जरासंधो माधवेन हतं युधि।  
शूरसेनाधिपं चक्रे कंसपुत्रं तदा नृपः॥

स सैन्यं महदुत्थाप्य वासुदेवं प्रसह्य च।  
अभ्यषिञ्चत् सुतं तत्र सुताया जनमेजय॥

उग्रसेनं च वृष्णींश्च महाबलसमन्वितः।  
स तत्र विप्रकुरुते जरासंधः प्रतापवान्॥  
एतद् वैरं कौरवेय जरासंधस्य माधवे।

आशासितार्थे राजेन्द्र संरुरोध विनिर्जितान्।  
पार्थिवैस्तैर्नृपतिभिर्यक्ष्यमाणः समृद्धिमान् ॥  
देवश्रेष्ठं महादेवं कृत्तिवासं त्रियम्बकम्।  
एतत् सर्वं यथा वृत्तं कथितं भरतर्षभ॥  
यथा तु स हतो राजा भीमसेनेन तच्छृणु।)