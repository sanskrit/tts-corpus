+++
title_full = "035 राजसूययज्ञका वर्णन"
title = "०३५ राजसूयवर्णनम्"

+++


पितामहं गुरुं चैव प्रत्युद्‌गम्य युधिष्ठिरः।  
अभिवाद्य ततो राजन्निदं वचनमब्रवीत् ॥ १ ॥  
भीष्मं द्रोणं कृपं द्रौणिं दुर्योधनविविंशती।  
अस्मिन् यज्ञे भवन्तों मामनुगृह्णन्तु सर्वशः ॥ २ ॥

इदं वः सुमहच्चैव यदिहास्ति धनं मम।  
प्रणयन्तु भवन्तो मां यथेष्टमभिमन्त्रिताः ॥ ३ ॥

एवमुक्त्वा स तान् सर्वान् दीक्षितः पाण्डवाग्रजः।  
युयोज स यथायोगमधिकारेष्वनन्तरम् ॥ ४ ॥

भक्ष्यभोज्याधिकारेषु दुःशासनमयोजयत् ।  
परिग्रहे ब्राह्मणानामश्वत्थामानमुक्तवान् ॥ ५ ॥

राज्ञां तु प्रतिपूजार्थं संजयं स न्ययोजयत्।  
कृताकृतपरिज्ञाने भीष्मद्रोणौ महामती ॥ ६ ॥

हिरण्यस्य सुवर्णस्य रत्नानां चान्ववेक्षणे।  
दक्षिणानां च वै दाने कृपं राजा न्ययोजयत् ॥ ७ ॥  
तथान्यान् पुरुषव्याघ्रांस्तस्मिंस्तस्मिन् न्ययोजयत् ।  
बाह्लिको धृतराष्ट्रश्च सोमदत्तो जयद्रथः।  
नकुलेन समानीताः स्वामिवत् तत्र रेमिरे ॥ ८ ॥

क्षत्ता व्ययकरस्त्वासीद् विदुरः सर्वधर्मवित्।  
दुर्योधनस्त्वर्हणानि प्रतिजग्राह सर्वशः ॥ ९ ॥

चरणक्षालने कृष्णो ब्राह्मणानां स्वयं ह्यभूत्।  
सर्वलोकसमावृत्तः पिप्रीषुः फलमुत्तमम् ॥ १० ॥

द्रष्टुकामाः सभां चैव धर्मराजं युधिष्ठिरम्।  
न कश्चिदाहरत् तत्र सहस्रावरमर्हणम् ॥ ११ ॥

रत्नैश्च बहुभिस्तत्र धर्मराजमवर्धयत् ।  
कथं तु मम कौरव्यो रत्नदानैः समाप्नुयात् ॥ १२ ॥  
यज्ञमित्येव राजानः स्पर्धमाना ददुर्धनम्।

भवनैः सविमानाग्रैः सोदर्कैर्बलसंवृतैः ॥ १३ ॥  
लोकराजविमानैश्च ब्राह्मणावसथैः सह ।  
कृतैरावसथैर्दिव्यैर्विमानप्रतिमैस्तथा ॥ १४ ॥  
विचित्रै रत्नवद्भिश्च ऋद्ध्या परमया युतैः।  
राजभिश्च समावृत्तैरतीव श्रीसमृद्धिभिः ।  
अशोभत सदो राजन् कौन्तेयस्य महात्मनः ॥ १५ ॥

ऋद्ध्या तु वरुणं देवं स्पर्धमानो युधिष्ठिरः।  
षडग्निनाथ यज्ञेन सोऽयजद् दक्षिणावता ॥ १६ ॥

सर्वाञ्जनान् सर्वकामैः समृद्धैः समतर्पयत्।  
अन्नवान् बहुभक्ष्यश्च भुक्तवज्जनसंवृतः ।  
रत्नोपहारसम्पन्नो बभूव स समागमः ॥ १७ ॥

इडाज्यहोमाहुतिभिर्मन्त्रशिक्षाविशारदैः ।  
तस्मिन् हि ततृपुर्देवास्तते यज्ञे महर्षिभिः ॥ १८ ॥

यथा देवास्तथा विप्रा दक्षिणान्नमहाधनैः।  
ततृपुः सर्ववर्णाश्च तस्मिन् यज्ञे मुदान्विताः ॥ १९ ॥