+++
title_full = "033 युधिष्ठिरके शासनकी विशेषता, श्रीकृष्णकी आज्ञासे युधिष्ठिरका राजसूययज्ञकी दीक्षा लेना तथा राजाओं, ब्राह्मणों एवं सगे-सम्बन्धियोंको बुलानेके लिये निमन्त्रण भेजना"
title = "०३३ यज्ञदीक्षा"

+++


(एवं निर्जित्य पृथिवीं भ्रातरः कुरुनन्दन।  
वर्तमानाः स्वधर्मेण शशासुः पृथिवीमिमाम्॥

चतुर्भिर्भीमसेनाद्यैर्भ्रातृभिः सहितो नृपः ।  
अनुगृह्य प्रजाः सर्वाः सर्ववर्णानगोपयत्॥

अविरोधेन सर्वेषां हितं चक्रे युधिष्ठिरः।  
प्रीयतां दीयतां सर्वं मुक्त्वा कोषं बलं विना॥  
साधु धर्मेति पार्थस्य नान्यच्छ्रूयेत भाषितम्।

एवंवृत्ते जगत् तस्मिन् पितरीवान्वरज्यत॥  
न तस्य विद्यते द्वेष्टा ततोऽस्याजातशत्रुता।)

रक्षणाद् धर्मराजस्य सत्यस्य परिपालनात्।  
शत्रूणां क्षपणाच्चैव स्वकर्मनिरताः प्रजाः ॥ १ ॥

बलीनां सम्यगादानाद् धर्मतश्चानुशासनात् ।  
निकामवर्षी पर्जन्यः स्फीतो जनपदोऽभवत् ॥ २ ॥

सर्वारम्भाः सुप्रवृत्ता गोरक्षा कर्षणं वणिक्।  
विशेषात् सर्वमेवैतत् संजज्ञे राजकर्मणः ॥ ३ ॥

दस्युभ्यो वञ्चकेभ्यो वा राजन् प्रति परस्परम्।  
राजवल्लभतश्चैव नाश्रूयन्त मृषा गिरः ॥ ४ ॥

अवर्षं चातिवर्षं च व्याधिपावकमूर्च्छनम्।  
सर्वमेतत् तदा नासीद् धर्मनित्ये युधिष्ठिरे ॥ ५ ॥

प्रियं कर्तुमुपस्थातुं बलिकर्मं स्वभावजम्।  
अभिहर्तुं नृपा जग्मुर्नान्यैः कार्यैः कथंचन ॥ ६ ॥

धर्म्यैर्धनागमैस्तस्य ववृधे निचयो महान्।  
कर्तुं यस्य न शक्येत क्षयो वर्षशतैरपि ॥ ७ ॥

स्वकोष्ठस्य परीमाणं कोशस्य च महीपतिः।  
विज्ञाय राजा कौन्तेयो यज्ञायैव मनो दधे ॥ ८ ॥

सुहृदश्चैव ये सर्वे पृथक् च सह चाब्रुवन्।  
यज्ञकालस्तव विभो क्रियतामत्र साम्प्रतम् ॥ ९ ॥

अथैवं ब्रुवतामेव तेषामभ्याययौ हरिः।  
ऋषिः पुराणो वेदात्मादृश्यश्चैव विजानताम् ॥ १० ॥

जगतस्तस्थुषां श्रेष्ठः प्रभवश्चाप्ययश्च ह।  
भूतभव्यभवन्नाथः केशवः केशिसूदनः ॥ ११ ॥

प्राकारः सर्ववृष्णीनामापत्स्वभयदोऽरिहा ।  
बलाधिकारे निक्षिप्य सम्यगानकदुन्दुभिम् ॥ १२ ॥  
उच्चावचमुपादाय धर्मराजाय माधवः ।  
धनौघं पुरुषव्याघ्रो बलेन महताऽऽवृतः ॥ १३ ॥

तं धनौघमपर्यन्तं रत्नसागरमक्षयम् ।  
नादयन् रथघोषेण प्रविवेश पुरोत्तमम् ॥ १४ ॥

पूर्णमापूरयंस्तेषां द्विषच्छोकावहोऽभवत् ।  
असूर्यमिव सूर्येण निवातमिव वायुना।  
कृष्णेन समुपेतेन जहृषे भारतं पुरम् ॥ १५ ॥

तं मुदाभिसमागम्य सत्कृत्य च यथाविधि।  
स पृष्ट्वा कुशलं चैव सुखासीनं युधिष्ठिरः ॥ १६ ॥  
धौम्यद्वैपायनमुखैर्ऋत्विग्भिः पुरुषर्षभ ।  
भीमार्जुनयमैश्चैव सहितः कृष्णमब्रवीत् ॥ १७ ॥

त्वत्कृते पृथिवी सर्वा मद्वशे कृष्ण वर्तते।  
धनं च बहु वार्ष्णेय त्वत्प्रसादादुपार्जितम् ॥ १८ ॥

सोऽहमिच्छामि तत् सर्वं विधिवद् देवकीसुत।  
उपयोक्तुं द्विजाग्र्येभ्यो हव्यवाहे च माधव ॥ १९ ॥

तदहं यष्टुमिच्छामि दाशार्ह सहितस्त्वया।  
अनुजैश्च महाबाहो तन्मानुज्ञातुमर्हसि ॥ २० ॥

तद् दीक्षापय गोविन्द त्वमात्मानं महाभुज।  
त्वयीष्टवति दाशार्ह विपाप्मा भविता ह्यहम् ॥ २१ ॥

मां वाप्यभ्यनुजानीहि सहैभिरनुजैर्विभो ।  
अनुज्ञातस्त्वया कृष्ण प्राप्नुयां क्रतुमुत्तमम् ॥ २२ ॥

तं कृष्णः प्रत्युवाचेदं बहूक्त्वा गुणविस्तरम्।  
त्वमेव राजशार्दूल सम्राडर्हो महाक्रतुम्।  
सम्प्राप्नुहि त्वया प्राप्ते कृतकृत्यास्ततो वयम् ॥ २३ ॥

यजस्वाभीप्सितं यज्ञं मयि श्रेयस्यवस्थिते।  
नियुङ्क्ष्व त्वं च मां कृत्ये सर्वं कर्तास्मि ते वचः॥२४॥

सफलः कृष्ण संकल्पः सिद्धिश्च नियता मम।  
यस्य मे त्वं हृषीकेश यथेप्सितमुपस्थितः ॥ २५ ॥

अनुज्ञातस्तु कृष्णेन पाण्डवो भ्रातृभिः सह।  
ईजितुं राजसूयेन साधनान्युपचक्रमे ॥ २६ ॥

ततस्त्वाज्ञापयामास पाण्डवोऽरिनिबर्हणः ।  
सहदेवं युधां श्रेष्ठं मन्त्रिणश्चैव सर्वशः ॥ २७ ॥

अस्मिन् क्रतौ यथोक्तानि यज्ञाङ्गानि द्विजातिभिः।  
तथोपकरणं सर्वं मङ्गलानि च सर्वशः ॥ २८ ॥  
अधियज्ञांश्च सम्भारान् धौम्योक्तान् क्षिप्रमेव हि।  
समानयन्तु पुरुषा यथायोगं यथाक्रमम् ॥ २९ ॥

इन्द्रसेनो विशोकश्च पूरुश्चार्जुनसारथिः ।  
अन्नाद्याहरणे युक्ताः सन्तु मत्प्रियकाम्यया ॥ ३० ॥

सर्वकामाश्च कार्यन्तां रसगन्धसमन्विताः ।  
मनोरथप्रीतिकरा द्विजानां कुरुसत्तम ॥ ३१ ॥

तद्वाक्यसमकालं च कृतं सर्वं न्यवेदयत्।  
सहदेवो युधां श्रेष्ठो धर्मराजे युधिष्ठिरे ॥ ३२ ॥

ततो द्वैपायनो राजन्नृत्विजः समुपानयत्।  
वेदानिव महाभागान् साक्षान्मूर्तिमतो द्विजान् ॥ ३३ ॥

स्वयं ब्रह्मत्वमकरोत् तस्य सत्यवतीसुतः।  
धनंजयानामृषभः सुसामा सामगोऽभवत् ॥ ३४ ॥

याज्ञवल्क्यो बभूवाथ ब्रह्मिष्ठोऽध्वर्युसत्तमः ।  
पैलो होता वसोः पुत्रो धौम्येन सहितोऽभवत् ॥ ३५ ॥

एतेषां पुत्रवर्गाश्च शिष्याश्च भरतर्षभ।  
बभूवुर्होत्रगाः सर्वे वेदवेदाङ्गपारगाः ॥ ३६ ॥

ते वाचयित्वा पुण्याहमूहयित्वा च तं विधिम्।  
शास्त्रोक्तं पूजयामासुस्तद् देवयजनं महत् ॥ ३७ ॥

तत्र चक्रुरनुज्ञाताः शरणान्युत शिल्पिनः।  
गन्धवन्ति विशालानि वेश्मानीव दिवौकसाम् ॥ ३८ ॥

तत आज्ञापयामास स राजा राजसत्तमः।  
सहदेवं तदा सद्यो मन्त्रिणं पुरुषर्षभः ॥ ३९ ॥  
आमन्त्रणार्थं दूतांस्त्वं प्रेषयस्वाशुगान् द्रुतम्।  
उपश्रुत्य वचो राज्ञः स दूतान् प्राहिणोत् तदा ॥ ४० ॥

आमन्त्रयध्वं राष्ट्रेषु ब्राह्मणान् भूमिपानथ।  
विशश्च मान्यान् शूद्रांश्च सर्वानानयतेति च ॥ ४१ ॥

समाज्ञप्तास्ततो दूताः पाण्डवेयस्य शासनात्।  
आमन्त्रयाम्बभूवुश्च आनयंश्चापरान् द्रुतम् ।  
तथा परानपि नरानात्मनः शीघ्रगामिनः ॥ ४२ ॥

ततस्ते तु यथाकालं कुन्तीपुत्रं युधिष्ठिरम्।  
दीक्षयाञ्चक्रिरे विप्रा राजसूयाय भारत ॥ ४३ ॥

दीक्षितः स तु धर्मात्मा धर्मराजो युधिष्ठिरः।  
जगाम यज्ञायतनं वृतो विप्रैः सहस्रशः ॥ ४४ ॥

भ्रातृभिर्ज्ञातिभिश्चैव सुहृद्भिः सचिवैः सह।  
क्षत्रियैश्च मनुष्येन्द्रैर्नानादेशसमागतैः ॥ ४५ ॥  
अमात्यैश्च नरश्रेष्ठो धर्मो विग्रहवानिव।

आजग्मुर्ब्राह्मणास्तत्र विषयेभ्यस्ततस्ततः ॥ ४६ ॥  
सर्वविद्यासु निष्णाता वेदवेदाङ्गपारगाः ।

तेषामावसथांश्चक्रुर्धर्मराजस्य शासनात् ॥ ४७ ॥  
बह्वन्नाच्छादनैर्युक्तान् सगणानां पृथक् पृथक्।  
सर्वर्तुगुणसम्पन्नान् शिल्पिनोऽथ सहस्रशः ॥ ४८ ॥

तेषु ते न्यवसन् राजन् ब्राह्मणा नृपसत्कृताः।  
कथयन्तः कथा बह्वीः पश्यन्तो नटनर्तकान् ॥ ४९ ॥

भुञ्जतां चैव विप्राणां वदतां च महास्वनः।  
अनिशं श्रूयते तत्र मुदितानां महात्मनाम् ॥ ५० ॥

दीयतां दीयतामेषां भुज्यतां भुज्यतामिति।  
एवम्प्रकाराः संजल्पाः श्रूयन्ते स्मात्र नित्यशः ॥ ५१ ॥

गवां शतसहस्राणि शयनानां च भारत।  
रुक्मस्य योषितां चैव धर्मराजः पृथग् ददौ ॥ ५२ ॥

प्रावर्ततैवं यज्ञः स पाण्डवस्य महात्मनः।  
पृथिव्यामेकवीरस्य शक्रस्येव त्रिविष्टपे ॥ ५३ ॥

ततो युधिष्ठिरो राजा प्रेषयामास पाण्डवम्।  
नकुलं हास्तिनपुरं भीष्माय पुरुषर्षभः ॥ ५४ ॥  
द्रोणाय धृतराष्ट्राय विदुराय कृपाय च।  
भ्रातॄणां चैव सर्वेषां येऽनुरक्ता युधिष्ठिरे ॥ ५५ ॥