+++
title_full = "034 युधिष्ठिरके यज्ञमें सब देशके राजाओं, कौरवों तथा यादवोंका आगमन और उन सबके भोजन-विश्राम आदिकी सुव्यवस्था"
title = "०३४ राजागमनम्"

+++


स गत्वा हास्तिनपुरं नकुलः समितिंजयः।  
भीष्ममामन्त्रयाञ्चक्रे धृतराष्ट्रं च पाण्डवः ॥ १ ॥

सत्कृत्यामन्त्रितास्तेन आचार्यप्रमुखास्ततः ।  
प्रययुः प्रीतमनसो यज्ञं ब्रह्मपुरःसराः ॥ २ ॥

संश्रुत्य धर्मराजस्य यज्ञं यज्ञविदस्तदा।  
अन्ये च शतशस्तुष्टैर्मनोभिर्भरतर्षभ ॥ ३ ॥

द्रष्टुकामाः सभां चैव धर्मराजं च पाण्डवम्।  
दिग्भ्यः सर्वे समापेतुः क्षत्रियास्तत्र भारत ॥ ४ ॥  
समुपादाय रत्नानि विविधानि महान्ति च।

धृतराष्ट्रश्च भीष्मश्च विदुरश्च महामतिः ॥ ५ ॥  
दुर्योधनपुरोगाश्च भ्रातरः सर्व एव ते।  
गान्धारराजः सुबलः शकुनिश्च महाबलः ॥ ६ ॥  
अचलो वृषकश्चैव कर्णश्च राथिनां वरः।  
तथा शल्यश्च बलवान् बाह्लिकश्च महाबलः ॥ ७ ॥  
सोमदत्तोऽथ कौरव्यो भूरिर्भूरिश्रवाः शलः।  
अश्वत्थामा कृपो द्रोणः सैन्धवश्च जयद्रथः ॥ ८ ॥  
यज्ञसेनः सपुत्रश्च शाल्वश्च वसुधाधिपः।  
प्राग्ज्योतिषश्च नृपतिर्भगदत्तो महारथः ॥ ९ ॥  
स तु सर्वैः सह म्लेच्छैः सागरानूपवासिभिः।  
पर्वतीयाश्च राजानो राजा चैव बृहद्बलः ॥ १० ॥  
पौण्ड्रको वासुदेवश्च वङ्गः कालिङ्गकस्तथा।  
आकर्षाः कुन्तलाश्चैव मालवाश्चान्ध्रकास्तथा ॥ ११ ॥  
द्राविडाः सिंहलाश्चैव राजा काश्मीरकस्तथा।  
कुन्तिभोजो महातेजाः पार्थिवो गौरवाहनः ॥ १२ ॥  
बाह्लिकाश्चापरे शूरा राजानः सर्व एव ते।  
विराटः सह पुत्राभ्यां मावेल्लश्च महाबलः ॥ १३ ॥  
राजानो राजपुत्राश्च नानाजनपदेश्वराः ।

शिशुपालो महावीर्यः सह पुत्रेण भारत ॥ १४ ॥  
आगच्छत् पाण्डवेयस्य यज्ञं समरदुर्मदः।  
रामश्चैवानिरुद्धश्च कङ्कश्च सहसारणः ॥ १५ ॥  
गदप्रद्युम्नसाम्बाश्च चारुदेष्णश्च वीर्यवान् ।  
उल्मुको निशठश्चैव वीरश्चाङ्गावहस्तथा ॥ १६ ॥  
वृष्णयो निखिलाश्चान्ये समाजग्मुर्महारथाः ।

एते चान्ये च बहवो राजानो मध्यदेशजाः ॥ १७ ॥  
आजग्मुः पाण्डुपुत्रस्य राजसूयं महाक्रतुम्।

ददुस्तेषामावसथान् धर्मराजस्य शासनात् ॥ १८ ॥  
बहुभक्ष्यान्वितान् राजन् दीर्घिकावृक्षशोभितान् ।  
तथा धर्मात्मजः पूजां चक्रे तेषां महात्मनाम् ॥ १९ ॥

सत्कृताश्च यथोद्दिष्टाञ्जग्मुरावसथान् नृपाः ।  
कैलासशिखरप्रख्यान् मनोज्ञान् द्रव्यभूषितान् ॥ २० ॥

सर्वतः संवृतानुच्चैः प्राकारैः सुकृतैः सितैः।  
सुवर्णजालसंवीतान् मणिकुट्टिमभूषितान् ॥ २१ ॥

सुखारोहणसोपानान् महासनपरिच्छदान् ।  
स्रग्दामसमवच्छन्नानुत्तमागुरुगन्धिनः ॥ २२ ॥

हंसेन्दुवर्णसदृशानायोजनसुदर्शनान् ।  
असम्बाधान् समद्वारान् युतानुच्चावचैर्गुणैः ॥ २३ ॥

बहुधातुनिबद्धाङ्गान् हिमवच्छिखरानिव ।

विश्रान्तास्ते ततोऽपश्यन् भूमिपा भूरिदक्षिणम् ॥ २४ ॥  
वृतं सदस्यैर्बहुभिर्धर्मराजं युधिष्ठिरम् ।  
तत् सदः पार्थिवै कीर्णं ब्राह्मणैश्च महर्षिभि।  
भ्राजते स्म तदा राजन् नाकपृष्ठं यथामरैः ॥ २५ ॥