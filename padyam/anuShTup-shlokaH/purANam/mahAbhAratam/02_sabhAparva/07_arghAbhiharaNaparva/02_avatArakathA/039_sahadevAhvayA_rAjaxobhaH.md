+++
title_full = "039 सहदेवकी राजाओंको चुनौती तथा क्षुब्ध हुए शिशुपाल आदि नरेशोंका युद्धके लिये उद्यत होना"
title = "०३९ सहदेवाह्वया राजक्षोभः"

+++


एवमुक्त्वा ततो भीष्मो विरराम महाबलः।  
व्याजहारोत्तरं तत्र सहदेवोऽर्थवद् वचः ॥ १ ॥

केशवं केशिहन्तारमप्रमेयपराक्रमम् ।  
पूज्यमानं मया यो वः कृष्णं न सहते नृपाः॥२॥  
सर्वेषां बलिनां मूर्ध्नि मयेदं निहितं पदम्।  
एवमुक्ते मया सम्यगुत्तरं प्रब्रवीतु सः ॥ ३ ॥  
स एव हि मया वध्यो भविष्यति न संशयः।

मतिमन्तश्च ये केचिदाचार्यं पितरं गुरुम् ॥ ४ ॥  
अर्च्यमर्चितमर्घार्हमनुजानन्तु ते नृपाः ।

ततो न व्याजहारैषां कश्चिद् बुद्धिमतां सताम् ॥ ५ ॥  
मानिनां बलिनां राज्ञां मध्ये वै दर्शिते पदे।

ततोऽपतत् पुष्पवृष्टिः सहदेवस्य मूर्धनि ॥ ६ ॥  
अदृश्यरूपा वाचश्चाप्यब्रुवन् साधु साध्विति।

आविध्यदजितं कृष्णं भविष्यद्‌भूतजल्पकः ॥ ७ ॥  
सर्वसंशयनिर्मोक्ता नारदः सर्वलोकवित् ।  
उवाचाखिलभूतानां मध्ये स्पष्टतरं वचः ॥ ८ ॥

कृष्णं कमलपत्राक्षं नार्चयिष्यन्ति ये नराः।  
जीवन्मृतास्तु ते ज्ञेया न सम्भाष्याः कदाचन ॥ ९ ॥

पूजयित्वा च पूजार्हान् ब्रह्मक्षत्रविशेषवित्।  
सहदेवो नृणां देवः समापद्यत कर्म तत् ॥ १० ॥

तस्मिन्नभ्यर्चिते कृष्णे सुनीथः शत्रुकर्षणः।  
अतिताम्रेक्षणः कोपादुवाच मनुजाधिपान् ॥ ११ ॥

स्थितः सेनापतिर्योऽहं मन्यध्वं किं तु साम्प्रतम्।  
युधि तिष्ठाम संनह्य समेतान् वृष्णिपाण्डवान् ॥ १२ ॥

इति सर्वान् समुत्साह्य राज्ञस्तांश्चेदिपुङ्गवः।  
यज्ञोपघाताय ततः सोऽमन्त्रयत राजभिः ॥ १३ ॥  
तत्राहूता गताः सर्वे सुनीथप्रमुखा गणाः।  
समदृश्यन्त संक्रुद्धा विवर्णवदनास्तथा ॥ १४ ॥

युधिष्ठिराभिषेकं च वासुदेवस्य चार्हणम्।  
न स्याद् यथा तथा कार्यमेवं सर्वे तदाब्रुवन् ॥ १५ ॥

निष्कर्षान्निश्चयात् सर्वे राजानः क्रोधमूर्छिताः।  
अब्रुवंस्तत्र राजानो निर्वेदादात्मनिश्चयात् ॥ १६ ॥

सुहृद्भिर्वार्यमाणानां तेषां हि वपुराबभौ।  
आमिषादपकृष्टानां सिंहानामिव गर्जताम् ॥ १७ ॥

तं बलौघमपर्यन्तं राजसागरमक्षयम् ।  
कुर्वाणं समयं कृष्णो युद्धाय बुबुधे तदा ॥ १८ ॥