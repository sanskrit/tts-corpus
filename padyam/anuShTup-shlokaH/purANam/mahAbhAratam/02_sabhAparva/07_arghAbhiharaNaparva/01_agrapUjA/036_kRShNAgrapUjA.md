+++
title_full = "036 राजसूययज्ञमें ब्राह्मणों तथा राजाओंका समागम, श्रीनारदजीके द्वारा श्रीकृष्ण-महिमाका वर्णन और भीष्मजीकी अनुमतिसे श्रीकृष्णकी अग्रपूजा"
title = "०३६ कृष्णाग्रपूजा"

+++


ततोऽभिषेचनीयेऽह्नि ब्राह्मणा राजभिः सह।  
अन्तर्वेदीं प्रविविशुः सत्कारार्हा महर्षयः ॥ १ ॥

नारदप्रमुखास्तस्यामन्तर्वेद्यां महात्मनः ।  
समासीनाः शुशुभिरे सह राजर्षिभिस्तदा ॥ २ ॥  
समेता ब्रह्मभवने देवा देवर्षयस्तथा।  
कर्मान्तरमुपासन्तो जजल्पुरमितौजसः ॥ ३ ॥  
एवमेतन्न चाप्येवमेवं चैतन्न चान्यथा।  
इत्यूचुर्बहवस्तत्र वितण्डा वै परस्परम् ॥ ४ ॥

कृशानर्थांस्ततः केचिदकृशांस्तत्र कुर्वते ।  
अकृशांश्च कृशांश्चक्रुर्हेतुभिः शास्त्रनिश्चयैः ॥ ५ ॥

तत्र मेधाविनः केचिदर्थमन्यैरुदीरितम् ।  
विचिक्षिपुर्यथा श्येना नभोगतमिवामिषम् ॥ ६ ॥

केचिद् धर्मार्थकुशलाः केचित् तत्र महाव्रताः।  
रेमिरे कथयन्तश्च सर्वभाष्यविदां वराः ॥ ७ ॥

सा वेदिर्वेदसम्पन्नैर्देवद्विजमहर्षिभिः ।  
आबभासे समाकीर्णा नक्षत्रैर्द्यौरिवायता ॥ ८ ॥

न तस्यां संनिधौ शूद्रः कश्चिदासीन्न चाव्रती।  
अन्तर्वेद्यां तदा राजन् युधिष्ठिरनिवेशने ॥ ९ ॥

तां तु लक्ष्मीवतो लक्ष्मीं तदा यज्ञविधानजाम्।  
तुतोष नारदः पश्यन् धर्मराजस्य धीमतः ॥ १० ॥

अथ चिन्तां समापेदे स मुनिर्मनुजाधिप।  
नारदस्तु तदा पश्यन् सर्वक्षत्रसमागमम् ॥ ११ ॥

सस्मार च पुरा वृत्तां कथां तां पुरुषर्षभ।  
अंशावतरणे यासौ ब्रह्मणो भवनेऽभवत् ॥ १२ ॥

देवानां संगमं तं तु विज्ञाय कुरुनन्दन।  
नारदः पुण्डरीकाक्षं सस्मार मनसा हरिम् ॥ १३ ॥

साक्षात् स विबुधारिघ्नः क्षत्रे नारायणो विभुः।  
प्रतिज्ञां पालयंश्चेमां जातः परपुरंजयः ॥ १४ ॥

संदिदेश पुरायोऽसौ विबुधान् भूतकृत् स्वयम्।  
अन्योन्यमभिनिघ्नन्तः पुनर्लोकानवाप्स्यथ ॥ १५ ॥

इति नारायणः शम्भुर्भगवान् भूतभावनः।  
आदित्यविबुधान् सर्वानजायत यदुक्षये ॥ १६ ॥

क्षितावन्धकवृष्णीनां वंशे वंशभृतां वरः।  
परया शुशुभे लक्ष्म्या नक्षत्राणामिवोडुराट् ॥ १७ ॥

यस्य बाहुबलं सेन्द्राः सुराः सर्व उपासते।  
सोऽयं मानुषवन्नाम हरिरास्तेऽरिमर्दनः ॥ १८ ॥

अहो बत महद्भूतं स्वयंभूर्यदिदं स्वयम्।  
आदास्यति पुनः क्षत्रमेवं बलसमन्वितम् ॥ १९ ॥

इत्येतां नारदश्चिन्तां चिन्तयामास सर्ववित्।  
हरिं नारायणं ध्यात्वा यज्ञैरीज्यन्तमीश्वरम् ॥ २० ॥  
तस्मिन् धर्मविदां श्रेष्ठो धर्मराजस्य धीमतः।  
महाध्वरे महाबुद्धिस्तस्थौ स बहुमानतः ॥ २१ ॥

ततो भीष्मोऽब्रवीद् राजन् धर्मराजं युधिष्ठिरम्।  
क्रियतामर्हणं राज्ञां यथार्हमिति भारत ॥ २२ ॥

आचार्यमृत्विजं चैव संयुजं च युधिष्ठिर।  
स्नातकं च प्रियं प्राहुः षडर्घ्यार्हान् नृपं तथा ॥ २३ ॥

एतानर्घ्यानभिगतानाहुः संवत्सरोषितान् ।  
त इमे कालपूगस्य महतोऽस्मानुपागताः ॥ २४ ॥

एषामेकैकशो राजन्नर्घ्यमानीयतामिति ।  
अथ चैषां वरिष्ठाय समर्थायोपनीयताम् ॥ २५ ॥

कस्मै भवान् मन्यतेऽर्घ्यमेकस्मै कुरुनन्दन।  
उपनीयमानं युक्तं च तन्मे ब्रूहि पितामह ॥ २६ ॥

ततो भीष्मः शान्तनवो बुद्ध्या निश्चित्य वीर्यवान्।  
अमन्यत तदा कृष्णमर्हणीयतमं भुवि ॥ २७ ॥

एष ह्येषां समस्तानां तेजोबलपराक्रमैः।  
मध्ये तपन्निवाभाति ज्योतिषामिव भास्करः ॥ २८ ॥  
असूर्यमिव सूर्येण निर्वातमिव वायुना।  
भासितं ह्लादितं चैव कृष्णेनेदं सदो हि नः ॥ २९ ॥

तस्मै भीष्माभ्यनुज्ञातः सहदेवः प्रतापवान्।  
उपजह्रेऽथ विधिवद् वार्ष्णेयायार्घ्यमुत्तमम् ॥ ३० ॥

प्रतिजग्राह तत् कृष्णः शास्त्रदृष्टेन कर्मणा।  
शिशुपालस्तु तां पूजां वासुदेवे न चक्षमे ॥ ३१ ॥

स उपालभ्य भीष्मं च धर्मराजं च संसदि।  
अपाक्षिपद् वासुदेवं चेदिराजो महाबलः ॥ ३२ ॥