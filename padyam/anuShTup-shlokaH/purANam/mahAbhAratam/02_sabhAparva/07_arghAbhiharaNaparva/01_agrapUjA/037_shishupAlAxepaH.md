+++
title_full = "037 शिशुपालके आक्षेपपूर्ण वचन"
title = "०३७ शिशुपालाक्षेपः"

+++


नायमर्हति वार्ष्णेयस्तिष्ठत्स्विह महात्मसु ।  
महीपतिषु कौरव्य राजवत् पार्थिवार्हणम् ॥ १ ॥

नायं युक्तः समाचारः पाण्डवेषु महात्मसु।  
यत् कामात् पुण्डरीकाक्षं पाण्डवार्चितवानसि ॥ २ ॥  
बाला यूयं न जानीध्वं धर्मः सूक्ष्मो हि पाण्डवाः।  
अयं च स्मृत्यतिक्रान्तो ह्यापगेयोऽल्पदर्शनः ॥ ३ ॥

त्वादृशो धर्मयुक्तो हि कुर्वाणः प्रियकाम्यया।  
भवत्यभ्यधिकं भीष्म लोकेष्ववमतः सताम् ॥ ४ ॥

कथं ह्यराजा दाशाहो मध्ये सर्वमहीक्षिताम्।  
अर्हणामर्हति तथा यथा युष्माभिरर्चितः ॥ ५ ॥

अथ वा मन्यसे कृष्णं स्थविरं कुरुपुङ्गव।  
वसुदेवे स्थिते वृद्धे कथमर्हति तत्सुतः ॥ ६ ॥

अथ वा वासुदेवोऽपि प्रियकामोऽनुवृत्तवान्।  
द्रुपदे तिष्ठति कथं माधवोऽर्हति पूजनम् ॥ ७ ॥  
आचार्यं मन्यसे कृष्णमथ वा कुरुनन्दन।  
द्रोणे तिष्ठति वार्ष्णेयं कस्मादर्चितवानसि ॥ ८ ॥

ऋत्विजं मन्यसे कृष्णमथ वा कुरुनन्दन।  
द्वैपायने स्थिते वृद्धे कथं कृष्णोऽर्चितस्त्वया ॥ ९ ॥

भीष्मे शान्तनवे राजन् स्थिते पुरुषसत्तमे।  
स्वच्छन्दमृत्युके राजन् कथं कृष्णोऽर्चितस्त्वया ॥ १० ॥  
अश्वत्थाम्नि स्थिते वीरे सर्वशास्त्रविशारदे।  
कथं कृष्णस्त्वया राजन्नर्चितः कुरुनन्दन ॥ ११ ॥

दुर्योधने च राजेन्द्रे स्थिते पुरुषसत्तमे।  
कृपे च भारताचार्ये कथं कृष्णस्त्वयार्चितः ॥ १२ ॥  
द्रुमं किम्पुरुषाचार्यमतिक्रम्य तथार्चितः ।  
भीष्मके चैव दुर्धर्षे पाण्डुवत् कृतलक्षणे ॥ १३ ॥  
नृपे च रुक्मिणि श्रेष्ठे एकलव्ये तथैव च।  
शल्ये मद्राधिपे चैव कथं कृष्णस्त्वयार्चितः ॥ १४ ॥

अयं च सर्वराज्ञां वै बलश्लाघी महाबलः।  
जामदग्न्यस्य दयितः शिष्यो विप्रस्य भारत ॥ १५ ॥  
येनात्मबलमाश्रित्य राजानो युधि निर्जिताः।  
तं च कर्णमतिक्रम्य कथं कृष्णस्त्वयार्चितः ॥ १६ ॥

नैवर्त्विग् नैव चाचार्यो न राजा मधुसूदनः।  
अर्चितश्च कुरुश्रेष्ठ किमन्यत्प्रियकाम्यया ॥ १७ ॥

अथ वाभ्यर्चनीयोऽयं युष्माकं मधुसूदनः।  
किं राजभिरिहानीतैरवमानाय भारत ॥ १८ ॥

वयं तु न भयादस्य कौन्तेयस्य महात्मनः।  
प्रयच्छामः करान् सर्वे न लोभान्न च सान्त्वनात् ॥ १९ ॥

अस्य धर्मप्रवृत्तस्य पार्थिवत्वं चिकीर्षतः।  
करानस्मै प्रयच्छामः सोऽयमस्मान् न मन्यते ॥ २० ॥

किमन्यदवमानाद्धि यदेनं राजसंसदि ।  
अप्राप्तलक्षणं कृष्णमर्घ्येणार्चितवानसि ॥ २१ ॥

अकस्माद् धर्मपुत्रस्य धर्मात्मेति यशो गतम्।  
को हि धर्मच्युते पूजामेवं युक्तां नियोजयेत् ॥ २२ ॥

योऽयं वृष्णिकुले जातो राजानं हतवान् पुरा।  
जरासंधं महात्मानमन्यायेन दुरात्मवान् ॥ २३ ॥

अद्य धर्मात्मता चैव व्यपकृष्टा युधिष्ठिरात्।  
दर्शितं कृपणत्वं च कृष्णेऽर्घ्यस्य निवेदनात् ॥ २४ ॥

यदि भीताश्च कौन्तेयाः कृपणाश्च तपस्विनः।  
ननु त्वयापि बोद्धव्यं यां पूजां माधवार्हसि ॥ २५ ॥

अथ वा कृपणैरेतामुपनीतां जनार्दन।  
पूजामनर्हः कस्मात् त्वमभ्यनुज्ञातवानसि ॥ २६ ॥

अयुक्तामात्मनः पूजां त्वं पुनर्बहु मन्यसे।  
हविषः प्राप्य निष्यन्दं प्राशिता श्वेव निर्जने ॥ २७ ॥

न त्वयं पार्थिवेन्द्राणामपमानः प्रयुज्यते।  
त्वामेव कुरवो व्यक्तं प्रलम्भन्ते जनार्दन ॥ २८ ॥

क्लीबे दारक्रिया यादृगन्धे वा रूपदर्शनम्।  
अराज्ञो राजवत् पूजा तथा ते मधुसूदन ॥ २९ ॥

दृष्टो युधिष्ठिरो राजा दृष्टो भीष्मश्च यादृशः।  
वासुदेवोऽप्ययं दृष्टः सर्वमेतद् यथातथम् ॥ ३० ॥

इत्युक्त्वा शिशुपालस्तानुत्थाय परमासनात् ।  
निर्ययौ सदसस्तस्मात् सहितो राजभिस्तदा ॥ ३१ ॥