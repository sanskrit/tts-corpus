+++
title_full = "014 श्रीकृष्णकी राजसूययज्ञके लिये सम्मति"
title = "०१४ कृष्णसम्मतिः"

+++


सर्वैर्गुणैर्महाराज राजसूयं त्वमर्हसि ।  
जानतस्त्वेव ते सर्वं किंचिद् वक्ष्यामि भारत ॥ १ ॥

जामदग्न्येन रामेण क्षत्रं यदवशेषितम्।  
तस्मादवरजं लोके यदिदं क्षत्रसंज्ञितम् ॥ २ ॥

कृतोऽयं कुलसंकल्पः क्षत्रियैर्वसुधाधिप ।  
निदेशवाग्भिस्तत् ते ह विदितं भरतर्षभ ॥ ३ ॥

ऐलस्येक्ष्वाकुवंशस्य प्रकृतिं परिचक्षते ।  
राजानः श्रेणिबद्धाश्च तथान्ये क्षत्रिया भुवि ॥ ४ ॥

ऐलवंश्याश्च ये राजंस्तथैवेक्ष्वाकवो नृपाः।  
तानि चैकशतं विद्धि कुलानि भरतर्षभ ॥ ५ ॥

ययातेस्त्वेव भोजानां विस्तरो गुणतो महान्।  
भजतेऽद्य महाराज विस्तरं स चतुर्दिशम् ॥ ६ ॥  
तेषां तथैव तां लक्ष्मीं सर्वक्षत्रमुपासते।

इदानीमेव वै राजन् जरासंधो महीपतिः ॥ ७ ॥  
अभिभूय श्रियं तेषां कुलानामभिषेचितः।  
स्थितो मूर्ध्नि नरेन्द्राणामोजसाऽऽक्रम्य सर्वशः ॥ ८ ॥

सोऽवनिं मध्यमां भुक्त्वा मिथोभेदममन्यत।  
प्रभुर्यस्तु परो राजा यस्मिन्नेकवशे जगत् ॥ ९ ॥

स साम्राज्यं महाराज प्राप्तो भवति योगतः।  
तं स राजा जरासंधं संश्रित्य किल सर्वशः ॥ १० ॥  
राजन् सेनापतिर्जातः शिशुपालः प्रतापवान्।

तमेव च महाराज शिष्यवत् समुपस्थितः ॥ ११ ॥  
वक्रः करूषाधिपतिर्मायायोधी महाबलः ।

अपरौ च महावीर्यौ महात्मानौ समाश्रितौ ॥ १२ ॥  
जरासंधं महावीर्यं तौ हंसडिम्भकावुभौ।

दन्तवक्रः करूषश्च करभो मेघवाहनः।  
मूर्ध्ना दिव्यमणिं बिभ्रद् यमद्भुतमणिं विदुः ॥ १३ ॥

मुरं च नरकं चैव शास्ति यो यवनाधिपः।  
अपर्यन्तबलो राजा प्रतीच्यां वरुणो यथा ॥ १४ ॥  
भगदत्तो महाराज वृद्धस्तव पितुः सखा।  
स वाचा प्रणतस्तस्य कर्मणा च विशेषतः ॥ १५ ॥  
स्नेहबद्धश्च मनसा पितृवद् भक्तिमांस्त्वयि।

प्रतीच्यां दक्षिणं चान्तं पृथिव्याः प्रति यो नृपः ॥ १६ ॥  
मातुलो भवतः शूरः पुरुजित् कुन्तिवर्धनः।  
स ते सन्नतिमानेकः स्नेहतः शत्रुसूदनः ॥ १७ ॥

जरासंधं गतस्त्वेव पुरा यो न मया हतः।  
पुरुषोत्तमविज्ञातो योऽसौ चेदिषु दुर्मतिः ॥ १८ ॥  
आत्मानं प्रतिजानाति लोकेऽस्मिन् पुरुषोत्तमम्।  
आदत्ते सततं मोहाद् यः स चिह्नं च मामकम्॥१९॥  
वङ्गपुण्ड्रकिरातेषु राजा बलसमन्वितः ।  
पौण्ड्रको वासुदेवेति योऽसौ लोकेऽभिविश्रुतः ॥ २० ॥

चतुर्थभाग् महाराज भोज इन्द्रसखो बली।  
विद्याबलाद् यो व्यजयत् सपाण्ड्यक्रथकैशिकान् ॥ २१ ॥  
भ्राता यस्याकृतिः शूरो जामदग्न्यसमोऽभवत्।  
स भक्तो मागधं राजा भीष्मकः परवीरहा ॥ २२ ॥

प्रियाण्याचरतः प्रह्वान् सदा सम्बन्धिनस्ततः।  
भजतो न भजत्यस्मानप्रियेषु व्यवस्थितः ॥ २३ ॥

न कुलं स बलं राजन्नभ्यजानात् तथाऽऽत्मनः।  
पश्यमानो यशो दीप्तं जरासंधमुपस्थितः ॥ २४ ॥

उदीच्याश्च तथा भोजाः कुलान्यष्टादश प्रभो।  
जरासंधभयादेव प्रतीचीं दिशमास्थिताः ॥ २५ ॥

शूरसेना भद्रकारा बोधाः शाल्वाः पटच्चराः।  
सुस्थलाश्च सुकुट्‌टाश्च कुलिन्दाः कुन्तिभिः सह ॥ २६ ॥  
शाल्वायनाश्च राजानः सोदर्यानुचरैः सह।  
दक्षिणा ये च पञ्चालाः पूर्वाः कुन्तिषु कोशलाः ॥ २७ ॥  
तथोत्तरां दिशं चापि परित्यज्य भयार्दिताः।  
मत्स्याः संन्यस्तपादाश्च दक्षिणां दिशमाश्रिताः ॥ २८ ॥

तथैव सर्वपञ्चाला जरासंधभयार्दिताः ।  
स्वराज्यं सम्परित्यज्य विद्रुताः सर्वतो दिशम् ॥ २९ ॥

कस्यचित् त्वथ कालस्य कंसो निर्मथ्य यादवान्।  
बार्हद्रथसुते देव्यावुपागच्छद् वृथामतिः ॥ ३० ॥

अस्तिः प्राप्तिश्च नाम्ना ते सहदेवानुजेऽबले।  
बलेन तेन स्वज्ञातीनभिभूय वृथामतिः ॥ ३१ ॥  
श्रैष्ठ्यं प्राप्तः स तस्यासीदतीवापनयो महान्।

भोजराजन्यवृद्धैश्च पीड्यमानैर्दुरात्मना ॥ ३२ ॥  
ज्ञातित्राणमभीप्सद्भिरस्मत्सम्भावना कृता ।

दत्त्वाक्रूराय सुतनुं तामाहुकसुतां तदा ॥ ३३ ॥  
संकर्षणद्वितीयेन ज्ञातिकार्यं मया कृतम्।  
हतौ कंससुनामानौ मया रामेण चाप्युत ॥ ३४ ॥

भये तु समतिक्रान्ते जरासंधे समुद्यते।  
मन्त्रोऽयं मन्त्रितो राजन् कुलैरष्टादशावरैः ॥ ३५ ॥

अनारभन्तो निघ्नन्तो महास्त्रैः शत्रुघातिभिः।  
न हन्यामो वयं तस्य त्रिभिर्वर्षशतैर्बलम् ॥ ३६ ॥

तस्य ह्यमरसंकाशौ बलेन बलिनां वरौ।  
नामभ्यां हंसडिम्भकावशस्त्रनिधनावुभौ ॥ ३७ ॥

तावुभौ सहितौ वीरौ जरासंधश्च वीर्यवान्।  
त्रयस्त्रयाणां लोकानां पर्याप्ता इति मे मतिः ॥ ३८ ॥

न हि केवलमस्माकं यावन्तोऽन्ये च पार्थिवाः।  
तथैव तेषामासीच्च बुद्धिर्बुद्धिमतां वर ॥ ३९ ॥

अथ हंस इति ख्यातः कश्चिदासीन्महान् नृपः।  
रामेण स हतस्तत्र संग्रामेऽष्टादशावरे ॥ ४० ॥

हतो हंस इति प्रोक्तमथ केनापि भारत।  
तच्छ्रुत्वा डिम्भको राजन् यमुनाम्भस्यमज्जत ॥ ४१ ॥

विना हंसेन लोकेऽस्मिन् नाहं जीवितुमुत्सहे।  
इत्येतां मतिमास्थाय डिम्भको निधनं गतः ॥ ४२ ॥

तथा तु डिम्भकं श्रुत्वा हंसः परपुरंजयः।  
प्रपेदे यमुनामेव सोऽपि तस्यां न्यमज्जत ॥ ४३ ॥

तौ स राजा जरासंधः श्रुत्वा च निधनं गतौ।  
पुरं शून्येन मनसा प्रययौ भरतर्षभ ॥ ४४ ॥

ततो वयममित्रघ्न तस्मिन् प्रतिगते नृपे।  
पुनरानन्दिनः सर्वे मथुरायां वसामहे ॥ ४५ ॥

यदा त्वभ्येत्य पितरं सा वै राजीवलोचना।  
कंसभार्या जरासंधं दुहिता मागधं नृपम्।  
चोदयत्येव राजेन्द्र पतिव्यसनदुःखिता ॥ ४६ ॥  
पतिघ्नं मे जहीत्येवं पुनः पुनररिंदम।

ततो वयं महाराज तं मन्त्रं पूर्वमन्त्रितम् ॥ ४७ ॥  
संस्मरन्तो विमनसो व्यपयाता नराधिप।

पृथक्त्वेन महाराज संक्षिप्य महतीं श्रियम् ॥ ४८ ॥  
पलायामो भयात् तस्य ससुतज्ञातिबान्धवाः।  
इति संचिन्त्य सर्वे स्म प्रतीचीं दिशमाश्रिताः ॥ ४९ ॥

कुशस्थलीं पुरीं रम्यां रैवतेनोपशोभिताम्।  
ततो निवेशं तस्यां च कृतवन्तो वयं नृप ॥ ५० ॥

तथैव दुर्गसंस्कारं देवैरपि दुरासदम्।  
स्त्रियोऽपि यस्यां युध्येयुः किमु वृष्णिमहारथाः ॥ ५१ ॥

तस्यां वयममित्रघ्न निवसामोऽकुतोभयाः ।  
आलोच्य गिरिमुख्यं तं मागधं तीर्णमेव च ॥ ५२ ॥  
माधवाः कुरुशार्दूल परां मुदमवाप्नुवन्।

एवं वयं जरासंधादभितः कृतकिल्बिषाः ॥ ५३ ॥  
सामर्थ्यवन्तः सम्बन्धाद् गोमन्तं समुपाश्रिताः।

त्रियोजनायतं सद्म त्रिस्कन्धं योजनावधि ॥ ५४ ॥  
योजनान्ते शतद्वारं वीरविक्रमतोरणम् ।  
अष्टादशावरैर्नद्धं क्षत्रियैर्युद्धदुर्मदैः ॥ ५५ ॥

अष्टादश सहस्राणि भ्रातॄणां सन्ति नः कुले।  
आहुकस्य शतं पुत्रा एकैकस्त्रिदशावरः ॥ ५६ ॥

चारुदेष्णः सह भ्रात्रा चक्रदेवोऽथ सात्यकिः।  
अहं च रौहिणेयश्च साम्बः प्रद्युम्न एव च ॥ ५७ ॥  
एवमतिरथाः सप्त राजन्नन्यान् निबोध मे।  
कृतवर्मा ह्यनाधृष्टिः समीकः समितिंजयः ॥ ५८ ॥  
कङ्कः शङ्कुश्च कुन्तिश्च सप्तैते वै महारथाः।  
पुत्रौ चान्धकभोजस्य वृद्धो राजा च ते दश ॥ ५९ ॥

वज्रसंहनना वीरा वीर्यवन्तो महारथाः।  
स्मरन्तो मध्यमं देशं वृष्णिमध्ये व्यवस्थिताः ॥ ६० ॥

(वितद्रुर्झल्लिबभ्रू च उद्धवोऽथ विदूरथः।  
वसुदेवोग्रसेनौ च सप्तैते मन्त्रिपुङ्गवाः॥  
प्रसेनजिच्च यमलो राजराजगुणान्वितः ।  
स्यमन्तको मणिर्यस्य रुक्मं निस्रवते बहु॥)

स त्वं सम्राड्‌गुणैर्युक्तः सदा भरतसत्तम।  
क्षत्रे सम्राजमात्मानं कर्तुमर्हसि भारत ॥ ६१ ॥

(दुर्योधनं शान्तनवं द्रोणं द्रौणायनिं कृपम्।  
कर्णं च शिशुपालं च रुक्मिणं च धनुर्धरम्॥  
एकलव्यं द्रुमं श्वेतं शैब्यं शकुनिमेव च।  
एतानजित्वा संग्रामे कथं शक्नोषि तं क्रतुम्॥  
अथैते गौरवेणैव न योत्स्यन्ति नराधिपाः।)

न तु शक्यं जरासंधे जीवमाने महाबले।  
राजसूयस्त्वयावाप्तुमेषा राजन् मतिर्मम ॥ ६२ ॥

तेन रुद्धा हि राजानः सर्वे जित्वा गिरिव्रजे।  
कन्दरे पर्वतेन्द्रस्य सिंहेनेव महाद्विपाः ॥ ६३ ॥

स हि राजा जरासंधो यियक्षुर्वसुधाधिपैः।  
महादेवं महात्मानमुमापतिमरिंदम ॥ ६४ ॥  
आराध्य तपसोग्रेण निर्जितास्तेन पार्थिवाः।  
प्रतिज्ञायाश्च पारं स गतः पार्थिवसत्तम ॥ ६५ ॥

स हि निर्जित्य निर्जित्य पार्थिवान् पृतनागतान्।  
पुरमानीय बद्ध्वा च चकार पुरुषव्रजम् ॥ ६६ ॥

वयं चैव महाराज जरासंधभयात् तदा।  
मथुरां सम्परित्यज्य गता द्वारवतीं पुरीम् ॥ ६७ ॥

यदि त्वेनं महाराज यज्ञं प्राप्तुमभीप्ससि।  
यतस्व तेषां मोक्षाय जरासंधवधाय च ॥ ६८ ॥

समारम्भो न शक्योऽयमन्यथा कुरुनन्दन।  
राजसूयश्च कार्त्स्न्येन कर्तुं मतिमतां वर ॥ ६९ ॥

(जरासंधवधोपायश्चिन्त्यतां भरतर्षभ ।  
तस्मिन् जिते जितं सर्वं सकलं पार्थिवं बलम्॥)

इत्येषा मे मती राजन् यथा वा मन्यसेऽनघ।  
एवंगते ममाचक्ष्व स्वयं निश्चित्य हेतुभिः ॥ ७० ॥