+++
title_full = "013 युधिष्ठिरका राजसूयविषयक संकल्प और उसके विषयमें भाइयों, मन्त्रियों, मुनियों तथा श्रीकृष्णसे सलाह लेना"
title = "०१३ राजसूयसङ्कल्पः"

+++


ऋषेस्तद् वचनं श्रुत्वा निशश्वास युधिष्ठिरः।  
चिन्तयन् राजसूयेष्टिं न लेभे शर्म भारत ॥ १ ॥

राजर्षीणां च तं श्रुत्वा महिमानं महात्मनाम्।  
यज्वनां कर्मभिः पुण्यैर्लोकप्राप्तिं समीक्ष्य च ॥ २ ॥  
हरिश्चन्द्रं च राजर्षिं रोचमानं विशेषतः।  
यज्वानं यज्ञमाहर्तुं राजसूयमियेष सः ॥ ३ ॥

युधिष्ठिरस्ततः सर्वानर्चयित्वा सभासदः ।  
प्रत्यर्चितश्च तैः सर्वैर्यज्ञायैव मनो दधे ॥ ४ ॥

स राजसूयं राजेन्द्र कुरूणामृषभस्तदा।  
आहर्तुं प्रवणं चक्रे मनः संचिन्त्य चासकृत् ॥ ५ ॥

भूयश्चाद्भुतवीर्यौजा धर्ममेवानुचिन्तयन् ।  
किं हितं सर्वलोकानां भवेदिति मनो दधे ॥ ६ ॥

अनुगृह्णन् प्रजाः सर्वाः सर्वधर्मभृतां वरः।  
अविशेषेण सर्वेषां हितं चक्रे युधिष्ठिरः ॥ ७ ॥

सर्वेषां दीयतां देयं मुञ्चन् कोपमदावुभौ।  
साधु धर्मेति धर्मेति नान्यच्छ्रूयेत भाषितम् ॥ ८ ॥

एवंगते ततस्तस्मिन् पितरीवाश्वसञ्जनाः ।  
न तस्य विद्यते द्वेष्टा ततोऽस्याजातशत्रुता ॥ ९ ॥

परिग्रहान्नरेन्द्रस्य भीमस्य परिपालनात् ।  
शत्रूणां क्षपणाच्चैव बीभत्सोः सव्यसाचिनः ॥ १० ॥  
धीमतः सहदेवस्य धर्माणामनुशासनात् ।  
वैनत्यात् सर्वतश्चैव नकुलस्य स्वभावतः।  
अविग्रहा वीतभयाः स्वधर्मनिरताः सदा ॥ ११ ॥  
निकामवर्षाः स्फीताश्च आसञ्जनपदास्तथा ।

वार्धुषी यज्ञसत्त्वानि गोरक्षं कर्षणं वणिक् ॥ १२ ॥  
विशेषात् सर्वमेवैतत् संजज्ञे राजकर्मणा।  
अनुकर्षं च निष्कर्षं व्याधिपावकमूर्च्छनम् ॥ १३ ॥  
सर्वमेव न तत्रासीद् धर्मनित्ये युधिष्ठिरे।

दस्युभ्यो वञ्चकेभ्यश्च राज्ञः प्रति परस्परम् ॥ १४ ॥  
राजवल्लभतश्चैव नाश्रूयत मृषा कृतम्।

प्रियं कर्तुमुपस्थातुं बलिकर्म स्वकर्मजम् ॥ १५ ॥  
अभिहर्तुं नृपाः षट्सु पृथग् जात्यैश्च नैगमैः।  
ववृधे विषयस्तत्र धर्मनित्ये युधिष्ठिरे ॥ १६ ॥  
कामतोऽप्युपयुञ्जानै राजसैर्लोभजैर्जनैः ।

सर्वव्यापी सर्वगुणी सर्वसाहः स सर्वराट् ॥ १७ ॥

यस्मिन्नधिकृतः सम्राड् भ्राजमानो महायशाः।  
यत्र राजन् दश दिशः पितृतो मातृतस्तथा।  
अनुरक्ताः प्रजा आसन्नागोपाला द्विजातयः ॥ १८ ॥

स मन्त्रिणः समानाय्य भ्रातॄंश्च वदतां वरः।  
राजसूयं प्रति तदा पुनः पुनरपृच्छत ॥ १९ ॥

ते पृच्छमानाः सहिता वचोऽर्थ्यं मन्त्रिणस्तदा।  
युधिष्ठिरं महाप्राज्ञं यियक्षुमिदमब्रुवन् ॥ २० ॥

येनाभिषिक्तो नृपतिर्वारुणं गुणमृच्छति ।  
तेन राजापि तं कृत्स्नं सम्राड्‌गुणमभीप्सति ॥ २१ ॥

तस्य सम्राड्‌गुणार्हस्य भवतः कुरुनन्दन।  
राजसूयस्य समयं मन्यन्ते सुहृदस्तव ॥ २२ ॥

तस्य यज्ञस्य समयः स्वाधीनः क्षत्रसम्पदा।  
साम्ना षडग्नयो यस्मिंश्चीयन्ते शंसितव्रतैः ॥ २३ ॥

दर्वीहोमानुपादाय सर्वान् यः प्राप्नुते क्रतून्।  
अभिषेकं च यस्यान्ते सर्वजित् तेन चोच्यते ॥ २४ ॥

समर्थोऽसि महाबाहो सर्वे ते वशगा वयम्।  
अचिरात् त्वं महाराज राजसूयमवाप्स्यसि ॥ २५ ॥

अविचार्य महाराज राजसूये मनः कुरु।  
इत्येवं सुहृदः सर्वे पृथक् च सह चाब्रुवन् ॥ २६ ॥

स धर्म्यं पाण्डवस्तेषां वचः श्रुत्वा विशाम्पते।  
धृष्टमिष्टं वरिष्ठं च जग्राह मनसारिहा ॥ २७ ॥

श्रुत्वा सुहृद्वचस्तच्च जानंश्चाप्यात्मनः क्षमम्।  
पुनः पुनर्मनो दध्रे राजसूयाय भारत ॥ २८ ॥

स भ्रातृभिः पुनर्धीमानृत्विग्भिश्च महात्मभिः।  
मन्त्रिभिश्चापि सहितो धर्मराजो युधिष्ठिरः।  
धौम्यद्वैपायनाद्यैश्च मन्त्रयामास मन्त्रवित् ॥ २९ ॥

इयं या राजसूयस्य सम्राडर्हस्य सुक्रतोः।  
श्रद्दधानस्य वदतः स्पृहा मे सा कथं भवेत् ॥ ३० ॥

एवमुक्तास्तु ते तेन राज्ञा राजीवलोचन।  
इदमूचुर्वचः काले धर्मराजं युधिष्ठिरम् ॥ ३१ ॥

अर्हस्त्वमसि धर्मज्ञ राजसूयं महाक्रतुम्।  
अथैवमुक्ते नृपतावृत्विग्भिर्ऋषिभिस्तथा ॥ ३२ ॥  
मन्त्रिणो भ्रातरश्चान्ये तद्वचः प्रत्यपूजयन्।

स तु राजा महाप्राज्ञः पुनरेवात्मनाऽऽत्मवान् ॥ ३३ ॥  
भूयो विममृशे पार्थो लोकानां हितकाम्यया।  
सामर्थ्ययोगं सम्प्रेक्ष्य देशकालौ व्ययागमौ ॥ ३४ ॥  
विमृश्य सम्यक् च धिया कुर्वन् प्राज्ञो न सीदति।  
न हि यज्ञसमारम्भः केवलात्मविनिश्चयात् ॥ ३५ ॥  
भवतीति समाज्ञाय यत्नतः कार्यमुद्वहन्।  
स निश्चयार्थं कार्यस्य कृष्णमेव जनार्दनम् ॥ ३६ ॥  
सर्वलोकात् परं मत्वा जगाम मनसा हरिम्।  
अप्रमेयं महाबाहुं कामाज्जातमजं नृषु ॥ ३७ ॥

पाण्डवस्तर्कयामास कर्मभिर्देवसम्मतैः ।  
नास्य किंचिदविज्ञातं नास्य किंचिदकर्मजम् ॥ ३८ ॥

न स किंचिन्न विषहेदिति कृष्णममन्यत।  
स तु तां नैष्ठिकीं बुद्धिं कृत्वा पार्थो युधिष्ठिरः॥३९॥  
गुरुवद् भूतगुरवे प्राहिणोद् दूतमञ्जसा।  
शीघ्रगेन रथेनाशु स दूतः प्राप्य यादवान् ॥ ४० ॥  
द्वारकावासिनं कृष्णं द्वारवत्यां समासदत्।

(स प्रह्वः प्राञ्जलिर्भूत्वा व्यज्ञापयत माधवम्॥

धर्मराजो हृषीकेश धौम्यव्यासादिभिः सह।  
पाञ्चालमात्स्यसहितैर्भ्रातृभिश्चैव सर्वशः ॥  
त्वद्दर्शनं महाबाहो काङ्क्षते स युधिष्ठिरः।

इन्द्रसेनवचः श्रुत्वा यादवप्रवरो बली।)  
दर्शनाकङ्क्षिणं पार्थं दर्शनाकाङ्क्षयाच्युतः ॥ ४१ ॥  
इन्द्रसेनेन सहित इन्द्रप्रस्थमगात् तदा।

व्यतीत्य विविधान् देशांस्त्वरावान् क्षिप्रवाहनः ॥ ४२ ॥

इन्द्रप्रस्थगतं पार्थमभ्यगच्छज्जनार्दनः ।  
स गृहे पितृवद् भ्रात्रा धर्मराजेन पूजितः।  
भीमेन च ततोऽपश्यत् स्वसारं प्रीतिमान् पितुः ॥ ४३ ॥

प्रीतः प्रीतेन सुहृदा रेमे स सहितस्तदा।  
अर्जुनेन यमाभ्यां च गुरुवत् पर्युपासितः ॥ ४४ ॥

तं विश्रान्तं शुभे देशे क्षणिनं कल्पमच्युतम्।  
धर्मराजः समागम्याज्ञापयत् स्वप्रयोजनम् ॥ ४५ ॥

प्रार्थितो राजसूयो मे न चासौ केवलेप्सया।  
प्राप्यते येन तत् ते हि विदितं कृष्ण सर्वशः॥४६॥

यस्मिन् सर्वं सम्भवति यश्च सर्वत्र पूज्यते।  
यश्च सर्वेश्वरो राजा राजसूयं स विन्दति ॥ ४७ ॥

तं राजसूयं सुहृदः कार्यमाहुः समेत्य मे।  
तत्र मे निश्चिततमं तव कृष्ण गिरा भवेत् ॥ ४८ ॥

केचिद्धि सौहृदादेव न दोषं परिचक्षते।  
स्वार्थहेतोस्तथैवान्ये प्रियमेव वदन्त्युत ॥ ४९ ॥

प्रियमेव परीप्सन्ते केचिदात्मनि यद्धितम्।  
एवम्प्रायाश्च दृश्यन्ते जनवादाः प्रयोजने ॥ ५० ॥

त्वं तु हेतूनतीत्यैतान् कामक्रोधौ व्युदस्य च।  
परमं यत् क्षमं लोके यथावद् वक्तुमर्हसि ॥ ५१ ॥