+++
title_full = "016 जरासंधको जीतनेके विषयमें युधिष्ठिरके उत्साहहीन होनेपर अर्जुनका उत्साहपूर्ण उद्\u200cगार"
title = "०१६ अर्जुन-प्रोत्साहनम्"

+++


सम्राड्‌गुणमभीप्सन् वै युष्मान् स्वार्थपरायणः।  
कथं प्रहिणुयां कृष्ण सोऽहं केवलसाहसात् ॥ १ ॥

भीमार्जुनावुभौ नेत्रे मनो मन्ये जनार्दनम्।  
मनश्चक्षुर्विहीनस्य कीदृशं जीवितं भवेत् ॥ २ ॥

जरासंधबलं प्राप्य दुष्पारं भीमविक्रमम्।  
यमोऽपि न विजेताऽऽजौ तत्र वः किं विचेष्टितम् ॥ ३ ॥

(कथं जित्वा पुनर्यूयमस्मान् सम्प्रति यास्यथ।)  
अस्मिंस्त्वर्थान्तरे युक्तमनर्थः प्रतिपद्यते ।  
तस्मान्न प्रतिपत्तिस्तु कार्या युक्ता मता मम ॥ ४ ॥

यथाहं विमृशाम्येकस्तत् तावच्छ्रूयतां मम।  
संन्यासं रोचये साधु कार्यस्यास्य जनार्दन।  
प्रतिहन्ति मनो मेऽद्य राजसूयो दुराहरः ॥ ५ ॥

पार्थः प्राप्य धनुः श्रेष्ठमक्षय्ये च महेषुधी।  
रथं ध्वजं सभां चैव युधिष्ठिरमभाषत ॥ ६ ॥

धनुः शस्त्रं शरा वीर्यं पक्षो भूमिर्यशो बलम्।  
प्राप्तमेतन्मया राजन् दुष्प्रापं यदभीप्सितम् ॥ ७ ॥

कुले जन्म प्रशंसन्ति वैद्याः साधु सुनिष्ठिताः।  
बलेन सदृशं नास्ति वीर्यं तु मम रोचते ॥ ८ ॥

कृतवीर्यकुले जातो निर्वीर्यः किं करिष्यति।  
निर्वीर्ये तु कुले जातो वीर्यवांस्तु विशिष्यते ॥ ९ ॥

क्षत्रियः सर्वशो राजन् यस्य वृत्तिर्द्विषज्जये।  
सर्वैर्गुणैर्विहीनोऽपि वीर्यवान् हि तरेद् रिपून् ॥ १० ॥

सर्वैरपि गुणैर्युक्तो निर्वीर्यः किं करिष्यति।  
गुणीभूता गुणाः सर्वे तिष्ठन्ति हि पराक्रमे ॥ ११ ॥

जयस्य हेतुः सिद्धिर्हि कर्म दैवं च संश्रितम्।  
संयुक्तो हि बलैः कश्चित् प्रमादान्नोपयुज्यते ॥ १२ ॥

तेन द्वारेण शत्रुभ्यः क्षीयते सबलो रिपुः ॥ १३ ॥

दैन्यं यथा बलवति तथा मोहो बलान्विते।  
तावुभौ नाशकौ हेतू राज्ञा त्याज्यौ जयार्थिना ॥ १४ ॥

जरासंधविनाशं च राज्ञां च परिरक्षणम्।  
यदि कुर्याम यज्ञार्थं किं ततः परमं भवेत् ॥ १५ ॥

अनारम्भे हि नियतो भवेदगुणनिश्चयः।  
गुणान्निःसंशयाद् राजन् नैर्गुण्यं मन्यसे कथम् ॥ १६ ॥

काषायं सुलभं पश्चान्मुनीनां शममिच्छताम्।  
साम्राज्यं तु भवेच्छक्यं वयं योत्स्यामहे परान् ॥ १७ ॥