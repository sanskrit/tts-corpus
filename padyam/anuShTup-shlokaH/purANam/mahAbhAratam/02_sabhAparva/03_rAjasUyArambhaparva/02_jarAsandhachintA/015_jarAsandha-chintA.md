+++
title_full = "015 जरासंधके विषयमें राजा युधिष्ठिर, भीम और श्रीकृष्णकी बातचीत"
title = "०१५ जरासन्ध-चिन्ता"

+++


उक्तं त्वया बुद्धिमता यन्नान्यो वक्तुमर्हति।  
संशयानां हि निर्मोक्ता त्वन्नान्यो विद्यते भुवि ॥ १ ॥

गृहे गृहे हि राजानः स्वस्य स्वस्य प्रियंकराः।  
न च साम्राज्यमाप्तास्ते सम्राट्‌छब्दो हि कृच्छ्रभाक् ॥ २ ॥

कथं परानुभावज्ञः स्वं प्रशंसितुमर्हति।  
परेण समवेतस्तु यः प्रशस्यः स पूज्यते ॥ ३ ॥

विशाला बहुला भूमिर्बहुरत्नसमाचिता ।  
दूरं गत्वा विजानाति श्रेयो वृष्णिकुलोद्वह ॥ ४ ॥

शममेव परं मन्ये शमात् क्षेमं भवेन्मम।  
आरम्भे पारमेष्ठ्ये तु न प्राप्यमिति मे मतिः ॥ ५ ॥

एवमेते हि जानन्ति कुले जाता मनस्विनः।  
कश्चित् कदाचिदेतेषां भवेच्छ्रेष्ठो जनार्दन ॥ ६ ॥

वयं चैव महाभाग जरासंधभयात् तदा।  
शङ्किताः स्म महाभाग दौरात्म्यात् तस्य चानघ ॥ ७ ॥  
अहं हि तव दुर्धर्ष भुजवीर्याश्रयः प्रभो।  
नात्मानं बलिनं मन्ये त्वयि तस्माद् विशङ्किते ॥ ८ ॥

त्वत्सकाशाच्च रामाच्च भीमसेनाच्च माधव।  
अर्जुनाद् वा महाबाहो हन्तुं शक्यो न वेति वै।  
एवं जानन् हि वार्ष्णेय विमृशामि पुनः पुनः ॥ ९ ॥

त्वं मे प्रमाणभूतोऽसि सर्वकार्येषु केशव।  
तच्छ्रुत्वा चाब्रवीद् भीमो वाक्यं वाक्यविशारदः ॥ १० ॥

अनारम्भपरो राजा वल्मीक इव सीदति।  
दुर्बलश्चानुपायेन बलिनं योऽधितिष्ठति ॥ ११ ॥

अतन्द्रितश्च प्रायेण दुर्बलो बलिनं रिपुम्।  
जयेत् सम्यक् प्रयोगेण नीत्यार्थानात्मनो हितान् ॥ १२ ॥

कृष्णे नयो मयि बलं जयः पार्थे धनंजये।  
मागधं साधयिष्याम इष्टिं त्रय इवाग्नयः ॥ १३ ॥

(त्वद्‌बुद्धिबलमाश्रित्य सर्वं प्राप्स्यति धर्मराट्।  
जयोऽस्माकं हि गोविन्द येषां नाथो भवान् सदा॥)

अर्थानारभते बालो नानुबन्धमवेक्षते ।  
तस्मादरिं न मृष्यन्ति बालमर्थपरायणम् ॥ १४ ॥  
जित्वा जय्यान् यौवनाश्विः पालनाच्च भगीरथः।  
कार्तवीर्यस्तपोवीर्याद् बलात् तु भरतो विभुः ॥ १५ ॥

ऋद्ध्या मरुत्तस्तान् पञ्च सम्राजस्त्वनुशुश्रुम।  
साम्राज्यमिच्छतस्ते तु सर्वाकारं युधिष्ठिर ॥ १६ ॥  
निग्राह्यलक्षणं प्राप्तिर्धर्मार्थनयलक्षणैः ॥ १७ ॥

बार्हद्रथो जरासंधस्तद् विद्धि भरतर्षभ।  
न चैनमनुरुद्ध्यन्ते कुलान्येकशतं नृपाः।  
तस्मादिह बलादेव साम्राज्यं कुरुते हि सः ॥ १८ ॥

रत्नभाजो हि राजानो जरासंधमुपासते।  
न च तुष्यति तेनापि बाल्यादनयमास्थितः ॥ १९ ॥

मूर्धाभिषिक्तं नृपतिं प्रधानपुरुषो बलात्।  
आदत्ते न च नो दृष्टोऽभागः पुरुषतः क्वचित् ॥ २० ॥

एवं सर्वान् वशे चक्रे जरासंधः शतावरान्।  
तं दुर्बलतरो राजा कथं पार्थ उपैष्यति ॥ २१ ॥

प्रोक्षितानां प्रमृष्टानां राज्ञां पशुपतेर्गृहे।  
पशूनामिव का प्रीतिर्जीविते भरतर्षभ ॥ २२ ॥

क्षत्रियः शस्त्रमरणो यदा भवति सत्कृतः।  
ततः स्म मागधं संख्ये प्रतिबाधेम यद् वयम् ॥ २३ ॥

षडशीतिः समानीताः शेषा राजंश्चतुर्दश।  
जरासंधेन राजानस्ततः क्रूरं प्रवर्त्स्यते ॥ २४ ॥

प्राप्नुयात्‌ स यशो दीप्तं तत्र यो विघ्नमाचरेत्।  
जयेद् यश्च जरासंधं स सम्राण्नियतं भवेत् ॥ २५ ॥