+++
title_full = "018 जरा राक्षसीका अपना परिचय देना और उसीके नामपर बालकका नामकरण होना"
title = "०१८ जरासन्ध-नाम"

+++


जरा नामास्मि भद्रं ते राक्षसी कामरूपिणी।  
तव वेश्मनि राजेन्द्र पूजिता न्यवसं सुखम् ॥ १ ॥

गृहे गृहे मनुष्याणां नित्यं तिष्ठामि राक्षसी।  
गृहदेवीति नाम्ना वै पुरा सृष्टा स्वयंभुवा ॥ २ ॥

दानवानां विनाशाय स्थापिता दिव्यरूपिणी।  
यो मां भक्त्या लिखेत् कुड्ये सपुत्रां यौवनान्विताम् ॥ ३ ॥  
गृहे तस्य भवेद् वृद्धिरन्यथा क्षयमाप्नुयात्।  
त्वद्‌गृहे तिष्ठमानाहं पूजिताहं सदा विभो ॥ ४ ॥

लिखिता चैव कुड्येषु पुत्रैर्बहुभिरावृता।  
गन्धपुष्पैस्तथा धूपैर्भक्ष्यभोज्यैः सुपूजिता ॥ ५ ॥

साहं प्रत्युपकारार्थं चिन्तयाम्यनिशं तव।  
तवेमे पुत्रशकले दृष्टवत्यस्मि धार्मिक ॥ ६ ॥  
संश्लेषिते मया दैवात् कुमारः समपद्यत।  
तव भाग्यान्महाराज हेतुमात्रमहं त्विह ॥ ७ ॥

(तस्य बालस्य यत् कृत्यं तत् कुरुष्व नराधिप।  
मम नाम्ना च लोकेऽस्मिन् ख्यात एष भविष्यति॥)

मेरुं वा खादितुं शक्ता किं पुनस्तव बालकम्।  
गृहसम्पूजनात् तुष्ट्या मया प्रत्यर्पितस्तव ॥ ८ ॥

एवमुक्त्वा तु सा राजंस्तत्रैवान्तरधीयत।  
स संगृह्य कुमारं तं प्रविवेश गृहं नृपः ॥ ९ ॥

तस्य बालस्य यत् कृत्यं तच्चकार नृपस्तदा।  
आज्ञापयच्च राक्षस्या मगधेषु महोत्सवम् ॥ १० ॥

तस्य नामाकरोच्चैव पितामहसमः पिता।  
जरया संधितो यस्माज्जरासंधो भवत्वयम् ॥ ११ ॥

सोऽवर्धत महातेजा मगधाधिपतेः सुतः।  
प्रमाणबलसम्पन्नो हुताहुतिरिवानलः ।  
मातापित्रोर्नन्दिकरः शुक्लपक्षे यथा शशी ॥ १२ ॥