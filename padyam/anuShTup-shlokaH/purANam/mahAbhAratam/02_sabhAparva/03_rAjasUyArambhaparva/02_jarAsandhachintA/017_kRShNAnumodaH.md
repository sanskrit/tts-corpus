+++
title_full = "017 श्रीकृष्णके द्वारा अर्जुनकी बातका अनुमोदन तथा युधिष्ठिरको जरासंधकी उत्पत्तिका प्रसंग सुनाना"
title = "०१७ कृष्णानुमोदः"

+++


जातस्य भारते वंशे तथा कुन्त्याः सुतस्य च।  
या वै युक्ता मतिः सेयमर्जुनेन प्रदर्शिता ॥ १ ॥

न स्म मृत्युं वयं विद्म रात्रौ वा यदि वा दिवा।  
न चापि कंचिदमरमयुद्धेनानुशुश्रुम ॥ २ ॥

एतावदेव पुरुषैः कार्यं हृदयतोषणम्।  
नयेन विधिदृष्टेन यदुपक्रमते परान् ॥ ३ ॥

सुनयस्यानपायस्य संयोगे परमः क्रमः।  
संगत्या जायतेऽसाम्यं साम्यं च न भवेद् द्वयोः ॥ ४ ॥

अनयस्यानुपायस्य संयुगे परमः क्षयः।  
संशयो जायते साम्याज्जयश्च न भवेद् द्वयोः ॥ ५ ॥

ते वयं नयमास्थाय शत्रुदेहसमीपगाः।  
कथमन्तं न गच्छेम वृक्षस्येव नदीरयाः।  
पररन्ध्रे पराक्रान्ताः स्वरन्ध्रावरणे स्थिताः ॥ ६ ॥

व्यूढानीकैरतिबलैर्न युद्ध्येदरिभिः सह ।  
इति बुद्धिमतां नीतिस्तन्ममापीह रोचते ॥ ७ ॥

अनवद्या ह्यसम्बुद्धाः प्रविष्टाः शत्रुसद्म तत्।  
शत्रुदेहमुपाक्रम्य तं कामं प्राप्नुयामहे ॥ ८ ॥

एको ह्येव श्रियं नित्यं बिभर्ति पुरुषर्षभः।  
अन्तरात्मेव भूतानां तत्क्षयं नैव लक्षये ॥ ९ ॥

अथवैनं निहत्याजौ शेषेणापि समाहताः।  
प्राप्नुयाम ततः स्वर्गं ज्ञातित्राणपरायणाः ॥ १० ॥

कृष्ण कोऽयं जरासंधः किंवीर्यः किम्पराक्रमः।  
यस्त्वां स्पृष्ट्वाग्निसदृशं न दग्धः शलभो यथा ॥ ११ ॥

शृणु राजन् जरासंधो यद्वीर्यो यत्पराक्रमः।  
यथा चोपेक्षितोऽस्माभिर्बहुशः कृतविप्रियः ॥ १२ ॥

अक्षौहिणीनां तिसृणां पतिः समरदर्पितः।  
राजा बृहद्रथो नाम मगधाधिपतिर्बली ॥ १३ ॥

रूपवान् वीर्यसम्पन्नः श्रीमानतुलविक्रमः ।  
नित्यं दीक्षाङ्किततनुः शतक्रतुरिवापरः ॥ १४ ॥

तेजसा सूर्यसंकाशः क्षमया पृथिवीसमः।  
यमान्तकसमः क्रोधे श्रिया वैश्रवणोपमः ॥ १५ ॥

तस्याभिजनसंयुक्तैर्गुणैर्भरतसत्तम ।  
व्याप्तेयं पृथिवी सर्वा सूर्यस्येव गभस्तिभिः ॥ १६ ॥

स काशिराजस्य सुते यमजे भरतर्षभ।  
उपयेमे महावीर्यो रूपद्रविणसंयुते ।  
तयोश्चकार समयं मिथः स पुरुषर्षभः ॥ १७ ॥  
नातिवर्तिष्य इत्येवं पत्नीभ्यां संनिधौ तदा।  
स ताभ्यां शुशुभे राजा पत्नीभ्यां वसुधाधिपः ॥ १८ ॥  
प्रियाभ्यामनुरूपाभ्यां करेणुभ्यामिव द्विपः ।

तयोर्मध्यगतश्चापि रराज वसुधाधिपः ॥ १९ ॥  
गङ्गायमुनयोर्मध्ये मूर्तिमानिव सागरः ।

विषयेषु निमग्नस्य तस्य यौवनमभ्यगात् ॥ २० ॥  
न च वंशकरः पुत्रस्तस्याजायत कश्चन।  
मङ्गलैर्बहुभिर्होमैः पुत्रकामाभिरिष्टिभिः ।  
नाससाद नृपश्रेष्ठः पुत्रं कुलविवर्धनम् ॥ २१ ॥

अथ काक्षीवतः पुत्रं गौतमस्य महात्मनः।  
शुश्राव तपसि श्रान्तमुदारं चण्डकौशिकम् ॥ २२ ॥  
यदृच्छयाऽऽगतं तं तु वृक्षमूलमुपाश्रितम्।  
पत्नीभ्यां सहितो राजा सर्वरत्नैरतोषयत् ॥ २३ ॥

(बृहद्रथं च स ऋषिः यथावत् प्रत्यनन्दत।  
उपविष्टश्च तेनाथ अनुज्ञातो महात्मना॥  
तमपृच्छत् तदा विप्रः किमागमनमित्यथ।  
पौरैरनुगतस्यैव पत्नीभ्यां सहितस्य च॥

स उवाच मुनिं राजा भगवन् नास्ति मे सुतः।  
अपुत्रस्य वृथा जन्म इत्याहुर्मुनिसत्तम॥

तादृशस्य हि राज्येन वृद्धत्वे किं प्रयोजनम्।  
सोऽहं तपश्चरिष्यामि पत्नीभ्यां सहितो वने॥

नाप्रजस्य मुने कीर्तिः स्वर्गश्चैवाक्षयो भवेत्।  
एवमुक्तस्य राज्ञा तु मुनेः कारुण्यमागतम्॥)

तमब्रवीत् सत्यधृतिः सत्यवागृषिसत्तमः ।  
परितुष्टोऽस्मि राजेन्द्र वरं वरय सुव्रत ॥ २४ ॥  
ततः सभार्यः प्रणतस्तमुवाच बृहद्रथः।  
पुत्रदर्शननैराश्याद् वाष्पसंदिग्धया गिरा ॥ २५ ॥

भगवन् राज्यमुत्सृज्य प्रस्थितोऽहं तपोवनम्।  
किं वरेणाल्पभाग्यस्य किं राज्येनाप्रजस्य मे ॥ २६ ॥

एतच्छ्रुत्वा मुनिर्ध्यानमगमत् क्षुभितेन्द्रियः ।  
तस्यैव चाम्रवृक्षस्यच्छायायां समुपाविशत् ॥ २७ ॥

तस्योपविष्टस्य मुनेरुत्सङ्गे निपपात ह।  
अवातमशुकादष्टमेकमाम्रफलं किल ॥ २८ ॥

तत् प्रगृह्य मुनिश्रेष्ठो हृदयेनाभिमन्त्र्य च।  
राज्ञे ददावप्रतिमं पुत्रसम्प्राप्तिकारणम् ॥ २९ ॥

उवाच च महाप्राज्ञस्तं राजानं महामुनिः।  
गच्छ राजन् कृतार्थोऽसि निवर्तस्व नराधिप ॥ ३० ॥

(एष ते तनयो राजन् मा तप्सीस्त्वं तपो वने।  
प्रजाः पालय धर्मेण एष धर्मो महीक्षिताम्॥

यजस्व विविधैर्यज्ञैरिन्द्रं तर्पय चेन्दुना।  
पुत्रं राज्ये प्रतिष्ठाप्य तत आश्रममाव्रज॥

अष्टौ वरान् प्रयच्छामि तव पुत्रस्य पार्थिव।  
ब्रह्मण्यतामजेयत्वं युद्धेषु च तथा रतिम्॥

प्रियातिथेयतां चैव दीनानामन्ववेक्षणम् ।  
तथा बलं च सुमहल्लोके कीर्तिं च शाश्वतीम्॥  
अनुरागं प्रजानां च ददौ तस्मै स कौशिकः।)

एतच्छ्रुत्वा मुनेर्वाक्यं शिरसा प्रणिपत्य च।  
मुनेः पादौ महाप्राज्ञः स नृपः स्वगृहं गतः ॥ ३१ ॥

यथासमयमाज्ञाय तदा स नृपसत्तमः।  
द्वाभ्यामेकं फलं प्रादात् पत्नीभ्यां भरतर्षभ ॥ ३२ ॥

ते तदाम्रं द्विधा कृत्वा भक्षयामासतुः शुभे।  
भावित्वादपि चार्थस्य सत्यवाक्यतया मुनेः ॥ ३३ ॥  
तयोः समभवद् गर्भः फलप्राशनसम्भवः।  
ते च दृष्ट्वा स नृपतिः परां मुदमवाप ह॥३४॥

अथ काले महाप्राज्ञ यथासमयमागते।  
प्रजायेतामुभे राजञ्छरीरशकले तदा ॥ ३५ ॥

एकाक्षिबाहुचरणे अर्धोदरमुखस्फिचे ।  
दृष्ट्वा शरीरशकले प्रवेपतुरुभे भृशम् ॥ ३६ ॥

उद्विग्ने सह सम्मन्त्र्य ते भगिन्यौ तदाबले।  
सजीवे प्राणिशकले तत्यजाते सुदुःखिते ॥ ३७ ॥

तयोर्धात्र्यौ सुसंवीते कृत्वा ते गर्भसम्प्लवे।  
निर्गम्यान्तःपुरद्वारात् समुत्सृज्याभिजग्मतुः ॥ ३८ ॥

ते चतुष्पथनिक्षिप्ते जरा नामाथ राक्षसी।  
जग्राह मनुजव्याघ्र मांसशोणितभोजना ॥ ३९ ॥

कर्तुकामा सुखवहे शकले सा तु राक्षसी।  
संयोजयामास तदा विधानबलचोदिता ॥ ४० ॥

ते समानीतमात्रे तु शकले पुरुषर्षभ।  
एकमूर्तिधरो वीरः कुमारः समपद्यत ॥ ४१ ॥

ततः सा राक्षसी राजन् विस्मयोत्फुल्ललोचना।  
न शशाक समुद्वोढुं वज्रसारमयं शिशुम् ॥ ४२ ॥

बालस्ताम्रतलं मुष्टिं कृत्वा चास्ये निधाय सः।  
प्राक्रोशदतिसंरब्धः सतोय इव तोयदः ॥ ४३ ॥

तेन शब्देन सम्भ्रान्तः सहसान्तःपुरे जनः।  
निर्जगाम नरव्याघ्र राज्ञा सह परंतप ॥ ४४ ॥

ते चाबले परिम्लाने पयःपूर्णपयोधरे।  
निराशे पुत्रलाभाय सहसैवाभ्यगच्छताम् ॥ ४५ ॥

अथ दृष्ट्वा तथाभूते राजानं चेष्टसंततिम्।  
तं च बालं सुबलिनं चिन्तयामास राक्षसी ॥ ४६ ॥  
नार्हामि विषये राज्ञो वसन्ती पुत्रगृद्धिनः।  
बालं पुत्रमिमं हन्तुं धार्मिकस्य महात्मनः ॥ ४७ ॥

सा तं बालमुपादाय मेघलेखेव भास्करम्।  
कृत्वा च मानुषं रूपमुवाच वसुधाधिपम् ॥ ४८ ॥

बृहद्रथ सुतस्तेऽयं मया दत्तः प्रगृह्यताम्।  
तव पत्नीद्वये जातो द्विजातिवरशासनात्।  
धात्रीजनपरित्यक्तो मयायं परिरक्षितः ॥ ४९ ॥

ततस्ते भरतश्रेष्ठ काशिराजसुते शुभे।  
तं बालमभिपद्याशु प्रस्रवैरभ्यषिञ्चताम् ॥ ५० ॥

ततः स राजा संहृष्टः सर्वं तदुपलभ्य च।  
अपृच्छद्धेमगर्भाभां राक्षसीं तामराक्षसीम् ॥ ५१ ॥

का त्वं कमलगर्भाभे मम पुत्रप्रदायिनी।  
कामया ब्रूहि कल्याणि देवता प्रतिभासि मे ॥ ५२ ॥