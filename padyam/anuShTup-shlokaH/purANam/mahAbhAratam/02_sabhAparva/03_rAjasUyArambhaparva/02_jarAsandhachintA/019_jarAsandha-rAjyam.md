+++
title_full = "019 चण्डकौशिक मुनिके द्वारा जरासंधका भविष्यकथन तथा पिताके द्वारा उसका राज्याभिषेक करके वनमें जाना"
title = "०१९ जरासन्ध-राज्यम्"

+++


कस्यचित् त्वथ कालस्य पुनरेव महातपाः।  
मगधेषूपचक्राम भगवांश्चण्डकौशिकः ॥ १ ॥

तस्यागमनसंहृष्टः सामात्यः सपुरःसरः ।  
सभार्यः सह पुत्रेण निर्जगाम बृहद्रथः ॥ २ ॥

पाद्यार्घ्याचमनीयैस्तमर्चयामास भारत ।  
स नृपो राज्यसहितं पुत्रं तस्मै न्यवेदयत् ॥ ३ ॥

प्रतिगृह्य च तां पूजां पार्थिवाद् भगवानृषिः।  
उवाच मागधं राजन् प्रहृष्टेनान्तरात्मना ॥ ४ ॥  
सर्वमेतन्मया ज्ञातं राजन् दिव्येन चक्षुषा।  
पुत्रस्तु शृणु राजेन्द्र यादृशोऽयं भविष्यति ॥ ५ ॥

अस्य रूपं च सत्त्वं च बलमूर्जितमेव च।  
एष श्रिया समुदितः पुत्रस्तव न संशयः ॥ ६ ॥

प्रापयिष्यति तत् सर्वं विक्रमेण समन्वितः।  
अस्य वीर्यवतो वीर्यं नानुयास्यन्ति पार्थिवाः ॥ ७ ॥  
पततो वैनतेयस्य गतिमन्ये यथा खगाः।  
विनाशमुपयास्यन्ति ये चास्य परिपन्थिनः ॥ ८ ॥

देवैरपि विसृष्टानि शस्त्राण्यस्य महीपते।  
न रुजं जनयिष्यन्ति गिरेरिव नदीरयाः ॥ ९ ॥

सर्वमूर्धाभिषिक्तानामेष मुर्ध्नि ज्वलिष्यति ।  
प्रभाहरोऽयं सर्वेषां ज्योतिषामिव भास्करः ॥ १० ॥

एनमासाद्य राजानः समृद्धबलवाहनाः ।  
विनाशमुपयास्यन्ति शलभा इव पावकम् ॥ ११ ॥

एष श्रियः समुदिताः सर्वराज्ञां ग्रहीष्यति।  
वर्षास्विवोदीर्णजला नदीर्नदनदीपतिः ॥ १२ ॥

एष धारयिता सम्यक् चातुर्वर्ण्यं महाबलः।  
शुभाशुभमिव स्फीता सर्वसस्यधरा धरा ॥ १३ ॥

अस्याज्ञावशगाः सर्वे भविष्यन्ति नराधिपाः।  
सर्वभूतात्मभूतस्य वायोरिव शरीरिणः ॥ १४ ॥

एष रुद्रं महादेवं त्रिपुरान्तकरं हरम्।  
सर्वलोकेष्वतिबलः साक्षाद् द्रक्ष्यति मागधः ॥ १५ ॥

एवं ब्रुवन्नेव मुनिः स्वकार्यमिव चिन्तयन्।  
विसर्जयामास नृपं बृहद्रथमथारिहन् ॥ १६ ॥

प्रविश्य नगरीं चापि ज्ञातिसम्बन्धिभिर्वृतः।  
अभिषिच्य जरासंधं मगधाधिपतिस्तदा ॥ १७ ॥  
बृहद्रथो नरपतिः परां निर्वृतिमाययौ।  
अभिषिक्ते जरासंधे तदा राजा बृहद्रथः।  
पत्नीद्वयेनानुगतस्तपोवनचरोऽभवत् ॥ १८ ॥

ततो वनस्थे पितरि मात्रोश्चैव विशाम्पते।  
जरासंधः स्ववीर्येण पार्थिवानकरोद् वशे ॥ १९ ॥

अथ दीर्घस्य कालस्य तपोवनचरो नृपः।  
सभार्यः स्वर्गमगमत् तपस्तप्त्वा बृहद्रथः ॥ २० ॥

जरासंधोऽपि नृपतिर्यथोक्तं कौशिकेन तत्।  
वरप्रदानमखिलं प्राप्य राज्यमपालयत् ॥ २१ ॥

निहते वासुदेवेन तदा कंसे महीपतौ।  
जातो वै वैरनिर्बन्धः कृष्णेन सह तस्य वै ॥ २२ ॥

भ्रामयित्वा शतगुणमेकोनं येन भारत।  
गदा क्षिप्ता बलवता मागधेन गिरिव्रजात् ॥ २३ ॥  
तिष्ठतो मथुरायां वै कृष्णस्याद्भुतकर्मणः।  
एकोनयोजनशते सा पपात गदा शुभा ॥ २४ ॥

दृष्ट्वा पौरैस्तदा सम्यग् गदा चैव निवेदिता।  
गदावसानं तत् ख्यातं मथुरायाः समीपतः ॥ २५ ॥

तस्यास्तां हंसडिम्भकावशस्त्रनिधनावुभौ ।  
मन्त्रे मतिमतां श्रेष्ठौ नीतिशास्त्रे विशारदौ ॥ २६ ॥

यौ तौ मया ते कथितौ पूर्वमेव महाबलौ।  
त्रयस्त्रयाणां लोकानां पर्याप्ता इति मे मतिः ॥ २७ ॥

एवमेव तदा वीर बलिभिः कुकुरान्धकैः।  
वृष्णिभिश्च महाराज नीतिहेतोरुपेक्षितः ॥ २८ ॥