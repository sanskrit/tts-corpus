+++
title_full = "026 प्राप्त अनुस्मृतिविद्या और दिव्य दृष्टिके प्रभावसे युधिष्ठिरका महाभारतयुद्धमें मारे गये लोगोंकी संख्या और गतिका वर्णन तथा युधिष्ठिरकी आज्ञासे सबका दाह-संस्कार"
title = "०२६ कुरूणामौर्ध्वदेहिके"

+++


उत्तिष्ठोत्तिष्ठ गान्धारि मा च शोके मनः कृथाः।  
तवैव ह्यपराधेन कुरवो निधनं गताः ॥ १ ॥

यत् त्वं पुत्रं दुरात्मानमीर्षुमत्यन्तमानिनम्।  
दुर्योधनं पुरस्कृत्य दुष्कृतं साधु मन्यसे ॥ २ ॥  
निष्ठुरं वैरपुरुषं वृद्धानां शासनातिगम्।  
कथमात्मकृतं दोषं मय्याधातुमिहेच्छसि ॥ ३ ॥

मृतं वा यदि वा नष्टं योऽतीतमनुशोचति।  
दुःखेन लभते दुःखं द्वावनर्थौ प्रपद्यते ॥ ४ ॥

तपोर्थीयं ब्राह्मणी धत्त गर्भं  
गौर्वोढारं धावितारं तुरङ्गी ।  
शूद्रा दासं पशुपालं च वैश्या  
वधार्थीयं त्वद्विधा राजपुत्री ॥ ५ ॥

तच्छ्रुत्वा वासुदेवस्य पुनरुक्तं वचोऽप्रियम्।  
तूष्णीं बभूव गान्धारी शोकव्याकुललोचना ॥ ६ ॥

धृतराष्ट्रस्तु राजर्षिर्निगृह्याबुद्धिजं तमः ।  
पर्यपृच्छत धर्मज्ञो धर्मराजं युधिष्ठिरम् ॥ ७ ॥

जीवतां परिमाणज्ञः सैन्यानामसि पाण्डव।  
हतानां यदि जानीषे परिमाणं वदस्व मे ॥ ८ ॥

दशायुतानामयुतं सहस्राणि च विंशतिः।  
कोट्यः षष्टिश्च षट् चैव ह्यस्मिन् राजन् मृधे हताः॥९॥

अलक्षितानां वीराणां सहस्राणि चतुर्दश।  
दश चान्यानि राजेन्द्र शतं षष्टिश्च पञ्च च ॥ १० ॥

युधिष्ठिर गतिं कां ते गताः पुरुषसत्तम।  
आचक्ष्व मे महाबाहो सर्वज्ञो ह्यसि मे मतः ॥ ११ ॥

यैर्हुतानि शरीराणि हृष्टैः परमसंयुगे।  
देवराजसमाल्लोँकान् गतास्ते सत्यविक्रमाः ॥ १२ ॥

ये त्वहृष्टेन मनसा मर्तव्यमिति भारत।  
युध्यमाना हताः संख्ये गन्धर्वैः सह संगताः ॥ १३ ॥

ये च संग्रामभूमिष्ठा याचमानाः पराङ्‌मुखाः।  
शस्त्रेण निधनं प्राप्ता गतास्ते गुह्यकान् प्रति ॥ १४ ॥

पात्यमानाः परैर्ये तु हीयमाना निरायुधाः।  
ह्रीनिषेवा महात्मानः परानभिमुखा रणे ॥ १५ ॥  
छिद्यमानाः शितैः शस्त्रैः क्षत्रधर्मपरायणाः।  
गतास्ते ब्रह्मसदनं न मेऽत्रास्ति विचारणा ॥ १६ ॥

ये त्वत्र निहता राजन्नन्तरायोधनं प्रति।  
यथाकथंचित् पुरुषास्ते गतास्तूत्तरान् कुरून् ॥ १७ ॥

केन ज्ञानबलेनैवं पुत्र पश्यसि सिद्धवत्।  
तन्मे वद महाबाहो श्रोतव्यं यदि वै मया ॥ १८ ॥

निदेशाद् भवतः पूर्वं वने विचरता मया।  
तीर्थयात्राप्रसङ्गेन सम्प्राप्तोऽयमनुग्रहः ॥ १९ ॥

देवर्षिर्लोमशो दृष्टस्ततः प्राप्तोऽस्म्यनुस्मृतिम् ।  
दिव्यं चक्षुरपि प्राप्तं ज्ञानयोगेन वै पुरा ॥ २० ॥

अनाथानां जनानां च सनाथानां च भारत।  
कच्चित् तेषां शरीराणि धक्ष्यसे विधिपूर्वकम् ॥ २१ ॥

न येषामस्ति संस्कर्ता न च येऽत्राहिताग्नयः।  
वयं च कस्य कुर्याम बहुत्वात् तात कर्मणाम् ॥ २२ ॥

यान् सुपर्णाश्च गृध्राश्च विकर्षन्ति यतस्ततः।  
तेषां तु कर्मणा लोका भविष्यन्ति युधिष्ठिर ॥ २३ ॥

एवमुक्तो महाराज कुन्तीपुत्रो युधिष्ठिरः।  
आदिदेश सुधर्माणं धौम्यं सूतं च संजयम् ॥ २४ ॥  
विदुरं च महाबुद्धिं युयुत्सुं चैव कौरवम्।  
इन्द्रसेनमुखांश्चैव भृत्यान् सूतांश्च सर्वशः ॥ २५ ॥  
भवन्तः कारयन्त्वेषां प्रेतकार्याण्यशेषतः ।  
यथा चानाथवत् किंचिच्छरीरं न विनश्यति ॥ २६ ॥

शासनाद् धर्मराजस्य क्षत्ता सूतश्च संजयः।  
सुधर्मा धौम्यसहित इन्द्रसेनादयस्तथा ॥ २७ ॥  
चन्दनागुरुकाष्ठानि तथा कालीयकान्युत ।  
घृतं तैलं च गन्धांश्च क्षौमाणि वसनानि च ॥ २८ ॥  
समाहृत्य महार्हाणि दारूणां चैव संजयान्।  
रथांश्च मृदितांस्तत्र नानाप्रहरणानि च ॥ २९ ॥  
चिताः कृत्वा प्रयत्नेन यथामुख्यान् नराधिपान्।  
दाहयामासुरव्यग्राः शास्त्रदृष्टेन कर्मणा ॥ ३० ॥

दुर्योधनं च राजानं भ्रातॄंश्चास्य महारथान्।  
शल्यं शलं च राजानं भूरिश्रवसमेव च ॥ ३१ ॥  
जयद्रथं च राजानमभिमन्युं च भारत।  
दौःशासनिं लक्ष्मणं च धृष्टकेतुं च पार्थिवम् ॥ ३२ ॥  
बृहन्तं सोमदत्तं च सृञ्जयांश्च शताधिकान्।  
राजानं क्षेमधन्वानं विराटद्रुपदौ तथा ॥ ३३ ॥  
शिखण्डिनं च पाञ्चाल्यं धृष्टद्युम्नं च पार्षतम्।  
युधामन्युं च विक्रान्तमुत्तमौजसमेव च ॥ ३४ ॥  
कौसल्यं द्रौपदेयांश्च शकुनिं चापि सौबलम्।  
अचलं वृषकं चैव भगदत्तं च पार्थिवम् ॥ ३५ ॥  
कर्णं वैकर्तनं चैव सहपुत्रममर्षणम्।  
केकयांश्च महेष्वासांस्त्रिगर्तांश्च महारथान् ॥ ३६ ॥  
घटोत्कचं राक्षसेन्द्रं बकभ्रातरमेव च।  
अलम्बुषं राक्षसेन्द्रं जलसन्धं च पार्थिवम् ॥ ३७ ॥  
एतांश्चान्यांश्च सुबहून् पार्थिवांश्च सहस्रशः।  
घृतधाराहुतैर्दीप्तैः पावकैः समदाहयन् ॥ ३८ ॥

पितृमेधाश्च केषांचित् प्रावर्तन्त महात्मनाम्।  
सामभिश्चाप्यगायन्त तेऽन्वशोचन्त चापरैः ॥ ३९ ॥

साम्नामृचां च नादेन स्त्रीणां च रुदितस्वनैः।  
कश्मलं सर्वभूतानां निशायां समपद्यत ॥ ४० ॥

ते विधूमाः प्रदीप्ताश्च दीप्यमानाश्च पावकाः।  
नभसीवान्वदृश्यन्त ग्रहास्तन्वभ्रसंवृताः ॥ ४१ ॥

ये चाप्यनाथास्तत्रासन् नानादेशसमागताः ।  
तांश्च सर्वान् समानाय्य राशीन् कृत्वा सहस्रशः ॥ ४२ ॥  
चित्वा दारुभिरव्यग्रैः प्रभूतैः स्नेहपाचितैः।  
दाहयामास तान् सर्वान् विदुरो राजशासनात् ॥ ४३ ॥

कारयित्वा क्रियास्तेषां कुरुराजो युधिष्ठिरः।  
धृतराष्ट्रं पुरस्कृत्य गङ्गामभिमुखोऽगमत् ॥ ४४ ॥