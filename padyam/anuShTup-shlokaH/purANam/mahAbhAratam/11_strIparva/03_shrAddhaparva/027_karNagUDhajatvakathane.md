+++
title_full = "027 सभी स्त्री-पुरुषोंका अपने मरे हुए सम्बन्धियोंको जलांजलि देना, कुन्तीका अपने गर्भसे कर्णके जन्म होनेका रहस्य प्रकट करना तथा युधिष्ठिरका कर्णके लिये शोक प्रकट करते हुए उनका प्रेतकृत्य सम्पन्न करना और स्त्रियोंके मनमें रहस्यकी बात न छिपनेका शाप देना"
title = "०२७ कर्णगूढजत्वकथने"

+++


ते समासाद्य गङ्गां तु शिवां पुण्यजलोचिताम्।  
ह्रदिनीं च प्रसन्नां च महारूपां महावनाम् ॥ १ ॥  
भूषणान्युत्तरीयाणि वेष्टनान्यवमुच्य च ।  
ततः पितॄणां भ्रातॄणां पौत्राणां स्वजनस्य च ॥ २ ॥  
पुत्राणामार्यकाणां च पतीनां च कुरुस्त्रियः।  
उदकं चक्रिरे सर्वा रुदत्यो भृशदुःखिताः ॥ ३ ॥

सुहृदां चापि धर्मज्ञाः प्रचक्रुः सलिलक्रियाः।  
उदके क्रियमाणे तु वीराणां वीरपत्निभिः ॥ ४ ॥  
सूपतीर्था भवद‌्गङ्गा भूयो विप्रससार च।

तन्महोदधिसंकाशं निरानन्दमनुत्सवम् ॥ ५ ॥  
वीरपत्नीभिराकीर्णं गङ्गातीरमशोभत ।

ततः कुन्ती महाराज सहसा शोककर्शिता ॥ ६ ॥  
रुदती मन्दया वाचा पुत्रान् वचनमब्रवीत्।

यः स वीरो महेष्वासो रथयूथपयूथपः ॥ ७ ॥  
अर्जुनेन जितः संख्ये वीरलक्षणलक्षितः।  
यं सूतपुत्रं मन्यध्वं राधेयमिति पाण्डवाः ॥ ८ ॥  
यो व्यराजच्च भूमध्ये दिवाकर इव प्रभुः।  
प्रत्ययुध्यत वः सर्वान् पुरा यः सपदानुगान् ॥ ९ ॥  
दुर्योधनबलं सर्वं यः प्रकर्षन् व्यरोचत।  
यस्य नास्ति समो वीर्ये पृथिव्यामपि पार्थिवः ॥ १० ॥  
योऽवृणीत यशः शूरः प्राणैरपि सदा भुवि।  
कर्णस्य सत्यसंधस्य संग्रामेष्वपलायिनः ॥ ११ ॥  
कुरुध्वमुदकं तस्य भ्रातुरक्लिष्टकर्मणः ।  
स हि वः पूर्वजो भ्राता भास्करान्मय्यजायत ॥ १२ ॥  
कुण्डली कवची शूरो दिवाकरसमप्रभः।

श्रुत्वा तु पाण्डवाः सर्वे मातुर्वचनमप्रियम् ॥ १३ ॥  
कर्णमेवानुशोचन्तो भूयः क्लान्ततराभवन् ।

ततः स पुरुषव्याघ्रः कुन्तीपुत्रो युधिष्ठिरः ॥ १४ ॥  
उवाच मातरं वीरो निःश्वसन्निव पन्नगः।

यः शरोर्मिर्ध्वजावर्तो महाभुजमहाग्रहः ॥ १५ ॥  
तलशब्दानुनदितो महारथमहाह्रदः ।  
यस्येषुपातमासाद्य नान्यस्तिष्ठेद् धनंजयात् ॥ १६ ॥  
कथं पुत्रो भवत्याः स देवगर्भः पुराभवत्।

यस्य बाहुप्रतापेन तापिताः सर्वतो वयम् ॥ १७ ॥  
तमग्निमिव वस्त्रेण कथं छादितवत्यसि।

यस्य बाहुबलं नित्यं धार्तराष्ट्रैरुपासितम् ॥ १८ ॥  
उपासितं यथास्माभिर्बलं गाण्डीवधन्वनः ।

भूमिपानां च सर्वेषां बलं बलवतां वरः ॥ १९ ॥  
नान्यः कुन्तीसुतात् कर्णादगृह्णाद् रथिनां रथी।

स नः प्रथमजो भ्राता सर्वशस्त्रभृतां वरः ॥ २० ॥  
असूत तं भवत्यग्रे कथमद्भुतविक्रमम्।

अहो भवत्या मन्त्रस्य गूहनेन वयं हताः ॥ २१ ॥  
निधनेन हि कर्णस्य पीडितास्तु सबान्धवाः।

अभिमन्योर्विनाशेन द्रौपदेयवधेन च ॥ २२ ॥  
पञ्चालानां विनाशेन कुरूणां पतनेन च।  
ततः शतगुणं दुःखमिदं मामस्पृशद् भृशम् ॥ २३ ॥

कर्णमेवानुशोचामि दह्याम्यग्नाविवाहितः ।  
नेह स्म किंचिदप्राप्यं भवेदपि दिवि स्थितम् ॥ २४ ॥  
न चेदं वैशसं घोरं कौरवान्तकरं भवेत्।

एवं विलप्य बहुलं धर्मराजो युधिष्ठिरः ॥ २५ ॥  
व्यरुदच्छनकै राजंश्चकारास्योदकं प्रभुः ।  
ततो विनेदुः सहसा स्त्रियस्ताः खलु सर्वशः ॥ २६ ॥  
अभितो याः स्थितास्तत्र तस्मिन्नुदककर्मणि।

तत आनाययामास कर्णस्य सपरिच्छदाः ॥ २७ ॥  
स्त्रियः कुरुपतिर्धीमान् भ्रातुः प्रेम्णा युधिष्ठिरः।  
स ताभिः सह धर्मात्मा प्रेतकृत्यमनन्तरम् ॥ २८ ॥  
चकार विधिवद् धीमान् धर्मराजो युधिष्ठिरः।

पापेनासौ मया श्रेष्ठो भ्राता ज्ञातिर्निपातितः।  
अतो मनसि यद् गुह्यं स्त्रीणां तन्न भविष्यति ॥ २९ ॥

इत्युक्त्वा स तु गङ्गाया उत्तताराकुलेन्द्रियः।  
भ्रातृभिः सहितः सर्वैर्गङ्गातीरमुपेयिवान् ॥ ३० ॥