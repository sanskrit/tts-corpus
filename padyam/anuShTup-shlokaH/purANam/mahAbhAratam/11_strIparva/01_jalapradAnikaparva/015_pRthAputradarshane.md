+++
title_full = "015 भीमसेनका गान्धारीको अपनी सफाई देते हुए उनसे क्षमा माँगना, युधिष्ठिरका अपना अपराध स्वीकार करना, गान्धारीके दृष्टिपातसे युधिष्ठिरके पैरोंके नखोंका काला पड़ जाना, अर्जुनका भयभीत होकर श्रीकृष्णके पीछे छिप जाना, पाण्डवोंका अपनी मातासे मिलना, द्रौपदीका विलाप, कुन्तीका आश्वासन तथा गान्धारीका उन दोनोंको धीरज बँधाना"
title = "०१५ पृथापुत्रदर्शने"

+++


तच्छ्रुत्वा वचनं तस्या भीमसेनोऽथ भीतवत्।  
गान्धारीं प्रत्युवाचेदं वचः सानुनयं तदा ॥ १ ॥

अधर्मो यदि वा धर्मस्त्रासात् तत्र मया कृतः।  
आत्मानं त्रातुकामेन तन्मे त्वं क्षन्तुमर्हसि ॥ २ ॥

न हि युद्धेन पुत्रस्ते धर्म्येण स महाबलः।  
शक्यः केनचिदुद्यन्तुमतो विषममाचरम् ॥ ३ ॥

अधर्मेण जितः पूर्वं तेन चापि युधिष्ठिरः।  
निकृताश्च सदैव स्म ततो विषममाचरम् ॥ ४ ॥

सैन्यस्यैकोऽवशिष्टोऽयं गदायुद्धेन वीर्यवान् ।  
मां हत्वा न हरेद् राज्यमिति वै तत् कृतं मया॥५॥

राजपुत्रीं च पाञ्चालीमेकवस्त्रां रजस्वलाम्।  
भवत्या विदितं सर्वमुक्तवान् यत् सुतस्तव ॥ ६ ॥

सुयोधनमसंगृह्य न शक्या भूः ससागरा।  
केवला भोक्तुमस्माभिरतश्चैतत् कृतं मया ॥ ७ ॥

तथाप्यप्रियमस्माकं पुत्रस्ते समुपाचरत् ।  
द्रौपद्या यत् सभामध्ये सव्यमूरुमदर्शयत् ॥ ८ ॥

तदैव वध्यः सोऽस्माकं दुराचारश्च ते सुतः।  
धर्मराजाज्ञया चैव स्थिताः स्म समये तदा ॥ ९ ॥

वैरमुद्दीपितं राज्ञि पुत्रेण तव तन्महत्।  
क्लेशिताश्च वने नित्यं तत एतत् कृतं मया ॥ १० ॥

वैरस्यास्य गताः पारं हत्वा दुर्योधनं रणे।  
राज्यं युधिष्ठिरः प्राप्तो वयं च गतमन्यवः ॥ ११ ॥

न तस्यैष वधस्तात यत् प्रशंससि मे सुतम्।  
कृतवांश्चापि तत् सर्वं यदिदं भाषसे मयि ॥ १२ ॥

हताश्वे नकुले यत्तु वृषसेनेन भारत।  
अपिबः शोणितं संख्ये दुःशासनशरीरजम् ॥ १३ ॥  
सद्भिर्विगर्हितं घोरमनार्यजनसेवितम् ।  
क्रूरं कर्माकृथास्तस्मात्तदयुक्तं वृकोदर ॥ १४ ॥

अन्यस्यापि न पातव्यं रुधिरं किं पुनः स्वकम्।  
यथैवात्मा तथा भ्राता विशेषो नास्ति कश्चन ॥ १५ ॥

रुधिरं न व्यतिक्रामद् दन्तोष्ठं मेऽम्ब मा शुचः।  
वैवस्वतस्तु तद् वेद हस्तौ मे रुधिरोक्षितौ ॥ १६ ॥

हताश्वं नकुलं दृष्ट्वा वृषसेनेन संयुगे।  
भ्रातॄणां सम्प्रहृष्टानां त्रासः संजनितो मया ॥ १७ ॥

केशपक्षपरामर्शे द्रौपद्या द्यूतकारिते ।  
क्रोधाद् यदब्रवं चाहं तच्च मे हृदि वर्तते ॥ १८ ॥

क्षत्रधर्माच्च्युतो राज्ञि भवेयं शाश्वतीः समाः।  
प्रतिज्ञां तामनिस्तीर्य ततस्तत् कृतवानहम् ॥ १९ ॥

न मामर्हसि गान्धारि दोषेण परिशङ्कितुम्।  
अनिगृह्य पुरा पुत्रानस्मास्वनपकारिषु ।  
अधुना किं नु दोषेण परिशङ्कितुमर्हसि ॥ २० ॥

वृद्धस्यास्य शतं पुत्रान् निघ्नंस्त्वमपराजितः।  
कस्मान्नाशेषयः कंचिद् येनाल्पमराधितम् ॥ २१ ॥

संतानमावयोस्तात वृद्धयोर्हृतराज्ययोः ।  
कथमन्धद्वयस्यास्य यष्टिरेका न वर्जिता ॥ २२ ॥

शेषे ह्यवस्थिते तात पुत्राणामन्तके त्वयि।  
न मे दुःखं भवेदेतद् यदि त्वं धर्ममाचरेः ॥ २३ ॥

एवमुक्त्वा तु गान्धारी युधिष्ठिरमपृच्छत।  
क्व स राजेति सक्रोधा पुत्रपौत्रवधार्दिता ॥ २४ ॥

तमभ्यगच्छद् राजेन्द्रो वेपमानः कृताञ्जलिः।  
युधिष्ठिरस्त्विदं तत्र मधुरं वाक्यमब्रवीत् ॥ २५ ॥  
पुत्रहन्ता नृशंसोऽहं तव देवि युधिष्ठिरः।  
शापार्हः पृथिवीनाशे हेतुभूतः शपस्व माम् ॥ २६ ॥

न हि मे जीवितेनार्थो न राज्येन धनेन वा।  
तादृशान् सुहृदो हत्वा मूढस्यास्य सुहृद्द्रुहः ॥ २७ ॥

तमेवंवादिनं भीतं संनिकर्षगतं तदा।  
नोवाच किंचिद् गान्धारी निःश्वासपरमा भृशम् ॥ २८ ॥

तस्यावनतदेहस्य पादयोर्निपतिष्यतः ।  
युधिष्ठिरस्य नृपतेर्धर्मज्ञा दीर्घदर्शिनी ॥ २९ ॥  
अंगुल्यग्राणि ददृशे देवी पट्‌टान्तरेण सा।  
ततः स कुनखीभूतो दर्शनीयनखो नृपः ॥ ३० ॥

तं दृष्टवा चार्जुनोऽगच्छद् वासुदेवस्य पृष्ठतः।  
एवं संचेष्टमानांस्तानितश्चेतश्च भारत ॥ ३१ ॥  
गान्धारी विगतक्रोधा सान्त्वयामास मातृवत्।

तया ते समनुज्ञाता मातरं वीरमातरम् ॥ ३२ ॥  
अभ्यगच्छन्त सहिताः पृथां पृथुलवक्षसः।

चिरस्य दृष्ट्वा पुत्रान् सा पुत्राधिभिरभिप्लुता ॥ ३३ ॥  
बाष्पमाहारयद् देवी वस्त्रेणावृत्य वै मुखम्।

ततो बाष्पं समुत्सृज्य सह पुत्रैस्तदा पृथा ॥ ३४ ॥  
अपश्यदेतान् शस्त्रौघैर्बहुधा क्षतविक्षतान् ।

सा तानेकैकशः पुत्रान् संस्पृशन्ती पुनः पुनः ॥ ३५ ॥  
अन्वशोचत दुःखार्ता द्रौपदीं च हृतात्मजाम्।  
रुदतीमथ पाञ्चालीं ददर्श पतितां भुवि ॥ ३६ ॥

आर्ये पौत्राः क्व ते सर्वे सौभद्रसहिता गताः।  
न त्वां तेऽद्याभिगच्छन्ति चिरं दृष्ट्वा तपस्विनीम् ॥ ३७ ॥  
किं नु राज्येन वै कार्यं विहीनायाः सुतैर्मम।

तां समाश्वासयामास पृथा पृथुललोचना ॥ ३८ ॥  
उत्थाप्य याज्ञसेनीं तु रुदतीं शोककर्शिताम्।  
तयैव सहिता चापि पुत्रैरनुगता नृप ॥ ३९ ॥  
अभ्यगच्छत गान्धारीमार्तामार्ततरा स्वयम् ।

तामुवाचाथ गान्धारी सह वध्वा यशस्विनीम् ॥ ४० ॥  
मैवं पुत्रीति शोकार्ता पश्य मामपि दुःखिताम्।  
मन्ये लोकविनाशोऽयं कालपर्यायनोदितः ॥ ४१ ॥  
अवश्यभावी सम्प्राप्तः स्वभावाल्लोमहर्षणः ।  
इदं तत् समनुप्राप्तं विदुरस्य वचो महत् ॥ ४२ ॥  
असिद्धानुनये कृष्णे यदुवाच महामतिः।

तस्मिन्नपरिहार्येऽर्थे व्यतीते च विशेषतः ॥ ४३ ॥  
मा शुचो न हि शोच्यास्ते संग्रामे निधनं गताः।  
यथैवाहं तथैव त्वं को नावाश्वासयिष्यति।  
ममैव ह्यपराधेन कुलमग्र्यं विनाशितम् ॥ ४४ ॥