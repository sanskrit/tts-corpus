+++
title_full = "006 संसाररूपी वनके रूपकका स्पष्टीकरण"
title = "००६ धृतराष्ट्रविशोककरणे"

+++


अहो खलु महद् दुःखं कृच्छ्रवासश्च तस्य ह।  
कथं तस्य रतिस्तत्र तुष्टिर्वा वदतां वर ॥ १ ॥

स देशः क्व नु यत्रासौ वसते धर्मसंकटे।  
कथं वा स विमुच्येत नरस्तस्मान्महाभयात् ॥ २ ॥

एतन्मे सर्वमाचक्ष्व साधु चेष्टामहे तदा।  
कृपा मे महती जाता तस्याभ्युद्धरणेन हि ॥ ३ ॥

उपमानमिदं राजन् मोक्षविद्भिरुदाहृतम् ।  
सुकृतं विन्दते येन परलोकेषु मानवः ॥ ४ ॥

उच्यते यत् तु कान्तारं महासंसार एव सः।  
वन दुर्गं हि यच्चैतत् संसारगहनं हि तत् ॥ ५ ॥

ये च ते कथिता व्याला व्याधयस्ते प्रकीर्तिताः।  
या सा नारी बृहत्काया अध्यतिष्ठत तत्र वै ॥ ६ ॥  
तामाहुस्तु जरां प्राज्ञा रूपवर्णविनाशिनीम्।

यस्तत्र कूपो नृपते स तु देहः शरीरिणाम् ॥ ७ ॥  
यस्तत्र वसतेऽधस्तान्महाहिः काल एव सः।  
अन्तकः सर्वभूतानां देहिनां सर्वहार्यसौ ॥ ८ ॥

कूपमध्ये च या जाता वल्ली यत्र स मानवः।  
प्रताने लम्बते लग्नो जीविताशा शरीरिणाम् ॥ ९ ॥

स यस्तु कूपवीनाहे तं वृक्षं परिसर्पति।  
षड्वक्त्रः कुञ्जरो राजन् स तु संवत्सरः स्मृतः ॥ १० ॥

मुखानि ऋतवो मासाः पादा द्वादश कीर्तिताः।  
ये तु वृक्षं निकृन्तन्ति मूषिकाः सततोत्थिताः ॥ ११ ॥  
रात्र्यहानि तु तान्याहुर्भूतानां परिचिन्तकाः।

ये ते मधुकरास्तत्र कामास्ते परिकीर्तिताः ॥ १२ ॥  
यास्तु ता बहुशो धाराः स्रवन्ति मधुनिस्रवम्।  
तांस्तु कामरसान् विद्याद् यत्र मज्जन्ति मानवाः ॥ १३ ॥

एवं संसारचक्रस्य परिवृत्तिं विदुर्बुधाः।  
येन संसारचक्रस्य पाशांश्छिन्दन्ति वै बुधाः ॥ १४ ॥