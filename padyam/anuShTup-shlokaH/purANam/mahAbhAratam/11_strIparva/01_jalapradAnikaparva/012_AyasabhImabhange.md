+++
title_full = "012 पाण्डवोंका धृतराष्ट्रसे मिलना, धृतराष्ट्रके द्वारा भीमकी लोहमयी प्रतिमाका भंग होना और शोक करनेपर श्रीकृष्णका उन्हें समझाना"
title = "०१२ आयसभीमभङ्गे"

+++


हतेषु सर्वसैन्येषु धर्मराजो युधिष्ठिरः।  
शुश्रुवे पितरं वृद्धं निर्यान्तं गजसाह्वयात् ॥ १ ॥  
सोऽभ्ययात् पुत्रशोकार्तः पुत्रशोकपरिप्लुतम् ।  
शोचमानं महाराज भ्रातृभिः सहितस्तदा ॥ २ ॥

अन्वीयमानो वीरेण दाशार्हेण महात्मना।  
युयुधानेन च तथा तथैव च युयुत्सुना ॥ ३ ॥

तमन्वगात् सुदुःखार्ता द्रौपदी शोककर्शिता।  
सह पाञ्चालयोषिद्भिर्यास्तत्रासन् समागताः ॥ ४ ॥

स गङ्गामनु वृन्दानि स्त्रीणां भरतसत्तम।  
कुररीणामिवार्तानां क्रोशन्तीनां ददर्श ह ॥ ५ ॥

ताभिः परिवृतो राजा क्रोशन्तीभिः सहस्रशः।  
ऊर्ध्वबाहुभिरार्ताभी रुदतीभिः प्रियाप्रियैः ॥ ६ ॥

क्व नु धर्मज्ञता राज्ञः क्व नु साद्यानृशंसता।  
यच्चावधीत्‌ पितॄन् भ्रातॄन्‌ गुरुपुत्रान् सखीनपि ॥ ७ ॥

घातयित्वा कथं द्रोणं भीष्मं चापि पितामहम्।  
मनस्तेऽभून्महाबाहो हत्वा चापि जयद्रथम् ॥ ८ ॥

किं नु राज्येन ते कार्यं पितॄन् भ्रातॄनपश्यतः।  
अभिमन्युं च दुर्धर्षं द्रौपदेयांश्च भारत ॥ ९ ॥

अतीत्य ता महाबाहुः क्रोशन्तीः कुररीरिव।  
ववन्दे पितरं ज्येष्ठं धर्मराजो युधिष्ठिरः ॥ १० ॥

ततोऽभिवाद्य पितरं धर्मेणामित्रकर्षणाः ।  
न्यवेदयन्त नामानि पाण्डवास्तेऽपि सर्वशः ॥ ११ ॥

तमात्मजान्तकरणं पिता पुत्रवधार्दितः ।  
अप्रीयमाणः शोकार्तः पाण्डवं परिषस्वजे ॥ १२ ॥

धर्मराजं परिष्वज्य सान्त्वयित्वा च भारत।  
दुष्टात्मा भीममन्वैच्छद् दिधक्षुरिव पावकः ॥ १३ ॥

स कोपपावकस्तस्य शोकवायुसमीरितः ।  
भीमसेनमयं दावं दिधक्षुरिव दृश्यते ॥ १४ ॥

तस्य संकल्पमाज्ञाय भीमं प्रत्यशुभं हरिः।  
भीममाक्षिप्य पाणिभ्यां प्रददौ भीममायसम् ॥ १५ ॥

प्रागेव तु महाबुद्धिर्बुद्ध्वा तस्येङ्गितं हरिः।  
संविधानं महाप्राज्ञस्तत्र चक्रे जनार्दनः ॥ १६ ॥

तं गृहीत्वैव पाणिभ्यां भीमसेनमयस्मयम्।  
बभञ्ज बलवान् राजा मन्यमानो वृकोदरम् ॥ १७ ॥

नागायुतबलप्राणः स राजा भीममायसम्।  
भङ्क्त्वा विमथितोरस्कः सुस्राव रुधिरं मुखात् ॥ १८ ॥

ततः पपात मेदिन्यां तथैव रुधिरोक्षितः।  
प्रपुष्पिताग्रशिखरः पारिजात इव द्रुमः ॥ १९ ॥

प्रत्यगृह्णाच्च तं विद्वान् सूतो गावल्गणिस्तदा।  
मैवमित्यब्रवीच्चैनं शमयन् सान्त्वयन्निव ॥ २० ॥

स तु कोपं समुत्सृज्य गतमन्युर्महामनाः।  
हा हा भीमेति चुक्रोश नृपः शोकसमन्वितः ॥ २१ ॥

तं विदित्वा गतक्रोधं भीमसेनवधार्दितम्।  
वासुदेवो वरः पुंसामिदं वचनमब्रवीत् ॥ २२ ॥

मा शुचो धृतराष्ट्र त्वं नैष भीमस्त्वया हतः।  
आयसी प्रतिमा ह्येषा त्वया निष्पातिता विभो ॥ २३ ॥

त्वां क्रोधवशमापन्नं विदित्वा भरतर्षभ।  
मयापकृष्टः कौन्तेयो मृत्योर्दंष्ट्रान्तरं गतः ॥ २४ ॥

न हि ते राजशार्दूल बले तुल्योऽस्ति कश्चन।  
कः सहेत महाबाहो बाह्वोर्विग्रहणं नरः ॥ २५ ॥

यथान्तकमनुप्राप्य जीवन् कश्चिन्न मुच्यते।  
एवं बाह्वन्तरं प्राप्य तव जीवेन्न कश्चन ॥ २६ ॥

तस्मात्‌ पुत्रेण या तेऽसौ प्रतिमा कारिताऽऽयसी।  
भीमस्य सेयं कौरव्य तवैवोपहृता मया ॥ २७ ॥

पुत्रशोकाभिसंतप्तं धर्मादपकृतं मनः ।  
तव राजेन्द्र तेन त्वं भीमसेनं जिघांससि ॥ २८ ॥

न त्वेतत्‌ ते क्षमं राजन् हन्यास्त्वं यद्‌ वृकोदरम्।  
न हि पुत्रा महाराज जीवेयुस्ते कथंचन ॥ २९ ॥

तस्माद् यत् कृतमस्माभिर्मन्यमानैः शमं प्रति।  
अनुमन्यस्व तत् सर्वं मा च शोके मनः कृथाः॥३०॥