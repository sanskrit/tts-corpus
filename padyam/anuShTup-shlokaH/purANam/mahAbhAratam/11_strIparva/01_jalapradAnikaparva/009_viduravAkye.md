+++
title_full = "009 धृतराष्ट्रका शोकातुर हो जाना और विदुरजीका उन्हें पुनः शोकनिवारणके लिये उपदेश"
title = "००९ विदुरवाक्ये"

+++


गते भगवति व्यासे धृतराष्ट्रो महीपतिः।  
किमचेष्टत विप्रर्षे तन्मे व्याख्यातुमर्हसि ॥ १ ॥

तथैव कौरवो राजा धर्मपुत्रो महामनाः।  
कृपप्रभृतयश्चैव किमकुर्वत ते त्रयः ॥ २ ॥

अश्वत्थाम्नः श्रुतं कर्म शापश्चान्योन्यकारितः।  
वृत्तान्तमुत्तरं ब्रूहि यदभाषत संजयः ॥ ३ ॥

हते दुर्योधने चैव हते सैन्ये च सर्वशः।  
संजयो विगतप्रज्ञो धृतराष्ट्रमुपस्थितः ॥ ४ ॥

आगम्य नानादेशेभ्यो नानाजनपदेश्वराः ।  
पितृलोकं गता राजन् सर्वे तव सुतैः सह ॥ ५ ॥

याच्यमानेन सततं तव पुत्रेण भारत।  
घातिता पृथिवी सर्वा वैरस्यान्तं विधित्सता ॥ ६ ॥

पुत्राणामथ पौत्राणां पितॄणां च महीपते।  
आनुपूर्व्येण सर्वेषां प्रेतकार्याणि कारय ॥ ७ ॥

तच्छ्रुत्वा वचनं घोरं संजयस्य महीपतिः।  
गतासुरिव निश्चेष्टो न्यपतत् पृथिवीतले ॥ ८ ॥

तं शयानमुपागम्य पृथिव्यां पृथिवीपतिम्।  
विदुरः सर्वधर्मज्ञ इदं वचनमब्रवीत् ॥ ९ ॥

उत्तिष्ठ राजन् किं शेषे मा शुचो भरतर्षभ।  
एषा वै सर्वसत्त्वानां लोकेश्वर परा गतिः ॥ १० ॥

अभावादीनि भूतानि भावमध्यानि भारत।  
अभावनिधनान्येव तत्र का परिदेवना ॥ ११ ॥

न शोचन् मृतमन्वेति न शोचन् म्रियते नरः।  
एवं सांसिद्धिके लोके किमर्थमनुशोचसि ॥ १२ ॥

अयुध्यमानो म्रियते युद्ध्यमानस्तु जीवति।  
कालं प्राप्य महाराज न कश्चिदतिवर्तते ॥ १३ ॥

कालः कर्षति भूतानि सर्वाणि विविधानि च।  
न कालस्य प्रियः कश्चिन्न द्वेष्यः कुरुसत्तम ॥ १४ ॥

यथा वायुस्तृणाग्राणि संवर्तयति सर्वतः।  
तथा कालवशं यान्ति भूतानि भरतर्षभ ॥ १५ ॥

एकसार्थप्रयातानां सर्वेषां तत्र गामिनाम्।  
यस्य कालः प्रयात्यग्रे तत्र का परिदेवना ॥ १६ ॥

यांश्चापि निहतान् युद्धे राजंस्त्वमनुशोचसि।  
न शोच्या हि महात्मानः सर्वे ते त्रिदिवं गताः॥१७॥

न यज्ञैर्दक्षिणावद्भिर्न तपोभिर्न विद्यया।  
तथा स्वर्गमुपायान्ति यथा शूरास्तनुत्यजः ॥ १८ ॥

सर्वे वेदविदः शूराः सर्वे सुचरितव्रताः।  
सर्वे चाभिमुखाः क्षीणास्तत्र का परिदेवना ॥ १९ ॥

शरीराग्निषु शूराणां जुहुवुस्ते शराहुतीः।  
हूयमानान् शरांश्चैव सेहुरुत्तमपूरुषाः ॥ २० ॥

एवं राजंस्तवाचक्षे स्वर्ग्यं पन्थानमुत्तमम्।  
न युद्धादधिकं किंचित् क्षत्रियस्येह विद्यते ॥ २१ ॥

क्षत्रियास्ते महात्मानः शूराः समितिशोभनाः।  
आशिषं परमां प्राप्ता न शोच्याः सर्व एव हि॥२२॥

आत्मनाऽऽत्मानमाश्वास्य मा शुचः पुरुषर्षभ।  
नाद्य शोकाभिभूतस्त्वं कार्यमुत्स्रष्टुमर्हसि ॥ २३ ॥