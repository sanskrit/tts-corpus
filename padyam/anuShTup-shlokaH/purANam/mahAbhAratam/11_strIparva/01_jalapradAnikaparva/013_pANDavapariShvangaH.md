+++
title_full = "013 श्रीकृष्णका धृतराष्ट्रको फटकारकर उनका क्रोध शान्त करना और धृतराष्ट्रका पाण्डवोंको हृदयसे लगना"
title = "०१३ पाण्डवपरिष्वङ्गः"

+++


तत एनमुपातिष्ठन् शौचार्थं परिचारकाः।  
कृतशौचं पुनश्चैनं प्रोवाच मधुसूदनः ॥ १ ॥

राजन्नधीता वेदास्ते शास्त्राणि विविधानि च।  
श्रुतानि च पुराणानि राजधर्माश्च केवलाः ॥ २ ॥

एवं विद्वान् महाप्राज्ञः समर्थः सन् बलाबले।  
आत्मापराधात्‌ कस्मात् त्वं कुरुषे कोपमीदृशम् ॥ ३ ॥

उक्तवांस्त्वां तदैवाहं भीष्मद्रोणौ च भारत।  
विदुरः संजयश्चैव वाक्यं राजन् न तत् कृथाः ॥ ४ ॥

स वार्यमाणो नास्माकमकार्षीर्वचनं तदा।  
पाण्डवानधिकाञ्जानन् बले शौर्ये च कौरव ॥ ५ ॥

राजा हि यः स्थिरप्रज्ञः स्वयं दोषानवेक्षते।  
देशकालविभागं च परं श्रेयः स विन्दति ॥ ६ ॥

उच्यमानस्तु यः श्रेयो गृह्णीते नो हिताहिते।  
आपदः समनुप्राप्य स शोचत्यनये स्थितः ॥ ७ ॥

ततोऽन्यवृत्तमात्मानं समवेक्षस्व भारत ।  
राजंस्त्वं ह्यविधेयात्मा दुर्योधनवशे स्थितः ॥ ८ ॥

आत्मापराधादापन्नस्तत् किं भीमं जिघांससि।  
तस्मात् संयच्छ कोपं त्वं स्वमनुस्मर दुष्कृतम् ॥ ९ ॥

यस्तु तां स्पर्धया क्षुद्रः पाञ्चालीमानयत्‌ सभाम्।  
स हतो भीमसेनेन वैरं प्रतिजिहीर्षता ॥ १० ॥

आत्मनोऽतिक्रमं पश्य पुत्रस्य च दुरात्मनः।  
यदनागसि पाण्डूनां परित्यागस्त्वया कृतः ॥ ११ ॥

एवमुक्तः स कृष्णेन सर्वं सत्यं जनाधिप।  
उवाच देवकीपुत्रं धृतराष्ट्रो महीपतिः ॥ १२ ॥

एवमेतन्महाबाहो यथा वदसि माधव।  
पुत्रस्नेहस्तु बलवान् धैर्यान्मां समचालयत् ॥ १३ ॥

दिष्ट्या तु पुरुषव्याघ्रो बलवान् सत्यविक्रमः।  
त्वद्‌गुप्तो नागमत् कृष्ण भीमो बाह्वन्तरं मम ॥ १४ ॥

इदानीं त्वहमव्यग्रो गतमन्युर्गतज्वरः ।  
मध्यमं पाण्डवं वीर द्रष्टुमिच्छामि माधव ॥ १५ ॥

हतेषु पार्थिवेन्द्रेषु पुत्रेषु निहतेषु च।  
पाण्डुपुत्रेषु वै शर्म प्रीतिश्चाप्यवतिष्ठते ॥ १६ ॥

ततः स भीमं च धनंजयं च  
माद्र्याश्च पुत्रौ पुरुषप्रवीरौ ।  
पस्पर्श गात्रैः प्ररुदन् सुगात्रा-  
नाश्वास्य कल्याणमुवाच चैतान् ॥ १७ ॥