+++
title_full = "008 व्यासजीका संहारको अवश्यम्भावी बताकर धृतराष्ट्रको समझाना"
title = "००८ धृतराष्ट्रविशोककरणे"

+++


विदुरस्य तु तद् वाक्यं निशम्य कुरुसत्तमः।  
पुत्रशोकाभिसंतप्तः पपात भुवि मूर्च्छितः ॥ १ ॥

तं तथा पतितं भूमौ निःसंज्ञं प्रेक्ष्य बान्धवाः।  
कृष्णद्वैपायनश्चैव क्षत्ता च विदुरस्तथा ॥ २ ॥  
संजयः सुहृदश्चान्ये द्वाःस्था ये चास्य सम्मताः।  
जलेन सुखशीतेन तालवृन्तैश्च भारत ॥ ३ ॥  
पस्पृशुश्च करैर्गात्रं वीजमानाश्च यत्नतः।  
अन्वासन् सुचिरं कालं धृतराष्ट्रं तथागतम् ॥ ४ ॥

अथ दीर्घस्य कालस्य लब्धसंज्ञो महीपतिः।  
विललाप चिरं कालं पुत्राधिभिरभिप्लुतः ॥ ५ ॥

धिगस्तु खलु मानुष्यं मानुषेषु परिग्रहे।  
यतो मूलानि दुःखानि सम्भवन्ति मुहुर्मुहुः ॥ ६ ॥

पुत्रनाशेऽर्थनाशे च ज्ञातिसम्बन्धिनामथ ।  
प्राप्यते सुमहद् दुःखं विषाग्निप्रतिमं विभो ॥ ७ ॥

येन दह्यन्ति गात्राणि येन प्रज्ञा विनश्यति।  
येनाभिभूतः पुरुषो मरणं बहु मन्यते ॥ ८ ॥

तदिदं व्यसनं प्राप्तं मया भाग्यविपर्ययात्।  
तस्यान्तं नाधिगच्छामि ऋते प्राणविमोक्षणात् ॥ ९ ॥

तथैवाहं करिष्यामि अद्यैव द्विजसत्तम।  
इत्युक्त्वा तु महात्मानं पितरं ब्रह्मवित्तमम् ॥ १० ॥  
धृतराष्ट्रोऽभवन्मूढः स शोकं परमं गतः।  
अभूच्च तूष्णीं राजासौ ध्यायमानो महीपते ॥ ११ ॥

तस्य तद् वचनं श्रुत्वा कृष्णद्वैपायनः प्रभुः।  
पुत्रशोकाभिसंतप्तं पुत्रं वचनमब्रवीत् ॥ १२ ॥

धृतराष्ट्र महाबाहो यत् त्वां वक्ष्यामि तच्छृणु।  
श्रुतवानसि मेधावी धर्मार्थकुशलः प्रभो ॥ १३ ॥

न तेऽस्त्यविदितं किंचिद् वेदितव्यं परंतप।  
अनित्यतां हि मर्त्यानां विजानासि न संशयः ॥ १४ ॥

अध्रुवे जीवलोके च स्थाने वा शाश्वते सति।  
जीविते मरणान्ते च कस्माच्छोचसि भारत ॥ १५ ॥

प्रत्यक्षं तव राजेन्द्र वैरस्यास्य समुद्भवः।  
पुत्रं ते कारणं कृत्वा कालयोगेन कारितः ॥ १६ ॥

अवश्यं भवितव्ये च कुरूणां वैशसे नृप।  
कस्माच्छोचसि तान् शूरान् गतान् परमिकां गतिम् ॥ १७ ॥

जानता च महाबाहो विदुरेण महात्मना।  
यतितं सर्वयत्नेन शमं प्रति जनेश्वर ॥ १८ ॥

न च दैवकृतो मार्गः शक्यो भूतेन केनचित्।  
घटतापि चिरं कालं नियन्तुमिति मे मतिः ॥ १९ ॥

देवतानां हि यत् कार्यं मया प्रत्यक्षतः श्रुतम्।  
तत् तेऽहं सम्प्रवक्ष्यामि यथा स्थैर्यं भवेत् तव ॥ २० ॥

पुराहं त्वरितो यातः सभामैन्द्रीं जितक्लमः।  
अपश्यं तत्र च तदा समवेतान् दिवौकसः ॥ २१ ॥

नारदप्रमुखाश्चापि सर्वे देवर्षयोऽनघ ।  
तत्र चापि मया दृष्टा पृथिवी पृथिवीपते ॥ २२ ॥  
कार्यार्थमुपसम्प्राप्ता देवतानां समीपतः ।

उपगम्य तदा धात्री देवानाह समागतान् ॥ २३ ॥  
यत् कार्यं मम युष्माभिर्ब्रह्मणः सदने तदा।  
प्रतिज्ञातं महाभागास्तच्छीघ्रं संविधीयताम् ॥ २४ ॥

तस्यास्तद् वचनं श्रुत्वा विष्णुर्लोकनमस्कृतः।  
उवाच वाक्यं प्रहसन् पृथिवीं देवसंसदि ॥ २५ ॥  
धृतराष्ट्रस्य पुत्राणां यस्तु ज्येष्ठः शतस्य वै।  
दुर्योधन इति ख्यातः स ते कार्यं करिष्यति ॥ २६ ॥  
तं च प्राप्य महीपालं कृतकृत्या भविष्यसि।

तस्यार्थे पृथिवीपालाः कुरुक्षेत्रं समागताः ॥ २७ ॥  
अन्योन्यं घातयिष्यन्ति दृढैः शस्त्रैः प्रहारिणः।

ततस्ते भविता देवि भारस्य युधि नाशनम् ॥ २८ ॥  
गच्छ शीघ्रं स्वकं स्थानं लोकान् धारय शोभने।

य एष ते सुतो राजन् लोकसंहारकारणात् ॥ २९ ॥  
कलेरंशः समुत्पन्नो गान्धार्या जठरे नृप।  
अमर्षी चपलश्चापि क्रोधनो दुष्प्रसाधनः ॥ ३० ॥

दैवयोगात् समुत्पन्ना भ्रातरश्चास्य तादृशाः।  
शकुनिर्मातुलश्चैव कर्णश्च परमः सखा ॥ ३१ ॥

समुत्पन्ना विनाशार्थं पृथिव्यां सहिता नृपाः।  
यादृशो जायते राजा तादृशोऽस्य जनो भवेत् ॥ ३२ ॥

अधर्मो धर्मतां याति स्वामी चेद् धार्मिको भवेत्।  
स्वामिनो गुणदोषाभ्यां भृत्याः स्युर्नात्र संशयः ॥ ३३ ॥

दुष्टं राजानमासाद्य गतास्ते तनया नृप।  
एतमर्थं महाबाहो नारदो वेद तत्त्ववित् ॥ ३४ ॥

आत्मापराधात् पुत्रास्ते विनष्टाः पृथिवीपते।  
मा तान् शोचस्व राजेन्द्र न हि शोकेऽस्ति कारणम्॥३५॥

न हि ते पाण्डवाः स्वल्पमपराध्यन्ति भारत।  
पुत्रास्तव दुरात्मानो यैरियं घातिता मही ॥ ३६ ॥

नारदेन च भद्रं ते पूर्वमेव न संशयः।  
युधिष्ठिरस्य समितौ राजसूये निवेदितम् ॥ ३७ ॥  
पाण्डवाः कौरवाः सर्वे समासाद्य परस्परम्।  
न भविष्यन्ति कौन्तेय यत् ते कृत्यं तदाचर ॥ ३८ ॥

नारदस्य वचः श्रुत्वा तदाशोचन्त पाण्डवाः।  
एवं ते सर्वमाख्यातं देवगुह्यं सनातनम् ॥ ३९ ॥  
कथं ते शोकनाशः स्यात् प्राणेषु च दया प्रभो।  
स्नेहश्च पाण्डुपुत्रेषु ज्ञात्वा दैवकृतं विधिम् ॥ ४० ॥

एष चार्थो महाबाहो पूर्वमेव मया श्रुतः।  
कथितो धर्मराजस्य राजसूये क्रतूत्तमे ॥ ४१ ॥

यतितं धर्मपुत्रेण मया गुह्ये निवेदिते।  
अविग्रहे कौरवाणां दैवं तु बलवत्तरम् ॥ ४२ ॥

अनतिक्रमणीयो हि विधी राजन् कथंचन।  
कृतान्तस्य तु भूतेन स्थावरेण चरेण च ॥ ४३ ॥

भवान् धर्मपरो यत्र बुद्धिश्रेष्ठश्च भारत।  
मुह्यते प्राणिनां ज्ञात्वा गतिं चागतिमेव च ॥ ४४ ॥

त्वां तु शोकेन संतप्तं मुह्यमानं मुहुर्मुहुः।  
ज्ञात्वा युधिष्ठिरो राजा प्राणानपि परित्यजेत् ॥ ४५ ॥

कृपालुर्नित्यशो वीरस्तिर्यग्योनिगतेष्वपि ।  
स कथं त्वयि राजेन्द्र कृपां नैव करिष्यति ॥ ४६ ॥

मम चैव नियोगेन विधेश्चाप्यनिवर्तनात्।  
पाण्डवानां च कारुण्यात् प्राणान् धारय भारत ॥ ४७ ॥

एवं ते वर्तमानस्य लोके कीर्तिर्भविष्यति।  
धर्मार्थः सुमहांस्तात तप्तं स्याच्च तपश्चिरात् ॥ ४८ ॥

पुत्रशोकं समुत्पन्नं हुताशं ज्वलितं यथा।  
प्रज्ञाम्भसा महाभाग निर्वापय सदा सदा ॥ ४९ ॥

तच्छ्रुत्वा तस्य वचनं व्यासस्यामिततेजसः।  
मुहूर्तं समनुध्यायन् धृतराष्ट्रोऽभ्यभाषत ॥ ५० ॥

महता शोकजालेन प्रणुन्नोऽस्मि द्विजोत्तम।  
नात्मानमवबुध्यामि मुह्यमानो मुहुर्मुहुः ॥ ५१ ॥

इदं तु वचनं श्रुत्वा तव देवनियोगजम्।  
धारयिष्याम्यहं प्राणान्‌ घटिष्ये न तु शोचितुम् ॥ ५२ ॥

एतच्छ्रुत्वा तु वचनं व्यासः सत्यवतीसुतः।  
धृतराष्ट्रस्य राजेन्द्र तत्रैवान्तरधीयत ॥ ५३ ॥