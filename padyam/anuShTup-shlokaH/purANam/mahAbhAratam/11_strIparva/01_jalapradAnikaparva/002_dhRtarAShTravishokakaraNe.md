+++
title_full = "002 विदुरजीका राजा धृतराष्ट्रको समझाकर उनको शोकका त्याग करनेके लिये कहना"
title = "००२ धृतराष्ट्रविशोककरणे"

+++


ततोऽमृतसमैर्वाक्यैर्ह्लादयन् पुरुषर्षभम् ।  
वैचित्रवीर्यं विदुरो यदुवाच निबोध तत् ॥ १ ॥

उत्तिष्ठ राजन् किं शेषे धारयात्मानमात्मना।  
एषा वै सर्वसत्त्वानां लोकेश्वर परा गतिः ॥ २ ॥

सर्वे क्षयान्ता निचयाः पतनान्ताः समुच्छ्रयाः।  
संयोगा विप्रयोगान्ता मरणान्तं च जीवितम् ॥ ३ ॥

यदा शूरं च भीरुं च यमः कर्षति भारत।  
तत् किं न योत्स्यन्ति हि ते क्षत्रियाः क्षत्रियर्षभ॥४॥

अयुध्यमानो म्रियते युध्यमानश्च जीवति।  
कालं प्राप्य महाराज न कश्चिदतिवर्तते ॥ ५ ॥

अभावादीनि भूतानि भावमध्यानि भारत।  
अभावनिधनान्येव तत्र का परिदेवना ॥ ६ ॥

न शोचन् मृतमन्वेति न शोचन् म्रियते नरः।  
एवं सांसिद्धिके लोके किमर्थमनुशोचसि ॥ ७ ॥

कालः कर्षति भूतानि सर्वाणि विविधान्युत।  
न कालस्य प्रियः कश्चिन्न द्वेष्यः कुरुसत्तम ॥ ८ ॥

यथा वायुस्तृणाग्राणि संवर्तयति सर्वशः।  
तथा कालवशं यान्ति भूतानि भरतर्षभ ॥ ९ ॥

एकसार्थप्रयातानां सर्वेषां तत्र गमिनाम्।  
यस्य कालः प्रयात्यग्रे तत्र का परिदेवना ॥ १० ॥

न चाप्येतान् हतान् युद्धे राजन् शोचितुमर्हसि।  
प्रमाणं यदि शास्त्राणि गतास्ते परमां गतिम् ॥ ११ ॥

सर्वे स्वाध्यायवन्तो हि सर्वे च चरितव्रताः।  
सर्वे चाभिमुखाः क्षीणास्तत्र का परिदेवना ॥ १२ ॥

अदर्शनादापतिताः पुनश्चादर्शनं गताः ।  
नैते तव न तेषां त्वं तत्र का परिदेवना॥१३॥

हतोऽपि लभते स्वर्गं हत्वा च लभते यशः।  
उभयं नो बहुगुणं नास्ति निष्फलता रणे ॥ १४ ॥

तेषां कामदुघाल्ँलोकानिन्द्रः संकल्पयिष्यति ।  
इन्द्रस्यातिथयो ह्येते भवन्ति भरतर्षभ ॥ १५ ॥

न यज्ञैर्दक्षिणावद्भिर्न तपोभिर्न विद्यया।  
स्वर्गं यान्ति तथा मर्त्या यथा शूरा रणे हताः॥१६॥

शरीराग्निषु शूराणां जुहुवुस्ते शराहुतीः।  
हूयमानान् शरांश्चैव सेहुस्तेजस्विनो मिथः ॥ १७ ॥

एवं राजंस्तवाचक्षे स्वर्ग्यं पन्थानमुत्तमम्।  
न युद्धादधिकं किंचित् क्षत्रियस्येह विद्यते ॥ १८ ॥

क्षत्रियास्ते महात्मानः शूराः समितिशोभनाः।  
आशिषः परमाः प्राप्ता न शोच्याः सर्व एव हि॥१९॥

आत्मानमात्मनाऽऽश्वास्य मा शुचः पुरुषर्षभ।  
नाद्य शोकाभिभूतस्त्वं कायमुत्स्रष्टुमर्हसि ॥ २० ॥

मातापितृसहस्राणि पुत्रदारशतानि च ।  
संसारेष्वनुभूतानि कस्य ते कस्य वा वयम् ॥ २१ ॥

शोकस्थानसहस्राणि भयस्थानशतानि च ।  
दिवसे दिवसे मूढमाविशन्ति न पण्डितम् ॥ २२ ॥

न कालस्य प्रियः कश्चिन्न द्वेष्यः कुरुसत्तम।  
न मध्यस्थः क्वचित्कालः सर्वं कालः प्रकर्षति ॥ २३ ॥

कालः पचति भूतानि कालः संहरते प्रजाः।  
कालः सुप्तेषु जागर्ति कालो हि दुरतिक्रमः ॥ २४ ॥

अनित्यं यौवनं रूपं जीवितं द्रव्यसंचयः।  
आरोग्यं प्रियसंवासो गृद्ध्येदेषु न पण्डितः ॥ २५ ॥

न जानपदिकं दुःखमेकः शोचितुमर्हसि।  
अप्यभावेन युज्येत तच्चास्य न निवर्तते ॥ २६ ॥

अशोचन् प्रतिकुर्वीत यदि पश्येत् पराक्रमम्।  
भैषज्यमेतद् दुःखस्य यदेतन्नानुचिन्तयेत् ॥ २७ ॥  
चिन्त्यमानं हि न व्येति भूयश्चापि प्रवर्धते।

अनिष्टसम्प्रयोगाच्च विप्रयोगात् प्रियस्य च ॥ २८ ॥  
मानुषा मानसैर्दुःखैर्दह्यन्ते चाल्पबुद्धयः ।

नार्थो न धर्मो न सुखं यदेतदनुशोचसि ॥ २९ ॥  
न च नापैति कार्यार्थात्त्रिवर्गाच्चैव हीयते।

अन्यामन्यां धनावस्थां प्राप्य वैशेषिकीं नराः ॥ ३० ॥  
असंतुष्टाः प्रमुह्यन्ति संतोषं यान्ति पण्डिताः।

प्रज्ञया मानसं दुःखं हन्याच्छारीरमौषधैः।  
एतद् विज्ञानसामर्थ्यं न बालैः समतामियात् ॥ ३१ ॥

शयानं चानुशेते हि तिष्ठन्तं चानुतिष्ठति।  
अनुधावति धावन्तं कर्म पूर्वकृतं नरम् ॥ ३२ ॥

यस्यां यस्यामवस्थायां यत् करोति शुभाशुभम्।  
तस्यां तस्यामवस्थायां तत्फलं समुपाश्नुते ॥ ३३ ॥

येन येन शरीरेण यद्यत् कर्म करोति यः।  
तेन तेन शरीरेण तत्फलं समुपाश्नुते ॥ ३४ ॥

आत्मैव ह्यात्मनो बन्धुरात्मैव रिपुरात्मनः।  
आत्मैव ह्यात्मनः साक्षी कृतस्यापकृतस्य च ॥ ३५ ॥

शुभेन कर्मणा सौख्यं दुःखं पापेन कर्मणा।  
कृतं भवति सर्वत्र नाकृतं विद्यते क्वचित् ॥ ३६ ॥

न हि ज्ञानविरुद्धेषु बह्वपायेषु कर्मसु।  
मूलघातिषु सज्जन्ते बुद्धिमन्तो भवद्विधाः ॥ ३७ ॥