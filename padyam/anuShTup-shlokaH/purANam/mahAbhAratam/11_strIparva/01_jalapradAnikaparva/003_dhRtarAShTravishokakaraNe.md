+++
title_full = "003 विदुरजीका शरीरकी अनित्यता बताते हुए धृतराष्ट्रको शोक त्यागनेके लिये कहना"
title = "००३ धृतराष्ट्रविशोककरणे"

+++


सुभाषितैर्महाप्राज्ञ शोकोऽयं विगतो मम।  
भूय एव तु वाक्यानि श्रोतुमिच्छामि तत्त्वतः ॥ १ ॥

अनिष्टानां च संसर्गादिष्टानां च विसर्जनात्।  
कथं हि मानसैर्दुःखैः प्रमुच्यन्ते तु पण्डिताः ॥ २ ॥

यतो यतो मनो दुःखात् सुखाद् वा विप्रमुच्यते।  
ततस्ततो नियम्यैतच्छान्तिं विन्देत वै बुधः ॥ ३ ॥

अशाश्वतमिदं सर्वं चिन्त्यमानं नरर्षभ।  
कदलीसंनिभो लोकः सारो ह्यस्य न विद्यते ॥ ४ ॥

यदा प्राज्ञाश्च मूढाश्च धनवन्तोऽथ निर्धनाः।  
सर्वे पितृवनं प्राप्य स्वपन्ति विगतज्वराः ॥ ५ ॥  
निर्मांसैरस्थिभूयिष्ठैर्गात्रैः स्नायुनिबन्धनैः ।  
किं विशेषं प्रपश्यन्ति तत्र तेषां परे जनाः ॥ ६ ॥  
येन प्रत्यवगच्छेयुः कुलरूपविशेषणम् ।  
कस्मादन्योन्यमिच्छन्ति विप्रलब्धधियो नराः ॥ ७ ॥

गृहाणीव हि मर्त्यानामाहुर्देहानि पण्डिताः।  
कालेन विनियुज्यन्ते सत्त्वमेकं तु शाश्वतम् ॥ ८ ॥

यथा जीर्णमजीर्णं वा वस्त्रं त्यक्त्वा तु पूरुषः।  
अन्यद् रोचयते वस्त्रमेवं देहाः शरीरिणाम् ॥ ९ ॥

वैचित्रवीर्य प्राप्यं हि दुःखं वा यदि वा सुखम्।  
प्राप्नुवन्तीह भूतानि स्वकृतेनैव कर्मणा ॥ १० ॥

कर्मणा प्राप्यते स्वर्गः सुखं दुःखं च भारत।  
ततो वहति तं भारमवशः स्ववशोऽपि वा ॥ ११ ॥

यथा च मृण्मयं भाण्डं चक्रारूढं विपद्यते।  
किंचित् प्रक्रियमाणं वा कृतमात्रमथापि वा ॥ १२ ॥  
छिन्नं वाप्यवरोप्यन्तमवतीर्णमथापि वा ।  
आर्द्रं वाप्यथवा शुष्कं पच्यमानमथापि वा ॥ १३ ॥  
उत्तार्यमाणमापाकादुद्‌धृतं चापि भारत ।  
अथवा परिभुज्यन्तमेवं देहाः शरीरिणाम् ॥ १४ ॥

गर्भस्थो वा प्रसूतो वाप्यथ वा दिवसान्तरः।  
अर्धमासगतो वापि मासमात्रगतोऽपि वा ॥ १५ ॥  
संवत्सरगतो वापि द्विसंवत्सर एव वा।  
यौवनस्थोऽथ मध्यस्थो वृद्धो वापि विपद्यते ॥ १६ ॥

प्राक्कर्मभिस्तु भूतानि भवन्ति न भवन्ति च।  
एवं सांसिद्धिके लोके किमर्थमनुतप्यसे ॥ १७ ॥

यथा तु सलिलं राजन् क्रीडार्थमनुसंतरत्।  
उन्मज्जेच्च निमज्जेच्च किंचित् सत्त्वं नराधिप ॥ १८ ॥  
एवं संसारगहने उन्मज्जननिमज्जने ।  
कर्मभोगेन बध्यन्ते क्लिश्यन्ते चाल्पबुद्धयः ॥ १९ ॥

ये तु प्राज्ञाः स्थिताः सत्त्वे संसारेऽस्मिन् हितैषिणः।  
समागमज्ञा भूतानां ते यान्ति परमां गतिम् ॥ २० ॥