+++
title_full = "014 पाण्डवोंको शाप देनेके लिये उद्यत हुई गान्धारीको व्यासजीका समझाना"
title = "०१४ गान्धारीसान्त्वनायाम्"

+++


धृतराष्ट्राभ्यनुज्ञातास्ततस्ते कुरुपाण्डवाः ।  
अभ्ययुर्भ्रातरः सर्वे गान्धारीं सह केशवाः ॥ १ ॥

ततो ज्ञात्वा हतामित्रं युधिष्ठिरमुपागतम्।  
गान्धारी पुत्रशोकार्ता शप्तुमैच्छदनिन्दिता ॥ २ ॥

तस्याः पापमभिप्रायं विदित्वा पाण्डवान् प्रति।  
ऋषिः सत्यवतीपुत्रः प्रागेव समबुध्यत ॥ ३ ॥  
स गङ्गायामुपस्पृश्य पुण्यगन्धि पयः शुचि।  
तं देशमुपसम्पेदे परमर्षिर्मनोजवः ॥ ४ ॥

दिव्येन चक्षुषा पश्यन् मनसा तद्‌गतेन च।  
सर्वप्राणभृतां भावं स तत्र समबुध्यत ॥ ५ ॥

स स्नुषामब्रवीत् काले कल्यवादी महातपाः।  
शापकालमवाक्षिप्य शमकालमुदीरयन् ॥ ६ ॥

न कोपः पाण्डवे कार्यो गान्धारि शममाप्नुहि।  
वचो निगृह्यतामेतच्छृणु चेदं वचो मम ॥ ७ ॥

उक्तास्यष्टादशाहानि पुत्रेण जयमिच्छता ।  
शिवमाशास्व मे मातर्युध्यमानस्य शत्रुभिः ॥ ८ ॥

सा तथा याच्यमाना त्वं काले काले जयैषिणा।  
उक्तवत्यसि गान्धारि यतो धर्मस्ततो जयः ॥ ९ ॥

न चाप्यतीतां गान्धारि वाचं ते वितथामहम्।  
स्मरामि भाषमाणायास्तथा प्राणिहिता ह्यसि ॥ १० ॥

विग्रहे तुमुले राज्ञां गत्वा पारमसंशयम्।  
जितं पाण्डुसुतैर्युद्धे नूनं धर्मस्ततोऽधिकः ॥ ११ ॥

क्षमाशीला पुरा भूत्वा साद्य न क्षमसे कथम्।  
अधर्मं जहि धर्मज्ञे यतो धर्मस्ततो जयः ॥ १२ ॥

स्वं च धर्मं परिस्मृत्य वाचं चोक्तां मनस्विनि।  
कोपं संयच्छ गान्धारि मैवं भूः सत्यवादिनि ॥ १३ ॥

भगवन्नाभ्यसूयामि नैतानिच्छामि नश्यतः ।  
पुत्रशोकेन तु बलान्मनो विह्वलतीव मे ॥ १४ ॥

यथैव कुन्त्या कौन्तेया रक्षितव्यास्तथा मया।  
तथैव धृतराष्ट्रेण रक्षितव्या यथा त्वया ॥ १५ ॥

दुर्योधनापराधेन शकुनेः सौबलस्य च।  
कर्णदुःशासनाभ्यां च कृतोऽयं कुरुसंक्षयः ॥ १६ ॥

नापराध्यति बीभत्सुर्न च पार्थो वृकोदरः।  
नकुलः सहदेवश्च नैव जातु युधिष्ठिरः ॥ १७ ॥

युध्यमाना हि कौरव्याः कृन्तमानाः परस्परम्।  
निहताः सहिताश्चान्यैस्तच्च नास्त्यप्रियं मम ॥ १८ ॥

किं तु कर्माकरोद् भीमो वासुदेवस्य पश्यतः।  
दुर्योधनं समाहूय गदायुद्धे महामनाः ॥ १९ ॥  
शिक्षयाभ्यधिकं ज्ञात्वा चरन्तं बहुधा रणे।  
अधो नाभ्याः प्रहृतवांस्तन्मे कोपमवर्धयत् ॥ २० ॥

कथं नु धर्मं धर्मज्ञैः समुद्दिष्टं महात्मभिः।  
त्यजेयुराहवे शूराः प्राणहेतोः कथंचन ॥ २१ ॥