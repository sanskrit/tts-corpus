+++
title_full = "005 गहन वनके दृष्टान्तसे संसारके भयंकर स्वरूपका वर्णन"
title = "००५ धृतराष्ट्रविशोककरणे"

+++


यदिदं धर्मगहनं बुद्ध्या समनुगम्यते।  
तद्धि विस्तरतः सर्वं बुद्धिमार्गं प्रशंस मे ॥ १ ॥

अत्र ते वर्तयिष्यामि नमस्कृत्वा स्वयम्भुवे।  
यथा संसारगहनं वदन्ति परमर्षयः ॥ २ ॥

कश्चिन्महति कान्तारे वर्तमानो द्विजः किल।  
महद् दुर्गमनुप्राप्तो वनं क्रव्यादसंकुलम् ॥ ३ ॥

सिंहव्याघ्रगजर्क्षौघैरतिघोरं महास्वनैः ।  
पिशितादैरतिभयैर्महोग्राकृतिभिस्तथा ॥ ४ ॥  
समन्तात् सम्परिक्षिप्तं यत् स्म दृष्ट्वा त्रसेद् यमः।

तदस्य दृष्ट्वा हृदयमुद्वेगमगमत् परम् ॥ ५ ॥  
अभ्युच्छयश्च रोम्णां वै विक्रियाश्च परंतप।

स तद् वनं व्यनुसरन् सम्प्रधावन्नितस्ततः ॥ ६ ॥  
वीक्षमाणो दिशः सर्वाः शरणं क्व भवेदिति।

स तेषां छिद्रमन्विच्छन् प्रद्रुतो भयपीडितः ॥ ७ ॥  
न च निर्याति वै दूरं न वा तैर्विप्रमोच्यते।

अथापश्यद् वनं घोरं समन्ताद् वागुरावृतम् ॥ ८ ॥  
बाहुभ्यां सम्परिक्षिप्तं स्त्रिया परमघोरया।

पञ्चशीर्षधरैर्नागैः शैलैरिव समुन्नतैः ॥ ९ ॥  
नभःस्पृशैर्महावृक्षैः परिक्षिप्तं महावनम् ।

वनमध्ये च तत्राभूदुदपानः समावृतः ॥ १० ॥  
वल्लीभिस्तृणछन्नाभिर्दृढाभिरभिसंवृतः ।

पपात स द्विजस्तत्र निगूढे सलिलाशये ॥ ११ ॥  
विलग्नश्चाभवत् तस्मिन् लतासंतानसंकुले ।

पनसस्य यथा जातं वृन्तबद्धं महाफलम् ॥ १२ ॥  
स तथा लम्बते तत्र ह्यूर्ध्वपादो ह्यधःशिराः।

अथ तत्रापि चान्योऽस्य भूयो जात उपद्रवः ॥ १३ ॥  
कूपमध्ये महानागमपश्यत महाबलम् ।  
कूपवीनाहवेलायामपश्यत महागजम् ॥ १४ ॥  
षड्वक्त्रं कृष्णशुक्लं च द्विषट्‌कपदचारिणम्।

क्रमेण परिसर्पन्तं वल्लीवृक्षसमावृतम् ॥ १५ ॥  
तस्य चापि प्रशाखासु वृक्षशाखावलम्बिनः।  
नानारूपा मधुकरा घोररूपा भयावहाः ॥ १६ ॥  
आसते मधु संवृत्य पूर्वमेव निकेतजाः।

भूयो भूयः समीहन्ते मधूनि भरतर्षभ ॥ १७ ॥  
स्वादनीयानि भूतानां यैर्बालो विप्रकृष्यते।

तेषां मधूनां बहुधा धारा प्रस्रवते तदा ॥ १८ ॥  
आलम्बमानः स पुमान् धारां पिबति सर्वदा।

न चास्य तृष्णा विरता पिबमानस्य संकटे ॥ १९ ॥  
अभीप्सति तदा नित्यमतृप्तः स पुनः पुनः।

न चास्य जीविते राजन् निर्वेदः समजायत ॥ २० ॥  
तत्रैव च मनुष्यस्य जीविताशा प्रतिष्ठिता।

कृष्णाः श्वेताश्च तं वृक्षं कुट्टयन्ति च मूषिकाः ॥ २१ ॥  
व्यालैश्च वनदुर्गान्ते स्त्रिया च परमोग्रया।  
कूपाधस्ताच्च नागेन वीनाहे कुञ्जरेण च ॥ २२ ॥  
वृक्षप्रपाताच्च भयं मूषिकेभ्यश्च पञ्चमम्।  
मधुलोभान्मधुकरैः षष्ठमाहुर्महद् भयम् ॥ २३ ॥

एवं स वसते तत्र क्षिप्तः संसारसागरे।  
न चैव जीविताशायां निर्वेदमुपगच्छति ॥ २४ ॥