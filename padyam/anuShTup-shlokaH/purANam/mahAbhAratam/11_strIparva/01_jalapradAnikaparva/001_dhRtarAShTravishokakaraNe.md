+++
title_full = "001 धृतराष्ट्रका विलाप और संजयका उनको सान्त्वना देना"
title = "००१ धृतराष्ट्रविशोककरणे"

+++


नारायणं नमस्कृत्य नरं चैव नरोत्तमम्।  
देवीं सरस्वतीं व्यासं ततो जयमुदीरयेत्॥

हते दुर्योधने चैव हते सैन्ये च सर्वशः।  
धृतराष्ट्रो महाराज श्रुत्वा किमकरोन्मुने ॥ १ ॥

तथैव कौरवो राजा धर्मपुत्रो महामनाः।  
कृपप्रभृतयश्चैव किमकुर्वत ते त्रयः ॥ २ ॥

अश्वत्थाम्नः श्रुतं कर्म शापादन्योन्यकारितात्।  
वृत्तान्तमुत्तरं ब्रूहि यदभाषत संजयः ॥ ३ ॥

हते पुत्रशते दीनं छिन्नशाखमिव द्रुमम्।  
पुत्रशोकाभिसंतप्तं धृतराष्ट्रं महीपतिम् ॥ ४ ॥

ध्यानमूकत्वमापन्नं चिन्तया समभिप्लुतम् ।  
अभिगम्य महाराज संजयो वाक्यमब्रवीत् ॥ ५ ॥

किं शोचसि महाराज नास्ति शोके सहायता।  
अक्षौहिण्यो हताश्चाष्टौ दश चैव विशाम्पते ॥ ६ ॥

निर्जनेयं वसुमती शून्या सम्प्रति केवला।  
नानादिग्भ्यः समागम्य नानादेश्या नराधिपाः ॥ ७ ॥  
सहैव तव पुत्रेण सर्वे वै निधनं गताः।

पितॄणां पुत्रपौत्राणां ज्ञातीनां सुहृदां तथा।  
गुरूणां चानुपूर्व्येण प्रेतकार्याणि कारय ॥ ८ ॥

तच्छ्रुत्वा करुणं वाक्यं पुत्रपौत्रवधार्दितः।  
पपात भुवि दुर्धर्षो वाताहत इव द्रुमः ॥ ९ ॥

हतपुत्रो हतामात्यो हतसर्वसुहृज्जनः ।  
दुःखं नूनं भविष्यामि विचरन् पृथिवीमिमाम् ॥ १० ॥

किं नु बन्धुविहीनस्य जीवितेन ममाद्य वै।  
लूनपक्षस्य इव मे जराजीर्णस्य पक्षिणः ॥ ११ ॥

हृतराज्यो हतबन्धुर्हतचक्षुश्च वै तथा।  
न भ्राजिष्ये महाप्राज्ञ क्षीणरश्मिरिवांशुमान् ॥ १२ ॥

न कृतं सुहृदां वाक्यं जामदग्न्यस्य जल्पतः।  
नारदस्य च देवर्षेः कृष्णद्वैपायनस्य च ॥ १३ ॥

सभामध्ये तु कृष्णेन यच्छ्रेयोऽभिहितं मम।  
अलं वैरेण ते राजन् पुत्रः संगृह्यतामिति ॥ १४ ॥  
तच्च वाक्यमकृत्वाहं भृशं तप्यामि दुर्मतिः।

न हि श्रोतास्मि भीष्मस्य धर्मयुक्तं प्रभाषितम् ॥ १५ ॥  
दुर्योधनस्य च तथा वृषभस्येव नर्दतः।

दुःशासनवधं श्रुत्वा कर्णस्य च विपर्ययम् ॥ १६ ॥  
द्रोणसूर्योपरागं च हृदयं मे विदीर्यते।

न स्मराम्यात्मनः किंचित् पुरा संजय दुष्कृतम् ॥ १७ ॥  
यस्येदं फलमद्येह मया मूढेन भुज्यते।

नूनं व्यपकृतं किंचिन्मया पूर्वेषु जन्मसु ॥ १८ ॥  
येन मां दुःखभागेषु धाता कर्मसु युक्तवान्।

परिणामश्च वयसः सर्वबन्धुक्षयश्च मे ॥ १९ ॥  
सुहृन्मित्रविनाशश्च दैवयोगादुपागतः ।  
कोऽन्योऽस्ति दुःखिततरो मत्तोऽन्यो हि पुमान् भुवि ॥ २० ॥

तन्मामद्यैव पश्यन्तु पाण्डवाः संशितव्रताः।  
विवृतं ब्रह्मलोकस्य दीर्घमध्वानमास्थितम् ॥ २१ ॥

तस्य लालप्यमानस्य बहुशोकं वितन्वतः।  
शोकापहं नरेन्द्रस्य संजयो वाक्यमब्रवीत् ॥ २२ ॥

शोकं राजन् व्यपनुद श्रुतास्ते वेदनिश्चयाः।  
शास्त्रागमाश्च विविधा वृद्धेभ्यो नृपसत्तम ॥ २३ ॥  
सृञ्जये पुत्रशोकार्ते यदूचुर्मुनयः पुरा।

यथा यौवनजं दर्पमास्थिते तं सुते नृप ॥ २४ ॥  
न त्वया सुहृदां वाक्यं ब्रुवतामवधारितम्।

स्वार्थश्च न कृतः कश्चिल्लुब्धेन फलगृद्धिना ॥ २५ ॥  
असिनैवैकधारेण स्वबुद्ध्या तु विचेष्टितम्।  
प्रायशोऽवृत्तसम्पन्नाः सततं पर्युपासिताः ॥ २६ ॥

यस्य दुःशासनो मन्त्री राधेयश्च दुरात्मवान्।  
शकुनिश्चैव दुष्टात्मा चित्रसेनश्च दुर्मतिः ॥ २७ ॥  
शल्यश्च येन वै सर्वं शल्यभूतं कृतं जगत्।

कुरुवृद्धस्य भीष्मस्य गान्धार्या विदुरस्य च ॥ २८ ॥  
द्रोणस्य च महाराज कृपस्य च शरद्वतः।  
कृष्णस्य च महाबाहो नारदस्य च धीमतः ॥ २९ ॥  
ऋषीणां च तथान्येषां व्यासस्यामिततेजसः।  
न कृतं तेन वचनं तव पुत्रेण भारत ॥ ३० ॥

न धर्मः सत्कृतः कश्चिन्नित्यं युद्धमभीप्सता।  
अल्पबुद्धिरहंकारी नित्यं युद्धमिति ब्रुवन्।  
क्रूरो दुर्मर्षणो नित्यमसंतुष्टश्च वीर्यवान् ॥ ३१ ॥

श्रुतवानसि मेधावी सत्यवांश्चैव नित्यदा।  
न मुह्यन्तीदृशाः सन्तो बुद्धिमन्तो भवादृशाः ॥ ३२ ॥

न धर्मः सत्कृतः कश्चित् तव पुत्रेण मारिष।  
क्षपिताः क्षत्रियाः सर्वे शत्रूणां वर्धितं यशः ॥ ३३ ॥

मध्यस्थो हि त्वमप्यासीर्न क्षमं किञ्चिदुक्तवान्।  
दुर्धरेण त्वया भारस्तुलया न समं धृतः ॥ ३४ ॥

आदावेव मनुष्येण वर्तितव्यं यथाक्षमम्।  
यथा नातीतमर्थं वै पश्चात्तापेन युज्यते ॥ ३५ ॥

पुत्रगृद्ध्या त्वया राजन् प्रियं तस्य चिकीर्षितम्।  
पश्चात्तापमिमं प्राप्तो न त्वं शोचितुमर्हसि ॥ ३६ ॥

मधु यः केवलं दृष्ट्वा प्रपातं नानुपश्यति।  
स भ्रष्टो मधुलोभेन शोचत्येवं यथा भवान् ॥ ३७ ॥

अर्थान्न शोचन् प्राप्नोति न शोचन् विन्दते फलम्।  
न शोचन् श्रियमाप्नोति न शोचन् विन्दते परम् ॥ ३८ ॥

स्वयमुत्पादयित्वाग्निं वस्त्रेण परिवेष्टयन् ।  
दह्यमानो मनस्तापं भजते न स पण्डितः ॥ ३९ ॥

त्वयैव ससुतेनायं वाक्यवायुसमीरितः ।  
लोभाज्येन च संसिक्तो ज्वलितः पार्थपावकः ॥ ४० ॥

तस्मिन् समिद्धे पतिताः शलभा इव ते सुताः।  
तान् वै शराग्निनिर्दग्धान्न त्वं शोचितुमर्हसि ॥ ४१ ॥

यच्चाश्रुपातात् कलिलं वदनं वहसे नृप।  
अशास्त्रदृष्टमेतद्धि न प्रशंसन्ति पण्डिताः ॥ ४२ ॥

विस्फुलिङ्गा इव ह्येतान् दहन्ति किल मानवान्।  
जहीहि मन्युं बुद्ध्या वै धारयात्मानमात्मना ॥ ४३ ॥

एवमाश्वासितस्तेन संजयेन महात्मना ।  
विदुरो भूय एवाह बुद्धिपूर्वं परंतप ॥ ४४ ॥