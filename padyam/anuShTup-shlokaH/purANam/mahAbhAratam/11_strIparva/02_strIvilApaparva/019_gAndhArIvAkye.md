+++
title_full = "019 विकर्ण, दुर्मुख, चित्रसेन, विविंशति तथा दुःसहको देखकर गान्धारीका श्रीकृष्णके सम्मुख विलाप"
title = "०१९ गान्धारीवाक्ये"

+++


एष माधव पुत्रो मे विकर्णः प्राज्ञसम्मतः।  
भूमौ विनिहतः शेते भीमेन शतधा कृतः ॥ १ ॥

गजमध्ये हतः शेते विकर्णो मधुसूदन।  
नीलमेघपरिक्षिप्तः शरदीव निशाकरः ॥ २ ॥

अस्य चापग्रहेणैव पाणिः कृतकिणो महान्।  
कथञ्चिच्छिद्यते गृध्रैरत्तुकामैस्तलत्रवान् ॥ ३ ॥

अस्य भार्याऽऽमिषप्रेप्सून् गृध्रकाकांस्तपस्विनी ।  
वारयत्यनिशं बाला न च शक्नोति माधव ॥ ४ ॥

युवा वृन्दारकः शूरो विकर्णः पुरुषर्षभ।  
सुखोषितः सुखार्हश्च शेते पांसुषु माधव ॥ ५ ॥

कर्णिनालीकनाराचैर्भिन्नमर्माणमाहवे ।  
अद्यापि न जहात्येनं लक्ष्मीर्भरतसत्तमम् ॥ ६ ॥

एष संग्रामशूरेण प्रतिज्ञां पालयिष्यता।  
दुर्मुखोऽभिमुखः शेते हतोऽरिगणहा रणे ॥ ७ ॥

तस्यैतद् वदनं कृष्ण श्वापदैरर्धभक्षितम्।  
विभात्यभ्यधिकं तात सप्तम्यामिव चन्द्रमाः ॥ ८ ॥

शूरस्य हि रणे कृष्ण पश्याननमथेदृशम्।  
स कथं निहतोऽमित्रैः पांसून् ग्रसति मे सुतः ॥ ९ ॥

यस्याहवमुखे सौम्य स्थाता नैवोपपद्यते।  
स कथं दुर्मुखोऽमित्रैर्हतो विबुधलोकजित् ॥ १० ॥

चित्रसेनं हतं भूमौ शयानं मधुसूदन।  
धार्तराष्ट्रमिमं पश्य प्रतिमानं धनुष्मताम् ॥ ११ ॥

तं चित्रमाल्याभरणं युवत्यः शोककर्शिताः।  
क्रव्यादसंघैः सहिता रुदत्यः पर्युपासते ॥ १२ ॥

स्त्रीणां रुदितनिर्घोषः श्वापदानां च गर्जितम्।  
चित्ररूपमिदं कृष्ण विचित्रं प्रतिभाति मे ॥ १३ ॥

युवा वृन्दारको नित्यं प्रवरस्त्रीनिषेवितः।  
विविंशतिरसौ शेते ध्वस्तः पांसुषु माधव ॥ १४ ॥

शरसंकृत्तवर्माणं वीरं विशसने हतम्।  
परिवार्यासते गृध्राः पश्य कृष्ण विविंशतिम् ॥ १५ ॥

प्रविश्य समरे शूरः पाण्डवानामनीकिनीम्।  
स वीरशयने शेते परः सत्पुरुषोचिते ॥ १६ ॥

स्मितोपपन्नं सुनसं सुभ्रु ताराधिपोपमम्।  
अतीव शुभ्रं वदनं कृष्ण पश्य विविंशतेः ॥ १७ ॥

एनं हि पर्युपासन्ते बहुधा वरयोषितः।  
क्रीडन्तमिव गन्धर्वं देवकन्याः सहस्रशः ॥ १८ ॥

हन्तारं परसैन्यानां शूरं समितिशोभनम्।  
निबर्हणममित्राणां दुःसहं विषहेत कः ॥ १९ ॥

दुःसहस्यैतदाभाति शरीरं संवृतं शरैः।  
गिरिरात्मगतैः फुल्लैः कर्णिकारैरिवाचितः ॥ २० ॥

शातकौम्या स्रजा भाति कवचेन च भास्वता।  
अग्निनेव गिरिः श्वेतो गतासुरपि दुःसहः ॥ २१ ॥