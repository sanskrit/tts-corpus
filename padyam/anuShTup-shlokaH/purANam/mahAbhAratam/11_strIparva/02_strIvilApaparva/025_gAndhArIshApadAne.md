+++
title_full = "025 अन्यान्य वीरोंको मरा हुआ देखकर गान्धारीका शोकातुर होकर विलाप करना और क्रोधपूर्वक श्रीकृष्णको यदुवंशविनाशविषयक शाप देना"
title = "०२५ गान्धारीशापदाने"

+++


काम्बोजं पश्य दुर्धर्षं काम्बोजास्तरणोचितम्।  
शयानमृषभस्कन्धं हतं पांसुषु माधव ॥ १ ॥

यस्य क्षतजसंदिग्धौ बाहू चन्दनभूषितौ।  
अवेक्ष्य करुणं भार्या विलपत्यतिदुःखिता ॥ २ ॥

इमौ तौ परिघप्रख्यौ बाहू शुभतलाङ्‌गुली।  
ययोर्विवरमापन्नां न रतिर्मां पुराजहात् ॥ ३ ॥  
कां गतिं तु गमिष्यामि त्वया हीना जनेश्वर।

हतबन्धुरनाथा च वेपन्ती मधुरस्वरा ॥ ४ ॥  
आतपे क्लाम्यमानानां विविधानामिव स्रजाम्।  
क्लान्तानामपि नारीणां श्रीर्जहाति न वै तनूः ॥ ५ ॥

शयानमभितः शूरं कालिङ्गं मधुसूदन।  
पश्य दीप्ताङ्गदयुगप्रतिनद्धमहाभुजम् ॥ ६ ॥

मागधानामधिपतिं जयत्सेनं जनार्दन ।  
आवार्य सर्वतः पत्न्यः प्ररुदत्यः सुविह्वलाः ॥ ७ ॥

आसामायतनेत्राणां सुस्वराणां जनार्दन ।  
मनःश्रुतिहरो नादो मनो मोहयतीव मे ॥ ८ ॥

प्रकीर्णवस्त्राभरणा रुदत्यः शोककर्शिताः ।  
स्वास्तीर्णशयनोपेता मागध्यः शेरते भुवि ॥ ९ ॥

कोसलानामधिपतिं राजपुत्रं बृहद‌्बलम् ।  
भर्तारं परिवार्यैताः पृथक् प्ररुदिताः स्त्रियः ॥ १० ॥

अस्य गात्रगतान् बाणान् कार्ष्णिबाहुबलार्पितान्।  
उद्धरन्त्यसुखाविष्टा मूर्च्छमानाः पुनः पुनः ॥ ११ ॥

आसां सर्वानवद्यानामातपेन परिश्रमात् ।  
प्रम्लाननलिनाभानि भान्ति वक्त्राणि माधव ॥ १२ ॥

द्रोणेन निहताः शूराः शेरते रुचिराङ्गदाः।  
धृष्टद्युम्नसुताः सर्वे शिशवो हेममालिनः ॥ १३ ॥

रथाग्न्यगारं चापार्चिःशरशक्तिगदेन्धनम् ।  
द्रोणमासाद्य निर्दग्धाः शलभा इव पावकम् ॥ १४ ॥

तथैव निहताः शूराः शेरते रुचिराङ्गदाः।  
द्रोणेनाभिमुखाः सर्वे भ्रातरः पञ्च केकयाः ॥ १५ ॥

तप्तकाञ्चनवर्माणस्तालध्वजरथव्रजाः ।  
भासयन्ति महीं भासा ज्वलिता इव पावकाः ॥ १६ ॥

द्रोणेन द्रुपदं संख्ये पश्य माधव पातितम्।  
महाद्विपमिवारण्ये सिंहेन महता हतम् ॥ १७ ॥

पाञ्चालराज्ञो विमलं पुण्डरीकाक्ष पाण्डुरम्।  
आतपत्रं समाभाति शरदीव निशाकरः ॥ १८ ॥

एतास्तु द्रुपदं वृद्धं स्नुषा भार्याश्च दुःखिताः।  
दग्ध्वा गच्छन्ति पाञ्चाल्यं राजानमपसव्यतः ॥ १९ ॥

धृष्टकेतुं महात्मानं चेदिपुङ्गवमङ्गनाः ।  
द्रोणेन निहतं शूरं हरन्ति हृतचेतसः ॥ २० ॥

द्रोणास्त्रमभिहत्यैष विमर्दे मधुसूदन ।  
महेष्वासो हतः शेते नद्या हत इव द्रुमः ॥ २१ ॥

एष चेदिपतिः शूरो धृष्टकेतुर्महारथः।  
शेते विनिहतः संख्ये हत्वा शत्रून् सहस्रशः ॥ २२ ॥

वितुद्यमानं विहगैस्तं भार्याः पर्युपासिताः।  
चेदिराजं हृषीकेश हतं सबलबान्धवम् ॥ २३ ॥

दाशार्हीपुत्रजं वीरं शयानं सत्यविक्रमम्।  
आरोप्याङ्के रुदन्त्येताश्चेदिराजवराङ्गनाः ॥ २४ ॥

अस्य पुत्रं हृषीकेश सुवक्त्रं चारुकुण्डलम्।  
द्रोणेन समरे पश्य निकृतं बहुधा शरैः ॥ २५ ॥

पितरं नूनमाजिस्थं युद्ध्यमानं परैः सह।  
नाजहात् पितरं वीरमद्यापि मधुसूदन ॥ २६ ॥

एवं ममापि पुत्रस्य पुत्रः पितरमन्वगात्।  
दुर्योधनं महाबाहो लक्ष्मणः परवीरहा ॥ २७ ॥

विन्दानुविन्दावावन्त्यौ पतितौ पश्य माधव।  
हिमान्ते पुप्पितौ शालौ मरुता गलिताविव ॥ २८ ॥

काञ्चनाङ्गदवर्माणौ बाणखड्‌गधनुर्धरौ ।  
ऋषभप्रतिरूपाक्षौ शयानौ विमलस्रजौ ॥ २९ ॥

अवध्याः पाण्डवाः कृष्ण सर्व एव त्वया सह।  
ये मुक्ता द्रोणभीष्माभ्यां कर्णाद् वैकर्तनात् कृपात् ॥ ३० ॥  
दुर्योधनाद् द्रोणसुतात् सैन्धवाच्च जयद्रथात्।  
सोमदत्ताद् विकर्णाच्च शूराच्च कृतवर्मणः ॥ ३१ ॥

ये हन्युः शस्त्रवेगेन देवानपि नरर्षभाः।  
त इमे निहताः संख्ये पश्य कालस्य पर्ययम् ॥ ३२ ॥

नातिभारोऽस्ति दैवस्य ध्रुवं माधव कश्चन।  
यदिमे निहताः शूराः क्षत्रियैः क्षत्रियर्षभाः ॥ ३३ ॥

तदैव निहताः कृष्ण मम पुत्रास्तरस्विनः।  
यदैवाकृतकामस्त्वमुपप्लव्यं गतः पुनः ॥ ३४ ॥

शान्तनोश्चैव पुत्रेण प्राज्ञेन विदुरेण च।  
तदैवोक्तास्मि मा स्नेहं कुरुष्वात्मसुतेष्विति ॥ ३५ ॥

तयोर्हि दर्शनं नैतन्मिथ्या भवितुमर्हति।  
अचिरेणैव मे पुत्रा भस्मीभूता जनार्दन ॥ ३६ ॥

इत्युक्त्वा न्यपतद् भूमौ गान्धारी शोकमूर्च्छिता।  
दुःखोपहतविज्ञाना धैर्यमुत्सृज्य भारत ॥ ३७ ॥

ततः कोपपरीताङ्गी पुत्रशोकपरिप्लुता ।  
जगाम शौरिं दोषेण गान्धारी व्यथितेन्द्रिया ॥ ३८ ॥

पाण्डवा धार्तराष्ट्राश्च दग्धाः कृष्ण परस्परम्।  
उपेक्षिता विनश्यन्तस्त्वया कस्माज्जनार्दन ॥ ३९ ॥

शक्तेन बहुभृत्येन विपुले तिष्ठता बले।  
उभयत्र समर्थेन श्रुतवाक्येन चैव ह ॥ ४० ॥  
इच्छतोपेक्षितो नाशः कुरूणां मधुसूदन।  
यस्मात् त्वया महाबाहो फलं तस्मादवाप्नुहि ॥ ४१ ॥

पतिशुश्रूषया यन्मे तपः किंचिदुपार्जितम्।  
तेन त्वां दुरवापेन शप्स्ये चक्रगदाधर ॥ ४२ ॥

यस्मात् परस्परं घ्नन्तो ज्ञातयः कुरुपाण्डवाः।  
उपेक्षितास्ते गोविन्द तस्माज्ज्ञातीन् वधिष्यसि ॥ ४३ ॥

त्वमप्युपस्थिते वर्षे षट्त्रिंशे मधुसूदन।  
हतज्ञातिर्हतामात्यो हतपुत्रो वनेचरः ॥ ४४ ॥  
अनाथवदविज्ञातो लोकेष्वनभिलक्षितः ।  
कुत्सितेनाभ्युपायेन निधनं समवाप्स्यसि ॥ ४५ ॥

तवाप्येवं हतसुता निहतज्ञातिबान्धवाः ।  
स्त्रियः परिपतिष्यन्ति यथैता भरतस्त्रियः ॥ ४६ ॥

तच्छ्रुत्वा वचनं घोरं वासुदेवो महामनाः।  
उवाच देवीं गान्धारीमीषदभ्युत्स्मयन्निव ॥ ४७ ॥

जानेऽहमेतदप्येवं चीर्णं चरसि क्षत्रिये।  
दैवादेव विनश्यन्ति वृष्णयो नात्र संशयः ॥ ४८ ॥

संहर्ता वृष्णिचक्रस्य नान्यो मद् विद्यते शुभे।  
अवध्यास्ते नरैरन्यैरपि वा देवदानवैः ॥ ४९ ॥  
परस्परकृतं नाशमतः प्राप्स्यन्ति यादवाः।

इत्युक्तवति दाशार्हे पाण्डवास्त्रस्तचेतसः ।  
बभूवुर्भृशसंविग्ना निराशाश्चापि जीविते ॥ ५० ॥