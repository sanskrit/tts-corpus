+++
title_full = "018 अपने अन्य पुत्रों तथा दुःशासनको देखकर गान्धारीका श्रीकृष्णके सम्मुख विलाप"
title = "०१८"

+++


पश्य माधव पुत्रान्मे शतसंख्याञ्जितक्लमान्।  
गदया भीमसेनेन भूयिष्ठं निहतान् रणे ॥ १ ॥

इदं दुःखतरं मेऽद्य यदिमा मुक्तमूर्धजाः।  
हतपुत्रा रणे बालाः परिधावन्ति मे स्नुषाः ॥ २ ॥

प्रासादतलचारिण्यश्चरणैर्भूषणान्वितैः ।  
आपन्ना यत् स्पृशन्तीमां रुधिरार्द्रां वसुन्धराम् ॥ ३ ॥

कृच्छ्रादुत्सारयन्ति स्म गृध्रगोमायुवायसान् ।  
दुःखेनार्ता विघूर्णन्त्यो मत्ता इव चरन्त्युत ॥ ४ ॥

एषान्या त्वनवद्याङ्गी करसम्मितमध्यमा ।  
घोरमायोधनं दृष्ट्वा निपतत्यतिदुःखिता ॥ ५ ॥

दृष्ट्वा मे पार्थिवसुतामेतां लक्ष्मणमातरम्।  
राजपुत्रीं महाबाहो मनो न ह्युपशाम्यति ॥ ६ ॥

भ्रातॄंश्चान्याः पितॄंश्चान्याः पुत्रांश्च निहतान् भुवि।  
दृष्ट्वा परिपतन्त्येताः प्रगृह्य सुमहाभुजान् ॥ ७ ॥

मध्यमानां तु नारीणां वृद्धानां चापराजित।  
आक्रन्दं हतबन्धूनां दारुणे वैशसे शृणु ॥ ८ ॥

रथनीडानि देहांश्च हतानां गजवाजिनाम्।  
आश्रित्य श्रममोहार्ताः स्थिताः पश्य महाभुज ॥ ९ ॥

अन्यां चापहृतं कायाच्चारुकुण्डलमुन्नसम् ।  
स्वस्य बन्धोः शिरः कृष्ण गृहीत्वा पश्य तिष्ठतीम् ॥ १० ॥

पूर्वजातिकृतं पापं मन्ये नाल्पमिवानघ।  
एताभिर्निरवद्याभिर्मया चैवाल्पमेधया ॥ ११ ॥  
यदिदं धर्मराजेन पातितं नो जनार्दन।  
न हि नाशोऽस्ति वार्ष्णेय कर्मणोः शुभपापयोः ॥ १२ ॥

प्रत्यग्रवयसः पश्य दर्शनीयकुचाननाः ।  
कुलेषु जाता ह्रीमत्यः कृष्णपक्ष्माक्षिमूर्धजाः ॥ १३ ॥  
हंसगद्‌गदभाषिण्यो दुःखशोकप्रमोहिताः ।  
सारस्य इव वाशन्त्यः पतिताः पश्य माधव ॥ १४ ॥

फुल्लपद्मप्रकाशानि पुण्डरीकाक्ष योषिताम् ।  
अनवद्यानि वक्त्राणि तापयत्येष रश्मिवान् ॥ १५ ॥

ईर्षूणां मम पुत्राणां वासुदेवावरोधनम्।  
मत्तमातङ्गदर्पाणां पश्यन्त्यद्य पृथग्जनाः ॥ १६ ॥

शतचन्द्राणि चर्माणि ध्वजांश्चादित्यवर्चसः ।  
रौक्माणि चैव वर्माणि निष्कानपि च काञ्चनान् ॥ १७ ॥  
शीर्षत्राणानि चैतानि पुत्राणां मे महीतले।  
पश्य दीप्तानि गोविन्द पावकान् सुहुतानिव ॥ १८ ॥

एष दुःशासनः शेते शूरेणामित्रघातिना।  
पीतशोणितसर्वाङ्गो युधि भीमेन पातितः ॥ १९ ॥

गदया भीमसेनेन पश्य माधव मे सुतम्।  
द्यूतक्लेशाननुस्मृत्य द्रौपदीनोदितेन च ॥ २० ॥

उक्ता ह्यनेन पाञ्चाली सभायां द्यूतनिर्जिता।  
प्रियं चिकीर्षता भ्रातुः कर्णस्य च जनार्दन ॥ २१ ॥  
सहैव सहदेवेन नकुलेनार्जुनेन च।  
दासीभूतासि पाञ्चालि क्षिप्रं प्रविश नो गृहान् ॥ २२ ॥

ततोऽहमब्रवं कृष्ण तदा दुर्योधनं नृपम्।  
मृत्युपाशपरिक्षिप्तं शकुनिं पुत्र वर्जय ॥ २३ ॥  
निबोधैनं सुदुर्बुद्धिं मातुलं कलहप्रियम्।  
क्षिप्रमेनं परित्यज्य पुत्र शाम्यस्व पाण्डवैः ॥ २४ ॥  
न बुद्ध्यसे त्वं दुर्बुद्धे भीमसेनममर्षणम्।  
वाङ्नाराचैस्तुदंस्तीक्ष्णैरुल्काभिरिव कुञ्जरम् ॥ २५ ॥

तानेवं रहसि क्रुद्धो वाक्शल्यानवधारयन्।  
उत्ससर्ज विषं तेषु सर्पो गोवृषभेष्विव ॥ २६ ॥

एष दुःशासनः शेते विक्षिप्य विपुलौ भुजौ।  
निहतो भीमसेनेन सिंहेनेव महागजः ॥ २७ ॥

अत्यर्थमकरोद् रौद्रं भीमसेनोऽत्यमर्षणः ।  
दुःशासनस्य यत् क्रुद्धोऽपिबच्छोणितमाहवे ॥ २८ ॥