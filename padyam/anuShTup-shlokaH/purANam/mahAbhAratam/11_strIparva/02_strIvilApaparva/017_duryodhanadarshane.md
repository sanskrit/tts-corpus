+++
title_full = "017 दुर्योधन तथा उसके पास रोती हुई पुत्रवधूको देखकर गान्धारीका श्रीकृष्णके सम्मुख विलाप"
title = "०१७ दुर्योधनदर्शने"

+++


दुर्योधनं हतं दृष्ट्वा गान्धारी शोककर्शिता।  
सहसा न्यपतद् भूमौ छिन्नेव कदली वने ॥ १ ॥

सा तु लब्ध्वा पुनः संज्ञां विक्रुश्य च विलप्य च।  
दुर्योधनमभिप्रेक्ष्य शयानं रुधिरोक्षितम् ॥ २ ॥  
परिष्वज्य च गान्धारी कृपणं पर्यदेवयत्।  
हा हा पुत्रेति शोकार्ता विललापाकुलेन्द्रिया ॥ ३ ॥

सुगूढजत्रुविपुलं हारनिष्कविभूषितम् ।  
वारिणा नेत्रजेनोरः सिंचन्ती शोकतापिता ॥ ४ ॥

समीपस्थं हृषीकेशमिदं वचनमब्रवीत् ।  
उपस्थितेऽस्मिन् संग्रामे ज्ञातीनां संक्षये विभो ॥ ५ ॥  
मामयं प्राह वार्ष्णेय प्राञ्जलिर्नृपसत्तमः।  
अस्मिन् ज्ञातिसमुद्धर्षे जयमम्बा ब्रवीतु मे ॥ ६ ॥

इत्युक्ते जानती सर्वमहं स्वव्यसनागमम्।  
अब्रवं पुरुषव्याघ्र यतो धर्मस्ततो जयः ॥ ७ ॥

यथा च युध्यमानस्त्वं न वै मुह्यसि पुत्रक।  
ध्रुवं शस्त्रजिताल्ँलोकान् प्राप्स्यस्यमरवत् प्रभो ॥ ८ ॥

इत्येवमब्रुवं पूर्वं नैनं शोचामि वै प्रभो।  
धृतराष्ट्रं तु शोचामि कृपणं हतबान्धवम् ॥ ९ ॥

अमर्षणं युधां श्रेष्ठं कृतास्त्रं युद्धदुर्मदम्।  
शयानं वीरशयने पश्य माधव मे सुतम् ॥ १० ॥

योऽयं मूर्धाभिषिक्तानामग्रे याति परंतपः।  
सोऽयं पांसुषु शेतेऽद्य पश्य कालस्य पर्ययम् ॥ ११ ॥

ध्रुवं दुर्योधनो वीरो गतिं न सुलभां गतः।  
तथा ह्यभिमुखः शेते शयने वीरसेविते ॥ १२ ॥

यं पुरा पर्युपासीना रमयन्ति वरस्त्रियः।  
तं वीरशयने सुप्तं रमयन्त्यशिवाः शिवाः ॥ १३ ॥

यं पुरा पर्युपासीना रमयन्ति महीक्षितः।  
महीतलस्थं निहतं गृध्रास्तं पर्युपासते ॥ १४ ॥

यं पुरा व्यजनै रम्यैरुपवीजन्ति योषितः।  
तमद्य पक्षव्यजनैरुपवीजन्ति पक्षिणः ॥ १५ ॥

एष शेते महाबाहुर्बलवान् सत्यविक्रमः।  
सिंहेनेव द्विपः संख्ये भीमसेनेन पातितः ॥ १६ ॥

पश्य दुर्योधनं कृष्ण शयानं रुधिरोक्षितम्।  
निहतं भीमसेनेन गदां सम्मृज्य भारतम् ॥ १७ ॥

अक्षौहिणीर्महाबाहुर्दश चैकां च केशव।  
आनयद् यः पुरा संख्ये सोऽनयान्निधनं गतः ॥ १८ ॥

एष दुर्योधनः शेते महेष्वासो महाबलः।  
शार्दूल इव सिंहेन भीमसेनेन पातितः ॥ १९ ॥

विदुरं ह्यवमत्यैष पितरं चैव मन्दभाक्।  
बालो वृद्धावमानेन मन्दो मृत्युवशं गतः ॥ २० ॥

निःसपत्ना मही यस्य त्रयोदश समाः स्थिता।  
स शेते निहतो भूमौ पुत्रो मे पृथिवीपतिः ॥ २१ ॥

अपश्यं कृष्ण पृथिवीं धार्तराष्ट्रानुशासिताम्।  
पूर्णां हस्तिगवाश्वैश्च वार्ष्णेय न तु तच्चिरम् ॥ २२ ॥

तामेवाद्य महाबाहो पश्याम्यन्यानुशासिताम् ।  
हीनां हस्तिगवाश्वेन किं नु जीवामि माधव ॥ २३ ॥

इदं कष्टतरं पश्य पुत्रस्यापि वधान्मम।  
यदिमाः पर्युपासन्ते हतान् शूरान् रणे स्त्रियः ॥ २४ ॥

प्रकीर्णकेशां सुश्रोणीं दुर्योधनशुभाङ्कगाम् ।  
रुक्मवेदीनिभां पश्य कृष्ण लक्ष्मणमातरम् ॥ २५ ॥

नूनमेषा पुरा बाला जीवमाने महीभुजे।  
भुजावाश्रित्य रमते सुभुजस्य मनस्विनी ॥ २६ ॥

कथं तु शतधा नेदं हृदयं मम दीर्यते।  
पश्यन्त्या निहतं पुत्रं पुत्रेण सहितं रणे ॥ २७ ॥

पुत्रं रुधिरसंसिक्तमुपजिघ्रत्यनिन्दिता ।  
दुर्योधनं तु वामोरुः पाणिना परिमार्जती ॥ २८ ॥

किं नु शोचति भर्तारं पुत्रं चैषा मनस्विनी।  
तथा ह्यवस्थिता भाति पुत्रं चाप्यभिवीक्ष्य सा ॥ २९ ॥  
स्वशिरः पञ्चशाखाभ्यामभिहत्यायतेक्षणा ।  
पतत्युरसि वीरस्य कुरुराजस्य माधव ॥ ३० ॥

पुण्डरीकनिभा भाति पुण्डरीकान्तरप्रभा ।  
मुखं विमृज्य पुत्रस्य भर्तुश्चैव तपस्विनी ॥ ३१ ॥

यदि सत्यागमाः सन्ति यदि वै श्रुतयस्तथा।  
ध्रुवं लोकानवाप्तोऽयं नृपो बाहुबलार्जितान् ॥ ३२ ॥