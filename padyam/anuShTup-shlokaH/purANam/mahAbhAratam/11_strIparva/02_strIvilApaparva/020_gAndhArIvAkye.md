+++
title_full = "020 गान्धारीद्वारा श्रीकृष्णके प्रति उत्तरा और विराटकुलकी स्त्रियोंके शोक एवं विलापका वर्णन"
title = "०२० गान्धारीवाक्ये"

+++


अध्यर्धगुणमाहुर्यं बले शौर्ये च केशव।  
पित्रा त्वया च दाशार्ह दृप्तं सिंहमिवोत्कटम् ॥ १ ॥  
यो बिभेद चमूमेको मम पुत्रस्य दुर्भिदाम्।  
स भूत्वा मृत्युरन्येषां स्वयं मृत्युवशं गतः ॥ २ ॥

तस्योपलक्षये कृष्ण कार्ष्णेरमिततेजसः ।  
अभिमन्योर्हतस्यापि प्रभा नैवोपशाम्यति ॥ ३ ॥

एषा विराटदुहिता स्नुषा गाण्डीवधन्वनः।  
आर्ता बालं पतिं वींर दृष्ट्वा शोचत्यनिन्दिता ॥ ४ ॥

तमेषा हि समागम्य भार्या भर्तारमन्तिके।  
विराटदुहिता कृष्ण पाणिना परिमार्जति ॥ ५ ॥

तस्य वक्त्रमुपाघ्राय सौभद्रस्य मनस्विनी।  
विबुद्धकमलाकारं कम्बुवृत्तशिरोधरम् ॥ ६ ॥  
काम्यरूपवती चैषा परिष्वजति भामिनी।  
लज्जमाना पुरा चैनं माध्वीकमदमूर्च्छिता ॥ ७ ॥

तस्य क्षतजसंदिग्धं जातरूपपरिष्कृतम् ।  
विमुच्य कवचं कृष्ण शरीरमभिवीक्षते ॥ ८ ॥

अवेक्षमाणा तं बाला कृष्ण त्वामभिभाषते।  
अयं ते पुण्डरीकाक्ष सदृशाक्षो निपातितः ॥ ९ ॥

बले वीर्ये च सदृशस्तेजसा चैव तेऽनघ।  
रूपेण च तथात्यर्थं शेते भुवि निपातितः ॥ १० ॥

अत्यन्तं सुकुमारस्य राङ्कवाजिनशायिनः ।  
कच्चिदद्य शरीरं ते भूमौ न परितप्यते ॥ ११ ॥

मातङ्गभुजवर्ष्माणौ ज्याक्षेपकठिनत्वचौ ।  
काञ्चनाङ्गदिनौ शेते निक्षिप्य विपुलौ भुजौ ॥ १२ ॥

व्यायम्य बहुधा नूनं सुखसुप्तः श्रमादिव।  
एवं विलपतीमार्तां न हि मामभिभाषसे ॥ १३ ॥

न स्मराम्यपराधं ते किं मां न प्रतिभाषसे।  
ननु मां त्वं पुरा दूरादभिवीक्ष्याभिभाषसे ॥ १४ ॥

आर्यामार्य सुभद्रां त्वमिमांश्च त्रिदशोपमान्।  
पितॄन् मां चैव दुःखार्तां विहाय क्व गमिष्यसि ॥ १५ ॥

तस्य शोणितदिग्धान् वै केशानुद्यम्य पाणिना।  
उत्सङ्गे वक्त्रमाधाय जीवन्तमिव पृच्छति ॥ १६ ॥

स्वस्रीयं वासुदेवस्य पुत्रं गाण्डीवधन्वनः।  
कथं त्वां रणमध्यस्थं जघ्नुरेते महारथाः ॥ १७ ॥

धिगस्तु क्रूरकर्तॄंस्तान् कृपकर्णजयद्रथान् ।  
द्रोणद्रौणायनी चोभौ यैरहं विधवा कृता ॥ १८ ॥

रथर्षभाणां सर्वेषां कथमासीत् तदा मनः।  
बालं त्वां परिवार्यैकं मम दुःखाय जघ्नुषाम् ॥ १९ ॥

कथं नु पाण्डवानां च पञ्चालानां तु पश्यताम्।  
त्वं वीर निधनं प्राप्तो नाथवान् सन्ननाथवत् ॥ २० ॥

दृष्ट्वा बहुभिराक्रन्दे निहतं त्वां पिता तव।  
वीरः पुरुषशार्दूलः कथं जीवति पाण्डवः ॥ २१ ॥

न राज्यलाभो विपुलः शत्रूणां च पराभवः।  
प्रीतिं धास्यति पार्थानां त्वामृते पुष्करेक्षण ॥ २२ ॥

तव शस्त्रजिताल्ँलोकान् धर्मेण च दमेन च।  
क्षिप्रमन्वागमिष्यामि तत्र मां प्रतिपालय ॥ २३ ॥

दुर्मरं पुनरप्राप्ते काले भवति केनचित्।  
यदहं त्वां रणे दृष्ट्वा हतं जीवामि दुर्भगा ॥ २४ ॥

कामिदानीं नरव्याघ्र श्लक्ष्णया स्मितया गिरा।  
पितृलोके समेत्यान्यां मामिवामन्त्रयिष्यसि ॥ २५ ॥

नूनमप्सरसां स्वर्गे मनांसि प्रमथिष्यसि।  
परमेण च रूपेण गिरा च स्मितपूर्वया ॥ २६ ॥

प्राप्य पुण्यकृताल्ँलोकानप्सरोभिः समेयिवान् ।  
सौभद्र विहरन् काले स्मरेथाः सुकृतानि मे ॥ २७ ॥

एतावानिह संवासो विहितस्ते मया सह।  
षण्मासान् सप्तमे मासि त्वं वीर निधनं गतः ॥ २८ ॥

इत्युक्तवचनामेतामपकर्षन्ति दुःखिताम् ।  
उत्तरां मोघसंकल्पां मत्स्यराजकुलस्त्रियः ॥ २९ ॥

उत्तरामपकृष्यैनामार्तामार्ततराः स्वयम् ।  
विराटं निहतं दृष्ट्वा क्रोशन्ति विलपन्ति च ॥ ३० ॥

द्रोणास्त्रशरसंकृत्तं शयानं रुधिरोक्षितम् ।  
विराटं वितुदन्त्येते गृध्रगोमायुवायसाः ॥ ३१ ॥

वितुद्यमानं विहगैर्विराटमसितेक्षणाः ।  
न शक्नुवन्ति विहगान् निवारयितुमातुराः ॥ ३२ ॥

आसामातपतप्तानामायासेन च योषिताम् ।  
श्रमेण च विवर्णानां वक्त्राणां विप्लुतं वपुः ॥ ३३ ॥

उत्तरं चाभिमन्युं च काम्बोजं च सुदक्षिणम्।  
शिशूनेतान् हतान् पश्य लक्ष्मणं च सुदर्शनम् ॥ ३४ ॥  
आयोधनशिरोमध्ये शयानं पश्य माधव ॥ ३५ ॥