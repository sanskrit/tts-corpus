+++
title_full = "024 भूरिश्रवाके पास उसकी पत्नियोंका विलाप, उन सबको तथा शकुनिको देखकर गान्धारीका श्रीकृष्णके सम्मुख शोकोद्\u200cगार"
title = "०२४ गान्धारीवाक्ये"

+++


सोमदत्तसुतं पश्य युयुधानेन पातितम्।  
वितुद्यमानं विहगैर्बहुभिर्माधवान्तिके ॥ १ ॥

पुत्रशोकाभिसंतप्तः सोमदत्तो जनार्दन ।  
युयुधानं महेष्वासं गर्हयन्निव दृश्यते ॥ २ ॥

असौ हि भूरिश्रवसो माता शोकपरिप्लुता।  
आश्वासयति भर्तारं सोमदत्तमनिन्दिता ॥ ३ ॥

दिष्ट्या नैनं महाराज दारुणं भरतक्षयम्।  
कुरुसंक्रन्दनं घोरं युगान्तमनुपश्यसि ॥ ४ ॥

दिष्ट्या यूपध्वजं पुत्रं वीरं भूरिसहस्रदम्।  
अनेकक्रतुयज्वानं निहतं नानुपश्यसि ॥ ५ ॥

दिष्ट्या स्नुषाणामाक्रन्दे घोरं विलपितं बहु।  
न शृणोषि महाराज सारसीनामिवार्णवे ॥ ६ ॥

एकवस्त्रार्धसंवीताः प्रकीर्णासितमूर्धजाः ।  
स्नुषास्ते परिधावन्ति हतापत्या हतेश्वराः ॥ ७ ॥

श्वापदैर्भक्ष्यमाणं त्वमहो दिष्ट्या न पश्यसि।  
छिन्नबाहुं नरव्याघ्रमर्जुनेन निपातितम् ॥ ८ ॥  
शलं विनिहतं संख्ये भूरिश्रवसमेव च।  
स्नुषाश्च विविधाः सर्वा दिष्ट्या नाद्येह पश्यसि ॥ ९ ॥

दिष्ट्या तत् काञ्चनं छत्रं यूपकेतोर्महात्मनः।  
विनिकीर्णं रथोपस्थे सौमदत्तेर्न पश्यसि ॥ १० ॥

अमूस्तु भूरिश्रवसो भार्याः सात्यकिना हतम्।  
परिवार्यानुशोचन्ति भर्तारमसितेक्षणाः ॥ ११ ॥

एता विलप्य करुणं भर्तृशोकेन कर्शिताः।  
पतन्त्यभिमुखा भूमौ कृपणं बत केशव ॥ १२ ॥

बीभत्सुरतिबीभत्सं कर्मेदमकरोत् कथम् ।  
प्रमत्तस्य यदच्छैत्सीद् बाहुं शूरस्य यज्वनः ॥ १३ ॥

ततः पापतरं कर्म कृतवानपि सात्यकिः।  
यस्मात् प्रायोपविष्टस्य प्राहार्षीत् संशितात्मनः ॥ १४ ॥

एको द्वाभ्यां हतः शेषे त्वमधर्मेण धार्मिक।  
किं नु वक्ष्यति वै सत्सु गोष्ठीषु च सभासु च॥१५॥  
अपुण्यमयशस्यं च कर्मेदं सात्यकिः स्वयम्।  
इति यूपध्वजस्यैताः स्त्रियः क्रोशन्ति माधव ॥ १६ ॥

भार्या यूपध्वजस्यैषा करसम्मितमध्यमा ।  
कृत्वोत्सङ्गे भुजं भर्तुः कृपणं परिदेवति ॥ १७ ॥

अयं स हन्ता शूराणां मित्राणामभयप्रदः।  
प्रदाता गोसहस्राणां क्षत्रियान्तकरः करः ॥ १८ ॥

अयं स रसनोत्कर्षी पीनस्तनविमर्दनः।  
नाभ्यूरुजघनस्पर्शी नीवीविस्रंसनः करः ॥ १९ ॥

वासुदेवस्य सांनिध्ये पार्थेनाक्लिष्टकर्मणा ।  
युध्यतः समरेऽन्येन प्रमत्तस्य निपातितः ॥ २० ॥

किं नु वक्ष्यसि संसत्सु कथासु च जनार्दन।  
अर्जुनस्य महत् कर्म स्वयं वा स किरीटभृत् ॥ २१ ॥

इत्येवं गर्हयित्वैषा तूष्णीमास्ते वराङ्गना।  
तामेतामनुशोचन्ति सपत्न्यः स्वामिव स्नुषाम् ॥ २२ ॥

गान्धारराजः शकुनिर्बलवान् सत्यविक्रमः ।  
निहतः सहदेवेन भागिनेयेन मातुलः ॥ २३ ॥

यः पुरा हेमदण्डाभ्यां व्यजनाभ्यां स्म वीज्यते।  
स एष पक्षिभिः पक्षैः शयान उपवीज्यते ॥ २४ ॥

यः स्वरूपाणि कुरुते शतशोऽथ सहस्रशः।  
तस्य मायाविनो माया दग्धाः पाण्डवतेजसा ॥ २५ ॥

मायया निकृतिप्रज्ञो जितवान् यो युधिष्ठिरम्।  
सभायां विपुलं राज्यं स पुनर्जीवितं जितः ॥ २६ ॥

शकुन्ताः शकुनिं कृष्ण समन्तात् पर्युपासते।  
कैतवं मम पुत्राणां विनाशायोपशिक्षितम् ॥ २७ ॥

एतेनैतन्महद् वैरं प्रसक्तं पाण्डवैः सह।  
वधाय मम पुत्राणामात्मनः सगणस्य च ॥ २८ ॥

यथैव मम पुत्राणां लोकाः शस्त्रजिताः प्रभो।  
एवमस्यापि दुर्बुद्धेर्लोकाः शस्त्रेण वै जिताः ॥ २९ ॥

कथं च नायं तत्रापि पुत्रान्मे भ्रातृभिः सह।  
विरोधयेदृजुप्रज्ञाननृजुर्मधुसूदन ॥ ३० ॥