+++
title_full = "022 अपनी-अपनी स्त्रियोंसे घिरे हुए अवन्ती-नरेश और जयद्रथको देखकर तथा दुःशलापर दृष्टिपात करके गान्धारीका श्रीकृष्णके सम्मुख विलाप"
title = "०२२ गान्धारीवाक्ये"

+++


आवन्त्यं भीमसेनेन भक्षयन्ति निपातितम्।  
गृध्रगोमायवः शूरं बहुबन्धुमबन्धुवत् ॥ १ ॥

तं पश्य कदनं कृत्वा शूराणां मधुसूदन।  
शयानं वीरशयने रुधिरेण समुक्षितम् ॥ २ ॥

तं शृगालाश्च कङ्काश्च क्रव्यादाश्च पृथग्विधाः।  
तेन तेन विकर्षन्ति पश्य कालस्य पर्ययम् ॥ ३ ॥

शयानं वीरशयने शूरमाक्रन्दकारिणम् ।  
आवन्त्यमभितो नार्यो रुदत्यः पर्युपासते ॥ ४ ॥

प्रातिपेयं महेष्वासं हतं भल्लेन बाह्लिकम्।  
प्रसुप्तमिव शार्दूलं पश्य कृष्ण मनस्विनम् ॥ ५ ॥

अतीव मुखवर्णोऽस्य निहतस्यापि शोभते।  
सोमस्येवाभिपूर्णस्य पौर्णमास्यां समुद्यतः ॥ ६ ॥

पुत्रशोकाभितप्तेन प्रतिज्ञां चाभिरक्षता ।  
पाकशासनिना संख्ये वार्धक्षत्रिर्निपातितः ॥ ७ ॥  
एकादश चमूर्भित्त्वा रक्ष्यमाणं महात्मना।  
सत्यं चिकीर्षता पश्य हतमेनं जयद्रथम् ॥ ८ ॥

सिन्धुसौवीरभर्तारं दर्पपूर्णं मनस्विनम् ।  
भक्षयन्ति शिवा गृध्रा जनार्दन जयद्रथम् ॥ ९ ॥

संरक्ष्यमाणं भार्याभिरनुरक्ताभिरच्युत ।  
भीषयन्त्यो विकर्षन्ति गहनं निम्नमन्तिकात् ॥ १० ॥

तमेताः पर्युपासन्ते रक्ष्यमाणं महाभुजम्।  
सिन्धुसौवीरभर्तारं काम्बोजयवनस्त्रियः ॥ ११ ॥

यदा कृष्णामुपादाय प्राद्रवत् केकयैः सह।  
तदैव वध्यः पाण्डूनां जनार्दन जयद्रथः ॥ १२ ॥  
दुःशलां मानयद्भिस्तु तदा मुक्तो जयद्रथः।  
कथमद्य न तां कृष्ण मानयन्ति स्म ते पुनः॥१३॥

सैषा मम सुता बाला विलपन्ती च दुःखिता।  
आत्मना हन्ति चात्मानमाक्रोशन्ती च पाण्डवान् ॥ १४ ॥

किं नु दुःखतरं कृष्ण परं मम भविष्यति।  
यत् सुता विधवा बाला स्नुषाश्च निहतेश्वराः ॥ १५ ॥

हा हा धिग् दुःशलां पश्य वीतशोकभयामिव।  
शिरो भर्तुरनासाद्य धावमानामितस्ततः ॥ १६ ॥

वारयामास यः सर्वान् पाण्डवान् पुत्रगृद्धिनः।  
स हत्वा विपुलाः सेनाः स्वयं मृत्युवशं गतः ॥ १७ ॥

तं मत्तमिव मातङ्गं वीरं परमदुर्जयम्।  
परिवार्य रुदन्त्येताः स्त्रियश्चन्द्रोपमाननाः ॥ १८ ॥