+++
title_full = "016 वेदव्यासजीके वरदानसे दिव्य दृष्टिसम्पन्न हुई गान्धारीका युद्धस्थलमें मारे गये योद्धाओं तथा रोती हुई बहुओंको देखकर श्रीकृष्णके सम्मुख विलाप"
title = "०१६ आयोधनदर्शने"

+++


एवमुक्त्वा तु गान्धारी कुरूणामवकर्तनम्।  
अपश्यत्तत्र तिष्ठन्ती सर्वं दिव्येन चक्षुषा ॥ १ ॥

पतिव्रता महाभागा समानव्रतचारिणी ।  
उग्रेण तपसा युक्ता सततं सत्यवादिनी ॥ २ ॥

वरदानेन कृष्णस्य महर्षेः पुण्यकर्मणः।  
दिव्यज्ञानबलोपेता विविधं पर्यदेवयत् ॥ ३ ॥

ददर्श सा बुद्धिमती दूरादपि यथान्तिके।  
रणाजिरं नृवीराणामद्भुतं लोमहर्षणम् ॥ ४ ॥

अस्थिकेशवसाकीर्णं शोणितौघपरिप्लुतम् ।  
शरीरैर्बहुसाहस्रैर्विनिकीर्णं समन्ततः ॥ ५ ॥

गजाश्वरथयोधानामावृतं रुधिराविलैः ।  
शरीरैरशिरस्कैश्च विदेहैश्च शिरोगणैः ॥ ६ ॥

गजाश्वनरनारीणां निःस्वनैरभिसंवृतम् ।  
शृगालबककाकोलकङ्ककाकनिषेवितम् ॥ ७ ॥

रक्षसां पुरुषादानां मोदनं कुरराकुलम्।  
अशिवाभिः शिवाभिश्च नादितं गृध्रसेवितम् ॥ ८ ॥

ततो व्यासाभ्यनुज्ञातो धृतराष्ट्रो महीपतिः।  
पाण्डुपुत्राश्च ते सर्वे युधिष्ठिरपुरोगमाः ॥ ९ ॥

वासुदेवं पुरस्कृत्य हतबन्धुं च पार्थिवम्।  
कुरुस्त्रियः समासाद्य जग्मुरायोधनं प्रति ॥ १० ॥

समासाद्य कुरुक्षेत्रं ताः स्त्रियो निहतेश्वराः।  
अपश्यन्त हतांस्तत्र पुत्रान् भ्रातॄन् पितॄन् पतीन् ॥ ११ ॥  
क्रव्यादैर्भक्ष्यमाणान् वै गोमायुबलवायसैः ।  
भूतैः पिशाचै रक्षोभिर्विविधैश्च निशाचरैः ॥ १२ ॥

रुद्राक्रीडनिभं दृष्ट्वा तदा विशसनं स्त्रियः।  
महार्हेभ्योऽथ यानेभ्यो विक्रोशन्त्यो निपेतिरे ॥ १३ ॥

अदृष्टपूर्वं पश्यन्त्यो दुःखार्ता भरतस्त्रियः।  
शरीरेष्वस्खलन्नन्याः पतन्त्यश्चापरा भुवि ॥ १४ ॥

श्रान्तानां चाप्यनाथानां नासीत् काचन चेतना।  
पाञ्चालकुरुयोषाणां कृपणं तदभून्महत् ॥ १५ ॥

दुःखोपहतचित्ताभिः समन्तादनुनादितम् ।  
दृष्ट्वाऽऽयोधनमत्युग्रं धर्मज्ञा सुबलात्मजा ॥ १६ ॥  
ततः सा पुण्डरीकाक्षमामन्त्र्य पुरुषोत्तमम्।  
कुरूणां वैशसं दृष्ट्वा इदं वचनमब्रवीत् ॥ १७ ॥

पश्यैताः पुण्डरीकाक्ष स्नुषा मे निहतेश्वराः।  
प्रकीर्णकेशाः क्रोशन्तीः कुररीरिव माधव ॥ १८ ॥

अमूस्त्वभिसमागम्य स्मरन्त्यो भर्तृजान् गुणान्।  
पृथगेवाभ्यधावन्त्यः पुत्रान् भ्रातॄन् पितॄन् पतीन् ॥ १९ ॥

वीरसूभिर्महाराज हतपुत्राभिरावृतम् ।  
क्वचिच्च वीरपत्नीभिर्हतवीराभिरावृतम् ॥ २० ॥

शोभितं पुरुषव्याघ्रैः कर्णभीष्माभिमन्युभिः ।  
द्रोणद्रुपदशल्यैश्च ज्वलद्भिरिव पावकैः ॥ २१ ॥

काञ्चनैः कवचैर्निष्कैर्मणिभिश्च महात्मनाम् ।  
अङ्गदैर्हस्तकेयूरैः स्रग्भिश्च समलङ्कृतम् ॥ २२ ॥

वीरबाहुविसृष्टाभिः शक्तिभिः परिघैरपि ।  
खड्‌गैश्च विविधैस्तीक्ष्णैः सशरैश्च शरासनैः ॥ २३ ॥  
क्रव्यादसंघैर्मुदितैस्तिष्ठद्भिः सहितैः क्वचित् ।  
क्वचिदाक्रीडमानैश्च शयानैश्चापरैः क्वचित् ॥ २४ ॥  
एतदेवंविधं वीर सम्पश्यायोधनं विभो।  
पश्यमाना हि दह्यामि शोकेनाहं जनार्दन ॥ २५ ॥

पञ्चालानां कुरूणां च विनाशे मधुसूदन।  
पञ्चानामपि भूतानामहं वधमचिन्तयम् ॥ २६ ॥

तान् सुपर्णाश्च गृध्राश्च कर्षयन्त्यसृगुक्षिताः।  
विगृह्य चरणैर्गृध्रा भक्षयन्ति सहस्रशः ॥ २७ ॥

जयद्रथस्य कर्णस्य तथैव द्रोणभीष्मयोः।  
अभिमन्योर्विनाशं च कश्चिन्तयितुमर्हति ॥ २८ ॥

अवध्यकल्पान् निहतान् गतसत्त्वानचेतसः ।  
गृध्रकङ्कवटश्येनश्वशृगालादनीकृतान् ॥ २९ ॥

अमर्षवशमापन्नान् दुर्योधनवशे स्थितान् ।  
पश्येमान् पुरुषव्याघ्रान् संशान्तान् पावकानिव ॥ ३० ॥

शयाना ये पुरा सर्वे मृदूनि शयनानि च।  
विपन्नास्तेऽद्य वसुधां विवृतामधिशेरते ॥ ३१ ॥

बन्दिभिः सततं काले स्तुवद्भिरभिनन्दिताः।  
शिवानामशिवा घोराः शृण्वन्ति विविधा गिरः ॥ ३२ ॥

ये पुरा शेरते वीराः शयनेषु यशस्विनः।  
चन्दनागुरुदिग्धाङ्गास्तेऽद्य पांसुषु शेरते ॥ ३३ ॥

तेषामाभरणान्येते गृध्रगोमायुवायसाः ।  
आक्षिपन्ति शिवा घोरा विनदन्त्यः पुनः पुनः ॥ ३४ ॥

बाणान् विनिशितान् पीतान् निस्त्रिंशान् विमला गदाः।  
युद्धाभिमानिनः सर्वे जीवन्त इव बिभ्रति ॥ ३५ ॥

सुरूपवर्णा बहवः क्रव्यादैरवघट्टिताः ।  
ऋषभप्रतिरूपाश्च शेरते हरितस्रजः ॥ ३६ ॥

अपरे पुनरालिङ्ग्य गदाः परिघबाहवः।  
शेरतेऽभिमुखाः शूरा दयिता इव योषितः ॥ ३७ ॥

बिभ्रतः कवचान्यन्ये विमलान्यायुधानि च।  
न धर्षयन्ति क्रव्यादा जीवन्तीति जनार्दन ॥ ३८ ॥

क्रव्यादैः कृष्यमाणानामपरेषां महात्मनाम् ।  
शातकौम्भ्यः स्रजश्चित्रा विप्रकीर्णाः समन्ततः ॥ ३९ ॥

एते गोमायवो भीमा निहतानां यशस्विनाम्।  
कण्ठान्तरगतान् हारानाक्षिपन्ति सहस्रशः ॥ ४० ॥

सर्वेष्वपररात्रेषु याननन्दन्त बन्दिनः ।  
स्तुतिभिश्च परार्घ्याभिरुपचारैश्च शिक्षिताः ॥ ४१ ॥  
तानिमाः परिदेवन्ति दुःखार्ताः परमाङ्गनाः।  
कृपणं वृष्णिशार्दूल दुःखशोकार्दिता भृशम् ॥ ४२ ॥

रक्तोत्पलवनानीव विभान्ति रुचिराणि च।  
मुखानि परमस्त्रीणां परिशुष्काणि केशव ॥ ४३ ॥

रुदिताद् विरता ह्योता ध्यायन्त्यः सपरिच्छदाः।  
कुरुस्त्रियोऽभिगच्छन्ति तेन तेनैव दुःखिताः ॥ ४४ ॥

एतान्यादित्यवर्णानि तपनीयनिभानि च ।  
रोषरोदनताम्राणि वक्त्राणि कुरुयोषिताम् ॥ ४५ ॥

श्यामानां वरवर्णानां गौरीणामेकवाससाम् ।  
दुर्योधनवरस्त्रीणां पश्य वृन्दानि केशव ॥ ४६ ॥

आसामपरिपूर्णार्थं निशम्य परिदेवितम् ।  
इतरेतरसंक्रन्दान्न विजानन्ति योषितः ॥ ४७ ॥

एता दीर्घमिवोच्छ‌्वस्य विक्रुश्य च विलप्य च।  
विस्पन्दमाना दुःखेन वीरा जहति जीवितम् ॥ ४८ ॥

बह्व्यो दृष्ट्वा शरीराणि क्रोशन्ति विलपन्ति च।  
पाणिभिश्चापरा घ्नन्ति शिरांसि मृदुपाणयः ॥ ४९ ॥

शिरोभिः पतितैर्हस्तैः सर्वाङ्गैर्यूथशः कृतैः।  
इतरेतरसम्पृक्तैराकीर्णा भाति मेदिनी ॥ ५० ॥

विशिरस्कानथो कायान् दृष्ट्वा ह्येताननिन्दितान्।  
मुह्यन्त्यनुगता नार्यो विदेहानि शिरांसि च ॥ ५१ ॥

शिरः कायेन संधाय प्रेक्षमाणा विचेतसः।  
अपश्यन्त्योऽपरं तत्र नेदमस्येति दुःखिताः ॥ ५२ ॥

बाहूरुचरणानन्यान् विशिखोन्मथितान् पृथक् ।  
संदधत्योऽसुखाविष्टा मूर्च्छन्त्येताः पुनः पुनः ॥ ५३ ॥

उत्कृत्तशिरसश्चान्यान् विजग्धान् मृगपक्षिभिः ।  
दृष्ट्वा काश्चिन्न जानन्ति भर्तॄन् भरतयोषितः ॥ ५४ ॥

पाणिभिश्चापरा घ्नन्ति शिरांसि मधुसूदन।  
प्रेक्ष्य भ्रातॄन् पितॄन् पुत्रान् पतींश्च निहतान् परैः ॥ ५५ ॥

बाहुभिश्च सखड्‌गैश्च शिरोभिश्च सकुण्डलैः।  
अगम्यकल्पा पृथिवी मांसशोणितकर्दमा ॥ ५६ ॥

न दुःखेषूचिताः पूर्वं दुःखं गाहन्त्यनिन्दिताः।  
भ्रातृभिः पतिभिः पुत्रैरुपाकीर्णा वसुंधरा ॥ ५७ ॥

यूथानीव किशोरीणां सुकेशीनां जनार्दन।  
स्नुषाणां धृतराष्ट्रस्य पश्य वृन्दान्यनेकशः ॥ ५८ ॥

इतो दुःखतरं किं नु केशव प्रतिभाति मे।  
यदिमाः कुर्वते सर्वा रवमुच्चावचं स्त्रियः ॥ ५९ ॥

नूनमाचरितं पापं मया पूर्वेषु जन्मसु।  
या पश्यामि हतान् पुत्रान्‌ पौत्रान् भ्रातॄंश्च माधव ॥ ६० ॥

एवमार्ता विलपती समाभाष्य जनार्दनम्।  
गान्धारी पुत्रशोकार्ता ददर्श निहतं सुतम् ॥ ६१ ॥