+++
title_full = "021 गान्धारीके द्वारा कर्णको देखकर उसके शौर्य तथा उसकी स्त्रीके विलापका श्रीकृष्णके सम्मुख वर्णन"
title = "०२१ कर्णदर्शनः"

+++


एष वैकर्तनः शेते महेष्वासो महारथः।  
ज्वलितानलवत् संख्ये संशान्तः पार्थतेजसा ॥ १ ॥

पश्य वैकर्तनं कर्णं निहत्यातिरथान् बहून्।  
शोणितौघपरीताङ्गं शयानं पतितं भुवि ॥ २ ॥

अमर्षी दीर्घरोषश्च महेष्वासो महाबलः।  
रणे विनिहतः शेते शूरो गाण्डीवधन्वना ॥ ३ ॥

यं स्म पाण्डवसंत्रासान्मम पुत्रा महारथाः।  
प्रायुध्यन्त पुरस्कृत्य मातङ्गा इव यूथपम् ॥ ४ ॥  
शार्दूलमिव सिंहेन समरे सव्यसाचिना।  
मातङ्गमिव मत्तेन मातङ्गेन निपातितम् ॥ ५ ॥

समेताः पुरुषव्याघ्र निहतं शूरमाहवे।  
प्रकीर्णमूर्धजाः पत्न्यो रुदत्यः पर्युपासते ॥ ६ ॥

उद्विग्नः सततं यस्माद् धर्मराजो युधिष्ठिरः।  
त्रयोदश समा निद्रां चिन्तयन् नाध्यगच्छत ॥ ७ ॥  
अनाधृष्यः परैर्युद्धे शत्रुभिर्मघवानिव ।  
युगान्ताग्निरिवार्चिष्मान् हिमवानिव निश्चलः ॥ ८ ॥  
स भूत्वा शरणं वीरो धार्तराष्ट्रस्य माधव।  
भूमौ विनिहतः शेते वातभग्न इव द्रुमः ॥ ९ ॥

पश्य कर्णस्य पत्नीं त्वं वृषसेनस्य मातरम्।  
लालप्यमानां करुणं रुदतीं पतितां भुवि ॥ १० ॥

आचार्यशापोऽनुगतो ध्रुवं त्वां  
यदग्रसच्चक्रमिदं धरित्री ।  
ततः शरेणापहृतं शिरस्ते  
धनंजयेनाहवशोभिना युधि ॥ ११ ॥

हाहा धिगेषा पतिता विसंज्ञा  
समीक्ष्य जाम्बूनदबद्धकक्षम् ।  
कर्णं महाबाहुमदीनसत्त्वं  
सुषेणमाता रुदती भृशार्ता ॥ १२ ॥

अल्पावशेषोऽपि कृतो महात्मा  
शरीरभक्षैः परिभक्षयद्भिः ।  
द्रष्टुं न नः प्रीतिकरः शशीव  
कृष्णस्य पक्षस्य चतुर्दशाहे ॥ १३ ॥

सा वर्तमाना पतिता पृथिव्या-  
मुत्थाय दीना पुनरेव चैषा।  
कर्णस्य वक्त्रं परिजिघ्रमाणा  
रोरूयते पुत्रवधाभितप्ता ॥ १४ ॥