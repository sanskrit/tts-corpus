+++
title_full = "081 गौओंका माहात्म्य तथा व्यासजीके द्वारा शुकदेवसे गौओंकी, गोलोककी और गोदानकी महत्ताका वर्णन"
title = "०८१ गोप्रदानिके"

+++


पवित्राणां पवित्रं यच्छिष्टं लोके च यद् भवेत्।  
पावनं परमं चैव तन्मे ब्रूहि पितामह ॥ १ ॥

गावो महार्थाः पुण्याश्च तारयन्ति च मानवान्।  
धारयन्ति प्रजाश्चेमा हविषा पयसा तथा ॥ २ ॥

न हि पुण्यतमं किंचिद् गोभ्यो भरतसत्तम।  
एताः पुण्याः पवित्राश्च त्रिषु लोकेषु सत्तमाः ॥ ३ ॥

देवानामुपरिष्टाच्च गावः प्रतिवसन्ति वै।  
दत्त्वा चैतास्तारयन्ते यान्ति स्वर्गं मनीषिणः ॥ ४ ॥

मान्धाता यौवनाश्वश्च ययातिर्नहुषस्तथा ।  
गा वै ददन्तः सततं सहस्रशतसम्मिताः ॥ ५ ॥  
गताः परमकं स्थानं देवैरपि सुदुर्लभम्।

अपि चात्र पुरागीतां कथयिष्यामि तेऽनघ ॥ ६ ॥  
ऋषीणामुत्तमं धीमान् कृष्णद्वैपायनं शुकः।  
अभिवाद्याह्निककृतः शुचिः प्रयतमानसः ॥ ७ ॥  
पितरं परिपप्रच्छ दृष्टलोकपरावरम् ।  
को यज्ञः सर्वयज्ञानां वरिष्ठोऽभ्युपलक्ष्यते ॥ ८ ॥

किं च कृत्वा परं स्थानं प्राप्नुवन्ति मनीषिणः।  
केन देवाः पवित्रेण स्वर्गमश्नन्ति वा विभो ॥ ९ ॥

किं च यज्ञस्य यज्ञत्वं क्व च यज्ञः प्रतिष्ठितः।  
देवानामुत्तमं किं च किं च सत्रमितः परम् ॥ १० ॥

पवित्राणां पवित्रं च यत् तद् ब्रूहि पितर्मम।  
एतच्छ्रुत्वा तु वचनं व्यासः परमधर्मवित्।  
पुत्रायाकथयत् सर्वं तत्त्वेन भरतर्षभ ॥ ११ ॥

गावः प्रतिष्ठा भूतानां तथा गावः परायणम्।  
गावः पुण्याः पवित्राश्च गोधनं पावनं तथा ॥ १२ ॥

पूर्वमासन्नशृंगा वै गाव इत्यनुशुश्रुम।  
शृंगार्थे समुपासन्त ताः किल प्रभुमव्ययम् ॥ १३ ॥

ततो ब्रह्मा तु गाः प्रायमुपविष्टाः समीक्ष्य ह।  
ईप्सितं प्रददौ ताभ्यो गोभ्यः प्रत्येकशः प्रभुः ॥ १४ ॥

तासां शृंगाण्यजायन्त यस्या यादृङ्‌मनोगतम्।  
नानावर्णाः शृंगवन्त्यस्ता व्यरोचन्त पुत्रक ॥ १५ ॥

ब्रह्मणा वरदत्तास्ता हव्यकव्यप्रदाः शुभाः।  
पुण्याः पवित्राः सुभगा दिव्यसंस्थानलक्षणाः ॥ १६ ॥

गावस्तेजो महद् दिव्यं गवां दानं प्रशस्यते।  
ये चैताः सम्प्रयच्छन्ति साधवो वीतमत्सराः ॥ १७ ॥  
ते वै सुकृतिनः प्रोक्ताः सर्वदानप्रदाश्च ते।  
गवां लोकं तथा पुण्यमाप्नुवन्ति च तेऽनघ ॥ १८ ॥

यत्र वृक्षा मधुफला दिव्यपुष्पफलोपगाः।  
पुष्पाणि च सुगन्धीनि दिव्यानि द्विजसत्तम ॥ १९ ॥

सर्वा मणिमयी भूमिः सर्वकाञ्चनवालुका।  
सर्वर्तुसुखसंस्पर्शा निष्पङ्का निरजाः शुभाः ॥ २० ॥

रक्तोत्पलवनैश्चैव मणिखण्डैर्हिरण्मयैः ।  
तरुणादित्यसंकाशैर्भान्ति तत्र जलाशयाः ॥ २१ ॥

महार्हमणिपत्रैश्च काञ्चनप्रभकेसरैः ।  
नीलोत्पलविमिश्रैश्च सरोभिर्बहुपङ्कजैः ॥ २२ ॥

करवीरवनैः फुल्लैः सहस्रावर्तसंवृतैः ।  
संतानकवनैः फुल्लैर्वृक्षैश्च समलंकृताः ॥ २३ ॥

निर्मलाभिश्च मुक्ताभिर्मणिभिश्च महाप्रभैः ।  
उद्‌भूतपुलिनास्तत्र जातरूपैश्च निम्नगाः ॥ २४ ॥

सर्वरत्नमयैश्चित्रैरवगाढा द्रुमोत्तमैः ।  
जातरूपमयैश्चान्यैर्हुताशनसमप्रभैः ॥ २५ ॥

सौवर्णा गिरयस्तत्र मणिरत्नशिलोच्चयाः ।  
सर्वरत्नमयैर्भान्ति शृंगैश्चारुभिरुच्छ्रितैः ॥ २६ ॥

नित्यपुष्पफलास्तत्र नगाः पत्ररथाकुलाः ।  
दिव्यगन्धरसैः पुष्पैः फलैश्च भरतर्षभ ॥ २७ ॥

रमन्ते पुण्यकर्माणस्तत्र नित्यं युधिष्ठिर।  
सर्वकामसमृद्धार्था निःशोका गतमन्यवः ॥ २८ ॥

विमानेषु विचित्रेषु रमणीयेषु भारत।  
मोदन्ते पुण्यकर्माणो विहरन्तो यशस्विनः ॥ २९ ॥

उपक्रीडन्ति तान् राजन् शुभाश्चाप्सरसां गणाः।  
एताल्लोँकानवाप्नोति गां दत्त्वा वै युधिष्ठिर ॥ ३० ॥

येषामधिपतिः पूषा मारुतो बलवान् बली।  
ऐश्वर्ये वरुणो राजा नाममात्रं युगन्धराः ॥ ३१ ॥  
सुरूपा बहुरूपाश्च विश्वरूपाश्च मातरः।  
प्राजापत्यमिति ब्रह्मन् जपेन्नित्यं यतव्रतः ॥ ३२ ॥

गाश्च शुश्रूषते यश्च समन्वेति च सर्वशः।  
तस्मै तुष्टाः प्रयच्छन्ति वरानपि सुदुर्लभान् ॥ ३३ ॥

द्रुह्येन्न मनसा वापि गोषु नित्यं सुखप्रदः।  
अर्चयेत सदा चैव नमस्कारैश्च पूजयेत् ॥ ३४ ॥

दान्तः प्रीतमना नित्यं गवां व्युष्टिं तथाश्नुते।  
त्र्यहमुष्णं पिबेन्मूत्रं त्र्यहमुष्णं पिबेत् पयः ॥ ३५ ॥

गवामुष्णं पयः पीत्वा त्र्यहमुष्णं घृतं पिबेत्।  
त्र्यहमुष्णं घृतं पीत्वा वायुभक्षो भवेत् त्र्यहम् ॥ ३६ ॥

येन देवाः पवित्रेण भुञ्जते लोकमुत्तमम्।  
यत् पवित्रं पवित्राणां तद् घृतं शिरसा वहेत् ॥ ३७ ॥

घृतेन जुहुयादग्निं घृतेन स्वस्ति वाचयेत्।  
घृतं प्राशेद् घृतं दद्याद् गवां पुष्टिं तथाश्नुते ॥ ३८ ॥

निर्हृतैश्च यवैर्गोभिर्मासं प्रश्रितयावकः ।  
ब्रह्महत्यासमं पापं सर्वमेतेन शुध्यते ॥ ३९ ॥

पराभवाच्च दैत्यानां देवैः शौचमिदं कृतम्।  
ते देवत्वमपि प्राप्ताः संसिद्धाश्च महाबलाः ॥ ४० ॥

गावः पवित्राः पुण्याश्च पावनं परमं महत्।  
ताश्च दत्त्वा द्विजातिभ्यो नरः स्वर्गमुपाश्नुते ॥ ४१ ॥

गवां मध्ये शुचिर्भूत्वा गोमतीं मनसा जपेत्।  
पुताभिरद्भिराचम्य शुचिर्भवति निर्मलः ॥ ४२ ॥

अग्निमध्ये गवां मध्ये ब्राह्मणानां च संसदि।  
विद्यावेदव्रतस्नाता ब्राह्मणाः पुण्यकर्मिणः ॥ ४३ ॥  
अध्यापयेरन्‌ शिष्यान्‌ वै गोमतीं यज्ञसम्मिताम्।  
त्रिरात्रोपोषितो भूत्वा गोमतीं लभते वरम् ॥ ४४ ॥

पुत्रकामश्च लभते पुत्रं धनमथापि वा।  
पतिकामा च भर्तारं सर्वकामांश्च मानवः।  
गावस्तुष्टाः प्रयच्छन्ति सेविता वै न संशयः ॥ ४५ ॥

एवमेता महाभागा यज्ञियाः सर्वकामदाः।  
रोहिण्य इति जानीहि नैताभ्यो विद्यते परम् ॥ ४६ ॥

इत्युक्तः स महातेजाः शुकः पित्रा महात्मना।  
पूजयामास गां नित्यं तस्मात् त्वमपि पूजय ॥ ४७ ॥