+++
title_full = "011 शुभाशुभ मानस आदि तीन प्रकारके कर्मोंका स्वरूप और उनके फलका एवं मद्यसेवनके दोषोंका वर्णन, आहार-शुद्धि, मांस-भक्षणसे दोष, मांस न खानेसे लाभ, जीवदयाके महत्त्व, गुरुपूजाकी विधि, उपवास-विधि, ब्रह्मचर्य पालन, तीर्थचर्चा, सर्वसाधारण द्रव्यके दानसे पुण्य, अन्न, सुवर्ण, गौ, भूमि, कन्या और विद्यादानका माहात्म्य, पुण्यतम देशकाल, दिये हुए दान और धर्मकी निष्फलता, विविध प्रकारके दान, लौकिक-वैदिक यज्ञ तथा देवताओंकी पूजाका निरूपण"
title = "०११"

+++


श्रोतुं भूयोऽहमिच्छामि प्रजानां हितकारणात्।  
शुभाशुभमिति प्रोक्तं कर्म स्वं स्वं समासतः॥

तदहं ते प्रवक्ष्यामि तत् सर्वं शृणु शोभने।  
सुकृतं दुष्कृतं चेति द्विविधं कर्मविस्तरम्॥

तयोर्यद् दुष्कृतं कर्म तच्च संजायते त्रिधा।  
मनसा कर्मणा वाचा बुद्धिमोहसमुद्भवात्॥

मनःपूर्वं तु वा कर्म वर्तते वाङ्‌मयं ततः।  
जायते वै क्रियायोगमनु चेष्टाक्रमः प्रिये॥

अभिद्रोहोऽभ्यसूया च परार्थेषु च स्पृहा।  
धर्मकार्ये यदाश्रद्धा पापकर्मणि हर्षणम्॥  
एवमाद्यशुभं कर्म मनसा पापमुच्यते।

अनृतं यच्च परुषमबद्धं यच्च शंकरि।  
असत्यं परिवादश्च पापमेतत् तु वाङ्‌मयम्॥

अगम्यागमनं चैव परदारनिषेवणम् ।  
वधबन्धपरिक्लेशैः परप्राणोपतापनम् ॥  
चौर्यं परेषां द्रव्याणां हरणं नाशनं तथा।  
अभक्ष्यभक्षणं चैव व्यसनेष्वभिषङ्गता ॥  
दर्पात् स्तम्भाभिमानाच्च परेषामुपतापनम् ।  
अकार्याणां च करणमशौचं पानसेवनम्॥  
दौःशील्यं पापसम्पर्के साहाय्यं पापकर्मणि।  
अधर्म्यमयशस्यं च कार्यं तस्य निषेवणम्॥  
एवमाद्यशुभं चान्यच्छारीरं पापमुच्यते ॥

मानसाद् वाङ्‌मयं पापं विशिष्टमिति लक्ष्यते।  
वाङ्‌मयादपि वै पापाच्छारीरं गण्यते बहु॥

एवं पापयुतं कर्म त्रिविधं पातयेन्नरम्।  
परोपतापजननमत्यन्तं पातकं स्मृतम् ॥

त्रिविधं तत् कृतं पापं कर्तारं पापकं नयेत्।  
पातकं चापि यत् कर्म कर्मणा बुद्धिपूर्वकम्॥  
सापदेशमवश्यं तु कर्तव्यमिति तत् कृतम्।  
कथंचित् तत् कृतमपि कर्ता तेन न लिप्यते॥

भगवन् पापकं कर्म यथा कृत्वा न लिप्यते॥

यो नरोऽनपराधी च स्वात्मप्राणस्य रक्षणात्।  
शत्रुमुद्यतशस्त्रं वा पूर्वं तेन हतोऽपि वा॥  
प्रतिहन्यान्नरो हिंस्यान्न स पापेन लिप्यते।

चोरादधिकसंत्रस्तस्तत्प्रतीकारचेष्टया ।  
यः प्रजघ्नन् नरो हन्यान्न स पापेन लिप्यते॥

ग्रामार्थं भर्तृपिण्डार्थं दीनानुग्रहकारणात् ।  
वधबन्धपरिक्लेशान् कुर्वन् पापात् प्रमुच्यते॥

दुर्भिक्षे चात्मवृत्त्यर्थमेकायनगतस्तथा ।  
अकार्यं वाप्यभक्ष्यं वा कृत्वा पापान्न लिप्यते॥

केचिद्धसन्ति तत् पीत्वा प्रवदन्ति तथा परे।  
नृत्यन्ति मुदिताः केचिद् गायन्ति च शुभाशुभान्॥

कलिं ते कुर्वतेऽभीष्टं प्रहरन्ति परस्परम्।  
क्वचिद् धावन्ति सहसा प्रस्खलन्ति पतन्ति च॥

अयुक्तं बहु भाषन्ते यत्र क्वचन शोभने।  
नग्ना विक्षिप्य गात्राणि नष्टज्ञाना इवासते॥

एवं बहुविधान् भावान् कुर्वन्ति भ्रान्तचेतनाः।  
ये पिबन्ति महामोहं पानं पापयुता नराः॥

धृतिं लज्जां च बुद्धिं च पानं पीतं प्रणाशयेत्।  
तस्मान्नराः सम्भवन्ति निर्लज्जा निरपत्रपाः॥

पानपस्तु सुरां पीत्वा तदा बुद्धिप्रणाशनात्।  
कार्याकार्यस्य चाज्ञानाद् यथेष्टकरणात् स्वयम्॥  
विदुषामविधेयत्वात् पापमेवाभिपद्यते ॥

परिभूतो भवेल्लोके मद्यपो मित्रभेदकः।  
सर्वकालमशुद्धश्च सर्वभक्षस्तथा भवेत् ॥

विनष्टो ज्ञानविद्वद्भ्यः सततं कलिभावगः।  
परुषं कटुकं घोरं वाक्यं वदति सर्वशः॥

गुरूनतिवदेन्मत्तः परदारान् प्रधर्षयेत् ।  
संविदं कुरुते शौण्डैर्न शृणोति हितं क्वचित्॥

एवं बहुविधा दोषाः पानपे सन्ति शोभने।  
केवलं नरकं यान्ति नास्ति तत्र विचारणा॥

तस्मात्‌ तद् वर्जितं सद्‌भिः पानमात्महितैषिभिः।  
यदि पानं न वर्जेरन् सन्तश्चारित्रकारणात्॥  
भवेदेतज्जगत् सर्वममर्यादं च निष्क्रियम्॥

तस्माद् बुद्धेर्हि रक्षार्थं सद्भिः पानं विवर्जितम्।

विधानं सुकृतस्यापि भूयः शृणु शुचिस्मिते।  
प्रोच्यते तत् त्रिधा देवि सुकृतं च समासतः॥

त्रैविध्यदोषोपरमे यस्तु दोषव्यपेक्षया ।  
स हि प्राप्नोति सकलं सर्वदुष्कृतवर्जनात्॥

प्रथमं वर्जयेद् दोषान् युगपत् पृथगेव वा।  
तथा धर्ममवाप्नोति दोषत्यागो हि दुष्करः॥

दोषसाकल्यसंत्यागान्मुनिर्भवति मानवः ॥  
सौकर्यं पश्य धर्मस्य कार्यारम्भादृतेऽपि च।  
आत्मोपलब्धोपरमाल्लभन्ते सुकृतं परम् ॥

अहो नृशंसाः पच्यन्ते मानुषाः स्वल्पबुद्धयः।  
ये तादृशं न बुध्यन्ते आत्माधीनं च निर्वृताः॥  
दुष्कृतत्यागमात्रेण पदमूर्ध्वं हि लभ्यते॥

पापभीरुत्वमात्रेण दोषाणां परिवर्जनात् ।  
सुशोभनो भवेद् देवि ऋजुर्धर्मव्यपेक्षया॥

श्रुत्वा च बुद्धसंयोगादिन्द्रियाणां च निग्रहात्।  
संतोषाच्च धृतेश्चैव शक्यते दोषवर्जनम्॥

तदेव धर्ममित्याहुर्दोषसंयमनं प्रिये ।  
यमधर्मेण धर्मोऽस्ति नान्यः शुभतरः प्रिये॥

यमधर्मेण यतयः प्राप्नुवन्त्युत्तमां गतिम्॥  
ईश्वराणां प्रभवतां दरिद्राणां च वै नृणाम्।  
सफलो दोषसंत्यागो दानादपि शुभादपि॥

तपो दानं महादेवि दोषमल्पं हि निर्हरेत्।  
सुकृतं यामिकं चोक्तं वक्ष्ये निरुपसाधनम्॥

सुखाभिसंधिर्लोकानां सत्यं शौचमथार्जवम् ।  
व्रतोपवासः प्रीतिश्च ब्रह्मचर्यं दमः शमः॥  
एवमादि शुभं कर्म सुकृतं नियमाश्रितम्।  
शृणु तेषां विशेषांश्च कीर्तयिष्यामि भामिनि॥

सत्यं स्वर्गस्य सोपानं पारावारस्य नौरिव।  
नास्ति सत्यात् परं दानं नास्ति सत्यात् परं तपः॥

यथा श्रुतं यथा दृष्टमात्मना यद् यथा कृतम्।  
तथा तस्याविकारेण वचनं सत्यलक्षणम्॥

यच्छलेनाभिसंयुक्तं सत्यरूपं मृषैव तत्।  
सत्यमेव प्रवक्तव्यं पारावर्यं विजानता॥

दीर्घायुश्च भवेत् सत्यात् कुलसंतानपालकः।  
लोकसंस्थितिपालश्च भवेत् सत्येन मानवः॥

कथं संधारयन् मर्त्यो व्रतं शुभमवाप्नुयात्॥

पूर्वमुक्तं तु यत् पापं मनोवाक्कायकर्मभिः।  
व्रतवत् तस्य संत्यागस्तपोव्रतमिति स्मृतम्॥

शुद्धकायो नरो भूत्वा स्नात्वा तीर्थे यथाविधि।  
पञ्चभूतानि चन्द्रार्कौ संध्ये धर्मयमौ पितॄन्॥  
आत्मनैव तथाऽऽत्मानं निवेद्य व्रतवच्चरेत्।

व्रतमामरणाद् वापि कालच्छेदेन वा हरेत्॥  
शाकादिषु व्रतं कुर्यात् तथा पुष्पफलादिषु।  
ब्रह्मचर्यव्रतं कुर्यादुपवासव्रतं तथा ॥

एवमन्येषु बहुषु व्रतं कार्यं हितैषिणा।  
व्रतभङ्गो यथा न स्याद् रक्षितव्यं तथा बुधैः॥

व्रतभङ्गे महत् पापमिति विद्धि शुभेक्षणे॥  
औषधार्थं यदज्ञानाद् गुरूणां वचनादपि।  
अनुग्रहार्थं बन्धूनां व्रतभङ्गो न दुष्यते॥

व्रतापवर्गकाले तु दैवब्राह्मणपूजनम् ।  
नरेण तु यथावद्धि कार्यसिद्धिं यथाप्नुयात्॥

कथं शौचविधिस्तत्र तन्मे शंसितुमर्हसि।

बाह्यमाभ्यन्तरं चेति द्विविधं शौचमिष्यते।  
मानसं सुकृतं यत् तच्छौचमाभ्यन्तरं स्मृतम्॥

सदाऽऽहारविशुद्धिश्च कायप्रक्षालनं तु यत्।  
बाह्यशौचं भवेदेतत् तथैवाचमनादिना ॥

मृच्चैव शुद्धदेशस्था गोशकृन्मूत्रमेव च।  
द्रव्याणि गन्धयुक्तानि यानि पुष्टिकराणि च॥  
एतैः सम्मार्जनैः कायमम्भसा च पुनः पुनः।

अक्षोभ्यं यत् प्रकीर्णं च नित्यस्रोतश्च यज्जलम्॥  
प्रायशस्तादृशे मज्जेदन्यथा च विवर्जयेत्॥

त्रिस्त्रिराचमनं श्रेष्ठं निर्मलैरुद्‌धृतैर्जलैः ।  
तथा विण्मूत्रयोः शुद्धिरद्भिर्बहुमृदा भवेत्॥

तथैव जलसंशुद्धिर्यत् संशुद्धं तु संस्पृशेत्॥

शकृता भूमिशुद्धिः स्याल्लौहानां भस्मना स्मृतम्।  
तक्षणं घर्षणं चैव दारवाणां विशोधनम्॥

दहनं मृण्मयानां च मर्त्यानां कृच्छ्रधारणम्।  
शेषाणां देवि सर्वेषामातपेन जलेन च॥  
ब्राह्मणानां च वाक्येन सदा संशोधनं भवेत्।

अदृष्टमद्भिर्निर्णिक्तं यच्च वाचा प्रशस्यते।  
एवमापदि संशुद्धिरेवं शौचं विधीयते॥

आहारशुद्धिस्तु कथं देवदेव महेश्वर॥

अमांसमद्यमक्लेद्यमपर्युषितमेव च ।  
अतिकट्‌वम्ललवणहीनं च शुभगन्धि च॥  
कृमिकेशमलैर्हीनं संवृतं शुद्धदर्शनम् ।  
एवंविधं सदाऽऽहार्यं देवब्राह्मणसत्कृतम् ॥  
श्रेष्ठमित्येव तज्ज्ञेयमन्यथा मन्यतेऽशुभम् ।

ग्राम्यादारण्यकैः सिद्धं श्रेष्ठमित्यवधारय ॥  
अतिमात्रगृहीतात् तु अल्पदत्तं भवेच्छुचि।

यज्ञशेषं हविःशेषं पितृशेषं च निर्मलम्॥  
इति ते कथितं देवि भूयः श्रोतुं किमिच्छसि॥

भक्षयन्त्यपरे मांसं वर्जयन्त्यपरे विभो।  
तन्मे वद महादेव भक्ष्याभक्ष्यविनिर्णयम्॥

मांसस्य भक्षणे दोषो यश्चास्याभक्षणे गुणः।  
तदहं कीर्तयिष्यामि तन्निबोध यथातथम्॥

इष्टं दत्तमधीतं च क्रतवश्च सदक्षिणाः।  
अमांसभक्षणस्यैव कलां नार्हन्ति षोडशीम्॥

आत्मार्थं यः परप्राणान्‌ हिंस्यात् स्वादुफलेप्सया।  
व्याघ्रगृध्रशृगालैश्च राक्षसैश्च समस्तु सः॥

स्वमांसं परमांसेन यो वर्धयितुमिच्छति।  
उद्विग्नवासं लभते यत्र यत्रोपजायते॥

संछेदनं स्वमांसस्य यथा संजनयेद् रुजम्।  
तथैव परमांसेऽपि वेदितव्यं विजानता॥

यस्तु सर्वाणि मांसानि यावज्जीवं न भक्षयेत्।  
स स्वर्गे विपुलं स्थानं लभते नात्र संशयः॥

यत् तु वर्षशतं पूर्णं तप्यते परमं तपः।  
यच्चापि वर्जयेन्मांसं सममेतन्न वा समम्॥

न हि प्राणैः प्रियतमं लोके किंचन विद्यते।  
तस्मात् प्राणिदया कार्या यथाऽऽत्मनि तथा परे॥

इत्येवं मुनयः प्राहुर्मांसस्याभक्षणे गुणान्।

गुरुपूजा कथं देव क्रियते धर्मचारिभिः॥

गुरुपूजां प्रवक्ष्यामि यथावत् तव शोभने।  
कृतज्ञानां परो धर्म इति वेदानुशासनम्॥

तस्मात् स्वगुरवः पूज्यास्ते हि पूर्वोपकारिणः।  
गुरूणां च गरीयांसस्त्रयो लोकेषु पूजिताः॥  
उपाध्यायः पिता माता सम्पूज्यास्ते विशेषतः।

ये पितुर्भ्रातरो ज्येष्ठा ये च तस्यानुजास्तथा॥  
पितुः पिता च सर्वे ते पूजनीयाः पिता तथा॥

मातुर्या भगिनी ज्येष्ठा मातुर्या च यवीयसी।  
मातामही च धात्री च सर्वास्ता मातरः स्मृताः॥

उपाध्यायस्य यः पुत्रो यश्च तस्य भवेद् गुरुः।  
ऋत्विग् गुरुः पिता चेति गुरवः सम्प्रकीर्तिताः॥

ज्येष्ठो भ्राता नरेन्द्रश्च मातुलः श्वशुरस्तथा।  
भयत्राता च भर्ता च गुरवस्ते प्रकीर्तिताः॥

इत्येष कथितः साध्वि गुरूणां सर्वसंग्रहः।  
अनुवृत्तिं च पूजां च तेषामपि निबोध मे॥

आराध्या मातापितरावुपाध्यायस्तथैव च ।  
कथंचिन्नावमन्तव्या नरेण हितमिच्छता ॥

तेन प्रीणन्ति पितरस्तेन प्रीतः प्रजापतिः।  
येन प्रीणाति चेन्माता प्रीताः स्युर्देवमातरः॥  
येन प्रीणात्युपाध्यायो ब्रह्मा तेनाभिपूजितः।  
अप्रीतेषु पुनस्तेषु नरो नरकमेति हि॥

गुरूणां वैरनिर्बन्धो न कर्तव्यः कथंचन।  
नरकं स्वगुरुप्रीत्या मनसापि न गच्छति॥

न ब्रूयाद् विप्रियं तेषामनिष्टं न प्रवर्तयेत्।  
विगृह्य न वदेत् तेषां समीपे स्पर्धया क्वचित्॥

यद् यदिच्छन्ति ते कर्तुमस्वतन्त्रस्तदाचरेत्।  
वेदानुशासनसमं गुरुशासनमिष्यते ॥

कलहांश्च विवादांश्च गुरुभिः सह वर्जयेत्।  
कैतवं परिहासांश्च मन्युकामाश्रयांस्तथा ॥

गुरूणां योऽनहंवादी करोत्याज्ञामतन्द्रितः ।  
न तस्मात् सर्वमर्त्येषु विद्यते पुण्यकृत्तमः॥

असूयामपवादं च गुरूणां परिवर्जयेत्।  
तेषां प्रियहितान्वेषी भूत्वा परिचरेत् सदा॥

न तद् यज्ञफलं कुर्यात् तपो वाऽऽचरितं महत्।  
यत् कुर्यात् पुरुषस्येह गुरुपूजा सदा कृता॥

अनुवृत्तेर्विना धर्मो नास्ति सर्वाश्रमेष्वपि।  
तस्मात् क्षमावृतः क्षान्तो गुरुवृत्तिं समाचरेत्॥

स्वमर्थं स्वशरीरं च गुर्वर्थे संत्यजेद् बुधः।  
विवादं धनहेतोर्वा मोहाद् वा तैर्न रोचयेत्॥

ब्रह्मचर्यमहिंसा च दानानि विविधानि च।  
गुरुभिः प्रतिषिद्धस्य सर्वमेतदपार्थकम् ॥

उपाध्यायं पितरं मातरं च  
येऽभिद्रुह्युर्मनसा कर्मणा वा ।  
तेषां पापं भ्रूणहत्याविशिष्टं  
तेभ्यो नान्यः पापकृदस्ति लोके॥

उपवासविधिं तत्र तन्मे शंसितुमर्हसि॥

शरीरमलशान्त्यर्थमिन्द्रियोच्छोषणाय च ।  
एकभुक्तोपवासैस्तु धारयन्ते व्रतं नराः॥  
लभन्ते विपुलं धर्मं तथाऽऽहारपरिक्षयात्।

बहूनामुपरोधं तु न कुर्यादात्मकारणात्॥  
जीवोपघातं च तथा स जीवन् धन्य इष्यते।

तस्मात् पुण्यं लभेन्मर्त्यः स्वयमाहारकर्शनात्॥  
तद् गृहस्थैर्यथाशक्ति कर्तव्यमिति निश्चयः॥

उपवासार्दिते काये आपदर्थं पयो जलम्।  
भुञ्जन्नप्रतिघाती स्याद् ब्राह्मणाननुमान्य च॥

ब्रह्मचर्यं कथं देव रक्षितव्यं विजानता॥

तदहं ते प्रवक्ष्यामि शृणु देवि समाहिता॥  
ब्रह्मचर्यं परं शौचं ब्रह्मचर्यं परं तपः।  
केवलं ब्रह्मचर्येण प्राप्यते परमं पदम्॥

संकल्पाद् दर्शनाच्चैव तद्युक्तवचनादपि ।  
संस्पर्शादथ संयोगात् पञ्चधा रक्षितं व्रतम्॥

व्रतवद्धारितं चैव ब्रह्मचर्यमकल्मषम् ।  
नित्यं संरक्षितं तस्य नैष्ठिकानां विधीयते॥

तदिष्यते गृहस्थानां कालमुद्दिश्य कारणम्॥  
जन्मनक्षत्रयोगेषु पुण्यवासेषु पर्वसु ।  
देवताधर्मकार्येषु ब्रह्मचर्यव्रतं चरेत् ॥

ब्रह्मचर्यव्रतफलं लभेद् दारव्रती सदा।  
शौचमायुस्तथाऽऽरोग्यं लभ्यते ब्रह्मचारिभिः ॥

तीर्थचर्याव्रतं देव क्रियते धर्मकांक्षिभिः।  
कानि तीर्थानि लोकेषु तन्मे शंसितुमर्हसि॥

हन्त ते कथयिष्यामि तीर्थस्नानविधिं प्रिये।  
पावनार्थं च शौचार्थं ब्रह्मणा निर्मितं पुरा॥

यास्तु लोके महानद्यस्ताः सर्वास्तीर्थसंज्ञिकाः।  
तासां प्राक्स्रोतसः श्रेष्ठाः सङ्गमश्च परस्परम्॥

तासां सागरसंयोगो वरिष्ठश्चेति विद्यते॥  
तासामुभयतः कूलं तत्र तत्र मनीषिभिः।  
देवैर्वा सेवितं देवि तत् तीर्थं परमं स्मृतम्॥

समुद्रश्च महातीर्थं पावनं परमं शुभम्।  
तस्य कूलगतास्तीर्था महद्भिश्च समाप्लुताः॥

स्रोतसां पर्वतानां च जोषितानां महर्षिभिः।  
अपि कूलं तटाकं वा सेवितं मुनिभिः प्रिये॥

तत् तु तीर्थमिति ज्ञेयं प्रभावात् तु तपस्विनाम्॥  
तदाप्रभृति तीर्थत्वं लभेल्लोकहिताय वै।  
एवं तीर्थं भवेद् देवि तस्य स्नानविधिं शृणु॥

जन्मना व्रतभूयिष्ठो गत्वा तीर्थानि कांक्षया।  
उपवासत्रयं कुर्यादेकं वा नियमान्वितः॥

पुण्यमासयुते काले पौर्णमास्यां यथाविधि।  
बहिरेव शुचिर्भूत्वा तत् तीर्थं मन्मना विशेत्॥

त्रिराप्लुत्स जलाभ्याशे दत्त्वा ब्राह्मणदक्षिणाम्।  
अभ्यर्च्य देवायतनं ततः प्रायाद् यथागतम्॥

एतद् विधानं सर्वेषां तीर्थं तीर्थमिति प्रिये।  
समीपतीर्थस्नानात् तु दूरतीर्थं सुपूजितम्॥

आदिप्रभृति शुद्धस्य तीर्थस्नानं शुभं भवेत्।  
तपोऽर्थं पापनाशार्थं शौचार्थं तीर्थगाहनम्॥

एवं पुण्येषु तीर्थेषु तीर्थस्नानं शुभं भवेत्।  
एतन्नैयमिकं सर्वं सुकृतं कथितं तव॥

लोकसिद्धं तु यद् द्रव्यं सर्वसाधारणं भवेत्।  
तद् ददत् सर्वसामान्यं कथं धर्मं लभेन्नरः॥

लोके भूतमयं द्रव्यं सर्वसाधारणं तथा।  
तथैव तद् ददन्मर्त्यो लभेत् पुण्यं स तच्छृणु॥

दाता प्रतिग्रहीता च देयं सोपक्रमं तथा।  
देशकालौ च यत् त्वेतद् दानं षड्‌गुणमुच्यते॥

तेषां सम्पद्विशेषांश्च कीर्त्यमानान् निबोध मे।  
आदिप्रभृति यः शुद्धो मनोवाक्कायकर्मभिः।  
सत्यवादी जितक्रोधस्त्वलुब्धो नाभ्यसूयकः ॥  
श्रद्धावानास्तिकश्चैव एवं दाता प्रशस्यते॥

शुद्धो दान्तो जितक्रोधस्तथादीनकुलोद्भवः ।  
श्रुतचारित्रसम्पन्नस्तथा बहुकलत्रवान् ॥  
पञ्चयज्ञपरो नित्यं निर्विकारशरीरवान् ।  
एतान् पात्रगुणान् विद्धि तादृक् पात्रं प्रशस्यते॥

पितृदेवाग्निकार्येषु तस्य दत्तं महत् फलम्।  
यद् यदर्हति यो लोके पात्रं तस्य भवेच्च सः॥

मुच्येदापदमापन्नो येन पात्रं तदस्य तु।  
अन्नस्य क्षुधितं पात्रं तृषितं तु जलस्य वै॥  
एवं पात्रेषु नानात्वमिष्यते पुरुषं प्रति।

जारश्चोरश्च षण्ढश्च हिंस्रः समयभेदकः।  
लोकविघ्नकराश्चान्ये वर्जिताः सर्वशः प्रिये॥

परोपघाताद् यद् द्रव्यं चौर्याद् वा लभ्यते नृभिः।  
निर्दयाल्लभ्यते यच्च धूर्तभावेन वै तथा॥  
अधर्मादर्थमोहाद् वा बहूनामुपरोधनात् ।  
लभ्यते यद् धनं देवि तदत्यन्तविगर्हितम्॥

तादृशेन कृतं धर्मं निष्फलं विद्धि भामिनि।  
तस्मान्न्यायागतेनैव दातव्यं शुभमिच्छता ॥

यद् यदात्मप्रियं नित्यं तत् तद् देयमिति स्थितिः।  
उपक्रममिमं विद्धि दातॄणां परमं हितम्॥

पात्रभूतं तु दूरस्थमभिगम्य प्रसाद्य च।  
दाता दानं तथा दद्याद् यथा तुष्येत तेन सः॥

एष दानविधिः श्रेष्ठः समाहूय तु मध्यमः॥  
पूर्वं च पात्रतां ज्ञात्वा समाहूय निवेद्य च।  
शौचाचमनसंयुक्तं दातव्यं श्रद्धया प्रिये॥

याचितॄणां तु परममाभिमुख्यं पुरस्कृतम्।  
सम्मानपूर्वं संग्राह्यं दातव्यं देशकालयोः॥  
अपात्रेभ्योऽपि चान्येभ्यो दातव्यं भूतिमिच्छता॥

पात्राणि सम्परीक्ष्यैव दात्रा वै दानमात्रया।  
अतिशक्त्या परं दानं यथाशक्त्या तु मध्यमम्॥  
तृतीयं चापरं दानं नानुरूपमिवात्मनः॥

यथा सम्भावितं पूर्वं दातव्यं तत् तथैव च।  
पुण्यक्षेत्रेषु यद् दत्तं पुण्यकालेषु वा तथा॥  
तच्छोभनतरं विद्धि गौरवाद् देशकालयोः।

यश्च पुण्यतमो देशस्तथा कालश्च शंस मे॥

कुरुक्षेत्रं महानद्यो यच्च देवर्षिसेवितम्।  
गिरिर्वरश्च तीर्थानि देशभागेषु पूजितः॥  
ग्रहीतुमीप्सते यत्र तत्र दत्तं महाफलम्॥

शरद्वसन्तकालश्च पुण्यमासस्तथैव च ।  
शुक्लपक्षश्च पक्षाणां पौर्णमासी च पर्वसु॥  
पितृदैवतनक्षत्रनिर्मलो दिवसस्तथा ।  
तच्छोभनतरं विद्धि चन्द्रसूर्यग्रहे तथा॥

दाता देयं च पात्रं च उपक्रमयुता क्रिया।  
देशकालं तथेत्येषां सम्पच्छुद्धिः प्रकीर्तिता॥

यदैव युगपत् सम्पत् तत्र दानं महद् भवेत्॥  
अत्यल्पमपि यद् दानमेभिः षड्भिर्गुणैर्युतम्।  
भूत्वानन्तं नयेत् स्वर्गं दातारं दोषवर्जितम्॥

एवंगुणयुतं दानं दत्तं चाफलतां व्रजेत्।

तदप्यस्ति महाभागे नराणां भावदोषतः॥  
कृत्वा धर्मं तु विधिवत् पश्चात्तापं करोति चेत्।  
श्लाघया वा यदि ब्रूयाद् वृथा संसदि यत्‌ कृतम्॥

एते दोषा विवर्ज्याश्च दातृभिः पुण्यकांक्षिभिः॥  
सनातनमिदं वृत्तं सद्भिराचरितं तथा।

अनुग्रहात् परेषां तु गृहस्थानामृणं हि तत्॥  
इत्येवं मन आविश्य दातव्यं सततं बुधैः॥

एवमेव कृतं नित्यं सुकृतं तद् भवेन्महत्।  
सर्वसाधारणं द्रव्यमेवं दत्त्वा महत् फलम्॥

भगवन् कानि देयानि धर्ममुद्दिश्य मानवैः।  
तान्यहं श्रोतुमिच्छामि तन्मे शंसितुमर्हसि॥

अजस्रं धर्मकार्यं च तथा नैमित्तिकं प्रिये।  
अन्नं प्रतिश्रयो दीपः पानीयं तृणमिन्धनम्॥  
स्नेहो गन्धश्च भैषज्यं तिलाश्च लवणं तथा।  
एवमादि तथान्यच्च दानमाजस्रमुच्यते ॥

अन्नं प्राणो मनुष्याणामन्नदः प्राणदो भवेत्।  
तस्मादन्नं विशेषेण दातुमिच्छति मानवः॥

ब्राह्मणायाभिरूपाय यो दद्यादन्नमीप्सितम् ।  
निदधाति निधिश्रेष्ठं सोऽनन्तं पारलौकिकम्॥

श्रान्तमध्वपरिश्रान्तमतिथिं गृहमागतम् ।  
अर्चयीत प्रयत्नेन स हि यज्ञो वरप्रदः॥

पितरस्तस्य नन्दन्ति सुवृष्ट्‌या कर्षका इव।  
पुत्रो यस्य तु पौत्रो वा श्रोत्रियं भोजयिष्यति॥

अपि चाण्डालशूद्राणामन्नदानं न गर्ह्यते।  
तस्मात् सर्वप्रयत्नेन दद्यादन्नममत्सरः ॥

अन्नदानाच्च लोकांस्तान् सम्प्रवक्ष्याम्यनिन्दिते ।  
भवनानि प्रकाशन्ते दिवि तेषां महात्मनाम्॥

अनेकशतभौमानि सान्तर्जलवनानि च ।  
वैडूर्यार्चिःप्रकाशानि हेमरूप्यनिभानि च ॥  
नानारूपाणि संस्थानां नानारत्नमयानि च।  
चन्द्रमण्डलशुभ्राणि किंकिणीजालवन्ति च ॥  
तरुणादित्यवर्णानि स्थावराणि चराणि च।  
यथेष्टभक्ष्यभोज्यानि शयनासनवन्ति च ॥  
सर्वकामफलाश्चात्र वृक्षा भवनसंस्थिताः ।  
वाप्यो बह्व्यश्च कूपाश्च दीर्घिकाश्च सहस्रशः॥

अरुजानि विशोकानि नित्यानि विविधानि च।  
भवनानि विचित्राणि प्राणदानां त्रिविष्टपे॥

विवस्वतश्च सोमस्य ब्रह्मणश्च प्रजापतेः।  
विशन्ति लोकांस्ते नित्यं जगत्यन्नोदकप्रदाः॥

तत्र ते सुचिरं कालं विहृत्याप्सरसां गणैः।  
जायन्ते मानुषे लोके सर्वकल्याणसंयुताः॥

बलसंहननोपेता नीरोगाश्चिरजीविनः ।  
कुलीना मतिमन्तश्च भवन्त्यन्नप्रदा नराः॥

तस्मादन्नं विशेषेण दातव्यं भूतिमिच्छता।  
सर्वकालं च सर्वस्य सर्वत्र च सदैव च॥

सुवर्णदानं परमं स्वर्ग्यं स्वस्त्ययनं महत्।  
तस्मात् ते वर्णयिष्यामि यथावदनुपूर्वशः॥  
अपि पापकृतं क्रूरं दत्तं रुक्मं प्रकाशयेत्॥

सुवर्णं ये प्रयच्छन्ति श्रोत्रियेभ्यः सुचेतसः।  
देवतास्ते तर्पयन्ति समस्ता इति वैदिकम्॥

अग्निर्हि देवताः सर्वाः सुवर्णं चाग्निरुच्यते।  
तस्मात् सुवर्णदानेन तृप्ताः स्युः सर्वदेवताः॥

अग्न्यभावे तु कुर्वन्ति वह्निस्थानेषु काञ्चनम्।  
तस्मात् सुवर्णदातारः सर्वान् कामानवाप्नुयुः॥

आदित्यस्य हुताशस्य लोकान् नानाविधान् शुभान्।  
काञ्चनं सम्प्रदायाशु प्रविशन्ति न संशयः॥

अलंकारं कृतं चापि केवलात् प्रविशिष्यते।  
सौवर्णैर्ब्राह्मणं काले तैरलंकृत्य भोजयेत्॥  
य एतत् परमं दानं दत्त्वा सौवर्णमद्भुतम्।  
द्युतिं मेधां वपुः कीर्तिं पुनर्जाते लभेद् ध्रुवम्॥

तस्मात् स्वशक्त्या दातव्यं काञ्चनं भुवि मानवैः।  
न ह्येतस्मात् परं लोकेष्वन्यत् पापात् प्रमुच्यते॥

अत ऊर्ध्वं प्रवक्ष्यामि गवां दानमनिन्दिते।  
न हि गोभ्यः परं दानं विद्यते जगति प्रिये॥

लोकान्‌ सिसृक्षुणा पूर्वं गावः सृष्टाः स्वयम्भुवा।  
वृत्त्यर्थं सर्वभूतानां तस्मात् ता मातरः स्मृताः॥

लोकज्येष्ठा लोकवृत्त्यां प्रवृत्ता  
मय्यायत्ताः सोमनिष्यन्दभूताः ।  
सौम्याः पुण्याः कामदाः प्राणदाश्च  
तस्मात् पूज्याः पुण्यकामैर्मनुष्यैः ॥

धेनुं दत्त्वा निभृतां सुशीलां  
कल्याणवत्सां च पयस्विनीं च।  
यावन्ति रोमाणि भवन्ति तस्या-  
स्तावत्समाः स्वर्गफलानि भुङ्क्ते ॥

प्रयच्छते यः कपिलां सचैलां  
सकांस्यदोहां कनकाग्र्यशृङ्गीम् ।  
पुत्रांश्च पौत्रांश्च कुलं च सर्व-  
मासप्तमं तारयते परत्र ॥

अन्तर्जाताः क्रीतका द्यूतलब्धाः  
प्राणक्रीताः सोदकाश्चौजसा वा ।  
कृच्छ्रोत्सृष्टाः पोषणार्थागताश्च  
द्वारैरेतैस्ताः प्रलब्धाः प्रदद्यात् ॥

कृशाय बहुपुत्राय श्रोत्रियायाहिताग्नये ।  
प्रदाय नीरुजां धेनुं लोकान् प्राप्नोत्यनुत्तमान्॥

नृशंसस्य कृतघ्नस्य लुब्धस्यानृतवादिनः ।  
हव्यकव्यव्यपेतस्य न दद्याद् गाः कथंचन॥

समानवत्सां यो दद्याद् धेनुं विप्रे पयस्विनीम्।  
सुवृत्तां वस्त्रसंछन्नां सोमलोके महीयते॥

समानवत्सां यो दद्यात्‌ कृष्णां धेनुं पयस्विनीम्।  
सुवृत्तां वस्त्रसंछन्नां लोकान् प्राप्नोत्यपाम्पतेः॥

हिरण्यवर्णां पिङ्गाक्षीं सवत्सां कांस्यदोहनाम्।  
प्रदाय वस्त्रसंछन्नां यान्ति कौबेर सद्मनः॥

वायुरेणुसवर्णां च सवत्सां कांस्यदोहनाम्।  
प्रदाय वस्त्रसंछन्नां वायुलोके महीयते॥

समानवत्सां यो धेनुं दत्त्वा गौरीं पयस्विनीम्।  
सुवृत्तां वस्त्रसंछन्नामग्निलोके महीयते ॥

युवानं बलिनं श्यामं शतेन सह यूथपम्।  
गवेन्द्रं ब्राह्मणेन्द्राय भूरिशृङ्गमलंकृतम् ॥  
ऋषभं ये प्रयच्छन्ति श्रोत्रियाणां महात्मनाम्।  
ऐश्वर्यमभिजायन्ते जायमानाः पुनः पुनः॥

गवां मूत्रपुरीषाणि नोद्विजेत कदाचन।  
न चासां मांसमश्नीयाद् गोषु भक्तः सदा भवेत्॥

ग्रासमुष्टिं परगवे दद्याद् संवत्सरं शुचिः।  
अकृत्वा स्वयमाहारं व्रतं तत् सार्वकामिकम्॥

गवामुभयतः काले नित्यं स्वस्त्ययनं वदेत्।  
न चासां चिन्तयेत् पापमिति धर्मविदो विदुः॥

गावः पवित्रं परमं गोषु लोकाः प्रतिष्ठिताः।  
कथंचिन्नावमन्तव्या गावो लोकस्य मातरः॥

तस्मादेव गवां दानं विशिष्टमिति कथ्यते।  
गोषु पूजा च भक्तिश्च नरस्यायुष्यतां वहेत्॥

अतः परं प्रवक्ष्यामि भूमिदानं महाफलम्।  
भूमिदानसमं दानं लोके नास्तीति निश्चयः॥

गृहयुक् क्षेत्रयुग् वापि भूमिभागः प्रदीयते।  
सुखभोगं निराक्रोशं वास्तुपूर्वं प्रकल्प्य च॥  
ग्रहीतारमलंकृत्य वस्त्रपुष्पानुलेपनैः ।  
सभृत्यं सपरीवारं भोजयित्वा यथेष्टतः॥  
यो दद्याद् दक्षिणां काले त्रिरद्भिर्गृह्यतामिति॥

एवं भूम्यां प्रदत्तायां श्रद्धया वीतमत्सरैः।  
यावत्‌ तिष्ठति सा भूमिस्तावत्‌ तस्य फलं विदुः।

भूमिदः स्वर्गमारुह्य रमते शाश्वतीः समाः।  
अचला ह्यक्षया भूमिः सर्वकामान् दुधुक्षति॥

यत् किंचित् कुरुते पापं पुरुषो वृत्तिकर्शितः।  
अपि गोकर्णमात्रेण भूमिदानेन मुच्यते॥

सुवर्णं रजतं वस्त्रं मणिमुक्तावसूनि च।  
सर्वमेतन्महाभागे भूमिदाने प्रतिष्ठितम् ॥

भर्तुर्निःश्रेयसे युक्तास्त्यक्तात्मानो रणे हताः।  
ब्रह्मलोकाय संसिद्धा नातिक्रामन्ति भूमिदम्॥

हलकृष्टां महीं दद्याद् यत्सबीजफलान्विताम्।  
सुकूपशरणां वापि सा भवेत् सर्वकामदा॥

निष्पन्नसस्यां पृथिवीं यो ददाति द्विजन्मनाम्।  
विमुक्तः कलुषैः सर्वैः शक्रलोकं स गच्छति॥

यथा जनित्री क्षीरेण स्वपुत्रमभिवर्धयेत्।  
एवं सर्वफलैर्भूमिर्दातारमभिवर्धयेत् ॥

ब्राह्मणं वृत्तसम्पन्नमाहिताग्निं शुचिव्रतम् ।  
ग्राहयित्वा निजां भूमिं न यान्ति यमसादनम्॥

यथा चन्द्रमसो वृद्धिरहन्यहनि दृश्यते।  
तथा भूमेः कृतं दानं सस्ये सस्ये विवर्धते॥

यथा बीजानि रोहन्ति प्रकीर्णानि महीतले।  
तथा कामाः प्ररोहन्ति भूमिदानगुणार्जिताः॥

पितरः पितृलोकस्था देवताश्च दिवि स्थिताः।  
संतर्पयन्ति भोगैस्तं यो ददाति वसुंधराम्॥

दीर्घायुष्यं वराङ्गत्वं स्फीतां च श्रियमुत्तमाम्।  
परत्र लभते मर्त्यः सम्प्रदाय वसुंधराम्॥

एतत् सर्वं मयोद्दिष्टं भूमिदानस्य यत् फलम्।  
श्रद्दधानैर्नरैर्नित्यं श्राव्यमेतत् सनातनम् ।

अतः परं प्रवक्ष्यामि कन्यादानं यथाविधि।  
कन्या देया महादेवि परेषामात्मनोऽपि वा॥

कन्यां शुद्धव्रताचारां कुलरूपसमन्विताम् ।  
यस्मै दित्सति पात्राय तेनापि भृशकामिताम्॥

प्रथमं तां समाकल्प्य बन्धुभिः कृतनिश्चयाम्।  
कारयित्वा गृहं पूर्वं दासीदासपरिच्छदैः॥  
गृहोपकरणैश्चैव पशुधान्येन संयुताम् ।  
तदर्थिने तदर्हाय कन्यां तां समलङ्कृताम्॥  
सविवाहं यथान्यायं प्रयच्छेदग्निसाक्षिकम् ॥

वृत्त्यायतीं यथा कृत्वा सद्‌गृहे तौ निवेशयेत्॥  
एवं कृत्वा वधूदानं तस्य दानस्य गौरवात्।  
प्रेत्यभावे महीयेत स्वर्गलोके यथासुखम्॥  
पुनर्जातश्च सौभाग्यं कुलवृद्धिं तथाऽऽप्नुयात्॥

विद्यादानं तथा देवि पात्रभूताय वै ददत्।  
प्रेत्यभावे लभेन्मर्त्यो मेधां वृद्धिं धृतिं स्मृतिम्॥

अनुरूपाय शिष्याय यश्च विद्यां प्रयच्छति।  
यथोक्तस्य प्रदानस्य फलमानन्त्यमश्नुते ॥

दापनं त्वथ विद्यानां दरिद्रेभ्योऽर्थवेदनैः।  
स्वयं दत्तेन तुल्यं स्यादिति विद्धि शुभानने॥

एवं ते कथितान्येव महादानानि मानिनि।  
त्वत्प्रियार्थं मया देवि भूयः श्रोतुं किमिच्छसि॥

भगवन् देवदेवेश कथं देयं तिलान्वितम्।  
तस्य तस्य फलं ब्रूहि दत्तस्य च कृतस्य च॥

तिलकल्पविधिं देवि तन्मे शृणु समाहिता॥  
समृद्धैरसमृद्धैर्वा तिला देया विशेषतः।  
तिलाः पवित्राः पापघ्नाः सुपुण्या इति संस्मृताः॥

न्यायतस्तु तिलान् शुद्धान् संहृत्याथ स्वशक्तितः।  
तिलराशिं पुनः कुर्यात् पर्वताभं सरत्नकम्॥  
महान्तं यदि वा स्तोकं नानाद्रव्यसमन्वितम्॥  
सुवर्णरजताभ्यां च मणिमुक्ताप्रवालकैः ।  
अलंकृत्य यथायोगं सपताकं सवेदिकम्॥  
सभूषणं सवस्त्रं च शयनासनसम्मितम्।  
प्रायशः कौमुदीमासे पौर्णमास्यां विशेषतः।  
भोजयित्वा च विधिवद् ब्राह्मणानर्हतो बहून्॥  
स्वयं कृतोपवासश्च वृत्तशौचसमन्वितः ।  
दद्यात् प्रदक्षिणीकृत्य तिलराशिं सदक्षिणम्॥

एकस्यापि बहूनां वा दातव्यं भूतिमिच्छता।  
तस्य दानफलं देवि अग्निष्टोमेन संयुतम्॥

केवलं वा तिलैरेव भूमौ कृत्वा गवाकृतिम्।  
सवस्त्रकं सरत्नं च पुंसा गोदानकांक्षिणा॥  
तदर्हाय प्रदातव्यं तस्य गोदानतः फलम्॥

शरावांस्तिलसम्पूर्णान् सहिरण्यान् सचम्पकान् ।  
नृपो ददद् ब्राह्मणाय स पुण्यफलभाग् भवेत्॥

एवं तिलमयं देयं नरेण हितमिच्छता।  
नानादानफलं भूयः शृणु देवि समाहिता॥

बलमायुष्यमारोग्यमन्नदानाल्लभेन्नरः ।  
पानीयदस्तु सौभाग्यं रसज्ञानं लभेन्नरः॥

वस्त्रदानाद् वपुःशोभामलंकारं लभेन्नरः ।  
दीपदो बुद्धिवैशद्यं द्युतिशोभां लभेन्नरः॥

राजबीजाविमोक्षं तु छत्रदो लभते फलम्।  
दासीदासप्रदानात् तु भवेत् कर्मान्तभाङ्नरः॥  
दासीदासं च विविधं लभेत् प्रेत्य गुणान्वितम्॥

यानानि वाहनं चैव तदर्हाय ददन्नरः।  
पादरोगपरिक्लेशान्मुक्तः श्वसनवाहवान् ।  
विचित्रं रमणीयं च लभते यानवाहनम्॥

सेतुकूपतटाकानां कर्ता तु लभते नरः।  
दीर्घायुष्यं च सौभाग्यं तथा प्रेत्य गतिं शुभाम्॥

वृक्षसंरोपको यस्तु छायापुष्पफलप्रदः ।  
प्रेत्यभावे लभेत् पुण्यमभिगम्यो भवेन्नरः॥

यस्तु संक्रमकृल्लोके नदीषु जलहारिणाम्।  
लभेत् पुण्यफलं प्रेत्य व्यसनेभ्यो विमोक्षणम्॥

मार्गकृत् सततं मर्त्यो भवेत् संतानवान् पुनः।  
कायदोषविमुक्तस्तु तीर्थकृत् सततं भवेत्॥

औषधानां प्रदानात् तु सततं कृपयान्वितः।  
भवेद् व्याधिविहीनश्च दीर्घायुश्च विशेषतः॥

अनाथान् पोषयेद् यस्तु कृपणान्धकपङ्गुकान्।  
स तु पुण्यफलं प्रेत्य लभते कृच्छ्रमोक्षणम्॥

वेदगोष्ठाः सभाः शाला भिक्षूणां च प्रतिश्रयम्।  
यः कुर्याल्लभते नित्यं नरः प्रेत्य शुभं फलम्॥

विविधं विविधाकारं भक्ष्यभोज्यगुणान्वितम् ।  
रम्यं सदैव गोवाटं यः कुर्याल्लभते नरः।  
प्रेत्यभावे शुभां जातिं व्याधिमोक्षं तथैव च।  
एवं नानाविधं द्रव्यं दानकर्ता लभेत् फलम्॥

बुद्धिमायुष्यमारोग्यं बलं भाग्यं तथाऽऽगमम्।  
रूपेण सप्तधा भूत्वा मानुष्यं फलति ध्रुवम्॥

भगवन् देवदेवेश विशिष्टं यज्ञमुच्यते।  
लौकिकं वैदिकं चैव तन्मे शंसितुमर्हसि॥

देवतानां तु पूजा या यज्ञेष्वेव समाहिता।  
यज्ञा वेदेष्वधीताश्च वेदा ब्राह्मणसंयुताः॥

इदं तु सकलं द्रव्यं दिवि वा भुवि वा प्रिये।  
यज्ञार्थं विद्धि तत् सृष्टं लोकानां हितकाम्यया॥

एवं विज्ञाय तत् कर्ता सदारः सततं द्विजः।  
प्रेत्यभावे लभेल्लोकान् ब्रह्मकर्मसमाधिना ॥

ब्राह्मणेष्वेव तद् ब्रह्म नित्यं देवि समाहितम्॥  
तस्माद् विप्रैर्यथाशास्त्रं विधिदृष्टेन कर्मणा।  
यज्ञकर्म कृतं सर्वं देवता अभितर्पयेत्॥

ब्राह्मणाः क्षत्रियाश्चैव यज्ञार्थं प्रायशः स्मृताः॥  
अग्निष्टोमादिभिर्यज्ञैर्वेदेषु परिकल्पितैः ।  
सुशुद्धैर्यजमानैश्च ऋत्विग्भिश्च यथाविधि ॥  
शुद्धैर्द्रव्योपकरणैर्यष्टव्यमिति निश्चयः ॥

तथा कृतेषु यज्ञेषु देवानां तोषणं भवेत्।  
तुष्टेषु सर्वदेवेषु यज्वा यज्ञफलं लभेत्॥

देवाः संतोषिता यज्ञैर्लोकान् संवर्धयन्त्युत।

तस्माद् यज्वा दिवं गत्वामरैः सह मोदते।  
नास्ति यज्ञसमं दानं नास्ति यज्ञसमो निधिः॥  
सर्वधर्मसमुद्देशो देवि यज्ञे समाहितः।

एषा यज्ञकृता पूजा लौकिकीमपरां शृणु॥  
देवसत्कारमुद्दिश्य क्रियते लौकिकोत्सवः ॥

देवगोष्ठेऽधिसंस्कृत्य चोत्सवं यः करोति वै।  
यागान् देवोपहारांश्च शुचिर्भूत्वा यथाविधि॥  
देवान् संतोषयित्वा स देवि धर्ममवाप्नुयात्॥

गन्धमाल्यैश्च विविधैः परमान्नेन धूपनैः।  
बह्वीभिः स्तुतिभिश्चैव स्तुवद्भिः प्रयतैर्नरैः॥  
नृत्तैर्वाद्यैश्च गान्धर्वैरन्यैर्दृष्टिविलोभनैः ।  
देवसत्कारमुद्दिश्य कुर्वते ये नरा भुवि॥  
तेषां भक्तिकृतेनैव सत्कारेणैव पूजिताः।  
तेनैव तोषं संयान्ति देवि देवास्त्रिविष्टपे॥