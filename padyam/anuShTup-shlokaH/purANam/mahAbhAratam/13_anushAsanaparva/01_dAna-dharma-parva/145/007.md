+++
title_full = "007 अन्धत्व और पंगुत्व आदि नाना प्रकारके दोषों और रोगोंके कारणभूत दुष्कर्मोंका वर्णन"
title = "००७"

+++


भगवन् देवदेवेश मम प्रीतिविवर्धन।  
जात्यन्धाश्चैव दृश्यन्ते जाता वा नष्टचक्षुषः॥  
केन कर्मविपाकेन तन्मे शंसितुमर्हसि।

ये पुरा कामकारेण परवेश्मसु लोलुपाः।  
परस्त्रियोऽभिवीक्षन्ते दुष्टेनैव स्वचक्षुषा ॥  
अन्धीकुर्वन्ति ये मर्त्याः क्रोधलोभसमन्विताः।  
लक्षणज्ञाश्च रूपेषु अयथावत्प्रदर्शकाः ॥  
एवंयुक्तसमाचाराः कालधर्मवशास्तु ते ।  
दण्डिता यमदण्डेन निरयस्थाश्चिरं प्रिये॥

यदि चेन्मानुषं जन्म लभेरंस्ते तथापि वा।  
स्वभावतो वा जाता वा अन्धा एव भवन्ति ते॥  
अक्षिरोगयुता वापि नास्ति तत्र विचारणा॥

मुखरोगयुताः केचिद् दृश्यन्ते सततं नराः।  
दन्तकण्ठकपोलस्थैर्व्याधिभिर्बहुपीडिताः ॥  
आदिप्रभृति वै मर्त्या जाता वाप्यथ कारणात्।  
केन कर्मविपाकेन तन्मे शंसितुमर्हसि॥

हन्त ते कथयिष्यामि शृणु देवि समाहिता॥  
कुवक्तारस्तु ये देवि जिह्वया कटुकं भृशम्।  
असत्यं परुषं घोरं गुरून् प्रति परान् प्रति॥  
जिह्वाबाधां तदान्येषां कुर्वते कोपकारणात्।  
प्रायशोऽनृतभूयिष्ठा नराः कार्यवशेन वा॥  
तेषां जिह्वाप्रदेशस्था व्याधयः सम्भवन्ति ते॥

कुश्रोतारस्तु ये चार्थं परेषां कर्णनाशकाः।  
कर्णरोगान् बहुविधाल्ँलभन्ते ते पुनर्भवे॥

दन्तरोगशिरोरोगकर्णरोगास्तथैव च ।  
अन्ये मुखाश्रिताः दोषाः सर्वे चात्मकृतं फलम्॥

पीड्‌यन्ते सततं देव मानुषेष्वेव केचन।  
कुक्षिपक्षाश्रितैर्दोषैर्व्याधिभिश्चोदराश्रितैः ॥

तीक्ष्णशूलैश्च पीड्‌यन्ते नरा दुःखपरिप्लुताः।  
केन कर्मविपाकेन तन्मे शंसितुमर्हसि॥

ये पुरा मनुजा देवि कामक्रोधवशा भृशम्।  
आत्मार्थमेव चाहारं भुञ्जन्ते निरपेक्षकाः॥  
अभक्ष्याहारदानैश्च विश्वस्तानां विषप्रदाः ।  
अभक्ष्यभक्षदाश्चैव शौचमङ्गवर्जिताः ॥  
एवंयुक्तसमाचाराः पुनर्जन्मनि शोभने ।  
कथंचित् प्राप्य मानुष्यं तत्र ते व्याधिपीडिताः॥

तैस्तैर्बहुविधाकारैर्व्याधिभिर्दुःखसंश्रिताः ।  
भवन्त्येव तथा देवि यथा चैव कृतं पुरा॥

दृश्यन्ते सततं देव व्याधिभिर्मेहनाश्रितैः।  
पीड्‌यमानास्तथा मर्त्या अश्मरीशर्करादिभिः ॥  
केन कर्मविपाकेन तन्मे शंसितुमर्हसि॥

ये पुरा मनुजा देवि परदारप्रधर्षकाः।  
तिर्यग्योनिषु धूर्ता वै मैथुनार्थं चरन्ति च॥  
कामदोषेण ये धूर्ताः कन्यासु विधवासु च।  
बलात्कारेण गच्छन्ति रूपदर्पसमन्विताः ॥  
तादृशा मरणं प्राप्ताः पुनर्जन्मनि शोभने।  
यदि चेन्मानुषं जन्म लभेरंस्ते तथाविधाः॥  
मेहनस्थैस्ततो घोरैः पीड्‌यन्ते व्याधिभिः प्रिये।

भगवन्-मानुषाः केचिद् दृश्यन्ते शोषिणः कृशाः।  
केन कर्मविपाकेन तन्मे शंसितुमर्हसि॥

ये पुरा मनुजा देवि मांसलुब्धाः सुलोलुपाः।  
आत्मार्थं स्वादुगृद्धाश्च परभोगोपतापिनः ॥  
अभ्यसूयापराश्चापि परभोगेषु ये नराः॥  
एवंयुक्तसमाचाराः पुनर्जन्मनि शोभने ।  
शोषव्याधियुतास्तत्र नरा धमनिसंतताः ॥  
भवन्त्येव नरा देवि पापकर्मोपभोगिनः॥

भगवन् मानुषाः केचित् क्लिश्यन्ते कुष्ठरोगिणः।  
केन कर्मविपाकेन तन्मे शंसितुमर्हसि॥

ये पुरा मनुजा देवि परेषां रूपनाशनाः।  
आघातवधबन्धैश्च वृथा दण्डेन मोहिताः॥  
इष्टनाशकरा ये तु अपथ्याहारदा नराः।  
चिकित्सका वा दुष्टाश्च द्वेषलोभसमन्विताः॥  
निर्दयाः प्राणिहिंसायां मलदाश्चित्तनाशनाः ॥  
एवंयुक्तसमाचाराः पुनर्जन्मनि शोभने ।  
यदि वै मानुषं जन्म लभेंरस्तेषु दुःखिताः॥

अत्र ते क्लेशसंयुक्ताः कुष्ठरोगशतैर्वृताः॥  
केचित् त्वग्दोषसंयुक्ता व्रणकुष्ठैश्च संयुताः।  
श्वित्रकुष्ठयुता वापि बहुधा कुष्ठसंयुताः॥  
भवन्त्येव नरा देवि यथा येन कृतं फलम्॥

भगवन् मानुषाः केचिदङ्गहीनाश्च पङ्गवः।  
केन कर्मविपाकेन तन्मे शंसितुमर्हसि॥

ये पुरा मनुजा देवि लोभमोहसमावृताः।  
प्राणिनां प्राणहिंसार्थमङ्गविघ्नं प्रकुर्वते ॥  
शस्त्रेणोत्कृत्य वा देवि प्राणिनां चेष्टनाशकाः॥  
एवंयुक्तसमाचाराः पुनर्जन्मनि शोभने ।  
तदङ्गहीना वै प्रेत्य भवन्त्येव न संशयः॥  
स्वभावतो वा जाता वा पङ्गवस्ते भवन्ति वै॥

भगवन् मानुषाः केचिद् ग्रन्थिभिः पिल्लकैस्तथा।  
क्लिश्यमानाः प्रदृश्यन्ते तन्मे शंसितुमर्हसि॥

ये पुरा मनुजा देवि ग्रन्थिभेदकरा नृणाम्।  
मुष्टिप्रहारपरुषा नृशंसाः पापकारिणः ॥  
पाटकास्तोटकाश्चैव शूलतुन्दास्तथैव च ।  
एवंयुक्तसमाचाराः पुनर्जन्मनि शोभने ।  
ग्रन्थिभिः पिल्लकैश्चैव क्लिश्यन्ते भृशदुःखिताः॥

भगवन् मानुषाः केचित् पादरोगसमन्विताः।  
दृश्यन्ते सततं देव तन्मे शंसितुमर्हसि॥

ये पुरा मनुजा देवि क्रोधलोभसमन्विताः।  
मनुजा देवतास्थानं स्वपादैर्भ्रंशयन्त्युत ॥  
जानुभिः पार्ष्णिभिश्चैव प्राणिहिंसां प्रकुर्वते॥  
एवंयुक्तसमाचाराः पुनर्जन्मनि शोभने ।  
पादरोगैर्बहुविधैर्बाध्यन्ते श्वपदादिभिः ॥

भगवन् मानुषाः केचिद् दृश्यन्ते बहवो भुवि।  
वातजैः पित्तजै रोगैर्युगपत् संनिपातकैः॥  
रोगैर्बहुविधैर्देव क्लिश्यमानाः सुदुःखिताः ।

असमस्तैः समस्तैश्च आढ्या वा दुर्गतास्तथा॥  
केन कर्मविपाकेन तन्मे शंसितुमर्हसि॥

तदहं ते प्रवक्ष्यामि शृणु कल्याणि कारणम्॥  
ये पुरा मनुजा देवि त्वासुरं भावमाश्रिताः।  
स्ववशाः कोपनपरा गुरुविद्वेषिणस्तथा ॥  
परेषां दुःखजनका मनोवाक्कायकर्मभिः ।  
छिन्दन् भिन्दंस्तुदन्नेव नित्यं प्राणिषु निर्दयाः॥  
एवंयुक्तसमाचाराः पुनर्जन्मनि शोभने ।  
यदि वै मानुषं जन्म लभेरंस्ते तथाविधाः॥

तत्र ते बहुभिर्घोरैस्तप्यन्ते व्याधिभिः प्रिये॥  
केचिच्च छर्दिसंयुक्ताः केचित्काससमन्विताः ।  
ज्वरातिसारतृष्णाभिः पीड्‌यमानास्तथा परे ॥  
पादगुल्मैश्च बहुभिः श्लेष्मदोषसमन्विताः ।  
पादरोगैश्च विविधैर्व्रणकुष्ठभगन्दरैः ॥  
आढ्‌या वा दुर्गता वापि दृश्यन्ते व्याधिपीडिताः॥

एवमात्मकृतं कर्म भुञ्जते तत्र तत्र ते।  
ग्रहीतुं न च शक्यं हि केनचिद्‌ध्यकृतं फलम्॥  
इति ते कथितं देवि भूयः श्रोतुं किमिच्छसि॥

भगवन् देवदेवेश भूतपाल नमोऽस्तु ते।  
ह्रस्वाङ्गाश्चैव वक्राङ्गा कुब्जा वामनकास्तथा॥  
अपरे मानुषा देव दृश्यन्ते कुणिबाहवः।  
केन कर्मविपाकेन तन्मे शंसितुमर्हसि॥

ये पुरा मनुजा देवि लोभमोहसमन्विताः।  
धान्यमानान् विकुर्वन्ति क्रयविक्रयकारणात् ॥  
तुलादोषं तदा देवि धृतमानेषु नित्यशः।  
अर्धापकर्षणाच्चैव सर्वेषां क्रयविकये ॥  
अङ्गदोषकरा ये तु परेषां कोपकारणात्।  
मांसादाश्चैव ये मूर्खा अयथावत्प्रथाः सदा॥  
एवंयुक्तसमाचाराः पुनर्जन्मनि शोभने ।  
ह्रस्वाङ्गा वामनाश्चैव कुब्जाश्चैव भवन्ति ते॥

भगवन् मानुषाः केचिद् दृश्यन्ते मानुषेषु वै।  
उन्मत्ताश्च पिशाचाश्च पर्यटन्तो यतस्ततः॥  
केन कर्मविपाकेन तन्मे शंसितुमर्हसि॥

ये पुरा मनुजा देवि दर्पाहङ्कारसंयुताः।  
बहुधा प्रलपन्त्येव हसन्ति च परान् भृशम्॥  
मोहयन्ति परान् भोगैर्मदनैर्लोभकारणात् ।  
वृद्धान् गुरूंश्च ये मूर्खा वृथैवापहसन्ति च॥  
शौण्डा विदग्धाः शास्त्रेषु तथैवानृतवादिनः॥  
एवंयुक्तसमाचाराः पुनर्जन्मनि शोभने ।  
उन्मत्ताश्च पिशाचाश्च भवन्त्येव न संशयः॥

भगवन् मानुषाः केचिन्निरपत्याः सुदुःखिताः।  
यतन्तो न लभन्त्येव अपत्यानि यतस्ततः॥  
केन कर्मविपाकेन तन्मे शंसितुमर्हसि॥

ये पुरा मनुजा देवि सर्वप्राणिषु निर्दयाः।  
घ्नन्ति बालांश्च भुञ्जन्ते मृगाणां पक्षिणामपि॥  
गुरुविद्वेषिणश्चैव परपुत्राभ्यसूयकाः ।  
पितृपूजां न कुर्वन्ति यथोक्तां चाष्टकादिभिः॥  
एवंयुक्तसमाचाराः पुनर्जन्मनि शोभने ।  
मानुष्यं सुचिरात् प्राप्य निरपत्या भवन्ति ते।  
पुत्रशोकयुताश्चापि नास्ति तत्र विचारणा॥

भगवन् मानुषाः केचित् प्रदृश्यन्ते सुदुःखिताः।  
उद्वेगवासनिरताः सोद्वेगाश्च यतव्रताः ॥  
नित्यं शोकसमाविष्टा दुर्गताश्च तथैव च।  
केन कर्मविपाकेन तन्मे शंसितुमर्हसि॥

ये पुरा मनुजा नित्यमुत्कोचनपरायणाः।  
भीषयन्ति परान् नित्यं विकुर्वन्ति तथैव च॥  
ऋणवृद्धिकराश्चैव दरिद्रेभ्यो यथेष्टतः ।  
ये श्वभिः क्रीडमानाश्च त्रासयन्ति वने मृगान्।  
प्राणिहिंसां तथा देवि कुर्वन्ति च यतस्ततः॥  
येषां गृहेषु वै श्वानः त्रासयन्ति वृथा नरान्॥  
एवंयुक्तसमाचाराः कालधर्मगताः पुनः ।  
पीडिता यमदण्डेन निरयस्थाश्चिरं प्रिये॥  
कथंचित् प्राप्य मानुष्यं तत्र ते दुःखसंयुताः॥  
कुदेशे दुःखभूयिष्ठे व्याघातशतसंकुले ।  
जायन्ते तत्र शोचन्तः सोद्वेगाश्च यतस्ततः॥

भगवन् भगनेत्रघ्न मानुषेषु च केचन।  
क्लीबा नपुंसकाश्चैव दृश्यन्ते षण्ढकास्तथा॥  
नीचकर्मरता नीचा नीचसख्यास्तथा भुवि।  
केन कर्मविपाकेन तन्मे शंसितुमर्हसि॥

तदहं ते प्रवक्ष्यामि शृणु कल्याणि कारणम्।  
ये पुरा मनुजा भूत्वा घोरकर्मरतास्तथा।  
पशुपुंस्त्वोपघातेन जीवन्ति च रमन्ति च॥  
एवंयुक्तसमाचाराः कालधर्मं गतास्तु ते॥  
दण्डिता यमदण्डेन निरयस्थाश्चिरं प्रिये॥  
यदि चेन्मानुषं जन्म लभेरंस्ते तथाविधाः।  
क्लीबा वर्षवराश्चैव षण्ढकाश्च भवन्ति ते॥

स्त्रीणामपि तथा देवि यथा पुंसां तु कर्मजम्।  
इति ते कथितं देवि भूयः श्रोतुं किमिच्छसि॥