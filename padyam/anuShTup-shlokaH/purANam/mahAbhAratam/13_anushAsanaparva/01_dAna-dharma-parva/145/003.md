+++
title_full = "003 संक्षेपसे राजधर्मका वर्णन"
title = "००३"

+++


सम्प्रहासश्च भृत्येषु न कर्तव्यो नराधिपैः।  
लघुत्वं चैव प्राप्नोति आज्ञा चास्य निवर्तते॥

भृत्यानां सम्प्रहासेन पार्थिवः परिभूयते।  
अयाच्यानि च याचन्ति अवक्तव्यं ब्रुवन्ति च॥

पूर्वमप्युचितैर्लाभैः परितोषं न यान्ति ते।  
तस्माद् भृत्येषु नृपतिः सम्प्रहासं विवर्जयेत्॥

न विश्वसेदविश्वस्ते विश्वस्ते न च विश्वसेत्।  
सगोत्रेषु विशेषेण सर्वोपायैर्न विश्वसेत्॥

विश्वासाद् भयमुत्पन्नं हन्याद् वृक्षमिवाशनिः।  
प्रमादाद्धन्यते राजा लोभेन च वशीकृतः॥  
तस्मात् प्रमादं लोभं च न च कुर्यान्न विश्वसेत्॥

भयार्तानां भयात् त्राता दीनानुग्रहकारणात्।  
कार्याकार्यविशेषज्ञो नित्यं राष्ट्रहिते रतः॥

सत्यः संधस्थितो राज्ये प्रजापालनतत्परः।  
अलुब्धो न्यायवादी च षड्भागमुपजीवति॥

कार्याकार्यविशेषज्ञः सर्वं धर्मेण पश्यति।  
स्वराष्ट्रेषु दयां कुर्यादकार्ये न प्रवर्तते॥

ये चैवैनं प्रशंसन्ति ये च निन्दन्ति मानवाः।  
शत्रुं च मित्रवत् पश्येदपराधविवर्जितम्॥

अपराधानुरूपेण दुष्टं दण्डेन शासयेत्।  
धर्मः प्रवर्तते तत्र यत्र दण्डरुचिर्नृपः॥

नाधर्मो विद्यते तत्र यत्र राजाक्षमान्वितः॥  
अशिष्टशासनं धर्मः शिष्टानां परिपालनम्।

वध्यांश्च घातयेद् यस्तु अवध्यान् परिरक्षति॥  
अवध्या ब्राह्मणा गावो दूताश्चैव पिता तथा।  
विद्यां ग्राहयते यश्च ये च पूर्वोपकारिणः॥  
स्त्रियश्चैव न हन्तव्या यश्च सर्वातिथिर्नरः॥

धरणीं गां हिरण्यं च सिद्धान्नं च तिलान् घृतम्।  
ददन्नित्यं द्विजातिभ्यो मुच्यते राजकिल्बिषात्॥

एवं चरति यो नित्यं राजा राष्ट्रहिते रतः।  
तस्य राष्ट्रं धनं धर्मो यशः कीर्तिश्च वर्धते॥

न च पापैर्न चानर्थैर्युज्यते स नराधिपः॥  
षड्‌भागमुपयुञ्जन् यः प्रजा राजा न रक्षति॥  
स्वचक्रपरचकाभ्यां धर्मैर्वा विक्रमेण वा।  
निरुद्योगो नृपो यश्च परराष्ट्रविघातने॥  
स्वराष्ट्रं निष्प्रतापस्य परचक्रेण हन्यते॥

यत् पापं परचक्रस्य परराष्ट्राभिघातने।  
तत् पापं सकलं राजा हतराष्ट्रः प्रपद्यते॥

मातुलं भागिनेयं वा मातरं श्वशुरं गुरुम्।  
पितरं वर्जयित्वैकं हन्याद् घातकमागतम्॥

स्वस्य राष्ट्रस्य रक्षार्थं युध्यमानस्तु यो हतः।  
संग्रामे परचक्रेण श्रूयतां तस्य या गतिः॥

विमाने तु वरारोहे अप्सरोगणसेविते।  
शक्रलोकमितो याति संग्रामे निहतो नृपः॥

यावन्तो रोमकूपाः स्युस्तस्य गात्रेषु सुन्दरि।  
तावद्वर्षसहस्राणि शक्रलोके महीयते ॥

यदि वै मानुषे लोके कदाचिदुपपद्यते।  
राजा वा राजमात्रो वा भूयो भवति वीर्यवान्॥

तस्माद् यत्नेन कर्तव्यं स्वराष्ट्रपरिपालनम्।  
व्यवहाराश्च चारश्च सततं सत्यसंधता॥  
अप्रमादः प्रमोदश्च व्यवसायेऽप्यचण्डता ।  
भरणं चैव भृत्यानां वाहनानां च पोषणम्॥  
योधानां चैव सत्कारः कृते कर्मण्यमोघता।  
श्रेय एव नरेन्द्राणामिह चैव परत्र च॥