+++
title_full = "005 त्रिवर्गका निरूपण तथा कल्याणकारी आचार-व्यवहारका वर्णन"
title = "००५"

+++


विद्या वार्ता च सेवा च कारुत्वं नाट्यता तथा।  
इत्येते जीवनार्थाय मर्त्यानां विहिताः प्रिये॥

विद्यायोगस्तु सर्वेषां पूर्वमेव विधीयते।  
कार्याकार्यं विजानन्ति विद्यया देवि नान्यथा॥

विद्यया स्फीयते ज्ञानं ज्ञानात् तत्त्वविदर्शनम्।  
दृष्टतत्त्वो विनीतात्मा सर्वार्थस्य च भाजनम्॥

शक्यं विद्याविनीतेन लोके संजीवनं शुभम॥  
आत्मानं विद्यया तस्मात्‌ पूर्वं कृत्वा तु भाजनम्।  
वश्येन्द्रियो जितक्रोधो भूतात्मानं तु भावयेत्॥

भावयित्वा तदाऽऽत्मानं पूजनीयः सतामपि॥  
कुलानुवृत्तं वृत्तं वा पूर्वमात्मा समाश्रयेत्।

यदि चेद् विद्यया चैव वृत्तिं काङ्क्षेदथात्मनः॥  
राजविद्यां तु वा देवि लोकविद्यामथापि वा।  
तीर्थतश्चापि गृह्णीयाच्छुश्रूषादिगुणैर्युतः ॥  
ग्रन्थतश्चार्थतश्चैव दृढं कुर्यात् प्रयत्नतः॥

एवं विद्याफलं देवि प्राप्नुयान्नान्यथा नरः।  
न्यायाद् विद्याफलानीच्छेदधर्मं तत्र वर्जयेत्॥

यदिच्छेद् वार्तया वृत्तिं काङ्क्षेत विधिपूर्वकम्।  
क्षेत्रे जलोपपन्ने च तद्योग्यं कृषिमाचरेत्॥

वाणिज्यं वा यथाकालं कुर्यात् तद्‌देशयोगतः।  
मूल्यमर्थं प्रयासं च विचार्यैव व्ययोदयौ।

पशुसंजीवनं चैव देशगः पोषयेद् ध्रुवम्॥  
बहुप्रकारा बहवः पशवस्तस्य साधकाः॥

यः कश्चित् सेवया वृत्तिं कांक्षेत मतिमान् नरः।  
यतात्मा श्रवणीयानां भवेद् वै सम्प्रयोजकः॥

यथा यथा स तुष्येत तथा संतोषयेत् तु तम्।  
अनुजीविगुणोपेतः कुर्यादात्मानमाश्रितम् ॥

विप्रियं नाचरेत् तस्य एषा सेवा समासतः॥  
विप्रयोगात् पुरा तेन गतिमन्यां न लक्षयेत्॥

कारुकर्म च नाट्‌यं च प्रायशो नीचयोनिषु।  
तयोरपि यथायोगं न्यायतः कर्मवेतनम्॥

आर्जवेभ्योऽपि सर्वेभ्यः स्वार्जवाद् वेतनं हरेत्।  
अनार्जवादाहरतस्तत् तु पापाय कल्पते॥

सर्वेषां पूर्वमारम्भांश्चिन्तयेन्नयपूर्वकम् ।  
आत्मशक्तिमुपायांश्च देशकालौ च युक्तितः॥  
कारणानि प्रवासं च प्रक्षेपं च फलोदयम्॥  
एवमादीनि संचिन्त्य दृष्ट्वा दैवानुकूलताम्।  
अतः परं समारम्भेद् यत्रात्महितमाहितम्॥

वृत्तिमेवं समासाद्य तां सदा परिपालयेत्।  
दैवमानुषविघ्नेभ्यो न पुनर्भ्रश्यते यथा॥

पालयन् वर्धयन् भुञ्जंस्तां प्राप्य न विनाशयेत्।  
क्षीयते गिरिसंकाशमश्नतो ह्यनपेक्षया ॥

आजीवेभ्यो धनं प्राप्य चतुर्धा विभजेद् बुधः।  
धर्मायार्थाय कामाय आपत्प्रशमनाय च॥

चतुर्ष्वपि विभागेषु विधानं शृणु भामिनि॥  
यज्ञार्थं चान्नदानार्थं दीनानुग्रहकारणात् ॥  
देवब्राह्मणपूजार्थं पितृपूजार्थमेव च ॥  
मूलार्थं संनिवासार्थं क्रियानित्यैश्च धार्मिकैः।  
एवमादिषु चान्येषु धर्मार्थं संत्यजेद् धनम्॥

धर्मकार्ये धनं दद्यादनवेक्ष्य फलोदयम्।  
ऐश्वर्यस्थानलाभार्थं राजवाल्लभ्यकारणात् ॥  
वार्तायां च समारम्भेऽमात्यमित्रपरिग्रहे ।  
आवाहे च विवाहे च पूर्णानां वृत्तिकारणात्॥  
अर्थोदयसमावाप्तावनर्थस्य विघातने ।  
एवमादिषु चान्येषु अर्थार्थं विसृजेद् धनम्॥

अनुबन्धं हेतुयुक्तं दृष्ट्वा वित्तं परित्यजेत्।  
अनर्थं बाधते ह्यर्थो अर्थं चैव फलान्युत॥

नाधनाः प्राप्नुवन्त्यर्थं नरा यत्नशतैरपि।  
तस्माद् धनं रक्षितव्यं दातव्यं च विधानतः॥

शरीरपोषणार्थाय आहारस्य विशेषणे ।  
एवमादिषु चान्येषु कामार्थं विसृजेद् धनम्॥

विचार्य गुणदोषौ तु त्रयाणां तत्र संत्यजेत्।  
चतुर्थं संनिदध्याच्च आपदर्थं शुचिस्मिते॥

राज्यभ्रंशविनाशार्थं दुर्भिक्षार्थं च शोभने।  
महाव्याधिविमोक्षार्थं वार्धक्यस्यैव कारणात् ॥  
शत्रूणां प्रतिकाराय साहसैश्चाप्यमर्षणात् ॥  
प्रस्थाने चान्य देशार्थमापदां विप्रमोक्षणे।  
एवमादि समुद्धिश्य संनिदध्यात् स्वकं धनम्॥

सुखमर्थवतां लोके कृच्छ्राणां विप्रमोक्षणम्।

धन्यं यशस्यमायुष्यं स्वर्ग्यं च परमं यशः।  
त्रिवर्गो हि वशे युक्तः सर्वेषां शं विधीयते॥  
तथा संवर्तमानास्तु लोकयोर्हितमाप्नुयुः ॥

काल्योत्थानं च शौचं च देवब्राह्मणभक्तितः।  
गुरूणामेव शुश्रूषा ब्राह्मणेष्वभिवादनम् ॥  
प्रत्युत्थानं च वृद्धानां देवस्थानप्रणामनम्।  
आभिमुख्यं पुरस्कृत्य अतिथीनां च पूजनम्॥  
वृद्धोपदेशकरणं श्रवणं हितपथ्ययोः ।  
पोषणं भृत्यवर्गस्य सान्त्वदानपरिग्रहैः ॥  
न्यायतः कर्मकरणमन्यायाहितवर्जितम् ।  
सम्यग्वृत्तं स्वदारेषु दोषाणां प्रतिषेधनम्॥  
पुत्राणां विनयं कुर्यात् तत्तत्कार्यनियोजनम्।  
वर्जनं चाशुभार्थानां शुभानां जोषणं तथा॥  
कुलोचितानां धर्माणां यथावत् परिपालनम्।  
कुलसंधारणं चैव पौरुषेणैव सर्वशः।  
एवमादि शुभं सर्वं तस्य वृत्तमिति स्थितम्॥

वृद्धसेवी भवेन्नित्यं हितार्थं ज्ञानकाङ्क्षया।  
परार्थं नाहरेद् द्रव्यमनामन्त्र्य तु सर्वदा॥

न याचेत परान् धीरः स्वबाहुबलमाश्रयेत्॥  
स्वशरीरं सदा रक्षेदाहाराचारयोरपि ।  
हितं पथ्यं सदाहारं जीर्णं भुञ्जीत मात्रया॥

देवतातिथिसत्कारं कृत्वा सर्वं यथाविधि।  
शेषं भुञ्जेच्छुचिर्भूत्वा न च भाषेत विप्रियम्॥

प्रतिश्रयं च पानीयं बलिं भिक्षां च सर्वतः।  
गृहस्थवासी व्रतवान् दद्याद् गाश्चैव पोषयेत्॥

बहिर्निष्क्रमणं चैव कुर्यात् कारणतोऽपि वा।  
मध्याह्ने वार्धरात्रे वा गमनं नैव रोचयेत्॥

विषयान् नावगाहेत स्वशक्त्या तु समाचरेत्।  
यथाऽऽयव्ययता लोके गृहस्थानां प्रपूजिता॥

अयशस्करमर्थघ्नं कर्म यत् परपीडनम्।  
भयाद् वा यदि वा लोभान्न कुर्वीत कदाचन॥

बुद्धिपूर्वं समालोक्य दूरतो गुणदोषतः।  
आरभेत तदा कर्म शुभं वा यदि वेतरत्॥

आत्मसाक्षी भवेन्नित्यमात्मनस्तु शुभाशुभे ।  
मनसा कर्मणा वाचा न च कांक्षेत पातकम्॥