+++
title_full = "008 उमा-महेश्वर-संवादमें कितने ही महत्त्वपूर्ण विषयोंका विवेचन"
title = "००८"

+++


भगवन् देवदेवेश प्रमदा विधवा भृशम्।  
दृश्यन्ते मानुषे लोके सर्वकल्याणवर्जिताः॥  
केन कर्मविपाकेन तन्मे शंसितुमर्हसि।

याः पुरा मनुजा देवि बुद्धिमोहसमन्विताः।  
कुटुम्बं तत्र वै पत्युर्नाशयन्ति वृथा तथा॥  
विषदाश्चाग्निदाश्चैव पतीन् प्रति सुनिर्दयाः।  
अन्यासां हि पतीन्‌ यान्ति स्वपतीन् द्वेष्यकारणात्॥  
एवंयुक्तसमाचारा यमलोके सुदण्डिताः ॥  
निरयस्थाश्चिरं कालं कथंचित् प्राप्य मानुषम्॥  
तत्र ता भोगरहिता विधवाश्च भवन्ति वै॥

भगवन् देवदेवेश मानुषेष्वेव केचन।  
दासभूताः प्रदृश्यन्ते सर्वकर्मपरा भृशम्॥  
आघातभर्त्सनसहाः पीड्‌यमानाश्च सर्वशः ।  
केन कर्मविपाकेन तन्मे शंसितुमर्हसि॥

तदहं ते प्रवक्ष्यामि शृणु कल्याणि कारणम्॥  
ये पुरा मनुजा देवि परेषां वित्तहारकाः॥  
ऋणवृद्धिकरं क्रौर्यान्न्यासदत्तं तथैव च।  
निक्षेपकारणाद् दत्तपरद्रव्यापहारिणः ॥  
प्रमादाद् विस्मृतं नष्टं परेषां धनहारकाः।  
वधबन्धपरिक्लेशैर्दासत्वं कुर्वते परान् ॥  
तादृशा मरणं प्राप्ता दण्डिता यमशासनैः।  
कथंचित् प्राप्य मानुष्यं तत्र ते देवि सर्वथा॥  
दासभूता भविष्यन्ति जन्मप्रभृति मानवाः॥  
तेषां कर्माणि कुर्वन्ति येषां ते धनहारकाः।  
आसमाप्तेः स्वपापस्य कुर्वन्तीति विनिश्चयः॥

पशुभूतास्तथा चान्ये भवन्ति धनहारकाः।  
तत् तथा क्षीयते कर्म तेषां पूर्वापराधजम्॥

किंतु मोक्षविधिस्तेषां सर्वथा तत्प्रसादनम्।  
अयथावन्मोक्षकामः पुनर्जन्मनि चेष्यते ॥

मोक्षकामी यथान्यायं कुर्वन् कर्माणि सर्वशः।  
भर्तुः प्रसादमाकांक्षेदायासान् सर्वथा सहन्॥

प्रीतिपूर्वं तु यो भर्त्रा मुक्तो मुक्तः स पावनः।  
तथाभूतान् कर्मकरान् सदा संतोषयेत् पतिः॥

यथार्हं कारयेत् कर्म दण्डं कारणतः क्षिपेत्।  
वृद्धान् बालांस्तथा क्षीणान् पालयन्‌ धर्ममाप्नुयात्।  
इति ते कथितं देवि भूयः श्रोतुं किमिच्छसि॥

भगवन् भुवि मर्त्यानां दण्डितानां नरेश्वरैः।  
दण्डेनैव कृतेनेह पापनाशो भवेन्न वा॥  
एतन्मया संशयितं तद् भवांश्छेत्तुमर्हति॥

स्थाने संशयितं देवि शृणु तत्त्वं समाहिता॥  
ये नृपैर्दण्डिता भूमावपराधापदेशतः ।  
यमलोके न दण्ड्‌यन्ते तत्र ते यमदण्डनैः॥

अदण्डिता वा ये तथ्या मिथ्या वा दण्डिता भुवि।  
तान् यमो दण्डयत्येव स हि वेद कृताकृतम्॥

नातिक्रमेद् यमं कश्चित् कर्म कृत्वेह मानुषः।  
राजा यमश्च कुर्वाते दण्डमात्रं तु शोभने॥

नास्ति कर्मफलच्छेत्ता कश्चिल्लोकत्रयेऽपि च।  
इति ते कथितं सर्वं निर्विशङ्का भव प्रिये॥

किमर्थं दुष्कृतं कृत्वा मानुषा भुवि नित्यशः।  
पुनस्तत्कर्मनाशाय प्रायश्चित्तानि कुर्वते ॥

सर्वपापहरं चेति हयमेधं वदन्ति च।  
प्रायश्चित्तानि चान्यानि पापनाशाय कुर्वते॥  
तस्मान्मया संशयितं त्वं तच्छेत्तुमिहार्हसि।

स्थाने संशयितं देवि शृणु तत्त्वं समाहिता।  
संशयो हि महानेव पूर्वेषां च मनीषिणाम्॥

द्विधा तु क्रियते पापं सद्भिश्चासद्भिरेव च।  
अभिसंधाय वा नित्यमन्यथा वा यदृच्छया॥

केवलं चाभिसंधाय संरम्भाच्च करोति यत्।  
कर्मणस्तस्य नाशस्तु न कथंचन विद्यते॥

अभिसंधिकृतस्यैव नैव नाशोऽस्ति कर्मणः।  
अश्वमेधसहस्रैश्च प्रायश्चित्तशतैरपि ॥  
अन्यथा यत् कृतं पापं प्रमादाद् वा यदृच्छया।  
प्रायश्चित्ताश्वमेधाभ्यां श्रेयसा तत् प्रणश्यति॥

विद्‌ध्येवं पापके कार्ये निर्विशंका भव प्रिये।  
इति ते कथितं देवि भूयः श्रोतुं किमिच्छसि॥

भगवन् देवदेवेश मानुषाश्चेतरा अपि।  
म्रियन्ते मानुषा लोके कारणाकारणादपि॥  
केन कर्मविपाकेन तन्मे शंसितुमर्हसि॥

ये पुरा मनुजा देवि कारणाकारणादपि।  
यथासुभिर्वियुज्यन्ते प्राणिनः प्राणिनिर्दयाः ॥  
तथैव ते प्राप्नुवन्ति यथैवात्मकृतं फलम्।  
विषदास्तु विषेणैव शस्त्रैः शस्त्रेण घातकाः॥

इति सत्यं प्रजानीहि लोके तत्र विधिं प्रति।  
कर्मकर्ता नरोऽभोक्ता स नास्ति दिवि वा भुवि।

न शक्यं कर्म चाभोक्तुं सदेवासुरमानुषैः॥  
कर्मणा ग्रथितो लोक आदिप्रभृति वर्तते।

एतदुद्देशतः प्रोक्तं कर्मपाकफलं प्रति॥  
यदन्यच्च मया नोक्तं यस्मिंस्ते कर्मसंग्रहे।  
बुद्धितर्केण तत् सर्वं तथा वेदितुमर्हसि॥  
कथितं श्रोतुकामाया भूयः श्रोतुं किमिच्छसि॥

भगवन् भगनेत्रघ्न मानुषाणां विचेष्टितम्।  
सर्वमात्मकृतं चेति श्रुतं मे भगवन्मतम्॥  
लोके ग्रहकृतं सर्वं मत्वा कर्म शुभाशुभम्।  
तदेव ग्रहनक्षत्रं प्रायशः पर्युपासते॥  
एष मे संशयो देव तं मे त्वं छेत्तुमर्हसि।

स्थाने संशयितं देवि शृणु तत्त्वविनिश्चयम्॥  
नक्षत्राणि ग्रहाश्चैव शुभाशुभनिवेदकाः ।  
मानवानां महाभागे न तु कर्मकराः स्वयम्॥

प्रजानां तु हितार्थाय शुभाशुभविधिं प्रति।  
अनागतमतिक्रान्तं ज्योतिश्चक्रेण बोध्यते ॥

किंतु तत्र शुभं कर्म सुग्रहैस्तु निवेद्यते।  
दुष्कृतस्याशुभैरेव समवायो भवेदिति ॥

केवलं ग्रहनक्षत्रं न करोति शुभाशुभम्।  
सर्वमात्मकृतं कर्म लोकवादो ग्रहा इति॥

भगवन् विविधं कर्म कृत्वा जन्तुः शुभाशुभम्।  
किं तयोः पूर्वकतरं भुङ्क्ते जन्मान्तरे पुनः॥  
एष मे संशयो देव तं मे त्वं छेत्तुमर्हसि।

स्थाने संशयितं देवि तत् ते वक्ष्यामि तत्त्वतः॥  
अशुभं पूर्वमित्याहुरपरे शुभमित्यपि ।  
मिथ्या तदुभयं प्रोक्तं केवलं तद् ब्रवीमि ते॥

भुञ्जानाश्चापि दृश्यन्ते क्रमशो भुवि मानवाः।  
ऋद्धिं हानिं सुखं दुःखं तत् सर्वमभयं भयम्॥

दुःखान्यनुभवन्त्याढ्‌या दरिद्राश्च सुखानि च।  
यौगपद्याद्धि भुञ्जाना दृश्यन्ते लोकसाक्षिकम्॥

नरके स्वर्गलोके च न तथा संस्थितिः प्रिये।  
नित्यं दुःखं हि नरके स्वर्गे नित्यं सुखं तथा॥

तत्रापि सुमहद् भुक्त्वा पूर्वमल्पं पुनः शुभे।  
एतत् ते सर्वमाख्यातं किं भूयः श्रोतुमिच्छसि॥

भगवन् प्राणिनो लोके म्रियन्ते केन हेतुना।  
जाता जाता न तिष्ठन्ति तन्मे शंसितुमर्हसि॥

तदहं ते प्रवक्ष्यामि शृणु सत्यं समाहिता।  
आत्मा कर्मक्षयाद् देहं यथा मुञ्चति तच्छृणु॥

शरीरात्मसमाहारो जन्तुरित्यभिधीयते ।  
तत्रात्मानं नित्यमाहुरनित्यं क्षेत्रमुच्यते ॥

एवं कालेन संक्रान्तं शरीरं जर्जरीकृतम्।  
अकर्मयोग्यं संशीर्णं त्यक्त्वा देही ततो व्रजेत्॥

नित्यस्यानित्यसंत्यागाल्लोके तन्मरणं विदुः ।  
कालं नातिक्रमेरन् हि सदेवासुरमानवाः॥

यथाऽऽकाशे न तिष्ठेत द्रव्यं किंचिदचेतनम्।  
तथा धावति कालोऽयं क्षणं किंचिन्न तिष्ठति॥

स पुनर्जायतेऽन्यत्र शरीरं नवमाविशन्।  
एवं लोकगतिर्नित्यमादिप्रभृति वर्तते ॥

भगवन् प्राणिनो बाला दृश्यन्ते मरणं गताः।  
अतिवृद्धाश्च जीवन्तो दृश्यन्ते चिरजीविनः॥

केवलं कालमरणं न प्रमाणं महेश्वर।  
तस्मान्मे संशयं ब्रूहि प्राणिनां जीवकारणम्॥

शृणु तत् कारणं देवि निर्णयस्त्वेक एव सः।

यावत् पूर्वकृतं कर्म तावज्जीवति मानवः।  
तत्र कर्मवशाद् बाला म्रियन्ते कालसंक्षयात्॥  
चिरं जीवन्ति वृद्धाश्च तथा कर्मप्रमाणतः।  
इति ते कथितं देवि निर्विशङ्का भव प्रिये॥

भगवन् केन वृत्तेन भवन्ति चिरजीविनः।  
अल्पायुषो नराः केन तन्मे शंसितुमर्हसि॥

शृणु तत् सर्वमखिलं गुह्यं पथ्यतरं नृणाम्।  
येन वृत्तेन सम्पन्ना भवन्ति चिरजीविनः॥

अहिंसा सत्यवचनमक्रोधः क्षान्तिरार्जवम् ।  
गुरूणां नित्यशुश्रूषा वृद्धानामपि पूजनम्॥  
शौचादकार्यसंत्यागः सदा पथ्यस्य भोजनम्।  
एवमादिगुणं वृत्तं नराणां दीर्घजीविनाम्॥

तपसा ब्रह्मचर्येण रसायननिषेवणात् ।  
उदग्रसत्त्वा बलिनो भवन्ति चिरजीविनः॥

स्वर्गे वा मानुषे वापि चिरं तिष्ठन्ति धार्मिकाः॥  
अपरे पापकर्माणः प्रायशोऽनृतवादिनः ।  
हिंसाप्रिया गुरुद्विष्टा निष्क्रियाः शौचवर्जिताः॥  
नास्तिका घोरकर्माणः सततं मांसपानपाः।  
पापाचारा गुरुद्विष्टाः कोपनाः कलहप्रियाः॥  
एवमेवाशुभाचारास्तिष्ठन्ति निरये चिरम् ।  
तिर्यग्योनौ तथात्यन्तमल्पास्तिष्ठन्ति मानवाः ॥

तस्मादल्पायुषो मर्त्यास्तादृशाः सम्भवन्ति ते॥  
अगम्यदेशगमनादपथ्यानां च भोजनात् ।  
आयुःक्षयो भवेन्नॄणामायुःक्षयकरा हि ते॥

भवन्त्यल्पायुषस्तैस्तैरन्यथा चिरजीविनः ।  
एतत् ते कथितं सर्वं भूयः श्रोतुं किमिच्छसि॥

देवदेव महादेव श्रुतं मे भगवन्निदम्।  
आत्मनो जातिसम्बन्धं ब्रूहि स्त्रीपुरुषान्तरे॥

स्त्रीप्राणः पुरुषप्राण एकः स पृथगेव वा।  
एष मे संशयो देव तं मे छेत्तुं त्वमर्हसि॥

निर्विकारः सदैवात्मा स्त्रीत्वं पुंस्त्वं न चात्मनि।  
कर्मप्रकारेण तथा जात्यां जात्यां प्रजायते॥  
कृत्वा तु पौरुषं कर्म स्त्री पुमानपि जायते।  
स्त्रीभावयुक् पुमान्‌ कृत्वा कर्मणा प्रमदा भवेत्॥

भगवन् सर्वलोकेश कर्मात्मा न करोति चेत्।  
कोऽन्यः कर्मकरो देहे तन्मे त्वं वक्तुमर्हसि॥

शृणु भामिनि कर्तारमात्मा हि न च कर्मकृत्।  
प्रकृत्या गुणयुक्तेन क्रियते कर्म नित्यशः॥

शरीरं प्राणिनां लोके यथा पित्तकफानिलैः।  
व्याप्तमेभिस्त्रिभिर्दोषैस्तथा व्याप्तं त्रिभिर्गुणैः ॥

सत्त्वं रजस्तमश्चैव गुणास्त्वेते शरीरिणः।  
प्रकाशात्मकमेतेषां सत्त्वं सततमिष्यते ॥  
रजो दुःखात्मकं तत्र तमो मोहात्मकं स्मृतम्।  
त्रिभिरेतैर्गुणैर्युक्तं लोके कर्म प्रवर्तते॥

सत्यं प्राणिदया शौचं श्रेयः प्रीतिः क्षमा दमः।  
एवमादि तथान्यच्च कर्म सात्त्विकमुच्यते॥

दाक्ष्यं कर्मपरत्वं च लोभो मोहो विधिं प्रति।  
कलत्रसङ्गो माधुर्यं नित्यमैश्वर्यलुब्धता ॥  
रजसश्चोद्भवं चैतत् कर्म नानाविधं सदा॥

अनृतं चैव पारुष्यं धृतिर्विद्वेषिता भृषम्।  
हिंसासत्यं च नास्तिक्यं निद्रालस्यभयानि च॥  
तमसश्चोद्भवं चैतत् कर्म पापयुतं तथा॥

तस्माद् गुणमयः सर्वः कार्यारम्भः शुभाशुभः।  
तस्मादात्मानमव्यग्रं विद्‌ध्यकर्तारमव्ययम् ॥

सात्त्विकाः पुण्यलोकेषु राजसा मानुषे पदे।  
तिर्यग्योनौ च नरके तिष्ठेयुस्तामसा नराः॥

किमर्थमात्मा भिन्नेऽस्मिन् देहे शस्त्रेण वा हते।  
स्वयं प्रयास्यति तदा तन्मे शंसितुमर्हसि॥

तदहं ते प्रवक्ष्यामि शृणु कल्याणि कारणम्।  
एतन्नैर्मापिकैश्चापि मुह्यन्ते सूक्ष्मबुद्धिभिः ॥

कर्मक्षये तु सम्प्राप्ते प्राणिनां जन्मधारिणाम्।  
उपद्रवो भवेद् देहे येन केनापि हेतुना॥  
तन्निमित्तं शरीरी तु शरीरं प्राप्य संक्षयम्।  
अपयाति परित्यज्य ततः कर्मवशेन सः॥

देहः क्षयति नैवात्मा वेदनाभिर्न चाल्यते।  
तिष्ठेत् कर्मफलं यावद् व्रजेत् कर्मक्षये पुनः॥

आदिप्रभृति लोकेऽस्मिन्नेवमात्मगतिः स्मृता ।  
एतत् ते कथितं देवि किं भूयः श्रोतुमिच्छसि॥