+++
title_full = "002 योद्धाओंके धर्मका वर्णन तथा रणयज्ञमें प्राणोत्सर्गकी महिमा"
title = "००२"

+++


अथ यस्तु सहायार्थमुक्ताः स्यात् पार्थिवैर्नरैः॥  
भोगानां संविभागेन वस्त्राभरणभूषणैः ।  
सहभोजनसम्बन्धैः सत्कारैर्विविधैरपि ॥  
सहायकाले सम्प्राप्ते संग्रामे शस्त्रमुद्धरेत्॥

हन्यमानेष्वभिघ्नत्सु शूरेषु रणसंकटे ।  
पृष्ठं दत्त्वा च ये तत्र नायकस्य नराधमाः॥  
अनाहता निवर्तन्ते नायके चाप्यनीप्सति।  
ते दुष्कृतं प्रपद्यन्ते नायकस्याखिलं नराः॥  
यच्चास्ति सुकृतं तेषां युज्यते तेन नायकः।

अहिंसा परमो धर्म इति येऽपि नरा विदुः।  
संग्रामेषु न युध्यन्ते भृत्याश्चैवानुरूपतः॥  
नरकं यान्ति ते घोरं भर्तृपिण्डापहारिणः॥

यस्तु प्राणान् परित्यज्य प्रविशेदुद्यतायुधः।  
संग्राममग्निप्रतिमं पतंग इव निर्भयः॥  
स्वर्गमाविशते ज्ञात्वा योधस्य गतिनिश्चयम्॥

यस्तु स्वं नायकं रक्षेदतिघोरे रणाङ्गणे।  
तापयन्नरिसैन्यानि सिंहो मृगगणानिव ॥  
आदित्य इव मध्याह्ने दुर्निरीक्ष्यो रणाजिरे॥  
निर्दयो यस्तु संग्रामे प्रहरन्तुद्यतायुधः।  
यजते स तु पूतात्मा संग्रामेण महाक्रतुम्॥

वर्म कृष्णाजिनं तस्य दन्तकाष्ठं धनुः स्मृतम्।  
रथो वेदिर्ध्वजो यूपः कुशाश्च रथरश्मयः॥  
मानो दर्पस्त्वहङ्कारस्त्रयस्त्रेताग्नयः स्मृताः ।  
प्रतोदश्च स्रुवस्तस्य उपाध्यायो हि सारथिः॥  
स्रुग्भाण्डं चापि यत् किंचिद् यज्ञोपकरणानि च॥  
आयुधान्यस्य तत्‌ सर्वं समिधः सायकाः स्मृताः॥

स्वेदस्रवश्च गात्रेभ्यः क्षौद्रं तस्य यशस्विनः।  
पुरोडाशा नृशीर्षाणि रुधिरं चाहुतिः स्मृता॥  
तूणाश्चैव चरुर्ज्ञेया वसोर्धारा वसाः स्मृताः॥  
क्रव्यादा भूतसंघाश्च तस्मिन् यज्ञे द्विजातयः।  
तेषां भक्तान्नपानानि हता नृगजवाजिनः॥

निहतानां तु योधानां वस्त्राभरणभूषणम्।  
हिरण्यं च सुवर्णं च यद् वै यज्ञस्य दक्षिणा॥

यस्तत्र हन्यते देवि गजस्कन्धगतो नरः।  
ब्रह्मलोकमवाप्नोति रणेष्वभिमुखो हतः ॥

रथमध्यगतो वापि हयपृष्ठगतोऽपि वा।  
हन्यते यस्तु संग्रामे शक्रलोके महीयते॥

स्वर्गे हताः प्रपूज्यन्ते हन्ता त्वत्रैव पूज्यते।  
द्वावेतौ सुखमेधेते हन्ता यश्चैव हन्यते॥

तस्मात् संग्राममासाद्य प्रहर्तव्यमभीतवत् ॥  
निर्भयो यस्तु संग्रामे प्रहरेदुद्यतायुधः॥  
यथा नदीसहस्राणि प्रविष्टानि महोदधिम्।  
तथा सर्वे न संदेहो धर्मा धर्मभृतां वरम्॥

धर्म एव हतो हन्ति धर्मो रक्षति रक्षितः।  
तस्माद् धर्मो न हन्तव्यः पार्थिवेन विशेषतः॥

प्रजाः पालयते यत्र धर्मेण वसुधाधिपः।  
षट्‌कर्मनिरता विप्राः पूज्यन्ते पितृदैवतैः॥  
नैव तस्मिन्ननावृष्टिर्न रोगा नाप्युपद्रवाः।  
धर्मशीलाः प्रजाः सर्वाः स्वधर्मनिरते नृपे॥

एष्टव्यः सततं देवि युक्ताचारो नराधिपः।  
छिद्रज्ञश्चैव शत्रूणामप्रमत्तः प्रतापवान् ॥

क्षुद्राः पृथिव्यां बहवो राज्ञां बहुविनाशकाः।  
तस्मात् प्रमादं सुश्रोणि न कुर्यात्‌ पण्डितो नृपः॥

तेषु मित्रेषु त्यक्तेषु तथा मर्त्येषु हस्तिषु।  
विस्रम्भो नोपगन्तव्यः स्नानपानेघु नित्यशः॥

राज्ञो वल्लभतामेति कुलं भावयते स्वकम्।  
यस्तु राष्ट्रहितार्थाय गोब्राह्मणकृते तथा॥  
बन्दीग्रहाय मित्रार्थे प्राणांस्त्यजति दुस्त्यजान्॥

सर्वकामदुघां धेनुं धरणीं लोकधारिणीम्।  
समुद्रान्तां वरारोहे सशैलवनकाननाम् ॥  
दद्याद् देवि द्विजातिभ्यो वसुपूर्णां वसुन्धराम्॥  
न तत्समं वरारोहे प्राणत्यागी विशिष्यते॥

सहस्रमपि यज्ञानां यजते च धनर्द्धिमान्।  
यज्ञैस्तस्य किमाश्चर्यं प्राणत्यागः सुदुष्करः॥

तस्मात् सर्वेषु यज्ञेषु प्राणयज्ञो विशिष्यते।  
एवं संग्रामयज्ञास्ते यथार्थं समुदाहृताः॥