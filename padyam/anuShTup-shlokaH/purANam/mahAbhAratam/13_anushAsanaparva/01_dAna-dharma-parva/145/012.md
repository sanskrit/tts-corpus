+++
title_full = "012 श्राद्ध विधान आदिका वर्णन, दानकी त्रिविधतासे उसके फलकी भी त्रिविधताका उल्लेख, दानके पाँच फल, नाना प्रकारके धर्म और उनके फलोंका प्रतिपादन"
title = "०१२"

+++


पितृमेधः कथं देव तन्मे शंसितुमर्हसि।  
सर्वेषां पितरः पूज्याः सर्वसम्पत्प्रदायिनः॥

पितृमेधं प्रवक्ष्यामि यथावत् तन्मनाः शृणु।  
देशकालौ विधानं च तत्क्रियायाः शुभाशुभम्॥

लोकेषु पितरः पूज्या देवतानां च देवताः।  
शुचयो निर्मलाः पुण्या दक्षिणां दिशमाश्रिताः॥

यथा वृष्टिं प्रतीक्षन्ते भूमिष्ठाः सर्वजन्तवः।  
पितरश्च तथा लोके पितृमेधं शुभेक्षणे॥

तस्य देशाः कुरुक्षेत्रं गया गङ्गा सरस्वती।  
प्रभासं पुष्करं चेति तेषु दत्तं महाफलम्॥

तीर्थानि सरितः पुण्या विविक्तानि वनानि च।  
नदीनां पुलिनानीति देशाः श्राद्धस्य पूजिताः॥

माघप्रोष्ठपदौ मासौ श्राद्धकर्मणि पूजितौ।  
पक्षयोः कृष्णपक्षश्च पूर्वपक्षात् प्रशस्यते॥

अमावास्यां त्रयोदश्यां नवम्यां प्रतिपत्सु च।  
तिथिष्वेतासु तुष्यन्ति दत्तेनेह पितामहाः॥

पूर्वाह्णे शुक्लपक्षे च रात्रौ जन्मदिनेषु वा।  
युग्मेष्वहस्सु च श्राद्धं न च कुर्वीत पण्डितः॥

एष कालो मया प्रोक्तः पितृमेधस्य पूजितः।  
यस्मिंश्च ब्राह्मणं पात्रं पश्येत्‌ कालः स च स्मृतः॥

अपाङ्क्तेया द्विजा वर्ज्या ग्राह्यास्ते पङ्क्तिपावनाः।  
भोजयेद् यदि पापिष्ठान् श्राद्धेषु नरकं व्रजेत्॥

वृत्तश्रुतकुलोपेतान् सकलत्रान् गुणान्वितान् ।  
तदर्हान् श्रोत्रियान् विद्धि ब्राह्मणानयुजः शुभे॥

एतान् निमन्त्रयेद् विद्वान् पूर्वेद्युः प्रातरेव वा।  
ततः श्राद्धक्रियां पश्चादारभेत यथाविधि॥

त्रीणि श्राद्धे पवित्राणि दौहित्रः कुतपस्तिलाः।  
त्रीणि चात्र प्रशंसन्ति शौचमक्रोधमत्वराम्॥

कुतपः खड्‌गपात्रं च कुशा दर्भास्तिला मधु।  
कालशाकं गजच्छाया पवित्रं श्राद्धकर्मसु॥

तिलानवकिरेत् तत्र नानावर्णान् समन्ततः।  
अशुद्धमपवित्रं च तिलैः शुध्यति शोभने॥

नीलकाषायवस्त्रं च भिन्नवर्णं नवव्रणम्।  
हीनाङ्गमशुचिं वापि वर्जयेत् तत्र दूरतः॥

उपकल्प्य तदाहारं ब्राह्मणानर्चयेत् ततः॥  
श्मश्रुकर्मशिरस्स्नातान् समारोप्यासनं क्रमात् ।  
सुगन्धमाल्याभरणैः स्रग्भिरेतान् विभूषयेत् ॥

अलंकृत्योपविष्टांस्तान् पिण्डावापं निवेदयेत् ॥  
ततः प्रस्तीर्य दर्भाणां प्रस्तरं दक्षिणामुखम्।  
तत्समीपेऽग्निमिद्ध्वा च स्वधां च जुहुयात्‌ ततः॥

समीपे त्वग्नीषोमाभ्यां पितृभ्यो जुहुयात् तदा।  
तथा दर्भेषु पिण्डांस्त्रीन् निर्वपेद् दक्षिणामुखः।  
अपसव्यमपाङ्‌गुष्ठं नामधेयपुरस्कृतम् ॥

एतेन विधिना दत्तं पितॄणामक्षयं भवेत्।  
ततो विप्रान् यथाशक्ति पूजयेन्नियतः शुचिः॥  
सदक्षिणं ससम्भारं यथा तुष्यन्ति ते द्विजाः॥

यत्र तत् क्रियते तत्र न जल्पेन्न जपेन्मिथः।  
नियम्य वाचं देहं च श्राद्धकर्म समारभेत्॥

ततो निर्वपने वृत्ते तान् पिण्डांस्तदनन्तरम्।  
ब्राह्मणोऽग्निरजो गौर्वा भक्षयेदप्सु वा क्षिपेत्॥

पत्नीं वा मध्यमं पिण्डं पुत्रकामां हि प्राशयेत्।  
आधत्त पितरो गर्भं कुमारं पुष्करस्रजम्॥

तृप्तानुत्थाप्य तान् विप्रानन्नशेषं निवेदयेत्।  
तच्छेषं बहुभिः पश्चात् सभृत्यो भक्षयेन्नरः॥

एष प्रोक्तः समासेन पितृयज्ञः सनातनः।  
पितरस्तेन तुष्यन्ति कर्ता च फलमाप्नुयात्॥

अहन्यहनि वा कुर्यान्मासे मासेऽथवा पुनः।  
संवत्सरं द्विः कुर्याच्च चतुर्वापि स्वशक्तितः॥

दीर्घायुश्च भवेत् स्वस्थः पितृमेधेन वा पुनः।  
सपुत्रो बहुभृत्यश्च प्रभूतधनधान्यवान् ॥

श्राद्धदः स्वर्गमाप्नोति निर्मलं विविधात्मकम्।  
अप्सरोगणसंघुष्टं विरजस्कमनन्तरम् ॥

श्राद्धानि पुष्टिकामा वै ये प्रकुर्वन्ति पण्डिताः।  
तेषां पुष्टिं प्रजां चैव दास्यन्ति पितरः सदा॥

धन्य यशस्यमायुष्यं स्वर्ग्यं शत्रुविनाशनम्।  
कुलसंधारकं चेति श्राद्धमाहुर्मनीषिणः ॥

प्रमाणकल्पनां देवि दानस्य शृणु भामिनि॥  
यत्सारस्तु नरो लोके तद् दानं चोत्तमं स्मृतम्।  
सर्वदानविधिं प्राहुस्तदेव भुवि शोभने॥

प्रस्थं सारं दरिद्रस्य सारं कोटिधनस्य च।  
प्रस्थसारस्तु तत् प्रस्थं ददन्महदवाप्नुयात्॥  
कोटिसारस्तु तां कोटिं ददन्महदवाप्नुयात्।  
उभयं तन्महत् तच्च फलेनैव समं स्मृतम्॥

धर्मार्थकामभोगेषु शक्त्यभावस्तु मध्यमम् ।  
स्वद्रव्यादतिहीनं तु तद् दानमधमं स्मृतम्॥

शृणु दत्तस्य वै देवि पञ्चधा फलकल्पनाम्।  
आनन्त्यं च महच्चैव समं हीनं हि पातकम्॥

तेषां विशेषं वक्ष्यामि शृणु देवि समाहिता।  
दुस्त्यजस्य च वै दानं पात्र आनन्त्यमुच्यते॥

दानं षड्‌गुणयुक्तं तु महदित्यभिधीयते।  
यथाश्रद्धं तु वै दानं यथार्हं सममुच्यते॥

गुणतस्तु तथा हीनं दानं हीनमिति स्मृतम्।  
दानं पातकमित्याहुः षड्‌गुणानां विपर्यये॥

देवलोके महत् कालमानन्त्यस्य फलं विदुः।  
महतस्तु तथा कालं स्वर्गलोके तु पूज्यते॥

समस्य तु तदा दानं मानुष्यं भोगमावहेत्।  
दानं निष्फलमित्याहुर्विहीनं क्रियया शुभे॥

अथवा म्लेच्छदेशेषु तत्र तत्फलतां व्रजेत्।  
नरकं प्रेत्य तिर्यक्षु गच्छेदशुभदानतः॥

अशुभस्यापि दानस्य शुभं स्याच्च फलं कथम्।

मनसा तत्त्वतः शुद्धमानृशंस्यपुरस्सरम् ।  
प्रीत्या तु सर्वदानानि दत्त्वा फलमवाप्नुयात्॥

रहस्यं सर्वदानानामेतद् विद्धि शुभेक्षणे।  
अन्यानि धर्मकार्याणि शृणु सद्भिः कृतानि च॥

आरामदेवगोष्ठानि संक्रमाः कूप एव च।  
गोवाटश्च तटाकश्च सभा शाला च सर्वशः॥  
पाषण्डावसथश्चैव पानीयं गोतृणानि च।  
व्याधितानां च भैषज्यमनाथानां च पोषणम्॥  
अनाथशवसंस्कारस्तीर्थमार्गविशोधनम् ।  
व्यसनाभ्यवपत्तिश्च सर्वेषां च स्वशक्तितः॥  
एतत् सर्वं समासेन धर्मकार्यमिति स्मृतम्।  
तत् कर्तव्यं मनुष्येण स्वशक्त्या श्रद्धया शुभे॥

प्रेत्यभावे लभेत् पुण्यं नास्ति तत्र विचारणा।  
रूपं सौभाग्यमारोग्यं बलं सौख्यं लभेन्नरः॥  
स्वर्गे वा मानुषे वापि तैस्तैराप्यायते हि सः॥

भगवल्लोँकपालेश धर्मस्तु कतिभेदकः ।  
दृश्यते परितः सद्भिस्तन्मे शंसितुमर्हसि॥

स्मृतिधर्मश्च बहुधा सद्भिराचार इष्यते॥  
देशधर्माश्च दृश्यन्ते कुलधर्मास्तथैव च।  
जातिधर्माश्च वै धर्मा गणधर्माश्च शोभने॥

शरीरकालवैषम्यादापद्धर्मश्च दृश्यते ।  
एतद् धर्मस्य नानात्वं क्रियते लोकवासिभिः॥

तत्कारणसमायोगे लभेत् कुर्वन् फलं नरः॥

श्रौतस्मार्तस्तु धर्माणां प्रकृतो धर्म उच्यते।  
इति ते कथितं देवि भूयः श्रोतुं किमिच्छसि॥