+++
title_full = "145"
title = "+१४५"

+++


किंशीलः किंसमाचारः पुरुषः कैश्च कर्मभिः।  
स्वर्गं समभिपद्येत सम्प्रदानेन केन वा ॥ १ ॥

दाता ब्राह्मणसत्कर्ता दीनार्तकृपणादिषु ।  
भक्ष्यभोज्यान्नपानानां वाससां च प्रदायकः ॥ २ ॥  
प्रतिश्रयान् सभाः कूपान् प्रपाः पुष्करिणीस्तथा।  
नैत्यकानि च सर्वाणि किमिच्छकमतीव च ॥ ३ ॥  
आसनं शयनं यानं गृहं रत्नं धनं तथा।  
सस्यजातानि सर्वाणि गाः क्षेत्राण्यथ योषितः ॥ ४ ॥  
सुप्रतीतमना नित्यं यः प्रयच्छति मानवः।  
एवंभूतो नरो देवि देवलोकेऽभिजायते ॥ ५ ॥

तत्रोष्य सुचिरं कालं भुक्त्वा भोगाननुत्तमान्।  
सहाप्सतेभिर्मुदितो रमते नन्दनादिषु ॥ ६ ॥

तस्मात् स्वर्गाच्च्युतो लोकान् मानुषेषु प्रजायते।  
महाभोगकुले देवि धनधान्यसमन्वितः ॥ ७ ॥

तत्र कामगुणैः सर्वैः समुपेतो मुदा युतः।  
महाभोगो महाकोशो धनी भवति मानवः ॥ ८ ॥

एते देवि महाभागाः प्राणिनो दानशीलिनः।  
ब्रह्मणा वै पुरा प्रोक्ताः सर्वस्य प्रियदर्शनाः ॥ ९ ॥

अपरे मानवा देवि प्रदानकृपणा द्विजैः।  
याचिता न प्रयच्छन्ति विद्यमानेऽप्यबुद्धयः ॥ १० ॥

दीनान्धकृपणान् दृष्ट्वा भिक्षुकानतिथीनपि ।  
याच्यमाना निवर्तन्ते जिह्वालोभसमन्विताः ॥ ११ ॥

न धनानि न वासांसि न भोगान् न च काञ्चनम्।  
न गावो नान्नविकृतिं प्रयच्छन्ति कदाचन ॥ १२ ॥

अप्रवृत्ताश्च ये लुब्धा नास्तिका दानवर्जिताः।  
एवंभूता नरा देवि निरयं यान्त्यबुद्धयः ॥ १३ ॥

ते वै मनुष्यतां यान्ति यदा कालस्य पर्ययात्।  
धनरिक्ते कुले जन्म लभन्ते स्वल्पबुद्धयः ॥ १४ ॥

क्षुत्पिपासापरीताश्च सर्वलोकबहिष्कृताः ।  
निराशाः सर्वभोगेभ्यो जीवन्त्यधर्मजीविकाम् ॥ १५ ॥

अल्पभोगकुले जाता अल्पभोगरता नराः।  
अनेन कर्मणा देवि भवन्त्यधनिनो नराः ॥ १६ ॥

अपरे स्तम्भिनो नित्यं मानिनः पापतो रताः।  
आसनार्हस्य ये पीठं न प्रयच्छन्त्यचेतसः ॥ १७ ॥

मार्गार्हस्य च ये मार्गं न यच्छन्त्यल्पबुद्धयः।  
पाद्यार्हस्य च ये पाद्यं न ददत्यल्पबुद्धयः ॥ १८ ॥

अर्घ्यार्हान् न च सत्कारैरर्चयन्ति यथाविधि।  
अर्घ्यमाचमनीयं वा न यच्छन्त्यल्पबुद्धयः ॥ १९ ॥

गुरुं चाभिगतं प्रेम्णा गुरुवन्न बुभूषते।  
अभिमानप्रवृत्तेन लोभेन समवस्थिताः ॥ २० ॥  
सम्मान्यांश्चावमन्यन्ते वृद्धान् परिभवन्ति च।  
एवंविधा नरा देवि सर्वे निरयगामिनः ॥ २१ ॥

ते वै यदि नरास्तस्मान्निरयादुत्तरन्ति वै।  
वर्षपूगैस्ततो जन्म लभन्ते कुत्सिते कुले ॥ २२ ॥  
श्वपाकपुल्कसादीनां कुत्सितानामचेतसाम् ।  
कुलेषु तेषु जायन्ते गुरुवृद्धापचायिनः ॥ २३ ॥

न स्तम्भी न च मानी यो देवताद्विजपूजकः।  
लोकपूज्यो नमस्कर्ता प्रश्रितो मधुरं वचः ॥ २४ ॥  
सर्ववर्णप्रियकरः सर्वभूतहितः सदा ।  
अद्वेषी सुमुखः श्लक्ष्णः स्निग्धवाणीप्रदः सदा ॥ २५ ॥  
स्वागतेनैव सर्वेषां भूतानामविहिंसकः ।  
यथार्हसत्क्रियापूर्वमर्चयन्तवतिष्ठति ॥ २६ ॥  
मार्गार्हाय ददन्मार्गं गुरुं गुरुवदर्चयन्।  
अतिथिप्रग्रहरतस्तथाभ्यागतपूजकः ॥ २७ ॥  
एवंभूतो नरो देवि स्वर्गतिं प्रतिपद्यते।  
ततो मानुषतां प्राप्य विशिष्टकुलजो भवेत् ॥ २८ ॥

तत्रासौ विपुलैर्भोगैः सर्वरत्नसमायुतः ।  
यथार्हदाता चार्हेषु धर्मचर्यापरो भवेत् ॥ २९ ॥

सम्मतः सर्वभूतानां सर्वलोकनमस्कृतः ।  
स्वकर्मफलमाप्नोति स्वयमेव नरः सदा ॥ ३० ॥

उदात्तकुलजातीय उदात्ताभिजनः सदा ।  
एष धर्मो मया प्रोक्तो विधात्रा स्वयमीरितः ॥ ३१ ॥

यस्तु रौद्रसमाचारः सर्वसत्त्वभयंकरः ।  
हस्ताभ्यां यदि वा पद्भ्यां रज्ज्वा दण्डेन वा पुनः॥३२॥  
लोष्टैः स्तम्भैरायुधैर्वा जन्तून् बाधति शोभने।  
हिंसार्थं निकृतिप्रज्ञः प्रोद्वेजयति चैव ह ॥ ३३ ॥  
उपक्रामति जन्तूंश्च उद्वेगजननः सदा।  
एवंशीलसमाचारो निरयं प्रतिपद्यते ॥ ३४ ॥

स वै मनुष्यतां गच्छेद् यदि कालस्य पर्ययात्।  
बह्वाबाधपरिक्लिष्टे जायते सोऽधमे कुले ॥ ३५ ॥

लोकद्वेष्योऽधमः पुंसां स्वयं कर्मफलैः कृत्तैः।  
एष देवि मनुष्येषु बोद्धव्यो ज्ञातिबन्धुषु ॥ ३६ ॥

अपरः सर्वभूतानि दयावाननुपश्यति ।  
मैत्रदृष्टिः पितृसमो निर्वैरो नियतेन्द्रियः ॥ ३७ ॥  
नोद्वेजयति भूतानि न विघातयते तथा।  
हस्तपादैः सुनियतैर्विश्वास्यः सर्वजन्तुषु ॥ ३८ ॥  
न रज्ज्वा न च दण्डेन न लोष्टैर्नायुधेन च।  
उद्वेजयति भूतानि श्लक्ष्णकर्मा दयापरः ॥ ३९ ॥  
एवंशीलसमाचारः स्वर्गे समुपजायते ।  
तत्रासौ भवने दिव्ये मुदा वसति देववत् ॥ ४० ॥

स चेत् कर्मक्षयान्मर्त्यो मनुष्येषूपजायते।  
अल्पाबाधो निरातङ्कः स जातः सुखमेधते ॥ ४१ ॥  
सुखभागी निरायासो निरुद्वेगः सदा नरः।  
एष देवि सतां मार्गो बाधा यत्र न विद्यते॥४२॥

इमे मनुष्या दृश्यन्ते ऊहापोहविशारदाः।  
ज्ञानविज्ञानसम्पन्नाः प्रज्ञावन्तोऽर्थकोविदाः ॥ ४३ ॥

दुष्प्रज्ञाश्चापरे देव ज्ञानविज्ञानवर्जिताः ।  
केन कर्मविशेषेण प्रज्ञावान् पुरुषो भवेत् ॥ ४४ ॥

अल्पप्रज्ञो विरूपाक्ष कथं भवति मानवः।  
एतन्मे संशयं छिन्धि सर्वधर्मविदां वर ॥ ४५ ॥

जात्यन्धाश्चापरे देव रोगार्ताश्चापरे तथा।  
नराः क्लीबाश्च दृश्यन्ते कारणं ब्रूहि तत्र वै ॥ ४६ ॥

ब्राह्मणान् वेदविदुषः सिद्धान् धर्मविदस्तथा।  
परिपृच्छन्त्यहरहः कुशलाः कुशलं तथा ॥ ४७ ॥  
वर्जयन्तोऽशुभं कर्म सेवमानाः शुभं तथा।  
लभन्ते स्वर्गतिं नित्यमिहलोके तथा सुखम् ॥ ४८ ॥

स चेन्मानुषतां याति मेधावी तत्र जायते।  
श्रुतं प्रज्ञानुगं यस्य कल्याणमुपजायते ॥ ४९ ॥

परदारेषु ये चापि चक्षुर्दुष्टं प्रयुञ्जते।  
तेन दुष्टस्वभावेन जात्यन्धास्ते भवन्ति ह ॥ ५० ॥

मनसा तु प्रदुष्टेन नग्नां पश्यन्ति ये स्त्रियम्।  
रोगार्तास्ते भवन्तीह नरा दुष्कृतकर्मिणः ॥ ५१ ॥

ये तु मूढा दुराचारा वियोनौ मैथुने रताः।  
पुरुषेषु सुदुष्प्रज्ञा क्लीबत्वमुपयान्ति ते ॥ ५२ ॥

पशूंश्च ये घातयन्ति ये चैव गुरुतल्पगाः।  
प्रकीर्णमैथुना ये च क्लीबा जायन्ति ते नसः ॥ ५३ ॥

सावद्यं किन्नु वै कर्म निरवद्यं तथैव च।  
श्रेयः कुर्वन्नवाप्नोति मानवो देवसत्तम ॥ ५४ ॥

श्रेयांसं मार्गमन्विच्छन्‌ सदा यः पृच्छति द्विजान्।  
धर्मान्वेषी गुणाकांक्षी स स्वर्गं समुपाश्नुते ॥ ५५ ॥

यदि मानुषतां देवि कदाचित् स निगच्छति।  
मेधावी धारणायुक्तः प्रायस्तत्राभिजायते ॥ ५६ ॥

एष देवि सतां धर्मो मन्तव्यो भूतिकारकः।  
नृणां हितार्थाय मया तव वै समुदाहृतः ॥ ५७ ॥

अपरे स्वल्पविज्ञाना धर्मविद्वेषिणो नराः।  
ब्राह्मणान् वेदविदुषो नेच्छन्ति परिसर्पितुम् ॥ ५८ ॥

व्रतवन्तो नराः केचिच्छ्रद्धाधर्मपरायणाः ।  
अव्रता भ्रष्टनियमास्तथान्ये राक्षसोपमाः ॥ ५९ ॥

यज्वानश्च तथैवान्ये निर्होमाश्च तथापरे।  
केन कर्मविपाकेन भवन्तीह वदस्व मे ॥ ६० ॥

आगमा लोकधर्माणां मर्यादाः सर्वनिर्मिताः।  
प्रामाण्येनानुवर्तन्ते दृश्यन्ते च दूढव्रताः ॥ ६१ ॥

अधर्मं धर्ममित्याहुर्ये च मोहवशं गताः।  
अव्रता नष्टमर्यादास्ते प्रोक्ता ब्रह्मराक्षसाः ॥ ६२ ॥

ते चेत्कालकृतोद्योगात् सम्भवन्तीह मानुषाः।  
निर्होमा निर्वषट्कारास्ते भवन्ति नराधमाः ॥ ६३ ॥

एष देवि मया सर्वः संशयच्छेदनाय ते।  
कुशलाकुशलो नॄणां व्याख्यातो धर्मसागरः ॥ ६४ ॥