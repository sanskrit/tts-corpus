+++
title_full = "009 प्राणियोंके चार भेदोंका निरूपण, पूर्वजन्मकी स्मृतिका रहस्य, मरकर फिर लौटनेमें कारण स्वप्नदर्शन, दैव और पुरुषार्थ तथा पुनर्जन्मका विवेचन"
title = "००९"

+++


भगवन् देवदेवेश कर्मणैव शुभाशुभम्।  
यथायोगं फलं जन्तुः प्राप्नोतीति विनिश्चयः॥

परेषां विप्रियं कुर्वन् यथा सम्प्राप्नुयाच्छुभम्।  
यदेतदस्मिंश्चेद् देहे तन्मे शंसितुमर्हसि॥

तदप्यस्ति महाभागे अभिसंधिबलान्नृणाम् ।  
हितार्थं दुःखमन्येषां कृत्वा सुखमवाप्नुयात्॥

दण्डयन् भर्त्सयन् राजा प्रजाः पुण्यमवाप्नुयात्।  
गुरुः संतर्जयन् शिष्यान्‌ भर्ता भृत्यजनान् स्वकान्॥

उन्मार्गप्रतिपन्नांश्च शास्ता धर्मफलं लभेत्॥  
चिकित्सकश्च दुःखानि जनयन् हितमाप्नुयात्।

एवमन्ये सुमनसो हिंसकाः स्वर्गमाप्नुयुः॥  
एकस्मिन् निहते भद्रे बहवः सुखमाप्नुयुः।  
तस्मिन् हते भवेद् धर्मः कुत एव तु पातकम्॥

अभिसंधेरजिह्मत्वाच्छुद्धे धर्मस्य गौरवात् ।  
एतत्‌ कृत्वा तु पापेभ्यो न दोषं प्राप्नुयुः क्वचित्॥

चतुर्विधानां जन्तूनां कथं ज्ञानमिह स्मृतम्।  
कृत्रिमं तत्स्वभावं वा तन्मे शंसितुमर्हसि॥

स्थावरं जङ्गमं चेति जगद् द्विविधमुच्यते।  
चतस्रो योनयस्तत्र प्रजानां क्रमशो यथा॥

तेषामुद्भिदजा वृक्षा लतावल्ल्यश्च वीरुधः।  
दंशयूकादयश्चान्ये स्वेदजाः कृमिजातयः ॥

पक्षिणश्छिद्रकर्णाश्च प्राणिनस्त्वण्डजा मताः ।  
मृगव्यालमनुष्यांश्च विद्धि तेषां जरायुजान्॥

एवं चतुर्विधां जातिमात्मा संसृत्य तिष्ठति॥

तथा भूम्यम्बुसंयोगाद् भवन्त्युद्भिदजाः प्रिये।  
शीतोष्णयोस्तु संयोगाज्जायन्ते स्वेदजाः प्रिये॥

अण्डजाश्चापि जायन्ते संयोगात् क्लेदबीजयोः।  
शुक्लशोणितसंयोगात् सम्भवन्ति जरायुजाः ॥  
जरायुजानां सर्वेषां मानुषं पदमुत्तमम्॥

अतः परं तमोत्पत्तिं शृणु देवि समाहिता।  
द्विविधं हि तमो लोके शार्वरं देहजं तथा॥

ज्योतिर्भिश्च तमो लोके नाशं गच्छति शार्वरम्।  
देहजं तु तमो लोके तैः समस्तैर्न शाम्यति॥

तमसस्तस्य नाशार्थं नोपायमधिजग्मिवान् ।  
तपश्चचार विपुलं लोककर्ता पितामहः॥

चरतस्तु समुद्‌भूता वेदाः साङ्गाः सहोत्तराः।  
ताल्ँलब्ध्वा मुमुदे ब्रह्मा लोकानां हितकाम्यया॥  
देहजं तत् तमो घोरं वेदैरेव विनाशितम्॥

कार्याकार्यमिदं चेति वाच्यावाच्यमिदं त्विति।  
यदि चेन्न भवेल्लोके श्रुतं चारित्रदैशिकम्॥  
पशुभिर्निर्विशेषं तु चेष्टन्ते मानुषा अपि॥

यज्ञादीनां समारम्भः श्रुतेनैव विधीयते।  
यज्ञस्य फलयोगेन देवलोकः समृद्‌ध्यते॥

प्रीतियुक्ताः पुनर्देवा मानुषाणां भवन्त्युत।  
एवं नित्यं प्रवर्धेते रोदसी च परस्परम्॥

लोकसंधारणं तस्माच्छ्रुतमित्यवधारय ।  
ज्ञानाद् विशिष्टं जन्तूनां नास्ति लोकत्रयेऽपि च॥

सम्प्रगृह्य श्रुतं सर्वं कृतकृत्यो भवत्युत।  
उपर्युपरि मर्त्यानां देववत् सम्प्रकाशते॥

कामं क्रोधं भयं दर्पमज्ञानं चैव बुद्धिजम्।  
तच्छ्रुतं नुदति क्षिप्रं यथा वायुर्बलाहकान्॥

अल्पमात्रं कृतो धर्मो भवेज्ज्ञानवता महान्।  
महानपि कृतो धर्मो ह्यज्ञानान्निष्फलो भवेत्॥

भगवन् मानुषाः केचिज्जातिस्मरणसंयुताः ।  
किमर्थमभिजायन्ते जानन्तः पौर्वदैहिकम् ॥

तदहं ते प्रवक्ष्यामि शृणु तत्त्वं समाहिता॥  
ये मृताः सहसा मर्त्या जायन्ते सहसा पुनः।  
तेषां पौराणिकोऽभ्यासः कंचिद् कालं हि तिष्ठति॥

तस्माज्जातिस्मरा लोके जायन्ते बोधसंयुताः।  
तेषां विवर्धतां संज्ञा स्वप्नवत् सा प्रणश्यति॥  
परलोकस्य चास्तित्वे मूढानां कारणं त्विदम्॥

भगवन् मानुषाः केचिन्मृता भूत्वापि सम्प्रति।  
निवर्तमाना दृश्यन्ते देहेष्वेव पुनर्नराः॥

तदहं ते प्रवक्ष्यामि कारणं शृणु शोभने॥  
प्राणैर्वियुज्यमानानां बहुत्वात् प्राणिनां क्षये।  
तथैव नामसामान्याद् यमदूता नृणां प्रति॥  
वहन्ति ते क्वचिन्मोहादन्यं मर्त्यं तु धार्मिकाः।  
निर्विकारं हि तत् सर्वं यमो वेद कृताकृतम्॥

तस्मात् संयमनीं प्राप्य यमेनैकेन मोक्षिताः।  
पुनरेवं निवर्तन्ते शेषं भोक्तुं स्वकर्मणः॥  
स्वकर्मण्यसमाप्ते तु निवर्तन्ते हि मानवाः॥

भगवन् सुप्तमात्रेण प्राणिनां स्वप्नदर्शनम्।  
किं तत् स्वभावमन्यद् वा तन्मे शंसितुमर्हसि॥

सुप्तानां तु मनश्चेष्टा स्वप्न इत्यभिधीयते।  
अनागतमतिक्रान्तं पश्यते संचरन्मनः ॥

निमित्तं च भवेत्‌ तस्मात् प्राणिनां स्वप्नदर्शनम्।  
एतत् ते कथितं देवि भूयः श्रोतुं किमिच्छसि॥

भगवन् सर्वभूतेश लोके कर्मक्रियापथे।  
दैवात् प्रवर्तते सर्वमिति केचिद् व्यवस्थिताः॥

अपरे चेष्टया चेति दृष्ट्वा प्रत्यक्षतः क्रियाम्।  
पक्षभेदे द्विधा चास्मिन् संशयस्थं मनो मम॥  
तत्त्वं वद महादेव श्रोतुं कौतूहलं हि मे॥

तदहं ते प्रवक्ष्यामि शृणु तत्त्वं समाहिता।

लक्ष्यते द्विविधं कर्म मानुषेष्वेव तच्छृणु।  
पुराकृतं तयोरेकमैहिकं त्वितरत् तथा॥

लौकिकं तु प्रवक्ष्यामि दैवमानुषनिर्मितम्।  
कृषौ तु दृश्यते कर्म कर्षणं वपनं तथा॥  
रोपणं चैव लवनं यच्चान्यत् पौरुषं स्मृतम्।  
दैवादसिद्धिश्च भवेद् दुष्कृतं चास्ति पौरुषे॥

सुयत्नाल्लभ्यते कीर्तिर्दुर्यत्नादयशस्तथा ।  
एवं लोकगतिर्देवि आदिप्रभृति वर्तते॥

रोपणं चैव लवनं यच्चान्यत् पौरुषं स्मृतम्॥  
काले वृष्टिः सुवापं च प्ररोहः पंक्तिरेव च।  
एवमादि तु यच्चान्यत् तद् दैवतमिति स्मृतम्॥

पञ्चभूतस्थितिश्चैव ज्योतिषामयनं तथा ।  
अबुद्धिगम्यं यन्मर्त्यैर्हेतुभिर्वा न विद्यते॥  
तादृशं कारणं दैवं शुभं वा यदि वेतरत्।  
यादृशं चात्मना शक्यं तत् पौरुषमिति स्मृतम्॥

केवलं फलनिष्पत्तिरेकेन तु न शक्यते।  
पौरुषेणैव दैवेन युगपद् ग्रथितं प्रिये॥

तयोः समाहितं कर्म शीतोष्णं युगपत् तथा।  
पौरुषं तु तयोः पूर्वमारब्धव्यं विजानता॥  
आत्मना तु न शक्यं हि तथा कीर्तिमवाप्नुयात्॥

खननान्मथनाल्लोके जलाग्निप्रापणं तथा ।  
तथा पुरुषकारे तु दैवसम्पत् समाहिता॥

नरस्याकुर्वतः कर्म दैवसम्पन्न लभ्यते।  
तस्मात् सर्वसमारम्भो दैवमानुषनिर्मितः ॥

भगवन् सर्वलोकेश लोकनाथ वृषध्वज।  
नास्त्यात्मा कर्मभोक्तेति मृतो जन्तुर्न जायते॥

स्वभावाज्जायते सर्वं यथा वृक्षफलं तथा।  
यथोर्मयः सम्भवन्ति तथैव जगदाकृतिः॥

तपोदानानि यत् कर्म तत्र तद् दृश्यते वृथा।  
नास्ति पौनर्भवं जन्म इति केचिद् व्यवस्थिताः॥

परोक्षवचनं श्रुत्वा न प्रत्यक्षस्य दर्शनात्।  
तत् सर्वं नास्ति नास्तीति संशयस्थास्तथा परे॥  
पक्षभेदान्तरे चास्मिंस्तत्त्वं मे वक्तुमर्हसि।  
उक्तं भगवता यत् तु तत् तु लोकस्य संस्थितिः॥

प्रश्नमेतत् तु पृच्छन्त्या रुद्राण्या परिषत् तदा।  
कौतूहलयुता श्रोतुं समाहितमनाभवत् ॥

नैतदस्ति महाभागे यद् वदन्तीह नास्तिकाः।  
एतदेवाभिशस्तानां श्रुतविद्वेषिणां मतम् ॥

सर्वमर्थं श्रुतं दृष्टं यत् प्रागुक्तं मया तव।  
तदाप्रभृति मर्त्यानां श्रुतमाश्रित्य पण्डिताः॥  
कामान् संछिद्य परिघान् धृत्या वै परमासनाः।  
अभियान्त्येव ते स्वर्गं पश्यन्तः कर्मणः फलम्॥

एवं श्रद्धाभवं लोके परतः सुमहत् फलम्।  
बुद्धिः श्रद्धा च विनयः करणानि हितैषिणाम्॥

तस्मात् स्वर्गाभिगन्तारः कतिचित् त्वभवन् नराः।  
अन्ये करणहीनत्वान्नास्तिक्यं भावमाश्रिताः ॥

श्रुतविद्वेषिणो मूर्खा नास्तिकादृढनिश्चयाः ।  
निष्क्रियास्तु निरन्नादाः पतन्त्येवाधमां गतिम्॥

नास्त्यस्तीति पुनर्जन्म कवयोऽप्यत्र मोहिताः।  
नाधिगच्छन्ति तन्नित्यं हेतुवादशतैरपि ॥

एषा ब्रह्मकृता माया दुर्विज्ञेया सुरासुरैः।  
किं पुनर्मानवैर्लोके ज्ञातुकामैः कुबुद्धिभिः॥

केवलं श्रद्धया देवि श्रुतिमात्रनिविष्टया।  
ततोऽस्तीत्येव मन्तव्यं तथा हितमवाप्नुयात्॥

दैवगुह्येषु चान्येषु हेतुर्देवि निरर्थकः।  
बधिरान्धवदेवात्र वर्तितव्यं हितैषिणा ॥  
एतत् ते कथितं देवि ऋषिगुह्यं प्रजाहितम्॥