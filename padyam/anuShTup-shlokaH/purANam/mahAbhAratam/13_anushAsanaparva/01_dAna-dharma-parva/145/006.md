+++
title_full = "006 विविध प्रकारके कर्मफलोंका वर्णन"
title = "००६"

+++


सुरासुरपते देव वरद प्रीतिवर्धन।  
मानुषेष्वेव ये केचिदाढ्‌याः क्लेशविवर्जिताः॥  
भुञ्जाना विविधान्‌ भोगान् दृश्यन्ते निरुपद्रवाः॥  
अपरे क्लेशसंयुक्ता दरिद्रा भोगवर्जिताः॥  
किमर्थं मानुषे लोके न समत्वेन कल्पिताः।  
एतच्छ्रोतुं महादेव कौतूहलमतीव मे॥

यादृशं कुरुते कर्म तादृशं फलमश्नुते।  
स्वकृतस्य फलं भुङ्क्ते नान्यस्तद् भोक्तुमर्हति॥

अपरे धर्मकामेभ्यो निवृत्ताश्च शुभेक्षणे।  
कदर्या निरनुक्रोशाः प्रायेणात्मपरायणाः ॥  
तादृशा मरणं प्राप्ताः पुनर्जन्मनि शोभने।  
दरिद्राः क्लेशभूयिष्ठा भवन्त्येव न संशयः॥

मानुषेष्वथ ये केचिद् धनधान्यसमन्विताः।  
भोगहीनाः प्रदृश्यन्ते सर्वभोगेषु सत्स्वपि॥  
न भूञ्जते किमर्थं ते तन्मे शंसितुमर्हसि॥

परैः संचोदिता धर्मं कुर्वते न स्वकामतः।  
धर्मश्रद्धां बहिष्कृत्य कुर्वन्ति च रुदन्ति च॥  
तादृशा मरणं प्राप्ताः पुनर्जन्मनि शोभने।  
फलानि तानि सम्प्राप्य भुञ्जते न कदाचन॥  
रक्षन्तो वर्धयन्तश्च आसते निधिपालवत्॥

केचिद् धनवियुक्ताश्च भोगयुक्ता महेश्वर।  
मानुषाः सम्प्रदृश्यन्ते तन्मे शंसितुमर्हसि॥

नित्यं ये दातुमनसो नरा वित्तेष्वसत्स्वपि॥  
कालधर्मवशं प्राप्ताः पुनर्जन्मनि ते नराः।  
एते धनविहीनाश्च भोगयुक्ता भवन्त्युत॥

धर्मदानोपदेशं वा कर्तव्यमिति निश्चयः।  
इति ते कथितं देवि किं भूयः श्रोतुमिच्छसि॥

भगवन् देवदेवेश त्रियक्ष वृषभध्वज।  
मानुषास्त्रिविधा देव दृश्यन्ते सततं विभो॥

आसीना एव भुञ्जन्ते स्थानैश्वर्यपरिग्रहैः।  
अपरे यत्नपूर्वं तु लभन्ते भोगसंग्रहम्॥  
अपरे यतमानाश्च न लभन्ते तु किंचन।  
केन कर्मविपाकेन तन्मे शंसितुमर्हसि॥

न्यायतस्त्वं महाभागे श्रोतुकामासि भामिनि॥  
ये लोके मानुषा देवि दानधर्मपरायणाः।  
पात्राणि विधिवज्ज्ञात्वा दूरतोऽप्यनुमानतः ॥  
अभिगम्य स्वयं तत्र ग्राहयन्ति प्रसाद्य च।  
दानादि चेङ्गितैरेव तैरविज्ञातमेव वा॥  
पुनर्जन्मनि ते देवि तादृशाः शोभना नराः।  
अयत्नतस्तु तान्येव फलानि प्राप्नुवन्त्युत॥  
आसीना एव भुञ्जन्ते भोगान् सुकृतभागिनः।

अपरे ये च दानानि ददत्येव प्रयाचिताः॥  
यदा यदार्थिने दत्त्वा पुनर्दानं च याचिताः।  
तावत्कालं ततो देवि पुनर्जन्मनि ते नराः।  
यत्नतः श्रमसंयुक्ताः पुनस्तान् प्राप्नुवन्ति च॥

याचिता अपि केचित् तु न ददत्येव किंचन।  
अभ्यसूयापरा मर्त्या लोभोपहतचेतसः ॥

ते पुनर्जन्मनि शुभे यतन्तो बहुधा नराः।  
न प्राप्नुवन्ति मनुजा मार्गन्तस्तेऽपि किंचन॥

नानुप्तं रोहते सस्यं तद्वद् दानफलं विदुः।  
यद् यद् ददाति पुरुषस्तत्‌ तत् प्राप्नोति केवलम्॥  
इति ते कथितं देवि भूयः श्रोतुं किमिच्छसि॥

भगवन् भगनेत्रघ्न केचिद् वार्धक्य संयुताः।  
अभोगयोग्यकाले तु भोगांश्चैव धनानि च॥  
लभन्ते स्थविरा भूता भोगैश्वर्यं यतस्ततः॥  
केन कर्मविपाकेन तन्मे शंसिगर्हसि॥

हन्त ते कथयिष्यामि शृणु तत्त्वं समाहिता॥  
धर्मकार्यं चिरं कालं विस्मृत्य धनसंयुताः।  
प्राणान्तकाले सम्प्राप्ते व्याधिभिश्च निपीडिताः॥  
आरभन्ते पुनर्धर्मान् दातुं दानानि वा नराः॥  
ते पुनर्जन्मनि शुभे भूत्वा दुःखपरिप्लुताः।  
अतीतयौवने काले स्थविरत्वमुपागताः ॥  
लभन्ते पूर्वदत्तानां फलानि शुभलक्षणे॥  
एतत् कर्मफलं देवि कालयोगाद् भवत्युत॥

भोगयुक्ता महादेव केचिद् व्याधिपरिप्लुताः।  
असमर्थाश्च तान् भोक्तुं भवन्ति किल कारणम्॥

व्याधियोगपरिक्लिष्टा ये निराशाः स्वजीविते।  
आरभन्ते तदा कर्तुं दानानि शभलक्षणे॥  
ते पुनर्जन्मनि शुभे प्राप्य तानि फलान्युत।  
असमर्थाश्च तान् भोक्तुं व्याधितास्ते भवन्त्युत॥

भगवन् देवदेवेश मानुषेष्वेव केचन।  
रूपयुक्ताः प्रदृश्यन्ते शुभाङ्का प्रियदर्शनाः॥  
केन कर्मविपाकेन तन्मे शंसितुमर्हसि॥

हन्त ते कथयिष्यामि शृणु तत्त्वं समाहिता॥  
ये पुरा मानुषा देवि लज्जायुक्ताः प्रियंवदाः।  
शक्ताः सुमधुरा नित्यं भूत्वा चैव स्वभावतः॥  
अमांसभोजिनश्चैव सदा प्राणिदयायुताः ।  
प्रतिकर्मप्रदा वापि वस्त्रदा धर्मकारणात्॥  
भूमिशुद्धिकरा वापि कारणादग्निपूजकाः ॥  
एवंयुक्तसमाचाराः पुनर्जन्मनि ते नराः।  
रूपेण स्पृहणीयास्तु भवन्त्येव न संशयः॥

विरूपाश्च प्रदृश्यन्ते मानुषेष्वेव केचन।  
केन कर्मविपाकेन तन्मे शंसितुमर्हसि॥

तदहं ते प्रवक्ष्यामि शृणु कल्याणि कारणम्॥  
रूपयोगात् पुरा मर्त्या दर्पाहंकारसंयुताः।  
विरूपहासकाश्चैव स्तुतिनिन्दादिभिर्भृशम् ॥  
परोपतापिनश्चैव मांसादाश्च तथैव च।  
अभ्यसूयापराश्चैव अशुद्धाश्च तथा नराः॥  
एवंयुक्तसमाचारा यमलोके सुदण्डिताः ।  
कथंचित् प्राप्य मानुष्यं तत्र ते रूपवर्जिताः॥  
विरूपाः सम्भवन्त्येव नास्ति तत्र विचारणा।

भगवन् देवदेवेश केचित् सौभाग्यसंयुताः।  
रूपभोगविहीनाश्च दृश्यन्ते प्रमदाप्रियाः ॥  
केन कर्मविपाकेन तन्मे शंसितुमर्हसि॥

ये पुरा मानुषा देवि सौम्यशीलाः प्रियंवदाः।  
स्वदारैरेव संतुष्टा दारेषु समवृत्तयः॥  
दाक्षिण्येनैव वर्तन्ते प्रमदास्वप्रियास्वपि ।  
न तु प्रत्यादिशन्त्येव स्त्रीदोषान् गुणसंश्रितान्॥  
अन्नपानीयदाः काले नृणां स्वादुप्रदाश्च ये।  
स्वदारव्रतिनश्चैव धृतिमन्तो निरत्ययाः ॥  
एवंयुक्तसमाचाराः पुनर्जन्मनि शोभने ।  
मानुषास्ते भवन्त्येव सततं सुभगा भृशम्॥  
अर्थादृतेऽपि ते देवि भवन्ति प्रमदाप्रियाः॥

दुर्भगाः सम्प्रदृश्यन्ते आर्या भोगयुता अपि।  
केन कर्मविपाकेन तन्मे शंसितुमर्हसि॥

तदहं ते प्रवक्ष्यामि शृणु सर्वं समाहिता॥  
ये पुरा मेनुजा देवि स्वदारेष्वनपेक्षया।  
यथेष्टवृत्तयश्चैव निर्लज्जा वीतसम्भ्रमाः ॥  
परेषां विप्रियकरा वाङ्‌मनःकायकर्मभिः ।  
निराश्रया निरन्नाद्याः स्त्रीणां हृदयकोपनाः॥  
एवं युक्तसमाचाराः पुनर्जन्मनि ते नराः।  
दुर्भगास्तु भवन्त्येव स्त्रीणां हृदयविप्रियाः॥  
नास्ति तेषां रतिसुखं स्वदारेध्वपि किंचन॥

भगवन् देवदेवेश मानुषेष्वपि केचन।  
ज्ञानविज्ञानसम्पन्ना बुद्धिमन्तो विचक्षणाः ॥  
दुर्गतास्तु प्रदृश्यन्ते यतमाना यथाविधि।  
केन कर्मविपाकेन तन्मे शंसितुमर्हसि॥

तदहं ते प्रवक्ष्यामि शृणु कल्याणि कारणम्॥  
ये पुरा मनुजा देवि श्रुतवन्तोऽपि केवलम्।  
निराश्रया निरन्नाद्या भृशमात्मपरायणाः ॥  
ते पुनर्जन्मनि शुभे ज्ञानबुद्धियुता अपि।  
निष्किंचना भवन्त्येव अनुप्तं हि न रोहति॥

मूर्खा लोके प्रदृश्यन्ते दृढमूला विचेतसः।  
ज्ञानविज्ञानरहिताः समृद्धाश्च समन्ततः ॥  
केन कर्मविपाकेन तन्मे शंसितुमर्हसि॥

ये पुरा मनुजा देवि बालिशा अपि सर्वतः।  
समाचरन्ति दानानि दीनानुग्रहकारणात् ॥  
अबुद्धिपूर्वं वा दानं ददत्येव ततस्ततः।  
ते पुनर्जन्मनि शुभे प्राप्नुवन्त्येव तत् तथा॥  
पण्डितोऽपण्डितो वापि भुङ्‌क्ते दानफलं नरः।  
बुद्‌ध्याऽनपेक्षितं दानं सर्वथा तत् फलत्युत॥

भगवन् देवदेवेश मानुषेषु च केचन।  
मेधाविनः श्रुतिधरा भवन्ति विशदाक्षराः॥  
केन कर्मविपाकेन तन्मे शंसितुमर्हसि॥

ये पुरा मनुजा देवि गुरुशुश्रूषका भृशम्।  
ज्ञानार्थं ते तु संगृह्य तीर्थं ते विधिपूर्वकम्॥  
विधिनैव परांश्चैव ग्राहयन्ति च नान्यथा।  
अश्लाघमाना ज्ञानेन प्रशान्ता यतवाचकाः॥  
विद्यास्थानानि ये लोके स्थापयन्ति च यत्नतः।  
तादृशा मरणं प्राप्ताः पुनर्जन्मनि शोभने॥  
मेधाविनः श्रुतिधरा भवन्ति विशदाक्षराः।

अपरे मानुषा देव यतन्तोऽपि यतस्ततः।  
बहिष्कृताः प्रदृश्यन्ते श्रुतविज्ञानबुद्धितः ॥  
केन कर्मविपाकेन तन्मे शंसितुमर्हसि॥

ये पुरा मनुजा देवि ज्ञानदर्पसमन्विताः।  
श्लाघमानाश्च तत् प्राप्य ज्ञानाहङ्कारमोहिताः॥  
वदन्ति ये परान् नित्यं ज्ञानाधिक्येन दर्पिताः।  
ज्ञानादसूयां कुर्वन्ति न सहन्ते हि चापरान्॥  
तादृशा मरणं प्राप्ताः पुनर्जन्मनि शोभने।  
मानुष्यं सुचिरात् प्राप्य तत्र बोधविवर्जिताः॥  
भवन्ति सततं देवि यतन्तो हीनमेधसः॥

भगवन् मानुषाः केचित् सर्वकल्याणसंयुताः।  
पुत्रैर्दारैर्गुणयुतैर्दासीदासपरिच्छदैः ॥  
परस्परर्द्धिसंयुक्ताः स्थानैश्वर्यमनोहरैः ।  
व्याधिहीना निराबाधा रूपारोग्यबलैर्युताः ॥  
धनधान्येन सम्पन्नाः प्रसादैर्यानवाहनैः ।  
सर्वोपभोगसंयुक्ता नानाचित्रैर्मनोहरैः ॥  
ज्ञातिभिः सह मोदन्ते अविघ्नं तु दिने दिने।  
केन कर्मविपाकेन तन्मे शंसितुमर्हसि॥

तदहं ते प्रवक्ष्यामि शृणु सर्वं समाहिता॥  
ये पुरा मनुजा देवि आढ्‌या वा इतरेऽपि वा।  
श्रुतवृत्तसमायुक्ता दानकामाः श्रुतप्रियाः ॥  
परेङ्गितपरा नित्यं दातव्यमिति निश्चिताः।  
सत्यसंधाः क्षमाशीला लोभमोहविवर्जिताः ॥  
दातारः पात्रतो दानं व्रतैर्नियमसंयुताः।  
स्वदुःखमिव संस्मृत्य परदुःखविवर्जिताः ॥  
सौम्यशीलाः शुभाचारा देवब्राह्मणपूजकाः ॥  
एवंशीलसमाचाराः पुनर्जन्मनि शोभने ।  
दिवि वा भूवि वा देवि जायन्ते कर्मभोगिनः॥

मानुषेष्वपि ये जातास्तादृशाः सम्भवन्ति ते।  
यादृशास्तु त्वया प्रोक्ताः सर्वे कल्याणसंयुताः॥  
रूपं द्रव्यं बलं चायुर्भोगैश्वर्यं कुलं श्रुतम्।  
इत्येतत् सर्वसाद्‌गुण्यं दानाद् भवति नान्यथा॥  
तपोदानमयं सर्वमिति विद्धि शुभानने॥

अथ केचित् प्रदृश्यन्ते मानुषेष्वेव मानुषाः।  
दुर्गताः क्लेशभूयिष्ठा दानभोगविवर्जिताः ॥  
भयैस्त्रिभिः समायुक्ता व्याधिक्षुद्भयसंयुताः ।  
दुष्कलत्राभिभूताश्च सततं विघ्नदर्शकाः ॥  
केन कर्मविपाकेन तन्मे शंसितुमर्हसि॥

ये पुरा मनुजा देवि आसुरं भावमाश्रिताः।  
क्रोधलोभसमायुक्ता निरन्नाद्याश्च निष्क्रियाः ॥  
नास्तिकाश्चैव धूर्ताश्च मूर्खाश्चात्मपरायणाः ।  
परोपतापिनो देवि प्रायशः प्राणिनिर्दयाः॥  
एवंयुक्तसमाचाराः पुनर्जन्मनि शोभने ।  
कथंचित् प्राप्य मानुष्यं तत्र ते दुःखपीडिताः॥  
सर्वतः सम्भवन्त्येव पूर्वमात्मप्रमादतः ।  
यथा ते पूर्वकथितास्तथा ते सम्भवन्त्युत॥

शुभाशुभं कृतं कर्म सुखदुःखफलोदयम्।  
इति ते कथितं देवि भूयः श्रोतुं किमिच्छसि॥