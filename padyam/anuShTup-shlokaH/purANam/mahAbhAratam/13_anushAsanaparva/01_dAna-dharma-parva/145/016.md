+++
title_full = "016 योगधर्मका प्रतिपादनपूर्वक उसके फलका वर्णन"
title = "०१६"

+++


सांख्यज्ञाने नियुक्तानां यथावत् कीर्तितं मया।  
योगधर्मं पुनः कृत्स्नं कीर्तयिष्यामि ते शृणु॥

स च योगो द्विधा भिन्नो ब्रह्मदेवर्षिसम्मतः।  
समानमुभयत्रापि वृत्तं शास्त्रप्रचोदितम् ॥

स चाष्टगुणमैश्वर्यमधिकृत्य विधीयते ।  
सायुज्यं सर्वदेवानां योगधर्मः पराश्रितः॥  
ज्ञानं सर्वस्य योगस्य मूलमित्यवधारय।  
व्रतोपवासनियमैः तत् सर्वं चापि बृंहयेत्॥

ऐकाग्र्यं बुद्धिमनसोरिन्द्रियाणां च सर्वशः।  
आत्मनोऽव्ययिनः प्राज्ञे ज्ञानमेतत् तु योगिनाम्॥  
अर्चयेद् ब्राह्मणानग्निं देवतायतनानि च।  
वर्जयेदशिवं भावं सर्वसत्त्वमुपाश्रितः ॥

दानमध्ययनं श्रद्धा व्रतानि नियमास्तथा।  
सत्यमाहारशुद्धिश्च शौचमिन्द्रियनिग्रहः ॥  
एतैश्च वर्धते तेजः पापं चाप्यवधूयते॥

निर्धूतपापस्तेजस्वी निराहारो जितेन्द्रियः ।  
अमोघो निर्मलो दान्तः पश्चाद् योगं समाचरेत्॥

एकान्ते विजने देशे सर्वतः संवृते शुचौ।  
कल्पयेदासनं तत्र स्वास्तीर्णं मृदुभिः कुशैः॥

उपविश्यासने तस्मिन्नृजुकायशिरोधरः ।  
अव्यग्रः सुखमासीनः स्वाङ्गानि न विकम्पयेत्॥  
सम्प्रेक्ष्य नासिकाग्रं स्वं दिशश्चानवलोकयन्॥

मनोऽवस्थापनं देवि योगस्योपनिषद् भवेत्।  
तस्मात् सर्वप्रयत्नेन मनोऽवस्थापयेत् सदा॥  
त्वक्छ्रोत्रं च ततो जिह्वां घ्राणं चक्षुश्च संहरेत्।  
पञ्चेन्द्रियाणि संधाय मनसि स्थापयेद् बुधः॥

सर्वं चापोह्य संकल्पमात्मनि स्थापयेन्मनः।  
यदैतान्यवतिष्ठन्ते मनःषष्ठानि चात्मनि ॥  
प्राणापानौ तदा तस्य युगपत् तिष्ठतो वशे।  
प्राणे हि वशमापन्ने योगसिद्धिर्ध्रुवा भवेत्॥  
शरीरं चिन्तयेत् सर्वं विपाट्‌य च समीपतः।  
अन्तर्देहगतिं चापि प्राणानां परिचिन्तयेत्॥

ततो मूर्धानमग्निं च शरीरं परिपालयेत्।  
प्राणो मूर्धनि च श्वासो वर्तमानो विचेष्टते॥  
सज्जस्तु सर्वभूतात्मा पुरुषः स सनातनः।  
मनो बुद्धिरहङ्कारो भूतानि विषयाश्च सः॥  
बस्तिमूलं गुदं चैव पावकं च समाश्रितः।  
वहन् मूत्रं पुरीषं च सदापानः प्रवर्तते॥  
अथ प्रवृत्तिर्देहेषु कर्मापानस्य सम्मतम्।  
उदीरयन् सर्वधातून् अत ऊर्ध्वं प्रवर्तते॥  
उदान इति तं विद्युरध्यात्मकुशला जनाः॥

संधौ संधौ स निर्विष्टः सर्वचेष्टाप्रवर्तकः।  
शरीरेषु मनुष्याणां व्यान इत्युपदिश्यते॥  
धातुष्वग्नौ च विततः समानोऽग्निः समीरणः॥  
स एव सर्वचेष्टानामन्तकाले निवर्तकः॥

प्राणानां संनिपातेषु संसर्गाद् यः प्रजायते।  
ऊष्मा सोऽग्निरिति ज्ञेयः सोऽन्नं पचति देहिनाम्॥  
अपानप्राणयोर्मध्ये व्यानोदानावुपाश्रितौ ।  
समन्वितः समानेन सम्यक् पचति पावकः॥  
शरीरमध्ये नाभिः स्यान्नाभ्यामग्निः प्रतिष्ठितः।  
अग्नौ प्राणाश्च संयुक्ता प्राणेष्वात्मा व्यवस्थितः॥

पक्वाशयस्त्वधो नाभेरूर्ध्वमामाशयस्तथा ।  
नाभिर्मध्ये शरीरस्य सर्वप्राणाश्च संश्रिताः॥  
स्थिताः प्राणादयः सर्वे तिर्यगूर्ध्वमधश्चराः।  
वहन्त्यन्नरसान् नाड्यो दशप्राणाग्निचोदिताः ॥  
योगिनामेष मार्गस्तु पञ्चस्वेतेषु तिष्ठति।  
जितश्रमः समासीनो मूर्धन्यात्मानमादधेत् ॥

मूर्धन्यात्मानमाधाय भ्रुवोर्मध्ये मनस्तथा ।  
संनिरुध्य ततः प्राणानात्मानं चिन्तयेत् परम्॥  
प्राणे त्वपानं युञ्जीत प्राणांश्चापानकर्मणि।  
प्राणापानगती रुद्ध्वा प्राणायामपरो भवेत्॥

एवमन्तः प्रयुञ्जीत पञ्च प्राणान् परस्परम्।  
विजने सम्मिताहारो मुनिस्तूष्णीं निरुच्छ्‌वसन्॥  
अश्रान्तश्चिन्तयेद् योगी उत्थाय च पुनः पुनः।  
तिष्ठन्‌ गच्छन् स्वपन् वापि युञ्जीतैवमतन्द्रितः॥

एवं नियुञ्जतस्तस्य योगिनो युक्तचेतसः।  
प्रसीदति मनः क्षिप्रं प्रसन्ने दृश्यते परम्॥  
विधूम इव दीप्तोऽग्निरादित्य इव रश्मिमान्।  
वैद्युतोऽग्निरिवाकाशे पुरुषो दृश्यतेऽव्ययः ॥

दृष्ट्‌वा तदा मनो ज्योतिरैश्वर्याष्टगुणैर्युतः।  
प्राप्नोति परमं स्थानं स्मृहणीयं सुरैरपि॥

इमान् योगस्य दोषांश्च दशैव परिचक्षते।  
दोषैर्विघ्नो वरारोहे योगिनां कविभिः स्मृतः॥

कामः क्रोधो भयं स्वप्नः स्नेहमत्यशनं तथा।  
वैचित्त्यं व्याधिरालस्यं लोभश्च दशमः स्मृतः॥

एतैस्तेषां भवेद् विघ्नो दशभिर्देवकारितैः।  
तस्मादेतानपास्यादौ युञ्जीत च परं मनः॥  
इमानपि गुणानष्टौ योगस्य परिचक्षते।  
गुणैस्तैरष्टभिर्दिव्यमैश्वर्यमधिगम्यते ॥

अणिमा महिमा चैव प्राप्तिः प्राकाम्यमेव हि।  
ईशित्वं च वशित्वं च यत्र कामावसायिता॥  
एतानष्टौ गुणान् प्राप्य कथंचिद् योगिनां वराः।  
ईशाः सर्वस्य लोकस्य देवानप्यतिशेरते॥  
योगोऽस्ति नैवात्यशिनो न चैकान्तमनश्नतः।  
न चातिस्वप्नशीलस्य नातिजागरतस्तथा ॥

युक्ताहारविहारस्य युक्तचेष्टस्य कर्मसु ।  
युक्तस्वप्नावबोधस्य योगो भवति दुःखहा॥  
अनेनैव विधानेन सायुज्यं तत् प्रकल्प्यते।  
सायुज्यं देवसात् कृत्वा प्रयुञ्जीतात्मभक्तितः॥  
अनन्यमनसा देवि नित्यं तद्‌गतचेतसा।  
सायुज्यं प्राप्यते देवैर्यत्नेन महता चिरात्॥  
हविर्भिरर्चनैर्होमैः प्रणामैर्नित्यचिन्तया ।  
अर्चयित्वा यथाशक्ति स्वकं देवं विशन्ति ते॥

सायुज्यानां विशिष्टं च मामकं वैष्णवं तथा।  
मां प्राप्य न निवर्तन्ते विष्णुं वा शुभलोचने।  
इति ते कथितो देवि योगधर्मः सनातनः।  
न शक्यं प्रष्टुमन्यैर्यो योगधर्मस्त्वया विना॥