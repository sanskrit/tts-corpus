+++
title_full = "001 राजधर्मका वर्णन"
title = "००१"

+++


देवदेव नमस्तुभ्यं त्रियक्ष वृषभध्वज।  
श्रुतं मे भगवन् सर्वं त्वत्प्रसादान्महेश्वर॥

संगृहीतं मया तच्च तव वाक्यमनुत्तमम्।  
इदानीमस्ति संदेहो मानुषेष्विह कश्चन॥

तुल्यप्राणशिरःकायो राजायमिति दृश्यते ।  
केन कर्मविपाकेन सर्वप्राधान्यमर्हति ॥

स चापि दण्डयन्‌ मर्त्यान् भर्त्सयन् विविधानपि।  
प्रेत्यभावे कथं लोकाल्ँलभते पुण्यकर्मणाम्॥  
राजवृत्तमहं तस्माच्छ्रोतुमिच्छामि मानद ।

तदहं ते प्रवक्ष्यामि राजधर्मं शुभानने॥  
राजायत्तं हि यत् सर्वं लोकवृत्तं शुभाशुभम्।  
महतस्तपसो देवि फलं राज्यमिति स्मृतम्॥

अराजके पुरा त्वासीत् प्रजानां संकुलं महत्।  
तद् दृष्ट्वा संकुलं ब्रह्मा मनुं राज्ये न्यवेशयत्॥

तदाप्रभृति संदृष्टं राज्ञां वृत्तं शुभाशुभम्।  
तन्मे शृणु वरारोहे तस्य पथ्यं जगद्धितम्॥

यथा प्रेत्य लभेत् स्वर्गं यथा वीर्यं यशस्तथा।  
पित्र्यं वा भूतपूर्वं वा स्वयमुत्पाद्य वा पुनः॥  
राज्यधर्ममनुष्ठाय विधिवद् भोक्तुमर्हति ॥

आत्मानमेव प्रथमं विनयैरुपपादयेत् ।  
अनुभृत्यान् प्रजाः पश्चादित्येष विनयक्रमः॥

स्वामिनं चोपमां कृत्वा प्रजास्तद्‌वृत्तकाङ्क्षया।  
स्वयं विनयसम्पन्ना भवन्तीह शुभेक्षणे॥

स्वस्मात् पूर्वतरं राजा विनयत्येव वै प्रजाः।  
अपहास्यो भवेत्तादृक् स्वदोषस्यानवेक्षणात् ॥

विद्याभ्यासैर्वृद्धयोगैरात्मानं विनयं नयेत् ।  
विद्या धर्मार्थफलिनी तद्विदो वृद्धसंज्ञिताः॥

इन्द्रियाणां जयो देवि अत ऊर्ध्वमुदाहृतः।  
अजये सुमहान् दोषो राजानं विनिपातयेत्॥

पञ्चैव स्ववशे कृत्वा तदर्थान् पञ्च शोषयेत्।  
षडुत्सृज्य यथायोगं ज्ञानेन विनयेन च॥  
शास्त्रचक्षुर्नयपरो भूत्वा भृत्यान् समाहरेत्॥

वृत्तश्रुतकुलोपेतानुपधाभिः परीक्षितान् ।  
अमात्यानुपधातीतान् सापसर्पान् जितेन्द्रियान् ॥  
योजयेत यथायोगं यथार्हं स्वेषु कर्मसु॥

अमात्या बुद्धिसम्पन्ना राष्ट्रं बहुजनप्रियम्।  
दुराधर्षं पुरश्रेष्ठं कोशः कृच्छ्रसहः स्मृतः॥  
अनुरक्तं बलं साम्नामद्वैधं मित्रमेव च।  
एताः प्रकृतयः स्वेषु स्वामी विनयतत्त्ववित्॥

प्रजानां रक्षणार्थाय सर्वमेतद् विनिर्मितम्।  
आभिः करणभूताभिः कुर्याल्लोकहितं नृपः॥

आत्मरक्षा नरेन्द्रस्य प्रजारक्षार्थमिष्यते ।  
तस्मात् सततमात्मानं संरक्षेदप्रमादवान् ॥

भोजनाच्छादनस्नानाद् बहिर्निष्क्रमणादपि ।  
नित्यं स्त्रीगणसंयोगाद् रक्षेदात्मानमात्मवान् ॥

स्वेभ्यश्चैव परेभ्यश्च शस्त्रादपि विषादपि।  
सततं पुत्रदारेभ्यो रक्षेदात्मानमात्मवान् ॥

सर्वेभ्य एव स्थानेभ्यो रक्षेदात्मानमात्मवान्।  
प्रजानां रक्षणार्थाय प्रजाहितकरो भवेत्॥

प्रजाकार्यं तु तत्कार्यं प्रजासौख्यं तु तत्सुखम्।  
प्रजाप्रियं प्रियं तस्य स्वहितं तु प्रजाहितम्॥  
प्रजार्थं तस्य सर्वस्वमात्मार्थं न विधीयते॥

प्रकृतीनां हि रक्षार्थं रागद्वेषौ व्युदस्य च।  
उभयोः पक्षयोर्वादं श्रुत्वा चैव यथातथम्॥  
तमर्थं विमृशेद् बुद्‌ध्या स्वयमातत्त्वदर्शनात्॥

तत्त्वविद्भिश्च बहुभिः सहासीनो नरोत्तमैः।  
कर्तारमपराधं च देशकालौ नयानयौ॥  
ज्ञात्वा सम्यग्यथाशास्त्रं ततो दण्डं नयेन्नृषु॥

एवं कुर्वंल्लभेद् धर्मं पक्षपातविवर्जनात्॥  
प्रत्यक्षाप्तोपदेशाभ्यामनुमानेन वा पुनः ।  
बोद्धव्यं सततं राज्ञा देशवृत्तं शुभाशुभम्॥

चारैः कर्मप्रवृत्त्या च तद् विज्ञाय विचारयेत्।  
अशुभं निर्हरेत् सद्यो जोषयच्छुभमात्मनः॥

गर्ह्यान् विगर्हयेदेव पूज्यान् सम्पूजयेत् तथा।  
दण्ड्‌यांश्च दण्डयेद् देवि नात्र कार्या विचारणा॥

पञ्चापेक्षं सदा मन्त्रं कुर्याद् बुद्धियुतैर्नरैः।  
कुलवृत्तश्रुतोपेतैर्नित्यं मन्त्रपरो भवेत् ॥

कामकारेण वैमुख्यैर्नैव मन्त्रमना भवेत्।  
राजा राष्ट्रहितापेक्षं सत्यधर्माणि कारयेत्॥

सर्वोद्योगं स्वयं कुर्याद् दुर्गादिषु सदा नृषु।  
देशवृद्धिकरान् भृत्यानप्रमादेन कारयेत् ॥  
देशक्षयकरान् सर्वानप्रियांश्च विसर्जयेत् ।  
अहन्यहनि सम्पश्येदनुजीविगणं स्वयम् ॥

सुमुखः सुप्रियो दत्त्वा सम्यग्वृत्तं समाचरेत्।  
अधर्म्यं परुषं तीक्ष्णं वाक्यं वक्तुं न चार्हति॥

अविश्वास्यं हि वचनं वक्तुं सत्सु न चार्हति।  
नरे नरे गुणान् दोषान् सम्यग्वेदितुमर्हति॥

स्वेङ्गितं वृणुयाद् धैर्यान्न कुर्यात् क्षुद्रसंविदम्।  
परेङ्गितज्ञो लोकेषु भूत्वा संसर्गमाचरेत्॥

स्वतश्च परतश्चैव परस्परभयादपि ।  
अमानुषभयेभ्यश्च स्वाः प्रजाः पालयेन्नृपः॥

लुब्धाः कठोराश्चाप्यस्य मानवा दस्युवृत्तयः।  
निग्राह्या एव ते राज्ञा संगृहीत्वा यतस्ततः॥

कुमारान् विनयैरेव जन्मप्रभृति योजयेत्।  
तेषामात्मगुणोपेतं यौवराज्येन योजयेत् ॥

अराजकं क्षणमपि राज्यं न स्याद्धि शोभने।  
आत्मनोऽनुविधानाय यौवराज्यं सदेष्यते ॥

कुलजानां च वैद्यानां श्रोत्रियाणां तपस्विनाम्।  
अन्येषां वृत्तियुक्तानां विशेषं कर्तुमर्हति॥  
आत्मार्थं राज्यतन्त्रार्थं कोशार्थं च समाचरेत्॥

चतुर्धा विभजेत् कोशं धर्मभृत्यात्मकारणात्।  
आपदर्थं च नीतिज्ञो देशकालवशेन तु॥

अनाथान् व्याधितान् वृद्धान् स्वदेशे पोषयेन्नृपः॥  
सन्धिं च विग्रहं चैव तद् विशेषांस्तथा परान्।  
यथावत् संविमृश्यैव बुद्धिपूर्वं समाचरेत्॥

सर्वेषां सम्प्रियो भूत्वा मण्डलं सततं चरेत्।  
शुभेष्वपि च कार्येषु न चैकान्तः समाचरेत्॥

स्वतश्च परतश्चैव व्यसनानि विमृश्य सः।  
परेण धार्मिकान् योगान् नातीयाद् द्वेषलोभतः॥

रक्ष्यत्वं वै प्रजाधर्मः क्षत्रधर्मस्तु रक्षणम्।  
कुनृपैः पीडितास्तस्मात् प्रजाः सर्वत्र पालयेत्॥

व्यसनेभ्यो बलं रक्षेन्नयतो व्ययतोऽपि वा।  
प्रायशो वर्जयेद् युद्धं प्राणरक्षणकारणात्॥

कारणादेव योद्धव्यं नात्मनः परदोषतः।  
सुयुद्धे प्राणमोक्षश्च तस्य धर्माय इष्यते॥

अभियुक्तो बलवता कुर्यादापद्विधिं नृपः।  
अनुनीय तथा सर्वान् प्रजानां हितकारणात्॥  
एष देवि समासेन राजधर्मः प्रकीर्तितः॥

एवं संवर्तमानस्तु दण्डयन् भर्त्सयन् प्रजाः।  
निष्कल्मषमवाप्नोति पद्मपत्रमिवाम्भसा ॥

एवं संवर्तमानस्य कालधर्मो यदा भवेत्।  
स्वर्गलोके तदा राजा त्रिदशैः सह तोष्यते॥