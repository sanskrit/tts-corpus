+++
title_full = "010 यमलोक तथा वहाँके मार्गोंका वर्णन, पापियोंकी नरकयातनाओं तथा कर्मानुसार विभिन्न योनियोंमें उनके जन्मका उल्लेख"
title = "०१०"

+++


भगवन् सर्वलोकेश त्रिपुरार्दन शंकर।  
कीदृशा यमदण्डास्ते कीदृशाः परिचारकाः॥

कथं मृतास्ते गच्छन्ति प्राणिनो यमसादनम्।  
कीदृशं भवनं तस्य कथं दण्डयति प्रजाः॥  
एतत् सर्वं महादेव श्रोतुमिच्छाम्यहं प्रभो॥

शृणु कल्याणि तत् सर्वं यत्‌ ते देवि मनःप्रियम्।  
दक्षिणस्यां दिशि शुभे यमस्य सदनं महत्॥

विचित्रं रमणीयं च नानाभावसमन्वितम्।  
पितृभिः प्रेतसंघैश्च यमदूतैश्च संततम्॥

प्राणिसंघैश्च बहुभिः कर्मवश्यैश्च पूरितम्।  
तत्रास्ते दण्डयन् नित्यं यमो लोकहिते रतः॥

मायया सततं वेत्ति प्राणिनां यच्छुभाशुभम्।  
मायया संहरंस्तत्र प्राणिसङ्घान् यतस्ततः॥

तस्य मायामयाः पाशा न वेद्यन्ते सुरासुरैः।  
को हि मानुषमात्रस्तु देवस्य चरितं महत्॥

एवं संवसतस्तस्य यमस्य परिचारकाः।  
गृहीत्वा संनयन्त्येव प्राणिनः क्षीणकर्मणः॥

येन केनापदेशेन त्वपदेशस्तदुद्भवः ।  
कर्मणा प्राणिनो लोके उत्तमाधममध्यमाः॥  
यथार्हं तान् समादाय नयन्ति यमसादनम्।

धार्मिकानुत्तमान् विद्धि स्वर्गिणस्ते यथामराः॥  
नृषु जन्म लभन्ते ये कर्मणा मध्यमाः स्मृताः।

तिर्यङ्नरकगन्तारो ह्यधमास्ते नराधमाः ॥  
पन्थानस्त्रिविधा दृष्टाः सर्वेषां गतजीविनाम्।  
रमणीयं निराबाधं दुर्दर्शमिति नामतः॥

रमणीयं तु यन्मार्गं पताकाध्वजसंकुलम्।  
धूपितं सिक्तसम्मृष्टं पुष्पमालाभिसंकुलम् ॥  
मनोहरं सुखस्पर्शं गच्छतामेव तद् भवेत्।  
निराबाधं यथालोकं सुप्रशस्तं कृतं भवेत्॥

तृतीयं यत् तु दुर्दर्शं दुर्गन्धितमसावृतम्।  
परुषं शर्कराकीर्णं श्वदंष्ट्राबहुलं भृशम्॥  
कृमिकीटसमाकीर्णं भजतामतिदुर्गमम् ।

मार्गैरेवं त्रिभिर्नित्यमुत्तमाधममध्यमान् ॥  
संनयन्ति यथा काले तन्मे शृणु शुचिस्मिते।

उत्तमानन्तकाले तु यमदूताः सुसंवृताः।  
नयन्ति सुखमादाय रमणीयपथेन वै॥

मध्यमान् योधवेषेण मध्यमेन पथा तथा॥  
चण्डालवेषास्त्वधमान् गृहीत्वा भर्त्सतर्जनैः ।  
आकर्षन्तस्तथा पाशैर्दुर्दर्शेन नयन्ति तान्॥  
त्रिविधानेवमादाय नयन्ति यमसादनम् ॥

धर्मासनगतं दक्षं भ्राजमानं स्वतेजसा।  
लोकपालं सभाध्यक्षं तथैव परिषद्‌गतम्॥  
दर्शयन्ति महाभागे यामिकास्तं निवेद्य ते।

पूजयन् दण्डयन्‌ कांश्चित्‌ तेषां शृण्वन्‌ शुभाशुभम्।  
व्यावृतो बहुसाहस्रैस्तत्रास्ते सततं यमः॥

गतानां तु यमस्तेषामुत्तमानभिपूजयेत् ।  
अभिसंगृह्य विधिवत्‌ पृष्ट्वा स्वागतकौशलम्॥

प्रस्तुत्य तत् कृतं तेषां लोकं संदिशते यमः।  
यमेनैवमनुज्ञाता यान्ति पश्चात् त्रिविष्टपम्॥

मध्यमानां यमस्तेषां श्रुत्वा कर्म यथातथम्।  
जायन्तां मानुषेष्वेव इति संदिशते च तान्॥

अधमान् पाशसंयुक्तान् यमो नावेक्षते गतान्।  
यमस्य पुरुषा घोराश्चण्डालसमदर्शनाः ॥  
यातनाः प्रापयन्त्येताल्ँलोकपालस्य शासनात् ॥

भिन्दन्तश्च तुदन्तश्च प्रकर्षन्तो यतस्ततः।  
क्रोशन्तः पातयन्त्येतान्‌ मिथो गर्तेष्ववाङ्‌मुखान्॥

संयामिन्यः शिलाश्चैषां पतन्ति शिरसि प्रिये।  
अयोमुखाः कङ्कवला भक्षयन्ति सुदारुणाः॥

असिपत्रवने घोरे चारयन्ति तथा परान्।  
तीक्ष्णदंष्ट्रास्तथा श्वानः कांश्चित् तत्र ह्यदन्ति वै॥

तत्र वैतरणी नाम नदी ग्राहसमाकुला।  
दुष्प्रवेशा च घोरा च मूत्रशोणितवाहिनी॥

तस्यां सम्मज्जयन्त्येते तृषितान् पाययन्ति तान्।  
आरोपयन्ति वै कांश्चित्‌ तत्र कण्टकशाल्मलीम्॥

यन्त्रचक्रेषु तिलवत् पीड्‌यन्ते तत्र केचन।  
अङ्गारेषु च दह्यन्ते तथा दुष्कृतकारिणः॥

कुम्भीपाकेषु पच्यन्ते पच्यन्ते सिकतासु वै।  
पाट्‌यन्ते तरुवच्छस्त्रैः पापिनः क्रकचादिभिः॥

भिद्यन्ते भागशः शूलैस्तुद्यन्ते सूक्ष्मसूचिभिः॥  
एवं त्वया कृतो दोषस्तदर्थं दण्डनं त्विति।  
वाचैवं घोषयन्ति स्म दण्डमानाः समन्ततः॥

एवं ते यातनां प्राप्य शरीरैर्यातनाशयैः।  
प्रसहन्तश्च तद् दुःखं स्मरन्तः स्वापराधजम्॥  
क्रोशन्तश्च रुदन्तश्च न मुच्यन्ते कथंचन।  
स्मरन्तस्तत्र तप्यन्ते पापमात्मकृतं भृशम्॥

एवं बहुविधा दण्डा भुज्यन्ते पापकारिभिः।  
यातनाभिश्च पच्यन्ते नरकेषु पुनः पुनः॥

अपरे यातना भुक्त्वा मुच्यन्ते तत्र किल्बिषात्॥  
पापदोषक्षयकरा यातना संस्मृता नृणाम्।  
बहु तप्तं यथा लोहममलं तत् तथा भवेत्॥

भगवंस्ते कथं तत्र दण्ड्‌यन्ते नरकेषु वै।  
कति ते नरका घोराः कीदृशास्ते महेश्वर॥

शृणु भामिनि तत् सर्वं पञ्चैते नरकाः स्मृताः।  
भूमेरधस्ताद् विहिता घोरा दुष्कृतकर्मणाम्॥

प्रथमं रौरवं नाम शतयोजनमायतम्।  
तावत्प्रमाणविस्तीर्णं तामसं पापपीडितम् ॥

भृशं दुर्गन्धि परुषं कृमिभिर्दारुणैर्युतम्।  
अतिघोरमनिर्देश्यं प्रतिकूलं ततस्ततः ॥

ते चिरं तत्र तिष्ठन्ति न तत्र शयनासने।  
कृमिभिर्भक्ष्यमाणाश्च विष्ठागन्धसमायुताः ॥

एवं प्रमाणमुद्विग्ना यावत् तिष्ठन्ति तत्र ते।  
यातनाभ्यो दशगुणं नरके दुःखमिष्यते॥

तत्र चात्यन्तिकं दुःखमिष्यते च शुभेक्षणे।  
क्रोशन्तश्च रुदन्तश्च वेदनास्तत्र भुञ्जते॥

भ्रमन्ति दुःखमोक्षार्थं ज्ञाता कश्चिन्न विद्यते।  
दुःखस्यान्तरमात्रं तु ज्ञानं वा न च लभ्यते॥

महारौरवसंज्ञं तु द्वितीयं नरकं प्रिये।  
तस्माद् द्विगुणितं विद्धि माने दुःखे च रौरवात्॥

तृतीयं नरकं तत्र कण्टकावनसंज्ञितम्।  
ततो द्विगुणितं तच्च पूर्वाभ्यां दुःखमानयोः॥  
महापातकसंयुक्ता घोरास्तस्मिन् विशन्ति हि॥

अग्निकुण्डमिति ख्यातं चतुर्थं नरकं प्रिये।  
एतद् द्विगुणितं तस्माद् यथानिष्टसुखं तथा॥  
ततो दुःखं हि सुमहदमानुषमिति स्मृतम्।  
भुञ्जते तत्र तत्रैव दुःखं दुष्कृतकारिणः॥

पञ्चकष्टमिति ख्यातं नरकं पञ्चमं प्रिये।  
तत्र दुःखमनिर्देश्यं महाघोरं यथातथम्॥

पञ्चेन्द्रियैरसह्यत्वात् पञ्चकष्टमिति स्मृतम् ।  
भुञ्जते तत्र तत्रैवं दुःखं दुष्कृतकारिणः॥

अमानुषार्हजं दुःखं महाभूतैश्च भुज्यते।  
अतिघोरं चिरं कृत्वा महाभूतानि यान्ति तम्॥

पञ्चकष्टेन हि समं नास्ति दुःखं तथा परम्।  
दुःखस्थानमिति प्राहुः पञ्चकष्टमिति प्रिये॥

एवं त्वेतेषु तिष्ठन्ति प्राणिनो दुःखभागिनः।  
अन्ये च नरकाः सन्त्यवीचिप्रमुखाः प्रिये॥

क्रोशन्तश्च रुदन्तश्च वेदनार्ता भुशातुराः।  
केचिद् भ्रमन्तश्चेष्टन्ते केचिद् धावन्ति चातुराः॥

आधावन्तो निवार्यन्ते शूलहस्तैर्यतस्ततः ।  
रुजार्दितास्तृषायुक्ताः प्राणिनः पापकारिणः ॥

यावत् पूर्वकृतं तावन्न मुच्यन्ते कथंचन।  
कृमिभिर्भक्ष्यमाणाश्च वेदनार्तास्तृषान्विताः ॥

संस्मरन्तः स्वकं पापं कृतमात्मापराधजम्।  
शोचन्तस्तत्र तिष्ठन्ति यावत् पापक्षयं प्रिये॥  
एवं भुक्त्वा तु नरकं मुच्यन्ते पापसंक्षयात्॥

भगवन् कति कालं ते तिष्ठन्ति नरकेषु वै।  
एतद् वेदितुमिच्छामि तन्मे ब्रूहि महेश्वर॥

शतवर्षसहस्राणामादिं कृत्वा हि जन्तवः।  
तिष्ठन्ति नरकावासाः प्रलयान्तमिति स्थितिः॥

भगवंस्तेषु के तत्र तिष्ठन्तीति वद प्रभो॥

रौरवे शतसाहस्रं वर्षाणामिति संस्थितिः।  
मानुषघ्नाः कृतघ्नाश्च तथैवानृतवादिनः ॥

द्वितीये द्विगुणं कालं पच्यन्ते तादृशा नराः।  
महापातकयुक्तास्तु तृतीये दुःखमाप्नुयुः ॥

चतुर्थे परितप्यन्ते यावद् युगविपर्ययः॥

सहन्तस्तादृशं घोरं पञ्चकष्टे तु यादृशम्।  
तत्रास्य चिरदुःखस्य ह्यधोऽन्यान्‌ विद्धि मानुषान्॥

एवं ते नरकान् भुक्त्वा तत्र क्षपितकल्मषाः।  
नरकेभ्यो विमुक्ताश्च जायन्ते कृमिजातियु॥

उद्भेदजेषु वा केचिदत्रापि क्षीणकल्मषाः।  
पुनरेव प्रजायन्ते मृगपक्षिषु शोभने॥  
मृगपक्षिषु तद् भुक्त्वा लभन्ते मानुषं पदम्॥

नानाजातिषु केनैव जायन्ते पापकारिणः॥

तदहं ते प्रवक्ष्यामि यत् त्वमिच्छसि शोभने।  
सर्वदाऽऽत्मा कर्मवशो नानाजातिषु जायते॥

यश्च मांसप्रियो नित्यं काकगृध्रान् स संस्पृशेत्।  
सुरापः सततं मर्त्यः सूकरत्वं व्रजेद् ध्रुवम्॥

अभक्ष्यभक्षणो मर्त्यः काकजातिषु जायते।  
आत्मघ्नो यो नरः कोपात् प्रेतजातिषु तिष्ठति॥

पैशुन्यात् परिवादाच्च कुक्कुटत्वमवाप्नुयात् ।  
नास्तिकश्चैव यो मूर्खो मृगजातिं स गच्छति॥

हिंसाविहारस्तु नरः कृमिकीटेषु जायते।  
अतिमानयुतो नित्यं प्रेत्य गर्दभतां व्रजेत्॥

अगम्यागमनाच्चैव परदारनिषेवणात् ।  
मूषिकत्वं व्रजेन्मर्त्यो नास्ति तत्र विचारणा॥

कृतघ्नो मित्रघाती च शृगालवृकजातिषु।  
कृतघ्नः पुत्रघाती च स्थावरेष्वथ तिष्ठति॥

एवमाद्यशुभं कृत्वा नरा निरयगामिनः।  
तां तां योनिं प्रपद्यन्ते स्वकृतस्यैव कारणात्॥

एवं जातिषु निर्देश्याः प्राणिनः पापकारिणः।  
कथंचित् पुनरुत्पद्य लभन्ते मानुषं पदम्॥

बहुशश्चाग्निसंक्रान्तं लोहं शुचिमयं यथा।  
बहुदुःखाभिसंतप्तस्तथाऽऽत्मा शोध्यते बलात् ॥  
तस्मात् सुदुर्लभं चेति विद्धि जन्मसु मानुषम्॥