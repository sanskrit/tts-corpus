+++
title_full = "007 कर्मोंके फलका वर्णन"
title = "००७ कर्मफलिकोपाख्याने"

+++


कर्मणां च समस्तानां शुभानां भरतर्षभ।  
फलानि महतां श्रेष्ठ प्रब्रूहि परिपृच्छतः ॥ १ ॥

हन्त ते कथयिष्यामि यन्मां पृच्छसि भारत।  
रहस्यं यदृषीणां तु तच्छ्रणुष्व युधिष्ठिर।  
या गतिः प्राप्यते येन प्रेत्यभावे चिरेप्सिता ॥ २ ॥

येन येन शरीरेण यद् यत् कर्म करोति यः।  
तेन तेन शरीरेण तत् तत् फलमुपाश्नुते ॥ ३ ॥

यस्यां यस्यामवस्थायां यत् करोति शुभाशुभम्।  
तस्यां तस्यामवस्थायां भुङ्क्ते जन्मनि जन्मनि ॥ ४ ॥

न नश्यति कृतं कर्म सदा पञ्चेन्द्रियैरिह।  
ते ह्यस्य साक्षिणो नित्यं षष्ठ आत्मा तथैव च॥५॥

चक्षुर्दद्यान्मनो दद्याद् वाचं दद्याच्च सूनृताम्।  
अनुव्रजेदुपासीत स यज्ञः पञ्चदक्षिणः ॥ ६ ॥

यो दद्यादपरिक्लिष्टमन्नमध्वनि वर्तते ।  
श्रान्तायादृष्टपूर्वाय तस्य पुण्यफलं महत् ॥ ७ ॥

स्थण्डिलेषु शयानानां गृहाणि शयनानि च।  
चीरवल्कलसंवीते वासांस्याभरणानि च ॥ ८ ॥

वाहनानि च यानानि योगात्मनि तपोधने।  
अग्नीनुपशयानस्य राज्ञः पौरुषमेव च ॥ ९ ॥

रसानां प्रतिसंहारे सौभाग्यमनुगच्छति ।  
आमिषप्रतिसंहारे पशून् पुत्रांश्च विन्दति ॥ १० ॥

अवाक्‌शिरास्तु यो लम्बेदुदवासं च यो वसेत्।  
सततं चैकशायी यः स लभेतेप्सितां गतिम् ॥ ११ ॥

पाद्यमासनमेवाथ दीपमन्नं प्रतिश्रयम् ।  
दद्यादतिथिपूजार्थं स यज्ञः पञ्चदक्षिणः ॥ १२ ॥

वीरासनं वीरशय्यां वीरस्थानमुपागतः ।  
अक्षयास्तस्य वै लोकाः सर्वकामगमास्तथा ॥ १३ ॥

धनं लभेत दानेन मौनेनाज्ञां विशाम्पते।  
उपभोगांश्च तपसा ब्रह्मचर्येण जीवितम् ॥ १४ ॥

रूपमैश्वर्यमारोग्यमहिंसाफलमश्नुते ।  
फलमूलाशिनो राज्यं स्वर्गः पर्णाशिनां भवेत् ॥ १५ ॥

प्रायोपवेशिनो राजन् सर्वत्र सुखमुच्यते।  
गवाढ्‌यः शाकदीक्षायां स्वर्गगामी तृणाशनः ॥ १६ ॥

स्त्रियस्त्रिषवणं स्नात्वा वायुं पीत्वा क्रतुं लभेत्।  
स्वर्गं सत्येन लभते दीक्षया कुलमुत्तमम् ॥ १७ ॥

सलिलाशी भवेद् यस्तु सदाग्निः संस्कृतो द्विजः।  
मनुं साधयतो राज्यं नाकपृष्ठमनाशके ॥ १८ ॥

उपवासं च दीक्षायामभिषेकं च पार्थिव।  
कृत्वा द्वादश वर्षाणि वीरस्थानाद् विशिष्यते ॥ १९ ॥

अधीत्य सर्ववेदान् वै सद्यो दुःखाद् विमुच्यते।  
मानसं हि चरन् धर्मं स्वर्गलोकमुपाश्नुते ॥ २० ॥

या दुस्त्यजा दुर्मतिभिर्या न जीर्यति जीर्यतः।  
योऽसौ प्राणान्तिको रोगस्तां तृष्णां त्यजतः सुखम् ॥ २१ ॥

यथा धेनुसहस्रेषु वत्सो विन्दति मातरम्।  
एवं पूर्वकृतं कर्म कर्तारमनुगच्छति ॥ २२ ॥

अचोद्यमानानि यथा पुष्पाणि च फलानि च।  
स्वकालं नातिवर्तन्ते तथा कर्म पुरा कृतम् ॥ २३ ॥

जीर्यन्ति जीर्यतः केशा दन्ता जीर्यन्ति जीर्यतः।  
चक्षुःश्रोत्रे च जीर्येते तृष्णैका न तु जीर्यते ॥ २४ ॥

येन प्रीणाति पितरं तेन प्रीतः प्रजापतिः।  
प्रीणाति मातरं येन पृथिवी तेन पूजिता ॥ २५ ॥  
येन प्रीणात्युपाध्यायं तेन स्याद् ब्रह्म पूजितम्।

सर्वे तस्यादृता धर्मा यस्यैते त्रय आदृताः।  
अनादृतास्तु यस्यैते सर्वास्तस्याफलाः क्रियाः ॥ २६ ॥

भीष्मस्यैतद् वचःश्रुत्वा विस्मिताः कुरुपुङ्गवाः।  
आसन् प्रहृष्टमनसः प्रीतिमन्तोऽभवंस्तदा ॥ २७ ॥

यन्मन्त्रे भवति वृथोपयुज्यमाने  
यत् सोमे भवति वृथाभिषूयमाणे।  
यच्चाग्नौ भवति वृथाभिहूयमाने  
तत् सर्वं भवति वृथाभिधीयमाने ॥ २८ ॥

इत्येतदृषिणा प्रोक्तमुक्तवानस्मि यद् विभो।  
शुभाशुभफलप्राप्तौ किमतः श्रोतुमिच्छसि ॥ २९ ॥