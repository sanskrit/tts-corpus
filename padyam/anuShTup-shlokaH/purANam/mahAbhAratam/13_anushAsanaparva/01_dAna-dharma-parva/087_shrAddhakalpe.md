+++
title_full = "087 विविध तिथियोंमें श्राद्ध करनेका फल"
title = "०८७ श्राद्धकल्पे"

+++


चातुर्वर्ण्यस्य धर्मात्मन् धर्माः प्रोक्ता यथा त्वया।  
तथैव मे श्राद्धविधिं कृत्स्नं प्रब्रूहि पार्थिव ॥ १ ॥

युधिष्ठिरेणैवमुक्तो भीष्मः शान्तनवस्तदा ।  
इमं श्राद्धविधिं कृत्स्नं वक्तुं समुपचक्रमे ॥ २ ॥

शृणुष्वावहितो राजन् श्राद्धकर्मविधिं शुभम्।  
धन्यं यशस्यं पुत्रीयं पितृयज्ञं परंतप ॥ ३ ॥

देवासुरमनुष्याणां गन्धर्वोरगरक्षसाम् ।  
पिशाचकिन्नराणां च पूज्या वै पितरः सदा ॥ ४ ॥

पितॄन् पूज्यादितः पश्चाद्देवतास्तर्पयन्ति वै।  
तस्मात् तान् सर्वयज्ञेन पुरुषः पूजयेत् सदा ॥ ५ ॥

अन्वाहार्यं महाराज पितॄणां श्राद्धमुच्यते।  
तस्माद् विशेषविधिना विधिः प्रथमकल्पितः ॥ ६ ॥

सर्वेष्वहःसु प्रीयन्ते कृते श्राद्धे पितामहाः।  
प्रवक्ष्यामि तु ते सर्वांस्तिथ्यातिथ्यगुणागुणान् ॥ ७ ॥

येष्वहःसु कृतैः श्राद्धैर्यत् फलं प्राप्यतेऽनघ।  
तत् सर्वं कीर्तयिष्यामि यथावत् तन्निबोध मे ॥ ८ ॥

पितॄनर्च्य प्रतिपदि प्राप्नुयात् सुगृहे स्त्रियः।  
अभिरूपप्रजायिन्यो दर्शनीया बहुप्रजाः ॥ ९ ॥

स्त्रियो द्वितीयां जायन्ते तृतीयायां तु वाजिनः।  
चतुर्थ्यां क्षुद्रपशवो भवन्ति बहवो गृहे ॥ १० ॥

पञ्चम्यां बहवः पुत्रा जायन्ते कुर्वतां नृप।  
कुर्वाणास्तु नराः षष्ठ्यां भवन्ति द्युतिभागिनः ॥ ११ ॥

कृषिभागी भवेच्छ्राद्धं कुर्वाणः सप्तमीं नृप।  
अष्टम्यां तु प्रकुर्वाणो वाणिज्ये लाभमाप्नुयात् ॥ १२ ॥

नवम्यां कुर्वतः श्राद्धं भवत्येकशफं बहु।  
विवर्धन्ते तु दशमीं गावः श्राद्धान् विकुर्वतः ॥ १३ ॥

कुप्यभागी भवेन्मर्त्यः कुर्वन्नेकादशीं नृप।  
ब्रह्मवर्चस्विनः पुत्रा जायन्ते तस्य वेश्मनि ॥ १४ ॥

द्वादश्यामीहमानस्य नित्यमेव प्रदृश्यते ।  
रजतं बहुवित्तं च सुवर्णं च मनोरमम् ॥ १५ ॥

ज्ञातीनां तु भवेच्छ्रेष्ठः कुर्वन् श्राद्धं त्रयोदशीम्।  
अवश्यं तु युवानोऽस्य प्रमीयन्ते नरा गृहे ॥ १६ ॥  
युद्धभागी भवेन्मर्त्यः कुर्वन् श्राद्धं चतुर्दशीम्।  
अमावास्यां तु निर्वापात् सर्वकामानवाप्नुयात् ॥ १७ ॥

कृष्णपक्षे दशम्यादौ वर्जयित्वा चतुर्दशीम्।  
श्राद्धकर्मणि तिथ्यस्तु प्रशस्ता न तथेतराः ॥ १८ ॥

यथा चैवापरः पक्षः पूर्वपक्षाद् विशिष्यते।  
तथा श्राद्धस्य पूर्वाह्णादपराह्णो विशिष्यते ॥ १९ ॥