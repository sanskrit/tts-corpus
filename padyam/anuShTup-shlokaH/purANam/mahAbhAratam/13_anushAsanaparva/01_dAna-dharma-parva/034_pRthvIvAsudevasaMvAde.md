+++
title_full = "034 श्रेष्ठ ब्राह्मणोंकी प्रशंसा"
title = "०३४ पृथ्वीवासुदेवसंवादे"

+++


ब्राह्मणानेव सततं भृशं सम्परिपूजयेत्।  
एते हि सोमराजान ईश्वराः सुखदुःखयोः ॥ १ ॥

एते भोगैरलङ्कारैरन्यैश्चैव किमिच्छकैः ।  
सदा पूज्या नमस्कारै रक्ष्याश्च पितृवन्नृपैः ॥ २ ॥  
ततो राष्ट्रस्य शान्तिर्हि भूतानामिव वासवात्।

जायतां ब्रह्मवर्चस्वी राष्ट्रे वै ब्राह्मणः शुचिः ॥ ३ ॥  
महारथश्च राजन्य एष्टव्यः शत्रुतापनः।

ब्राह्मणं जातिसम्पन्नं धर्मज्ञं संशितव्रतम् ॥ ४ ॥  
वासयेत गृहे राजन् न तस्मात् परमस्ति वै।

ब्राह्मणेभ्यो हविर्दत्तं प्रतिगृह्णन्ति देवताः ॥ ५ ॥  
पितरः सर्वभूतानां नैतेभ्यो विद्यते परम्।

आदित्यश्चन्द्रमा वायुरापो भूरम्बरं दिशः ॥ ६ ॥  
सर्वे ब्राह्मणमाविश्य सदान्नमुपभुञ्जते ।

न तस्याश्नन्ति पितरो यस्य विप्रा न भुञ्जते ॥ ७ ॥  
देवाश्चाप्यस्य नाश्नन्ति पापस्य ब्राह्मणद्विषः।

ब्राह्मणेषु तु तुष्टेषु प्रीयन्ते पितरः सदा ॥ ८ ॥  
तथैव देवता राजन् नात्र कार्या विचारणा।

तथैव तेऽपि प्रीयन्ते येषां भवति तद्धविः ॥ ९ ॥  
न च प्रेत्य विनश्यन्ति गच्छन्ति च परां गतिम्।

येन येनैव हविषा ब्राह्मणांस्तर्पयेन्नरः ॥ १० ॥  
तेन तेनैव प्रीयन्ते पितरो देवतास्तथा।

ब्राह्मणादेव तद् भूतं प्रभवन्ति यतः प्रजाः ॥ ११ ॥  
यतश्चायं प्रभवति प्रेत्य यत्र च गच्छति।  
वेदैष मार्गं स्वर्गस्य तथैव नरकस्य च ॥ १२ ॥  
आगतानागते चोभे ब्राह्मणो द्विपदं वरः।  
ब्राह्मणो भरतश्रेष्ठ स्वधर्मं चैव वेद यः ॥ १३ ॥

ये चैनमनुवर्तन्ते ते न यान्ति पराभवम्।  
न ते प्रेत्य विनश्यन्ति गच्छन्ति न पराभवम् ॥ १४ ॥

यद् ब्राह्मणमुखात् प्राप्तं प्रतिगृह्णन्ति वै वचः।  
भूतात्मानो महात्मानस्ते न यान्ति पराभवम् ॥ १५ ॥

क्षत्रियाणां प्रतपतां तेजसा च बलेन च।  
ब्राह्मणेष्वेव शाम्यन्ति तेजांसि च बलानि च ॥ १६ ॥

भृगवस्तालजंघांश्च नीपानाङ्गिरसोऽजयन् ।  
भरद्वाजो वैहतव्यानैलांश्च भरतर्षभ ॥ १७ ॥

चित्रायुधांश्चाप्यजयन्नेते कृष्णाजिनध्वजाः ।  
प्रक्षिप्याथ च कुम्भान् वै पारगामिनमारभेत् ॥ १८ ॥

यत् किंचित्‌ कथ्यते लोके श्रूयते पठ्‌यतेऽपि वा।  
सर्वं तद् ब्राह्मणेष्वेव गूढोऽग्निरिव दारुषु ॥ १९ ॥

अत्राप्युदाहरन्तीममितिहासं पुरातनम् ।  
संवादं वासुदेवस्य पृथ्व्याश्च भरतर्षभ ॥ २० ॥

मातरं सर्वभूतानां पृच्छे त्वां संशयं शुभे।  
केनस्वित् कर्मणा पापं व्यपोहति नरो गृही ॥ २१ ॥

ब्राह्मणानेव सेवेत पवित्रं ह्येतदुत्तमम्।  
ब्राह्मणान् सेवमानस्य रजः सर्वं प्रणश्यति।  
अतो भूतिरतः कीर्तिरतो बुद्धिः प्रजायते ॥ २२ ॥

महारथश्च राजन्य एष्टव्यः शत्रुतापनः।  
इति मां नारदः प्राह सततं सर्वभूतये ॥ २३ ॥

ब्राह्मणं जातिसम्पन्नं धर्मज्ञं संशितं शुचिम्।  
अपरेषां परेषां च परेभ्यश्चैव येऽपरे ॥ २४ ॥  
ब्राह्मणा यं प्रशंसन्ति स मनुष्यः प्रवर्धते।  
अथ यो ब्राह्मणान् क्रुष्टः पराभवति सोऽचिरात् ॥ २५ ॥

यथा महार्णवे क्षिप्त आमलोष्टो विनश्यति।  
तथा दुश्चरितं सर्वं पराभावाय कल्पते ॥ २६ ॥

पश्य चन्द्रे कृतं लक्ष्म समुद्रो लवणोदकः।  
तथा भगसहस्रेण महेन्द्रः परिचिह्नितः ॥ २७ ॥  
तेषामेव प्रभावेण सहस्रनयनो ह्यसौ।  
शतक्रतुः समभवत् पश्य माधव यादृशम् ॥ २८ ॥

इच्छन् कीर्तिं च भूतिं च लोकांश्च मधुसूदन।  
ब्राह्मणानुमते तिष्ठेत् पुरुषः शुचिरात्मवान् ॥ २९ ॥

इत्येतद् वचनं श्रुत्वा मेदिन्या मधुसूदनः।  
साधु साध्विति कौरव्य मेदिनीं प्रत्यपूजयत् ॥ ३० ॥

एतां श्रुत्वोपमां पार्थ प्रयतो ब्राह्मणर्षभान्।  
सततं पूजयेथास्त्वं ततः श्रेयोऽभिपत्स्यसे ॥ ३१ ॥