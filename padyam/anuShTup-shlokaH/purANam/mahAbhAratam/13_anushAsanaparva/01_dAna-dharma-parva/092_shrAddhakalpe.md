+++
title_full = "092 पितर और देवताओंका श्राद्धान्नसे अजीर्ण होकर ब्रह्माजीके पास जाना और अग्निके द्वारा अजीर्णका निवारण, श्राद्धसे तृप्त हुए पितरोंका आशीर्वाद"
title = "०९२ श्राद्धकल्पे"

+++


तथा निमौ प्रवृत्ते तु सर्व एव महर्षयः।  
पितृयज्ञं तु कुर्वन्ति विधिदृष्टेन कर्मणा ॥ १ ॥

ऋषयो धर्मनित्यास्तु कृत्वा निवपनान्युत।  
तर्पणं चाप्यकुर्वन्त तीर्थाम्भोभिर्यतव्रताः ॥ २ ॥

निवापैर्दीयमानैश्च चातुर्वर्ण्येन भारत ।  
तर्पिताः पितरो देवास्तत्रान्नं जरयन्ति वै ॥ ३ ॥  
अजीर्णैस्त्वभिहन्यन्ते ते देवाः पितृभिः सह।  
सोममेवाभ्यपद्यन्त तदा ह्यन्नाभिपीडिताः ॥ ४ ॥

तेऽब्रुवन् सोममासाद्य पितरोऽजीर्णपीडिताः ।  
निवापान्नेन पीड्‌यामः श्रेयो नोऽत्र विधीयताम् ॥ ५ ॥

तान् सोमः प्रत्युवाचाथ श्रेयश्चेदीप्सितं सुराः।  
स्वयम्भूसदनं यात स वः श्रेयोऽभिधास्यति ॥ ६ ॥

ते सोमवचनाद् देवाः पितृभिः सह भारत।  
मेरुशृंगे समासीनं पितामहमुपागमन् ॥ ७ ॥

निवापान्नेन भगवन् भृशं पीड्‌यामहे वयम्।  
प्रसादं कुरु नो देव श्रेयो नः संविधीयताम् ॥ ८ ॥

इति तेषां वचः श्रुत्वा स्वयम्भूरिदमब्रवीत्।  
एष मे पार्श्वतो वह्निर्युष्मच्छ्रेयोऽभिधास्यति ॥ ९ ॥

सहितास्तात भोक्ष्यामो निवापे समुपस्थिते।  
जरयिष्यथ चाप्यन्नं मया सार्धं न संशयः ॥ १० ॥

एतच्छ्रुत्वा तु पितरस्ततस्ते विज्वराऽभवन्।  
एतस्मात् कारणाच्चाग्नेः प्राक् तावद् दीयते नृप ॥ ११ ॥

निवप्ते चाग्निपूर्वं वै निवापे पुरुषर्षभ।  
न ब्रह्मराक्षसास्तं वै निवापं धर्षयन्त्युत ॥ १२ ॥

रक्षांसि चापवर्तन्ते स्थिते देवे हुताशने।  
पूर्वं पिण्डं पितुर्दद्यात् ततो दद्यात् पितामहे ॥ १३ ॥

प्रपितामहाय च तत एष श्राद्धविधिः स्मृतः।  
ब्रूयाच्छ्राद्धे च सावित्रीं पिण्डे पिण्डे समाहितः ॥ १४ ॥

सोमायेति च वक्तव्यं तथा पितृमतेति च।  
रजस्वला च या नारी व्यंगिता कर्णयोश्च या।  
निवापे नोपतिष्ठेत संग्राह्या नान्यवंशजा ॥ १५ ॥

जलं प्रतरमाणश्च कीर्तयेत पितामहान्।  
नदीमासाद्य कुर्वीत पितॄणां पिण्डतर्पणम् ॥ १६ ॥

पूर्वं स्ववंशजानां तु कृत्वाद्भिस्तर्पणं पुनः।  
सुहृत्सम्बन्धिवर्गाणां ततो दद्याज्जलाञ्जलिम् ॥ १७ ॥

कल्माषगोयुगेनाथ युक्तेन तरतो जलम्।  
पितरोऽभिलषन्ते वै नावं चाप्यधिरोहिताः ॥ १८ ॥

सदा नावि जलं तज्ज्ञाः प्रयच्छन्ति समाहिताः।  
मासार्धे कृष्णपक्षस्य कुर्यान्निर्वपणानि वै ॥ १९ ॥  
पुष्टिरायुस्तथा वीर्यं श्रीश्चैव पितृभक्तितः।

पितामहः पुलस्त्यश्च वसिष्ठः पुलहस्तथा ॥ २० ॥  
अंगिराश्च क्रतुश्चैव कश्यपश्च महानृषिः।  
एते कुरुकुलश्रेष्ठ महायोगेश्वराः स्मृताः ॥ २१ ॥  
एते च पितरो राजन्नेष श्राद्धविधिः परः।

प्रेतास्तु पिण्डसम्बन्धान्मुच्यन्ते तेन कर्मणा ॥ २२ ॥  
इत्येषा पुरुषश्रेष्ठ श्राद्धोत्पत्तिर्यथागमम् ।  
व्याख्याता पूर्वनिर्दिष्टा दानं वक्ष्याम्यतः परम् ॥ २३ ॥