+++
title_full = "020 अष्टावक्र और उत्तर दिशाका संवाद"
title = "०२० अष्टावक्रदिक्संवादे"

+++


अथ सा स्त्री तमुवाच बाढमेवं भवत्विति।  
तैलं दिव्यमुपादाय स्नानशाटीमुपानयत् ॥ १ ॥

अनुज्ञाता च मुनिना सा स्त्री तेन महात्मना।  
अथास्य तैलेनाङ्गानि सर्वाण्येवाभ्यमृक्षत ॥ २ ॥

शनैश्चोत्सादितस्तत्र स्नानशालामुपागमत् ।  
भद्रासनं ततश्चित्रमृषिरन्वगमन्नवम् ॥ ३ ॥

अथोपविष्टश्च यदा तस्मिन् भद्रासने तदा।  
स्नापयामास शनकैस्तमृषिं सुखहस्तवत् ॥ ४ ॥

दिव्यं च विधिवच्चक्रे सोपचारं मुनेस्तदा।  
स तेन सुसुखोष्णेन तस्या हस्तसुखेन च ॥ ५ ॥  
व्यतीतां रजनीं कृत्स्नां नाजानात् स महाव्रतः।

तत उत्थाय स मुनिस्तदा परमविस्मितः ॥ ६ ॥  
पूर्वस्यां दिशि सूर्यं च सोऽपश्यदुदितं दिवि।  
तस्य बुद्धिरियं किं नु मोहस्तत्त्वमिदं भवेत् ॥ ७ ॥

अथोपास्य सहस्रांशुं किं करोमीत्युवाच ताम्।  
सा चामृतरसप्रख्यं ऋषेरन्नमुपाहरत् ॥ ८ ॥

तस्य स्वादुतयान्नस्य न प्रभूतं चकार सः।  
व्यगमच्चाप्यहःशेषं ततः संध्यागमत् पुनः ॥ ९ ॥

अथ सा स्त्री भगवन्तं सुप्यतामित्यचोदयत्।  
तत्र वै शयने दिव्ये तस्य तस्याश्च कल्पिते ॥ १० ॥

पृथक् चैव तथा सुप्तौ सा स्त्री स च मुनिस्तदा।  
तथार्धरात्रे सा स्त्री तु शयनं तदुपागमत् ॥ ११ ॥

न भद्रे परदारेषु मनो मे सम्प्रसज्जति।  
उत्तिष्ठ भद्रे भद्रं ते स्वयं वै विरमस्व च॥१२॥

सा तदा तेन विप्रेण तथा तेन निवर्तिता।  
स्वतन्त्रास्मीत्युवाचर्षिं न धर्मच्छलमस्ति ते ॥ १३ ॥

नास्ति स्वतन्त्रता स्त्रीणामस्वतन्त्रा हि योषितः।  
प्रजापतिमतं ह्येतन्न स्त्री स्वातन्त्र्यमर्हति ॥ १४ ॥

बाधते मैथुनं विप्र मम भक्तिं च पश्य वै।  
अधर्मं प्राप्स्यसे विप्र यन्मां त्वं नाभिनन्दसि ॥ १५ ॥

हरन्ति दोषजातानि नरं जातं यथेच्छकम्।  
प्रभवामि सदा धृत्या भद्रे स्वशयनं व्रज ॥ १६ ॥

शिरसा प्रणमे विप्र प्रसादं कर्तुमर्हसि।  
भूमौ निपतमानायाः शरणं भव मेऽनघ ॥ १७ ॥

यदि वा दोषजातं त्वं परदारेषु पश्यसि।  
आत्मानं स्पर्शयाम्यद्य पाणिं गृह्णीष्व मे द्विज ॥ १८ ॥

न दोषो भविता चैव सत्येनैतद् ब्रवीम्यहम्।  
स्वतन्त्रां मां विजानीहि योऽधर्मः सोऽस्तु वै मयि।  
त्वय्यावेशितचित्ता च स्वतन्त्रास्मि भजस्व माम् ॥ १९ ॥

स्वतन्त्रा त्वं कथं भद्रे ब्रूहि कारणमत्र वै।  
नास्ति त्रिलोके स्त्री काचिद् या वै स्वातन्त्र्यमर्हति ॥ २० ॥

पिता रक्षति कौमारे भर्ता रक्षति यौवने।  
पुत्राश्च स्थाविरे काले नास्ति स्त्रीणां स्वतन्त्रता ॥ २१ ॥

कौमारं ब्रह्मचर्यं मे कन्यैवास्मि न संशयः।  
पत्नीं कुरुष्व मां विप्र श्रद्धां विजहि मा मम॥२२॥

यथा मम तथा तुभ्यं यथा तुभ्यं तथा मम।  
जिज्ञासेयमृषेस्तस्य विघ्नः सत्यं न किं भवेत् ॥ २३ ॥

आश्चर्यं परमं हीदं किं नु श्रेयो हि मे भवेत्।  
दिव्याभरणवस्त्रा हि कन्येयं मामुपस्थिता ॥ २४ ॥

किं त्वस्याः परमं रूपं जीर्णमासीत् कथं पुनः।  
कन्यारूपमिहाद्यैवं किमिवात्रोत्तरं भवेत् ॥ २५ ॥

यथा परं शक्तिधृतेर्न व्युत्थास्ये कथंचन।  
न रोचते हि व्युत्थानं सत्येनासादयाम्यहम् ॥ २६ ॥