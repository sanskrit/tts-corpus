+++
title_full = "049 नाना प्रकारके पुत्रोंका वर्णन"
title = "०४९ पुत्रप्रतिनिधिकथने"

+++


ब्रूहि तात कुरुश्रेष्ठ वर्णानां त्वं पृथक् पृथक्।  
कीदृश्यां कीदृशाश्चापि पुत्राः कस्य च के च ते॥१॥

विप्रवादाः सुबहवः श्रूयन्ते पुत्रकारिताः।  
अत्र नो मुह्यतां राजन् संशयं छेत्तुमर्हसि ॥ २ ॥

आत्मा पुत्रश्च विज्ञेयस्तस्यानन्तरजश्च यः।  
निरुक्तजश्च विज्ञेयः सुतः प्रसृतजस्तथा ॥ ३ ॥

पतितस्य तु भार्याया भर्त्रा सुसमवेतया।  
तथा दत्तकृतौ पुत्रावध्यूढश्च तथापरः ॥ ४ ॥

षडपध्वंसजाश्चापि कानीनापसदास्तथा ।  
इत्येते वै समाख्यातास्तान् विजानीहि भारत ॥ ५ ॥

षडपध्वंसजाः के स्युः के वाप्यपसदास्तथा।  
एतत् सर्वं यथातत्त्वं व्याख्यातुं मे त्वमर्हसि ॥ ६ ॥

त्रिषु वर्णेषु ये पुत्रा ब्राह्मणस्य युधिष्ठिर।  
वर्णयोश्च द्वयोः स्यातां यौ राजन्यस्य भारत ॥ ७ ॥  
एको विड्वर्ण एवाथ तथात्रैवोपलक्षितः।  
षडपध्वंसजास्ते हि तथैवासपदान् शृणु ॥ ८ ॥

चाण्डालो व्रात्यवैद्यौ च ब्राह्मण्यां क्षत्रियासु च।  
वैश्यायां चैव शूद्रस्य लक्ष्यन्तेऽपसदास्त्रयः ॥ ९ ॥

मागधो वामकश्चैव द्वौ वैश्यस्योपलक्षितौ।  
ब्राह्मण्यां क्षत्रियायां च क्षत्रियस्यैक एव तु ॥ १० ॥  
ब्राह्मण्यां लक्ष्यते सूत इत्येतेऽपसदाः स्मृताः।  
पुत्रा ह्येते न शक्यन्ते मिथ्याकर्तुं नराधिप ॥ ११ ॥

क्षेत्रजं केचिदेवाहुः सुतं केचित्तु शुक्रजम्।  
तुल्यावेतौ सुतौ कस्य सन्मे ब्रूहि पितामह ॥ १२ ॥

रेतजो वा भवेत् पुत्रस्त्यक्तो वा क्षेत्रजो भवेत्।  
अध्यूढः समयं भित्त्वेत्येतदेव निबोध मे ॥ १३ ॥

रेतजं विद्म वै पुत्रं क्षेत्रजस्यागमः कथम्।  
अध्यूढं विद्म वै पुत्रं भित्त्वा तु समयं कथम्॥१४॥

आत्मजं पुत्रमुत्पाद्य यस्त्यजेत् कारणान्तरे।  
न तत्र कारणं रेतः स क्षेत्रस्वामिनो भवेत् ॥ १५ ॥

पुत्रकामो हि पुत्रार्थे यां वृणीते विशाम्पते।  
क्षेत्रजं तु प्रमाणं स्यान्न वै तत्रात्मजः सुतः ॥ १६ ॥

अन्यत्र क्षेत्रजः पुत्रो लक्ष्यते भरतर्षभ।  
न ह्यात्मा शक्यते हन्तुं दृष्टान्तोपगतो ह्यसौ ॥ १७ ॥

क्वचिच्च कृतकः पुत्रः संग्रहादेव लक्ष्यते।  
न तत्र रेतः क्षेत्रं वा यत्र लक्ष्येत भारत॥१८॥

कीदृशः कृतकः पुत्रः संग्रहादेव लक्ष्यते।  
शुक्रं क्षेत्रं प्रमाणं वा यत्र लक्ष्यं न भारत॥१९।

मातापितृभ्यां यस्त्यक्तः पथि यस्तं प्रकल्पयेत्।  
न चास्य मातापितरौ ज्ञायेतां स हि कृत्रिमः ॥ २० ॥

अस्वामिकस्य स्वामित्वं यस्मिन् सम्प्रति लक्ष्यते।  
यो वर्णः पोषयेत् तं च तद्वर्णस्तस्य जायते ॥ २१ ॥

कथमस्य प्रयोक्तव्यः संस्कारः कस्य वा कथम्।  
देया कन्या कथं चेति तन्मे ब्रूहि पितामह ॥ २२ ॥

आत्मवत्‌ तस्य कुर्वीत संस्कारं स्वामिवत्‌ तथा।  
त्यक्तो मातापितृभ्यां यः सवर्णं प्रतिपद्यते ॥ २३ ॥

तद्‌गोत्रबन्धुजं तस्य कुर्यात् संस्कारमच्युत।  
अथ देया तु कन्या स्यात् तद्वर्णस्य युधिष्ठिर ॥ २४ ॥

संस्कर्तुं वर्णगोत्रं च मातृवर्णविनिश्चये।  
कानीनाध्यूढजौ वापि विज्ञेयौ पुत्र किल्बिषौ ॥ २५ ॥

तावपि स्वाविव सुतौ संस्कार्याविति निश्चयः।  
क्षेत्रजो वाप्यपसदो येऽध्यूढास्तेषु चाप्युत ॥ २६ ॥  
आत्मवद्‌ वै प्रयुञ्जीरन् संस्कारान् ब्राह्मणादयः।  
धर्मशास्त्रेषु वर्णानां निश्चयोऽयं प्रदृश्यते ॥ २७ ॥  
एतत्‌ ते सर्वमाख्यातं किं भूयः श्रोतुमिच्छसि ॥ २८ ॥