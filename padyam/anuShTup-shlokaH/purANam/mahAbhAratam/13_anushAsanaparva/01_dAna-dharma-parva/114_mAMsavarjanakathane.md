+++
title_full = "114 हिंसा और मांसभक्षणकी घोर निन्दा"
title = "११४ मांसवर्जनकथने"

+++


ततो युधिष्ठिरो राजा शरतल्पे पितामहम्।  
पुनरेव महातेजाः पप्रच्छ वदतां वरः ॥ १ ॥

ऋषयो ब्राह्मणा देवाः प्रशंसन्ति महामते।  
अहिंसालक्षणं धर्मं वेदप्रामाण्यदर्शनात् ॥ २ ॥  
कर्मणा मनुजः कुर्वन् हिंसां पार्थिवसत्तम।  
वाचा च मनसा चैव कथं दुःखात् प्रमुच्यते ॥ ३ ॥

चतुर्विधेयं निर्दिष्टा ह्यहिंसा ब्रह्मवादिभिः।  
एकैकतोऽपि विभ्रष्टा न भवत्यरिसूदन ॥ ४ ॥

यथा सर्वश्चतुष्पाद् वै त्रिभिः पादैर्न तिष्ठति।  
तथैवेयं महीपाल कारणैः प्रोच्यते त्रिभिः ॥ ५ ॥

यथा नागपदेऽन्यानि पदानि पदगामिनाम्।  
सर्वाण्येवापिधीयन्ते पदजातानि कौञ्जरे ॥ ६ ॥  
एवं लोकेष्वहिंसा तु निर्दिष्टा धर्मतः पुरा।

कर्मणा लिप्यते जन्तुर्वाचा च मनसापि च ॥ ७ ॥  
पूर्वं तु मनसा त्यक्त्वा तथा वाचाथ कर्मणा।  
न भक्षयति यो मांसं त्रिविधं स विमुच्यते ॥ ८ ॥

त्रिकारणं तु निर्दिष्टं श्रूयते ब्रह्मवादिभिः।  
मनो वाचि तथाऽऽस्वादे दोषा ह्येषु प्रतिष्ठिताः ॥ ९ ॥

न भक्षयन्त्यतो मांसं तपोयुक्ता मनीषिणः।  
दोषांस्तु भक्षणे राजन् मांसस्येह निबोध मे ॥ १० ॥

पुत्रमांसोपमं जानन् खादते योऽविचक्षणः।  
मांसं मोहसमायुक्तः पुरुषः सोऽधमः स्मृतः ॥ ११ ॥

पितृमातृसमायोगे पुत्रत्वं जायते यथा।  
हिंसां कृत्वावशः पापो भूयिष्ठं जायते तथा ॥ १२ ॥

रसं च प्रतिजिह्वाया ज्ञानं प्रज्ञायते यथा।  
तथा शास्त्रेषु नियतं रागो ह्यास्वादिताद् भवेत् ॥ १३ ॥

संस्कृतासंस्कृताः पक्वा लवणालवणास्तथा ।  
प्रजायन्ते यथा भावास्तथा चित्तं निरुध्यते ॥ १४ ॥

भेरीमृदंगशब्दांश्च तन्त्रीशब्दांश्च पुष्कलान् ।  
निषेविष्यन्ति वै मन्दा मांसभक्षाः कथं नराः ॥ १५ ॥

(परेषां धनधान्यानां हिंसकास्तावकास्तथा ।  
प्रशंसकाश्च मांसस्य नित्यं स्वर्गे बहिष्कृताः॥)

अचिन्तितमनिर्दिष्टमसंकल्पितमेव च ।  
रसगृद्ध्याभिभूता ये प्रशंसन्ति फलार्थिनः ॥ १६ ॥

(भस्म विष्ठा कृमिर्वापि निष्ठा यस्येदृशी ध्रुवा।  
स कायः परपीडाभिः कथं धार्यो विपश्चिता॥)  
प्रशंसा ह्येव मांसस्य दोषकर्मफलान्विता ॥ १७ ॥

जीवितं हि परित्यज्य बहवः साधवो जनाः।  
स्वमांसैः परमांसानि परिपाल्य दिवं गताः ॥ १८ ॥

एवमेषा महाराज चतुर्भिः कारणैर्वृता।  
अहिंसा तव निर्दिष्टा सर्वधर्मानुसंहिता ॥ १९ ॥