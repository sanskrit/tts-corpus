+++
title_full = "106 मास, पक्ष एवं तिथिसम्बन्धी विभिन्न व्रतोपवासके फलका वर्णन"
title = "१०६ उपवासविधौ"

+++


सर्वेषामेव वर्णानां म्लेच्छानां च पितामह।  
उपवासे मतिरियं कारणं च न विद्महे ॥ १ ॥

ब्रह्मक्षत्रेण नियमाश्चर्तव्या इति नः श्रुतम्।  
उपवासे कथं तेषां कृत्यमस्ति पितामह ॥ २ ॥

नियमांश्चोपवासांश्च सर्वेषां ब्रूहि पार्थिव।  
आप्नोति कां गतिं तात उपवासपरायणः ॥ ३ ॥

उपवासः परं पुण्यमुपवासः परायणम्।  
उपोष्येह नरश्रेष्ठ किं फलं प्रतिपद्यते ॥ ४ ॥

अधर्मान्मुच्यते केन धर्ममाप्नोति वा कथम्।  
स्वर्गं पुण्यं च लभते कथं भरतसत्तम ॥ ५ ॥

उपोष्य चापि किं तेन प्रदेयं स्यान्नराधिप।  
धर्मेण च सुखानर्थाल्लँभेद् येन ब्रवीहि तम् ॥ ६ ॥

एवं ब्रुवाणं कौन्तेयं धर्मज्ञं धर्मतत्त्ववित्।  
धर्मपुत्रमिदं वाक्यं भीष्मः शान्तनवोऽब्रवीत् ॥ ७ ॥

इदं खलु मया राजन् श्रुतमासीत् पुरातनम्।  
उपवासविधौ श्रेष्ठा गुणा ये भरतर्षभ ॥ ८ ॥

ऋषिमंगिरसं पूर्वं पृष्टवानस्मि भारत।  
यथा मां त्वं तथैवाहं पृष्टवांस्तं तपोधनम् ॥ ९ ॥

प्रश्नमेतं मया पृष्टो भगवानग्निसम्भवः।  
उपवासविधिं पुण्यमाचष्ट भरतर्षभ ॥ १० ॥

ब्रह्मक्षत्रे त्रिरात्रं तु विहितं कुरुनन्दन।  
द्विस्त्रिरात्रमथैकाहं निर्दिष्टं पुरुषर्षभ ॥ ११ ॥

वैश्याः शूद्राश्च यन्मोहादुपवासं प्रचक्रिरे।  
त्रिरात्रं वा द्विरात्रं वा तयोर्व्युष्टिर्न विद्यते ॥ १२ ॥

चतुर्थभक्तक्षपणं वैश्ये शूद्रे विधीयते।  
त्रिरात्रं न तु धर्मज्ञैर्विहितं धर्मदर्शिभिः ॥ १३ ॥

पञ्चम्यां वापि षष्ठ्यां च पौर्णमास्यां च भारत।  
उपोष्य एकभक्तेन नियतात्मा जितेन्द्रियः ॥ १४ ॥  
क्षमावान् रूपसम्पन्नः श्रुतवांश्चैव जायते।  
नानपत्यो भवेत् प्राज्ञो दरिद्रो वा कदाचन ॥ १५ ॥

यजिष्णुः पञ्चमीं षष्ठीं कुले भोजयते द्विजान्।  
अष्टमीमथ कौरव्य कृष्णपक्षे चतुर्दशीम् ॥ १६ ॥  
उपोष्य व्याधिरहितो वीर्यवानभिजायते ।

मार्गशीर्षं तु यो मासमेकभक्तेन संक्षिपेत् ॥ १७ ॥  
भोजयेच्च द्विजान् शक्त्या स मुच्येद् व्याधिकिल्बिषैः।

सर्वकल्याणसम्पूर्णः सर्वौषधिसमन्वितः ॥ १८ ॥  
उपोष्य व्याधिरहितो वीर्यवानभिजायते ।  
कृषिभागी बहुधनो बहुधान्यश्च जायते ॥ १९ ॥

पौषमासं तु कौन्तेय भक्तेनैकेन यः क्षिपेत्।  
सुभगो दर्शनीयश्च यशोभागी च जायते ॥ २० ॥

माघं तु नियतो मासमेकभक्तेन यः क्षिपेत्।  
श्रीमत्कुले ज्ञातिमध्ये स महत्त्वं प्रपद्यते ॥ २१ ॥

भगदैवतमासं तु एकभक्तेन यः क्षिपेत्।  
स्त्रीषु वल्लभतां याति वश्याश्चास्य भवन्ति ताः ॥ २२ ॥

चैत्रं तु नियतो मासमेकभक्तेन यः क्षिपेत्।  
सुवर्णमणिमुक्ताढ्‌ये कुले महति जायते ॥ २३ ॥

निस्तरेदेकभक्तेन वैशाखं यो जितेन्द्रियः।  
नरो वा यदि वा नारी ज्ञातीनां श्रेष्ठतां व्रजेत्॥२४॥

ज्येष्ठामूलं तु यो मासमेकभक्तेन संक्षिपेत्।  
ऐश्वर्यमतुलं श्रेष्ठं पुमान् स्त्री वा प्रपद्यते ॥ २५ ॥

आषाढमेकभक्तेन स्थित्वा मासमतन्द्रितः ।  
बहुधान्यो बहुधनो बहुपुत्रश्च जायते ॥ २६ ॥

श्रावणं नियतो मासमेकभक्तेन यः क्षिपेत्।  
यत्र तत्राभिषेकेण युज्यते ज्ञातिवर्धनः ॥ २७ ॥

प्रौष्ठपदं तु यो मासमेकाहारो भवेन्नरः।  
गवाढ्‌यं स्फीतमचलमैश्वर्यं प्रतिपद्यते ॥ २८ ॥

तथैवाश्वयुजं मासमेकभक्तेन यः क्षिपेत्।  
मृजावान् वाहनाढ्‌यश्च बहुपुत्रश्च जायते ॥ २९ ॥

कार्तिकं तु नरो मासं यः कुर्यादेकभोजनम्।  
शूरश्च बहुभार्यश्च कीर्तिमांश्चैव जायते ॥ ३० ॥

इति मासा नरव्याघ्र क्षिपतां परिकीर्तिताः।  
तिथीनां नियमा ये तु शृणु तानपि पार्थिव ॥ ३१ ॥

पक्षे पक्षे गते यस्तु भक्तमश्नाति भारत।  
गवाढ्‌यो बहुपुत्रश्च बहुभार्यः स जायते ॥ ३२ ॥

मासि मासि त्रिरात्राणि कृत्वा वर्षाणि द्वादश।  
गणाधिपत्यं प्राप्नोति निःसपत्नमनाविलम् ॥ ३३ ॥

एते तु नियमाः सर्वे कर्तव्याः शरदो दश।  
द्वे चान्ये भरतश्रेष्ठ प्रवृत्तिमनुवर्तता ॥ ३४ ॥

यस्तु प्रातस्तथा सायं भुञ्जानो नान्तरा पिबेत्।  
अहिंसानिरतो नित्यं जुह्वानो जातवेदसम् ॥ ३५ ॥  
षड्भिः स वर्षैर्नृपते सिध्यते नात्र संशयः।  
अग्निष्टोमस्य यज्ञस्य फलं प्राप्नोति मानवः ॥ ३६ ॥

अधिवासे सोऽप्सरसां नृत्यगीतविनादिते ।  
रमते स्त्रीसहस्राढ्‌ये सुकृती विरजो नरः ॥ ३७ ॥

तप्तकाञ्चनवर्णाभं विमानमधिरोहति ।  
पूर्णं वर्षसहस्रं च ब्रह्मलोके महीयते ॥ ३८ ॥  
तत्क्षयादिह चागम्य माहात्म्यं प्रतिपद्यते।

यस्तु संवत्सरं पूर्णमेकाहारो भवेन्नरः ॥ ३९ ॥  
अतिरात्रस्य यज्ञस्य स फलं समुपाश्नुते।

दशवर्षसहस्राणि स्वर्गे च स महीयते ॥ ४० ॥  
तत्क्षयादिह चागम्य माहात्म्यं प्रतिपद्यते।

यस्तु संवत्सरं पूर्णं चतुर्थं भक्तमश्नुते ॥ ४१ ॥  
अहिंसानिरतो नित्यं सत्यवाग् विजितेन्द्रियः।  
वाजपेयस्य यज्ञस्य स फलं समुपाश्नुते ॥ ४२ ॥  
दशवर्षसहस्राणि स्वर्गलोके महीयते ।

षष्ठे काले तु कौन्तेय नरः संवत्सरं क्षिपन् ॥ ४३ ॥  
अश्वमेधस्य यज्ञस्य फलं प्राप्नोति मानवः।

चक्रवाकप्रयुक्तेन विमानेन स गच्छति ॥ ४४ ॥  
चत्वारिंशत् सहस्राणि वर्षाणां दिवि मोदते।

अष्टमेन तु भक्तेन जीवन् संवत्सरं नृप ॥ ४५ ॥  
गवामयस्य यज्ञस्य फलं प्राप्नोति मानवः।

हंससारसयुक्तेन विमानेन स गच्छति ॥ ४६ ॥  
पञ्चाशतं सहस्राणि वर्षाणां दिवि मोदते।

पक्षे पक्षे गते राजन् योऽश्नीयाद् वर्षमेव तु ॥ ४७ ॥  
षण्मासानशनं तस्य भगवानङ्गिराऽब्रवीत् ।

षष्टिर्वर्षसहस्राणि दिवमावसते च सः ॥ ४८ ॥  
वीणानां वल्लकीनां च वेणूनां च विशाम्पते।  
सुघोषैर्मधुरैः शब्दैः सुप्तः स प्रतिबोध्यते ॥ ४९ ॥

संवत्सरमिहैकं तु मासि मासि पिबेदपः।  
फलं विश्वजितस्तात प्राप्नोति स नरो नृप ॥ ५० ॥

सिंहव्याघ्रप्रयुक्तेन विमानेन स गच्छति।  
सप्ततिं च सहस्राणि वर्षाणां दिवि मोदते ॥ ५१ ॥

मासादूर्ध्वं नरव्याघ्र नोपवासो विधीयते।  
विधिं त्वनशनस्याहुः पार्थ धर्मविदो जनाः ॥ ५२ ॥

अनार्तो व्याधिरहितो गच्छेदनशनं तु यः।  
पदे पदे यज्ञफलं स प्राप्नोति न संशयः ॥ ५३ ॥

दिवं हंसप्रयुक्तेन विमानेन स गच्छति।  
शतं वर्षसहस्राणां मोदते स दिवि प्रभो ॥ ५४ ॥  
शतं चाप्सरसः कन्या रमयन्त्यपि तं नरम्।

आर्तो वा व्याधितो वापि गच्छेदनशनं तु यः ॥ ५५ ॥  
शतं वर्षसहस्राणां मोदते स दिवि प्रभो।

काञ्चीनूपुरशब्देन सुप्तश्चैव प्रबोध्यते ॥ ५६ ॥  
सहस्रहंसयुक्तेन विमानेन तु गच्छति।

स गत्वा स्त्रीशताकीर्णे रमते भरतर्षभ ॥ ५७ ॥  
क्षीणस्याप्यायनं दृष्टं क्षतस्य क्षतरोहणम्।  
व्याधितस्यौषधग्रामः क्रुद्धस्य च प्रसादनम् ॥ ५८ ॥  
दुःखितस्यार्थमानाभ्यां दुःखानां प्रतिषेधनम् ।  
न चैते स्वर्गकामस्य रोचन्ते सुखमेधसः ॥ ५९ ॥

अतः स कामसंयुक्ते विमाने हेमसंनिभे।  
रमते स्त्रीशताकीर्णे पुरुषोऽलंकृत शुचिः ॥ ६० ॥  
स्वस्थः सफलसंकल्पः सुखी विगतकल्मषः।

अनश्नन् देहमुत्सृज्य फलं प्राप्नोति मानवः ॥ ६१ ॥  
बालसूर्यप्रतीकाशे विमाने हेमवर्चसि ।  
वैदूर्यमुक्ताखचिते वीणामुरजनादिते ॥ ६२ ॥  
पताकादीपिकाकीर्णे दिव्यघण्टानिनादिते ।  
स्त्रीसहस्रानुचरिते स नरः सुखमेधते ॥ ६३ ॥

यावन्ति रोमकूपाणि तस्य गात्रेषु पाण्डव।  
तावन्त्येव सहस्राणि वर्षाणां दिवि मोदते ॥ ६४ ॥

नास्ति वेदात् परं शास्त्रं नास्ति मातृसमो गुरुः।  
न धर्मात् परमो लाभस्तपो नानशनात् परम् ॥ ६५ ॥

ब्राह्मणेभ्यः परं नास्ति पावनं दिवि चेह च।  
उपवासैस्तथा तुल्यं तपःकर्म न विद्यते ॥ ६६ ॥

उपोष्य विधिवद् देवास्त्रिदिवं प्रतिपेदिरे।  
ऋषयश्च परां सिद्धिमुपवासैरवाप्नुवन् ॥ ६७ ॥

दिव्यवर्षसहस्राणि विश्वामित्रेण धीमता ।  
क्षान्तमेकेन भक्तेन तेन विप्रत्वमागतः ॥ ६८ ॥

च्यवनो जमदग्निश्च वसिष्ठो गौतमो भृगुः।  
सर्व एव दिवं प्राप्ताः क्षमावन्तो महर्षयः ॥ ६९ ॥

इदमङ्गिरसा पूर्वं महर्षिभ्यः प्रदर्शितम्।  
यः प्रदर्शयते नित्यं न स दुःखमवाप्नुते ॥ ७० ॥

इमं तु कौन्तेय यथाक्रमं विधिं  
प्रवर्तितं ह्यङ्गिरसा महर्षिणा ।  
पठेच्च यो वै शृणुयाच्च नित्यदा  
न विद्यते तस्य नरस्य किल्बिषम् ॥ ७१ ॥

विमुच्यते चापि स सर्वसंकरै-  
र्न चास्य दोषैरभिभूयते मनः।  
वियोनिजानां च विजानते रुतं  
ध्रुवां च कीर्तिं लभते नरोत्तमः ॥ ७२ ॥