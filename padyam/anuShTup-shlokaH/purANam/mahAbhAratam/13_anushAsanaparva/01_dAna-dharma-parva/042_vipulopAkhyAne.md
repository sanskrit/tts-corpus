+++
title_full = "042 विपुलका गुरुकी आज्ञासे दिव्य पुष्प लाकर उन्हें देना और अपने द्वारा किये गये दुष्कर्मका स्मरण करना"
title = "०४२ विपुलोपाख्याने"

+++


विपुलस्त्वकरोत् तीव्रं तपः कृत्वा गुरोर्वचः।  
तपोयुक्तमथात्मानममन्यत स वीर्यवान् ॥ १ ॥

स तेन कर्मणा स्पर्धन् पृथिवीं पृथिवीपते।  
चचार गतभीः प्रीतो लब्धकीर्तिवरो नृप ॥ २ ॥

उभौ लोकौ जितौ चापि तथैवामन्यत प्रभुः।  
कर्मणा तेन कौरव्य तपसा विपुलेन च ॥ ३ ॥

अथ काले व्यतिक्रान्ते कस्मिंश्चित् कुरुनन्दन।  
रुच्या भगिन्या आदानं प्रभूतधनधान्यवत् ॥ ४ ॥

एतस्मिन्नेव काले तु दिव्या काचिद् वराङ्गना।  
बिभ्रती परमं रूपं जगामाथ विहायसा ॥ ५ ॥

तस्याः शरीरात् पुष्पाणि पतितानि महीतले।  
तस्याश्रमस्याविदूरे दिव्यगन्धानि भारत ॥ ६ ॥

तान्यगृह्णात् ततो राजन् रुचिर्ललितलोचना।  
तदा निमन्त्रकस्तस्या अङ्गेभ्यः क्षिप्रमागमत् ॥ ७ ॥

तस्या हि भगिनी तात ज्येष्ठा नाम्ना प्रभावती।  
भार्या चित्ररथस्याथ बभूवाङ्गेश्वरस्य वै ॥ ८ ॥

पिनह्य तानि पुष्पाणि केशेषु वरवर्णिनी।  
आमन्त्रिता ततोऽगच्छद् रुचिरङ्गपतेर्गृहम् ॥ ९ ॥

पुष्पाणि तानि दृष्ट्वा तु तदाङ्गेन्द्रवराङ्गना।  
भगिनीं चोदयामास पुष्पार्थे चारुलोचना ॥ १० ॥

सा भर्त्रे सर्वमाचष्ट रुचिः सुरुचिरानना।  
भगिन्या भाषितं सर्वमृषिस्तच्चाभ्यनन्दत ॥ ११ ॥

ततो विपुलमानाय्य देवशर्मा महातपाः।  
पुष्पार्थे चोदयामास गच्छ गच्छेति भारत ॥ १२ ॥

विपुलस्तु गुरोर्वाक्यमविचार्य महातपाः ।  
स तथेत्यब्रवीद् राजंस्तं च देशं जगाम ह ॥ १३ ॥  
यस्मिन्‌ देशे तु तान्यासन् पतितानि नभस्तलात्।  
अम्लानान्यपि तत्रासन् कुसुमान्यपराण्यपि ॥ १४ ॥

स ततस्तानि जग्राह दिव्यानि रुचिराणि च।  
प्राप्तानि स्वेन तपसा दिव्यगन्धानि भारत ॥ १५ ॥

सम्प्राप्य तानि प्रीतात्मा गुरोर्वचनकारकः।  
तदा जगाम तूर्णं च चम्पां चम्पकमालिनीम् ॥ १६ ॥

स वने निर्जने तात ददर्श मिथुनं नृणाम्।  
चक्रवत् परिवर्तन्तं गृहीत्वा पाणिना करम् ॥ १७ ॥

तत्रैकस्तूर्णमगमत् तत्पदे च विवर्तयन्।  
एकस्तु न तदा राजंश्चक्रतुः कलहं ततः ॥ १८ ॥

त्वं शीघ्रं गच्छसीत्येकोऽब्रवीन्नेति तथा परः।  
नेति नेति च तौ राजन् परस्परमथोचतुः ॥ १९ ॥

तयोर्विस्पर्धतोरेवं शपथोऽयमभूत् तदा ।  
सहसोद्दिश्य विपुलं ततो वाक्यमथोचतुः ॥ २० ॥

आवयोरनृतं प्राह यस्तस्याभूद् द्विजस्य वै।  
विपुलस्य परे लोके या गतिः सा भवेदिति ॥ २१ ॥

एतत् श्रुत्वा तु विपुलो विषण्णवदनोऽभवत्।  
एवं तीव्रतपाश्चाहं कष्टश्चायं परिश्रमः ॥ २२ ॥

मिथुनस्यास्य किं मे स्यात् कृतं पापं यथा गतिः।  
अनिष्टा सर्वभूतानां कीर्तितानेन मेऽद्य वै ॥ २३ ॥

एवं संचिन्तयन्नेव विपुलो राजसत्तम।  
अवाङ्‌मुखो दीनमना दध्यौ दुष्कृतमात्मनः ॥ २४ ॥

ततः षडन्यान् पुरुषानक्षैः काञ्चनराजतैः।  
अपश्यद्‌ दीव्यमानान् वै लोभहर्षान्वितांस्तथा ॥ २५ ॥  
कुर्वतः शपथं तेन यः कृतो मिथुनेन तु।  
विपुलं वै समुद्दिश्य तेऽपि वाक्यमथाब्रुवन् ॥ २६ ॥

लोभमास्थाय योऽस्माकं विषमं कर्तुमुत्सहेत्।  
विपुलस्य परे लोके या गतिस्तामवाप्नुयात् ॥ २७ ॥

एतत् श्रुत्वा तु विपुलो नापश्यद् धर्मसंकरम्।  
जन्मप्रभृति कौरव्य कृतपूर्वमथात्मनः ॥ २८ ॥

सम्प्रदध्यौ तथा राजन्नग्नावग्निरिवाहितः ।  
दह्यमानेन मनसा शापं श्रुत्वा तथाविधम् ॥ २९ ॥

तस्य चिन्तयतस्तात वह्‌व्यो दिननिशा ययुः।  
इदमासीन्मनसि स रुच्या रक्षणकारितम् ॥ ३० ॥

लक्षणं लक्षणेनैव वदनं वदनेन च।  
विधाय न मया चोक्तं सत्यमेतद् गुरोस्तथा ॥ ३१ ॥

एतदात्मनि कौरव्य दुष्कृतं विपुलस्तदा।  
अमन्यत महाभाग तथा तच्च न संशयः ॥ ३२ ॥

स चम्पां नगरीमेत्य पुष्पाणि गुरवे ददौ।  
पूजयामास च गुरुं विधिवत् स गुरुप्रियः ॥ ३३ ॥