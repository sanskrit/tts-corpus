+++
title_full = "063 अन्नदानका विशेष माहात्म्य"
title = "०६३ अन्नदानप्रशंसायाम्"

+++


कानि दानानि लोकेऽस्मिन्‌ दातुकामो महीपतिः।  
गुणाधिकेभ्यो विप्रेभ्यो दद्यात् भरतसत्तम ॥ १ ॥

केन तुष्यन्ति ते सद्यः किं तुष्टाः प्रदिशन्ति च।  
शंस मे तन्महाबाहो फलं पुण्यकृतं महत् ॥ २ ॥

दत्तं किं फलवद् राजन्निह लोके परत्र च।  
भवतः श्रोतुमिच्छामि तन्मे विस्तरतो वद ॥ ३ ॥

इममर्थं पुरा पृष्टो नारदो देवदर्शनः।  
यदुक्तवानसौ वाक्यं तन्मे निगदतः शृणु ॥ ४ ॥

अन्नमेव प्रशंसन्ति देवा ऋषिगणास्तथा।  
लोकतन्त्रं हि संज्ञाश्च सर्वमन्ने प्रतिष्ठितम् ॥ ५ ॥

अन्नेन सदृशं दानं न भूतं न भविष्यति।  
तस्मादन्नं विशेषेण दातुमिच्छन्ति मानवाः ॥ ६ ॥

अन्नमूर्जस्करं लोके प्राणाश्चान्ने प्रतिष्ठिताः।  
अन्नेन धार्यते सर्वं विश्वं जगदिदं प्रभो ॥ ७ ॥

अन्नाद्‌ गृहस्था लोकेऽस्मिन्‌ भिक्षवस्तापसास्तथा।  
अन्नाद् भवन्ति वै प्राणाः प्रत्यक्षं नात्र संशयः ॥ ८ ॥

कुटुम्बिने सीदते च ब्राह्मणाय महात्मने।  
दातव्यं भिक्षवे चान्नामात्मनो भूतिमिच्छता ॥ ९ ॥

ब्राह्मणायाभिरूपाय यो दद्यादन्नमर्थिने ।  
विदधाति निधिं श्रेष्ठं पारलौकिकमात्मनः ॥ १० ॥

श्रान्तमध्वनि वर्तन्तं वृद्धमर्हमुपस्थितम् ।  
अर्चयेद् भूतिमन्विच्छन् गृहस्थो गृहमागतम् ॥ ११ ॥

क्रोधमुत्पतितं हित्वा सुशीलो वीतमत्सरः।  
अन्नदः प्राप्नुते राजन् दिवि चेह च यत्सुखम् ॥ १२ ॥

नावमन्येदभिगतं न प्रणुद्यात् कदाचन।  
अपि श्वपाके शुनि वा न दानं विप्रणश्यति ॥ १३ ॥

यो दद्यादपरिक्लिष्टमन्नमध्वनि वर्तते ।  
आर्तायादृष्टपूर्वाय स महद्धर्ममाप्नुयात् ॥ १४ ॥

पितॄन् देवानृषीन् विप्रानतिथींश्च जनाधिप।  
यो नरः प्रीणयत्यन्नैस्तस्य पुण्यफलं महत् ॥ १५ ॥

कृत्वातिपातकं कर्म यो दद्यादन्नमर्थिने।  
ब्राह्मणाय विशेषेण न स पापेन मुह्यते ॥ १६ ॥

ब्राह्मणेष्वक्षयं दानमन्नं शूद्रे महाफलम्।  
अन्नदानं हि शूद्रे च ब्राह्मणे च विशिष्यते ॥ १७ ॥

न पृच्छेद् गोत्रचरणं स्वाध्यायं देशमेव च।  
भिक्षितो ब्राह्मणेनेह दद्यादन्नं प्रयाचितः ॥ १८ ॥

अन्नदस्यान्नवृक्षाश्च सर्वकामफलप्रदाः ।  
भवन्ति चेह चामुत्र नृपतेर्नात्र संशयः ॥ १९ ॥

आशंसन्ते हि पितरः सुवृष्टिमिव कर्षकाः।  
अस्माकमपि पुत्रो वा पौत्रो वान्नं प्रदास्यति ॥ २० ॥

ब्राह्मणो हि महद्‌भूतं स्वयं देहीति याचति।  
अकामो वा सकामो वा दत्त्वा पुण्यमवाप्नुयात् ॥ २१ ॥

ब्राह्मणः सर्वभूतानामतिथिः प्रसृताग्रभुक् ।  
विप्रा यदधिगच्छन्ति भिक्षमाणा गृहं सदा ॥ २२ ॥  
सत्कृताश्च निवर्तन्ते तदतीव प्रवर्धते।  
महाभागे कुले प्रेत्य जन्म चाप्नोति भारत ॥ २३ ॥

दत्त्वा त्वन्नं नरो लोके तथा स्थानमनुत्तमम्।  
नित्यं मिष्टान्नदायी तु स्वर्गे वसति सत्कृतः ॥ २४ ॥

अन्नं प्राणा नराणां हि सर्वमन्ने प्रतिष्ठितम्।  
अन्नदः पशुमान् पुत्री धनवान् भोगवानपि ॥ २५ ॥  
प्राणवांश्चापि भवति रूपवांश्च तथा नृप।  
अन्नदः प्राणदो लोके सर्वदः प्रोच्यते तु सः ॥ २६ ॥

अन्नं हि दत्त्वातिथये ब्राह्मणाय यथाविधि।  
प्रदाता सुखमाप्नोति दैवतैश्चापि पूज्यते ॥ २७ ॥

ब्राह्मणो हि महद्‌भूतं क्षेत्रभूतं युधिष्ठिर।  
उप्यते तत्र यद् बीजं तद्धि पुण्यफलं महत् ॥ २८ ॥

प्रत्यक्षं प्रीतिजननं भोक्तुर्दातुर्भवत्युत ।  
सर्वाण्यन्यानि दानानि परोक्षफलवन्त्युत ॥ २९ ॥

अन्नाद्धि प्रसवं यान्ति रतिरन्नाद्धि भारत।  
धर्मार्थावन्नतो विद्धि रोगनाशं तथान्नतः ॥ ३० ॥

अन्नं ह्यमृतमित्याह पुराकल्पे प्रजापतिः।  
अन्नं भुवं दिवं खं च सर्वमन्ने प्रतिष्ठितम् ॥ ३१ ॥

अन्नप्रणाशे भिद्यन्ते शरीरे पञ्च धातवः।  
बलं बलवतोऽपीह प्रणश्यत्यन्नहानितः ॥ ३२ ॥

आवाहाश्च विवाहाश्च यज्ञाश्चान्नमृते तथा।  
निवर्तन्ते नरश्रेष्ठ ब्रह्म चात्र प्रलीयते ॥ ३३ ॥

अन्नतः सर्वमेतद्धि यत् किंचित् स्थाणु जंगमम्।  
त्रिषु लोकेषु धर्मार्थमन्नं देयमतो बुधैः ॥ ३४ ॥

अन्नदस्य मनुष्यस्य बलमोजो यशांसि च।  
कीर्तिश्च वर्धते शश्वत् त्रिषु लोकेषु पार्थिव ॥ ३५ ॥

मेघेषूर्ध्वं संनिधत्ते प्राणानां पवनः पतिः।  
तच्च मेघगतं वारि शक्रो वर्षति भारत ॥ ३६ ॥

आदत्ते च रसान् भौमानादित्यः स्वगभस्तिभिः।  
वायुरादित्यतस्तांश्च रसान् देवः प्रवर्षति ॥ ३७ ॥

तद् यदा मेघतो वारि पतितं भवति क्षितौ।  
तदा वसुमती देवी स्निग्धा भवति भारत ॥ ३८ ॥

ततः सस्यानि रोहन्ति येन वर्तयते जगत्।  
मांसमेदोऽस्थिशुक्राणां प्रादुर्भावस्ततः पुनः ॥ ३९ ॥

सम्भवन्ति ततः शुक्रात् प्राणिनः पृथिवीपते।  
अग्नीषोमौ हि तच्छुक्रं सृजतः पुष्यतश्च ह ॥ ४० ॥

एवमन्नाद्धि सूर्यश्च पवनः शुक्रमेव च।  
एक एव स्मृतो राशिस्ततो भूतानि जज्ञिरे ॥ ४१ ॥

प्राणान् ददाति भूतानां तेजश्च भरतर्षभ।  
गृहमभ्यागतायाथ यो दद्यादन्नमर्थिने ॥ ४२ ॥

नारदेनैवमुक्तोऽहमदामन्नं सदा नृप ।  
अनसूयुस्त्वमप्यन्नं तस्माद् देहि गतज्वरः ॥ ४३ ॥

दत्त्वान्नं विधिवद् राजन् विप्रेभ्यस्त्वमिति प्रभो।  
यथावदनुरूपेभ्यस्ततः स्वर्गमवाप्स्यसि ॥ ४४ ॥

अन्नदानां हि ये लोकास्तांस्त्वं शृणु जनाधिप।  
भवनानि प्रकाशन्ते दिवि तेषां महात्मनाम् ॥ ४५ ॥

तारासंस्थानि रूपाणि नानास्तम्भान्वितानि च।  
चन्द्रमण्डलशुभ्राणि किंकिणीजालवन्ति च ॥ ४६ ॥

तरुणादित्यवर्णानि स्थावराणि चराणि च।  
अनेकशतभौमानि सान्तर्जलचराणि च ॥ ४७ ॥

वैदूर्यार्कप्रकाशानि रौप्यरुक्ममयानि च ।  
सर्वकामफलाश्चापि वृक्षा भवनसंस्थिताः ॥ ४८ ॥

वाप्यो वीथ्यः सभाः कूपा दीर्घिकाश्चैव सर्वशः।  
घोषवन्ति च यानानि युक्तान्यथ सहस्रशः ॥ ४९ ॥

भक्ष्यभोज्यमयाः शैला वासांस्याभरणानि च।  
क्षीरं स्रवन्ति सरितस्तथा चैवान्नपर्वताः ॥ ५० ॥

प्रासादाः पाण्डुराभ्राभाः शय्याश्च काञ्चनोज्ज्वलाः।  
तान्यन्नदाः प्रपद्यन्ते तस्मादन्नप्रदो भव ॥ ५१ ॥

एते लोकाः पुण्यकृता अन्नदानां महात्मनाम्।  
तस्मादन्नं प्रयत्नेन दातव्यं मानवैर्भुवि ॥ ५२ ॥