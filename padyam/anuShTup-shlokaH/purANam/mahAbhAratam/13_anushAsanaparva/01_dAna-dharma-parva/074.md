+++
title_full = "074 दूसरोंकी गायको चुराकर देने या बेचनेसे दोष, गोहत्याके भयंकर परिणाम तथा गोदान एवं सुवर्ण-दीक्षणाका माहात्म्य"
title = "०७४"

+++


जानन् यो गामपहरेद् विक्रीयाच्चार्थकारणात्।  
एतद् विज्ञातुमिच्छामि क्व नु तस्य गतिर्भवेत् ॥ १ ॥

भक्षार्थं विक्रयार्थं वा येऽपहारं हि कुर्वते।  
दानार्थं ब्राह्मणार्थाय तत्रेदं श्रूयतां फलम् ॥ २ ॥

विक्रयार्थं हि यो हिंस्याद् भक्षयेद् वा निरंकुशः।  
घातयानं हि पुरुषं येऽनुमन्येयुरर्थिनः ॥ ३ ॥

घातकः खादको वापि तथा यश्चानुमन्यते।  
यावन्ति तस्या रोमाणि तावद् वर्षाणि मज्जति ॥ ४ ॥

ये दोषा यादृशाश्चैव द्विजयज्ञोपघातके।  
विक्रये चापहारे च ते दोषा वै स्मृताः प्रभो॥५॥

अपहृत्य तु यो गां वै ब्राह्मणाय प्रयच्छति।  
यावद् दानफलं तस्यास्तावन्निरयमृच्छति ॥ ६ ॥

सुवर्णं दक्षिणामाहुर्गोप्रदाने महाद्युते ।  
सुवर्णं परमित्युक्तं दक्षिणार्थमसंशयम् ॥ ७ ॥

गोप्रदानात् तारयते सप्त पूर्वांस्तथा परान्।  
सुवर्णं दक्षिणां कृत्वा तावद्‌द्विगुणमुच्यते ॥ ८ ॥

सुवर्णं परमं दानं सुवर्णं दक्षिणा परा।  
सुवर्णं पावनं शक्र पावनानां परं स्मृतम् ॥ ९ ॥

कुलानां पावनं प्राहुर्जातरूपं शतक्रतो।  
एषा मे दक्षिणा प्रोक्ता समासेन महाद्युते ॥ १० ॥

एतत् पितामहेनोक्तमिन्द्राय भरतर्षभ ।  
इन्द्रो दशरथायाह रामायाह पिता तथा ॥ ११ ॥

राघवोऽपि प्रियभ्रात्रे लक्ष्मणाय यशस्विने।  
ऋषिभ्यो लक्ष्मणेनोक्तमरण्ये वसता प्रभो ॥ १२ ॥

पारम्पर्यागतं चेदमृषयः संशितव्रताः ।  
दुर्धरं धारयामासू राजानश्चैव धार्मिकाः ॥ १३ ॥

उपाध्यायेन गदितं मम चेदं युधिष्ठिर।  
य इदं ब्राह्मणो नित्यं वदेद् ब्राह्मणसंसदि ॥ १४ ॥  
यज्ञेषु गोप्रदानेषु द्वयोरपि समागमे।  
तस्य लोकाः किलाक्षय्या दैवतैः सह नित्यदा ॥ १५ ॥  
(इति ब्रह्मा स भगवान् उवाच परमेश्वरः)