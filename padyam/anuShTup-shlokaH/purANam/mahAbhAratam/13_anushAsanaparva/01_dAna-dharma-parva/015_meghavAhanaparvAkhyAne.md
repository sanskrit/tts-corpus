+++
title_full = "015 शिव और पार्वतीका श्रीकृष्णको वरदान और उपमन्युके द्वारा महादेवजीकी महिमा"
title = "०१५ मेघवाहनपर्वाख्याने"

+++


मूर्ध्ना निपत्य नियतस्तेजःसंनिचये ततः।  
परमं हर्षमागत्य भगवन्तमथाब्रुवम् ॥ १ ॥

धर्मे दृढत्वं युधि शत्रुघातं  
यशस्तथाग्र्यं परमं बलं च।  
योगप्रियत्वं तव संनिकर्षं  
वृणे सुतानां च शतं शतानि ॥ २ ॥

एवमस्त्विति तद्‌वाक्यं मयोक्तः प्राह शङ्करः।  
ततो मां जगतो माता धारिणी सर्वपावनी ॥ ३ ॥  
उवाचोमा प्रणिहिता शर्वाणी तपसां निधिः।  
दत्तो भगवता पुत्रः साम्बो नाम तवानघ ॥ ४ ॥

मत्तोऽप्यष्टौ वरानिष्टान् गृहाण त्वं ददामि ते।  
प्रणम्य शिरसा सा च मयोक्ता पाण्डुनन्दन ॥ ५ ॥

द्विजेष्वकोपं पितृतः प्रसादं  
शतं सुतानां परमं च भोगम्।  
कुले प्रीतिं मातृतश्च प्रसादं  
शमप्राप्तिं प्रवृणे चापि दाक्ष्यम् ॥ ६ ॥

एवं भविष्यत्यमरप्रभाव  
नाहं मृषा जातु वदे कदाचित्।  
भार्यासहस्राणि च षोडशैव  
तासु प्रियत्वं च तथाक्षयं च ॥ ७ ॥  
प्रीतिं चाग्र्यां बान्धवानां सकाशाद्  
ददामि तेऽहं वपुषः काम्यतां च।  
भोक्ष्यन्ते वै सप्ततिं वै शतानि  
गृहे तुभ्यमतिथीनां च नित्यम् ॥ ८ ॥

एवं दत्त्वा वरान् देवो मम देवी च भारत।  
अन्तर्हितः क्षणे तस्मिन् सगणो भीमपूर्वज ॥ ९ ॥

एतदत्यद्‌भुतं पूर्वं ब्राह्मणायातितेजसे ।  
उपमन्यवे मया कृत्स्नं व्याख्यातं पार्थिवोत्तम।  
नमस्कृत्वा तु स प्राह देवदेवाय सुव्रत ॥ १० ॥

नास्ति शर्वसमो देवो नास्ति शर्वसमा गतिः।  
नास्ति शर्वसमो दाने नास्ति शर्वसमो रणे ॥ ११ ॥