+++
title_full = "033 ब्राह्मणके महत्त्वका वर्णन"
title = "०३३ ब्राह्मणप्रशंसा"

+++


किं राज्ञः सर्वकृत्यानां गरीयः स्यात् पितामह।  
कुर्वन् किं कर्म नृपतिरुभौ लोकौ समश्नुते ॥ १ ॥

एतद् राज्ञः कृत्यतममभिषिक्तस्य भारत।  
ब्राह्मणानामनुष्ठानमत्यन्तं सुखमिच्छता ॥ २ ॥  
कर्तव्यं पार्थिवेन्द्रेण तथैव भरतर्षभ।

श्रोत्रियान् ब्राह्मणान् वृद्धान्‌ नित्यमेवाभिपूजयेत् ॥ ३ ॥  
पौरजानपदांश्चापि ब्राह्मणांश्च बहुश्रुतान् ।  
सान्त्वेन भोगदानेन नमस्कारैस्तथार्चयेत् ॥ ४ ॥

एतत् कृत्यतमं राज्ञो नित्यमेवोपलक्षयेत्।  
यथाऽऽत्मानं यथा पुत्रांस्तथैतान् प्रतिपालयेत् ॥ ५ ॥

ये चाप्येषां पूज्यतमास्तान् दृढ़ं प्रतिपूजयेत्।  
तेषु शान्तेषु तद् राष्ट्रं सर्वमेव विराजते ॥ ६ ॥

ते पूज्यास्ते नमस्कार्या मान्यास्ते पितरो यथा।  
तेष्वेव यात्रा लोकानां भूतानामिव वासवे ॥ ७ ॥

अभिचारैरुपायैश्च दहेयुरपि चेतसा ।  
निःशेषं कुपिताः कुर्युरुग्राः सत्यपराक्रमाः ॥ ८ ॥

नान्तमेषां प्रपश्यामि न दिशश्चाप्यपावृताः।  
कुपिताः समुदीक्षन्ते दावेष्वग्निशिखा इव ॥ ९ ॥

बिभ्यत्येषां साहसिका गुणास्तेषामतीव हि।  
कूपा इव तृणच्छन्ना विशुद्धा द्यौरिवापरे ॥ १० ॥

प्रसह्यकारिणः केचित् कार्पासमृदवो परे।  
(मान्यास्तेषां साधवो ये न निन्द्याश्चाप्यसाधवः।)  
सन्ति चैषामतिशठास्तथैवान्ये तपस्विनः ॥ ११ ॥

कृषिगोरक्ष्यमप्येके भैक्ष्यमन्येऽप्यनुष्ठिताः ।  
चौराश्चान्येऽनृताश्चान्ये तथान्ये नटनर्तकाः ॥ १२ ॥

सर्वकर्मसहाश्चान्ये पार्थिवेष्वितरेषु च ।  
विविधाकारयुक्ताश्च ब्राह्मणा भरतर्षभ ॥ १३ ॥

नानाकर्मसु रक्तानां बहुकर्मोपजीविनाम् ।  
धर्मज्ञानां सतां तेषां नित्यमेवानुकीर्तयेत् ॥ १४ ॥

पितॄणां देवतानां च मनुष्योरगरक्षसाम्।  
पुराप्येते महाभागा ब्राह्मणा वै जनाधिप ॥ १५ ॥

नैते देवैर्न पितृभिर्न गन्धर्वैर्न राक्षसैः।  
नासुरैर्न पिशाचैश्च शक्या जेतुं द्विजातयः ॥ १६ ॥

अदैवं दैवतं कुर्युर्दैवतं चाप्यदैवतम्।  
यमिच्छेयुः स राजा स्याद् ये नेष्टः स पराभवेत्॥१७॥

परिवादं च ये कुर्युर्ब्राह्मणानामचेतसः।  
सत्यं ब्रवीमि ते राजन् विनश्येयुर्न संशयः ॥ १८ ॥

निन्दाप्रशंसाकुशलाः कीर्त्यकीर्तिपरायणाः ।  
परिकुप्यन्ति ते राजन् सततं द्विषतां द्विजाः ॥ १९ ॥

ब्राह्मणा यं प्रशंसन्ति पुरुषः स प्रवर्धते।  
ब्राह्मणैर्यः पराकृष्टः पराभूयात् क्षणाद्धि सः ॥ २० ॥

शका यवनकाम्बोजास्तास्ताः क्षत्रियजातयः ।  
वृषलत्वं परिगता ब्राह्मणानामदर्शनात् ॥ २१ ॥

द्राविडाश्च कलिङ्गाश्च पुलिन्दाश्चाप्युशीनराः ।  
कोलिसर्पा माहिषकास्तास्ताः क्षत्रियजातयः ॥ २२ ॥  
वृषलत्वं परिगता ब्राह्मणानामदर्शनात् ।  
श्रेयान् पराजयस्तेभ्यो न जयो जयतां वर ॥ २३ ॥

यस्तु सर्वमिदं हन्याद् ब्राह्मणं च न तत्समम्।  
ब्रह्मवध्या महान् दोष इत्याहुः परमर्षयः ॥ २४ ॥

परिवादो द्विजातीनां न श्रोतव्यः कथंचन।  
आसीताधोमुखस्तूष्णीं समुत्थाय व्रजेच्च वा ॥ २५ ॥

न स जातोऽजनिष्यद्‌ वा पृथिव्यामिह कश्चन।  
यो ब्राह्मणविरोधेन सुखं जीवितुमुत्सहेत् ॥ २६ ॥

दुर्ग्राह्यो मुष्टिना वायुर्दुःस्पर्शः पाणिना शशी।  
दुर्धरा पृथिवी राजन् दुर्जया ब्राह्मणा भुवि ॥ २७ ॥