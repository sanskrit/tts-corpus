+++
title_full = "080 गौओं तथा गोदानकी महिमा"
title = "०८० गोप्रदानिके"

+++


घृतक्षीरप्रदा गावो घृतयोन्यो घृतोद्भवाः।  
घृतनद्यो घृतावर्तास्ता मे सन्तु सदा गृहे ॥ १ ॥  
घृतं मे हृदये नित्यं घृतं नाभ्यां प्रतिष्ठितम्।  
घृतं सर्वेषु गात्रेषु घृतं मे मनसि स्थितम् ॥ २ ॥  
गावो ममाग्रतो नित्यं गावः पृष्ठत एव च।  
गावो मे सर्वतश्चैव गवां मध्ये वसाम्यहम् ॥ ३ ॥  
इत्याचम्य जपेत् सायं प्रातश्च पुरुषः सदा।  
यदह्ना कुरुते पापं तस्मात् स परिमुच्यते ॥ ४ ॥

प्रासादा यत्र सौवर्णा वसोर्धारा च यत्र सा।  
गन्धर्वाप्सरसो यत्र तत्र यान्ति सहस्रदाः ॥ ५ ॥

नवनीतपङ्काः क्षीरोदा दधिशैवलसंकुलाः ।  
वहन्ति यत्र वै नद्यस्तत्र यान्ति सहस्रदाः ॥ ६ ॥

गवां शतसहस्रं तु यः प्रयच्छेद् यथाविधि।  
परां वृद्धिमवाप्याथ स्वर्गलोके महीयते ॥ ७ ॥

दश चोभयतः पुत्रो मातापित्रोः पितामहान्।  
दधाति सुकृतान् लोकान् पुनाति च कुलं नरः ॥ ८ ॥

धेन्वाः प्रमाणेन समप्रमाणां  
धेनुं तिलानामपि च प्रदाय।  
पानीयदाता च यमस्य लोके  
न यातनां काञ्चिदुपैति तत्र ॥ ९ ॥

पवित्रमग्र्यं जगतः प्रतिष्ठा  
दिवौकसां मातरोऽथाप्रमेयाः ।  
अन्वालभेद् दक्षिणतो व्रजेच्च  
दद्याच्च पात्रे प्रसमीक्ष्य कालम् ॥ १० ॥

धेनुं सवत्सां कपिलां भूरिशृंगीं  
कांस्योपदोहां वसनोत्तरीयाम् ।  
प्रदाय तां गाहति दुर्विगाह्यां  
याम्यां सभां वीतभयो मनुष्यः ॥ ११ ॥

सुरूपा बहूरूपाश्च विश्वरूपाश्च मातरः।  
गावो मामुपतिष्ठन्तामिति नित्यं प्रकीर्तयेत् ॥ १२ ॥

नातः पुण्यतरं दानं नातः पुण्यतरं फलम्।  
नातो विशिष्टं लोकेषु भूतं भवितुमर्हति ॥ १३ ॥

त्वचा लोम्नाथशृंगैर्वा वालैः क्षीरेण मेदसा।  
यज्ञं वहति सम्भूय किमस्त्यभ्यधिकं ततः ॥ १४ ॥

यया सर्वमिदं व्याप्तं जगत् स्थावरजंगमम्।  
तां धेनुं शिरसा वन्दे भूतभव्यस्य मातरम् ॥ १५ ॥

गुणवचनसमुच्चयैकदेशो  
नृवर मयैष गवां प्रकीर्तितस्ते।  
न च परमिह दानमस्ति गोभ्यो  
भवति न चापि परायणं तथान्यत् ॥ १६ ॥

वरमिदमिति भूमिदो विचिन्त्य  
प्रवरमृषेर्वचनं ततो महात्मा ।  
व्यसृजत नियतात्मवान् द्विजेभ्यः  
सुबहु च गोधनमाप्तवांश्च लोकान् ॥ १७ ॥