+++
title_full = "139 तपस्वी श्रीकृष्णके पास ऋषियोंका आना, उनका प्रभाव देखना और उनसे वार्तालाप करना"
title = "१३९"

+++


पितामह महाप्राज्ञ सर्वशास्त्रविशारद ।  
आगमैर्बहुभिः स्फीतो भवान् नः प्रवरे कुले ॥ १ ॥

त्वत्तो धर्मार्थसंयुक्तमायत्यां च सुखोदयम्।  
आश्चर्यभूतं लोकस्य श्रोतुमिच्छाम्यरिंदम ॥ २ ॥

अयं च कालः सम्प्राप्तो दुर्लभो ज्ञातिबान्धवैः।  
शास्ता च न हि नः कश्चित् त्वामृते पुरुषर्षभ॥३॥

यदि तेऽहमनुग्राह्यो भ्रातृभिः सहितोऽनघ।  
वक्तुमर्हसि नः प्रश्नं यत् त्वां पृच्छामि पार्थिव ॥ ४ ॥

अयं नारायणः श्रीमान् सर्वपार्थिवसम्मतः।  
भवन्तं बहुमानेन प्रश्रयेण च सेवते ॥ ५ ॥

अस्य चैव समक्षं त्वं पार्थिवानां च सर्वशः।  
भ्रातॄणां च प्रियार्थं मे स्नेहाद् भाषितुमर्हसि ॥ ६ ॥

तस्य तद् वचनं श्रुत्वा स्नेहादागतसम्भ्रमः।  
भीष्मो भागीरथीपुत्र इदं वचनमब्रवीत् ॥ ७ ॥

अहं ते कथयिष्यामि कथामतिमनोहराम्।  
अस्य विष्णोः पुरा राजन् प्रभावो यो मया श्रुतः॥८॥  
यश्च गोवृषभाङ्कस्य प्रभावस्तं च मे शृणु।  
रुद्राण्याः संशयो यश्च दम्पत्योस्तं च मे शृणु ॥ ९ ॥

व्रतं चचार धर्मात्मा कृष्णो द्वादशवार्षिकम्।  
दीक्षितं चागतौ द्रष्टुमुभौ नारदपर्वतौ ॥ १० ॥

कृष्णद्वैपायनश्चैव धौम्यश्च जपतां वरः।  
देवलः काश्यपश्चैव हस्तिकाश्यप एव च ॥ ११ ॥  
अपरे चर्षयः सन्तो दीक्षादमसमन्विताः।  
शिष्यैरनुगताः सिद्धैर्देवकल्पैस्तपोधनैः ॥ १२ ॥

तेषामतिथिसत्कारमर्चनीयं कुलोचितम् ।  
देवकीतनयः प्रीतो देवकल्पमकल्पयत् ॥ १३ ॥

हरितेषु सुवर्णेषु बर्हिष्केषु नवेषु च।  
उपोपविविशुः प्रीता विष्टरेषु महर्षयः ॥ १४ ॥

कथाश्चक्रुस्ततस्ते तु मधुरा धर्मसंहिताः।  
राजर्षीणां सुराणां च ये वसन्ति तपोधनाः ॥ १५ ॥

ततो नारायणं तेजो व्रतचर्येन्धनोत्थितम्।  
वक्त्रान्निःसृत्य कृष्णस्य वह्निरद्‌भुतकर्मणः ॥ १६ ॥  
सोऽग्निर्ददाह तं शैलं सद्रुमं सलताक्षुपम्।  
सपक्षिमृगसंघातं सश्वापदसरीसृपम् ॥ १७ ॥

मृगैश्च विविधाकारैर्हाहाभूतमचेतनम् ।  
शिखरं तस्य शैलस्य मथितं दीनदर्शनम् ॥ १८ ॥

स तु वह्निर्महाज्वालो दग्ध्वा सर्वमशेषतः।  
विष्णोः समीप आगम्य पादौ शिष्यवदस्पृशत् ॥ १९ ॥

ततो विष्णुर्गिरिं दृष्ट्वा निर्दग्धमरिकर्शनः।  
सौम्यैर्दृष्टिनिपातैस्तं पुनः प्रकृतिमानयत् ॥ २० ॥

तथैव स गिरिर्भूयः प्रपुष्पितलताद्रुमः।  
सपक्षिगणसंघुष्टः सश्वापदसरीसृपः ॥ २१ ॥

(सिद्धचारणसंघैश्च प्रसन्नैरुपशोभितः ।  
मत्तवारणसंयुक्तो नानापक्षिगणैर्युतः ॥)

तमद्‌भुतमचिन्त्यं च दृष्ट्वा मुनिगणस्तदा।  
विस्मितो हृष्टरोमा च बभूवास्राविलेक्षणः ॥ २२ ॥

ततो नारायणो दृष्ट्वा तानृषीन्‌ विस्मयान्वितान्।  
प्रश्रितं मधुरं स्निग्धं पप्रच्छ वदतां वरः ॥ २३ ॥

किमर्थमृषिपूगस्य त्यक्तसङ्गस्य नित्यशः ।  
निर्ममस्यागमवतो विस्मयः समुपागतः ॥ २४ ॥

एतन्मे संशयं सर्वे याथातथ्यमनिन्दिताः।  
ऋषयो वक्तुमर्हन्ति निश्चितार्थं तपोधनाः ॥ २५ ॥

भवान् विसृजते लोकान् भवान् संहरते पुनः।  
भवान् शीतं भवानुष्णं भवानेव च वर्षति ॥ २६ ॥

पृथिव्यां यानि भूतानि स्थावराणि चराणि च।  
तेषां पिता त्वं माता त्वं प्रभुः प्रभव एव च॥२७॥

एवं नो विस्मयकरं संशयं मधुसूदन।  
त्वमेवार्हसि कल्याण वक्तुं वह्नेर्विनिर्गमम् ॥ २८ ॥

ततो विगतसंत्रासा वयमप्यरिकर्शन ।  
यच्छ्रुतं यच्च दृष्टं नस्तत् प्रवक्ष्यामहे हरे ॥ २९ ॥

एतद् वै वैष्णवं तेजो मम वक्त्राद् विनिःसृतम्।  
कृष्णवर्त्मा युगान्ताभो येनायं मथितो गिरिः ॥ ३० ॥

ऋषयश्चार्तिमापन्ना जितक्रोधा जितेन्द्रियाः ।  
भवन्तो व्यथिताश्चासन् देवकल्पास्तपोधनाः ॥ ३१ ॥

व्रतचर्यापरीतस्य तपस्विव्रतसेवया ।  
मम वह्निः समुद्‌भूतो न वै व्यथितुमर्हथ ॥ ३२ ॥

व्रतं चर्तुमिहायातस्त्वहं गिरिमिमं शुभम्।  
पुत्रं चात्मसमं वीर्ये तपसा लब्धुमागतः ॥ ३३ ॥

ततो ममात्मा यो देहे सोऽग्निर्भूत्वा विनिःसृतः।  
गतश्च वरदं द्रष्टुं सर्वलोकपितामहम् ॥ ३४ ॥

तेन चात्मानुशिष्टो मे पुत्रत्वे मुनिसत्तमाः।  
तेजसोऽर्धेन पुत्रस्ते भवितेति वृषध्वजः ॥ ३५ ॥

सोऽयं वह्निरुपागम्य पादमूले ममान्तिकम्।  
शिष्यवत् परिचर्यार्थं शान्तः प्रकृतिमागतः ॥ ३६ ॥

एतदेव रहस्यं वः पद्‌मनाभस्य धीमतः।  
मया प्रोक्तं समासेन न भीः कार्या तपोधनाः ॥ ३७ ॥

सर्वत्र गतिरव्यग्रा भवतां दीर्घदर्शनात्।  
तपस्विव्रतसंदीप्ता ज्ञानविज्ञानशोभिताः ॥ ३८ ॥

यच्छ्रुतं यच्च वो दृष्टं दिवि वा यदि वा भुवि।  
आश्चर्यं परमं किंचित् तद् भवन्तो ब्रुवन्तु मे ॥ ३९ ॥

तस्यामृतनिकाशस्य वाङ्‌मधोरस्ति मे स्पृहा।  
भवद्भिः कथितस्येह तपोवननिवासिभिः ॥ ४० ॥

यद्यप्यहमदृष्टं वो दिव्यमद्‌भुतदर्शनम् ।  
दिवि वा भुवि वा किंचित् पश्याम्यमरदर्शनाः ॥ ४१ ॥  
प्रकृतिः सा मम परा न क्वचित् प्रतिहन्यते।  
न चात्मगतमैश्वर्यमाश्चर्यं प्रतिभाति मे ॥ ४२ ॥  
श्रद्धेयः कथितो ह्यर्थः सज्जनश्रवणं गतः।  
चिरं तिष्ठति मेदिन्यां शैले लेख्यामिवार्पितम् ॥ ४३ ॥

तदहं सज्जनमुखान्निःसृतं तत्समागमे ।  
कथयिष्याम्यहमहो बुद्धिदीपकरं नृणाम् ॥ ४४ ॥

ततो मुनिगणाः सर्वे विस्मिताः कृष्णसंनिधौ।  
नेत्रैः पद्मदलप्रख्यैरपश्यंस्त जनार्दनम् ॥ ४५ ॥

वर्धयन्तस्तथैवान्ये पूजयन्तस्तथापरे ।  
वाग्भिर्ऋग्भूषितार्थाभिः स्तुवन्तो मधुसूदनम् ॥ ४६ ॥

ततो मुनिगणाः सर्वे नारदं देवदर्शनम्।  
तदा नियोजयामासुर्वचने वाक्यकोविदम् ॥ ४७ ॥

यदाश्चर्यमचिन्त्यं च गिरौ हिमवति प्रभो।  
अनुभूतं मुनिगणैस्तीर्थयात्रापरैर्मुने ॥ ४८ ॥  
तद् भवानृषिसंघस्य हितार्थं सर्वमादितः।  
यथा दृष्टं हृषीकेशे सर्वमाख्यातुमर्हसि ॥ ४९ ॥

एवमुक्तः स मुनिभिर्नारदो भगवान् मुनिः।  
कथयामास देवर्षिः पूर्ववृत्तामिमां कथाम् ॥ ५० ॥