+++
title_full = "132 दिग्गजोंका धर्मसम्बन्धी रहस्य एवं प्रभाव"
title = "१३२ रहस्ये"

+++


ततः पद्‌मप्रतीकाशः पद्‌मोद्‌भूतः पितामहः।  
उवाच वचनं देवान् वासवं च शचीपतिम् ॥ १ ॥

अयं महाबलो नागो रसातलचरो बली।  
तेजस्वी रेणुको नाम महासत्त्वपराक्रमः ॥ २ ॥  
अतितेजस्विनः सर्वे महावीर्या महागजाः।  
धारयन्ति महीं कृत्स्नां सशैलवनकाननाम् ॥ ३ ॥

भवद्भिः समनुज्ञातो रेणुकस्तान् महागजान्।  
धर्मगुह्यानि सर्वाणि गत्वा पृच्छतु तत्र वै ॥ ४ ॥

पितामहवचः श्रुत्वा ते देवा रेणुकं तदा।  
प्रेषयामासुरव्यग्रा यत्र ते धरणीधराः ॥ ५ ॥

अनुज्ञातोऽस्मि देवैश्च पितृभिश्च महाबलाः।  
धर्मगुह्यानि युष्माकं श्रोतुमिच्छामि तत्त्वतः।  
कथयध्वं महाभागा यद् वस्तत्त्वं मनीषितम् ॥ ६ ॥

कार्तिके मासि चाश्लेषा बहुलस्याष्टमी शिवा।  
तेन नक्षत्रयोगेन यो ददाति गुडौदनम् ॥ ७ ॥  
इमं मन्त्रं जपन् श्राद्धे यताहारो ह्यकोपनः।

बलदेवप्रभृतयो ये नागा बलवत्तराः ॥ ८ ॥  
अनन्ता ह्यक्षया नित्यं भोगिनः सुमहाबलाः।  
तेषां कुलोद्भवा ये च महाभूता भुजङ्गमाः ॥ ९ ॥  
ते मे बलिं प्रतीच्छन्तु बलतेजोऽभिवृद्धये।  
यदा नारायणः श्रीमानुज्जहार वसुंधराम् ॥ १० ॥  
तद् बलं तस्य देवस्य धरामुद्धरतस्तथा।

एवमुक्त्वा बलिं तत्र वल्मीके तु निवेदयेत् ॥ ११ ॥  
गजेन्द्रकुसुमाकीर्णं नीलवस्त्रानुलेपनम् ।  
निर्वपेत् तं तु वल्मीके अस्तं याते दिवाकरे ॥ १२ ॥

एवं तुष्टास्ततः सर्वे अधस्ताद्भारपीडिताः।  
श्रमं तं नावबुध्यामो धारयन्तो वसुंधराम् ॥ १३ ॥  
एवं मन्यामहे सर्वे भारार्ता निरपेक्षिणः।

ब्राह्मणः क्षत्रियो वैश्यः शूद्रो वा यद्युपोषितः ॥ १४ ॥  
एवं संवत्सरं कृत्वा दानं बहुफलं लभेत्।  
वल्मीके बलिमादाय तन्नो बहुफलं मतम् ॥ १५ ॥

ये च नागा महावीर्यास्त्रिषु लोकेषु कृत्स्नशः।  
कृतातिथ्या भवेयुस्ते शतं वर्षाणि तत्त्वतः ॥ १६ ॥

दिग्गजानां च तच्छ्रुत्वा देवताः पितरस्तथा।  
ऋषयश्च महाभागाः पूजयन्ति स्म रेणुकम् ॥ १७ ॥