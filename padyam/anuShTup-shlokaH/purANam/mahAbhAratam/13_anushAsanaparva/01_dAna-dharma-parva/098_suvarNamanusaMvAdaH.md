+++
title_full = "098 तपस्वी सुवर्ण और मनुका संवाद—पुष्प, धूप, दीप और उपहारके दानका माहात्म्य"
title = "०९८ सुवर्णमनुसंवादः"

+++


आलोकदानं नामैतत् कीदृशं भरतर्षभ।  
कथमेतत् समुत्पन्नं फलं वा तद् ब्रवीहि मे ॥ १ ॥

अत्राप्युदाहरन्तीममितिहासं पुरातनम् ।  
मनोः प्रजापतेर्वादं सुवर्णस्य च भारत ॥ २ ॥

तपस्वी कश्चिदभवत् सुवर्णो नाम भारत।  
वर्णतो हेमवर्णः स सुवर्ण इति पप्रथे ॥ ३ ॥

कुलशीलगुणोपेतः स्वाध्याये च परंगतः।  
बहून् सुवंशप्रभवान् समतीतः स्वकैर्गुणैः ॥ ४ ॥

स कदाचिन्मनुं विप्रो ददर्शोपससर्प च।  
कुशलप्रश्नमन्योन्यं तौ चोभौ तत्र चक्रतुः ॥ ५ ॥

ततस्तौ सत्यसंकल्पौ मेरौ काञ्चनपर्वते।  
रमणीये शिलापृष्ठे सहितौ संन्यषीदताम् ॥ ६ ॥

तत्र तौ कथयन्तौ स्तां कथा नानाविधाश्रयाः।  
ब्रह्मर्षिदेवदैत्यानां पुराणानां महात्मनाम् ॥ ७ ॥

सुवर्णस्त्वब्रवीद् वाक्यं मनुं स्वायम्भुवं प्रति।  
हितार्थं सर्वभूतानां प्रश्नं मे वक्तुमर्हसि ॥ ८ ॥  
सुमनोभिर्यदिज्यन्ते दैवतानि प्रजेश्वर ।  
किमेतत् कथमुत्पन्नं फलं योगं च शंस मे ॥ ९ ॥

अत्राप्युदाहरन्तीममितिहासं पुरातनम् ।  
शुक्रस्य च बलेश्चैव संवादं वै महात्मनोः ॥ १० ॥

बलेर्वैरोचनस्येह त्रैलोक्यमनुशासतः ।  
समीपमाजगामाशु शुक्रो भृगुकुलोद्वहः ॥ ११ ॥

तमर्घ्यादिभिरभ्यर्च्य भार्गवं सोऽसुराधिपः ।  
निषसादासने पश्चाद् विधिवद् भूरिदक्षिणः ॥ १२ ॥

कथेयमभवत् तत्र त्वया या परिकीर्तिता।  
सुमनोधूपदीपानां सम्प्रदाने फलं प्रति ॥ १३ ॥  
ततः पप्रच्छ दैत्येन्द्रः कवीन्द्रं प्रश्नमुत्तमम् ॥ १४ ॥

सुमनोधूपदीपानां किं फलं ब्रह्मवित्तम।  
प्रदानस्य द्विजश्रेष्ठ तद् भवान् वक्तुमर्हति ॥ १५ ॥

तपः पूर्वं समुत्पन्नं धर्मस्तस्मादनन्तरम्।  
एतस्मिन्नन्तरे चैव वीरुदोषध्य एव च ॥ १६ ॥

सोमस्यात्मा च बहुधा सम्भूतः पृथिवीतले।  
अमृतं च विषं चैव ये चान्ये तृणजातयः ॥ १७ ॥

अमृतं मनसः प्रीतिं सद्यस्तृप्तिं ददाति च।  
मनो ग्लपयते तीव्रं विषं गन्धेन सर्वशः ॥ १८ ॥

अमृतं मंगलं विद्धि महद्विषममंगलम्।  
ओषध्यो ह्यमृतं सर्वा विषं तेजोऽग्निसम्भवम् ॥ १९ ॥

मनो ह्लादयते यस्माच्छ्रियं चापि दधाति च।  
तस्मात् सुमनसः प्रोक्ता नरैः सुकृतकर्मभिः ॥ २० ॥

देवताभ्यः सुमनसो यो ददाति नरः शुचिः।  
तस्य तुष्यन्ति वै देवास्तुष्टाः पुष्टिं ददत्यपि ॥ २१ ॥

यं यमुद्दिश्य दीयेरन् देवं सुमनसः प्रभो।  
मंगलार्थं स तेनास्य प्रीतो भवति दैत्यप ॥ २२ ॥

ज्ञेयास्तूग्राश्च सौम्याश्च तेजस्विन्यश्च ताः पृथक्।  
ओषध्यो बहुवीर्या हि बहुरूपास्तथैव च ॥ २३ ॥

यज्ञियानां च वृक्षाणामयज्ञीयान् निबोध मे।  
आसुराणि च माल्यानि दैवतेभ्यो हितानि च ॥ २४ ॥

रक्षसामुरगाणां च यक्षाणां च तथा प्रियाः।  
मनुष्याणां पितॄणां च कान्तायास्त्वनुपूर्वशः ॥ २५ ॥

वन्या ग्राम्याश्चेह तथा कृष्टोप्ताः पर्वताश्रयाः।  
अकण्टकाः कण्टकिनो गन्धरूपरसान्विताः ॥ २६ ॥

द्विविधो हि स्मृतो गन्ध इष्टोऽनिष्टश्च पुष्पजः।  
इष्टगन्धानि देवानां पुष्पाणीति विभावय ॥ २७ ॥

अकण्टकानां वृक्षाणां श्वेतप्रायाश्च वर्णतः।  
तेषां पुष्पाणि देवानामिष्टानि सततं प्रभो ॥ २८ ॥  
(पद्मं च तुलसी जातिरपि सर्वेषु पूजिता।)

जलजानि च माल्यानि पद्मादीनि च यानि वै।  
गन्धर्वनागयक्षेभ्यस्तानि दद्याद् विचक्षणः ॥ २९ ॥

ओषध्यो रक्तपुष्पाश्च कटुकाः कण्टकान्विताः।  
शत्रूणामभिचारार्थमाथर्वेषु निदर्शिताः ॥ ३० ॥

तीक्ष्णवीर्यास्तु भूतानां दुरालम्भाः सकण्टकाः।  
रक्तभूयिष्ठवर्णाश्च कृष्णाश्चैवोपहारयेत् ॥ ३१ ॥

मनोहृदयनन्दिन्यो विशेषमधुराश्च याः ।  
चारुरूपाः सुमनसो मानुषाणां स्मृता विभो ॥ ३२ ॥

न तु श्मशानसम्भूता देवतायतनोद्‌भवाः।  
संनयेत् पुष्टियुक्तेषु विवाहेषु रहःसु च ॥ ३३ ॥

गिरिसानुरुहाः सौम्या देवानामुपपादयेत् ।  
प्रोक्षिताऽभ्युक्षिताः सौम्या यथायोग्यं यथास्मृति ॥ ३४ ॥

गन्धेन देवास्तुष्यन्ति दर्शनाद् यक्षराक्षसाः।  
नागाः समुपभोगेन त्रिभिरेतैस्तु मानुषाः ॥ ३५ ॥

सद्यः प्रीणाति देवान् वै ते प्रीता भावयन्त्युत।  
संकल्पसिद्धा मर्त्यानामीप्सितैश्च मनोरमैः ॥ ३६ ॥

प्रीताः प्रीणन्ति सततं मानिता मानयन्ति च।  
अवज्ञातावधूताश्च निर्दहन्त्यधमान् नरान् ॥ ३७ ॥

अत ऊर्ध्वं प्रवक्ष्यामि धूपदानविधेः फलम्।  
धूपांश्च विविधान् साधूनसाधूंश्च निबोध मे ॥ ३८ ॥

निर्यासाः सारिणश्चैव कृत्रिमाश्चैव ते त्रयः।  
इष्टोऽनिष्टो भवेद् गंधस्तन्मे विस्तरशः शृणु ॥ ३९ ॥

निर्यासाः सल्लकीवर्ज्या देवानां दयिताऽस्तु ते।  
गुग्गुलुः प्रवरस्तेषां सर्वेषामिति निश्चयः ॥ ४० ॥

अगुरुः सारिणां श्रेष्ठो यक्षराक्षसभोगिनाम्।  
दैत्यानां सल्लकीयश्च काङ्क्षतो यश्च तद्विधः ॥ ४१ ॥

अथ सर्जरसादीनां गंधैः पार्थिव दारवैः।  
फाणितासवसंयुक्तैर्मनुष्याणां विधीयते ॥ ४२ ॥

देवदानवभूतानां सद्यस्तुष्टिकरः स्मृतः ।  
येऽन्ये वैहारिकास्तत्र मानुषाणामिति स्मृताः ॥ ४३ ॥

य एवोक्ताः सुमनसां प्रदाने गुणहेतवः।  
धूपेष्वपि परिज्ञेयास्त एव प्रीतिवर्धनाः ॥ ४४ ॥

दीपदाने प्रवक्ष्यामि फलयोगमनुत्तमम् ।  
यथा येन यदा चैव प्रदेया यादृशाश्च ते ॥ ४५ ॥

ज्योतिस्तेजः प्रकाशं वाप्यूर्ध्वगं चापि वर्ण्यते।  
प्रदानं तेजसां तस्मात् तेजो वर्धयते नृणाम् ॥ ४६ ॥

अन्धन्तमस्तमिस्रं च दक्षिणायनमेव च।  
उत्तरायणमेतस्माज्ज्योतिर्दानं प्रशस्यते ॥ ४७ ॥

यस्मादूर्ध्वगमेतत् तु तमसश्चैव भेषजम्।  
तस्मादूर्ध्वगतेर्दाता भवेदत्रेति निश्चयः ॥ ४८ ॥

देवास्तेजस्विनो ह्यस्मात् प्रभावन्तः प्रकाशकाः।  
तामसा राक्षसाश्चैव तस्माद् दीपः प्रदीयते ॥ ४९ ॥

आलोकदानाच्चक्षुष्मान् प्रभायुक्तो भवेन्नरः ।  
तान् दत्त्वा नोपहिंसेत न हरेन्नोपनाशयेत् ॥ ५० ॥

दीपहर्ता भवेदन्धस्तमोगतिरसुप्रभः ।  
दीपप्रदः स्वर्गलोके दीपमालेव राजते ॥ ५१ ॥

हविषा प्रथमः कल्पो द्वितीयश्चौषधीरसैः।  
वसामेदोऽस्थिनिर्यासैर्न कार्यः पुष्टिमिच्छता ॥ ५२ ॥

गिरिप्रपाते गहने चैत्यस्थाने चतुष्पथे।  
(गोब्राह्मणालये दुर्गे दीपो भूतिप्रदः शुचिः।)  
दीपदानं भवेन्नित्यं य इच्छेद् भूतिमात्मनः ॥ ५३ ॥

कुलोद्योतो विशुद्धात्मा प्रकाशत्वं च गच्छति।  
ज्योतिषां चैव सालोक्यं दीपदाता नरः सदा ॥ ५४ ॥

बलिकर्मसु वक्ष्यामि गुणान् कर्मफलोदयान्।  
देवयक्षोरगनृणां भूतानामथ रक्षसाम् ॥ ५५ ॥

येषां नाग्रभुजो विप्रा देवतातिथिबालकाः।  
राक्षसानेव तान् विद्धि निर्विशङ्कानमङ्गलान् ॥ ५६ ॥

तस्मादग्रं प्रयच्छेत देवेभ्यः प्रतिपूजितम्।  
शिरसा प्रयतश्चापि हरेद् बलिमतन्द्रितः ॥ ५७ ॥

गृह्णन्ति देवता नित्यमाशंसन्ति सदा गृहान्।  
बाह्याश्चागन्तवो येऽन्ये यक्षराक्षसपन्नगाः ॥ ५८ ॥  
इतो दत्तेन जीवन्ति देवताः पितरस्तथा।  
ते प्रीताः प्रीणयन्तेनमायुषा यशसा धनैः ॥ ५९ ॥

बलयः सह पुष्पैस्तु देवानामुपहारयेत्।  
दधिदुग्धमयाः पुण्याः सुगंधाः प्रियदर्शनाः ॥ ६० ॥

कार्या रुधिरमांसाढ्‌या बलयो यक्षरक्षसाम्।  
सुरासवपुरस्कारा लाजोल्लापिकभूषिताः ॥ ६१ ॥

नागानां दयिता नित्यं पद्मोत्पलविमिश्रिताः।  
तिलान् गुडसुसम्पन्नान् भूतानामुपहारयेत् ॥ ६२ ॥

अग्रदाताग्रभोगी स्याद् बलवीर्यसमन्वितः ।  
तस्मादग्रं प्रयच्छेत देवेभ्यः प्रतिपूजितम् ॥ ६३ ॥

ज्वलन्त्यहरहो वेश्म याश्चास्य गृहदेवताः।  
ताः पूज्या भूतिकामेन प्रसृताग्रप्रदायिना ॥ ६४ ॥

इत्येतदसुरेन्द्राय काव्यः प्रोवाच भार्गवः।  
सुवर्णाय मनुः प्राह सुवर्णो नारदाय च ॥ ६५ ॥  
नारदोऽपि मयि प्राह गुणानेतान् महाद्युते।  
त्वमप्येतद् विदित्वेह सर्वमाचर पुत्रक ॥ ६६ ॥