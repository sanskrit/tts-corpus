+++
title_full = "032 राजर्षि वृषदर्भ (या उशीनर)-के द्वारा शरणागत कपोतकी रक्षा तथा उस पुण्यके प्रभावसे अक्षयलोककी प्राप्ति"
title = "०३२ श्येनकपोतसंवादे"

+++


पितामह महाप्राज्ञ सर्वशास्त्रविशारद ।  
त्वत्तोऽहं श्रोतुमिच्छामि धर्मं भरतसत्तम ॥ १ ॥

शरणागतं ये रक्षन्ति भूतग्रामं चतुर्विधम्।  
किं तस्य भरतश्रेष्ठ फलं भवति तत्त्वतः ॥ २ ॥

इदं शृणु महाप्राज्ञ धर्मपुत्र महायशः।  
इतिहासं पुरावृत्तं शरणार्थं महाफलम् ॥ ३ ॥

प्रपात्यमानः श्येनेन कपोतः प्रियदर्शनः।  
वृषदर्भं महाभागं नरेन्द्रं शरणं गतः ॥ ४ ॥

स तं दृष्ट्वा विशुद्धात्मा त्रासादङ्कमुपागतम्।  
आश्वास्याश्वसिहीत्याह न तेऽस्ति भयमण्डज ॥ ५ ॥

भयं ते सुमहत् कस्मात् कुत्र किं वा कृतं त्वया।  
येन त्वमिह सम्प्राप्तो विसंज्ञो भ्रान्तचेतनः ॥ ६ ॥

नवनीलोत्पलापीडचारुवर्ण सुदर्शन ।  
दाडिमाशोकपुष्पाक्ष मा त्रसस्वाभयं तव ॥ ७ ॥

मत्सकाशमनुप्राप्तं न त्वां कश्चित् समुत्सहेत्।  
मनसा ग्रहणं कर्तुं रक्षाध्यक्षपुरस्कृतम् ॥ ८ ॥

काशिराज्यं तदद्यैव त्वदर्थं जीवितं तथा।  
त्यजेयं भव विश्रब्धः कपोत न भयं तव ॥ ९ ॥

ममैतद् विहितं भक्ष्यं न राजंस्त्रातुमर्हसि।  
अतिक्रान्तं च प्राप्तं च प्रयत्नाच्चोपपादितम् ॥ १० ॥

मांसं च रुधिरं चास्य मज्जा मेदश्च मे हितम्।  
परितोषकरो ह्येष मम मास्याग्रतो भव ॥ ११ ॥

तृष्णा मे बाधतेऽत्युग्रा क्षुधा निर्दहतीव माम्।  
मुञ्चैनं न हि शक्ष्यामि राजन्‌ मन्दयितुं क्षुधाम् ॥ १२ ॥

मया ह्यनुसृतो ह्येष मत्पक्षनखविक्षतः।  
किंचिदुच्छ्‌वासनिःश्वासं न राजन्‌ गोप्तुमर्हसि ॥ १३ ॥

यदि स्वविषये राजन् प्रभुस्त्वं रक्षणे नृणाम्।  
खेचरस्य तृषार्तस्य न त्वं प्रभुरथोत्तम ॥ १४ ॥

यदि वैरिषु भृत्येषु स्वजनव्यवहारयोः।  
विषयेष्विन्द्रियाणां च आकाशे मा पराक्रम ॥ १५ ॥

प्रभुत्वं हि पराक्रम्य सम्यक् पक्षहरेषु ते।  
यदि त्वमिह धर्मार्थी मामपि द्रष्टुमर्हसि ॥ १६ ॥

श्रुत्वा श्येनस्य तद् वाक्यं राजर्षिर्विस्मयं गतः।  
सम्भाव्य चैनं तद्वाक्यं तदर्थी प्रत्यभाषत ॥ १७ ॥

गोवृषो वा वराहो वा मृगो वा महिषोऽपि वा।  
त्वदर्थमद्य क्रियतां क्षुधाप्रशमनाय ते ॥ १८ ॥

शरणागतं न त्यजेयमिति मे व्रतमाहितम्।  
न मुञ्चति ममाङ्गानि द्विजोऽयं पश्य वै द्विज ॥ १९ ॥

न वराहं न चोक्षाणं न चान्यान् विविधान् द्विजान्।  
भक्षयामि महाराज किमन्याद्येन तेन मे ॥ २० ॥

यस्तु मे विहितो भक्ष्यः स्वयं देवैः सनातनः।  
श्येनाः कपोतान् खादन्ति स्थितिरेषा सनातनी ॥ २१ ॥

उशीनर कपोते तु यदि स्नेहस्तवानघ।  
ततस्त्वं मे प्रयच्छाद्य स्वमांसं तुलया धृतम् ॥ २२ ॥

महाननुग्रहो मेऽद्य यस्त्वमेवमिहात्थ माम्।  
बाढमेव करिष्यामीत्युक्त्वासौ राजसत्तमः ॥ २३ ॥  
उत्कृत्योत्कृत्य मांसानि तुलया समतोलयत्।

अन्तःपुरे ततस्तस्य स्त्रियो रत्नविभूषिताः ॥ २४ ॥  
हाहाभूता विनिष्क्रान्ताः श्रुत्वा परमदुःखिताः।

तासां रुदितशब्देन मन्त्रिभृत्यजनस्य च ॥ २५ ॥  
बभूव सुमहान् नादो मेघगम्भीरनिःस्वनः।

निरुद्धं गगनं सर्वं शुभ्रं मेघैः समन्ततः ॥ २६ ॥  
मही प्रचलिता चासीत् तस्य सत्येन कर्मणा।

स राजा पार्श्वतश्चैव बाहुभ्यामूरुतश्च यत् ॥ २७ ॥  
तानि मांसानि संच्छिद्य तुलां पूरयतेऽशनैः।  
तथापि न समस्तेन कपोतेन बभूव ह ॥ २८ ॥

अस्थिभूतो यदा राजा निर्मांसो रुधिरस्रवः।  
तुलां ततः समारूढः स्वं मांसक्षयमुत्सृजन् ॥ २९ ॥

ततः सेन्द्रास्त्रयो लोकास्तं नरेन्द्रमुपस्थिताः।  
भेर्यश्चाकाशगैस्तत्र वादिता देवदुन्दुभिः ॥ ३० ॥

अमृतेनावसिक्तश्च वृषदर्भो नरेश्वरः ।  
दिव्यैश्च सुसुखैर्माल्यैरभिवृष्टः पुनः पुनः ॥ ३१ ॥

देवगन्धर्वसंघातैरप्सरोभिश्च सर्वतः ।  
नृत्तश्चैवोपगीतश्च पितामह इव प्रभुः ॥ ३२ ॥

हेमप्रासादसम्बाधं मणिकाञ्चनतोरणम् ।  
स वैदूर्यमणिस्तम्भं विमानं समधिष्ठितः ॥ ३३ ॥

स राजर्षिर्गतः स्वर्गं कर्मणा तेन शाश्वतम्।

शरणागतेषु चैवं त्वं कुरु सर्वं युधिष्ठिर ॥ ३४ ॥  
भक्तानामनुरक्तानामाश्रितानां च रक्षिता ।  
दयावान् सर्वभूतेषु परत्र सुखमेधते ॥ ३५ ॥

साधुवृत्तो हि यो राजा सद्‌वृत्तमनुतिष्ठति।  
किं न प्राप्तं भवेत् तेन स्वव्याजेनेह कर्मणा ॥ ३६ ॥

स राजर्षिर्विशुद्धात्मा धीरः सत्यपराक्रमः।  
काशीनामीश्वरः ख्यातस्त्रिषु लोकेषु कर्मणा ॥ ३७ ॥

योऽप्यन्यः कारयेदेवं शरणागतरक्षणम् ।  
सोऽपि गच्छेत तामेव गतिं भरतसत्तम ॥ ३८ ॥

इदं वृत्तं हि राजर्षेर्वृषदर्भस्य कीर्तयन्।  
पूतात्मा वै भवेत्‌ लोके शृणुयाद्‌ यश्च नित्यशः ॥ ३९ ॥