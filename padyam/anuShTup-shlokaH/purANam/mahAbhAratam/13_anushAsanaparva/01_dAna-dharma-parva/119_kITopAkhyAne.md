+++
title_full = "119 कीड़ेका ब्राह्मणयोनिमें जन्म लेकर, ब्रह्मलोकमें जाकर सनातन ब्रह्मको प्राप्त करना"
title = "११९ कीटोपाख्याने"

+++


क्षत्रधर्ममनुप्राप्तः स्मरन्नेव च वीर्यवान्।  
त्यक्त्वा स कीटतां राजंश्चचार विपुलं तपः ॥ १ ॥

तस्य धर्मार्थविदुषो दृष्ट्वा तद् विपुलं तपः।  
आजगाम द्विजश्रेष्ठः कृष्णद्वैपायनस्तदा ॥ २ ॥

क्षात्रं देवव्रतं कीट भूतानां परिपालनम्।  
क्षात्रं देवव्रतं ध्यायंस्ततो विप्रत्वमेष्यसि ॥ ३ ॥

पाहि सर्वाः प्रजाः सम्यक् शुभाशुभविदात्मवान्।  
शुभैः संविभजन् कामैरशुभानां च पावनैः ॥ ४ ॥  
आत्मवान् भव सुप्रीतः स्वधर्माचरणे रतः।  
क्षात्रीं तनुं समुत्सृज्य ततो विप्रत्वमेष्यसि ॥ ५ ॥

सोऽप्यरण्यमनुप्राप्य पुनरेव युधिष्ठिर ।  
महर्षेर्वचनं श्रुत्वा प्रजा धर्मेण पाल्य च ॥ ६ ॥  
अचिरेणैव कालेन कीटः पार्थिवसत्तम।  
प्रजापालनधर्मेण प्रेत्य विप्रत्वमागतः ॥ ७ ॥

ततस्तं ब्राह्मणं दृष्ट्वा पुनरेव महायशाः।  
आजगाम महाप्राज्ञः कृष्णद्वैपायनस्तदा ॥ ८ ॥

भो भो ब्रह्मर्षभ श्रीमन् मा व्यथिष्ठाः कथंचन।  
शुभकृच्छुभयोनीषु पापकृत् पापयोनिषु ॥ ९ ॥

उपपद्यति धर्मज्ञ यथापापफलोपगम् ।  
तस्मान्मृत्युभयात् कीट मा व्यथिष्ठाः कथंचन ॥ १० ॥  
धर्मलोपभयं ते स्यात् तस्माद् धर्मं चरोत्तमम्।

सुखात् सुखतरं प्राप्तो भगवंस्त्वत्कृते ह्यहम् ॥ ११ ॥  
धर्ममूलां श्रियं प्राप्य पाप्मा नष्ट इहाद्य मे।

भगवद्वचनात् कीटो ब्राह्मण्यं प्राप्य दुर्लभम् ॥ १२ ॥  
अकरोत् पृथिवीं राजन् यज्ञयूपशताङ्किताम्।  
ततः सालोक्यमगमद् ब्रह्मणो ब्रह्मवित्तमः ॥ १३ ॥

अवाप च पदं कीटः पार्थ ब्रह्म सनातनम्।  
स्वकर्मफलनिर्वृत्तं व्यासस्य वचनात् तदा ॥ १४ ॥

तेऽपि यस्मात् प्रभावेण हताः क्षत्रियपुंगवाः।  
सम्प्राप्तास्ते गतिं पुण्यां तस्मान्मा शोच पुत्रक ॥ १५ ॥