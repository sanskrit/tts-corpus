+++
title_full = "103 ब्रह्माजी और भगीरथका संवाद, यज्ञ, तप, दान आदिसे भी अनशन-व्रतकी विशेष महिमा"
title = "१०३ ब्रह्मभगीरथसंवादे"

+++


दानं बहुविधाकारं शांतिः सत्यमहिंसितम्।  
स्वदारतुष्टिश्चोक्ता ते फलं दानस्य चैव यत् ॥ १ ॥  
पितामहस्य विदितं किमन्यत् तपसो बलात्।  
तपसो यत्परं तेऽद्य तन्नो व्याख्यातुमर्हसि ॥ २ ॥

तपः प्रचक्षते यावत् तावल्लोको युधिष्ठिर।  
मतं ममात्र कौन्तेय तपो नानशनात् परम् ॥ ३ ॥

अत्राप्युदाहरन्तीममितिहासं पुरातनम् ।  
भगीरथस्य संवादं ब्रह्मणश्च महात्मनः ॥ ४ ॥

अतीत्य सुरलोकं च गवां लोकं च भारत।  
ऋषिलोकं च सोऽगच्छद् भगीरथ इति श्रुतम् ॥ ५ ॥

तं तु दृष्ट्वा वचः प्राह ब्रह्मा राजन् भगीरथम्।  
कथं भगीरथागास्त्वमिमं लोकं दुरासदम् ॥ ६ ॥

न हि देवा न गंधर्वा न मनुष्या भगीरथ।  
आयान्त्यतप्ततपसः कथं वै त्वमिहागतः ॥ ७ ॥

निष्काणां वै ह्यददं ब्राह्मणेभ्यः  
शतं सहस्राणि सदैव दानम्।  
बाह्मं व्रतं नित्यमास्थाय विद्वन्  
न त्वेवाहं तस्य फलादिहागाम् ॥ ८ ॥

दशैकरात्रान् दशपञ्चरात्रा-  
नेकादशैकादशकान् क्रतूंश्च ।  
ज्योतिष्टोमानां च शतं यदिष्टं  
फलेन तेनापि च नागतोऽहम् ॥ ९ ॥

यच्चावसं जाह्नवीतीरनित्यः  
शतं समास्तप्यमानस्तपोऽहम् ।  
अदां च तत्राश्वतरीसहस्रं  
नारीपुरं न च तेनाहमागाम् ॥ १० ॥

दशायुतानि चाश्वानां गोऽयुतानि च विंशतिम्।  
पुष्करेषु द्विजातिभ्यः प्रादां शतसहस्रशः ॥ ११ ॥  
सुवर्णचन्द्रोत्तमधारिणीनां  
कन्योत्तमानामददं सहस्रम् ।  
षष्टिं सहस्राणि विभूषितानां  
जाम्बूनदैराभरणैर्न तेन ॥ १२ ॥

दशार्बुदान्यददं गोसवेज्या-  
स्वेकैकशो दश गा लोकनाथ।  
समानवत्साः पयसा समन्विताः  
सुवर्णकांस्योपदुहा न तेन ॥ १३ ॥

आप्तोर्यामेषु नियतमेकैकस्मिन् दशाददम् ।  
गृष्टीनां क्षीरदात्रीणां रोहिणीनां शतानि च ॥ १४ ॥

दोग्ध्रीणां वै गवां चापि प्रयुतानि दशैव ह।  
प्रादां दशगुणं ब्रह्मन् न तेनाहमिहागतः ॥ १५ ॥

वाजिनां बाह्लिजातानामयुतान्यददं दश ।  
कर्काणां हेममालानां न च तेनाहमागतः ॥ १६ ॥

कोटीश्च काञ्चनस्याष्टौ प्रादां ब्रह्मन्‌ दशान्वहम्।  
एकैकस्मिन् क्रतौ तेन फलेनाहं न चागतः ॥ १७ ॥

वाजिनां श्यामकर्णानां हरितानां पितामह।  
प्रादां हेमस्रजां ब्रह्मन् कोटीर्दश च सप्त च ॥ १८ ॥  
ईषादन्तान् महाकायान् काञ्चनस्रग्विभूषितान् ।  
पद्मिनो वै सहस्राणि प्रादां दश च सप्त च॥१९॥  
अलंकृतानां देवेश दिव्यैः कनकभूषणैः।  
रथानां काञ्चनाङ्गानां सहस्राण्यददं दश ॥ २० ॥  
सप्त चान्यानि युक्तानि वाजिभिः समलंकृतैः।

दक्षिणावयवाः केचिद् वेदैर्ये सम्प्रकीर्तिताः ॥ २१ ॥  
वाजपेयेषु दशसु प्रादां तेष्वपि चाप्यहम्।

शक्रतुल्यप्रभावाणामिज्यया विक्रमेण ह ॥ २२ ॥  
सहस्रं निष्ककण्ठानामददं दक्षिणामहम् ।  
विजित्य भूपतीन् सर्वानर्थैरिष्ट्वा पितामह ॥ २३ ॥  
अष्टभ्यो राजसूयेभ्यो न च तेनाहमागतः।

स्रोतश्च यावद्‌गङ्गाकयाश्छन्नमासीज्जगत्पते ॥ २४ ॥  
दक्षिणाभिः प्रवृत्ताभिर्मम नागां च तत्कृते।

वाजिनां च सहस्रे द्वे सुवर्णशतभूषिते ॥ २५ ॥  
वरं ग्रामशतं चाहमेकैकस्य त्रिधाददम्।

तपस्वी नियताहारः शममास्थाय वाग्यतः ॥ २६ ॥  
दीर्घकालं हिमवति गंगायाश्च दुरुत्सहाम्।  
मूर्ध्ना धारां महादेवः शिरसा यामधारयत्।  
न तेनाप्यहमागच्छं फलेनेह पितामह ॥ २७ ॥

शम्याक्षेपैरयजं यच्च देवान्  
साद्यस्कानामयुतैश्चापि यत्तत् ।  
त्रयोदशद्वादशाहैश्च देव  
सपौण्डरीकान्न च तेषां फलेन ॥ २८ ॥

अष्टौ सहस्राणि ककुद्मिनामहं  
शुक्लर्षभाणामददं द्विजेभ्यः ।  
एकैकं वै काञ्चनं शृंगमेभ्यः  
पत्नीश्चैषामददं निष्ककण्ठीः ॥ २९ ॥

हिरण्यरत्ननिचयानददं रत्नपर्वतान् ।  
धनधान्यसमृद्धाश्च ग्रामाश्चान्ये सहस्रशः ॥ ३० ॥  
शतं शतानां गृष्टीनामददं चाप्यतन्द्रितः।  
इष्ट्वानेकैर्महायज्ञैर्ब्राह्मणेभ्यो न तेन च ॥ ३१ ॥

एकादशाहैरयजं सदक्षिणै-  
र्द्विर्द्वादशाहैरश्वमेधैश्च देव ।  
आर्कायणैः षोडशभिश्च ब्रह्मं-  
स्तेषां फलेनेह न चागतोऽस्मि ॥ ३२ ॥

निष्कैककण्ठमददं योजनायतं  
तद्विस्तीर्णं काञ्चनपादपानाम् ।  
वनं वृतानां रत्नविभूषितानां  
न चैव तेषामागतोऽहं फलेन ॥ ३३ ॥

तुरायणं हि व्रतमप्यधृष्य-  
मक्रोधनोऽकरवं त्रिंशतोऽब्दान् ।  
शतं गवामष्टशतानि चैव  
दिने दिने ह्यददं ब्राह्मणेभ्यः ॥ ३४ ॥

पयस्विनीनामथ रोहिणीनां  
तथैवान्याननडुहो लोकनाथ ।  
प्रादां नित्यं ब्राह्मणेभ्यः सुरेश  
नेहागतस्तेन फलेन चाहम् ॥ ३५ ॥

त्रिंशदग्नीनहं ब्रह्मन्नयजं यच्च नित्यदा।  
अष्टाभिः सर्वमेधैश्च नरमेधैश्च सप्तभिः ॥ ३६ ॥  
दशभिर्विश्वजिद्भिश्च शतैरष्टादशोत्तरैः ।  
न चैव तेषां देवेश फलेनाहमिहागमम् ॥ ३७ ॥

सरय्वां बाहुदायां च गंगायामथ नैमिषे।  
गवां शतानामयुतमददं न च तेन वै ॥ ३८ ॥

इन्द्रेण गुह्यं निहितं वै गुहायां  
यद्भार्गवस्तपसेहाभ्यविन्दत् ।  
जाज्वल्यमानमुशनस्तेजसेह  
तत्साधयामासमहं वरेण्य ॥ ३९ ॥

ततो मे ब्राह्मणास्तुष्टास्तस्मिन् कर्मणि साधिते।  
सहस्रमृषयश्चासन् ये वै तत्र समागताः ॥ ४० ॥  
उक्तस्तैरस्मि गच्छ त्वं ब्रह्मलोकमिति प्रभो।  
प्रीतेनोक्तसहस्रेण ब्राह्मणानामहं प्रभो ।  
इमं लोकमनुप्राप्तो मा भूत् तेऽत्र विचारणा ॥ ४१ ॥

कामं यथावद्विहितं विधात्रा  
पृष्टेन वाच्यं तु मया यथावत्।  
तपो हि नान्यच्चानशनान्मतं मे  
नमोऽस्तु ते देववर प्रसीद ॥ ४२ ॥

इत्युक्तवन्तं ब्रह्मा तु राजानं स भगीरथम्।  
पूजयामास पूजार्हं विधिदृष्टेन कर्मणा ॥ ४३ ॥

तस्मादनशनैर्युक्तो विप्रान् पूजय नित्यदा।  
विप्राणां वचनात् सर्वं परत्रेह च सिध्यति ॥ ४४ ॥

वासोभिरन्नैर्गोभिश्च शुभैर्नैवेशिकैरपि ।  
शुभैः सुरगणैश्चापि स्तोष्या एव द्विजास्तथा।  
एतदेव परं गुह्यमलोभेन समाचर ॥ ४५ ॥