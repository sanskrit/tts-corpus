+++
title_full = "073 ब्रह्माजीका इन्द्रसे गोलोक और गोदानकी महिमा बताना"
title = "०७३ पितामहेन्द्रसंवादे"

+++


योऽयं प्रश्नस्त्वया पृष्टो गोप्रदानादिकारितः।  
नास्ति प्रष्टास्ति लोकेऽस्मिंस्त्वत्तोऽन्यो हि शतक्रतो ॥ १ ॥

सन्ति नानाविधा लोका यांस्त्वं शक्र न पश्यसि।  
पश्यामि यानहं लोकानेकपत्न्यश्च याः स्त्रियः ॥ २ ॥

कर्मभिश्चापि सुशुभैः सुव्रता ऋषयस्तथा।  
सशरीरा हि तान् यान्ति ब्राह्मणाः शुभबुद्धयः ॥ ३ ॥

शरीरन्यासमोक्षेण मनसा निर्मलेन च।  
स्वप्नभूतांश्च ताल्ँलोकान् पश्यन्तीहापि सुव्रताः ॥ ४ ॥

ते तु लोकाः सहस्राक्ष शृणु यादृग्गुणान्विताः।  
न तत्र क्रमते कालो न जरा न च पावकः॥५॥

तथा नास्त्यशुभं किंचिन्न व्याधिस्तत्र न क्लमः।  
यद् यच्च गावो मनसा तस्मिन् वाञ्छन्ति वासव ॥ ६ ॥  
तत् सर्वं प्राप्नुवन्ति स्म मम प्रत्यक्षदर्शनात्।  
कामगाः कामचारिण्यः कामात् कामांश्च भुञ्जते ॥ ७ ॥

वाप्यः सरांसि सरितो विविधानि वनानि च।  
गृहाणि पर्वताश्चैव यावद्‌द्रव्यं च किंचन ॥ ८ ॥

मनोज्ञं सर्वभूतेभ्यः सर्वतन्त्रं प्रदृश्यत।  
ईदृशाद् विपुलाल्लोकान्नास्ति लोकस्तथाविधः ॥ ९ ॥

तत्र सर्वसहाः क्षान्ता वत्सला गुरुवर्तिनः।  
अहंकारैर्विरहिता यान्ति शक्र नरोत्तमाः ॥ १० ॥

यः सर्वमांसानि न भक्षयीत  
पुमान् सदा भावितो धर्मयुक्तः।  
मातापित्रोरर्चिता सत्ययुक्तः  
शुश्रूषिता ब्राह्मणानामनिन्द्यः ॥ ११ ॥  
अक्रोधनो गोषु तथा द्विजेषु  
धर्मे रतो गुरुशुश्रूषकश्च ।  
यावज्जीवं सत्यवृत्ते रतश्च  
दाने रतो यः क्षमी चापराधे ॥ १२ ॥  
मृदुर्दान्तो देवपरायणश्च  
सर्वातिथिश्चापि तथा दयावान् ।  
ईदृग्गुणो मानवस्तं प्रयाति  
लोकं गवां शाश्वतं चाव्ययं च ॥ १३ ॥

न पारदारी पश्यति लोकमेतं  
न वै गुरुघ्नो न मृषा सम्प्रलापी।  
सदा प्रवादी ब्राह्मणेष्वात्तवैरो  
दोषैरेतैर्यश्च युक्तो दुरात्मा ॥ १४ ॥  
न मित्रध्रुङ्‌नैकृतिकः कृतघ्नः  
शठोऽनृजुर्धर्मविद्वेषकश्च ।  
न ब्रह्महा मनसापि प्रपश्येद्  
गवां लोकं पुण्यकृतां निवासम् ॥ १५ ॥

एतत् ते सर्वमाख्यातं निपुणेन सुरेश्वर।  
गोप्रदानरतानां तु फलं शृणु शतक्रतो ॥ १६ ॥

दायाद्यलब्धैरर्थैर्यो गाः क्रीत्वा सम्प्रयच्छति।  
धर्मार्जितान्‌ धनैः क्रीतान् स लोकानाप्नुतेऽक्षयान् ॥ १७ ॥

यो वै द्यूते धनं जित्वा गाः क्रीत्वा सम्प्रयच्छति।  
स दिव्यमयुतं शक्र वर्षाणां फलमश्नुते ॥ १८ ॥

दायाद्याद्‌ याः स्म वै गावो न्यायपूर्वैरुपार्जिताः।  
प्रदद्यात् ताः प्रदातॄणां सम्भवन्त्यपि च ध्रुवाः ॥ १९ ॥

प्रतिगृह्य तु यो दद्याद् गाः संशुद्धेन चेतसा।  
तस्यापीहाक्षयाल्लोँकान् ध्रुवान्‌ विद्धि शचीपते ॥ २० ॥

जन्मप्रभृति सत्यं च यो ब्रूयान्नियतेन्द्रियः।  
गुरुद्विजसहः क्षान्तस्तस्य गोभिः समा गतिः ॥ २१ ॥

न जातु ब्राह्मणो वाच्यो यदवाच्यं शचीपते।  
मनसा गोषु न द्रुह्येद् गोवृत्तिर्गोऽनुकल्पकः ॥ २२ ॥  
सत्ये धर्मे च निरतस्तस्य शक्र फलं शृणु।  
गोसहस्रेण समिता तस्य धेनुर्भवत्युत ॥ २३ ॥

क्षत्रियस्य गुणैरेतैरपि तुल्यफलं शृणु।  
तस्यापि द्विजतुल्या गौर्भवतीति विनिश्चयः ॥ २४ ॥

वैश्यस्यैते यदि गुणास्तस्य पञ्चशतं भवेत्।  
शूद्रस्यापि विनीतस्य चतुर्भागफलं स्मृतम् ॥ २५ ॥

एतच्चैनं योऽनुतिष्ठेत युक्तः  
सत्ये रतो गुरुशुश्रूषया च।  
दक्षः क्षान्तो देवतार्थी प्रशान्तः  
शुचिर्बुद्धो धर्मशीलोऽनहंवाक् ॥ २६ ॥  
महत् फलं प्राप्यते स द्विजाय  
दत्त्वा दोग्ध्रीं विधिनानेन धेनुम्।

नित्यं दद्यादेकभक्तः सदा च  
सत्ये स्थितो गुरुशुश्रूषिता च ॥ २७ ॥  
वेदाध्यायी गोषु यो भक्तिमांश्च  
नित्यं दत्त्वा योऽभिनन्देत गाश्च।  
आजातितो यश्च गवां नमेत  
इदं फलं शक्र निबोध तस्य ॥ २८ ॥

यत् स्यादिष्ट्वा राजसूये फलं तु  
यत् स्यादिष्ट्वा बहुना काञ्चनेन।  
एतत् तुल्यं फलमप्याहुरग्र्यं  
सर्वे सन्तस्त्वृषयो ये च सिद्धाः ॥ २९ ॥

योऽग्रं भक्तं किंचिदप्राश्य दद्याद्  
गोभ्यो नित्यं गोव्रती सत्यवादी।  
शान्तोऽलुब्धो गोसहस्रस्य पुण्यं  
संवत्सरेणाप्नुयात् सत्यशीलः ॥ ३० ॥

यदेकभक्तमश्नीयाद् दद्यादेकं गवां च यत्।  
दशवर्षाण्यनन्तानि गोव्रती गोऽनुकम्पकः ॥ ३१ ॥

एकेनैव च भक्तेन यः क्रीत्वा गां प्रयच्छति।  
यावन्ति तस्या रोमाणि सम्भवन्ति शतक्रतो ॥ ३२ ॥  
तावत् प्रदानात्‌ स गवां फलमाप्नोति शाश्वतम्।

ब्राह्मणस्य फलं हीदं क्षत्रियस्य तु वै शृणु ॥ ३३ ॥  
पञ्चवार्षिकमेवं तु क्षत्रियस्य फलं स्मृतम्।  
ततोऽर्धेन तु वैश्यस्य शूद्रो वैश्यार्धतः स्मृतः ॥ ३४ ॥

यश्चात्मविक्रयं कृत्वा गाः क्रीत्वा सम्प्रयच्छति।  
यावत् संदर्शयेद् गां वै स तावत् फलमश्नुते ॥ ३५ ॥

रोम्णि रोम्णि महाभाग लोकाश्चास्याऽक्षयाःस्मृताः।  
संग्रामेष्वर्जयित्वा तु यो वै गाः सम्प्रयच्छति।  
आत्मविक्रयतुल्यास्ताः शाश्वता विद्धि कौशिक ॥ ३६ ॥

अभावे यो गवां दद्यात् तिलधेनुं यतव्रतः।  
दुर्गात् स तारितो धेन्वा क्षीरनद्यां प्रमोदते ॥ ३७ ॥

न त्वेवासां दानमात्रं प्रशस्तं  
पात्रं कालो गोविशेषो विधिश्च।  
कालज्ञानं विप्र गवान्तरं हि  
दुःखं ज्ञातुं पावकादित्यभूतम् ॥ ३८ ॥

स्वाध्यायाढ्यं शुद्धयोनिं प्रशान्तं  
वैतानस्थं पापभीरुं बहुज्ञम् ।  
गोषु क्षान्तं नातितीक्ष्णं शरण्यं  
वृत्तिग्लानं तादृशं पात्रमाहुः ॥ ३९ ॥

वृत्तिग्लाने सीदति चातिमात्रं  
कृष्यर्थे वा होम्यहेतोः प्रसूतेः।  
गुर्वर्थं वा बालसंवृद्धये वा  
धेनुं दद्याद् देशकालेऽविशिष्टे ॥ ४० ॥

अन्तर्ज्ञाताः सक्रयज्ञानलब्धाः  
प्राणैः क्रीतास्तेजसा यौतकाश्च ।  
कृच्छ्रोत्सृष्टाः पोषणाभ्यागताश्च  
द्वारैरेतैर्गोविशेषाः प्रशस्ताः ॥ ४१ ॥

बलान्विताः शीलवयोपपन्नाः  
सर्वाः प्रशंसन्ते सुगन्धवत्यः ।  
यथा हि गंगा सरितां वरिष्ठा  
तथार्जुनीनां कपिला वरिष्ठा ॥ ४२ ॥

तिस्रो रात्रीस्त्वद्भिरुपोष्य भूमौ  
तृप्ता गावस्तर्पितेभ्यः प्रदेयाः ।  
वत्सैः पुष्टैः क्षीरपैः सुप्रचारा-  
स्त्र्यहं दत्त्वा गोरसैर्वर्तितव्यम् ॥ ४३ ॥

दत्त्वा धेनुं सुव्रतां साधुदोहां  
कल्याणवत्सामपलायिनीं च ।  
यावन्ति रोमाणि भवन्ति तस्या-  
स्तावन्ति वर्षाणि भवन्त्यमुत्र ॥ ४४ ॥

तथानड्‌वाहं ब्राह्मणाय प्रदाय  
धुर्यं युवानं बलिनं विनीतम्।  
हलस्य वोढारमनन्तवीर्यं  
प्राप्नोति लोकान् दशधेनुदस्य ॥ ४५ ॥

कान्तारे ब्राह्मणान् गाश्च यः परित्राति कौशिक।  
क्षणेन विप्रमुच्येत तस्य पुण्यफलं शृणु ॥ ४६ ॥

अश्वमेधक्रतोस्तुल्यं फलं भवति शाश्वतम्।  
मृत्युकाले सहस्राक्ष यां वृत्तिमनुकाङ्‌क्षते ॥ ४७ ॥

लोकान् बहुविधान् दिव्यान्‌ यच्चास्य हृदि वर्तते।  
तत् सर्वं समवाप्नोति कर्मणैतेन मानवः ॥ ४८ ॥

गोभिश्च समनुज्ञातः सर्वत्र च महीयते।  
यस्त्वेतेनैव कल्पेन गां वनेष्वनुगच्छति ॥ ४९ ॥  
तृणगोमयपर्णाशी निःस्पृहो नियतः शुचिः।  
अकामं तेन वस्तव्यं मुदितेन शतक्रतो ॥ ५० ॥  
मम लोके सुरैः सार्धं लोके यत्रापि चेच्छति ॥ ५१ ॥