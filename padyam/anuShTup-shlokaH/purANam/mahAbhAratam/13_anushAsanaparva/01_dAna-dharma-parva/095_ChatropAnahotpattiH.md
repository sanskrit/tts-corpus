+++
title_full = "095 छत्र और उपानहकी उत्पत्ति एवं दानविषयक युधिष्ठिरका प्रश्न तथा सूर्यकी प्रचण्ड धूपसे रेणुकाका मस्तक और पैरोंके संतप्त होनेपर जमदग्निका सूर्यपर कुपित होना और विप्ररूपधारी सूर्यपर वार्तालाप"
title = "०९५ छत्रोपानहोत्पत्तिः"

+++


यदिदं श्राद्धकृत्येषु दीयते भरतर्षभ।  
छत्रं चोपानहौ चैव केनैतत् सम्प्रवर्तितम् ॥ १ ॥

कथं चैतत् समुत्पन्नं किमर्थं चैव दीयते।  
न केवलं श्राद्धकृत्ये पुण्यकेष्वपि दीयते ॥ २ ॥

बहुष्वपि निमित्तेषु पुण्यमाश्रित्य दीयते।  
एतद् विस्तरशो राजन् श्रोतुमिच्छामि तत्त्वतः ॥ ३ ॥

शृणु राजन्नवहितश्छत्रोपानहविस्तरम् ।  
यथैतत् प्रथितं लोके यथा चैतत् प्रवर्तितम् ॥ ४ ॥

यथा चाक्षय्यतां प्राप्तं पुण्यतां च यथा गतम्।  
सर्वमेतदशेषेण प्रवक्ष्यामि नराधिप ॥ ५ ॥

जमदग्नेश्च संवादं सूर्यस्य च महात्मनः।  
पुरा स भगवान् साक्षाद्धनुषाक्रीडयत् प्रभो ॥ ६ ॥  
संधाय संधाय शरांश्चिक्षेप किल भार्गवः।  
तान् क्षिप्तान् रेणुका सर्वांस्तस्येषून्दीप्ततेजसः ॥ ७ ॥  
आनीय सा तदा तस्मै प्रादादसकृदच्युत।

अथ तेन स शब्देन ज्यायाश्चैव शरस्य च ॥ ८ ॥  
प्रहृष्टः सम्प्रचिक्षेप सा च प्रत्याजहार तान्।

ततो मध्याह्नमारूढे ज्येष्ठामूले दिवाकरे ॥ ९ ॥  
स सायकान् द्विजो मुक्त्वा रेणुकामिदमब्रवीत्।  
गच्छानय विशालाक्षि शरानेतान् धनुश्च्युतान् ॥ १० ॥  
यावदेतान् पुनः सुभ्रु क्षिपामीति जनाधिप।

सा गच्छन्त्यन्तरा छायां वृक्षमाश्रित्य भामिनी ॥ ११ ॥  
तस्थौ तस्या हि सन्तप्तं शिरः पादौ तथैव च।

स्थिता सा तु मुहूर्तं वै भर्तुः शापभयाच्छुभा ॥ १२ ॥  
ययावानयितुं भूयः सायकानसितेक्षणा ।

प्रत्याजगाम च शरांस्तानादाय यशस्विनी ॥ १३ ॥  
सा वै खिन्ना सुचार्वंगी पद्‌भ्यां दुःखं नियच्छती।  
उपाजगाम भर्तारं भयाद् भर्तुः प्रवेपती ॥ १४ ॥

स तामृषिस्तदा क्रुद्धो वाक्यमाह शुभाननाम्।  
रेणुके किं चिरेण त्वमागतेति पुनः पुनः ॥ १५ ॥

शिरस्तावत् प्रदीप्तं मे पादौ चैव तपोधन।  
सूर्यतेजोनिरुद्धाहं वृक्षच्छायां समाश्रिता ॥ १६ ॥

एतस्मात्‌ कारणाद् ब्रह्मंश्चितयैतत्‌ कृतं मया।  
एतच्छ्रुत्वा मम विभो मा क्रुधस्त्वं तपोधन ॥ १७ ॥

अद्यैनं दीप्तकिरणं रेणुके तव दुःखदम्।  
शरैर्निपातयिष्यामि सूर्यमस्त्राग्नितेजसा ॥ १८ ॥

स विस्फार्य धनुर्दिव्यं गृहीत्वा च शरान् बहून्।  
अतिष्ठत् सूर्यमभितो या तो याति ततो मुखः ॥ १९ ॥

अथ तं प्रेक्ष्य सन्नद्धं सूर्योऽभ्येत्य तथाब्रवीत्।  
द्विजरूपेण कौन्तेय किं ते सूर्योऽपराध्यते ॥ २० ॥

आदत्ते रश्मिभिः सूर्यो दिवि तिष्ठंस्ततस्ततः।  
रसं हृतं वै वर्षासु प्रवर्षति दिवाकरः ॥ २१ ॥

ततोऽन्नं जायते विप्र मनुष्याणां सुखावहम्।  
अन्नं प्राणा इति यथा वेदेषु परिपठ्‌यते ॥ २२ ॥

अथाम्रेषु निगूढश्च रश्मिभिः परिवारितः।  
सप्तद्वीपानिमान् ब्रह्मन् वर्षेणाभिप्रवर्षति ॥ २३ ॥

ततस्तदौषधीनां च वीरुधां पुष्पपत्रजम्।  
सर्वं वर्षाभिनिर्वृत्तमन्नं सम्भवति प्रभो ॥ २४ ॥

जातकर्माणि सर्वाणि व्रतोपनयनानि च।  
गोदानानि विवाहाश्च तथा यज्ञसमृद्धयः ॥ २५ ॥  
शास्त्राणि दानानि तथा संयोगा वित्तसंचयाः।  
अन्नतः सम्प्रवर्तन्ते तथा त्वं वेत्थ भार्गव ॥ २६ ॥

रमणीयानि यावन्ति यावदारम्भकाणि च।  
सर्वमन्नात् प्रभवति विदितं कीर्तयामि ते ॥ २७ ॥

सर्वं हि वेत्थ विप्र त्वं यदेतत् कीर्तितं मया।  
प्रसादये त्वां विप्रर्षे किं ते सूर्यं निपात्य वै॥२८॥