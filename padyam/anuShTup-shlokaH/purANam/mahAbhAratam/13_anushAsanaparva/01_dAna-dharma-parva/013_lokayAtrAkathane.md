+++
title_full = "013 शरीर, वाणी और मनसे होनेवाले पापोंके परित्यागका उपदेश"
title = "०१३ लोकयात्राकथने"

+++


किं कर्तव्यं मनुष्येण लोकयात्राहितार्थिना।  
कथं वै लोकयात्रां तु किंशीलश्च समाचरेत् ॥ १ ॥

कायेन त्रिविधं कर्म वाचा चापि चतुर्विधम्।  
मनसा त्रिविधं चैव दशकर्मपथांस्त्यजेत् ॥ २ ॥

प्राणातिपातः स्तैन्यं च परदारानथापि च।  
त्रीणि पापानि कायेन सर्वतः परिवर्जयेत् ॥ ३ ॥

असत्प्रलापं पारुष्यं पैशुन्यमनृतं तथा।  
चत्वारि वाचा राजेन्द्र न जल्पेन्नानुचिन्तयेत् ॥ ४ ॥

अनभिध्या परस्वेषु सर्वसत्त्वेषु सौहृदम्।  
कर्मणां फलमस्तीति त्रिविधं मनसा चरेत् ॥ ५ ॥

तस्माद् वाक्कायमनसा नाचरेदशुभं नरः।  
शुभाशुभान्याचरन् हि तस्य तस्याश्नुते फलम् ॥ ६ ॥

अमृतस्य समुत्पत्तौ देवानामसुरैः सह।  
षष्टिवर्षसहस्राणि देवासुरमवर्तत ॥

तत्र देवास्तु दैतेयैर्वध्यन्ते भृशदारुणैः।  
त्रातारं नाधिगच्छन्ति वध्यमाना महासुरैः॥

आर्तास्ते देवदेवेशं प्रपन्नाः शरणैषिणः।  
पितामहं महाप्राज्ञं वध्यमानाः सुरेतरैः॥

वैकुण्ठं शरणं देवं प्रतिपेदे च तैः सह॥

ततः स देवैः सहितः पद्मयोनिर्नरेश्वर।  
तुष्टाव प्राञ्जलिर्भूत्वा नारायणमनामयम् ॥

त्वद्रूपचिन्तनान्नाम्नां स्मरणादर्चनादपि ।  
तपोयोगादिभिश्चैव श्रेयो यान्ति मनीषिणः॥

भक्तवत्सल पद्माक्ष परमेश्वर पापहन्।  
परमात्माविकाराद्य नारायण नमोऽस्तु ते॥

नमस्ते सर्वलोकादे सर्वात्मामितविक्रम ।  
सर्वभूतभविष्येश सर्वभूतमहेश्वर ॥

देवानामपि देवस्त्वं सर्वविद्यापरायणः ।  
जगद्बीजसमाहार जगतः परमो ह्यसि॥

त्रायस्व देवता वीर दानवाद्यैः सुपीडिताः।  
लोकांश्च लोकपालांश्च ऋषींश्च जयतां वर॥

वेदाः साङ्गोपनिषदः सरहस्याः ससंग्रहाः।  
सोङ्काराः सवषट्‌काराः प्राहुस्त्वां यज्ञमुत्तमम्॥

पवित्राणां पवित्रं च मङ्गलानां च मङ्गलम्।  
तपस्विनां तपश्चैव दैवतं देवतास्वपि॥

एवमादिपुरस्कारैर्ऋक्‌सामयजुषां गणैः ।  
वैकुण्ठं तुष्टुवुर्देवाः समेत्य ब्रह्मणा सह॥

ततोऽन्तरिक्षे वागासीन्मेघगम्भीरनिःस्वना ।  
जेष्यध्वं दानवान् यूयं मयैव सह सङ्गरे॥

ततो देवगणानां च दानवानां च युध्यताम्।  
प्रादुरासीन्महातेजाः शङ्खचक्रगदाधरः ॥

सुपर्णपृष्ठमास्थाय तेजसा प्रदहन्निव ।  
व्यधमद् दानवान् सर्वान् बाहुद्रविणतेजसा॥

तं समासाद्य समरे दैत्यदानवपुङ्गवाः।  
व्यनश्यन्त महाराज पतङ्गा इव पावकम्॥

स विजित्यासुरान् सर्वान् दानवांश्च महामतिः।  
पश्यतामेव देवानां तत्रैवान्तरधीयत ॥

तं दृष्ट्वान्तर्हितं देवं विष्णुं देवामितद्युतिम्।  
विस्मयोत्फुल्लनयना ब्रह्माणमिदमब्रुवन् ॥

भगवन् सर्वलोकेश सर्वलोकपितामह ।  
इदमत्यद्‌भुतं वृत्तं त्वं नः शंसितुमर्हसि॥

कोऽयमस्मान् परित्राय तूष्णीमेव यथागतम्।  
प्रतिप्रयातो दिव्यात्मा तं नः शंसितुमर्हसि॥

एवमुक्तः सुरैः सर्वैर्वचनं वचनार्थवित्।  
उवाच पद्मनाभस्य पूर्वरूपं प्रति प्रभो॥

न ह्येनं वेद तत्त्वेन भुवनं भुवनेश्वरम्।  
संख्यातुं नैव चात्मानं निर्गुणं गुणिनां वरम्॥

अत्र वो वर्तयिष्यामि इतिहासं पुरातनम्।  
सुपर्णस्य च संवादमृषीणां चापि देवताः॥

पुरा ब्रह्मर्षयश्चैव सिद्धाश्च भुवनेश्वरम्।  
आश्रित्य हिमवत्पृष्ठे चक्रिरे विविधाः कथाः॥

तेषां कथयतां तत्र कथान्ते पततां वरः।  
प्रादुरासीन्महातेजा वाहश्चक्रगदाभृतः ॥

स तानृषीन् समासाद्य विनयावनताननः।  
अवतीर्य महावीर्यस्तानृषीनभिजग्मिवान् ॥

अभ्यर्चितः स ऋषिभिः स्वागतेन महाबलः।  
उपाविशत तेजस्वी भूमौ वेगवतां वरः॥

तमासीनं महात्मानं वैनतेयं महाद्युतिम्।  
ऋषयः परिपप्रच्छुर्महात्मानं तपस्विनः ॥

कौतूहलं वैनतेय परं नो हृदि वर्तते।  
तस्य नान्योऽस्ति वक्तेह त्वामृते पन्नगाशन॥  
तदाख्यातमिहेच्छामो भवता प्रश्नमुत्तमम् ।

किं मया ब्रूत वक्तव्यं कार्यं च वदतां वराः॥  
यूयं हि मां यथायुक्तं सर्वे वै देष्टुमर्हथ।

नमस्कृत्वा ह्यनन्ताय ततस्ते हृदि सत्तमाः।  
प्रष्टुं प्रचक्रमुस्तत्र वैनतेयं महाबलम्॥

देवदेवं महात्मानं नारायणमनामयम् ।  
भवानुपास्ते वरदं कुतोऽसौ कश्च तत्त्वतः॥

प्रकृतिर्विकृतिर्वास्य कीदृशी क्व नु संस्थितिः।  
एतद् भवन्तं पृच्छामो देवोऽयं क्व कृतालयः॥

एष भक्तप्रियो देवः प्रियभक्तस्तथैव च।  
त्वं प्रियश्चास्य भक्तश्च नान्यः काश्यप विद्यते॥

मुष्णन्निव मनश्चक्षूंष्यविभाव्यतनुर्विभुः ।  
अनादिमध्यनिधनो न विद्मैनं कुतो ह्यसौ॥

वेदेष्वपि च विश्वात्मा गीयते न च विद्महे।  
तत्त्वतस्तत्त्वभूतात्मा विभुर्नित्यः सनातनः ॥

पृथिवी वायुराकाशमापो ज्योतिश्च पञ्चमम्।  
गुणाश्चैषां यथासंख्यं भावाभावौ तथैव च॥  
तमः सत्त्वं रजश्चैव भावाश्चैव तदात्मकाः।  
मनो बुद्धिश्च तेजश्च बुद्धिगम्यानि तत्त्वतः॥

जायन्ते तात तस्माद्धि तिष्ठते तेष्वसौ विभुः।  
संचिन्त्य बहुधा बुद्‌ध्या नाध्यवस्यामहे परम्॥  
तस्य देवस्य तत्त्वेन तन्नः शंस यथातथम्।

स्थूलतो यस्तु भगवांस्तेनैव स्वेन हेतुना।  
त्रैलोक्यस्य तु रक्षार्थं दृश्यते रूपमास्थितः॥

मया तु महदाश्चर्यं पुरा दृष्टं सनातने।  
देवे श्रीवत्सनिलये तच्छ्रणुध्वमशेषतः ॥

न स्म शक्यो मया वेत्तुं न भवद्भिः कथंचन॥  
यथा मां प्राह भगवांस्तथा तच्छ्रूयतां मम।

मयामृतं देवतानां मिषतामृषिसत्तमाः ॥  
हृतं विपाट्‌य तं यन्त्रं विद्राव्यामृतरक्षिणः।  
देवता विमुखीकृत्य सेन्द्राः समरुतो मृधे॥  
तं दृष्ट्वा मम विक्रान्तं वागुवाचाशरीरिणी।

प्रीतोऽस्मि ते वैनतेय कर्मणानेन सुव्रत।  
अवृथा तेऽस्तु मद्वाक्यं ब्रूहि किं करवाणि ते॥

तामेवंवादिनीं वाचमहं प्रत्युक्तवांस्तदा ।  
ज्ञातुमिच्छामि कस्त्वं हि ततो मे दास्यसे वरम्॥

ततो जलदगम्भीरं प्रहस्य गदतां वरः।  
उवाच वरदः प्रीतः काले त्वं माभिवेत्स्यसि॥

वाहनं भव मे साधु वरं दद्मि तवोत्तमम्।  
न ते वीर्येण सदृशः कश्चिल्लोके भविष्यति॥  
पतङ्ग पततां श्रेष्ठ न देवो नापि दानवः।  
मत्सखित्वमनुप्राप्तो दुर्धर्षश्च भविष्यसि ॥

तमब्रवं देवदेवं मामेवं वादिनं परम्।  
प्रयतः प्राञ्जलिर्भूत्वा प्रणम्य शिरसा विभुम्॥

एवमेतन्महाबाहो सर्वमेतद् भविष्यति ।  
वाहनं ते भविष्यामि यथा वदति मां भवान्॥  
ध्वजस्तेऽहं भविष्यामि रथस्थस्य न संशयः।

तथास्त्विति स मामुक्त्वा यथाभिप्रायतो गतः॥

ततोऽहं कृतसंवादस्तेन केनापि सत्तमाः।  
कौतूहलसमाविष्टः पितरं काश्यपं गतः॥

सोऽहं पितरमासाद्य प्रणिपत्याभिवाद्य च।  
सर्वमेतद् यथातथ्यमुक्तवान् पितुरन्तिके ॥

श्रुत्वा तु भगवान् मह्यं ध्यानमेवान्वपद्यत।  
स मुहूर्तमिव ध्यात्वा मामाह वदतां वरः॥

धन्योऽस्म्यनुगृहीतोऽस्मि यत् त्वं तेन महात्मना।  
संवादं कृतवांस्तात गुह्येन परमात्मना॥

मया हि स महातेजा नान्ययोगसमाधिना।  
तपसोग्रेण तेजस्वी तोषितस्तपसां निधिः॥

ततो मे दर्शयामास तोषयन्निव पुत्रक।  
श्वेतपीतारुणनिभः कद्रूकपिलपिङ्गलः ॥

रक्तनीलासितनिभः सहस्रोदरपाणिमान् ।  
द्विसाहस्रमहावक्त्र एकाक्षः शतलोचनः ॥

समासाद्य तु तं विश्वमहं मूर्ध्ना प्रणम्य च।  
ऋग्यजुःसामभिः स्तुत्वा शरण्यं शरणं गतः॥

तेन त्वं कृतसंवादः स्वतः सर्वहितैषिणा।  
विश्वरूपेण देवेन पुरुषेण महात्मना॥  
तमेवाराधय क्षिप्रं तमाराध्य न सीदसि।

सोऽहमेवं भगवता पित्रा ब्रह्मर्षिसत्तमाः॥  
अनुनीतो यथान्यायं स्वमेव भवनं गतः।  
सोऽहमामन्त्र्य पितरं तद्‌भावगतमानसः ॥  
स्वमेवालयमासाद्य तमेवार्थमचिन्तयम् ।

तद्भावगतभावात्मा तद्भूतगतमानसः ॥  
गोविन्दं चिन्तयन्नास्से शाश्वतं परमव्ययम्।

धृतं बभूव हृदयं नारायणदिदृक्षया॥  
सोऽहं वेगं समास्थाय मनोमारुतवेगवान्।  
रम्यां विशालां बदरीं गतो नारायणाश्रमम्॥

ततस्तत्र हरिं दृष्ट्वा जगतः प्रभवं विभुम्।  
गोविन्दं पुण्डरीकाक्षं प्रणतः शिरसा हरिम्॥  
ऋग्यजुःसामभिश्चैनं तुष्टाव परया मुदा।

सोऽहं प्रपन्नः शरणं देवदेवं सनातनम्।  
प्राञ्जलिर्मनसा भूत्वा वाक्यमेतत् तदोक्तवान्॥

भगवन् भूतभव्येश भवद्भूतकृदव्यय ।  
शरणं सम्प्रपन्नं मां त्रातुमर्हस्यरिंदम॥

अहं तु तत्त्वजिज्ञासुः कोऽसि कस्यासि कुत्र वा।  
सम्प्राप्तः पदवीं देव स मां संत्रातुमर्हसि॥

मम त्वं विदितः सौम्य यथावत् तत्त्वदर्शने।  
ज्ञापितश्चापि यत् पित्रा तच्चापि विदितं महत्॥

वैनतेय न कस्यापि अहं वैद्यः कथंचन।  
मां हि विन्दन्ति विद्वांसो ये ज्ञाने परिनिष्ठिताः॥

निर्ममा निरहङ्कारा निराशीर्बन्धनायुताः ।  
भवांस्तु सततं भक्तो मन्मनाः पक्षिसत्तम॥  
स्थूलं मां वेत्स्यसे तस्माज्जगतः कारणे स्थितम्।

एवं दत्ताभयस्तेन ततोऽहमृषिसत्तमाः ।  
नष्टखेदश्रमभयः क्षणेन ह्यभवं तदा॥

स शनैर्याति भगवान् गत्या लघुपराक्रमः।  
अहं तु सुमहावेगमास्थायानुव्रजामि तम्॥

स गत्वा दीर्घमध्वानमाकाशममितद्युतिः ।  
मनसाप्यगमं देशमाससादात्मतत्त्ववित् ॥

अथ देवः समासाद्य मनसः सदृशं जवम्।  
मोहयित्वा च मां तत्र क्षणेनान्तरधीयत॥

तत्राम्बुधरधीरेण भोःशब्देनानुनादिना ।  
अयं भोऽहमिति प्राह वाक्यं वाक्यविशारदः॥

शब्दानुसारी तु ततस्तं देशमहमाव्रजम्।  
तत्रापश्यं ततश्चाहं श्रीमद्धंसयुतं सरः॥

स तत्सरः समासाद्य भगवानात्मवित्तमः।  
भोःशब्दप्रतिसृष्टेन स्वरेणाप्रतिवादिना ॥  
विवेश देवः स्वां योनिं मामिदं चाभ्यभाषत।

विशस्व सलिलं सौम्य सुखमत्र वसामहे।

ततश्च प्राविशं तत्र सह तेन महात्मना।  
दृष्टवानद्भुततरं तस्मिन् सरसि भास्वताम्॥  
अग्नीनां सुप्रणीतानामिद्धानामिन्धनैर्विना ।  
दीप्तानामाज्यसिक्तानां स्थानेष्वार्चिष्मतां सदा ॥

दीप्तिस्तेषामनाज्यानां प्राप्ताज्यानामिवाभवत् ।  
अनिद्धानामिव सतामिद्धानामिव भास्वताम् ॥

अथाहं वरदं देवं नापश्यं तत्र सङ्गतम्।

तेषां तत्राग्निहोत्राणामीडितानां सहस्रशः ॥  
समीपे त्वद्भुततममपश्यमहमव्ययम् ॥

एषु चाग्निसमीपेषु शुश्राव सुपदाक्षराः॥  
प्रभावान्तरितानां तु प्रस्पष्टाक्षरभाषिणाम् ।  
ऋग्‌यजुःसामगानां च मधुराः सुस्वरा गिरः।

तान्यनेकसहस्राणि परीयंस्तु महाजवात् ।  
अपश्यमानस्तं देवं ततोऽहं व्यथितोऽभवम्॥

ततस्तेष्वग्निहोत्रेषु ज्वलत्सु विमलार्चिषु ।  
भानुमत्सु न पश्यामि देवदेवं सनातनम्॥  
ततोऽहं तानि दीप्तानि परीय व्यथितेन्द्रियः।  
नान्तं तेषां प्रपश्यामि येनाहमिह चोदितः॥

एवं चिन्तासमापन्नः प्रध्यातुमुपचक्रमे ।  
विनयावनतो भूत्वा नमश्चक्रे महात्मने॥  
अनादिनिधनायैभिर्नामभिः परमात्मने ।

नारायणाय शुद्धाय शाश्वताय ध्रुवाय च॥  
भूतभव्यभवेशाय शिवाय शिवमूर्तये ।  
शिवयोनेः शिवाद्याय शिवपूज्यतमाय च॥

घोररूपाय महते युगान्तकरणाय च।  
विश्वाय विश्वदेवाय विश्वेशाय महात्मने॥

सहस्रोदारपादाय सहस्रनयनाय च ।  
सहस्रबाहवे चैव सहस्रवदनाय च॥

शुचिश्रवाय महते ऋतुसंवत्सराय च।  
ऋग्यजुःसामवक्त्राय अथर्वशिरसे नमः ॥

हृषीकेशाय कृष्णाय द्रुहिणोरुक्रमाय च।  
ब्रह्मेन्द्रकाय तार्क्ष्याय वराहायैकशृङ्गिणे ॥

शिपिविष्टाय सत्याय हरयेऽथ शिखण्डिने।  
हुतायोर्ध्वाय वक्त्राय रौद्रानीकाय साधवे॥  
सिन्धवे सिन्धुवर्षघ्ने देवानां सिन्धवे नमः।

गरुत्मते त्रिनेत्राय सुधामाय वृषावृषे॥  
सम्राडुग्रे संकृतये विरजे सम्भवे भवे।

वृषाय वृषरूपाय विभवे भूर्भुवाय च॥  
दीप्तसृष्टाय यज्ञाय स्थिराय स्थविराय च।

अच्युताय तुषाराय वीराय च समाय च॥  
जिष्णवे पुरुहूताय वशिष्ठाय वराय च।

सत्येशाय सुरेशाय हरयेऽथ शिखण्डिने॥  
बर्हिषाय वरेण्याय वसवे विश्ववेधसे।

किरीटिने सुकेशाय वासुदेवाय शुष्मिणे॥  
बृहदुक्थसुषेणाय युग्ये दुन्दुभये तथा।

भवेसखाय विभवे भरद्वाजाभयाय च॥  
भास्कराय वरेन्द्राय पद्मनाभाय भूरिणे।

पुनर्वसुभृतत्वाय जीवप्रभविषाय च ॥  
वषट्‌काराय स्वाहायै स्वधायै निधनाय च।  
ऋचे च यजुषे साम्ने त्रैलोक्यपतये नमः॥

श्रीपद्मायात्मसदृशे धरणे धारणे परे।  
सौम्याय सौम्यरूपाय सौम्ये सुमनसे नमः॥

विश्वाय च सुविश्वाय विश्वरूपधराय च।  
केशवाय सुकेशाय रश्मिकेशाय भूरिणे॥

हिरण्यगर्भाय नमः सौम्याय वृषरूपिणे।  
नारायणाग्रवपुषे पुरुहूताय वज्रिणे ॥  
धर्मिणे वृषसेनाय धर्मसेनाय रोधसे।

मुनये ज्वरमुक्ताय ज्वराधिपतये नमः॥  
अनेत्राय त्रिनेत्राय पिङ्गलाय विडूर्मिणे।

तपोब्रह्मनिधानाय युगपर्यायिणे नमः ॥  
शरणाय शरण्याय शक्तेष्टशरणाय च।  
नमः सर्वभवेशाय भूतभव्यभवाय च॥

पाहि मां देवदेवेश कोऽप्यजोऽसि सनातन।  
एवं गतोऽसि शरणं शरण्यं ब्रह्मयोनिनाम्॥

स्तव्यं स्तवं स्तुतवतस्तत् तमो मे प्रणश्यत।  
शृणोमि च गिरं दिव्यामन्तर्धानगतां शिवाम्।

मा भैर्गरुत्मन् दान्तोऽसि पुनः सेन्द्रान् दिवौकसः॥  
स्वं चैव भवनं गत्वा द्रक्ष्यसे पुत्रबान्धवान्।

ततस्तस्मिन् क्षणेनैव सहसैव महाद्युतिः॥  
प्रत्यदृश्यत तेजस्वी पुरस्तात् स ममान्तिके।

समागम्य ततस्तेन शिवेन परमात्मना॥  
अपश्यं चाहमायान्तं नरनारायणाश्रमे ।  
चतुर्द्विगुणविन्यासं तं च देवं सनातनम्॥

यजतस्तानृषीन् देवान् वदतो ध्यायतो मुनीन्।  
युक्तान् सिद्धान्‌ नैष्ठिकांश्च जपतो यजतो गृहीन्॥

पुष्पपूरपरिक्षिप्तं धूपितं दीपितं हितम्।  
वन्दितं सिक्तसम्मृष्टं नरनारायणाश्रमम् ॥

तदद्भुतमहं दृष्ट्वा विस्मितोऽस्मि तदानघाः।  
जगाम शिरसा देवं प्रयतेनान्तरात्मना॥

तदत्यद्भुतसंकाशं किमेतदिति चिन्तयन् ।  
नाध्यगच्छं परं दिव्यं तस्य सर्वभवात्मनः॥

प्रणिपत्य सुदुर्धर्षं पुनः पुनरुदीक्ष्य च।  
शिरस्यञ्जलिमाधाय विस्मयोत्फुल्ललोचनः ॥  
अवोचं तमदीनार्थं श्रेष्ठानां श्रेष्ठमुत्तमम्।

नमस्ते भगवन् देव भूतभव्यभवत्प्रभो॥  
यदेतदद्भुतं देव मया दृष्टं त्वदाश्रयम्।  
अनादिमध्यपर्यन्तं किं तच्छंसितुमर्हसि ॥

यदि जानासि मां भक्तं यदि वानुग्रहो मयि।  
शंस सर्वमशेषेण श्रोतव्यं यदि चेन्मया॥

स्वभावस्तव दुर्ज्ञेयः प्रादुर्भावोऽभवस्य च।  
भवद्भूतभविष्येश सर्वथा गहनो भवान्॥

ब्रूहि सर्वमशेषेण तदाश्चर्यं महामुने।  
किं तदत्यद्भुतं वृत्तं तेष्वग्निषु समन्ततः॥

कानि तान्यग्निहोत्राणि केषां शब्दः श्रुतो मया।  
शृण्वतां ब्रह्म सततमदृश्यानां महात्मनाम्॥

एतन्मे भगवन् कृष्ण ब्रूहि सर्वमशेषतः।  
गृणन्त्यग्निसमीपेषु के च ते ब्रह्मराशयः॥

मां न देवा न गन्धर्वा न पिशाचा न राक्षसाः।  
विदुस्तत्त्वेन तत्त्वस्थं सूक्ष्मात्मानमवस्थितम् ॥

चतुर्धाहं विभक्तात्मा लोकानां हितकाम्यया।  
भूतभव्यभविष्यादिरनादिर्विश्वकृत्तमः ॥

पृथिवी वायुराकाशमापो ज्योतिश्च पञ्चमम्।  
मनो बुद्धिश्च तेजश्च तमः सत्त्वं रजस्तथा॥  
प्रकृतिर्विकृतिश्चेति विद्याविद्ये शुभाशुभे ।  
मत्त एतानि जायन्ते नाहमेभ्यः कथंचन॥

यत् किंचिच्छ्रेयसा युक्तः श्रेष्ठभावं व्यवस्यति।  
धर्मयुक्तं च पुण्यं च सोऽहमस्मि निरामयः॥

यः स्वभावात्मतत्त्वज्ञैः कारणैरुपलक्ष्यते ।  
अनादिमध्यनिधनः सोऽन्तरात्मास्मि शाश्वतः ॥

यत् तु मे परमं गुह्यं रूपं सूक्ष्मार्थदर्शिभिः।  
गृह्यते सूक्ष्मभावज्ञैः स विभाव्योऽस्मि शाश्वतः॥

यत् तु मे परमं गुह्यं येन व्याप्तमिदं जगत्।  
सोऽहं गतः सर्वसत्त्वः सर्वस्य प्रभवोऽप्ययः॥

मत्तो जातानि भूतानि मया धार्यन्त्यहर्निशम्।  
मय्येव विलयं यान्ति प्रलये पन्नगाशन॥

यो मां यथा वेदयति तस्य तस्यास्मि काश्यप।  
मनोबुद्धिगतः श्रेयो विदधामि विहङ्गम॥

मां तु ज्ञातुं कृता बुद्धिर्भवता पक्षिसत्तम।  
शृणु योऽहं यतश्चाहं यदर्थं चाहमुद्यतः॥

ये केचिन्नियतात्मानस्त्रेताग्निपरमा द्विजाः ।  
अग्निकार्यपरा नित्यं जपहोमपरायणाः ॥  
आत्मन्यग्नीन् समाधाय नियता नियतेन्द्रियाः।  
अनन्यमनसस्ते मां सर्वे वै समुपासते॥  
यजन्तो जपयज्ञैर्मां मानसैश्च सुसंयताः।  
अग्नीनभ्युद्ययुः शश्वदग्निष्वेवाभिसंस्थिताः ॥  
अनन्यकार्याः शुचयो नित्यमग्निपरायणाः ।  
य एवं बुद्धयो धीरास्ते मां गच्छन्ति तादृशाः॥

अकामहतसंकल्पा ज्ञाने नित्यं समाहिताः।  
आत्मन्यग्नीन् समाधाय निराहारा निराशिषः॥  
विषयेषु निरारम्भा विमुक्ता ज्ञानचक्षुषः।  
अनन्यमनसो धीराः स्वभावनियमान्विताः ॥

यत्‌ तद् वियति दृष्टं तत् सरः पद्मोत्पलायुतम्।  
तत्राग्नयः संनिहिता दीप्यन्ते स्म निरिन्धनाः॥

ज्ञानामलाशयास्तस्मिन् ये च चन्द्रांशुनिर्मलाः।  
उपासीना गृणन्तोऽग्निं प्रस्पष्टाक्षरभाषिणः ॥  
आकाङ्क्षमाणाः शुचयस्तेष्वग्निषु विहङ्गम ।

ये मया भावितात्मानो मय्येभिरताः सदा॥  
उपासते च मामेव ज्योतिर्भूता निरामयाः।  
तैर्हि तत्रैव वस्तव्यं नीरागात्मभिरच्युतैः॥

निराहारा ह्यनिष्यन्दाश्चन्द्रांशुसदृशप्रभाः ।  
निर्मला निरहंकारा निरालम्बा निराशिषः॥  
मद्भक्ताः सततं ते वै भक्तस्तानपि चाप्यहम्।

चतुर्धाहं विभक्तात्मा चरामि जगतो हितः॥  
लोकानां धारणार्थाय विधानं विदधामि च।  
यथावत्तदशेषेण श्रोतुमर्हति मे भवान्॥

एका मूर्तिर्निर्गुणाख्या योगं परममास्थिता।  
द्वितीया सृजते तात भूतग्रामं चराचरम्॥

सृष्टं संहरते चैका जगत् स्थावरजङ्गमम्।  
जातात्मनिष्ठा क्षपयन् मोहयन्निव मायया॥

क्षिपन्ती मोहयन्ती च ह्यात्मनिष्ठा स्वमायया।  
चतुर्थी मे महामूर्तिर्जगद्‌वृद्धिं ददाति सा॥  
रक्षते चापि नियता सोऽहमस्मि नभश्चर।

मया सर्वमिदं व्याप्तं मयि सर्वं प्रतिष्ठितम्॥  
अहं सर्वजगद्बीजं सर्वत्रगतिरव्ययः ।

यानि तान्यग्निहोत्राणि ये च चन्द्रांशुराशयः।  
गृणन्ति वेद सततं तेष्वग्निषु विहङ्गम॥  
क्रमेण मां समायान्ति सुखिनो ज्ञानसंयुताः।  
तेषामहं तपो दीप्तं तेजः सम्यक् समाहितम्।  
नित्यं ते मयि वर्तन्ते तेषु चाहमतन्द्रितः॥

सर्वतो मुक्तसङ्गेन मय्यनन्यसमाधिना ।  
शक्यः समासादयितुमहं वै ज्ञानचक्षुषा॥

एकान्तिनो ध्यानपरा यतिभावाद् व्रजन्ति माम्।

सत्त्वयुक्ता मतिर्येषां केवलात्मविनिश्चिता ॥  
ते पश्यन्ति स्वमात्मानं परमात्मानमव्ययम्।

अहिंसा सर्वभूतेषु तेष्ववस्थितमार्जवम् ॥  
तेष्वेव च समाधाय सम्यगेति स मामजम्।

यदेतत् परमं गुह्यमाख्यानं परमाद्‌भुतम्॥  
यत्नेन तदशेषेण यथावच्छ्रोतुमर्हसि ।

ये त्वग्निहोत्रनियता जपयज्ञपरायणाः ॥  
ये मामुपासते शश्वदेतांस्त्वं दृष्टवानसि।

शास्त्रदृष्टविधानज्ञा असक्ताः क्वचिदन्यथा ॥  
शक्योऽहं वेदितुं तैस्तु यन्मे परममव्ययम्।

तस्माज्ज्ञानेन शुद्धेन प्रसन्नात्मात्मविच्छुचिः ॥  
आसादयति तद् ब्रह्म यत्र गत्वा न शोचति।

शुद्धाभिजनसम्पन्नाः श्रद्धायुक्तेन चेतसा ॥  
मद्भक्त्या च द्विजश्रेष्ठा गच्छन्ति परमां गतिम्।

यद् गुह्यं परमं बुद्धेरलिङ्गग्रहणं च यत्॥  
तत् सूक्ष्मं गृह्यते विप्रैर्यतिभिस्तत्त्वदर्शभिः।

न वायुः पवते तत्र न तस्मिन् ज्योतिषां गतिः॥  
न चापः पृथिवी नैव नाकाशं न मनोगतिः।

तस्माच्चैतानि सर्वाणि प्रजायन्ते विहङ्गम॥  
सर्वेभ्यश्च स तेभ्यश्च प्रभवत्यमलो विभुः।

स्थूलदर्शनमेतन्मे यद् दृष्टं भवतानघ॥  
एतत् सूक्ष्मस्य च द्वारं कार्याणां कारणं त्वहम्।

दृष्टो वै भवता तस्मात् सरस्यमितविक्रम॥

मां यज्ञमाहुर्यज्ञज्ञा वेदं वेदविदो जनाः।  
मुनयश्चापि मामेव जपयज्ञं प्रचक्षते॥

वक्ता मन्ता रसयिता घ्राता द्रष्टा प्रदर्शकः।  
बोद्धा बोद्धयिता चाहं गन्ता श्रोता चिदात्मकः॥

मामिष्ट्‌वा स्वर्गमायान्ति तथा चाप्नुवते महत्।  
ज्ञात्वा मामेव चैवं ते निःसङ्गेनान्तरात्मना॥

अहं तेजो द्विजातीनां मम तेजो द्विजातयः।  
मम यस्तेजसा देहः सोऽग्निरित्यवगम्यताम्॥

प्राणपालः शरीरेऽहं योगिनामहमीश्वरः ।  
सांख्यानामिदमेवाग्रे मयि सर्वमिदं जगत्॥

धर्ममर्थं च कामं च मोक्षं चैवार्जवं जपम्।  
तमः सत्त्वं रजश्चैव कर्मजं च भवाप्ययम्॥

स तदाहं तथारूपस्त्वया दृष्टः सनातनः।  
ततस्त्वहं परतरः शक्यः कालेन वेदितुम्॥  
मम यत् परमं गुह्यो शाश्वतं ध्रुवमव्ययम्।  
तदेवं परमो गुह्यो देवो नारायणो हरिः॥

न तच्छक्यं भुजङ्गारे वेत्तुमभ्युयान्वितैः।  
निरारम्भनमस्कारा निराशीर्बन्धनास्तथा ॥  
गच्छन्ति तं महात्मानं परं ब्रह्म सनातनम्।

स्थूलोऽहमेवं विहग त्वया दृष्टस्तथानघ॥  
एतच्चापि न वेत्त्यन्यस्त्वामृते पन्नगाशन।

मा मतिस्तव गान्नाशमेषा गतिरनुत्तमा॥  
मद्भक्तो भव नित्यं त्वं ततो वेत्स्यसि मे पदम्।

एतत् ते सर्वमाख्यातं रहस्यं दिव्यमानुषम्॥  
एतच्छ्रेयः परं चैतत् पन्थानं विद्धि मोक्षिणाम्।

एवमुक्त्वा स भगवांस्तत्रैवान्तरधीयत ॥  
पश्यतो मे महायोगी जगामात्मगतिर्गतिम्।

एतदेवंविधं तस्य महिमानं महात्मनः॥  
अच्युतस्याप्रमेयस्य दृष्टवानस्मि यत् पुरा।

एतद् वः सर्वमाख्यातं चेष्टितं तस्य धीमतः॥  
मयानुभूतं प्रत्यक्षं दृष्ट्वा चाद्‌भुतकर्मणः।

अहो श्रावितमाख्यानं भवतात्यद्‌भुतं महत्॥  
पुण्यं यशस्यमायुष्यं स्वर्ग्यं स्वस्त्ययनं महत्।

एतत् पवित्रं देवानामेतद् गुह्यं परंतप॥  
एतज्ज्ञानवतां ज्ञेयमेषा गतिरनुत्तमा ।

य इमां श्रावयेद् विद्वान् कथां पर्वसु पर्वसु॥  
स लोकान् प्राप्नुयात् पुण्यान् देवर्षिभिरभिष्टुतान्।

श्राद्धकाले च विप्राणां य इमां श्रावयेच्छुचिः॥  
न तत्र रक्षसां भागो नासुराणां च विद्यते।

अनसूयुर्जितक्रोधः सर्वसत्त्वहिते रतः ॥  
यः पठेत् सततं युक्तः स व्रजेत्‌ तत्सलोकताम्।

वेदान् पारयते विप्रो राजा विजयवान् भवेत्॥  
वैश्यस्तु धनधान्याढ्‌यः शूद्रः सुखमवाप्नुयात्।

ततस्ते मुनयः सर्वे सम्पूज्य विनतासुतम्।  
स्वानेव चाश्रमान् जग्मुर्बभूवुः शान्तितत्पराः॥

स्थूलदर्शिभिराकृष्टो दुर्जेयो ह्यकृतात्मभिः ।  
एषा श्रुतिर्महाराज धर्म्या धर्मभृतां वर॥  
सुराणां ब्रह्मणा प्रोक्ता विस्मितानां परंतप।

ममाप्येषा कथा तात कथिता मातुरन्तिके॥  
वसुभिः सत्त्वसम्पन्नैः तवाप्येषा मयोच्यते।

तदग्निहोत्रपरमा जपयज्ञपरायणाः ॥  
निराशीर्बन्धनाः सन्तः प्रयान्त्यक्षरसात्मताम् ।

आरम्भयज्ञानुत्सृज्य जपहोमपरायणाः ।  
ध्यायन्तो मनसा विष्णुं गच्छन्ति परमां गतिम्॥

तदेव परमो मोक्षो मोक्षद्वारं च भारत।  
यदा विनिश्चितात्मानो गच्छन्ति परमां गतिम्॥