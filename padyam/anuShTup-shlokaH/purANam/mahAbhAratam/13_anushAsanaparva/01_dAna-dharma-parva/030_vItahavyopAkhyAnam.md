+++
title_full = "030 वीतहव्यके पुत्रोंसे काशी-नरेशोंका घोर युद्ध, प्रतर्दनद्वारा उनका वध और राजा वीतहव्यको भृगुके कथनसे ब्राह्मणत्व प्राप्त होनेकी कथा"
title = "०३० वीतहव्योपाख्यानम्"

+++


श्रुतं मे महदाख्यानमेतत् कुरुकुलोद्वह।  
सुदुष्प्रापं यद् ब्रवीषि ब्राह्मण्यं वदतां वर ॥ १ ॥

विश्वामित्रेण च पुरा ब्राह्मण्यं प्राप्तमित्युत।  
श्रूयते वदसे तच्च दुष्प्रापमिति सत्तम ॥ २ ॥

वीतहव्यश्च नृपतिः श्रुतो मे विप्रतां गतः।  
तदेव तावद् गाङ्गेय श्रोतुमिच्छाम्यहं विभो ॥ ३ ॥

स केन कर्मणा प्राप्तो ब्राह्मण्यं राजसत्तमः।  
वरेण तपसा वापि तन्मे व्याख्यातुमर्हसि ॥ ४ ॥

शृणु राजन् यथा राजा वीतहव्यो महायशाः।  
राजर्षिर्दुर्लभं प्राप्तो ब्राह्मण्यं लोकसत्कृतम् ॥ ५ ॥

मनोर्महात्मनस्तात प्रजा धर्मेण शासतः।  
बभूव पुत्रो धर्मात्मा शर्यातिरिति विश्रुतः ॥ ६ ॥

तस्यान्ववाये द्वौ राजन् राजानौ सम्बभूवतुः।  
हैहयस्तालजंघश्च वत्सस्य जयतां वर ॥ ७ ॥

हैहयस्य तु राजेन्द्र दशसु स्त्रीषु भारत।  
शतं बभूव पुत्राणां शूराणामनिवर्तिनाम् ॥ ८ ॥

तुल्यरूपप्रभावाणां बलिनां युद्धशालिनाम् ।  
धनुर्वेदे च वेदे च सर्वत्रैव कृतश्रमाः ॥ ९ ॥

काशिष्वपि नृपो राजन् दिवोदासपितामहः।  
हर्यश्व इति विख्यातो बभूव जयतां वरः ॥ १० ॥

स वीतहव्यदायादैरागत्य पुरुषर्षभ ।  
गङ्गायमुनयोर्मध्ये संग्रामे विनिपातितः ॥ ११ ॥

तं तु हत्वा नरपतिं हैहयास्ते महारथाः।  
प्रतिजग्मुः पुरीं रम्यां वत्सानामकुतोभयाः ॥ १२ ॥

हर्यश्वस्य च दायादः काशिराजोऽभ्यषिच्यत।  
सुदेवो देवसंकाशः साक्षाद् धर्म इवापरः ॥ १३ ॥

स पालयामास महीं धर्मात्मा काशिनन्दनः।  
तैर्वीतहव्यैरागत्य युधि सर्वैर्विनिर्जितः ॥ १४ ॥

तमथाजौ विनिर्जित्य प्रतिजग्मुर्यथागतम् ।  
सौदेवस्त्वथ काशीशो दिवोदासोऽभ्यषिच्यत ॥ १५ ॥

दिवोदासस्तु विज्ञाय वीर्यं तेषां यतात्मनाम्।  
वाराणसीं महातेजा निर्ममे शक्रशासनात् ॥ १६ ॥

विप्रक्षत्रियसम्बाधां वैश्यशूद्रसमाकुलाम् ।  
नैकद्रव्योच्चयवतीं समृद्धविपणापणाम् ॥ १७ ॥

गङ्गाया उत्तरे कूले वप्रान्ते राजसत्तम।  
गोमत्या दक्षिणे कूले शक्रस्येवामरावतीम् ॥ १८ ॥

तत्र तं राजशार्दूलं निवसन्तं महीपतिम्।  
आगत्य हैहया भूयः पर्यधावन्त भारत ॥ १९ ॥

स निष्क्रम्य ददौ युद्धं तेभ्यो राजा महाबलः।  
देवासुरसमं घोरं दिवोदासो महाद्युतिः ॥ २० ॥

स तु युद्धे महाराज दिनानां दशतीर्दश।  
हतवाहनभूयिष्ठस्ततो दैन्यमुपागमत् ॥ २१ ॥  
हतयोधस्ततो राजन् क्षीणकोशश्च भूमिपः।  
दिवोदासः पुरीं त्यक्त्वा पलायनपरोऽभवत् ॥ २२ ॥

गत्वाऽऽश्रमपदं रम्यं भरद्वाजस्य धीमतः।  
जगाम शरणं राजा कृताञ्जलिररिंदम ॥ २३ ॥

तमुवाच भरद्वाजो ज्येष्ठः पुत्रो बृहस्पतेः।  
पुरोधाः शीलसम्पन्नो दिवोदासं महीपतिम् ॥ २४ ॥  
किमागमनकृत्यं ते सर्वं प्रब्रूहि मे नृप।  
यत् ते प्रियं तत् करिष्ये न मेऽत्रास्ति विचारणा॥२५॥

भगवन् वैतहव्यैर्मे युद्धे वंशः प्रणाशितः।  
अहमेकः परिद्यूनो भवन्तं शरणं गतः ॥ २६ ॥

शिष्यस्नेहेन भगवंस्त्वं मां रक्षितुमर्हसि।  
एकशेषः कृतो वंशो मम तैः पापकर्मभिः ॥ २७ ॥

तमुवाच महाभागो भरद्वाजः प्रतापवान्।  
न भेतव्यं न भेतव्यं सौदेव व्येतु ते भयम्॥२८॥

अहमिष्टिं करिष्यामि पुत्रार्थं ते विशाम्पते।  
वीतहव्यसहस्राणि येन त्वं प्रहरिष्यसि ॥ २९ ॥

तत इष्टिं चकारर्षिस्तस्य वै पुत्रकामिकीम्।  
अथास्य तनयो जज्ञे प्रतर्दन इति श्रुतः ॥ ३० ॥

स जातमात्रो ववृधे समाः सद्यस्त्रयोदश।  
वेदं चापि जगौ कृत्स्नं धनुर्वेदं च भारत ॥ ३१ ॥

योगेन च समाविष्टो भरद्वाजेन धीमता।  
तेजो लोक्यं स संगृह्य तस्मिन् देशे समाविशत् ॥ ३२ ॥

ततः स कवची धन्वी स्तूयमानः सुरर्षिभिः।  
वन्दिभिर्वन्द्यमानश्च बभौ सूर्य इवोदितः ॥ ३३ ॥

स रथी बद्धनिस्त्रिंशो बभौ दीप्त इवानलः।  
प्रययौ स धनुर्धुन्वन् खड्‌गी चर्मी शरासनी ॥ ३४ ॥

तं दृष्ट्वा परमं हर्षं सुदेवतनयो ययौ।  
मेने च मनसा दग्धान् वैतहव्यान् स पार्थिवः ॥ ३५ ॥

ततोऽसौ यौवराज्ये च स्थापयित्वा प्रतर्दनम्।  
कृतकृत्यं तदाऽऽत्मानं स राजा अभ्यनन्दत ॥ ३६ ॥

ततस्तु वैतहव्यानां वधाय स महीपतिः।  
पुत्रं प्रस्थापयामास प्रतर्दनमरिंदमम् ॥ ३७ ॥

सरथः स तु संतीर्य गङ्गामाशु पराक्रमी।  
प्रययौ वीतहव्यानां पुरीं परपुरञ्जयः ॥ ३८ ॥

वैतहव्यास्तु संश्रुत्य रथघोषं समुद्धतम्।  
निर्ययुर्नगराकारै रथैः पररथारुजैः ॥ ३९ ॥  
निष्क्रम्य ते नरव्याघ्रा दंशिताश्चित्रयोधिनः।  
प्रतर्दनं समाजग्मुः शरवर्षैरुदायुधाः ॥ ४० ॥

शस्त्रैश्च विविधाकारै रथौघैश्च युधिष्ठिर।  
अभ्यवर्षन्त राजानं हिमवन्तमिवाम्बुदाः ॥ ४१ ॥

अस्त्रैरस्त्राणि संवार्य तेषां राजा प्रतर्दनः।  
जघान तान् महातेजा वज्रानलसमैः शरैः ॥ ४२ ॥

कृत्तोत्तमाङ्गास्ते राजन् भल्लैः शतसहस्रशः।  
अपतन् रुधिरार्द्राङ्गा निकृत्ता इव किंशुकाः ॥ ४३ ॥

हतेषु तेषु सर्वेषु वीतहव्यः सुतेष्वथ।  
प्राद्रवन्नगरं हित्वा भृगोराश्रममप्युत ॥ ४४ ॥

ययौ भृगुं च शरणं वीतहव्यो नराधिपः।  
अभयं च ददौ तस्मै राजे राजन् भृगुस्तदा ॥ ४५ ॥

अथानुपदमेवाशु तत्रागच्छत् प्रतर्दनः ।  
स प्राप्य चाश्रमपदं दिवोदासात्मजोऽब्रवीत् ॥ ४६ ॥

भो भोः केऽत्राश्रमे सन्ति भृगोः शिष्या महात्मनः।  
द्रष्टुमिच्छे मुनिमहं तस्याचक्षत मामिति ॥ ४७ ॥

स तं विदित्वा तु भृगुर्निश्चक्रामाश्रमात् तदा।  
पूजयामास च ततो विधिना नृपसत्तमम् ॥ ४८ ॥

उवाच चैनं राजेन्द्र किं कार्यं ब्रूहि पार्थिव।  
स चोवाच नृपस्तस्मै यदागमनकारणम् ॥ ४९ ॥

अयं ब्रह्मन्नितो राजा वीतहव्यो विसर्ज्यताम्।  
तस्य पुत्रैर्हि मे कृत्स्नो ब्रह्मन् वंशः प्रणाशितः ॥ ५० ॥

उत्सादितश्च विषयः काशीनां रत्नसंचयः।  
एतस्य वीर्यदृप्तस्य हतं पुत्रशतं मया ॥ ५१ ॥  
अस्येदानीं वधादद्य भविष्याम्यनृणः पितुः।

तमुवाच कृपाविष्टो भृगुर्धर्मभृतां वरः ॥ ५२ ॥  
नेहास्ति क्षत्रियः कश्चित् सर्वे हीमे द्विजातयः।

एतत् तु वचनं श्रुत्वा भृगोस्तथ्यं प्रतर्दनः ॥ ५३ ॥  
पादावुपस्मृश्य शनैः प्रहृष्टो वाक्यमब्रवीत्।  
एवमप्यस्मि भगवन् कृतकृत्यो न संशयः ॥ ५४ ॥

य एष राजा वीर्येण स्वजातिं त्याजितो मया।  
अनुजानीहि मां ब्रह्मन् ध्यायस्व च शिवेन माम् ॥ ५५ ॥

त्याजितो हि मया जातिमेष राजा भृगूद्वह।  
ततस्तेनाभ्यनुज्ञातो ययौ राजा प्रतर्दनः ॥ ५६ ॥  
यथागतं महाराज मुक्त्वा विषमिवोरगः।

भृगोर्वचनमात्रेण स च ब्रह्मर्षितां गतः ॥ ५७ ॥  
वीतहव्यो महाराज ब्रह्मवादित्वमेव च।

तस्य गृत्समदः पुत्रो रूपेणेन्द्र इवापरः ॥ ५८ ॥  
शक्रस्त्वमिति यो दैत्यैर्निगृहीतः किलाभवत्।

ऋग्वेदे वर्तते चाग्र्या श्रुतिर्यस्य महात्मनः ॥ ५९ ॥  
यत्र गृत्समदो राजन् ब्राह्मणैः स महीयते।  
स ब्रह्मचारी विप्रर्षिः श्रीमान् गृत्समदोऽभवत् ॥ ६० ॥

पुत्रो गृत्समदस्यापि सुचेता अभवद् द्विजः।  
वर्चाः सुचेतसः पुत्रो विहव्यस्तस्य चात्मजः ॥ ६१ ॥

विहव्यस्य तु पुत्रस्तु वितत्यस्तस्य चात्मजः।  
वितत्यस्य सुतः सत्यः संतः सत्यस्य चात्मजः ॥ ६२ ॥

श्रवास्तस्य सुतश्चर्षिः श्रवसश्चाभवत् तमः।  
तमसश्च प्रकाशोऽभूत् तनयो द्विजसत्तमः।  
प्रकाशस्य च वागिन्द्रो बभूव जयतां वरः ॥ ६३ ॥

तस्यात्मजश्च प्रमितिर्वेदवेदाङ्गपारगः ।  
घृताच्यां तस्य पुत्रस्तु रुरुर्नामोदपद्यत ॥ ६४ ॥

प्रमद्वरायां तु रुरोः पुत्रः समुदपद्यत।  
शुनको नाम विप्रर्षिर्यस्य पुत्रोऽथ शौनकः ॥ ६५ ॥

एवं विप्रत्वमगमद् वीतहव्यो नराधिपः।  
भृगोः प्रसादाद् राजेन्द्र क्षत्रियः क्षत्रियर्षभ ॥ ६६ ॥

तथैव कथितो वंशो मया गार्त्समदस्तव।  
विस्तरेण महाराज किमन्यदनुपृच्छसि ॥ ६७ ॥