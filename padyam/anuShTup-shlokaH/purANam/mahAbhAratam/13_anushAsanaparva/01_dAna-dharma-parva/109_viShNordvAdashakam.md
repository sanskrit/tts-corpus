+++
title_full = "109 प्रत्येक मासकी द्वादशी तिथिको उपवास और भगवान् विष्णुकी पूजा करनेका विशेष माहात्म्य"
title = "१०९ विष्णोर्द्वादशकम्"

+++


सर्वेषामुपवासानां यच्छ्रेयः सुमहत्फलम् ।  
यच्चाप्यसंशयं लोके तन्मे त्वं वक्तुमर्हसि ॥ १ ॥

शृणु राजन् यथा गीतं स्वयमेव स्वयम्भुवा।  
यत् कृत्वा निर्वृतो भूयात् पुरुषो नाज संशयः ॥ २ ॥

द्वादश्यां मार्गशीर्षे तु अहोरात्रेण केशवम्।  
अर्च्याश्वमेधं प्राप्नोति दुष्कृतं चास्य नश्यति ॥ ३ ॥

तथैव पौषमासे तु पूज्यो नारायणेति च।  
वाजपेयमवाप्नोति सिद्धिं च परमां व्रजेत् ॥ ४ ॥

अहोरात्रेण द्वादश्यां माघमासे तु माधवम्।  
राजसूयमवाप्नोति कुलं चैव समुद्धरेत् ॥ ५ ॥

तथैव फाल्गुने मासि गोविन्देति च पूजयन्।  
अतिरात्रमवाप्नोति सोमलोकं च गच्छति ॥ ६ ॥

अहोरात्रेण द्वादश्यां चैत्रे विष्णुरिति स्मरन्।  
पौण्डरीकमवाप्नोति देवलोकं च गच्छति ॥ ७ ॥

वैशाखमासे द्वादश्यां पूजयन् मधुसूदनम्।  
अग्निष्टोममवाप्नोति सोमलोकं च गच्छति ॥ ८ ॥

अहोरात्रेण द्वादश्यां ज्येष्ठे मासि त्रिविक्रमम्।  
गवां मेधमवाप्नोति अप्सरोभिश्च मोदते ॥ ९ ॥

आषाढे मासि द्वादश्यां वामनेति च पूजयन्।  
नरमेधमवाप्नोति पुण्यं च लभते महत् ॥ १० ॥

अहोरात्रेण द्वादश्यां श्रावणे मासि श्रीधरम्।  
पञ्चयज्ञानवाप्नोति विमानस्थश्च मोदते ॥ ११ ॥

तथा भाद्रपदे मासि हृषीकेशेति पूजयन्।  
सौत्रामणिमवाप्नोति पूतात्मा भवते च हि ॥ १२ ॥

द्वादश्यामाश्विने मासि पद्मनाभेति चार्चयन्।  
गोसहस्रफलं पुण्यं प्राप्नुयान्नात्र संशयः ॥ १३ ॥

द्वादश्यां कार्तिके मासि पूज्य दामोदरेति च।  
गवां यज्ञमवाप्नोति पुमान् स्त्री वा न संशयः ॥ १४ ॥

अर्चयेत् पुण्डरीकाक्षमेवं संवत्सरं तु यः।  
जातिस्मरत्वं प्राप्नोति विन्द्याद् बहु सुवर्णकम् ॥ १५ ॥

अहन्यहनि तद्‌भावमुपेन्द्रं योऽधिगच्छति ।  
समाप्ते भोजयेद् विप्रानथवा दापयेद् घृतम् ॥ १६ ॥

अतः परं नोपवासो भवतीति विनिश्चयः।  
उवाच भगवान् विष्णुः स्वयमेव पुरातनम् ॥ १७ ॥