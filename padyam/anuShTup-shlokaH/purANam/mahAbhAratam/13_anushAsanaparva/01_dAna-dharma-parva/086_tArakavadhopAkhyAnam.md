+++
title_full = "086 कार्तिकेयकी उत्पत्ति, पालन-पोषण और उनका देवसेनापति-पदपर अभिषेक, उनके द्वारा तारकासुरका वध"
title = "०८६ तारकवधोपाख्यानम्"

+++


उक्ताः पितामहेनेह सुवर्णस्य विधानतः।  
विस्तरेण प्रदानस्य ये गुणाः श्रुतिलक्षणाः ॥ १ ॥

यत्तु कारणमुत्पत्तेः सुवर्णस्य प्रकीर्तितम्।  
स कथं तारकः प्राप्तो निधनं तद् ब्रवीहि मे॥२॥

उक्तं स देवतानां हि अवध्य इति पार्थिव।  
कथं तस्याभवन्मृत्युर्विस्तरेण प्रकीर्तय ॥ ३ ॥

एतदिच्छाम्यहं श्रोतुं त्वत्तः कुरुकुलोद्वह।  
कार्त्स्न्येन तारकवधं परं कौतूहलं हि मे ॥ ४ ॥

विपन्नकृत्या राजेन्द्र देवता ऋषयस्तथा।  
कृत्तिकाश्चोदयामासुरपत्यभरणाय वै ॥ ५ ॥

न देवतानां काचिद्धि समर्था जातवेदसः।  
एता हि शक्तास्तं गर्भं संधारयितुमोजसा ॥ ६ ॥

षण्णां तासां ततः प्रीतः पावको गर्भधारणात्।  
स्वेन तेजोविसर्गेण वीर्येण परमेण च ॥ ७ ॥

तास्तु षट् कृत्तिका गर्भं पुपुषुर्जातवेदसः।  
प्रट्‌सु वर्त्मसु तेजोऽग्नेः सकलं निहितं प्रभो ॥ ८ ॥

ततस्ता वर्धमानस्य कुमारस्य महात्मनः।  
तेजसाभिपरीताङ्‌ग्यो न क्वचिच्छर्म लेभिरे ॥ ९ ॥

ततस्तेजःपरीताङ्‌ग्यः सर्वाः काल उपस्थिते।  
समं गर्भं सुषुविरे कृत्तिकास्तं नरर्षभ ॥ १० ॥

ततस्तं षडधिष्ठानं गर्भमेकत्वमागतम् ।  
पृथिवी प्रतिजग्राह कार्तस्वरसमीपतः ॥ ११ ॥

स गर्भो दिव्यसंस्थानो दीप्तिमान् पावकप्रभः।  
दिव्यं शरवणं प्राप्य ववृधे प्रियदर्शनः ॥ १२ ॥

ददृशुः कृत्तिकास्तं तु बालमर्कसमद्युतिम्।  
जातस्नेहाच्च सौहार्दात् पुपुषुः स्तन्यविस्रवैः ॥ १३ ॥

अभवत् कार्तिकेयः स त्रैलोक्ये सचराचरे।  
स्कन्नत्वात् स्कन्दतां प्राप्तो गुहावासाद्‌ गुहोऽभवत् ॥ १४ ॥

ततो देवास्त्रयस्त्रिंशद् दिशश्च सदिगीश्वराः।  
रुद्रो धाता च विष्णुश्च यमः पूषार्यमा भगः ॥ १५ ॥  
अंशो मित्रश्च साध्याश्च वासवो वसवोऽश्विनौ।  
आपो वायुर्नभश्चन्द्रो नक्षत्राणि ग्रहा रविः ॥ १६ ॥  
पृथग्भूतानि चान्यानि यानि देवार्पणानि वै।  
आजग्मुस्तेऽद्‌भुतं द्रष्टुं कुमारं ज्वलनात्मजम् ॥ १७ ॥

ऋषयस्तुष्टुवुश्चैव गन्धर्वाश्च जगुस्तथा ।  
षडाननं कुमारं तु द्विषडक्षं द्विजप्रियम् ॥ १८ ॥  
पीनांसं द्वादशभुजं पावकादित्यवर्चसम् ।  
शयानं शरगुल्मस्थं दृष्ट्‌वा देवाः सहर्षिभिः ॥ १९ ॥  
लेभिरे परमं हर्षं मेनिरे चासुरं हतम्।  
ततो देवाः प्रियाण्यस्य सर्व एव समाहरन् ॥ २० ॥

क्रीडतः क्रीडनीयानि ददुः पक्षिगणाश्च ह।  
सुपर्णोऽस्य ददौ पुत्रं मयूरं चित्रबर्हिणम् ॥ २१ ॥

राक्षसाश्च ददुस्तस्मै वराहमहिषावुभौ ।  
कुक्कुटं चाग्निसंकाशं प्रददावरुणः स्वयम् ॥ २२ ॥

चन्द्रमाः प्रददौ मेषमादित्यो रुचिरां प्रभाम्।  
गवां माता च गा देवी ददौ शतसहस्रशः ॥ २३ ॥

छागमग्निर्गुणोपेतमिला पुष्पफलं बहु ।  
सुधन्वा शकटं चैव रथं चामितकूबरम् ॥ २४ ॥

वरुणो वारुणान् दिव्यान् सगजान् प्रददौ शुभान्।  
सिंहान् सुरेन्द्रो व्याघ्रांश्च द्विपानन्यांश्च पक्षिणः ॥ २५ ॥  
श्वापदांश्च बहून् घोरांश्छत्राणि विविधानि च।

राक्षसासुरसंघाश्च अनुजग्मुस्तमीश्वरम् ॥ २६ ॥  
वर्धमानं तु तं दृष्ट्‌वा प्रार्थयामास तारकः।  
उपायैर्बहुभिर्हन्तुं नाशकच्चापि तं विभुम् ॥ २७ ॥

सैनापत्येन तं देवाः पूजयित्वा गुहालयम्।  
शशंसुर्विप्रकारं तं तस्मै तारककारितम् ॥ २८ ॥

स विवृद्धो महावीर्यो देवसेनापतिः प्रभुः।  
जघानामोघया शक्त्या दानवं तारकं गुहः ॥ २९ ॥

तेन तस्मिन् कुमारेण क्रीडता निहतेऽसुरे।  
सुरेन्द्रः स्थापितो राज्ये देवानां पुनरीश्वरः ॥ ३० ॥

स सेनापतिरेवाथ बभौ स्कन्दः प्रतापवान्।  
ईशो गोप्ता च देवानां प्रियकृच्छङ्करस्य च ॥ ३१ ॥

हिरण्यमूर्तिर्भगवानेष एव च पावकिः।  
सदा कुमारो देवानां सैनापत्यमवाप्तवान् ॥ ३२ ॥

तस्मात् सुवर्णं मंगल्यं रत्नमक्षय्यमुत्तमम्।  
सहजं कार्तिकेयस्य वह्नेस्तेजः परं मतम् ॥ ३३ ॥

एवं रामाय कौरव्य वसिष्ठोऽकथयत् पुरा।  
तस्मात् सुवर्णदानाय प्रयतस्व नराधिप ॥ ३४ ॥

रामः सुवर्णं दत्त्वा हि विमुक्तः सर्वकिल्बिषैः।  
त्रिविष्टपे महत् स्थानमवापासुलभं नरैः ॥ ३५ ॥