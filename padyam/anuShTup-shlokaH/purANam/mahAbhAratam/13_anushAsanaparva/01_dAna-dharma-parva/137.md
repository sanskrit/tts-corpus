+++
title_full = "137 दानसे स्वर्गलोकमें जानेवाले राजाओंका वर्णन"
title = "१३७"

+++


दानेन वर्ततेत्याह तपसा चैव भारत।  
तदेतन्मे मनोदुःखं व्यपोह त्वं पितामह।  
किंस्वित् पृथिव्यां ह्येतन्मे भवान् शंसितुमर्हति ॥ १ ॥

शृणु यैर्धर्मनिरतैस्तपसा भावितात्मभिः ।  
लोका ह्यसंशयं प्राप्ता दानपुण्यरतैर्नृपैः ॥ २ ॥

सत्कृतश्च तथाऽऽत्रेयः शिष्येभ्यो ब्रह्म निर्गुणम्।  
उपदिश्य तदा राजन् गतो लोकाननुत्तमान् ॥ ३ ॥

शिबिरौशीनरः प्राणान् प्रियस्य तनयस्य च।  
ब्राह्मणार्थमुपाकृत्य नाकपृष्ठमितो गतः ॥ ४ ॥

प्रतर्दनः काशिपतिः प्रदाय तनयं स्वकम्।  
ब्राह्मणायातुलां कीर्तिमिह चामुत्र चाश्नुते ॥ ५ ॥

रन्तिदेवश्च सांकृत्यो वसिष्ठाय महात्मने।  
अर्घ्यं प्रदाय विधिवल्लेभे लोकाननुत्तमान् ॥ ६ ॥

दिव्यं शतशलाकं च यज्ञार्थं काञ्चनं शुभम्।  
छत्रं देवावृधो दत्त्वा ब्राह्मणायास्थितो दिवम् ॥ ७ ॥

भगवानम्बरीषश्च ब्राह्मणायामितौजसे ।  
प्रदाय सकलं राष्ट्रं सुरलोकमवाप्तवान् ॥ ८ ॥

सावित्रः कुण्डलं दिव्यं यानं च जनमेजयः।  
ब्राह्मणाय च गा दत्त्वा गतो लोकाननुत्तमान् ॥ ९ ॥

वृषादर्भिश्च राजर्षी रत्नानि विविधानि च।  
रम्यांश्चावसथान् दत्त्वा द्विजेभ्यो दिवमागतः ॥ १० ॥

निमी राष्ट्रं च वैदर्भिः कन्यां दत्त्वा महात्मने।  
अगस्त्याय गतः स्वर्गं सपुत्रपशुबान्धवः ॥ ११ ॥

जामदग्न्यश्च विप्राय भूमिं दत्त्वा महायशाः।  
रामोऽक्षयांस्तथा लोकान् जगाम मनसोऽधिकान् ॥ १२ ॥

अवर्षति च पर्जन्ये सर्वभूतानि देवराट्।  
वसिष्ठो जीवयामास येन यातोऽक्षयां गतिम् ॥ १३ ॥

रामो दाशरथिश्चैव हुत्वा यज्ञेषु वै वसु।  
स गतो ह्यक्षयाल्ँलोकान् यस्य लोके महद् यशः ॥ १४ ॥

कक्षसेनश्च राजर्षिर्वसिष्ठाय महात्मने ।  
न्यासं यथावत् संन्यस्य जगाम सुमहायशाः ॥ १५ ॥

करन्धमस्य पौत्रस्तु मरुत्तोऽविक्षितः सुतः।  
कन्यामांगिरसे दत्त्वा दिवमाशु जगाम सः ॥ १६ ॥

ब्रह्मदत्तश्च पाञ्चाल्यो राजा धर्मभृतां वरः।  
निधिं शङ्खमनुज्ञाप्य जगाम परमां गतिम् ॥ १७ ॥

राजा मित्रसहश्चैव वसिष्ठाय महात्मने।  
मदयन्तीं प्रियां भार्यां दत्त्वा च त्रिदिवं गतः ॥ १८ ॥

मनोः पुत्रश्च सुद्युम्नो लिखिताय महात्मने।  
दण्डमुद्धृत्य धर्मेण गतो लोकाननुत्तमान् ॥ १९ ॥

सहस्रचित्योः राजर्षिः प्राणानिष्टान् महायशाः।  
ब्राह्मणार्थे परित्यज्य गतो लोकाननुत्तमान् ॥ २० ॥

सर्वकामैश्च सम्पूर्णं दत्त्वा वेश्म हिरण्मयम्।  
मौद्‌गल्याय गतः स्वर्गं शतद्युम्नो महीपतिः ॥ २१ ॥

भक्ष्यभोज्यस्य च कृतान् राशयः पर्वतोपमान्।  
शाण्डिल्याय पुरा दत्त्वा सुमन्युर्दिवमास्थितः ॥ २२ ॥

नाम्ना च द्युतिमान् नाम शाल्वराजो महाद्युतिः।  
दत्त्वा राज्यमृचीकाय गतो लोकाननुत्तमान् ॥ २३ ॥

मदिराश्वश्च राजर्षिर्दत्त्वा कन्यां सुमध्यमाम्।  
हिरण्यहस्ताय गतो लोकान् देवैरधिष्ठितान् ॥ २४ ॥

लोमपादश्च राजर्षिः शान्तां दत्त्वा सुतां प्रभुः।  
ऋष्यशृङ्गाय विपुलैः सर्वैः कामैरयुज्यत ॥ २५ ॥

कौत्साय दत्त्वा कन्यां तु हंसीं नाम यशस्विनीम्।  
गतोऽक्षयानतो लोकान् राजर्षिश्च भगीरथः ॥ २६ ॥

दत्त्वा शतसहस्रं तु गवां राजा भगीरथः।  
सवत्सानां कोहलाय गतो लोकाननुत्तमान् ॥ २७ ॥

एते चान्ये च बहवो दानेन तपसा च ह।  
युधिष्ठिर गताः स्वर्गं विवर्तन्ते पुनः पुनः ॥ २८ ॥

तेषां प्रतिष्ठिता कीर्तिर्यावत् स्थास्यति मेदिनी।  
गृहस्थैर्दानतपसा यैर्लोका वै विनिर्जिताः ॥ २९ ॥

शिष्टानां चरितं ह्येतत् कीर्तितं मे युधिष्ठिर।  
दानयज्ञप्रजासर्गैरेते हि दिवमास्थिताः ॥ ३० ॥

दत्त्वा तु सततं तेऽस्तु कौरवाणां धुरन्धर।  
दानयज्ञक्रियायुक्ता बुद्धिर्धर्मोपचायिनी ॥ ३१ ॥

यत्र ते नृपशार्दूल संदेहो वै भविष्यति।  
श्वः प्रभाते हि वक्ष्यामि संध्या हि समुपस्थिता ॥ ३२ ॥