+++
title_full = "047 ब्राह्मण आदि वर्णोंकी दायभाग-विधिका वर्णन"
title = "०४७ रिक्थविभागः"

+++


सर्वशास्त्रविधानज्ञ राजधर्मविदुत्तम ।  
अतीव संशयच्छेत्ता भवान् वै प्रथितः क्षितौ ॥ १ ॥  
कश्चित्तु संशयो मेऽस्ति तन्मे ब्रूहि पितामह।  
जातेऽस्मिन् संशये राजन् नान्यं पृच्छेम कंचन ॥ २ ॥

यथा नरेण कर्तव्यं धर्ममार्गानुवर्तिना।  
एतत् सर्वं महाबाहो भवान् व्याख्यातुमर्हति ॥ ३ ॥

चतस्रो विहिता भार्या ब्राह्मणस्य पितामह।  
ब्राह्मणी क्षत्रिया वैश्या शूद्रा च रतिमिच्छतः ॥ ४ ॥

तत्र जातेषु पुत्रेषु सर्वासां कुरुसत्तम।  
आनुपूर्व्येण कस्तेषां पित्र्यं दायादमर्हति ॥ ५ ॥

केन वा किं ततो हार्यं पितृवित्तात् पितामह।  
एतदिच्छामि कथितं विभागस्तेषु यः स्मृतः ॥ ६ ॥

ब्राह्मणः क्षत्रियो वैश्यस्त्रयो वर्णा द्विजातयः।  
एतेषु विहितो धर्मो ब्राह्मणस्य युधिष्ठिर ॥ ७ ॥

वैषम्यादथवा लोभात् कामाद् वापि परंतप।  
ब्राह्मणस्य भवेच्छूद्रा न तु दृष्टान्ततः स्मृता ॥ ८ ॥

शूद्रां शयनमारोप्य ब्राह्मणो यात्यधोगतिम्।  
प्रायश्चित्तीयते चापि विधिदृष्टेन कर्मणा ॥ ९ ॥  
तत्र जातेष्वपत्येषु द्विगुणं स्याद् युधिष्ठिर।

आपद्यमानमृक्थं तु सम्प्रवक्ष्यामि भारत ॥ १० ॥  
लक्षण्यं गोवृषो यानं यत् प्रधानतमं भवेत्।  
ब्राह्मण्यास्तद्धरेत् पुत्र एकांशं वै पितुर्धनात् ॥ ११ ॥  
शेषं तु दशधा कार्यं ब्राह्मणस्वं युधिष्ठिर।  
तत्र तेनैव हर्तव्याश्चत्वारोंऽशाः पितुर्धनात् ॥ १२ ॥

क्षत्रियायास्तु यः पुत्रो ब्राह्मणः सोऽप्यसंशयः।  
स तु मातुर्विशेषेण त्रीनंशान् हर्तुमर्हति ॥ १३ ॥

वर्णे तृतीये जातस्तु वैश्यायां ब्राह्मणादपि।  
द्विरंशस्तेन हर्तव्यो ब्राह्मणस्वाद् युधिष्ठिर ॥ १४ ॥

शूद्रायां ब्राह्मणाज्जातो नित्यादेयधनः स्मृतः।  
अल्पं चापि प्रदातव्यं शूद्रापुत्राय भारत ॥ १५ ॥

दशधा प्रविभक्तस्य धनस्यैष भवेत् क्रमः।  
सवर्णासु तु जातानां समान् भागान् प्रकल्पयेत् ॥ १६ ॥

अब्राह्मणं तु मन्यन्ते शूद्रापुत्रमनैपुणात्।  
त्रिषु वर्णेषु जातो हि ब्राह्मणाद् ब्राह्मणो भवेत् ॥ १७ ॥

स्मृताश्च वर्णाश्चत्वारः पञ्चमो नाधिगम्यते।  
हरेच्च दशमं भागं शूद्रापुत्रः पितुर्धनात् ॥ १८ ॥

तत्तु दत्तं हरेत् पित्रा नादत्तं हर्तुमर्हति।  
अवश्यं हि धनं देयं शूद्रापुत्राय भारत ॥ १९ ॥

आनृशंस्यं परो धर्म इति तस्मै प्रदीयते।  
यत्र तत्र समुत्पन्नं गुणायैवोपपद्यते ॥ २० ॥

यद्यप्येष सपुत्रः स्यादपुत्रो यदि वा भवेत्।  
नाधिकं दशमाद् दद्याच्छूद्रापुत्राय भारत ॥ २१ ॥

त्रैवार्षिकाद् यदा भक्तादधिकं स्याद् द्विजस्य तु।  
यजेत तेन द्रव्येण न वृथा साधयेद् धनम् ॥ २२ ॥

त्रिसहस्रपरो दायः स्त्रियै देयो धनस्य वै।  
भर्त्रा तच्च धनं दत्तं यथार्हं भोक्तुमर्हति ॥ २३ ॥

स्त्रीणां तु पतिदायाद्यमुपभोगफलं स्मृतम्।  
नापहारं स्त्रियः कुर्युः पतिवित्तात् कथंचन ॥ २४ ॥

स्त्रियास्तु यद् भवेत्‌ वित्तं पित्रा दत्तं युधिष्ठिर।  
ब्राह्मण्यास्तद्धरेत्‌ कन्या यथा पुत्रस्तथा हि सा ॥ २५ ॥

सा हि पुत्रसमा राजन् विहिता कुरुनन्दन।  
एवमेव समुद्दिष्टो धर्मो वै भरतर्षभ।  
एवं धर्ममनुस्मृत्य न वृथा साधयेद् धनम् ॥ २६ ॥

शूद्रायां ब्राह्मणाज्जातो यद्यदेयधनः स्मृतः।  
केन प्रतिविशेषेण दशमोऽप्यस्य दीयते ॥ २७ ॥

ब्राह्मण्यां ब्राह्मणाज्जातो ब्राह्मणः स्यान्न संशयः।  
क्षत्रियायां तथैव स्याद् वैश्यायामपि चैव हि ॥ २८ ॥

कस्मात् तु विषमं भागं भजेरन् नृपसत्तम।  
यदा सर्वे त्रयो वर्णास्त्वयोक्ता ब्राह्मणा इति ॥ २९ ॥

दारा इत्युच्यते लोके नाम्नैकेन परंतप।  
प्रोक्तेन चैव नाम्नायं विशेषः सुमहान् भवेत् ॥ ३० ॥

तिस्रः कृत्वा पुरो भार्याः पश्चाद् विन्देत ब्राह्मणीम्॥  
सा ज्येष्ठा सा च पूज्या स्यात् सा च भार्या गरीयसी॥३१॥

स्नानं प्रसाधनं भर्तुर्दन्तधावनमञ्जनम् ।  
हव्यं कव्यं च यच्चान्यद् धर्मयुक्तं गृहे भवेत् ॥ ३२ ॥  
न तस्यां जातु तिष्ठन्त्यामन्या तत् कर्तुमर्हति।  
ब्राह्मणी त्वेव कुर्याद् वा ब्राह्मणस्य युधिष्ठिर ॥ ३३ ॥

अन्नं पानं च माल्यं च वासांस्याभरणानि च।  
ब्राह्मण्यैतानि देयानि भर्तुः सा हि गरीयसी ॥ ३४ ॥

मनुनाभिहितं शास्त्रं यच्चापि कुरुनन्दन।  
तत्राप्येष महाराज दृष्टो धर्मः सनातनः ॥ ३५ ॥

अथ चेदन्यथा कुर्याद् यदि कामाद् युधिष्ठिर।  
यथा ब्राह्मण चाण्डालः पूर्वदृष्टस्तथैव सः ॥ ३६ ॥

ब्राह्मण्याः सदृशः पुत्रः क्षत्रियायाश्च यो भवेत्।  
राजन् विशेषो यस्त्वत्र वर्णयोरुभयोरपि ॥ ३७ ॥

न तु जात्या समा लोके ब्राह्मण्याः क्षत्रिया भवेत्।  
ब्राह्मण्याः प्रथमः पुत्रो भूयान् स्याद् राजसत्तम ॥ ३८ ॥  
भूयो भूयोऽपि संहार्यः पितृवित्ताद् युधिष्ठिर।

यथा न सदृशी जातु ब्राह्मण्याः क्षत्रिया भवेत् ॥ ३९ ॥  
क्षत्रियायास्तथा वैश्या न जातु सदृशी भवेत्।

श्रीश्च राज्यं च कोशश्च क्षत्रियाणां युधिष्ठिर ॥ ४० ॥  
विहितं दृश्यते राजन् सागरान्तां च मेदिनीम्।  
क्षत्रियो हि स्वधर्मेण श्रियं प्राप्नोति भूयसीम्।  
राजा दण्डधरो राजन् रक्षा नान्यत्र क्षत्रियात् ॥ ४१ ॥

ब्राह्मणा हि महाभागा देवानामपि देवताः।  
तेषु राजन् प्रवर्तेत पूजया विधिपूर्वकम् ॥ ४२ ॥

प्रणीतमृषिभिर्ज्ञात्वा धर्मं शाश्वतमव्ययम् ।  
लुप्यमानं स्वधर्मेण क्षत्रियो ह्येष रक्षति ॥ ४३ ॥

दस्युभिर्ह्रियमाणं च धनं दारांश्च सर्वशः।  
सर्वेषामेव वर्णानां त्राता भवति पार्थिवः ॥ ४४ ॥

भूयान् स्यात् क्षत्रियापुत्रो वैश्यापुत्रान्न संशयः।  
भूयस्तेनापि हर्तव्यं पितृवित्ताद् युधिष्ठिर ॥ ४५ ॥

उक्तं ते विधिवद् राजन् ब्राह्मणस्य पितामह।  
इतरेषां तु वर्णानां कथं वै नियमो भवेत् ॥ ४६ ॥

क्षत्रियस्यापि भार्ये द्वे विहिते कुरुनन्दन।  
तृतीया च भवेच्छूद्रा न तु दृष्टान्ततः स्मृता ॥ ४७ ॥

एष एव क्रमो हि स्यात् क्षत्रियाणां युधिष्ठिर।  
अष्टधा तु भवेत् कार्यं क्षत्रियस्वं जनाधिप ॥ ४८ ॥

क्षत्रियाया हरेत् पुत्रश्चतुरोंऽशान् पितुर्धनात्।  
युद्धावहारिकं यच्च पितुः स्यात्‌ स हरेत्‌ तु तत्॥४९॥

वैश्यापुत्रस्तु भागांस्त्रीन् शूद्रापुत्रस्तथाष्टमम् ।  
सोऽपि दत्तं हरेत् पित्रा नादत्तं हर्तुमर्हति ॥ ५० ॥

एकैव हि भवेद् भार्या वैश्यस्य कुरुनन्दन।  
द्वितीया तु भवेत् शूद्रा न तु दृष्टान्ततः स्मृता॥५१॥

वैश्यस्य वर्तमानस्य वैश्यायां भरतर्षभ।  
शूद्रायां चापि कौन्तेय तयोर्विनियमः स्मृतः ॥ ५२ ॥

पञ्चधा तु भवेत् कार्यं वैश्यस्वं भरतर्षभ।  
तयोरपत्ये वक्ष्यामि विभागं च जनाधिप ॥ ५३ ॥

वैश्यापुत्रेण हर्तव्याश्चत्वारोंऽशाः पितुर्धनात् ।  
पञ्चमस्तु स्मृतो भागः शूद्रापुत्राय भारत ॥ ५४ ॥

सोऽपि दत्तं हरेत् पित्रा नादत्तं हर्तुमर्हति।  
त्रिभिर्वर्णैः सदा जातः शूद्रोऽदेयधनो भवेत् ॥ ५५ ॥

शूद्रस्य स्यात् सवर्णैव भार्या नान्या कथंचन।  
समभागाश्च पुत्राः स्युर्यदि पुत्रशतं भवेत् ॥ ५६ ॥

जातानां समवर्णायाः पुत्राणामविशेषतः ।  
सर्वेषामेव वर्णानां समभागो धनात् स्मृतः ॥ ५७ ॥

ज्येष्ठस्य भागो ज्येष्ठः स्यादेकांशो यः प्रधानतः।  
एष दायविधिः पार्थ पूर्वमुक्तः स्वयम्भुवा ॥ ५८ ॥

समवर्णासु जातानां विशेषोऽस्त्यपरो नृप।  
विवाहवैशिष्ट्‌यकृतः पूर्वपूर्वो विशिष्यते ॥ ५९ ॥

हरेज्ज्येष्ठः प्रधानांशमेकं तुल्यासु तेष्वपि।  
मध्यमो मध्यमं चैव कनीयांस्तु कनीयसम् ॥ ६० ॥

एवं जातिषु सर्वासु सवर्णः श्रेष्ठतां गतः।  
महर्षिरपि चैतद् वै मारीचः काश्यपोऽब्रवीत् ॥ ६१ ॥