+++
title_full = "117 शुभ कर्मसे एक कीड़ेको पूर्व-जन्मकी स्मृति होना और कीट-योनिमें भी मृत्युका भय एवं सुखकी अनुभूति बताकर कीड़ेका अपने कल्याणका उपाय पूछना"
title = "११७ कीटोपाख्याने"

+++


अकामाश्च सकामाश्च ये हताः स्म महामृधे।  
कां गतिं प्रतिपन्नास्ते तन्मे ब्रूहि पितामह ॥ १ ॥

दुःखं प्राणपरित्यागः पुरुषाणां महामृधे।  
जानासि त्वं महाप्राज्ञ प्राणत्यागं सुदुष्करम् ॥ २ ॥

समृद्धौ वासमृद्धौ वा शुभे वा यदि वाशुभे।  
कारणं तत्र मे ब्रूहि सर्वज्ञो ह्यसि मे मतः॥३॥

समृद्धौ वासमृद्धौ वा शुभे वा यदि वाशुभे।  
संसारेऽस्मिन् समायाताः प्राणिनः पृथिवीपते ॥ ४ ॥  
निरता येन भावेन तत्र मे शृणु कारणम्।  
सम्यक् चायमनुप्रश्नस्त्वयोक्तस्तु युधिष्ठिर ॥ ५ ॥

अत्र ते वर्तयिष्यामि पुरावृत्तमिदं नृप।  
द्वैपायनस्य संवादं कीटस्य च युधिष्ठिर ॥ ६ ॥

ब्रह्मभूतश्चरन् विप्रः कृष्णद्वैपायनः पुरा।  
ददर्श कीटं धावन्तं शीघ्रं शकटवर्त्मनि ॥ ७ ॥

गतिज्ञः सर्वभूतानां भाषाज्ञश्च शरीरिणाम्।  
सर्वज्ञः स तदा दृष्ट्वा कीटं वचनमव्रवीत् ॥ ८ ॥

कीट संत्रस्तरूपोऽसि त्वरितश्चैव लक्ष्यसे।  
क्व धावसि तदाचक्ष्व कुतस्ते भयमागतम् ॥ ९ ॥

शकटस्यास्य महतो घोषं श्रुत्वा भयं मम।  
आगतं वै महाबुद्धे स्वन एष हि दारुणः ॥ १० ॥

श्रूयते न च मां हन्यादिति ह्यस्मादपक्रमे।  
श्वसतां च शृणोम्येनं गोपुत्राणां प्रतोद्यताम् ॥ ११ ॥  
वहतां सुमहाभारं संनिकर्षे स्वनं प्रभो।  
नृणां च संवाहयतां श्रूयते विविधः स्वनः ॥ १२ ॥

श्रोतुमस्मद्विधेनैष न शक्यः कीटयोनिना।  
तस्मादतिक्रमाम्येष भयादस्मात् सुदारुणात् ॥ १३ ॥

दुःखं हि मृत्युर्थूतानां जीवितं च सुदुर्लभम्।  
अतो भीतः पलायामि गच्छेयं ना सुखं सुखात् ॥ १४ ॥

इत्युक्तः स तु तं प्राह कुतः कीट सुखं तव।  
मरणं ते सुखं मन्ये तिर्यग्योनौ तु वर्तसे ॥ १५ ॥

शब्दं स्पर्शं रसं गन्धं भोगांश्चोच्चावचान् बहून्।  
नाभिजानासि कीट त्वं श्रेयो मरणमेव ते ॥ १६ ॥

सर्वत्र निरतो जीव इतश्चापि सुखं मम।  
चिन्तयामि महाप्राज्ञ तस्मादिच्छामि जीवितुम् ॥ १७ ॥

इहापि विषयः सर्वो यथादेहं प्रवर्तितः।  
मानुषाः स्थैर्यजाश्चैव पृथग्भोगा विशेषतः ॥ १८ ॥

अहमासं मनुष्यो वै शूद्रो बहुधनः प्रभो।  
अब्रह्मण्यो नृशंसश्च कदर्यो वृद्धिजीवनः ॥ १९ ॥

वाक्‌तीक्ष्णो निकृतिप्रज्ञो द्वेष्टा विश्वस्य सर्वशः।  
मिथ्याकृतोऽपि विधिना परस्वहरणे रतः ॥ २० ॥

भृत्यातिथिजनश्चापि गृहे पर्यशितो मया।  
मात्सर्यात् स्वादुकामेन नृशंसेन बुभुक्षता ॥ २१ ॥

देवार्थं पितृयज्ञार्थमन्नं श्रद्धाऽऽहृतं मया।  
न दत्तमर्थकामेन देयमन्नं पुरा किल ॥ २२ ॥

गुप्तं शरणमाश्रित्य भयेषु शरणागताः।  
अकस्मात् ते मया त्यक्ता न त्राता अभयैषिणः ॥ २३ ॥

धनं धान्यं प्रियान्‌ दारान् यानं वासस्तथाद्‌भुतम्।  
श्रियं दृष्ट्वा मनुष्याणामसूयामि निरर्थकम् ॥ २४ ॥

ईर्ष्युः परसुखं दृष्ट्वा अन्यस्य न बुभूषकः।  
त्रिवर्गहन्ता चान्येषामात्मकामानुवर्तकः ॥ २५ ॥

नृशंसगुणभूयिष्ठं पुरा कर्म कृतं मया।  
स्मृत्वा तदनुतप्येऽहं हित्वा प्रियमिवात्मजम् ॥ २६ ॥

शुभानां नाभिजानामि कृतानां कर्मणां फलम्।  
माता च पूजिता वृद्धा ब्राह्मणश्चार्चितो मया ॥ २७ ॥  
सकृज्जातिगुणोपेतः संगत्या गृहमागतः ।  
अतिथिः पूजितो ब्रह्मंस्तेन मां नाजहात् स्मृतिः ॥ २८ ॥

कर्मणा पुनरेवाहं सुखमागामि लक्षये।  
तच्छ्रोतुमहमिच्छामि त्वत्तः श्रेयस्तपोधन ॥ २९ ॥