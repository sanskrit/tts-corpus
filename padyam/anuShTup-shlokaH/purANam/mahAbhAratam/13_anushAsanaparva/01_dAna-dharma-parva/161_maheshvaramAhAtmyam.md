+++
title_full = "161 भगवान् शंकरके माहात्म्यका वर्णन"
title = "१६१ महेश्वरमाहात्म्यम्"

+++


युधिष्ठिर महाबाहो महाभाग्यं महात्मनः।  
रुद्राय बहुरूपाय बहुनाम्ने निबोध मे ॥ १ ॥

वदन्त्यग्निं महादेवं तथा स्थाणुं महेश्वरम्।  
एकाक्षं त्र्यम्बकं चैव विश्वरूपं शिवं तथा ॥ २ ॥

द्वे तनू तस्य देवस्य वेदज्ञा ब्राह्मणा विदुः।  
घोरामन्यां शिवामन्यां ते तनू बहुधा पुनः ॥ ३ ॥

उग्रा घोरा तनुर्यास्य सोऽग्निर्विद्युत् स भास्करः।  
शिवा सौम्या च या त्वस्य धर्मस्त्वापोऽथ चन्द्रमाः ॥ ४ ॥

आत्मनोऽर्धं तु तस्याग्निः सोमोऽर्धं पुनरुच्यते।  
ब्रह्मचर्यं चरत्येका शिवा चास्य तनुस्तथा ॥ ५ ॥  
यास्य घोरतमा मूर्तिर्जगत् संहरते तथा।  
ईश्वरत्वान्महत्त्वाच्च महेश्वर इति स्मृतः ॥ ६ ॥

यन्निर्दहति यत्तीक्ष्णो यदुग्रो यत् प्रतापवान्।  
मांसशोणितमज्जादो यत् ततो रुद्र उच्यते ॥ ७ ॥

देवानां सुमहान् यच्च यच्चास्य विषयो महान्।  
यच्च विश्वं महत् पाति महादेवस्ततः स्मृतः ॥ ८ ॥

धूम्ररूपं च यत्तस्य धूर्जटीत्यत उच्यते।  
समेधयति यन्नित्यं सर्वान् वै सर्वकर्मभिः ॥ ९ ॥  
मनुष्यान् शिवमन्विच्छंस्तस्मादेष शिवः स्मृतः।

दहत्यूर्ध्वं स्थितो यच्च प्राणान् तॄणां स्थिरश्च यत् ॥ १० ॥  
स्थिरलिंगश्च यन्नित्यं तस्मात् स्थाणुरिति स्मृतः।

यदस्य बहुधा रूपं भूतं भव्यं भवत्तथा ॥ ११ ॥  
स्थावरं जङ्गमं चैव बहुरूपस्ततः स्मृतः।  
विश्वे देवाश्च यत्तस्मिन्‌ विश्वरूपस्ततः स्मृतः ॥ १२ ॥

सहस्राक्षोऽयुताक्षो वा सर्वतोऽक्षिमयोऽपि वा।  
चक्षुषः प्रभवेत्‌ तेजो नास्त्यन्तोऽथास्य चक्षुषाम् ॥ १३ ॥

सर्वथा यत् पशून् पाति तैश्च यद् रमते सह।  
तेषामधिपतिर्यच्च तस्मात् पशुपतिः स्मृतः ॥ १४ ॥

नित्येन ब्रह्मचर्येण लिङ्गमस्य यदा स्थितम्।  
महयत्यस्य लोकश्च प्रियं ह्येतन्महात्मनः ॥ १५ ॥

विग्रहं पूजयेद् यो वै लिङ्गं वापि महात्मनः।  
लिङ्गं पूजयिता नित्यं महतीं श्रियमश्नुते ॥ १६ ॥

ऋषयश्चापि देवाश्च गन्धर्वाप्सरसस्तथा ।  
लिङ्गमेवार्चयन्ति स्म यत् तदूर्ध्वं समास्थितम् ॥ १७ ॥  
पूज्यमाने ततस्तस्मिन् मोदते स महेश्वरः।  
सुखं ददाति प्रीतात्मा भक्तानां भक्तवत्सलः ॥ १८ ॥

एष एव श्मशानेषु देवो वसति निर्दहन्।  
यजन्ते ते जनास्तत्र वीरस्थाननिषेविणः ॥ १९ ॥

विषयस्थः शरीरेषु स मृत्युः प्राणिनामिह।  
स च वायुः शरीरेषु प्राणापानशरीरिणाम् ॥ २० ॥

तस्य घोराणि रूपाणि दीप्तानि च बहूनि च।  
लोके यान्यस्य पूज्यन्ते विप्रास्तानि विदुर्बुधाः ॥ २१ ॥

नामधेयानि देवेषु बहून्यस्य यथार्थवत्।  
निरुच्यन्ते महत्त्वाच्च विभुत्वात् कर्मभिस्तथा ॥ २२ ॥

वेदे चास्य विदुर्विप्राः शतरुद्रीयमुत्तमम्।  
व्यासेनोक्तं च यच्चापि उपस्थानं महात्मनः ॥ २३ ॥

प्रदाता सर्वलोकानां विश्वं चाप्युच्यते महत्।  
ज्येष्ठभूतं वदन्त्येनं ब्राह्मणा ऋषयोऽपरे ॥ २४ ॥

प्रथमो ह्येष देवानां मुखादग्निमजीजनत्।  
ग्रहैर्बहुविधैः प्राणान् संरुद्धानुत्सृजत्यपि ॥ २५ ॥

विमुञ्चति न पुण्यात्मा शरण्यः शरणागतान्।  
आयुरारोग्यमैश्वर्यं वित्तं कामांश्च पुष्कलान् ॥ २६ ॥  
स ददाति मनुष्येभ्यः स एवाक्षिपते पुनः।

शक्रादिषु च देवेषु तस्यैश्वर्यमिहोच्यते ॥ २७ ॥  
स एव व्यापृतो नित्यं त्रैलोक्यस्य शुभाशुभे।

ऐश्वर्याच्चैव कामानामीश्वरः पुनरुच्यते ॥ २८ ॥  
महेश्वरश्च लोकानां महतामीश्वरश्च सः।

बहुभिर्विविधै रूपैर्विश्वं व्याप्तमिदं जगत्।  
तस्य देवस्य यद् वक्त्रं समुद्रे वडवामुखम् ॥ २९ ॥