+++
title_full = "065 सुवर्ण और जल आदि विभिन्न वस्तुओंके दानकी महिमा"
title = "०६५"

+++


सर्वान् कामान् प्रयच्छन्ति ये प्रयच्छन्ति काञ्चनम्।  
इत्येवं भगवानत्रिः पितामहसुतोऽब्रवीत् ॥ १ ॥

पवित्रमथ चायुष्यं पितॄणामक्षयं च तत्।  
सुवर्णं मनुजेन्द्रेण हरिश्चन्द्रेण कीर्तितम् ॥ २ ॥

पानीयं परमं दानं दानानां मनुरब्रवीत्।  
तस्मात् कूपांश्च वापीश्च तडागानि च खानयेत् ॥ ३ ॥

अर्धं पापस्य हरति पुरुषस्येह कर्मणः।  
कूपः प्रवृत्तपानीयः सुप्रवृत्तश्च नित्यशः ॥ ४ ॥

सर्वं तारयते वंशं यस्य खाते जलाशये।  
गावः पिबन्ति विप्राश्च साधवश्च नराः सदा ॥ ५ ॥

निदाघकाले पानीयं यस्य तिष्ठत्यवारितम्।  
स दुर्गं विषमं कृत्स्नं न कदाचिदवाप्नुते ॥ ६ ॥

बृहस्पतेर्भगवतः पूष्णश्चैव भगस्य च।  
अश्विनोश्चैव वह्नेश्च प्रीतिर्भवति सर्पिषा ॥ ७ ॥

परमं भेषजं ह्येतद् यज्ञानामेतदुत्तमम्।  
रसानामुत्तमं चैतत् फलानां चैतदुत्तमम् ॥ ८ ॥

फलकामो यशस्कामः पुष्टिकामश्च नित्यदा।  
घृतं दद्याद् द्विजातिभ्यः पुरुषः शुचिरात्मवान् ॥ ९ ॥

घृतं मासे आश्वयुजि विप्रेभ्यो यः प्रयच्छति।  
तस्मै प्रयच्छतो रूपं प्रीतौ देवाविहाश्विनौ ॥ १० ॥

पायसं सर्पिषा मिश्रं द्विजेभ्यो यः प्रयच्छति।  
गृहं तस्य न रक्षांसि धर्षयन्ति कदाचन ॥ ११ ॥

पिपासया न म्रियते सोपच्छन्दश्च जायते।  
न प्राप्नुयाच्च व्यसनं करकान् यः प्रयच्छति ॥ १२ ॥

प्रयतो ब्राह्मणाग्रे यः श्रद्धया परया युतः।  
उपस्पर्शनषड्‌भागं लभते पुरुषः सदा ॥ १३ ॥

यः साधनार्थं काष्ठानि ब्राह्मणेभ्यः प्रयच्छति।  
प्रतापनार्थं राजेन्द्र वृत्तवद्भ्यः सदा नरः ॥ १४ ॥  
सिद्ध्यन्त्यर्थाः सदा तस्य कार्याणि विविधानि च।  
उपर्युपरि शत्रूणां वपुषा दीप्यते च सः ॥ १५ ॥

भगवांश्चापि सम्प्रीतो वह्निर्भवति नित्यशः।  
न तं त्यजन्ति पशवः संग्रामे च जयत्यपि ॥ १६ ॥

पुत्राञ्छ्रियं च लभते यश्छत्रं सम्प्रयच्छति।  
न चक्षुर्व्याधिं लभते यज्ञभागमथाश्नुते ॥ १७ ॥

निदाघकाले वर्षे वा यश्छत्रं सम्प्रयच्छति।  
नास्य कश्चिन्मनोदाहः कदाचिदपि जायते।  
कृच्छ्रात् स विषमाच्चैव क्षिप्रं मोक्षमवाप्नुते ॥ १८ ॥

प्रदानं सर्वदानानां शकटस्य विशाम्पते।  
एवमाह महाभागः शाण्डिल्यो भगवानृषिः ॥ १९ ॥