+++
title_full = "134 स्कन्ददेवका धर्मसम्बन्धी रहस्य तथा भगवान् विष्णु और भीष्मजीके द्वारा माहात्म्यका वर्णन"
title = "१३४ स्कन्ददेवरहस्ये"

+++


ममाप्यनुमतो धर्मस्तं शृणुध्वं समाहिताः।  
नीलषण्डस्य शृंगाभ्यां गृहीत्वा मृत्तिकां तु यः ॥ १ ॥  
अभिषेकं त्र्यहं कुर्यात् तस्य धर्मं निबोधत।

शोधयेदशुभं सर्वमाधिपत्यं परत्र च ॥ २ ॥  
यावच्च जायते मर्त्यस्तावच्छूरो भविष्यति।

इदं चाप्यपरं गुह्यं सरहस्यं निबोधत ॥ ३ ॥  
प्रगृह्यौदुम्बरं पात्रं पक्वान्नं मधुना सह।  
सोमस्योत्तिष्ठमानस्य पौर्णमास्यां बलिं हरेत् ॥ ४ ॥  
तस्य धर्मफलं नित्यं श्रद्‌दधाना निबोधत।  
साध्या रुद्रास्तथादित्या विश्वेदेवास्तथाश्विनौ ॥ ५ ॥  
मरुतो वसवश्चैव प्रतिगृह्णन्ति तं बलिम्।  
सोमश्च वर्धते तेन समुद्रश्च महोदधिः ॥ ६ ॥  
एष धर्मो मयोद्दिष्टः सरहस्यः सुखावहः ॥ ७ ॥

धर्मगुह्यानि सर्वाणि देवतानां महात्मनाम्।  
ऋषीणां चैव गुह्यानि यः पठेदाह्निकं सदा ॥ ८ ॥  
शृणुयाद् वानसूयुर्यः श्रद्दधानः समाहितः।  
नास्य विघ्नः प्रभवति भयं चास्य न विद्यते ॥ ९ ॥

ये च धर्माः शुभाः पुण्याः सरहस्या उदाहृताः।  
तेषां धर्मफलं तस्य यः पठेत जितेन्द्रियः ॥ १० ॥

नास्य पापं प्रभवति न च पापेन लिप्यते।  
पठेद् वा श्रावयेद् वापि श्रुत्वा वा लभते फलम्॥११॥  
भुञ्जते पितरो देवा हव्यं कव्यमथाक्षयम्।

श्रावयंश्चापि विप्रेन्द्रान् पर्वसु प्रयतो नरः ॥ १२ ॥  
ऋषीणां देवतानां च पितॄणां चैव नित्यदा।  
भवत्यभिमतः श्रीमान् धर्मेषु प्रयतः सदा ॥ १३ ॥

कृत्वापि पापकं कर्म महापातकवर्जितम्।  
रहस्यधर्मं श्रुत्वेमं सर्वपापैः प्रमुच्यते ॥ १४ ॥

एतद् धर्मरहस्यं वै देवतानां नराधिप।  
व्यासोद्दिष्टं मया प्रोक्तं सर्वदेवनमस्कृतम् ॥ १५ ॥

पृथिवी रत्नसम्पूर्णा ज्ञानं चेदमनुत्तमम्।  
इदमेव ततः श्राव्यमिति मन्येत धर्मवित् ॥ १६ ॥

नाश्रद्दधानाय न नास्तिकाय  
न नष्टधर्माय न निर्घृणाय।  
न हेतुदुष्टाय गुरुद्विषे वा  
नानात्मभूताय निवेद्यमेतत् ॥ १७ ॥