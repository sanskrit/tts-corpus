+++
title_full = "002 प्रजापति मनुके वंशका वर्णन, अग्निपुत्र सुदर्शनका अतिथि-सत्काररूपीधर्मके पालनसे मृत्युपर विजय पाना"
title = "००२ सुदर्शनोपाख्याने"

+++


पितामह महाप्राज्ञ सर्वशास्त्रविशारद ।  
श्रुतं मे महदाख्यानमिदं मतिमतां वर ॥ १ ॥

भूयस्तु श्रोतुमिच्छामि धर्मार्थसहितं नृप।  
कथ्यमानं त्वया किञ्चित् तन्मे व्याख्यातुमर्हसि ॥ २ ॥

केन मृत्युर्गृहस्थेन धर्ममाश्रित्य निर्जितः।  
इत्येतत् सर्वमाचक्ष्व तत्त्वेनापि च पार्थिव ॥ ३ ॥

अत्राप्युदाहरन्तीममितिहासं पुरातनम् ।  
यथा मृत्युर्गृहस्थेन धर्ममाश्रित्य निर्जितः ॥ ४ ॥

मनोः प्रजापते राजन्निक्ष्वाकुरभवत् सुतः।  
तस्य पुत्रशतं जज्ञे नृपतेः सूर्यवर्चसः ॥ ५ ॥

दशमस्तस्य पुत्रस्तु दशाश्वो नाम भारत।  
माहिष्मत्यामभूद् राजा धर्मात्मा सत्यविक्रमः ॥ ६ ॥

दशाश्वस्य सुतस्त्वासीद् राजा परमधार्मिकः।  
सत्ये तपसि दाने च यस्य नित्यं रतं मनः॥७॥

मदिराश्व इति ख्यातः पृथिव्यां पृथिवीपतिः।  
धनुर्वेदे च वेदे च निरतो योऽभवत् सदा ॥ ८ ॥

मदिराश्वस्य पुत्रस्तु द्युतिमान् नाम पार्थिवः।  
महाभागो महातेजा महासत्त्वो महाबलः ॥ ९ ॥

पुत्रो द्युतिमतस्त्वासीद् राजा परमधार्मिकः।  
सर्वलोकेषु विख्यातः सुवीरो नाम नामतः ॥ १० ॥  
धर्मात्मा कोषवांश्चापि देवराज इवापरः।

सुवीरस्य तु पुत्रोऽभूत् सर्वसंग्रामदुर्जयः ॥ ११ ॥  
स दुर्जय इति ख्यातः सर्वशस्त्रभृतां वरः।

दुर्जयस्येन्द्रवपुषः पुत्रोऽश्विसदृशद्युतिः ॥ १२ ॥  
दुर्योधनो नाम महान् राजा राजर्षिसत्तमः।

तस्येन्द्रसमवीर्यस्य संग्रामेष्वनिवर्तिनः ॥ १३ ॥  
विषये वासवस्तस्य सम्यगेव प्रवर्षति।

रत्नैर्धनैश्च पशुभिः सस्यैश्चापि पृथग्विधैः ॥ १४ ॥  
नगरं विषयश्चास्य प्रतिपूर्णस्तदाभवत् ।

न तस्य विषये चाभूत् कृपणो नापि दुर्गतः ॥ १५ ॥  
व्याधितो वा कृशो वापि तस्मिन्‌ नाभून्नरः क्वचित्।

सुदक्षिणो मधुरवागनसूयुर्जितेन्द्रियः ।  
धर्मात्मा चानृशंसश्च विक्रान्तोऽथाविकत्थनः ॥ १६ ॥

यज्वा च दान्तो मेधावी ब्रह्मण्यः सत्यसङ्गरः।  
न चावमन्ता दाता च वेदवेदाङ्गपारगः ॥ १७ ॥

तं नर्मदा देवनदी पुण्या शीतजला शिवा।  
चकमे पुरुषव्याघ्रं स्वेन भावेन भारत ॥ १८ ॥

तस्यां जज्ञे तदा नद्यां कन्या राजीवलोचना।  
नाम्ना सुदर्शना राजन् रूपेण च सुदर्शना ॥ १९ ॥

तादृग्रूपा न नारीषु भूतपूर्वा युधिष्ठिर।  
दुर्योधनसुता यादृगभवद् वरवर्णिनी ॥ २० ॥

तामग्निश्चकमे साक्षाद् राजकन्यां सुदर्शनाम्।  
भूत्वा च ब्राह्मणो राजन् वरयामास तं नृपम् ॥ २१ ॥

दरिद्रश्चासवर्णश्च ममायमिति पार्थिवः ।  
न दित्सति सुतां तस्मै तां विप्राय सुदर्शनाम् ॥ २२ ॥

ततोऽस्य वितते यज्ञे नष्टोऽभूद्धव्यवाहनः।  
ततः सुदुःखितो राजा वाक्यमाह द्विजांस्तदा ॥ २३ ॥

दुष्कृतं मम किं नु स्याद् भवतां वा द्विजर्षभाः।  
येन नाशं जगामाग्निः कृतं कुपुरुषेष्विव ॥ २४ ॥

न ह्यल्पं दुष्कृतं नोऽस्ति येनाग्निर्नाशमागतः।  
भवतां चाथवा मह्यं तत्त्वेनैतद् विमृश्यताम् ॥ २५ ॥

तत्र राज्ञो वचः श्रुत्वा विप्रास्ते भरतर्षभ।  
नियता वाग्यताश्चैव पावकं शरणं ययुः ॥ २६ ॥

तान् दर्शयामास तदा भगवान् हव्यवाहनः।  
स्वं रूपं दीप्तिमत् कृत्वा शरदर्कसमद्युतिः ॥ २७ ॥

ततो महात्मा तानाह दहनो ब्राह्मणर्षभान्।  
वरयाम्यात्मनोऽर्थाय दुर्योधनसुतामिति ॥ २८ ॥

ततस्ते कल्यमुत्थाय तस्मै राज्ञे न्यवेदयन्।  
ब्राह्मणा विस्मिताः सर्वे यदुक्तं चित्रभानुना ॥ २९ ॥

ततः स राजा तत् श्रुत्वा वचनं ब्रह्मवादिनाम्।  
अवाप्य परमं हर्षं तथेति प्राह बुद्धिमान् ॥ ३० ॥

अयाचत च तं शुल्कं भगवन्तं विभावसुम्।  
नित्यं सांनिध्यमिह ते चित्रभानो भवेदिति ॥ ३१ ॥

तमाह भगवानग्निरेवमस्त्विति पार्थिवम् ।  
ततः सांनिध्यमद्यापि माहिष्मत्यां विभावसोः ॥ ३२ ॥

दृष्टं हि सहदेवेन दिशं विजयता तदा।  
ततस्तां समलंकृत्य कन्यामाहृतवाससम् ॥ ३३ ॥  
ददौ दुर्योधनो राजा पावकाय महात्मने।

प्रतिजग्राह चाग्निस्तु राजकन्यां सुदर्शनाम् ॥ ३४ ॥  
विधिना वेददृष्टेन वसोर्धारामिवाध्वरे ।

तस्या रूपेण शीलेन कुलेन वपुषा श्रिया ॥ ३५ ॥  
अभवत् प्रीतिमानग्निर्गर्भे चास्या मनो दधे।

तस्याः समभवत् पुत्रो नाम्नाऽऽग्नेयः सुदर्शनः ॥ ३६ ॥  
सुदर्शनस्तु रूपेण पूर्णेन्दुसदृशोपमः ।  
शिशुरेवाध्यगात् सर्वं परं ब्रह्म सनातनम् ॥ ३७ ॥

अथौघवान् नाम नृपो नृगस्यासीत् पितामहः।  
तस्याथौघवती कन्या पुत्रश्चौघरथोऽभवत् ॥ ३८ ॥

तामोघवान् ददौ तस्मै स्वयमोघवतीं सुताम्।  
सुदर्शनाय विदुषे भार्यार्थे देवरूपिणीम् ॥ ३९ ॥

स गृहस्थाश्रमरतस्तया सह सुदर्शनः।  
कुरुक्षेत्रेऽवसद् राजन्नोघवत्या समन्वितः ॥ ४० ॥

गृहस्थश्चावजेष्यामि मृत्युमित्येव स प्रभो।  
प्रतिज्ञामकरोद् धीमान् दीप्ततेजा विशाम्पते ॥ ४१ ॥

तामथौघवतीं राजन् स पावकसुतोऽब्रवीत्।  
अतिथेः प्रतिकूलं ते न कर्तव्यं कथंचन ॥ ४२ ॥

येन येन च तुष्येत नित्यमेव त्वयातिथिः।  
अप्यात्मनः प्रदानेन न ते कार्या विचारणा ॥ ४३ ॥

एतद् व्रतं मम सदा हृदि सम्परिवर्तते।  
गृहस्थानां च सुश्रोणि नातिथेर्विद्यते परम् ॥ ४४ ॥

प्रमाणं यदि वामोरु वचस्ते मम शोभने।  
इदं वचनमव्यग्रा हृदि त्वं धारयेः सदा ॥ ४५ ॥

निष्क्रान्ते मयि कल्याणि तथा संनिहितेऽनघे।  
नातिथिस्तेऽवमन्तव्यः प्रमाणं यद्यहं तव ॥ ४६ ॥

तमब्रवीदोघवती तथा मुर्ध्नि कृताञ्जलिः।  
न मे त्वद्वचनात् किंचिन्न कर्तव्यं कथंचन ॥ ४७ ॥

जिगीषमाणस्तु गृहे तदा मृत्युः सुदर्शनम्।  
पृष्ठतोऽन्वगमद् राजन् रन्ध्रान्वेषी तदा सदा ॥ ४८ ॥

इध्मार्धं तु गते तस्मिन्नग्निपुत्रे सुदर्शने।  
अतिथिर्ब्राह्मणः श्रीमांस्तामाहौघवतीं तदा ॥ ४९ ॥

आतिथ्यं कृतमिच्छामि त्वयाद्य वरवर्णिनि।  
प्रमाणं यदि धर्मस्ते गृहस्थाश्रमसम्मतः ॥ ५० ॥

इत्युक्ता तेन विप्रेण राजपुत्री यशस्विनी।  
विधिना प्रतिजग्राह वेदोक्तेन विशाम्पते ॥ ५१ ॥

आसनं चैव पाद्यं च तस्मै दत्त्वा द्विजातये।  
प्रोवाचौघवती विप्रं केनार्थः किं ददामि ते ॥ ५२ ॥

तामब्रवीत् ततो विप्रो राजपुत्रीं सुदर्शनाम्।  
त्वया ममार्थः कल्याणि निर्विशङ्कैतदाचर ॥ ५३ ॥

यदि प्रमाणं धर्मस्ते गृहस्थाश्रमसम्मतः।  
प्रदानेनात्मनो राज्ञि कर्तुमर्हसि मे प्रियम् ॥ ५४ ॥

स तया छन्द्यमानोऽन्यैरीप्सितैर्नृपकन्यया ।  
नान्यमात्मप्रदानात् स तस्या वव्रे वरं द्विजः ॥ ५५ ॥

सा तु राजसुता स्मृत्वा भर्तुर्वचनमादितः।  
तथेति लज्जमाना सा तमुवाच द्विजर्षभम् ॥ ५६ ॥

ततो विहस्य विप्रर्षिः सा चैवाथ विवेश ह।  
संस्मृत्य भर्तुर्वचनं गृहस्थाश्रमकाङ्क्षिणः ॥ ५७ ॥

अथेध्यानमुपादाय स पावकिरुपागमत् ।  
मृत्युना रौद्रभावेन नित्यं बन्धुरिवान्वितः ॥ ५८ ॥

ततस्त्वाश्रममागम्य स पावकसुतस्तदा ।  
तां व्याजहारौघवतीं क्वासि यातेति चासकृत् ॥ ५९ ॥

तस्मै प्रतिवचः सा तु भर्त्रे न प्रददौ तदा।  
कराभ्यां तेन विप्रेण स्पृष्टा भर्तृव्रता सती ॥ ६० ॥  
उच्छिष्टास्मीति मन्वाना लज्जिता भर्तुरेव च।  
तूष्णीं भूताभवत् साध्वी न चोवाचाथ किंचन ॥ ६१ ॥

अथ तां पुनरेवेदं प्रोवाच स सुदर्शनः।  
क्व सा साध्वी क्व सा याता गरीयः किमतो मम॥६२॥  
पतिव्रता सत्यशीला नित्यं चैवार्जवे रता।  
कथं न प्रत्युदेत्यद्य स्मयमाना यथा पुरा ॥ ६३ ॥

उटजस्थस्तु तं विप्रः प्रत्युवाच सुदर्शनम्।  
अतिथिं विद्धि सम्प्राप्तं ब्राह्मणं पावके च माम् ॥ ६४ ॥

अनया छन्द्यमानोऽहं भार्यया तव सत्तम।  
तैस्तैरतिथिसत्कारैर्ब्रह्मन्नेषा वृता मया ॥ ६५ ॥

अनेन विधिना सेयं मामर्च्छति शुभानना।  
अनुरूपं यदत्रान्यत् तद् भवान् कर्तुमर्हति ॥ ६६ ॥

कूटमुद्‌गरहस्तस्तु मृत्युस्तं वै समन्वगात्।  
हीनप्रतिज्ञमत्रैनं वधिष्यामीति चिन्तयन् ॥ ६७ ॥

सुदर्शनस्तु मनसा कर्मणा चक्षुषा गिरा।  
त्यक्तेर्ष्यस्त्यक्तमन्युश्च स्मयमानोऽब्रवीदिदम् ॥ ६८ ॥

सुरतं तेऽस्तु विप्राग्र्य प्रीतिर्हि परमा मम।  
गृहस्थस्य हि धर्मोऽग्र्यः सम्प्राप्तातिथिपूजनम् ॥ ६९ ॥

अतिथिः पूजितो यस्य गृहस्थस्य तु गच्छति।  
नान्यस्तस्मात् परो धर्म इति प्राहुर्मनीषिणः ॥ ७० ॥

प्राणा हि मम दाराश्च यच्चान्यद् विद्यते वसु।  
अतिथिभ्यो मया देयमिति मे व्रतमाहितम् ॥ ७१ ॥

निःसंदिग्धं यथा वाक्यमेतन्मे समुदाहृतम्।  
तेनाहं विप्र सत्येन स्वयमात्मानमालभे ॥ ७२ ॥

पृथिवी वायुराकाशमापो ज्योतिश्च पञ्चमम्।  
बुद्धिरात्मा मनः कालो दिशश्चैव गुणा दश ॥ ७३ ॥  
नित्यमेव हि पश्यन्ति देहिनां देहसंश्रिताः।  
सुकृतं दुष्कृतं चापि कर्म धर्मभृतां वर ॥ ७४ ॥

यथैषा नानृता वाणी मयाद्य समुदीरिता।  
तेन सत्येन मां देवाः पालयन्तु दहन्तु वा ॥ ७५ ॥

ततो नादः समभवद् दिक्षु सर्वासु भारत।  
असकृत् सत्यमित्येवं नैतन्मिथ्येति सर्वतः ॥ ७६ ॥

उटजात् तु ततस्तस्मान्निश्चक्राम स वै द्विजः।  
वपुषा द्यां च भूमिं च व्याप्य वायुरिवोद्यतः ॥ ७७ ॥

स्वरेण विप्रः शैक्षेण त्रील्लोँकाननुनादयन्।  
उवाच चैनं धर्मज्ञं पूर्वमामन्त्र्य नामतः ॥ ७८ ॥

धर्मोऽहमस्मि भद्रं ते जिज्ञासार्थं तवानघ।  
प्राप्तः सत्यं च ते ज्ञात्वा प्रीतिर्मे परमा त्वयि॥७९॥

विजितश्च त्वया मृत्युर्योऽयं त्वामनुगच्छति।  
रन्ध्रान्वेषी तव सदा त्वया धृत्या वशी कृतः ॥ ८० ॥

न चास्ति शक्तिस्त्रैलोक्ये कस्यचित्‌ पुरुषोत्तम।  
पतिव्रतामिमां साध्वीं तवोद्वीक्षितुमप्युत ॥ ८१ ॥

रक्षिता त्वद्‌गुणैरेषा पतिव्रतगुणैस्तथा ।  
अधृष्या यदियं ब्रूयात् तथा तन्नान्यथा भवेत् ॥ ८२ ॥

एषा हि तपसा स्वेन संयुक्ता ब्रह्मवादिनी।  
पावनार्थं च लोकस्य सरिच्छ्रेष्ठा भविष्यति ॥ ८३ ॥  
अर्धेनौघवती नाम त्वामर्धेनानुयास्यति ।  
शरीरेण महाभागा योगो ह्यस्या वशे स्थितः ॥ ८४ ॥

अनया सह लोकांश्च गन्तासि तपसार्जितान्।  
यत्र नावृत्तिमभ्येति शाश्वतांस्तान् सनातनान् ॥ ८५ ॥

अनेन चैव देहेन लोकांस्त्वमभिपत्स्यसे।  
निर्जितश्च त्वया मृत्युरैश्वर्यं च तवोत्तमम् ॥ ८६ ॥

पञ्चभूतान्यतिक्रान्तः स्ववीर्याच्च मनोजवः ।  
गृहस्थधर्मेणानेन कामक्रोधौ च ते जितौ ॥ ८७ ॥

स्नेहो रागश्च तन्द्री च मोहो द्रोहश्च केवलः।  
तव शुश्रूषया राजन् राजपुत्र्या विनिर्जिताः ॥ ८८ ॥

शुक्लानां तु सहस्रेण वाजिनां रथमुत्तमम्।  
युक्तं प्रगृह्य भगवान् वासवोऽप्याजगाम तम् ॥ ८९ ॥

मृत्युरात्मा च लोकाश्च जिता भूतानि पञ्च च।  
बुद्धिः कालो मनो व्योम कामक्रोधी तथैव च ॥ ९० ॥

तस्माद् गृहाश्रमस्थस्य नान्यद् दैवतमस्ति वै।  
ऋतेऽतिथिं नरव्याघ्र मनसैतद् विचारय ॥ ९१ ॥

अतिथिः पूजितो यद्धि ध्यायते मनसा शुभम्।  
न तत् क्रतुशतेनापि तुल्यमाहुर्मनीषिणः ॥ ९२ ॥

पात्रं त्वतिथिमासाद्य शीलाढ्‌यं यो न पूजयेत्।  
स दत्त्वा दुष्कृतं तस्मै पुण्यमादाय गच्छति ॥ ९३ ॥

एतत् ते कथितं पुत्र मयाऽऽख्यानमनुत्तमम्।  
यथा हि विजितो मृत्युर्गृहस्थेन पुराभवत् ॥ ९४ ॥

धन्यं यशस्यमायुष्यमिदमाख्यानमुत्तमम् ।  
बुभूषताभिमन्तव्यं सर्वदुश्चरितापहम् ॥ ९५ ॥

इदं यः कथयेद् विद्वानहन्यहनि भारत।  
सुदर्शनस्य चरितं पुण्याल्ँलोकानवाप्नुयात् ॥ ९६ ॥