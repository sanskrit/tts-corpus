+++
title_full = "107 दरिद्रोंके लिये यज्ञतुल्य फल देनेवाले उपवास-व्रत और उसके फलका विस्तारपूर्वक वर्णन"
title = "१०७ उपवासविधिः"

+++


पितामहेन विधिवद् यज्ञाः प्रोक्ता महात्मना।  
गुणाश्चैषां यथातथ्यं प्रेत्य चेह च सर्वशः ॥ १ ॥

न ते शक्या दरिद्रेण यज्ञाः प्राप्तुं पितामह।  
बहूपकरणा यज्ञा नानासम्भारविस्तराः ॥ २ ॥

पार्थिवै राजपुत्रैर्वा शक्याः प्राप्तुं पितामह।  
नार्थन्यूनैरवगुणैरेकात्मभिरसंहतैः ॥ ३ ॥

यो दरिद्रैरपि विधिः शक्यः प्राप्तुं सदा भवेत्।  
अर्थन्यूनैरवगुणैरेकात्मभिरसंहतैः ॥ ४ ॥  
तुल्यो यज्ञफलैरेतैस्तन्मे ब्रूहि पितामह।

इदमङ्गिरसा प्रोक्तमुपवासफलात्मकम् ॥ ५ ॥  
विधिं यज्ञफलैस्तुल्यं तन्निबोध युधिष्ठिर।

यस्तु कल्यं तथा सायं भुञ्जानो नान्तरा पिबेत् ॥ ६ ॥  
अहिंसानिरतो नित्यं जुह्वानो जातवेदसम्।  
षड्भिरेव स वर्षैस्तु सिध्यते नाज संशयः ॥ ७ ॥

तप्तकाञ्चनवर्णं च विमानं लभते नरः।  
देवस्त्रीणामधीवासे नृत्यगीतनिनादिते ॥ ८ ॥  
प्राजापत्ये वसेत् पद्मं वर्षाणामग्निसंनिभे।

त्रीणि वर्षाणि यः प्राशेत् सततं त्वेकभोजनम् ॥ ९ ॥  
धर्मपत्नीरतो नित्यमग्निष्टोमफलं लभेत् ।

यज्ञं बहुसुवर्णं वा वासवप्रियमाचरेत् ॥ १० ॥  
सत्यवान् दानशीलश्च ब्रह्मण्यश्चानसूयकः ।  
क्षान्तो दान्तो जितक्रोधः स गच्छति परां गतिम् ॥ ११ ॥

पाण्डुराभ्रप्रतीकाशे विमाने हंसलक्षणे ।  
द्वे समाप्ते ततः पद्मे सोऽप्सरोभिर्वसेत् सह ॥ १२ ॥

द्वितीये दिवसे यस्तु प्राश्नीयादेकभोजनम्।  
सदा द्वादशमासांस्तु जुह्वानो जातवेदसम् ॥ १३ ॥  
अग्निकार्यपरो नित्यं नित्यं कल्यप्रबोधनः।  
अग्निष्टोमस्य यज्ञस्य फलं प्राप्नोति मानवः ॥ १४ ॥

हंससारसयुक्तं च विमानं लभते नरः।  
इन्द्रलोके च वसते वरस्त्रीभिः समावृतः ॥ १५ ॥

तृतीये दिवसे यस्तु प्राश्नीयादेकभोजनम्।  
सदा द्वादशमासांस्तु जुह्वानो जातवेदसम् ॥ १६ ॥  
अग्निकार्यपरो नित्यं नित्यं कल्यप्रबोधनः।  
अतिरात्रस्य यज्ञस्य फलं प्राप्नोत्यनुत्तमम् ॥ १७ ॥

मयूरहंसयुक्तं च विमानं लभते नरः।  
सप्तर्षीणां सदा लोके सोऽप्सरोभिर्वसेत् सह ॥ १८ ॥  
निवर्तनं च तत्रास्य त्रीणि पद्मानि चैव ह।

दिवसे यश्चतुर्थे तु प्राश्नीयादेकभोजनम् ॥ १९ ॥  
सदा द्वादशमासान् वै जुह्वानो जातवेदसम्।  
वाजपेयस्य यज्ञस्य फलं प्राप्नोत्यनुत्तमम् ॥ २० ॥

इन्द्रकन्याभिरूढं च विमानं लभते नरः।  
सागरस्य च पर्यन्ते वासवं लोकमावसेत् ॥ २१ ॥  
देवराजस्य च क्रीडां नित्यकालमवेक्षते।

दिवसे पञ्चमे यस्तु प्राश्नीयादेकभोजनम् ॥ २२ ॥  
सदा द्वादशमासांस्तु जुह्वानो जातवेदसम्।  
अलुब्धः सत्यवादी च ब्रह्मण्यश्चाविहिंसकः ॥ २३ ॥  
अनसूयुरपापस्थो द्वादशाहफलं लभेत् ।

जाम्बूनदमयं दिव्यं विमानं हंसलक्षणम् ॥ २४ ॥  
सूर्यमालासमाभासमारोहेत् पाण्डुरं गृहम् ।  
आवर्तनानि चत्वारि तथा पद्मानि द्वादश ॥ २५ ॥  
शराग्निपरिमाणं च तत्रासौ वसते सुखम्।

दिवसे यस्तु षष्ठे वै मुनिः प्राशेत भोजनम् ॥ २६ ॥  
सदा द्वादशमासान् वै जुह्वानो जातवेदसम्।  
सदा त्रिषवणस्नायी ब्रह्मचार्यनसूयकः ॥ २७ ॥  
गवां मेधस्य यज्ञस्य फलं प्राप्नोत्यनुत्तमम्।

अग्निज्वालासमाभासं हंसबर्हिणसेवितम् ॥ २८ ॥  
शातकुम्भसमायुक्तं साधयेद् यानमुत्तमम् ।  
तथैवाप्सरसामङ्के प्रतिसुप्तः प्रबोध्यते ॥ २९ ॥  
नूपुराणां निनादेन मेखलानां च निःस्वनैः।

कोटीसहस्रं वर्षाणां त्रीणि कोटिशतानि च ॥ ३० ॥  
पद्मान्यष्टादश तथा पताके द्वे तथैव च।  
अयुतानि च पञ्चाशदृक्षचर्मशतस्य च ॥ ३१ ॥  
लोम्नां प्रमाणेन समं ब्रह्मलोके महीयते।

दिवसे सप्तमे यस्तु प्राश्नीयादेकभोजनम् ॥ ३२ ॥  
सदा द्वादशमासान् वै जुह्वानो जातवेदसम्।  
सरस्वतीं गोपयानो ब्रह्मचर्यं समाचरन् ॥ ३३ ॥  
सुमनोवर्णकं चैव मधुमांसं च वर्जयन्।  
पुरुषो मरुतां लोकमिन्द्रलोकं च गच्छति ॥ ३४ ॥

तत्र तत्र हि सिद्धार्थो देवकन्याभिरर्च्यते।  
फलं बहुसुवर्णस्य यज्ञस्य लभते नरः ॥ ३५ ॥  
संख्यामतिगुणां चापि तेषु लोकेषु मोदते।

यस्तु संवत्सरं क्षान्तो भुङ्क्तेऽहन्यष्टमे नरः ॥ ३६ ॥  
देवकार्यपरो निन्यं जुह्वानो जातवेदसम्।  
पौण्डरीकस्य यज्ञस्य फलं प्राप्नोत्यनुत्तमम् ॥ ३७ ॥

पद्मवर्णनिभं चैव विमानमधिरोहति ।  
कृष्णाः कनकगौर्यश्च नार्यः श्यामास्तथापराः ॥ ३८ ॥  
वयोरूपविलासिन्यो लभते नात्र संशयः।

यस्तु संवत्सरं भुङ्क्ते नवमे नवमेऽहनि ॥ ३९ ॥  
सदा द्वादशमासान् वै जुह्वानो जातवेदसम्।  
अश्वमेधसहस्रस्य फलं प्राप्नोत्यनुत्तमम् ॥ ४० ॥

पुण्डरीकप्रकाशं च विमानं लभते नरः।  
दीप्तसूर्याग्नितेजोभिर्दिव्यमालाभिरेव च ॥ ४१ ॥  
नीयते रुद्रकन्याभिः सोऽन्तरिक्षं सनातनम्।  
अष्टादश सहस्राणि वर्षाणां कल्पमेव च ॥ ४२ ॥  
कोटीशतसहस्रं च तेषु लोकेषु मोदते।

यस्तु संवत्सरं भुङ्क्ते दशाहे वै गते गते ॥ ४३ ॥  
सदा द्वादशमासान् वै जुह्वानो जातवेदसम्।  
ब्रह्मकन्यानिवासे च सर्वभूतमनोहरे ॥ ४४ ॥  
अश्वमेधसहस्रस्य फलं प्राप्नोत्यनुत्तमम् ।  
रूपवत्यश्च तं कन्या रमयन्ति सनातनम् ॥ ४५ ॥

नीलोत्पलनिभैर्वर्णै रक्तोत्पलनिभैस्तथा ।  
विमानं मण्डलावर्तमावर्तगहनाकुलम् ॥ ४६ ॥  
सागरोर्मिप्रतीकाशं लभेद् यानमनुत्तमम् ।  
विचित्रमणिमालाभिर्नादितं शंखनिःस्वनैः ॥ ४७ ॥

स्फाटिकैर्वज्रसारैश्च स्तम्भैः सुकृतवेदिकम् ।  
आरोहति महद् यानं हंससारसनादितम् ॥ ४८ ॥

एकादशे तु दिवसे यः प्राप्ते प्राशते हविः।  
सदा द्वादशमासांस्तु जुह्वानो जातवेदसम् ॥ ४९ ॥  
परस्त्रियं नाभिलषेद् वाचाथ मनसापि वा।  
अनृतं च न भाषेत मातापित्रोः कृतेपि वा ॥ ५० ॥  
अभिगच्छेन्महादेवं विमानस्थं महाबलम् ।  
अश्वमेधसहस्रस्य फलं प्राप्नोत्यनुत्तमम् ॥ ५१ ॥

स्वायम्भुवं च पश्येत विमानं समुपस्थितम्।  
कुमार्यः काञ्चनाभासा रूपवत्यो नयन्ति तम् ॥ ५२ ॥  
रुद्राणां तमधीवासं दिवि दिव्यं मनोहरम्।

वर्षाण्यपरिमेयानि युगान्ताग्निसमप्रभः ॥ ५३ ॥  
कोटीशतसहस्रं च दशकोटिशतानि च।  
रुद्रं नित्यं प्रणमते देवदानवसम्मतम् ॥ ५४ ॥  
स तस्मै दर्शनं प्राप्तो दिवसे दिवसे भवेत्।

दिवसे द्वादशे यस्तु प्राप्ते वै प्राशते हविः ॥ ५५ ॥  
सदा द्वादशमासान् वै सर्वमेधफलं लभेत्।

आदित्यद्वादशं तस्य विमानं संविधीयते ॥ ५६ ॥  
मणिमुक्ताप्रवालैश्च महार्हैरुपशोभितम् ।  
हंसमालापरिक्षिप्तं नागवीथीसमाकुलम् ॥ ५७ ॥  
मयूरैश्चक्रवाकैश्च कूजद्‌भिरुपशोभितम् ।  
अट्टैर्महद्भिः संयुक्तं ब्रह्मलोके प्रतिष्ठितम् ॥ ५८ ॥  
नित्यमावसथं राजन् नरनारीसमावृतम् ।  
ऋषिरेवं महाभागस्त्वङ्गिरा प्राह धर्मवित् ॥ ५९ ॥

त्रयोदशे तु दिवसे प्राप्ते यः प्राशते हविः।  
सदा द्वादशमासान् वै देवसत्रफलं लभेत् ॥ ६० ॥

रक्तपद्मोदयं नाम विमानं साधयेन्नरः।  
जातरूपप्रयुक्तं च रत्नसंचयभूषितम् ॥ ६१ ॥  
देवकन्याभिराकीर्णं दिव्याभरणभूषितम् ।  
पुण्यगन्धोदयं दिव्यं वायव्यैरुपशोभितम् ॥ ६२ ॥

तत्र शंखपताके द्वे युगान्तं कल्पमेव च।  
अयुतायुतं तथा पद्मं समुद्रं च तथा वसेत् ॥ ६३ ॥

गीतगन्धर्वघोषैश्च भेरीपणवनिःस्वनैः ।  
सदा प्रह्लादितस्ताभिर्देवकन्याभिरिज्यते ॥ ६४ ॥

चतुर्दशे तु दिवसे यः पूर्णे प्राशते हविः।  
सदा द्वादशमासांस्तु महामेधफलं लभेत् ॥ ६५ ॥

अनिर्देश्यवयोरूपा देवकन्याः स्वलंकृताः ।  
मृष्टतप्तांगदधरा विमानैरुपयान्ति तम् ॥ ६६ ॥

कलहंसविनिर्घोषैर्नूपुराणां च निःस्वनैः ।  
काञ्चीनां च समुत्कर्षैस्तत्र तत्र निबोध्यते ॥ ६७ ॥

देवकन्यानिवासे च तस्मिन् वसति मानवः।  
जाह्नवीवालुकाकीर्णं पूर्णं संवत्सरं नरः ॥ ६८ ॥

यत्तु पक्षे गते भुङ्क्ते एकभक्तं जितेन्द्रियः।  
सदा द्वादशमासांस्तु जुह्वानो जातवेदसम् ॥ ६९ ॥  
राजसूयसहस्रस्य फलं प्राप्नोत्यनुत्तमम् ।  
यानमारोहते दिव्यं हंसबर्हिणसेवितम् ॥ ७० ॥

मणिमण्डलकैश्चित्रं जातरूपसमावृतम् ।  
दिव्याभरणशोभाभिर्वरस्त्रीभिरलंकृतम् ॥ ७१ ॥

एकस्तम्भं चतुर्द्वारं सप्तभौमं सुमंगलम्।  
वैजयन्तीसहस्रैश्च शोभितं गीतनिःस्वनैः ॥ ७२ ॥

दिव्यं दिव्यगुणोपेतं विमानमधिरोहति ।  
मणिमुक्ताप्रवालैश्च भूषितं वैद्युतप्रभम् ॥ ७३ ॥  
वसेद् युगसहस्रं च खड्‌गकुञ्जरवाहनः।

षोडशे दिवसे प्राप्ते यः कुर्यादेकभोजनम् ॥ ७४ ॥  
सदा द्वादशमासान् वै सोमयज्ञफलं लभेत्।

सोमकन्यानिवासेषु सोऽध्यावसति नित्यशः ॥ ७५ ॥  
सौम्यगन्धानुलिप्तश्च कामकारगतिर्भवेत् ।

सुदर्शनाभिर्नारीभिर्मधुराभिस्तथैव च ॥ ७६ ॥  
अर्च्यते वै विमानस्थः कामभोगैश्च सेव्यते।

फलं पद्मशतप्रख्यं महाकल्पं दशाधिकम् ॥ ७७ ॥  
आवर्तनानि चत्वारि साधयेच्चाप्यसौ नरः।

दिवसे सप्तदशमे यः प्राप्ते प्राशते हविः ॥ ७८ ॥  
सदा द्वादशमासान् वै जुह्वानो जातवेदसम्।  
स्थानं वारुणमैन्द्रं च रौद्रं वाप्यधिगच्छति ॥ ७९ ॥  
मारुतौशनसे चैव ब्रह्मलोकं स गच्छति।  
तत्र दैवतकन्याभिरासनेनोपचर्यते ॥ ८० ॥

भूर्भुवं चापि देवर्षिं विश्वरूपमवेक्षते।  
तत्र देवाधिदेवस्य कुमार्यो रमयन्ति तम् ॥ ८१ ॥  
द्वात्रिंशद् रूपधारिण्यो मधुराः समलंकृताः।

चन्द्रादित्यावुभौ यावद् गगने चरतः प्रभो ॥ ८२ ॥  
तावच्चरत्यसौ धीरः सुधामृतरसाशनः ।

अष्टादशे यो दिवसे प्राश्नीयादेकभोजनम् ॥ ८३ ॥  
सदा द्वादशमासान्‌ वै सप्तलोकान् स पश्यति।

रथैः सनन्दिघोषैश्च पृष्ठतः सोऽनुगम्यते ॥ ८४ ॥  
देवकन्याधिरूढैस्तु भ्राजमानैः स्वलंकृतैः ।

व्याघ्रसिंहप्रयुक्तं च मेघस्वननिनादितम् ॥ ८५ ॥  
विमानमुत्तमं दिव्यं सुसुखी ह्यधिरोहति।

तत्र कल्पसहस्रं स कन्याभिः सह मोदते ॥ ८६ ॥  
सुधारयं च भुञ्जीत अमृतोपममुत्तमम्।

एकोनविंशतिदिने यो भुङ्क्ते एकभोजनम् ॥ ८७ ॥  
सदा द्वादशमासान्‌ वै सप्तलोकान् स पश्यति।

उत्तमं लभते स्थानमप्सरोगणसेवितम् ॥ ८८ ॥  
गन्धर्वैरुपगीतं च विमानं सूर्यवर्चसम्।

तत्रामरवरस्त्रीभिर्मोदते विगतज्वरः ॥ ८९ ॥  
दिव्याम्बरधरः श्रीमानयुतानां शतं शतम्।

पूर्णेऽथ विंशे दिवसे यो भुङ्क्ते ह्येकभोजनम् ॥ ९० ॥  
सदा द्वादशमासांस्तु सत्यवादी धृतव्रतः।  
अमांसाशी ब्रह्मचारी सर्वभूतहिते रतः ॥ ९१ ॥  
स लोकान् विपुलान् रम्यानादित्यानामुपाश्नुते।

गन्धर्वैरप्सरोभिश्च दिव्यमाल्यानुलेपनैः ॥ ९२ ॥  
विमानैः काञ्चनैर्हृद्यैः पृष्ठतश्चानुगम्यते ।

एकविंशे तु दिवसे यो भुङ्क्ते ह्येकभोजनम् ॥ ९३ ॥  
सदा द्वादशमासान् वै जुह्वानो जातवेदसम्।  
लोकमौशनसं दिव्यं शक्रलोकं च गच्छति ॥ ९४ ॥  
अश्विनोर्मरुतां चैव सुखेष्वभिरतः सदा।  
अनभिज्ञश्च दुःखानां विमानवरमास्थितः ॥ ९५ ॥  
सेव्यमानो वरस्त्रीभिः क्रीडत्यमरवत् प्रभुः।

द्वाविंशे दिवसे प्राप्ते यो भुङ्क्ते ह्येकभोजनम् ॥ ९६ ॥  
सदा द्वादशमासान् वै जुह्वानो जातवेदसम्।  
अहिंसानिरतो धीमान् सत्यवागनसूयकः ॥ ९७ ॥  
लोकान् वसूनामाप्नोति दिवाकरसमप्रभः ।  
कामचारी सुधाहारो विमानवरमास्थितः ॥ ९८ ॥  
रमते देवकन्याभिर्दिव्याभरणभूषितः ।

त्रयोविंशे तु दिवसे प्राशेद् यस्त्वेकभोजनम् ॥ ९९ ॥  
सदा द्वादशमासांस्तु मिताहारो जितेन्द्रियः।  
वायोरुशनसश्चैव रुद्रलोकं च गच्छति ॥ १०० ॥

कामचारी कामगमः पूज्यमानोऽप्सरोगणैः ।  
अनेकगुणपर्यन्तं विमानवरमास्थितः ॥ १०१ ॥  
रमते देवकन्याभिर्दिव्याभरणभूषितः ।

चतुर्विंशे तु दिवसे यः प्राप्ते प्राशते हविः ॥ १०२ ॥  
सदा द्वादशमासांश्च जुह्वानो जातवेदसम्।  
आदित्यानामधीवासे मोदमानो वसेच्चिरम् ॥ १०३ ॥  
दिव्यमाल्याम्बरधरो दिव्यगन्धानुलेपनः ।

विमाने काञ्चने दिव्ये हंसयुक्ते मनोरमे ॥ १०४ ॥  
रमते देवकन्यानां सहस्रैरयुतैस्तथा ।

पञ्चविंशे तु दिवसे यः प्राशेदेकभोजनम् ॥ १०५ ॥  
सदा द्वादशमासांस्तु पुष्कलं यानमारुहेत्।

सिंहव्याघ्रप्रयुक्तैस्तु मेघनिःस्वननादितैः ॥ १०६ ॥  
स रथैर्नन्दिघोषैश्च पृष्ठतो ह्यनुगम्यते।  
देवकन्यासमारूढैः काञ्चनैर्विमलैः शुभैः ॥ १०७ ॥

विमानमुत्तमं दिव्यमास्थाय सुमनोहरम् ।  
तत्र कल्पसहस्रं वै वसते स्त्रीशतावृते ॥ १०८ ॥  
सुधारसं चोपजीवन्नमृतोपममुत्तमम् ।

षड्विंशे दिवसे यस्तु प्रकुर्यादेकभोजनम् ॥ १०९ ॥  
सदा द्वादशमासांस्तु नियतो नियताशनः।  
जितेन्द्रियो वीतरागो जुह्वानो जातवेदसम् ॥ ११० ॥  
स प्राप्नोति महाभागः पूज्यमानोऽप्सरोगणैः।  
सप्तानां मरुतां लोकान् वसूनां चापि सोऽश्नुते ॥ १११ ॥

विमानैः स्फाटिकैर्दिव्यैः सर्वरत्नैरलंकृतैः ।  
गन्धर्वैरप्सरोभिश्च पूज्यमानः प्रमोदते ॥ ११२ ॥  
द्वे युगानां सहस्रे तु दिव्ये दिव्येन तेजसा।

सप्तविंशेऽथ दिवसे यः कुर्यादेकभोजनम् ॥ ११३ ॥  
सदा द्वादशमासांस्तु जुह्वानो जातवेदसम्।  
फलं प्राप्नोति विपुलं देवलोके च पूज्यते ॥ ११४ ॥

अमृताशी वसंस्तत्र स वितृष्णः प्रमोदते।  
देवर्षिचरितं राजन् राजर्षिभिरनुष्ठितम् ॥ ११५ ॥  
अध्यावसति दिव्यात्मा विमानवरमास्थितः ।  
स्त्रीभिर्मनोभिरामाभी रममाणो मदोत्कटः ॥ ११६ ॥  
युगकल्पसहस्राणि त्रीण्यावसति वै सुखम्।

योऽष्टाविंशे तु दिवसे प्राश्नीयादेकभोजनम् ॥ ११७ ॥  
सदा द्वादशमासांस्तु जितात्मा विजितेन्द्रियः।  
फलं देवर्षिचरितं विपुलं समुपाश्नुते ॥ ११८ ॥

भोगवांस्तेजसा भाति सहस्रांशुरिवामलः ।  
सुकुमार्यश्च नार्यस्तं रममाणाः सुवर्चसः ॥ ११९ ॥  
पीनस्तनोरुजघना दिव्याभरणभूषिताः ।  
रमयन्ति मनःकान्ते विमाने सूर्यसंनिभे ॥ १२० ॥  
सर्वकामगमे दिव्ये कल्पायुतशतं समाः।

एकोनत्रिंशे दिवसे यः प्राशेदेकभोजनम् ॥ १२१ ॥  
सदा द्वादशमासान् वै सत्यव्रतपरायणः।  
तस्य लोकाः शुभा दिव्या देवराजर्षिपूजिताः ॥ १२२ ॥

विमानं सूर्यचन्द्राभं दिव्यं समधिगच्छति।  
जातरूपमयं युक्तं सर्वरत्नसमन्वितम् ॥ १२३ ॥

अप्सरोगणसम्पूर्णं गन्धर्वैरभिनादितम् ।  
तत्र चैनं शुभा नार्यो दिव्याभरणभूषिताः ॥ १२४ ॥  
मनोऽभिरामा मधुरा रमयन्ति मदोत्कटाः।

भोगवांस्तेजसा युक्तो वैश्वानरसमप्रभः ॥ १२५ ॥  
दिव्यो दिव्येन वपुषा भ्राजमान इवामरः।  
वसूनां मरुतां चैव साध्यानामश्विनोस्तथा ॥ १२६ ॥  
रुद्राणां च तथा लोकं ब्रह्मलोकं च गच्छति।

यस्तु मासे गते भुङ्क्ते एकभक्तं शमात्मकः ॥ १२७ ॥  
सदा द्वादशमासान् वै ब्रह्मलोकमवाप्नुयात्।

सुधारसकृताहारः श्रीमान् सर्वमनोहरः ॥ १२८ ॥  
तेजसा वपुषा लक्ष्म्या भ्राजते रश्मिवानिव।

दिव्यमाल्याम्बरधरो दिव्यगन्धानुलेपनः ॥ १२९ ॥  
सुखेष्वभिरतो भोगी दुःखानामविजानकः ।

स्वयंप्रभाभिर्नारीभिर्विमानस्थो महीयते ॥ १३० ॥  
रुद्रदेवर्षिकन्याभिः सततं चाभिपूज्यते ।  
नानारमणरूपाभिर्नानारागाभिरेव च ॥ १३१ ॥  
नानामधुरभाषाभिर्नानारतिभिरेव च ।

विमाने गगनाकारे सूर्यवैदूर्यसंनिभे ॥ १३२ ॥  
पृष्ठतः सोमसंकाशे उदर्के चाभ्रसन्निभे।  
दक्षिणायां तु रक्ताभे अधस्तान्नीलमण्डले ॥ १३३ ॥  
ऊर्ध्वं विचित्रसंकाशे नैको वसति पूजितः।

यावद् वर्षसहस्रं वै जम्बूद्वीपे प्रवर्षति ॥ १३४ ॥  
तावत् संवत्सराः प्रोक्ता ब्रह्मलोकेऽस्य धीमतः।

विप्रुषश्चैव यावन्त्यो निपतन्ति नभस्तलात् ॥ १३५ ॥  
वर्षासु वर्षतस्तावन्निवसत्यमरप्रभः ।

मासोपवासी वर्षैस्तु दशभिः स्वर्गमुत्तमम् ॥ १३६ ॥  
महर्षित्वमथासाद्य सशरीरगतिर्भवेत् ।

मुनिर्दान्तो जितक्रोधो जितशिश्नोदरः सदा ॥ १३७ ॥  
जुह्वन्नग्नींश्च नियतः संध्योपासनसेविता ।  
बहुभिर्नियमैरेवं शुचिरश्नाति यो नरः ॥ १३८ ॥  
अभ्रावकाशशीलश्च तस्य भानोरिव त्विषः।

दिवं गत्वा शरीरेण स्वेन राजन् यथामरः ॥ १३९ ॥  
स्वर्गं पुण्यं यथाकाममुपभुङ्क्ते तथाविधः।

एष ते भरतश्रेष्ठ यज्ञानां विधिरुत्तमः ॥ १४० ॥  
व्याख्यातो ह्यानुपूर्व्येण उपवासफलात्मकः ।  
दरिद्रैर्मनुजैः पार्थ प्राप्तं यज्ञफलं यथा ॥ १४१ ॥

उपवासानिमान्‌ कृत्वा गच्छेच्च परमां गतिम्।  
देवद्विजातिपूजायां रतो भरतसत्तम ॥ १४२ ॥

उपवासविधिस्त्वेष विस्तरेण प्रकीर्तितः ।  
नियतेष्वप्रमत्तेषु शौचवत्सु महात्मसु ॥ १४३ ॥  
दम्भद्रोहनिवृत्तेषु कृतबुद्धिषु भारत ।  
अचलेष्वप्रकम्पेषु मा ते भूदत्र संशयः ॥ १४४ ॥