+++
title_full = "045 कन्याके विवाहका तथा कन्या और दौहित्र आदिके उत्तराधिकारका विचार"
title = "०४५ यमगाथा"

+++


कन्यायाः प्राप्तशुल्कायाः पतिश्चेन्नास्ति कश्चन।  
तत्र का प्रतिपत्तिः स्यात् तन्मे ब्रूहि पितामह ॥ १ ॥

या पुत्रकस्य ऋद्धस्य प्रतिपाल्या तदा भवेत्।  
अथ चेन्नाहरेच्छुल्कं क्रीता शुल्कप्रदस्य सा ॥ २ ॥

तस्यार्थेऽपत्यमीहेत येन न्यायेन शक्नुयात्।  
न तस्मान्मन्त्रवत्कार्यं कश्चित् कुर्वीत किंचन ॥ ३ ॥

स्वयंवृत्तेन साऽऽज्ञप्ता पित्रा वै प्रत्यपद्यत।  
तत् तस्यान्ये प्रशंसन्ति धर्मज्ञा नेतरे जनाः ॥ ४ ॥

एतत् तु नापरे चक्रुरपरे जातु साधवः।  
साधूनां पुनराचारो गरीयान् धर्मलक्षणः ॥ ५ ॥

अस्मिन्नेव प्रकरणे सुक्रतुर्वाक्यमब्रवीत् ।  
नप्ता विदेहराजस्य जनकस्य महात्मनः ॥ ६ ॥

असदाचरिते मार्गे कथं स्यादनुकीर्तनम्।  
अत्र प्रश्नः संशयो वा सतामेवमुपालभेत् ॥ ७ ॥

असदेव हि धर्मस्य प्रदानं धर्म आसुरः।  
नानुशुश्रुम जात्वेतामिमां पूर्वेषु कर्मसु ॥ ८ ॥

भार्यापत्योर्हि सम्बन्धः स्त्रीपुंसोः स्वल्प एव तु।  
रतिः साधारणो धर्म इति चाह स पार्थिवः ॥ ९ ॥

अथ केन प्रमाणेन पुंसामादीयते धनम्।  
पुत्रवद्धि पितुस्तस्य कन्या भवितुमर्हति ॥ १० ॥

यथैवात्मा तथा पुत्रः पुत्रेण दुहिता समा।  
तस्यामात्मनि तिष्ठन्त्यां कथमन्यो धनं हरेत् ॥ ११ ॥

मातुश्च यौतकं यत्‌ स्यात् कुमारीभाग एव सः।  
दौहित्र एव तद् रिक्थमपुत्रस्य पितुर्हरेत् ॥ १२ ॥

ददाति हि स पिण्डान् वै पितुर्मातामहस्य च।  
पुत्रदौहित्रयोरेव विशेषो नास्ति धर्मतः ॥ १३ ॥

अन्यत्र जामया सार्धं प्रजानां पुत्र ईहते।  
दुहितान्यत्र जातेन पुत्रेणापि विशिष्यते ॥ १४ ॥

दौहित्रकेण धर्मेण नाज पश्यामि कारणम्।  
विक्रीतासु हि ये पुत्रा भवन्ति पितुरेव ते ॥ १५ ॥

असूयवस्त्वधर्मिष्ठाः परस्वादायिनः शठाः ।  
आसुरादधिसम्भूता धर्माद् विषमवृत्तयः ॥ १६ ॥

अत्र गाथा यमोद्‌गीताः कीर्तयन्ति पुराविदः।  
धर्मज्ञा धर्मशास्त्रेषु निबद्धा धर्मसेतुषु ॥ १७ ॥

यो मनुष्यः स्वकं पुत्रं विक्रीय धनमिच्छति।  
कन्यां वा जीवितार्थाय यः शुल्केन प्रयच्छति ॥ १८ ॥  
सप्तावरे महाघोरे निरये कालसाह्वये।  
स्वेदं मूत्रं पुरीषं च तस्मिन् मूढः समश्नुते ॥ १९ ॥

आर्षे गोमिथुनं शुल्कं केचिदाहुर्मृषैव तत्।  
अल्पो वा बहु वा राजन् विक्रयस्तावदेव सः ॥ २० ॥

यद्यप्याचरितः कैश्चिन्नैष धर्मः सनातनः।  
अन्येषामपि दृश्यन्ते लोकतः सम्प्रवृत्तयः ॥ २१ ॥

वश्यां कुमारीं बलतो ये तां समुपभुञ्जते।  
एते पापस्य कर्तारस्तमस्यन्धे च शेरते ॥ २२ ॥

अन्योऽप्यथ न विक्रेयो मनुष्यः किं पुनः प्रजाः।  
अधर्ममूलैर्हि धनैस्तैर्न धर्मोऽथ कश्चन ॥ २३ ॥