+++
title_full = "051 राजा नहुषका एक गौके मोलपर च्यवन मुनिको खरीदना, मुनिके द्वारा गौओंका माहात्म्य-कथन तथा मत्स्यों और मल्लाहोंकी सद्\u200cगति"
title = "०५१ च्यवनोपाख्याने"

+++


नहुषस्तु ततः श्रुत्वा च्यवनं तं तथागतम्।  
त्वरितः प्रययौ तत्र सहामात्यपुरोहितः ॥ १ ॥

शौचं कृत्वा यथान्यायं प्राञ्जलिः प्रयतो नृपः।  
आत्मानमाचचक्षे च च्यवनाय महात्मने ॥ २ ॥

अर्चयामास तं चापि तस्य राज्ञः पुरोहितः।  
सत्यव्रतं महात्मानं देवकल्पं विशाम्पते ॥ ३ ॥

करवाणि प्रियं किं ते तन्मे ब्रूहि द्विजोत्तम।  
सर्वं कर्तास्मि भगवन् यद्यपि स्यात् सुदुष्करम् ॥ ४ ॥

श्रमेण महता युक्ताः कैवर्ता मत्स्यजीविनः।  
मम मूल्यं प्रयच्छैभ्यो मत्स्यानां विक्रयैः सह ॥ ५ ॥

सहस्रं दीयतां मूल्यं निषादेभ्यः पुरोहित।  
निष्क्रयार्थे भगवतो यथाऽऽह भृगुनन्दनः ॥ ६ ॥

सहस्रं नाहमर्हामि किं वा त्वं मन्यसे नृप।  
सदृशं दीयतां मूल्यं स्वबुद्‌ध्या निश्चयं कुरु ॥ ७ ॥

सहस्राणां शतं विप्र निषादेभ्यः प्रदीयताम्।  
स्यादिदं भगवन् मूल्यं किं वान्यन्मन्यते भवान् ॥ ८ ॥

नाहं शतसहस्रेण निमेयः पार्थिवर्षभ।  
दीयतां सदृशं मूल्यममात्यैः सह चिन्तय ॥ ९ ॥

कोटिः प्रदीयतां मूल्यं निषादेभ्यः पुरोहित।  
यदेतदपि नो मूल्यमतो भूयः प्रदीयताम् ॥ १० ॥

राजन् नार्हाम्यहं कोटिं भूयो वापि महाद्युते।  
सदृशं दीयतां मूल्यं ब्राह्मणैः सह चिन्तय ॥ ११ ॥

अर्धं राज्यं समग्रं वा निषादेभ्यः प्रदीयताम्।  
एतन्मूल्यमहं मन्ये किं वान्यन्मन्यसे द्विज ॥ १२ ॥

अर्धं राज्यं समग्रं च मूल्यं नार्हामि पार्थिव।  
सदृशं दीयतां मूल्यमृषिभिः सह चिन्त्यताम् ॥ १३ ॥

महर्षेर्वचनं श्रुत्वा नहुषो दुःखकर्शितः।  
स चिन्तयामास तदा सहामात्यपुरोहितः ॥ १४ ॥

तत्र त्वन्यो वनचरः कश्चिन्मूलफलाशनः।  
नहुषस्य समीपस्थो गविजातोऽभवन्मुनिः ॥ १५ ॥  
स तमाभाष्य राजानमब्रवीद् द्विजसत्तमः।

तोषयिष्याम्यहं क्षिप्रं यथा तुष्टो भविष्यति ॥ १६ ॥  
नाहं मिथ्यावचो ब्रूयां स्वैरेष्वपि कुतोऽन्यथा।  
भवतो यदहं ब्रूयां तत्कार्यमविशंकया ॥ १७ ॥

ब्रवीतु भगवान् मूल्यं महर्षेः सदृशं भृगोः।  
परित्रायस्व मामस्मद्विषयं च कुलं च मे ॥ १८ ॥

हन्याद्धि भगवान् क्रुद्धस्त्रैलोक्यमपि केवलम्।  
किं पुनर्मां तपोहीनं बाहुवीर्यपरायणम् ॥ १९ ॥

अगाधाम्भसि मग्नस्य सामात्यस्य सऋत्विजः।  
प्लवो भव महर्षे त्वं कुरु मूल्यविनिश्चयम् ॥ २० ॥

नहुषस्य वचः श्रुत्वा गविजातः प्रतापवान्।  
उवाच हर्षयन् सर्वानमात्यान् पार्थिवं च तम् ॥ २१ ॥

(ब्राह्मणानां गवां चैव कुलमेकं द्विधा कृतम्।  
एकत्र मन्त्रास्तिष्ठन्ति हविरन्यत्र तिष्ठति॥)  
अनर्घेया महाराज द्विजा वर्णेषु चोत्तमाः।  
गावश्च पुरुषव्याघ्र गौर्मूल्यं परिकल्प्यताम् ॥ २२ ॥

नहुषस्तु ततः श्रुत्वा महर्षेर्वचनं नृप।  
हर्षेण महता युक्तः सहामात्यपुरोहितः ॥ २३ ॥

अभिगम्य भृगोः पुत्रं च्यवनं संशितव्रतम्।  
इदं प्रोवाच नृपते वाचा संतर्पयन्निव ॥ २४ ॥

उत्तिष्ठोत्तिष्ठ विप्रर्षे गवा क्रीतोऽसि भार्गव।  
एतन्मूल्यमहं मन्ये तव धर्मभृतां वर ॥ २५ ॥

उत्तिष्ठाम्येष राजेन्द्र सम्यक् क्रीतोऽस्मि तेऽनघ।  
गोभिस्तुल्यं न पश्यामि धनं किंचिदिहाच्युत ॥ २६ ॥

कीर्तनं श्रवणं दानं दर्शनं चापि पार्थिव।  
गवां प्रशस्यते वीर सर्वपापहरं शिवम् ॥ २७ ॥

गावो लक्ष्म्याः सदा मूलं गोषु पाप्मा न विद्यते।  
अन्नमेव सदा गावो देवानां परमं हविः ॥ २८ ॥

स्वाहाकारवषट्‌कारौ गोषु नित्यं प्रतिष्ठितौ।  
गावो यज्ञस्य नेत्र्यो वै तथा यज्ञस्य ता मुखम्॥२९॥

अमृतं ह्यव्ययं दिव्यं क्षरन्ति च वहन्ति च।  
अमृतायतनं चैताः सर्वलोकनमस्कृताः ॥ ३० ॥

तेजसा वपुषा चैव गावो वह्निसमा भुवि।  
गावो हि सुमहत् तेजः प्राणिनां च सुखप्रदाः ॥ ३१ ॥

निविष्टं गोकुलं यत्र श्वासं मुञ्चति निर्भयम्।  
विराजयति तं देशं पापं चास्यापकर्षति ॥ ३२ ॥

गावः स्वर्गस्य सोपानं गावः स्वर्गेऽपि पूजिताः।  
गावः कामदुहो देव्यो नान्यत् किंचित्‌ परं स्मृतम् ॥ ३३ ॥

इत्येतद् गोषु मे प्रोक्तं माहात्म्यं भरतर्षभ।  
गुणैकदेशवचनं शक्यं पारायणं न तु ॥ ३४ ॥

दर्शनं कथनं चैव सहास्माभिः कृतं मुने।  
सतां साप्तपदं मैत्रं प्रसादं नः कुरु प्रभो ॥ ३५ ॥

हवींषि सर्वाणि यथा ह्युपभुङ्क्ते हुताशनः।  
एवं त्वमपि धर्मात्मन् पुरुषाग्निः प्रतापवान् ॥ ३६ ॥

प्रसादयामहे विद्वन् भवन्तं प्रणता वयम्।  
अनुग्रहार्थमस्माकमियं गौः प्रतिगृह्यताम् ॥ ३७ ॥

(अत्यन्तापदि मग्नानां परित्राणं हि कुर्वताम्।  
या गतिर्विदिता त्वद्य नरके शरणं भवान्॥)

कृपणस्य च यच्चक्षुर्मुनेराशीविषस्य च।  
नरं समूलं दहति कक्षमग्निरिव ज्वलन् ॥ ३८ ॥

प्रतिगृह्णामि वो धेनुं कैवर्ता मुक्तकिल्बिषाः।  
दिवं गच्छत वै क्षिप्रं मत्स्यैः सह जलोद्भवैः ॥ ३९ ॥

ततस्तस्य प्रभावात् ते महर्षेर्भावितात्मनः।  
निषादास्तेन वाक्येन सह मत्स्यैर्दिवं ययुः ॥ ४० ॥

ततः स राजा नहुषो विस्मितः प्रेक्ष्य धीवरान्।  
आरोहमाणांस्त्रिदिवं मत्स्यांश्च भरतर्षभ ॥ ४१ ॥

ततस्तौ गविजश्चैव च्यवनश्च भृगूद्वहः।  
वराभ्यामनुरूपाभ्यां छन्दयामासतुर्नृपम् ॥ ४२ ॥

ततो राजा महावीर्यो नहुषः पृथिवीपतिः।  
परमित्यब्रवीत् प्रीतस्तदा भरतसत्तम ॥ ४३ ॥

ततो जग्राह धर्मे स स्थितिमिन्द्रनिभो नृपः।  
तथेति चोदितः प्रीतस्तावृषी प्रत्यपूजयत् ॥ ४४ ॥

समाप्तदीक्षश्च्यवनस्ततोऽगच्छत् स्वमाश्रमम् ।  
गविजश्च महातेजाः स्वमाश्रमपदं ययौ ॥ ४५ ॥

निषादाश्च दिवं जग्मुस्ते च मत्स्या जनाधिप।  
नहुषोऽपि वरं लब्ध्वा प्रविवेश स्वकं पुरम् ॥ ४६ ॥

एतत्ते कथितं तात यन्मां त्वं परिपृच्छसि।  
दर्शने यादृशः स्नेहः संवासे वा युधिष्ठिर ॥ ४७ ॥  
महाभाग्यं गवां चैव तथा धर्मविनिश्चयम्।  
किं भूयः कथ्यतां वीर किं ते हृदि विवक्षितम्॥४८॥