+++
title_full = "062 सब दानोंसे बढ़कर भूमिदानका महत्त्व तथा उसीके विषयमें इन्द्र और बृहस्पतिका सवाद"
title = "०६२ इन्द्रबृहस्पतिसंवादे"

+++


इदं देयमिदं देयमितीयं श्रुतिरादरात्।  
बहुदेयाश्च राजानः किंस्विद् दानमनुत्तमम् ॥ १ ॥

अतिदानानि सर्वाणि पृथिवीदानमुच्यते ।  
अचला ह्यक्षया भूमिर्दोग्ध्री कामानिहोत्तमान् ॥ २ ॥

दोग्ध्री वासांसि रत्नानि पशून् व्रीहियवांस्तथा।  
भूमिदः सर्वभूतेषु शाश्वतीरेधते समाः ॥ ३ ॥

यावद् भूमेरायुरिह तावद् भूमिद एधते।  
न भूमिदानादस्तीह परं किंचिद् युधिष्ठिर ॥ ४ ॥

अप्यल्पं प्रददुः सर्वे पृथिव्या इति नः श्रुतम्।  
भूमिमेव ददुः सर्वे भूमिं ते भुञ्जते जनाः ॥ ५ ॥

स्वकर्मैवोपजीवन्ति नरा इह परत्र च।  
भूमिर्भूतिर्महादेवी दातारं कुरुते प्रियम् ॥ ६ ॥

य एतां दक्षिणां दद्यादक्षयां राजसत्तम।  
पुनर्नरत्वं सम्प्राप्य भवेत् स पृथिवीपतिः ॥ ७ ॥

यथा दानं तथा भोग इति धर्मेषु निश्चयः।  
संग्रामे वा तनुं जह्याद् दद्याच्च पृथिवीमिमाम् ॥ ८ ॥  
इत्येतत् क्षत्रबन्धूनां वदन्ति परमां श्रियम्।

पुनाति दत्ता पृथिवी दातारमिति शुश्रुम ॥ ९ ॥  
अपि पापसमाचारं ब्रह्मघ्नमपि चानृतम्।  
सैव पापं प्लावयति सैव पापात् प्रमोचयेत् ॥ १० ॥

अपि पापकृतां राज्ञां प्रतिगृह्णन्ति साधवः।  
पृथिवीं नान्यदिच्छन्ति पावनं जननी यथा ॥ ११ ॥

नामास्याः प्रियदत्तेति गुह्यं देव्याः सनातनम्।  
दानं वाप्यथवाऽऽदानं नामास्याः प्रथमं प्रियम् ॥ १२ ॥

य एतां विदुषे दद्यात् पृथिवीं पृथिवीपतिः।  
पृथिव्यामेतदिष्टं स राजा राज्यमितो व्रजेत् ॥ १३ ॥

पुनश्चासौ जनिं प्राप्य राजवत् स्यान्न संशयः।  
तस्मात् प्राप्यैव पृथिवीं दद्यात् विप्राय पार्थिवः ॥ १४ ॥

नाभूमिपतिना भूमिरधिष्ठेया कथंचन ।  
न चापात्रेण वा ग्राह्या दत्तदाने न चाचरेत् ॥ १५ ॥

ये चान्ये भूमिमिच्छेयुः कुर्युरेवं न संशयः।  
यः साधोर्भूमिमादत्ते न भूमिं विन्दते तु सः ॥ १६ ॥

भूमिं दत्त्वा तु साधुभ्यो विन्दते भूमिमुत्तमाम्।  
प्रेत्य चेह च धर्मात्मा सम्प्राप्नोति महद् यशः ॥ १७ ॥

(एकागारकरीं दत्त्वा षष्टिसाहस्रमूर्ध्वगः ।  
तावत्या हरणे पृथ्व्या नरकं द्विगुणोत्तरम्॥)

यस्य विप्रास्तु शंसन्ति साधोर्भूमिं सदैव हि।  
न तस्य शत्रवो राजन् प्रशंसन्ति वसुन्धराम् ॥ १८ ॥

यत् किंचित् पुरुषः पापं कुरुते वृत्तिकर्शितः।  
अपि गोचर्ममात्रेण भूमिदानेन पूयते ॥ १९ ॥

येऽपि संकीर्णकर्माणो राजानो रौद्रकर्मिणः।  
तेभ्यः पवित्रमाख्येयं भूमिदानमनुत्तमम् ॥ २० ॥

अल्पान्तरमिदं शश्वत् पुराणा मेनिरे जनाः।  
यो यजेताश्वमेधेन दद्याद् वा साधवे महीम् ॥ २१ ॥

अपि चेत्सुकृतं कृत्वा शङ्केरन्नपि पण्डिताः।  
अशङ्‌क्यमेकमेवैतद् भूमिदानमनुत्तमम् ॥ २२ ॥

सुवर्णं रजतं वस्त्रं मणिमुक्तावसूनि च।  
सर्वमेतन्महाप्राज्ञो ददाति वसुधां ददत् ॥ २३ ॥

तपो यज्ञः श्रुतं शीलमलोभः सत्यसंधता।  
गुरुदैवतपूजा च एता वर्तन्ति भूमिदम् ॥ २४ ॥

भर्तृनिःश्रेयसे युक्तास्त्यक्तात्मानो रणे हताः।  
ब्रह्मलोकगताः सिद्धा नातिक्रामन्ति भूमिदम् ॥ २५ ॥

यथा जनित्री स्वं पुत्रं क्षीरेण भरते सदा।  
अनुगृह्णाति दातारं तथा सर्वरसैर्मही ॥ २६ ॥

मृत्युर्वैकिङ्करो दण्डस्तमो वह्निः सुदारुणः।  
घोराश्च दारुणाः पाशा नोपसर्पन्ति भूमिदम् ॥ २७ ॥

पितॄंश्च पितृलोकस्थान् देवलोकाच्च देवताः।  
संतर्पयति शान्तात्मा यो ददाति वसुन्धराम् ॥ २८ ॥

कृशाय म्रियमाणाय वृत्तिग्लानाय सीदते।  
भूमिं वृत्तिकरीं दत्त्वा सत्री भवति मानवः ॥ २९ ॥

यथा धावति गौर्वत्सं स्रवन्ती वत्सला पयः।  
एवमेव महाभाग भूमिर्भवति भूमिदम् ॥ ३० ॥

फालकृष्टां महीं दत्त्वा सबीजां सफलामपि।  
उदीर्णं वापि शरणं यथा भवति कामदः ॥ ३१ ॥

ब्राह्मणं वृत्तिसम्पन्नमाहिताग्निं शुचिव्रतम् ।  
नरः प्रतिग्राह्य महीं न याति परमापदम् ॥ ३२ ॥

यथा चन्द्रमसो वृद्धिरहन्यहनि जायते।  
तथा भूमिकृतं दानं सस्ये सस्ये विवर्धते ॥ ३३ ॥

अत्र गाथा भूमिगीताः कीर्तयन्ति पुराविदः।  
याः श्रुत्वा जामदग्न्येन दत्ता भूः काश्यपाय वै ॥ ३४ ॥

मामेवादत्त मां दत्त मां दत्त्वा मामवाप्स्यथ।  
अस्मिल्लोँके परे चैव तद् दत्तं जायते पुनः ॥ ३५ ॥

य इमां व्याहृतिं वेद ब्राह्मणो वेदसम्मिताम्।  
श्राद्धस्य क्रियमाणस्य ब्रह्मभूयं स गच्छति ॥ ३६ ॥

कृत्यानामधिशस्तानामरिष्टशमनं महत् ।  
प्रायश्चित्तं महीं दत्त्वा पुनात्युभयतो दश ॥ ३७ ॥

पुनाति य इदं वेद वेदवादं तथैव च।  
प्रकृतिः सर्वभूतानां भूमिर्वैश्वानरी मता ॥ ३८ ॥

अभिषिच्यैव नृपतिं श्रावयेदिममागमम् ।  
यथा श्रुत्वा महीं दद्यान्नादद्यात्‌ साधुतश्च ताम् ॥ ३९ ॥

सोऽयं कृत्स्नो ब्राह्मणार्थो राजार्थश्चाप्यसंशयः।  
राजा हि धर्मकुशलः प्रथमं भूतिलक्षणम् ॥ ४० ॥

अथ येषामधर्मज्ञो राजा भवति नास्तिकः।  
न ते सुखं प्रबुध्यन्ति न सुखं प्रस्वपन्ति च॥४१॥  
सदा भवन्ति चोद्विग्नास्तस्य दुश्चरितैर्नराः।  
योगक्षेमा हि बहवो राष्ट्रं नास्याविशन्ति तत् ॥ ४२ ॥

अथ येषां पुनः प्राज्ञो राजा भवति धार्मिकः।  
सुखं ते प्रतिबुध्यन्ते सुसुखं प्रस्वपन्ति च ॥ ४३ ॥

तस्य राज्ञः शुभै राज्यैः कर्मभिर्निर्वृता नराः।  
योगक्षेमेण वृष्ट्‌या च विवर्धन्ते स्वकर्मभिः ॥ ४४ ॥

स कुलीनः स पुरुषः स बन्धुः स च पुण्यकृत्।  
स दाता स च विक्रान्तो यो ददाति वसुन्धराम्॥४५॥

आदित्या इव दीप्यन्ते तेजसा भुवि मानवाः।  
ददन्ति वसुधां स्फीतां ये वेदविदुषि द्विजे ॥ ४६ ॥

यथा सस्यानि रोहन्ति प्रकीर्णानि महीतले।  
तथा कामाः प्ररोहन्ति भूमिदानसमार्जिताः ॥ ४७ ॥

आदित्यो वरुणो विष्णुर्ब्रह्मा सोमो हुताशनः।  
शूलपाणिश्च भगवान् प्रतिनन्दन्ति भूमिदम् ॥ ४८ ॥

भूमौ जायन्ति पुरुषा भूमौ निष्ठां व्रजन्ति च।  
चतुर्विधो हि लोकोऽयं योऽयं भूमिगुणात्मकः ॥ ४९ ॥

एषा माता पिता चैव जगतः पृथिवीपते।  
नानया सदृशं भूतं किंचिदस्ति जनाधिप ॥ ५० ॥

अत्राप्युदाहरन्तीममितिहासं पुरातनम् ।  
बृहस्पतेश्च संवादमिन्द्रस्य च युधिष्ठिर ॥ ५१ ॥

इष्ट्‌वा क्रतुशतेनाथ महता दक्षिणावता।  
मघवा वाग्विदां श्रेष्ठं पप्रच्छेदं बृहस्पतिम् ॥ ५२ ॥

भगवन् केन दानेन स्वर्गतः सुखमेधते।  
यदक्षयं महार्घं च तद् ब्रूहि वदतां वर ॥ ५३ ॥

इत्युक्तः स सुरेन्द्रेण ततो देवपुरोहिताः।  
बृहस्पतिर्बृहत्तेजाः प्रत्युवाच शतक्रतुम् ॥ ५४ ॥

सुवर्णदानं गोदानं भूमिदानं च वृत्रहन्।  
(विद्यादानं च कन्यानां दानं पापहरं परम्।)  
दददेतान् महाप्राज्ञः सर्वपापैः प्रमुच्यते ॥ ५५ ॥

न भूमिदानाद् देवेन्द्र परं किंचिदिति प्रभो।  
विशिष्टमिति मन्यामि यथा प्राहुर्मनीषिणः ॥ ५६ ॥

(ब्राह्मणार्थे गवार्थे वा राष्ट्रघातेऽथ स्वामिनः।  
कुलस्त्रीणां परिभवे मृतास्ते भूमिदैः समाः॥)

ये शूरा निहता युद्धे स्वर्याता रणगृद्धिनः।  
सर्वे ते विबुधश्रेष्ठ नातिक्रामन्ति भूमिदम् ॥ ५७ ॥

भर्तुर्निःश्रेयसे युक्तास्त्यक्तात्मानो रणे हताः।  
ब्रह्मलोकगता मुक्ता नातिक्रामन्ति भूमिदम् ॥ ५८ ॥

पञ्च पूर्वा हि पुरुषाः षडन्ये वसुधां गताः।  
एकादश ददद्‌भूमिं परित्रातीह मानवः ॥ ५९ ॥

रत्नोपकीर्णां वसुधां यो ददाति पुरंदर।  
स मुक्तः सर्वकलुषैः स्वर्गलोके महीयते ॥ ६० ॥

महीं स्फीतां ददद् राजन्‌ सर्वकामगुणान्विताम्।  
राजाधिराजो भवति तद्धि दानमनुत्तमम् ॥ ६१ ॥

सर्वकामसमायुक्तां काश्यपीं यः प्रयच्छति।  
सर्वभूतानि मन्यन्ते मां ददातीति वासव ॥ ६२ ॥

सर्वकामदुघां धेनुं सर्वकामगुणान्विताम् ।  
ददाति यः सहस्राक्ष स्वर्गं याति स मानवः ॥ ६३ ॥

मधुसर्पिःप्रवाहिण्यः पयोदधिवहास्तथा ।  
सरितस्तर्पयन्तीह सुरेन्द्र वसुधाप्रदम् ॥ ६४ ॥

भूमिप्रदानान्नृपतिर्मुच्यते सर्वकिल्बिषात् ।  
न हि भूमिप्रदानेन दानमन्यद् विशिष्यते ॥ ६५ ॥

ददाति यः समुद्रान्तां पृथिवीं शस्त्रनिर्जिताम्।  
तं जनाः कथयन्तीह यावद् भवति गौरियम् ॥ ६६ ॥

पुण्यामृद्धिरसां भूमिं यो ददाति पुरंदर।  
न तस्य लोकाः क्षीयन्ते भूमिदानगुणान्विताः ॥ ६७ ॥

सर्वदा पार्थिवेनेह सततं भूतिमिच्छता।  
भूर्देया विधिवच्छक्र पाये सुखमभीप्सुना ॥ ६८ ॥

अपि कृत्वा नरः पापं भूमिं दत्त्वा द्विजातये।  
समुत्सृजति तत् पापं जीर्णां त्वचमिवोरगः ॥ ६९ ॥

सागरान् सरितः शैलान् काननानि च सर्वशः।  
सर्वमेतन्नरः शक्र ददाति वसुधां ददत् ॥ ७० ॥

तडागान्युदपानानि स्रोतांसि च सरांसि च।  
स्नेहान् सर्वरसांश्चैव ददाति वसुधां ददत् ॥ ७१ ॥

ओषधीर्वीर्यसम्पन्ना नगान् पुष्पफलान्वितान् ।  
काननोपलशैलांश्च ददाति वसुधां ददत् ॥ ७२ ॥

अग्निष्टोमप्रभृतिभिरिष्ट्‌वा च स्वाप्तदक्षिणैः ।  
न तत्फलमवाप्नोति भूमिदानाद् यदश्नुते ॥ ७३ ॥

दाता दशानुगृह्णाति दश हन्ति तथा क्षिपन्।  
पूर्वदत्तां हरन् भूमिं नरकायोपगच्छति ॥ ७४ ॥  
न ददाति प्रतिश्रुत्य दत्त्वापि च हरेत् तु यः।  
स बद्धो वारुणौः पाशैस्तप्यते मृत्युशासनात् ॥ ७५ ॥

आहिताग्निं सदायज्ञं कृशवृत्तिं प्रियातिथिम्।  
ये भजन्ति द्विजश्रेष्ठं नोपसर्पन्ति ते यमम् ॥ ७६ ॥

ब्राह्मणेष्वनृणीभूतः पार्थिवः स्यात् पुरंदर।  
इतरेषां तु वर्णानां तारयेत् कृशदुर्बलान् ॥ ७७ ॥

नाच्छिन्द्यात् स्पर्शितां भूमिं परेण त्रिदशाधिप।  
ब्राह्मणस्य सुरश्रेष्ठ कृशवृत्तेः कदाचन ॥ ७८ ॥

यथाश्रु पतितं तेषां दीनानामथ सीदताम्।  
ब्राह्मणानां हृते क्षेत्रे हन्यात् त्रिपुरुषं कुलम् ॥ ७९ ॥

भूमिपालं च्युतं राष्ट्राद् यस्तु संस्थापयेन्नरः।  
तस्य वासः सहस्राक्ष नाकपृष्ठे महीयते ॥ ८० ॥

इक्षुभिः संततां भूमिं यवगोधूमशालिनीम्।  
गोऽश्ववाहनपूर्णां वा बाहुवीर्यादुपार्जिताम् ॥ ८१ ॥  
निधिगर्भां ददद् भूमिं सर्वरत्नपरिच्छदाम्।  
अक्षयाल्ँलभते लोकान् भूमिंसत्र हि तस्य तत् ॥ ८२ ॥

विधूय कलुषं सर्वं विरजाः सम्मतः सताम्।  
लोके महीयते सद्भिर्यो ददाति वसुन्धराम् ॥ ८३ ॥

यथाप्सु पतितः शक्र तैलबिन्दुर्विसर्पति।  
तथा भूमिकृतं दानं सस्ये सस्ये विवर्धते ॥ ८४ ॥

ये रणाग्रे महीपालाः शूराः समितिशोभनाः।  
वध्यन्तेऽभिमुखाः शक्र ब्रह्मलोकं व्रजन्ति ते ॥ ८५ ॥

नृत्यगीतपरा नार्यो दिव्यमाल्यविभूषिताः ।  
उपतिष्ठन्ति देवेन्द्र तथा भूमिप्रदं दिवि ॥ ८६ ॥

मोदते च सुखं स्वर्गे देवगन्धर्वपूजितः।  
यो ददाति महीं सम्यग् विधिनेह द्विजातये ॥ ८७ ॥

शतमप्सरसश्चैव दिव्यमाल्यविभूषिताः ।  
उपतिष्ठन्ति देवेन्द्र ब्रह्मलोके धराप्रदम् ॥ ८८ ॥

उपतिष्ठन्ति पुण्यानि सदा भूमिप्रदं नरम्।  
शङ्‌खभद्रासनं छत्रं वराश्वा वरवाहनम् ॥ ८९ ॥

भूमिप्रदानात् पुष्पाणि हिरण्यनिचयास्तथा ।  
आज्ञा सदाप्रतिहता जयशब्दा वसूनि च ॥ ९० ॥

भूमिदानस्य पुण्यानि फलं स्वर्गः पुरंदर।  
हिरण्यपुष्पाश्चौषध्यः कुशकाञ्चनशाद्वलाः ॥ ९१ ॥

अमृतप्रसवां भूमिं प्राप्नोति पुरुषो ददत्।  
नास्ति भूमिसमं दानं नास्ति मातृसमो गुरुः।  
नास्ति सत्यसमो धर्मो नास्ति दानसमो निधिः ॥ ९२ ॥

एतदांगिरसाच्छ्रुत्वा वासवो वसुधामिमाम् ।  
वसुरत्नसमाकीर्णां ददावांगिरसे तदा ॥ ९३ ॥

य इदं श्रावयेच्छ्राद्धे भूमिदानस्य सम्भवम्।  
न तस्य रक्षसां भागो नासुराणां भवत्युत ॥ ९४ ॥

अक्षयं च भवेद् दत्तं पितृभ्यस्तन्न संशयः।  
तस्माच्छ्राद्धेष्विदं विद्वान् भुञ्जतः श्रावयेद् द्विजान् ॥ १५ ॥

इत्येतत् सर्वदानानां श्रेष्ठमुक्तं तवानघ।  
मया भरतशार्दूल किं भूयः श्रोतुमिच्छसि ॥ ९६ ॥