+++
title_full = "091 शोकातुर निमिका पुत्रके निमित्त पिण्डदान तथा श्राद्धके विषयमें निमिका महर्षि अत्रिका उपदेश, विश्वेदेवोंके नाम एवं श्राद्धमें त्याज्य वस्तुओंका वर्णन"
title = "०९१ श्राद्धकल्पे"

+++


केन संकल्पितं श्राद्धं कस्मिन्‌ काले किमात्मकम्।  
भृग्वंगिरसिके काले मुनिना कतरेण वा ॥ १ ॥  
कानि श्राद्धानि वर्ज्यानि कानि मूलफलानि च।  
धान्यजात्यश्च का वर्ज्यास्तन्मे ब्रूहि पितामह ॥ २ ॥

यथा श्राद्धं सम्प्रवृत्तं यस्मिन् काले यदात्मकम्।  
येन संकल्पितं चैव तन्मे शृणु जनाधिप ॥ ३ ॥

स्वायम्भुवोऽत्रिः कौरव्य परमर्षिः प्रतापवान्।  
तस्य वंशे महाराज दत्तात्रेय इति स्मृतः ॥ ४ ॥

दत्तात्रेयस्य पुत्रोऽभून्निमिर्नाम तपोधनः ।  
निमेश्चाप्यभवत् पुत्रः श्रीमान्नाम श्रिया वृतः ॥ ५ ॥

पूर्णे वर्षसहस्रान्ते स कृत्वा दुष्करं तपः।  
कालधर्मपरीतात्मा निधनं समुपागतः ॥ ६ ॥

निमिस्तु कृत्वा शौचानि विधिदृष्टेन कर्मणा।  
संतापमगमत् तीव्रं पुत्रशोकपरायणः ॥ ७ ॥

अथ कृत्वोपहार्याणि चतुर्दश्यां महामतिः।  
तमेव गणयन् शोकं विरात्रे प्रत्यबुध्यत ॥ ८ ॥

तस्यासीत् प्रतिबुद्धस्य शोकेन व्यथितात्मनः।  
मनः संवृत्य विषये बुद्धिर्विस्तारगामिनी ॥ ९ ॥  
ततः संचिन्तयामास श्राद्धकल्पं समाहितः।

यानि तस्यैव भोज्यानि मूलानि च फलानि च ॥ १० ॥  
उक्तानि यानि चान्नानि यानि चेष्टानि तस्य ह।  
तानि सर्वाणि मनसा विनिश्चित्य तपोधनः ॥ ११ ॥

अमावास्यां महाप्राज्ञो विप्रानानाय्य पूजितान्।  
दक्षिणावर्तिकाः सर्वा बृसीः स्वयमथाकरोत् ॥ १२ ॥

सप्त विप्रांस्ततो भोज्ये युगपत् समुपानयत्।  
ऋते च लवणं भोज्यं श्यामाकान्नं ददौ प्रभुः ॥ १३ ॥

दक्षिणाग्रास्ततो दर्भा विष्टरेषु निवेशिताः।  
पादयोश्चैव विप्राणां ये त्वन्नमुपभुञ्जते ॥ १४ ॥  
कृत्वा च दक्षिणाग्रान्‌ वै दर्भान् स प्रयतः शुचिः।  
प्रददौ श्रीमतः पिण्डान् नामगोत्रमुदाहरन् ॥ १५ ॥

तत् कृत्वा स मुनिश्रेष्ठो धर्मसंकरमात्मनः।  
पश्चात्तापेन महता तप्यमानोऽभ्यचिन्तयत् ॥ १६ ॥

अकृतं मुनिभिः पूर्वं किं मयेदमनुष्ठितम्।  
कथं नु शापेन न मां दहेयुर्ब्राह्मणा इति ॥ १७ ॥

ततः संचिन्तयामास वंशकर्तारमात्मनः ।  
ध्यातमात्रस्तथा चात्रिराजगाम तपोधनः ॥ १८ ॥

अथात्रिस्तं तथा दृष्ट्‌वा पुत्रशोकेन कर्षितम्।  
भृशमाश्वासयामास वाग्भिरिष्टाभिरव्ययः ॥ १९ ॥

निमे संकल्पितस्तेऽयं पितृयज्ञस्तपोधन ।  
मा ते भूद् भीः पूर्वदृष्टो धर्मोऽयं ब्रह्मणा स्वयम्॥२०॥

सोऽयं स्वयम्भुविहितो धर्मः संकल्पितस्त्वया।  
ऋते स्वयम्भुवः कोऽन्यः श्राद्धेयं विधिमाहरेत् ॥ २१ ॥

अथाख्यास्यामि ते पुत्र श्राद्धेयं विधिमुत्तमम्।  
स्वयम्भुविहितं पुत्र तत् कुरुष्व निबोध मे ॥ २२ ॥

कृत्वाग्नौकरणं पूर्वं मन्त्रपूर्वं तपोधन।  
ततोऽग्नयेऽथ सोमाय वरुणाय च नित्यशः ॥ २३ ॥  
विश्वेदेवाश्च ये नित्यं पितृभिः सह गोचराः।  
तेभ्यः संकल्पिता भागाः स्वयमेव स्वयम्भुवा ॥ २४ ॥

स्तोतव्या चेह पृथिवी निवापस्येह धारिणी।  
वैष्णवी काश्यपी चेति तथैवेहाक्षयेति च ॥ २५ ॥

उदकानयने चैव स्तोतव्यो वरुणो विभुः।  
ततोऽग्निश्चैव सोमश्च आप्याय्याविहतेऽनघ ॥ २६ ॥

देवास्तु पितरो नाम निर्मिता ये स्वयम्भुवा।  
उष्णपा ये महाभागास्तेषां भागः प्रकल्पितः ॥ २७ ॥

ते श्राद्धेनार्च्यमाना वै विमुच्यन्ते ह किल्बिषात्।  
सप्तकः पितृवंशस्तु पूर्वदृष्टः स्वयम्भुवा ॥ २८ ॥

विश्वे चाग्निमुखा देवाः संख्याताः पूर्वमेव ते।  
तेषां नामानि वक्ष्यामि भागार्हाणां महात्मनाम् ॥ २९ ॥

बलं धृतिर्विपाप्मा च पुण्यकृत् पावनस्तथा।  
पार्ष्णिक्षेमा समूहश्च दिव्यसानुस्तथैव च ॥ ३० ॥  
विवस्वान्‌ वीर्यवान्‌ ह्रीमान् कीर्तिमान् कृत एव च।  
जितात्मा मुनिवीर्यश्च दीप्तरोमा भयंकरः ॥ ३१ ॥  
अनुकर्मा प्रतीतश्च प्रदाताप्यंशुमांस्तथा ।  
शैलाभः परमक्रोधी धीरोष्णी भूपतिस्तथा ॥ ३२ ॥  
स्रजो वज्री वरी चैव विश्वेदेवाः सनातनाः।  
विद्युद्वर्चाः सोमवर्चाः सूर्यश्रीश्चेति नामतः ॥ ३३ ॥  
सोमपः सूर्यसावित्रो दत्तात्मा पुण्डरीयकः।  
उष्णीनाभो नभोदश्च विश्वायुर्दीप्तिरेव च ॥ ३४ ॥  
चमूहरः सुरेशश्च व्योमारिः शंकरो भवः।  
ईशः कर्ता कृतिर्दक्षो भुवनो दिव्यकर्मकृत् ॥ ३५ ॥  
गणितः पञ्चवीर्यश्च आदित्यो रश्मिवांस्तथा।  
सप्तकृत् सोमवर्चाश्च विश्वकृत् कविरेव च ॥ ३६ ॥  
अनुगोप्ता सुगोप्ता च नप्ता चेश्वर एव च।  
कीर्तितास्ते महाभागाः कालस्य गतिगोचराः ॥ ३७ ॥

अश्राद्धेयानि धान्यानि कोद्रवाः पुलकास्तथा।  
हिंगुद्रव्येषु शाकेषु पलाण्डुं लसुनं तथा ॥ ३८ ॥  
सौभाञ्जनः कोविदारस्तथा गृञ्जनकादयः ।  
कूष्माण्डजात्यलाबुं च कृष्णं लवणमेव च ॥ ३९ ॥  
ग्राम्यवाराहमांसं च यच्चैवाप्रोक्षितं भवेत्।  
कृष्णाजाजी विडश्चैव शीतपाकी तथैव च।  
अंकुराद्यास्तथा वर्ज्या इह शृंगाटकानि च ॥ ४० ॥

वर्जयेल्लवणं सर्वं तथा जम्बूफलानि च।  
अवक्षुतावरुदितं तथा श्राद्धे च वर्जयेत् ॥ ४१ ॥

निवापे हव्यकव्ये वा गर्हितं च सुदर्शनम्।  
पितरश्च हि देवाश्च नाभिनन्दन्ति तद्धविः ॥ ४२ ॥

चाण्डालश्वपचौ वर्ज्यौ निवापे समुपस्थिते।  
काषायवासाः कुष्ठी वा पतितो ब्रह्महापि वा ॥ ४३ ॥  
संकीर्णयोनिर्विप्रश्च सम्बन्धी पतितश्च यः।  
वर्जनीया बुधैरेते निवापे समुपस्थिते ॥ ४४ ॥

इत्येवमुक्त्वा भगवान् स्ववंश्यं तमृषिं पुरा।  
पितामहसभां दिव्यां जगामात्रिस्तपोधनः ॥ ४५ ॥