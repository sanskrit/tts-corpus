+++
title_full = "058 जलाशय बनानेका तथा बगीचे लगानेका फल"
title = "०५८ आरामतडागवर्णनम्"

+++


आरामाणां तडागानां यत् फलं कुरुपुंगव।  
तदहं श्रोतुमिच्छामि त्वत्तोऽद्य भरतर्षभ ॥ १ ॥

सुप्रदर्शा बलवती चित्रा धातुविभूषिता।  
उपेता सर्वभूतैश्च श्रेष्ठा भूमिरिहोच्यते ॥ २ ॥

तस्याः क्षेत्रविशेषाश्च तडागानां च बन्धनम्।  
औदकानि च सर्वाणि प्रवक्ष्याम्यनुपूर्वशः ॥ ३ ॥

तडागानां च वक्ष्यामि कृतानां चापि ये गुणाः।  
त्रिषु लोकेषु सर्वत्र पूजनीयस्तडागवान् ॥ ४ ॥

अथवा मित्रसदनं मैत्रं मित्रविवर्धनम्।  
कीर्तिसंजननं श्रेष्ठं तडागानां निवेशनम् ॥ ५ ॥

धर्मस्यार्थस्य कामस्य फलमाहुर्मनीषिणः ।  
तडागसुकृतं देशे क्षेत्रमेकं महाश्रयम् ॥ ६ ॥

चतुर्विधानां भूतानां तडागमुपलक्षयेत् ।  
तडागानि च सर्वाणि दिशन्ति श्रियमुत्तमाम् ॥ ७ ॥

देवा मनुष्यगन्धर्वाः पितरोरगराक्षसाः ।  
स्थावराणि च भूतानि संश्रयन्ति जलाशयम् ॥ ८ ॥

तस्मात् तांस्ते प्रवक्ष्यामि तडागे ये गुणाः स्मृताः।  
या च तत्र फलावाप्तिर्ऋषिभिः समुदाहृता ॥ ९ ॥

वर्षाकाले तडागे तु सलिलं यस्य तिष्ठति।  
अग्निहोत्रफलं तस्य फलमाहुर्मनीषिणः ॥ १० ॥

शरत्काले तु सलिलं तडागे यस्य तिष्ठति।  
गोसहस्रस्य स प्रेत्य लभते फलमुत्तमम् ॥ ११ ॥

हेमन्तकाले सलिलं तडागे यस्य तिष्ठति।  
स वै बहुसुवर्णस्य यज्ञस्य लभते फलम् ॥ १२ ॥

यस्य वै शैशिरे काले तडागे सलिलं भवेत्।  
तस्याग्निष्टोमयज्ञस्य फलमाहुर्मनीषिणः ॥ १३ ॥

तडागं सुकृतं यस्य वसन्ते तु महाश्रयम्।  
अतिरात्रस्य यज्ञस्य फलं स समुपाश्नुते ॥ १४ ॥

निदाघकाले पानीयं तडागे यस्य तिष्ठति।  
वाजिमेधफलं तस्य फलं वै मुनयो विदुः ॥ १५ ॥

स कुलं तारयेत् सर्वं यस्य खाते जलाशये।  
गावः पिबन्ति सलिलं साधवश्च नराः सदा ॥ १६ ॥

तडागे यस्य गावस्तु पिबन्ति तृषिता जलम्।  
मृगपक्षिमनुष्याश्च सोऽश्वमेधफलं लभेत् ॥ १७ ॥

यत् पिबन्ति जलं तत्र स्नायन्ते विश्रमन्ति च।  
तडागे यस्य तत् सर्वं प्रेत्यानन्त्याय कल्पते ॥ १८ ॥

दुर्लभं सलिलं तात विशेषेण परत्र वै।  
पानीयस्य प्रदानेन प्रीतिर्भवति शाश्वती ॥ १९ ॥

तिलान् ददत पानीयं दीपान् ददत जाग्रत।  
ज्ञातिभिः सह मोदध्वमेतत् प्रेत्य सुदुर्लभम् ॥ २० ॥

सर्वदानैर्गुरुतरं सर्वदानैर्विशिष्यते ।  
पानीयं नरशार्दूल तस्माद् दातव्यमेव हि ॥ २१ ॥

एवमेतत् तडागस्य कीर्तितं फलमुत्तमम्।  
अत ऊर्ध्वं प्रवक्ष्यामि वृक्षाणामवरोपणम् ॥ २२ ॥

स्थावराणां च भूतानां जातयः षट् प्रकीर्तिताः।  
वृक्षगुल्मलतावल्ल्यस्त्वक्सारास्तृणजातयः ॥ २३ ॥

एता जात्यस्तु वृक्षाणां तेषां रोपे गुणास्त्विमे।  
कीर्तिश्च मानुषे लोके प्रेत्य चैव फलं शुभम् ॥ २४ ॥

लभते नाम लोके च पितृभिश्च महीयते।  
देवलोके गतस्यापि नाम तस्य न नश्यति ॥ २५ ॥

अतीतानागते चोभे पितृवंशं च भारत।  
तारयेद् वृक्षरोपी च तस्माद् वृक्षांश्च रोपयेत् ॥ २६ ॥

तस्य पुत्रा भवन्त्येते पादपा नात्र संशयः।  
परलोकगतः स्वर्गं लोकांश्चाप्नोति सोऽव्ययान् ॥ २७ ॥

पुष्पैः सुरगणान् वृक्षाः फलैश्चापि तथा पितॄन्।  
छायया चातिथिं तात पूजयन्ति महीरुहः ॥ २८ ॥

किन्नरोरगरक्षांसि देवगन्धर्वमानवाः ।  
तथा ऋषिगणाश्चैव संश्रयन्ति महीरुहान् ॥ २९ ॥

पुष्पिताः फलवन्तश्च तर्पयन्तीह मानवान्।  
वृक्षदं पुत्रवद् वृक्षास्तारयन्ति परत्र तु ॥ ३० ॥

तस्मात् तडागे सद्‌वृक्षा रोप्याः श्रेयोऽर्थिना सदा।  
पुत्रवत् परिपाल्याश्च पुत्रास्ते धर्मतः स्मृताः ॥ ३१ ॥

तडागकृद् वृक्षरोपी इष्टयज्ञश्च यो द्विजः।  
एते स्वर्गे महीयन्ते ये चान्ये सत्यवादिनः ॥ ३२ ॥

तस्मात् तडागं कुर्वीत आरामांश्चैव रोपयेत्।  
यजेच्च विविधैर्यज्ञैः सत्यं च सततं वदेत् ॥ ३३ ॥