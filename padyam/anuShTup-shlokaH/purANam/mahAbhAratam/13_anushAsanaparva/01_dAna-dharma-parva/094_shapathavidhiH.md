+++
title_full = "094 ब्रह्मसर तीर्थमें अगस्त्यजीके कमलोंकी चोरी होनेपर ब्रह्मर्षियों और राजर्षियोंकी धर्मोपदेशपूर्ण शपथ तथा धर्मज्ञानके उद्देश्यसे चुराये हुए कमलोंका वापस देना"
title = "०९४ शपथविधिः"

+++


अत्रैवोदाहरन्तीममितिहासं पुरातनम् ।  
यद् वृत्तं तीर्थयात्रायां शपथं प्रति तच्छृणु ॥ १ ॥

पुष्करार्थं कृतं स्तैन्यं पुरा भरतसत्तम।  
राजर्षिभिर्महाराज तथैव च द्विजर्षिभिः ॥ २ ॥

ऋषयः समेताः पश्चिमे वै प्रभासे  
समागता मन्त्रममन्त्रयन्त ।  
चराम सर्वां पृथिवीं पुण्यतीर्थां  
तन्नः कामं हन्त गच्छाम सर्वे ॥ ३ ॥

शुक्रोऽङ्गिराश्चैव कविश्च विद्वां-  
स्तथा ह्यगस्त्यो नारदपर्वतौ च।  
भृगुर्वसिष्ठः कश्यपो गौतमश्च  
विश्वामित्रो जमदग्निश्च राजन् ॥ ४ ॥  
ऋषिस्तथा गालवोऽथाष्टकश्च  
भरद्वाजोऽरुन्धती वालखिल्याः ।  
शिबिर्दिलीपो नहुषोऽम्बरीषो  
राजा ययातिर्धुन्धुमारोऽथ पूरुः ॥ ५ ॥  
जग्मुः पुरस्कृत्य महानुभावं  
शतक्रतुं वृत्रहणं नरेन्द्राः ।  
तीर्थानि सर्वाणि परिभ्रमन्तो  
माघ्यां ययुः कौशिकीं पुण्यतीर्थाम् ॥ ६ ॥

सर्वेषु तीर्थेष्ववधूतपापा  
जग्मुस्ततो ब्रह्मसरः सुपुण्यम् ।  
देवस्य तीर्थे जलमग्निकल्पा  
विगाह्य ते भुक्तबिसप्रसूनाः ॥ ७ ॥

केचिद् बिसान्यखनंस्तत्र राज-  
न्नन्ये मृणालान्यखनंस्तत्र विप्राः ।  
अथापश्यन् पुष्करं ते ह्रियन्तं  
ह्रदादगस्त्येन समुद्धृतं तत् ॥ ८ ॥

तानाह सर्वानृषिमुख्यानगस्त्यः  
केनादत्तं पुष्करं मे सुजातम्।  
युष्मान् शंके पुष्करं दीयतां मे  
न वै भवन्तो हर्तुमर्हन्ति पद्‌मम् ॥ ९ ॥

शृणोमि कालो हिंसते धर्मवीर्यं  
सोऽयं प्राप्तो वर्तते धर्मपीडा।  
पुराधर्मो वर्तते नेह यावत्  
तावद् गच्छामः सुरलोकं चिराय ॥ १० ॥

पुरा वेदान् ब्राह्मणा ग्राममध्ये  
घुष्टस्वरा वृषलान् श्रावयन्ति ।  
पुरा राजा व्यवहारेण धर्मान्  
पश्यत्यहं परलोकं व्रजामि ॥ ११ ॥

पुरा वरान् प्रत्यवरान् गरीयसो  
यावन्नरा नावमंस्यन्ति सर्वे ।  
तमोत्तरं यावदिदं न वर्तते  
तावद् व्रजामि परलोकं चिराय ॥ १२ ॥

पुरा प्रपश्यामि परेण मर्त्यान्  
बलीयसा दुर्बलान् भुज्यमानान् ।  
तस्माद् यास्यामि परलोकं चिराय  
न ह्युत्सहे द्रष्टुमिह जीवलोकम् ॥ १३ ॥

तमाहुरार्ता ऋषयो महर्षिं  
न ते वयं पुष्करं चोरयामः।  
मिथ्याभिषंगो भवता न कार्यः  
शपाम तीक्ष्णैः शपथैर्महर्षे ॥ १४ ॥

ते निश्चितास्तत्र महर्षयस्तु  
सम्पश्यन्तो धर्ममेतं नरेन्द्राः ।  
ततोऽशपन्त शपथान् पर्ययेण  
सहैव ते पार्थिव पुत्रपौत्रैः ॥ १५ ॥

प्रत्याक्रोशेदिहाक्रुष्टस्ताडितः प्रतिताडयेत् ।  
खादेच्च पृष्ठमांसानि यस्ते हरति पुष्करम् ॥ १६ ॥

अस्वाध्यायपरो लोके श्वानं च परिकर्षतु।  
पुरे च भिक्षुर्भवतु यस्ते हरति पुष्करम् ॥ १७ ॥

सर्वत्र सर्वं पणतु न्यासे लोभं करोतु च।  
कूटसाक्षित्वमभ्येतु यस्ते हरति पुष्करम् ॥ १८ ॥

जीवत्वहंकृतो बुद्‌ध्या विषमेणासमेन सः।  
कर्षको मत्सरी चास्तु यस्ते हरति पुष्करम् ॥ १९ ॥

अशुचिर्ब्रह्मकूटोऽस्तु श्वानं च परिकर्षतु।  
ब्रह्महानिकृतिश्चास्तु यस्ते हरति पुष्करम् ॥ २० ॥

अकृतज्ञस्तु मित्राणां शूद्रायां च प्रजायतु।  
एकः सम्पन्नमश्नातु यस्ते हरति पुष्करम् ॥ २१ ॥

चिकित्सायां प्रचरतु भार्यया चैव पुष्यतु।  
श्वशुरात्तस्य वृत्तिः स्याद् यस्ते हरति पुष्करम् ॥ २२ ॥

उदपानप्लवे ग्रामे ब्राह्मणो वृषलीपतिः।  
तस्य लोकान् स व्रजतु यस्ते हरति पुष्करम् ॥ २३ ॥

वृथामांसं समश्नातु दिवा गच्छतु मैथुनम्।  
प्रेष्यो भवतु राज्ञश्च यस्ते हरति पुष्करम् ॥ २४ ॥

अनध्यायेष्वधीयीत मित्रं श्राद्धे च भोजयेत्।  
श्राद्धे शूद्रस्य चाश्नीयाद् यस्ते हरति पुष्करम् ॥ २५ ॥

अनाहिताग्निर्म्रियतां यज्ञे विघ्नं करोतु च।  
तपस्विभिर्विरुध्येच्च यस्ते हरति पुष्करम् ॥ २६ ॥

अनृतौ च व्रती चैव भार्यायां स प्रजायतु।  
निराकरोतु वेदांश्च यस्ते हरति पुष्करम् ॥ २७ ॥

अतिथिर्गृहसंस्थोऽस्तु कामवृत्तस्तु दीक्षितः ।  
विद्यां प्रयच्छतु भृतो यस्ते हरति पुष्करम् ॥ २८ ॥

नृशंसस्त्यक्तधर्मोऽस्तु स्त्रीषु ज्ञातिषु गोषु च।  
निहन्तु ब्राह्मणं चापि यस्ते हरति पुष्करम् ॥ २९ ॥

गृहज्ञानी बहिःशास्त्रं पठतां विस्वरं पदम्।  
गरीयसोऽवजानातु यस्ते हरति पुष्करम् ॥ ३० ॥

अनृतं भाषतु सदा सद्‌भिश्चैव विरुध्यतु।  
शुल्केन तु ददत्कन्यां यस्ते हरति पुष्करम् ॥ ३१ ॥

पद्‌भ्यां स गां ताडयतु सूर्यं च प्रतिमेहतु।  
शरणागतं संत्यजतु यस्ते हरति पुष्करम् ॥ ३२ ॥

करोतु भृतकोऽवर्षां राज्ञश्चास्तु पुरोहितः।  
ऋत्विगस्तु ह्ययाज्यस्य यस्ते हरति पुष्करम् ॥ ३३ ॥

ग्रामे चाधिकृतः सोऽस्तु खरयानेन गच्छतु।  
शुनः कर्षतु वृत्त्यर्थे यस्ते हरति पुष्करम् ॥ ३४ ॥

सर्वपापसमादानं नृशंसे चानृते च यत्।  
तत् तस्यास्तु सदा पापं यस्ते हरति पुष्करम् ॥ ३५ ॥

स राजास्त्वकृतप्रज्ञः कामवृत्तश्च पापकृत्।  
अधर्मेणाभिशास्तूर्वीं यस्ते हरति पुष्करम् ॥ ३६ ॥

पापिष्ठेभ्यो ह्यनर्घार्हः स नरोऽस्तु स्वपापकृत्।  
दत्त्वा दानं कीर्तयतु यस्ते हरति पुष्करम् ॥ ३७ ॥

श्वश्र्वापवादं मदतु भर्तुर्भवतु दुर्मनाः।  
एका स्वादु समश्नातु या ते हरति पुष्करम् ॥ ३८ ॥

एकपादेन वृत्त्यर्थं ग्रामद्वारे स तिष्ठतु।  
धर्मज्ञस्त्यक्तधर्मास्तु यस्ते हरति पुष्करम् ॥ ३९ ॥

अग्निहोत्रमनादृत्य स सुखं स्वपतु द्विजः।  
परिव्राट् कामवृत्तोऽस्तु यस्ते हरति पुष्करम् ॥ ४० ॥

बालजेन निदानेन कांस्यं भवतु दोहनम्।  
दुह्येत परवत्सेन या ते हरति पुष्करम् ॥ ४१ ॥

ततस्तु तैः शपथैः शप्यमानै-  
र्नानाविधैर्बहुभिः कौरवेन्द्र ।  
सहस्राक्षो देवराट् सम्प्रहृष्टः  
समीक्ष्य तं कोपनं विप्रमुख्यम् ॥ ४२ ॥

अथाब्रवीन्मघवा प्रत्ययं स्वं  
समाभाष्य तमृषिं जातरोषम् ।  
ब्रह्मर्षिर्देवर्षिनृपर्षिमध्ये  
यं तं निबोधेह ममाद्य राजन् ॥ ४३ ॥

अध्वर्यवे दुहितरं ददातु  
छन्दोगे वा चरितब्रह्मचर्ये ।  
अथर्वणं वेदमधीत्य विप्रः  
स्नायीत यः पुष्करमाददाति ॥ ४४ ॥

सर्वान् वेदानधीयीत पुण्यशीलोऽस्तु धार्मिकः।  
ब्रह्मणः सदनं यातु यस्ते हरति पुष्करम् ॥ ४५ ॥

आशीर्वादस्त्वया प्रोक्तः शपथो बलसूदन।  
दीयतां पुष्करं मह्यमेष धर्मः सनातनः ॥ ४६ ॥

न मया भगवल्लोँभाद्धृतं पुष्करमद्य वै।  
धर्मांस्तु श्रोतुकामेन हृतं न क्रोद्धुमर्हसि ॥ ४७ ॥

धर्मश्रुतिसमुत्कर्षो धर्मसेतुरनामयः ।  
आर्षो वै शाश्वतो नित्यमव्ययोऽयं मया श्रुतः ॥ ४८ ॥

तदिदं गृह्यतां विद्वन् पुष्करं द्विजसत्तम।  
अतिक्रमं मे भगवन् क्षन्तुमर्हस्यनिन्दित ॥ ४९ ॥

इत्युक्तः स महेन्द्रेण तपस्वी कोपनो भृशम्।  
जग्राह पुष्करं धीमान् प्रसन्नश्चाभवन्मुनिः ॥ ५० ॥

प्रययुस्ते ततो भूयस्तीर्थानि वनगोचराः।  
पुण्येषु तीर्थेषु तथा गात्राण्याप्लावयन्त ते ॥ ५१ ॥

आख्यानं य इदं युक्तः पठेत् पर्वणि पर्वणि।  
न मूर्खं जनयेत् पुत्रं न भवेच्च निराकृतिः ॥ ५२ ॥

न तमापत्‌ स्पृशेत्‌ काचिद् विज्वरो नजरावहः।  
विरजाः श्रेयसा युक्तः प्रेत्य स्वर्गमवाप्नुयात् ॥ ५३ ॥

यश्च शास्त्रमधीयीत ऋषिभिः परिपालितम्।  
स गच्छेद् ब्रह्मणो लोकमव्ययं च नरोत्तम ॥ ५४ ॥