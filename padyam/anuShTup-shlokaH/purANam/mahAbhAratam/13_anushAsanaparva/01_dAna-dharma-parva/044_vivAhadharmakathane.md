+++
title_full = "044 कन्या-विवाहके सम्बन्धमें पात्रविषयक विभिन्न विचार"
title = "०४४ विवाहधर्मकथने"

+++


यन्मूलं सर्वधर्माणां स्वजनस्य गृहस्य च।  
पितृदेवातिथीनां च तन्मे ब्रूहि पितामह ॥ १ ॥

अयं हि सर्वधर्माणां धर्मश्चिन्त्यतमो मतः।  
कीदृशस्य प्रदेया स्यात् कन्येति वसुधाधिप ॥ २ ॥

शीलवृत्ते समाज्ञाय विद्यां योनिं च कर्म च।  
सद्भिरेवं प्रदातव्या कन्या गुणयुते वरे ॥ ३ ॥

ब्राह्मणानां सतामेष ब्राह्मो धर्मो युधिष्ठिर।  
आवाह्यमावहेदेवं यो दद्यादनुकूलतः ॥ ४ ॥  
शिष्टानां क्षत्रियाणां च धर्म एष सनातनः।

आत्माभिप्रेतमुत्सृज्य कन्याभिप्रेत एव यः ॥ ५ ॥  
अभिप्रेता च या यस्य तस्मै देया युधिष्ठिर।  
गान्धर्वमिति तं धर्मं प्राहुर्वेदविदो जनाः ॥ ६ ॥

धनेन बहुधा क्रीत्वा सम्प्रलोभ्य च बान्धवान्।  
असुराणां नृपैतं वै धर्ममाहुर्मनीषिणः ॥ ७ ॥

हत्वा छित्त्वा च शीर्षाणि रुदतां रुदतीं गृहात्।  
प्रसह्य हरणं तात राक्षसो विधिरुच्यते ॥ ८ ॥

पञ्चानां तु त्रयो धर्म्या द्वावधर्म्यौ युधिष्ठिर।  
पैशाचश्चासुरश्चैव न कर्तव्यो कथंचन ॥ ९ ॥

ब्राह्मः क्षात्रोऽथ गान्धर्व एते धर्म्या नरर्षभ।  
पृथग् वा यदि वा मिश्राः कर्तव्या नात्र संशयः॥१०॥

तिस्रो भार्या ब्राह्मणस्य द्वे भार्ये क्षत्रियस्य तु।  
वैश्यः स्वजात्यां विन्देत तास्वपत्यं समं भवेत् ॥ ११ ॥

ब्राह्मणी तु भवेज्ज्येष्ठा क्षत्रिया क्षत्रियस्य तु।  
रत्यर्थमपि शूद्रा स्यान्नेत्याहुरपरे जनाः ॥ १२ ॥

अपत्यजन्म शूद्रायां न प्रशंसन्ति साधवः।  
शूद्रायां जनयन् विप्रः प्रायश्चित्ती विधीयते ॥ १३ ॥

त्रिंशद्वर्षो दशवर्षां भार्यां विन्देत नग्निकाम्।  
एकविंशतिवर्षो वा सप्तवर्षामवाप्नुयात् ॥ १४ ॥

यस्यास्तु न भवेद् भ्राता पिता वा भरतर्षभ।  
नोपयच्छेत तां जातु पुत्रिकाधर्मिणी हि सा ॥ १५ ॥

त्रीणि वर्षाण्युदीक्षेत कन्या ऋतुमती सती।  
चतुर्थे त्वथ सम्प्राप्ते स्वयं भर्तारमर्जयेत् ॥ १६ ॥

प्रजा न हीयते तस्या रतिश्च भरतर्षभ।  
अतोऽन्यथा वर्तमाना भवेद् वाच्या प्रजापतेः ॥ १७ ॥

असपिण्डा च या मातुरसगोत्रा च या पितुः।  
इत्येतामनुगच्छेत तं धर्मं मनुरब्रवीत् ॥ १८ ॥

शुल्कमन्येन दत्तं स्याद् ददानीत्याह चापरः।  
बलादन्यः प्रभाषेत धनमन्यः प्रदर्शयेत् ॥ १९ ॥  
पाणिग्रहीता चान्यः स्यात् कस्य भार्या पितामह।  
तत्त्वं जिज्ञासमानानां चक्षुर्भवतु नो भवान् ॥ २० ॥

यत् किंचित् कर्म मानुष्यं संस्थानाय प्रदृश्यते।  
मन्त्रवन्मन्त्रितं तस्य मृषावादस्तु पातकः ॥ २१ ॥

भार्यापत्यृत्विगाचार्याः शिष्योपाध्याय एव च।  
मृषोक्ते दण्डमर्हन्ति नेत्याहुरपरे जनाः ॥ २२ ॥

न ह्यकामेन संवासं मनुरेवं प्रशंसति।  
अयशस्यमधर्म्यं च यन्मृषा धर्मकोपनम् ॥ २३ ॥

नैकान्तो दोष एकस्मिंस्तदा केनोपपद्यते।  
धर्मतो यां प्रयच्छन्ति यां च क्रीणन्ति भारत ॥ २४ ॥

बन्धुभिः समनुज्ञाते मन्त्रहोमौ प्रयोजयेत्।  
तथा सिद्ध्यन्ति ते मन्त्रा नादत्तायाः कथंचन ॥ २५ ॥

यस्त्वत्र मन्त्रसमयो भार्यापत्योर्मिथः कृतः।  
तमेवाहुर्गरीयांसं यश्चासौ ज्ञातिभिः कृतः ॥ २६ ॥

देवदत्तां पतिर्भार्यां वेत्ति धर्मस्य शासनात्।  
स दैवीं मानुषीं वाचमनृतां पर्युदस्यति ॥ २७ ॥

कन्यायां प्राप्तशुल्कायां ज्यायांश्चेदाव्रजेद् वरः।  
धर्मकामार्थसम्पन्नो वाच्यमत्रानृतं न वा ॥ २८ ॥

तस्मिन्नुभयतोदोषे कुर्वन् श्रेयः समाचरेत्।  
अयं नः सर्वधर्माणां धर्मश्चिन्त्यतमो मतः ॥ २९ ॥

तत्त्वं जिज्ञासमानानां चक्षुर्भवतु नो भवान्।  
तदेतत् सर्वमाचक्ष्व न हि तृप्यामि कथ्यताम् ॥ ३० ॥

नैव निष्ठाकरं शुल्कं ज्ञात्वाऽऽसीत् तेन नाहृतम्।  
न हि शुल्कपराः सन्तः कन्यां ददति कर्हिचित् ॥ ३१ ॥

अन्यैर्गुणैरुपेतं तु शुल्कं याचन्ति बान्धवाः।  
अलंकृत्वा वहस्वेति यो दद्यादनुकूलतः ॥ ३२ ॥

यच्च तां च ददत्येवं न शुल्कं विक्रयो न सः।  
प्रतिगृह्य भवेद् देयमेष धर्मः सनातनः ॥ ३३ ॥

दास्यामि भवते कन्यामिति पूर्वं न भाषितम्।  
ये चाहुर्ये च नाहुर्ये ये चावश्यं वदन्त्युत ॥ ३४ ॥

तस्मादा ग्रहणात् पाणेर्याचयन्ति परस्परम्।  
कन्यावरः पुरा दत्तो मरुद्भिरिति नः श्रुतम् ॥ ३५ ॥

नानिष्टाय प्रदातव्या कन्या इत्यृषिचोदितम्।  
तन्मूलं काममूलस्य प्रजनस्येति मे मतिः ॥ ३६ ॥

समीक्ष्य च बहून् दोषान्‌ संवासाद् विद्धि पाणयोः।  
यथा निष्ठाकरं शुल्कं न जात्वासीत् तथा शृणु ॥ ३७ ॥

अहं विचित्रवीर्यस्य द्वे कन्ये समुदावहम्।  
जित्वा च मागधान्‌ सर्वान् काशीनथ च कोसलान् ॥ ३८ ॥

गृहीतपाणिरेकाऽऽसीत् प्राप्तशुल्का पराभवत् ।  
कन्या गृहीता तत्रैव विसर्ज्या इति मे पिता ॥ ३९ ॥  
अब्रवीदितरां कन्यामावहेति स कौरवः।  
अप्यन्याननुपप्रच्छ शङ्कमानः पितुर्वचः ॥ ४० ॥

अतीव ह्यस्य धर्मेच्छा पितुर्मेऽभ्यधिकाभवत्।  
ततोऽहमब्रुवं राजन्नाचारेप्सुरिदं वचः ।  
आचारं तत्त्वतो वेत्तुमिच्छामि च पुनः पुनः ॥ ४१ ॥

ततो मयैवमुक्ते तु वाक्ये धर्मभृतां वरः।  
पिता मम महाराज बाह्लीको वाक्यमब्रवीत् ॥ ४२ ॥

यदि वः शुल्कतो निष्ठा न पाणिग्रहणात्‌ तथा।  
लाजान्तरमुपासीत प्राप्तशुल्क इति स्मृतिः ॥ ४३ ॥

न हि धर्मविदः प्राहुः प्रमाणं वाक्यतः स्मृतम्।  
येषां वै शुल्कतो निष्ठा न पाणिग्रहणात् तथा ॥ ४४ ॥

प्रसिद्धं भाषितं दाने नैषां प्रत्यायकं पुनः।  
ये मन्यन्ते क्रयं शुल्कं न ते धर्मविदो नराः॥४५॥

न चैतेभ्यः प्रदातव्या न वोढव्या तथाविधा।  
न ह्येव भार्या क्रेतव्या न विक्रय्या कथंचन ॥ ४६ ॥

ये च क्रीणन्ति दासीं च विक्रीणन्ति तथैव च।  
भवेत् तेषां तथा निष्ठा लुब्धानां पापचेतसाम् ॥ ४७ ॥

अस्मिन्नर्थे सत्यवन्तं पर्यपृच्छन्त वै जनाः।  
कन्यायाः प्राप्तशुल्कायाः शुल्कदः प्रशमं गतः ॥ ४८ ॥  
पाणिग्रहीता वान्यः स्यादत्र नो धर्मसंशयः।  
तन्नश्छिन्धि महाप्राज्ञ त्वं हि वै प्राज्ञसम्मतः ॥ ४९ ॥

तत्त्वं जिज्ञासमानानां चक्षुर्भवतु नो भवान्।  
तानेवं ब्रुवतः सर्वान् सत्यवान् वाक्यमब्रवीत् ॥ ५० ॥

यत्रेष्टं तत्र देया स्यान्नात्र कार्या विचारणा।  
कुर्वते जीवतोऽप्येवं मृते नैवास्ति संशयः ॥ ५१ ॥

देवरं प्रविशेत् कन्या तप्येद् वापि तपः पुनः।  
तमेवानुगता भूत्वा पाणिग्राहस्य काम्यया ॥ ५२ ॥

लिखन्त्येव तु केषांचिदपरेषां शनैरपि।  
इति ये संवदन्त्यत्र त एतं निश्चयं विदुः ॥ ५३ ॥  
तत्पाणिग्रहणात् पूर्वमन्तरं यत्र वर्तते।  
सर्वमङ्गलमन्त्रं वै मृषावादस्तु पातकः ॥ ५४ ॥

पाणिग्रहणमन्त्राणां निष्ठा स्यात् सप्तमे पदे।  
पाणिग्रहस्य भार्या स्याद् यस्य चाद्भिः प्रदीयते।  
इति देयं वदन्त्यत्र त एनं निश्चयं विदुः ॥ ५५ ॥

अनुकूलामनुवंशां भ्रात्रा दत्तामुपाग्निकाम् ।  
परिक्रम्य यथान्यायं भार्यां विन्देद् द्विजोत्तमः ॥ ५६ ॥