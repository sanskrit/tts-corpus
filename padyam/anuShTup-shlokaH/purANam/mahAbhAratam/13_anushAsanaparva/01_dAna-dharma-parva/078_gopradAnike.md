+++
title_full = "078 वसिष्ठका सौदासको गोदानकी विधि एवं महिमा बताना"
title = "०७८ गोप्रदानिके"

+++


एतस्मिन्नेव काले तु वसिष्ठमृषिसत्तमम्।  
इक्ष्वाकुवंशजो राजा सौदासो वदतां वरः ॥ १ ॥  
सर्वलोकचरं सिद्धं ब्रह्मकोशं सनातनम्।  
पुरोहितमभिप्रष्टुमभिवाद्योपचक्रमे ॥ २ ॥

त्रैलोक्ये भगवन् किंस्वित् पवित्रं कथ्यतेऽनघ।  
यत्‌ कीर्तयन्‌ सदा मर्त्यः प्राप्नुयात्‌ पुण्यमुत्तमम् ॥ ३ ॥

तस्मै प्रोवाच वचनं प्रणताय हितं तदा।  
गवामुपनिषद्विद्वान् नमस्कृत्य गवां शुचिः ॥ ४ ॥

गावः सुरभिगन्धिन्यस्तथा गुग्गुलुगन्धयः ।  
गावः प्रतिष्ठा भूतानां गावः स्वस्त्ययनं महत् ॥ ५ ॥

गावो भूतं च भव्यं च गावः पुष्टिः सनातनी।  
गावो लक्ष्म्यास्तथा मूलं गोषु दत्तं न नश्यति ॥ ६ ॥

अन्नं हि परमं गावो देवानां परमं हविः।  
स्वाहाकारवषट्‌कारौ गोषु नित्यं प्रतिष्ठितौ ॥ ७ ॥

गावो यज्ञस्य हि फलं गोषु यज्ञाः प्रतिष्ठिताः।  
गावो भविष्यं भूतं च गोषु यज्ञाः प्रतिष्ठिताः ॥ ८ ॥

सायं प्रातश्च सततं होमकाले महाद्युते।  
गावो ददति वै हौम्यमृषिभ्यः पुरुषर्षभ ॥ ९ ॥

यानि कानि च दुर्गाणि दुष्कृतानि कृतानि च।  
तरन्ति चैव पाप्मानं धेनुं ये ददति प्रभो ॥ १० ॥

एकां च दशगुर्दद्याद् दश दद्याच्च गोशती।  
शतं सहस्रगुर्दद्यात् सर्वे तुल्यफला हि ते ॥ ११ ॥

अनाहिताग्निः शतगुरयज्वा च सहस्रगुः।  
समृद्धो यश्च कीनाशो नार्घ्यमर्हन्ति ते त्रयः ॥ १२ ॥

कपिलां ये प्रयच्छन्ति सवत्सां कांस्यदोहनाम्।  
सुव्रतां वस्त्रसंवीतामुभौ लोकौ जयन्ति ते ॥ १३ ॥

युवानमिन्द्रियोपेतं शतेन शतयूथपम् ।  
गवेन्द्रं ब्राह्मणेन्द्राय भूरिशृंगमलङ्‌कृतम् ॥ १४ ॥  
वृषभं ये प्रयच्छन्ति श्रोत्रियाय परंतप।  
ऐश्वर्यं तेऽधिगच्छन्ति जायमानाः पुनः पुनः ॥ १५ ॥

नाकीर्तयित्वा गाः सुप्यात्‌ तासां संस्मृत्य चोत्पतेत्।  
सायंप्रातर्नमस्येच्च गास्ततः पुष्टिमाप्नुयात् ॥ १६ ॥

गवां मूत्रपुरीषस्य नोद्विजेत कथंचन।  
न चासां मांसमश्नीयाद् गवां पुष्टिं तथाप्नुयात् ॥ १७ ॥

गाश्च संकीर्तयेन्नित्यं नावमन्येत तास्तथा।  
अनिष्टं स्वप्नमालक्ष्य गां नरः सम्प्रकीर्तयेत् ॥ १८ ॥

गोमयेन सदा स्नायात् करीषे चापि संविशेत्।  
श्लेष्ममूत्रपुरीषाणि प्रतिघातं च वर्जयेत् ॥ १९ ॥

सार्द्रे चर्मणि भुञ्जीत निरीक्षेद् वारुणीं दिशम्।  
वाग्यतः सर्पिषा भूमौ गवां पुष्टिं सदाश्नुते ॥ २० ॥

घृतेन जुहुयादग्निं घृतेन स्वस्ति वाचयेत्।  
घृतं दद्याद् घृतं प्राशेद् गवां पुष्टिं सदाश्नुते ॥ २१ ॥

गोमत्या विद्यया धेनुं तिलानामभिमन्त्र्य यः।  
सर्वरत्नमयीं दद्यान्न स शोचेत् कृताकृते ॥ २२ ॥

गावो मामुपतिष्ठन्तु हेमशृङ्‌ग्यः पयोमुचः।  
सुरभ्यः सौरभेय्यश्च सरितः सागरं यथा ॥ २३ ॥

गा वै पश्याम्यहं नित्यं गावः पश्यन्तु मां सदा।  
गावोऽस्माकं वयं तासां यतो गावस्ततो वयम् ॥ २४ ॥

एवं रात्रौ दिवा चापि समेषु विषमेषु च।  
महाभयेषु च नरः कीर्तयन् मुच्यते भयात् ॥ २५ ॥