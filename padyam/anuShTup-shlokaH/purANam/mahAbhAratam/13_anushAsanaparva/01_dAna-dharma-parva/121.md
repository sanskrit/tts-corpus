+++
title_full = "121 व्यास-मैत्रेय-संवाद—विद्वान् एवं सदाचारी ब्राह्मणको अन्नदानकी प्रशंसा"
title = "१२१"

+++


एवमुक्तः प्रत्युवाच मैत्रेयः कर्मपूजकः।  
अत्यन्तश्रीमति कुले जातः प्राज्ञो बहुश्रुतः ॥ १ ॥

असंशयं महाप्राज्ञ यथैवात्थ तथैव तत्।  
अनुज्ञातश्च भवता किंचिद् ब्रूयामहं विभो ॥ २ ॥

यद् यदिच्छसि मैत्रेय यावद् यावद् यथा यथा।  
ब्रूहि तत्त्वं महाप्राज्ञ शुश्रूषे वचनं तव ॥ ३ ॥

निर्दोषं निर्मलं चैवं वचनं दानसंहितम्।  
विद्यातपोभ्यां हि भवान् भावितात्मा न संशयः ॥ ४ ॥

भवतो भावितात्मत्वाल्लाभोऽयं सुमहान् मम।  
भूयो बुद्‌ध्यानुपश्यामि सुसमृद्धतपा इव ॥ ५ ॥

अपि नो दर्शनादेव भवतोऽभ्युदयो भवेत्।  
मन्ये भवत्प्रसादोऽयं तद्धि कर्म स्वभावतः ॥ ६ ॥

तपः श्रुतं च योनिश्चाप्येतद् ब्राह्मण्यकारणम्।  
त्रिभिर्गुणैः समुदितस्ततो भवति वै द्विजः ॥ ७ ॥

अस्मिंस्तृप्ते च नृप्यन्ते पितरो दैवतानि च।  
न हि श्रुतवतां किंचिदधिकं ब्राह्मणादृते ॥ ८ ॥

अन्धं स्यात् तम एवेदं न प्रज्ञायेत किंचन।  
चातुर्वर्ण्यं न वर्तेत धर्माधर्मावृतानृते ॥ ९ ॥

यथा हि सुकृते क्षेत्रे फलं विन्दति मानवः।  
एवं दत्त्वा श्रुतवति फलं दाता समश्नुते ॥ १० ॥

ब्राह्मणश्चेन्न विन्देत श्रुतवृत्तोपसंहितः ।  
प्रतिग्रहीता दानस्य मोघं स्यात् धनिनां धनम् ॥ ११ ॥

अदन्नविद्वान् हन्त्यन्नमद्यमानं च हन्ति तम्।  
तं चान्नं पाति यश्चान्नं स हन्ता हन्यतेऽबुधः ॥ १२ ॥

प्रभुर्ह्यन्नमदन् विद्वान् पुनर्जनयतीश्वरः ।  
स चान्नाज्जायते तस्मात् सूक्ष्म एष व्यतिक्रमः ॥ १३ ॥

यदेव ददतः पुण्यं तदेव प्रतिगृह्णतः।  
न ह्येकचक्रं वर्तेत इत्येवमृषयो विदुः ॥ १४ ॥

यत्र वै ब्राह्मणाः सन्ति श्रुतवृत्तोपसंहिताः।  
तत्र दानफलं पुण्यमिह चामुत्र चाश्नुते ॥ १५ ॥

ये योनिशुद्धाः सततं तपस्यभिरता भृशम्।  
दानाध्ययनसम्पन्नास्ते वै पूज्यतमाः सदा ॥ १६ ॥

तैर्हि सद्भिः कृतः पन्थास्तेन यातो न मुह्यते।  
ते हि स्वर्गस्य नेतारो यज्ञवाहाः सनातनाः ॥ १७ ॥