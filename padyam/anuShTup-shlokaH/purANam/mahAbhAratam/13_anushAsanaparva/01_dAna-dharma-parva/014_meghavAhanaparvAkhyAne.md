+++
title_full = "014 भीष्मजीकी आज्ञासे भगवान् श्रीकृष्णका युधिष्ठिरसे महादेवजीके माहात्म्यकी कथामें उपमन्युद्वारा महादेवजीकी स्तुति-प्रार्थना, उनके दर्शन और वरदान पानेका तथा अपनेको दर्शन प्राप्त होनेका कथन"
title = "०१४ मेघवाहनपर्वाख्याने"

+++


त्वयाऽऽपगेन नामानि श्रुतानीह जगत्पतेः।  
पितामहेशाय विभो नामान्याचक्ष्व शम्भवे ॥ १ ॥

बभ्रवे विश्वरूपाय महाभाग्यं च तत्त्वतः।  
सुरासुरगुरौ देवे शंकरेऽव्यक्तयोनये ॥ २ ॥

अशक्तोऽहं गुणान् वक्तुं महादेवस्य धीमतः।  
यो हि सर्वगतो देवो न च सर्वत्र दृश्यते॥३॥  
ब्रह्मविष्णुसुरेशानां स्रष्टा च प्रभुरेव च।  
ब्रह्मादयः पिशाचान्ता यं हि देवा उपासते ॥ ४ ॥  
प्रकृतीनां परत्वेन पुरुषस्य च यः परः।  
चिन्त्यते यो योगविद्भिर्ऋषिभिस्तत्त्वदर्शिभिः ।  
अक्षरं परमं ब्रह्म असच्च सदसच्च यः ॥ ५ ॥  
प्रकृतिं पुरुषं चैव क्षोभयित्वा स्वतेजसा।  
ब्रह्माणमसृजत् तस्माद् देवदेवः प्रजापतिः ॥ ६ ॥  
को हि शक्तो गुणान् वक्तुं देवदेवस्य धीमतः।  
गर्भजन्मजरायुक्तो मर्त्यो मृत्युसमन्वितः ॥ ७ ॥

को हि शक्तो भवं ज्ञातुं मद्‌विधः परमेश्वरम्।  
ऋते नारायणात् पुत्र शङ्खचक्रगदाधरात् ॥ ८ ॥

एष विद्वान् गुणश्रेष्ठो विष्णुः परमदुर्जयः।  
दिव्यचक्षुर्महातेजा वीक्षते योगचक्षुषा ॥ ९ ॥

रुद्रभक्त्या तु कृष्णेन जगद् व्याप्तं महात्मना।  
तं प्रसाद्य तदा देवं बदर्यां किल भारत ॥ १० ॥  
अर्थात् प्रियतरत्वं च सर्वलोकेषु वै तदा।  
प्राप्तवानेव राजेन्द्र सुवर्णाक्षान्महेश्वरात् ॥ ११ ॥

पूर्णं वर्षसहस्रं तु तप्तवानेष माधवः।  
प्रसाद्य वरदं देवं चराचरगुरुं शिवम् ॥ १२ ॥

युगे युगे तु कृष्णेन तोषितो वै महेश्वरः।  
भक्त्या परमया चैव प्रीतश्चैव महात्मनः ॥ १३ ॥

ऐश्वर्यं यादृशं तस्य जगद्योनेर्महात्मनः।  
तदयं दृष्टवान् साक्षात् पुत्रार्थे हरिरच्युतः ॥ १४ ॥

यस्मात् परतरं चैव नान्यं पश्यामि भारत।  
व्याख्यातुं देवदेवस्य शक्तो नामान्यशेषतः ॥ १५ ॥

एष शक्तो महाबाहुर्वक्तुं भगवतो गुणान्।  
विभूतिं चैव कार्त्स्न्येन सत्यां माहेश्वरीं नृप ॥ १६ ॥

एवमुक्त्वा तदा भीष्मो वासुदेवं महायशाः।  
भवमाहात्म्यसंयुक्तमिदमाह पितामहः ॥ १७ ॥

सुरासुरगुरो देव विष्णो त्वं वक्तुमर्हसि।  
शिवाय विश्वरूपाय यन्मां पृच्छद् युधिष्ठिरः ॥ १८ ॥

नाम्नां सहस्रं देवस्य तण्डिना ब्रह्मयोनिना।  
निवेदितं ब्रह्मलोके ब्रह्मणो यत् पुराभवत् ॥ १९ ॥  
द्वैपायनप्रभृतयस्तथा चेमे तपोधनाः ।  
ऋषयः सुव्रता दान्ताः शृण्वन्तु गदतस्तव ॥ २० ॥

ध्रुवाय नन्दिने होत्रे गोप्त्रे विश्वसृजेऽग्नये।  
महाभाग्यं विभोर्ब्रूहि मुण्डिनेऽथ कपर्दिने ॥ २१ ॥

न गतिः कर्मणां शक्या वेलुमीशस्य तत्त्वतः।  
हिरण्यगर्भप्रमुखा देवाः सेन्द्रा महर्षयः ॥ २२ ॥  
न विदुर्यस्य भवनमादित्याः सूक्ष्मदर्शिनः।  
स कथं नरमात्रेण शक्यो ज्ञातुं सतां गतिः ॥ २३ ॥

तस्याहमसुरघ्नस्य कांश्चिद् भगवतो गुणान्।  
भवतां कीर्तयिष्यामि व्रतेशाय यथातथम् ॥ २४ ॥

एवमुक्त्वा तु भगवान् गुणांस्तस्य महात्मनः।  
उपस्पृश्य शुचिर्भूत्वा कथयामास धीमतः ॥ २५ ॥

शुश्रूषध्वं ब्राह्मणेन्द्रास्त्वं च तात युधिष्ठिर।  
त्वं चापगेय नामानि शृणुष्वेह कपर्दिने ॥ २६ ॥

यदवाप्तं च मे पूर्वं साम्बहेतोः सुदुष्करम्।  
यथावद् भगवान् दृष्टो मया पूर्वं समाधिना ॥ २७ ॥

शम्बरे निहते पूर्वं रौक्मिणेयेन धीमता।  
अतीते द्वादशे वर्षे जाम्बवत्यब्रवीद्धि माम् ॥ २८ ॥  
प्रद्युम्नचारुदेष्णादीन् रुक्मिण्या वीक्ष्य पुत्रकान्।  
पुत्रार्थिनी मामुपेत्य वाक्यमाह युधिष्ठिर ॥ २९ ॥

शूरं बलवतां श्रेष्ठं कान्तरूपमकल्मषम्।  
आत्मतुल्यं मम सुतं प्रयच्छाच्युत माचिरम् ॥ ३० ॥

न हि तेऽप्राप्यमस्तीह त्रिषु लोकेषु किंचन।  
लोकान् सृजेस्त्वमपरानिच्छन् यदुकुलोद्वह ॥ ३१ ॥

त्वया द्वादशवर्षाणि व्रतीभूतेन शुष्यता।  
आराध्य पशुभर्तारं रुक्मिण्यां जनिताः सुताः ॥ ३२ ॥

चारुदेष्णः सुचारुश्च चारुवेशो यशोधरः।  
चारुश्रवाश्चारुयशाः प्रद्युम्नः शम्भुरेव च ॥ ३३ ॥  
यथा ते जनिताः पुत्रा रुक्मिण्यां चारुविक्रमाः।  
तथा ममापि तनयं प्रयच्छ मधुसूदन ॥ ३४ ॥

इत्येवं चोदितो देव्या तामवोचं सुमध्यमाम्।  
अनुजानीहि मां राज्ञि करिष्ये वचनं तव ॥ ३५ ॥

सा च मामब्रवीद् गच्छ शिवाय विजयाय च।  
ब्रह्मा शिवः काश्यपश्च नद्यो देवा मनोऽनुगाः ॥ ३६ ॥  
क्षेत्रौषध्यो यज्ञवाहाश्छन्दांस्यृषिगणाध्वराः ।  
समुद्रा दक्षिणास्तोभा ऋक्षाणि पितरो ग्रहाः ॥ ३७ ॥  
देवपत्न्यो देवकन्या देवमातर एव च।  
मन्वन्तराणि गावश्च चन्द्रमाः सविता हरिः ॥ ३८ ॥  
सावित्री ब्रह्मविद्या च ऋतवो वत्सरास्तथा।  
क्षणा लवा मुहूर्ताश्च निमेषा युगपर्ययाः ॥ ३९ ॥  
रक्षन्तु सर्वत्र गतं त्वां यादव सुखाय च।  
अरिष्टं गच्छ पन्थानमप्रमत्तो भवानघ ॥ ४० ॥

एवं कृतस्वस्त्ययनस्तयाहं  
ततोऽभ्यनुज्ञाय नरेन्द्रपुत्रीम् ।  
पितुः समीपं नरसत्तमस्य  
मातुश्च राज्ञश्च तथाऽऽहुकस्य ॥ ४१ ॥  
गत्वा समावेद्य यदब्रवीन्मां  
विद्याधरेन्द्रस्य सुता भृशार्ता ।  
तानभ्यनुज्ञाय तदातिदुःखाद्  
गदं तथैवातिबलं च रामम्।  
अथोचतुः प्रीतियुतौ तदानीं  
तपःसमृद्धिर्भवतोऽस्त्वविघ्नम् ॥ ४२ ॥

प्राप्यानुज्ञां गुरुजनादहं तार्क्ष्यमचिन्तयम् ।  
सोऽवहद्धिमवन्तं मां प्राप्य चैनं व्यसर्जयम् ॥ ४३ ॥

तत्राहमद्भुतान् भावानपश्यं गिरिसत्तमे ।  
क्षेत्रं च तपसां श्रेष्ठं पश्याम्यद्‌भुतमुत्तमम् ॥ ४४ ॥

दिव्यं वैयाघ्रपद्यस्य उपमन्योर्महात्मनः ।  
पूजितं देवगन्धर्वैर्ब्राह्म्या लक्ष्म्या समावृतम् ॥ ४५ ॥

धवककुभकदम्बनारिकेलैः  
कुरबककेतकजम्बुपाटलाभिः ।  
वटवरुणकवत्सनाभबिल्वैः  
सरलकपित्थप्रियालसालतालैः ॥ ४६ ॥  
बदरीकुन्दपुन्नागैरशोकाम्रातिमुक्तकैः ।  
मधूकैः कोविदारैश्च चम्पकैः पनसैस्तथा ॥ ४७ ॥  
वन्यैर्बहुविधैर्वृक्षैः फलपुष्पप्रदैर्युतम् ।  
पुष्पगुल्मलताकीर्णं कदलीषण्डशोभितम् ॥ ४८ ॥

नानाशकुनिसम्भोज्यैः फलैर्वृक्षैरलंकृतम् ।  
यथास्थानविनिक्षिप्तैर्भूषितं भस्मराशिभिः ॥ ४९ ॥

रुरुवानरशार्दूलसिंहद्वीपिसमाकुलम् ।  
कुरङ्गबर्हिणाकीर्णं मार्जारभुजगावृतम् ।  
पूगैश्च मृगजातीनां महिषर्क्षनिषेवितम् ॥ ५० ॥

सकृत्प्रभिन्नैश्च गजैर्विभूषितं  
प्रहृष्टनानाविधपक्षिसेवितम् ।  
सुपुष्पितैरम्बुधरप्रकाशै-  
र्महीरुहाणां च वनैर्विचित्रैः ॥ ५१ ॥

नानापुष्परजोमिश्रो गजदानाधिवासितः ।  
दिव्यस्त्रीगीतबहुलो मारुतोऽभिमुखो ववौ ॥ ५२ ॥

धारानिनादैर्विहगप्रणादैः  
शुभैस्तथा बृंहितैः कुञ्जराणाम् ।  
गीतैस्तथा किन्नराणामुदारैः  
शुभैः स्वनैः सामगानां च वीर ॥ ५३ ॥

अचिन्त्यं मनसाप्यन्यैः सरोभिः समलंकृतम्।  
विशालैश्चाग्निशरणैर्भूषितं कुसुमावृतैः ॥ ५४ ॥

विभूषितं पुण्यपवित्रतोयया  
सदा च जुष्टं नृप जह्नुकन्यया।  
विभूषितं धर्मभृतां वरिष्ठै-  
र्महात्मभिर्वह्निसमानकल्पैः ॥ ५५ ॥

वाय्वाहारैरम्बुपैर्जप्यनित्यैः  
सम्प्रक्षालैर्योगिभिर्ध्याननित्यैः ।  
धूमप्राशैरूष्मपैः क्षीरपैश्च  
संजुष्टं च ब्राह्मणेन्द्रैः समन्तात् ॥ ५६ ॥

गोचारिणोऽथाश्मकुट्‌टा दन्तोलूखलिकास्तथा ।  
मरीचिपाः फेनपाश्च तथैव मृगचारिणः ॥ ५७ ॥

अश्वत्थफलभक्षाश्च तथा ह्युदकशायिनः ।  
चीरचर्माम्बरधरास्तथा वल्कलधारिणः ॥ ५८ ॥

सुदुःखान् नियमांस्तांस्तान्‌ वहतः सुतपोधनान्।  
पश्यन् मुनीन् बहुविधान् प्रवेष्टुमुपचक्रमे ॥ ५९ ॥

सुपूजितं देवगणैर्महात्मभिः  
शिवादिभिर्भारत पुण्यकर्मभिः ।  
रराज तच्चाश्रममण्डलं सदा  
दिवीव राजन् शशिमण्डलं यथा ॥ ६० ॥

क्रीडन्ति सर्पैर्नकुला मृगैर्व्याघ्राश्च मित्रवत्।  
प्रभावाद् दीप्ततपसां सैनिकर्षान्महात्मनाम् ॥ ६१ ॥

तत्राश्रमपदे श्रेष्ठे सर्वभूतमनोरमे ।  
सेविते द्विजशार्दूलैर्वेदवेदाङ्गपारगैः ॥ ६२ ॥  
नानानियमविख्यातैर्ऋषिभिः सुमहात्मभिः ।  
प्रविशन्नेव चापश्यं जटाचीरधरं प्रभुम् ॥ ६३ ॥  
तेजसा तपसा चैव दीप्यमानं यथानलम्।  
शिष्यैरनुगतं शान्तं युवानं ब्राह्मणर्षभम् ॥ ६४ ॥

शिरसा वन्दमानं मामुपमन्युरभाषत ॥ ६५ ॥  
स्वागतं पुण्डरीकाक्ष सफलानि तपांसि नः।  
यः पूज्यः पूजयसि मां द्रष्टव्यो द्रष्टुमिच्छसि ॥ ६६ ॥

तमहं प्राञ्जलिर्भूत्वा मृगपक्षिष्वथाग्निषु ।  
धर्मे च शिष्यवर्गे च समपृच्छमनामयम् ॥ ६७ ॥

ततो मां भगवानाह साम्ना परमवल्गुना।  
लप्स्यसे तनयं कृष्ण आत्मतुल्यमसंशयम् ॥ ६८ ॥

तपः सुमहदास्थाय तोषयेशानमीश्वरम् ।  
इह देवः सपत्नीकः समाक्रीडत्यधोक्षज ॥ ६९ ॥

इहैनं दैवतश्रेष्ठं देवाः सर्षिगणाः पुरा।  
तपसा ब्रह्मचर्येण सत्येन च दमेन च ॥ ७० ॥  
तोषयित्वा शुभान् कामान् प्राप्तवन्तो जनार्दन।

तेजसां तपसां चैव निधिः स भगवानिह ॥ ७१ ॥  
शुभाशुभान्वितान् भावान्‌ विसृजन्‌ संक्षिपन्नपि।  
आस्ते देव्या सदाचिन्त्यो यं प्रार्थयसि शत्रुहन् ॥ ७२ ॥

हिरण्यकशिपुर्योऽभूद् दानवो मेरुकम्पनः ।  
तेन सर्वामरैश्वर्यं शर्वात् प्राप्तं समार्बुदम् ॥ ७३ ॥

तस्यैव पुत्रप्रवरो मन्दारो नाम विश्रुतः।  
महादेववराच्छक्रं वर्षार्बुदमयोधयत् ॥ ७४ ॥

विष्णोश्चक्रं च तद् घोरं वज्रमाखण्डलस्य च।  
शीर्णं पुराभवत् तात ग्रहस्याङ्गेषु केशव ॥ ७५ ॥

यत् तद् भगवता पूर्वं दत्तं चक्रं तवानघ।  
जलान्तरचरं हत्वा दैत्यं च बलगर्वितम् ॥ ७६ ॥  
उत्पादितं वृषाङ्केन दीप्तज्वलनसंनिभम् ।  
दत्तं भगवता तुभ्यं दुर्धर्षं तेजसाद्भुतम् ॥ ७७ ॥

न शक्यं द्रष्टुमन्येन वर्जयित्वा पिनाकिनम्।  
सुदर्शनं भवत्येवं भवेनोक्तं तदा तु तत् ॥ ७८ ॥  
सुदर्शनं तदा तस्य लोके नाम प्रतिष्ठितम्।  
तज्जीर्णमभवत् तात ग्रहस्याङ्गेषु केशव ॥ ७९ ॥

ग्रहस्यातिबलस्याङ्गे वरदत्तस्य धीमतः ।  
न शस्त्राणि वहन्त्यङ्गे चक्रवज्रशतान्यपि ॥ ८० ॥

अर्द्यमानाश्च विबुधा ग्रहेण सुबलीयसा।  
शिवदत्तवरान् जघ्नुरसुरेन्द्रान् सुरा भृशम् ॥ ८१ ॥

तुष्टो विद्युत्प्रभस्यापि त्रिलोकेश्वरतां ददौ।  
शतं वर्षसहस्राणां सर्वलोकेश्वरोऽभवत् ॥ ८२ ॥

ममैवानुचरो नित्यं भवितासीति चाब्रवीत्।  
तथा पुत्रसहस्राणामयुतं च ददौ प्रभुः ॥ ८३ ॥

कुशद्वीपं च स ददौ राज्येन भगवानजः।  
तथा शतमुखो नाम धात्रा सृष्टो महासुरः ॥ ८४ ॥  
येन वर्षशतं साग्रमात्ममांसैर्हुतोऽनलः ।

तं प्राह भगवांस्तुष्टः किं करोमीति शंकरः ॥ ८५ ॥  
तं वै शतमुखः प्राह योगो भवतु मेऽद्‌भुतः।  
बलं च दैवतश्रेष्ठ शाश्वतं सम्प्रयच्छ मे ॥ ८६ ॥

तथेति भगवानाह तस्य तद् वचनं प्रभुः।  
स्वायम्भुवः क्रतुश्चापि पुत्रार्थमभवत् पुरा ॥ ८७ ॥  
आविश्य योगेनात्मानं त्रीणि वर्षशतान्यपि।  
तस्य चोपददौ पुत्रान् सहस्रं क्रतुसम्मितान् ॥ ८८ ॥

योगेश्वरं देवगीतं वेत्थ कृष्ण न संशयः।  
याज्ञवल्क्य इति ख्यात ऋषिः परमधार्मिकः ॥ ८९ ॥  
आराध्य स महादेवं प्राप्तवानतुलं यशः।

वेदव्यासश्च योगात्मा पराशरसुतो मुनिः ॥ ९० ॥  
सोऽपि शङ्करमाराध्य प्राप्तवानतुलं यशः।

बालखिल्या मघवता ह्यवज्ञाताः पुरा किल ॥ ९१ ॥  
तैः क्रुद्धैर्भगवान् रुद्रस्तपसा तोषितो ह्यभूत्।

तांश्चापि दैवतश्रेष्ठः प्राह प्रीतो जगत्पतिः ॥ ९२ ॥  
सुपर्णं सोमहर्तारं तपसोत्पादयिष्यथ ।

महादेवस्य रोषाच्च आपो नष्टाः पुराभवन् ॥ ९३ ॥  
ताश्च सप्तकपालेन देवैरन्याः प्रवर्तिताः।  
ततः पानीयमभवत् प्रसन्ने त्र्यम्बके भुवि ॥ ९४ ॥

अत्रेर्भार्यापि भर्तारं संत्यज्य ब्रह्मवादिनी।  
नाहं तस्य मुनेर्भूयो वशगा स्यां कथंचन ॥ ९५ ॥  
इत्युक्त्वा सा महादेवमगच्छच्छरणं किल।

निराहारा भयादत्रेस्त्रीणि वर्षशतान्यपि ॥ ९६ ॥  
अशेत मुसलेष्वेव प्रसादार्थं भवस्य सा।

तामब्रवीद्धसन् देवो भविता वै सुतस्तव ॥ ९७ ॥  
विना भर्त्रा च रुद्रेण भविष्यति न संशयः।  
वंशे तवैव नाम्ना तु ख्यातिं यास्यति चेप्सिताम् ॥ ९८ ॥

विकर्णश्च महादेवं तथा भक्तसुखावहम्।  
प्रसाद्य भगवान् सिद्धिं प्राप्तवान् मधुसूदन ॥ ९९ ॥

शाकल्यः संशितात्मा वै नववर्षशतान्यपि।  
आराधयामास भवं मनोयज्ञेन केशव ॥ १०० ॥

तं चाह भगवांस्तुष्टो ग्रन्थकारो भविष्यसि।  
वत्साक्षया च ते कीर्तिस्त्रैलोक्ये वै भविष्यति ॥ १०१ ॥

अक्षयं च कुलं तेऽस्तु महर्षिभिरलंकृतम्।  
भविष्यति द्विजश्रेष्ठः सूत्रकर्ता सुतस्तव ॥ १०२ ॥

सावर्णिश्चापि विख्यात ऋषिरासीत्‌ कृते युगे।  
इह तेन तपस्तप्तं षष्टिवर्षशतान्यथ ॥ १०३ ॥

तमाह भगवान् रुद्रः साक्षात्‌ तुष्टोऽस्मि तेऽनघ।  
ग्रन्थकृल्लोकविख्यातो भवितास्यजरामरः ॥ १०४ ॥

शक्रेण तु पुरा देवो वाराणस्यां जनार्दन।  
आराधितोऽभूद् भक्तेन दिग्वासा भस्मगुण्ठितः ॥ १०५ ॥  
आराध्य स महादेवं देवराजमवाप्तवान्।

नारदेन तु भक्त्यासौ भव आराधितः पुरा ॥ १०६ ॥  
तस्य तुष्टो महादेवो जगौ देवगुरुर्गुरुः।  
तेजसा तपसा कीर्त्या त्वत्समो न भविष्यति ॥ १०७ ॥  
गीतेन वादितव्येन नित्यं मामनुयास्यसि।

मयापि च यथा दृष्टो देवदेवः पुरा विभो ॥ १०८ ॥  
साक्षात् पशुपतिस्तात तच्चापि शृणु माधव।

यदर्थं च मया देवः प्रयतेन तथा विभो ॥ १०९ ॥  
प्रबोधितो महातेजास्तं चापि शृणु विस्तरम्।

यदवाप्तं च मे पूर्वं देवदेवान्महेश्वरात् ॥ ११० ॥  
तत् सर्वं निखिलेनाद्य कथयिष्यामि तेऽनघ।

पुरा कृतयुगे तात ऋषिरासीन्महायशाः ॥ १११ ॥  
व्याघ्रपाद इति खातो वेदवेदाङ्गपारगः।

तस्याहमभवं पुत्रो धौम्यश्चापि ममानुजः ॥ ११२ ॥  
कस्यचित् त्वथ कालस्य धौम्येन सह माधव।  
आगच्छमाश्रमं क्रडिन्‌ मुनीनां भावितात्मनाम् ॥ ११३ ॥

तत्रापि च मया दृष्टा दुह्यमाना पयस्विनी।  
लक्षितं च मया क्षीरं स्वादुतो ह्यमृतोपमम् ॥ ११४ ॥

ततोऽहमब्रुवं बाल्याज्जननीमात्मनस्तथा ।  
क्षीरोदनसमायुक्तं भोजनं हि प्रयच्छ मे ॥ ११५ ॥

अभावाच्चैव दुग्धस्य दुःखिता जननी तदा।  
ततः पिष्टं समालोड््‌य तोयेन सह माधव ॥ ११६ ॥  
आवयोः क्षीरमित्येव पानार्थं समुपानयत्।

अथ गव्यं पयस्तात कदाचित् प्राशितं मया ॥ ११७ ॥  
पित्राहं यज्ञकाले हि नीतो ज्ञातिकुलं महत्।  
तत्र सा क्षरते देवी दिव्या गौः सुरनन्दिनी ॥ ११८ ॥

तस्याहं तत् पयः पीत्वा रसेन ह्यमृतोपमम्।  
ज्ञात्वा क्षीरगुणांश्चैव उपलभ्य हि सम्भवम् ॥ ११९ ॥

स च पिष्टरसस्तात न मे प्रीतिमुपावहत्।  
ततोऽहमब्रुवं बाल्याज्जननीमात्मनस्तदा ॥ १२० ॥

नेदं क्षीरोदनं मातर्यत् त्वं मे दत्तवत्यसि।  
ततो मामब्रवीन्माता दुःखशोकसमन्विता ॥ १२१ ॥  
पुत्रस्नेहात् परिष्वज्य मूर्ध्नि चाघ्राय माधव।  
कुतः क्षीरोदनं वत्स मुनीनां भावितात्मनाम् ॥ १२२ ॥  
वने निवसतां नित्यं कन्दमूलफलाशिनाम्।

आस्थितानां नदीं दिव्यां वालखिल्यैर्निषेविताम् ॥ १२३ ॥  
कुतः क्षीरं वनस्थानां मुनीनां गिरिवासिनाम्।

पावनानां वनाशानां वनाश्रमनिवासिनाम् ॥ १२४ ॥  
ग्राम्याहारनिवृत्तानामारण्यफलभोजिनाम् ।

नास्ति पुत्र पयोऽरण्ये सुरभीगोत्रवर्जिते ॥ १२५ ॥  
नदीगह्वरशैलेषु तीर्थेषु विविधेषु च।  
तपसा जप्यनित्यानां शिवो नः परमा गतिः ॥ १२६ ॥

अप्रसाद्य विरूपाक्षं वरदं स्थाणुमव्ययम्।  
कुतः क्षीरोदनं वत्स सुखानि वसनानि च ॥ १२७ ॥

तं प्रपद्य सदा वत्स सर्वभावेन शङ्करम्।  
तत्प्रसादाच्च कामेभ्यः फलं प्राप्स्यसि पुत्रक ॥ १२८ ॥

जनन्यास्तद् वचः श्रुत्वा तदाप्रभृति शत्रुहन्।  
प्राञ्जलिः प्रणतो भूत्वा इदमम्बामचोदयम् ॥ १२९ ॥

कोऽयमम्ब महादेवः स कथं च प्रसीदति।  
कुत्र वा वसते देवो द्रष्टव्यो वा कथञ्चन ॥ १३० ॥

तुष्यते वा कथं शर्वो रूपं तस्य च कीदृशम्।  
कथं ज्ञेयः प्रसन्नो वा दर्शयेज्जननि मम ॥ १३१ ॥

एवमुक्ता तदा कृष्ण माता मे सुतवत्सला।  
मूर्धन्याघ्राय गोविन्द सबाष्पाकुललोचना ॥ १३२ ॥  
प्रमार्जन्ती च गात्राणि मम वै मधुसूदन।  
दैन्यमालम्ब्य जननी इदमाह सुरोत्तम ॥ १३३ ॥

दुर्विज्ञेयो महादेवो दुराधारो दुरन्तकः।  
दुराबाधश्च दुर्ग्राह्यो दुर्दृश्यो ह्यकृतात्मभिः ॥ १३४ ॥

यस्य रूपाण्यनेकानि प्रवदन्ति मनीषिणः।  
स्थानानि च विचित्राणि प्रसादाश्चाप्यनेकशः ॥ १३५ ॥

को हि तत्त्वेन तद् वेद ईशस्य चरितं शुभम्।  
कृतवान् यानि रूपाणि देवदेवः पुरा किल।  
क्रीडते च तथा शर्वः प्रसीदति यथा च वै॥१३६॥

हृदिस्थः सर्वभूतानां विश्वरूपो महेश्वरः।  
भक्तानामनुकम्पार्थं दर्शनं च यथाश्रुतम् ॥ १३७ ॥  
मुनीनां ब्रुवतां दिव्यमीशानचरितं शुभम्।

कृतवान् यानि रूपाणि कथितानि दिवौकसैः ॥ १३८ ॥  
अनुग्रहर्थं विप्राणां शृणु वत्स समासतः।  
तानि ते कीर्तयिष्यामि यन्मां त्वं परिपृच्छसि ॥ १३९ ॥

ब्रह्मविष्णुसुरेन्द्राणां रुद्रादित्याश्विनामपि ।  
विश्वेषामपि देवानां वपुर्धारयते भवः ॥ १४० ॥

नराणां देवनारीणां तथा प्रेतपिशाचयोः।  
किरातशबराणां च जलजानामनेकशः ॥ १४१ ॥  
करोति भगवान् रूपमाटव्यशबराण्यपि ।

कूर्मो मत्स्यस्तथा शड्खः प्रवालाङ्कुरभूषणः ॥ १४२ ॥  
यक्षराक्षससर्पाणां दैत्यदानवयोरपि ।  
वपुर्धारयते देवो भूयश्च विलवासिनाम् ॥ १४३ ॥

व्याघ्रसिंहमृगाणां च तरक्ष्वृक्षपतत्रिणाम् ।  
उलूकश्वशृगालानां रूपाणि कुरुतेऽपि च ॥ १४४ ॥

हंसकाकमयूराणां कृकलासकसारसाम् ।  
रूपाणि च बलाकानां गृध्रचक्राङ्गयोरपि ॥ १४५ ॥  
करोति वा स रूपाणि धारयत्यपि पर्वतम्।  
गोरूपं च महादेवो हस्त्यश्वोष्ट्रखराकृतिः ॥ १४६ ॥

छागशार्दूलरूपश्च अनेकमृगरूपधृक् ।  
अण्डजानां च दिव्यानां वपुर्धारयते भवः ॥ १४७ ॥

दण्डी छत्री च कुण्डी च द्विजानां धारणस्तथा।  
षण्मुखो वै बहुमुखस्त्रिनेत्रो बहुशीर्षकः ॥ १४८ ॥

अनेककटिपादश्च अनेकोदरवक्त्रधृक् ।  
अनेकपाणिपार्श्वश्च अनेकगणसंवृतः ॥ १४९ ॥

ऋषिगन्धर्वरूपश्च सिद्धचारणरूपधृक् ।  
भस्मपाण्डुरगात्रश्च चन्द्रार्धकृतभूषणः ॥ १५० ॥

अनेकरावसंघुष्टश्चानेकस्तुतिसंस्कृतः ।  
सर्वभूतान्तकः सर्वः सर्वलोकप्रतिष्ठितः ॥ १५१ ॥

सर्वलोकान्तरात्मा च सर्वगः सर्ववाद्यपि।  
सर्वत्र भगवान् ज्ञेयो हृदिस्थः सर्वदेहिनाम् ॥ १५२ ॥

यो हि यं कामयेत् कामं यस्मिन्नर्थेऽर्च्यते पुनः।  
तत् सर्वं वेत्ति देवेशस्तं प्रपद्य यदीच्छसि ॥ १५३ ॥

नन्दते कुप्यते चापि तथा हुंकारयत्यपि।  
चक्री शूली गदापाणिर्मुसली खड्गपट्टिशी ॥ १५४ ॥

भूधरो नागमौञ्जी च नागकुण्डलकुण्डली।  
नागयज्ञोपवीती च नागचर्मोत्तरच्छदः ॥ १५५ ॥

हसते गायते चैव नृत्यते च मनोहरम्।  
वादयत्यपि वाद्यानि विचित्राणि गणैर्युतः ॥ १५६ ॥

वल्गते जृम्भते चैव रुदते रोदयत्यपि।  
उन्मत्तमत्तरूपं च भाषते चापि सुस्वरः ॥ १५७ ॥

अतीव हसते रौद्रस्त्रासयन् नयनैर्जनम्।  
जागर्ति चैव स्वपिति जृम्भते च यथासुखम् ॥ १५८ ॥

जपते जप्यते चैव तपते तप्यते पुनः।  
ददाति प्रतिगृह्णाति युञ्जते ध्यायतेऽपि च ॥ १५९ ॥

वेदीमध्ये तथा यूपे गोष्ठमध्ये हुताशने।  
दृश्यते दृश्यते चापि बालो वृद्धो युवा तथा ॥ १६० ॥

क्रीडते ऋषिकन्याभिर्ऋषिपत्नीभिरेव च ।  
ऊर्ध्वकेशो महाशेफो नग्नो विकृतलोचनः ॥ १६१ ॥

गौरः श्यामस्तथा कृष्णः पाण्डुरो धूमलोहितः।  
विकृताक्षो विशालाक्षो दिग्वासाः सर्ववासकः ॥ १६२ ॥

अरूपस्याद्यरूपस्य अतिरूपाद्यरूपिणः ।  
अनाद्यन्तमजस्यान्तं वेत्स्यते कोऽस्य तत्त्वतः ॥ १६३ ॥

हृदि प्राणो मनो जीवो योगात्मा योगसंज्ञितः।  
ध्यानं तत्परमात्मा च भावग्राह्यो महेश्वरः ॥ १६४ ॥

वादको गायनश्चैव सहस्रशतलोचनः ।  
एकवक्त्रो द्विवक्त्रश्च त्रिवक्त्रोऽनेकवक्त्रकः ॥ १६५ ॥

तद्भक्तस्तद््‌गतो नित्यं तन्निष्ठस्तत्परायणः ।  
भज पुत्र महादेवं ततः प्राप्स्यसि चेप्सितम् ॥ १६६ ॥

जनन्यास्तद् वचः श्रुत्वा तदाप्रभृति शत्रुहन्।  
मम भक्तिर्महादेवे नैष्ठिकी समपद्यत ॥ १६७ ॥

ततोऽहं तप आस्थाय तोषयामास शङ्करम्।  
एकं वर्षसहस्रं तु वामाङ््‌गुष्ठाग्रविष्ठितः ॥ १६८ ॥

एकं वर्षशतं चैव फलाहारस्ततोऽभवम्।  
द्वितीयं शीर्णपर्णाशी तृतीयं चाम्बुभोजनः ॥ १६९ ॥

शतानि सप्त चैवाहं वायुभक्षस्तदाभवम्।  
एकं वर्षसहस्रं तु दिव्यमाराधितो मया ॥ १७० ॥

ततस्तुष्टो महादेवः सर्वलोकेश्वरः प्रभुः।  
एकभक्त इति ज्ञात्वा जिज्ञासां कुरुते तदा ॥ १७१ ॥

शक्ररूपं स कृत्वा तु सर्वैर्देवगणैर्वृतः।  
सहस्राक्षस्तदा भूत्वा वज्रपाणिर्महायशाः ॥ १७२ ॥

सुधावदातं रक्ताक्षं स्तब्धकर्णं मदोत्कटम्।  
आवेष्टितकरं घोरं चतुर्दंष्ट्रं महागजम् ॥ १७३ ॥  
समास्थितः स भगवान् दीप्यमानः स्वतेजसा।  
आजगाम किरीटी तु हारकेयूरभूषितः ॥ १७४ ॥

पाण्डुरेणातपत्रेण ध्रियमाणेन मूर्धनि ।  
सेव्यमानोऽप्सरोभिश्च दिव्यगन्धर्वनादितैः ॥ १७५ ॥

ततो मामाह देवेन्द्रस्तुष्टस्तेऽहं द्विजोत्तम।  
वरं वृणीष्व मत्तस्त्वं यत् ते मनसि वर्तते ॥ १७६ ॥  
शक्रस्य तु वचः श्रुत्वा नाहं प्रीतमनाभवम्।  
अब्रुवंश्च तदा हृष्टो देवराजमिदं वचः ॥ १७७ ॥

नाहं त्वत्तो वरं काङ्क्षे नान्यस्मादपि दैवतात्।  
महादेवादृते सौम्य सत्यमेतद् ब्रवीमि ते ॥ १७८ ॥

सत्यं सत्यं हि नः शक्र वाक्यमेतत्‌ सुनिश्चितम्।  
न यन्महेश्वरं मुक्त्वा कथान्या मम रोचते ॥ १७९ ॥

पशुपतिवचनाद् भवामि सद्यः  
कृमिरथवा तरुरप्यनेकशाखः ।  
अपशुपतिवरप्रसादजा मे  
त्रिभुवनराज्यविभूतिरप्यनिष्टा ॥ १८० ॥

जन्म श्वपाकमध्येऽपि  
मेऽस्तु हरचरणवन्दनरतस्य ।  
मा वानीश्वरभक्तो  
भवानि भवनेऽपि शक्रस्य ॥ १८१ ॥

वाय्वम्बुभुजोऽपि सतो  
नरस्य दुःखक्षयः कुतस्तस्य ।  
भवति हि सुरासुरगुरौ  
यस्य न विश्वेश्वरे भक्तिः ॥ १८२ ॥

अलमन्याभिस्तेषां  
कथाभिरप्यन्यधर्मयुक्ताभिः ।  
येषां न क्षणमपि रुचितो  
हरचरणस्मरणविच्छेदः ॥ १८३ ॥

हरचरणनिरतमतिना  
भवितव्यमनार्जवं युगं प्राप्य ।  
संसारभयं न भवति  
हरभक्तिरसायनं पीत्वा ॥ १८४ ॥

दिवसं दिवसार्धं वा मुहूर्तं वा क्षणं लवम्।  
न ह्यलब्धप्रसादस्य भक्तिर्भवति शङ्करे ॥ १८५ ॥

अपि कीटः पतङ्गो वा भवेयं शङ्कराज्ञया।  
न तु शक्र त्वया दत्तं त्रैलोक्यमपि कामये ॥ १८६ ॥  
श्वापि महेश्वरवचनाद्  
भवामि स हि नः परः कामः।  
त्रिदशगणराज्यमपि खलु  
नेच्छाम्यमहेश्वराज्ञप्तम् ॥ १८७ ॥

न नाकपृष्ठं न च देवराज्यं  
न ब्रह्मलोकं न च निष्कलत्वम्।  
न सर्वकामानखिलान् वृणोमि  
हरस्य दासत्वमहं वृणोमि ॥ १८८ ॥

यावच्छशाङ्कधवलामलबद्धमौलि-  
र्न प्रीयते पशुपतिर्भगवान् ममेशः।  
तावज्जरामरणजन्मशताभिघातै-  
र्दुःखानि देहविहितानि समुद्वहामि ॥ १८९ ॥

दिवसकरशशाङ्कवह्निदीप्तं  
त्रिभुवनसारमसारमाद्यमेकम् ।  
अजरममरमप्रसाद्य रुद्रं  
जगति पुमानिह को लभेत शान्तिम् ॥ १९० ॥

यदि नाम जन्म भूयो  
भवति मदीयैः पुनर्दोषैः ।  
तस्मिंस्तस्मिञ्जन्मनि  
भवे भवेन्मेऽक्षया भक्तिः ॥ १९१ ॥

कः पुनर्भवने हेतुरीशे कारणकारणे।  
येन शर्वादृतेऽन्यस्मात् प्रसादं नाभिकाङ्क्षसि ॥ १९२ ॥

सदसद् व्यक्तमव्यक्तं यमाहुर्ब्रह्मवादिनः ।  
नित्यमेकमनेकं च वरं तस्माद् वृणीमहे ॥ १९३ ॥

अनादिमध्यपर्यन्तं ज्ञानैश्वर्यमचिन्तितम् ।  
आत्मानं परमं यस्माद् वरं तस्माद् वृणीमहे ॥ १९४ ॥

ऐश्वर्यं सकलं यस्मादनुत्पादितमव्ययम् ।  
अबीजाद् बीजसम्भूतं वरं तस्माद् वृणीमहे ॥ १९५ ॥

तमसः परमं ज्योतिस्तपस्तद्‌वृत्तिनां परम्।  
यं ज्ञात्वा नानुशोचन्ति वरं तस्माद् वृणीमहे ॥ १९६ ॥

भूतभावनभावज्ञं सर्वभूताभिभावनम् ।  
सर्वगं सर्वदं देवं पूजयामि पुरन्दर ॥ १९७ ॥

हेतुवादैर्विनिर्मुक्तं सांख्ययोगार्थदं परम् ।  
यमुपासन्ति तत्त्वज्ञा वरं तस्माद् वृणीमहे ॥ १९८ ॥

मघवन् मघवात्मानं यं वदन्ति सुरेश्वरम्।  
सर्वभूतगुरुं देवं वरं तस्माद् वृणीमहे ॥ १९९ ॥

यः पूर्वमसृजद् देवं ब्रह्माणं लोकभावनम्।  
अण्डमाकाशमापूर्य वरं तस्माद् वृणीमहे ॥ २०० ॥

अग्निरापोऽनिलः पृथ्वी खं बुद्धिश्च मनो महान्।  
स्रष्टा चैषां भवेद् योऽन्यो ब्रूहि कः परमेश्वरात् ॥ २०१ ॥

मनो मतिरहंकारस्तन्मात्राणीन्द्रियाणि च ।  
ब्रूहि चैषां भवेच्छक्र कोऽन्योऽस्ति परमं शिवात् ॥ २०२ ॥

स्रष्टारं भुवनस्येह वदन्तीह पितामहम्।  
आराध्य स तु देवेशमश्नुते महतीं श्रियम् ॥ २०३ ॥

भगवत्युत्तमैश्वर्यं ब्रह्मविष्णुपुरोगमम् ।  
विद्यते वै महादेवाद् ब्रूहि कः परमेश्वरात् ॥ २०४ ॥

दैत्यदानवमुख्यानामाधिपत्यारिमर्दनात् ।  
कोऽन्यः शक्नोति देवेशाद् दितेः सम्पादितुं सुतान् ॥ २०५ ॥

दिक्‌कालसूर्यतेजांसि ग्रहवाय्विन्दुतारकाः ।  
विद्धि त्वेते महादेवाद् ब्रूहि कः परमेश्वरात् ॥ २०६ ॥

अथोत्पत्तिविनाशे वा यज्ञस्य त्रिपुरस्य वा।  
दैत्यदानवमुख्यानामाधिपत्यारिमर्दनः ॥ २०७ ॥

किं चात्र बहुभिः सूक्तैर्हेतुवादैः पुरंदर।  
सहस्रनयनं दृष्ट्वा त्वामेव सुरसत्तम ॥ २०८ ॥  
पूजितं सिद्धगन्धर्वैर्देवैश्च ऋषिभिस्तथा ।  
देवदेवप्रसादेन तत् सर्वं कुशिकोत्तम ॥ २०९ ॥

अव्यक्तमुक्तकेशाय सर्वगस्येदमात्मकम् ।  
चेतनाचेतनाद्येषु शक्र विद्धि महेश्वरात् ॥ २१० ॥

भुवाद्येषु महान्तेषु लोकालोकान्तरेषु च।  
द्वीपस्थानेषु मेरोश्च विभवेष्वन्तरेषु च ॥ २११ ॥  
भगवन् मघवन् देवं वदन्ते तत्त्वदर्शिनः।

यदि देवाः सुराः शक्र पश्यन्त्यन्यां भवाद्‌ गतिम् ॥ २१२ ॥  
किं न गच्छन्ति शरणं मर्दिताश्चासुरैः सुराः।

अभिघातेषु देवानां सयक्षोरगरक्षसाम् ॥ २१३ ॥  
परस्परविनाशेषु स्वस्थानैश्वर्यदो भवः ।

अन्धकस्याथ शुक्रस्य दुन्दुभेर्महिषस्य च ॥ २१४ ॥  
यक्षेन्द्रबलरक्षःसु निवातकवचेषु च ।  
वरदानावघाताय ब्रूहि कोऽन्यो महेश्वरात् ॥ २१५ ॥

सुरासुरगुरोर्वक्त्रे कस्य रेतः पुरा हुतम्।  
कस्य वान्यस्य रेतस्तद् येन हैमो गिरिः कृतः ॥ २१६ ॥

दिग्वासाः कीर्त्यते कोऽन्यो लोके कश्चोर्ध्वरेतसः।  
कस्य चार्धे स्थिता कान्ता अनङ्गः केन निर्जितः ॥ २१७ ॥

ब्रूहीन्द्र परमं स्थानं कस्य देवैः प्रशस्यते।

श्मशाने कस्य क्रीडार्थं नृत्ते वा कोऽभिभाष्यते ॥ २१८ ॥

कस्यैश्वर्यं समानं च भूतैः को वापि क्रीडते।  
कस्य तुल्यबला देव गणाश्चैश्वर्यदर्पिताः ॥ २१९ ॥

घुष्यते ह्यचलं स्थानं कस्य त्रैलोक्यपूजितम्।  
वर्षते तपते कोऽन्यो ज्वलते तेजसा च कः ॥ २२० ॥

कस्मादोषधिसम्पत्तिः को वा धारयते वसु।  
प्रकामं क्रीडते को वा त्रैलोक्ये सचराचरे ॥ २२१ ॥

ज्ञानसिद्धिक्रियायोगैः सेव्यमानश्च योगिभिः ।  
ऋषिगन्धर्वसिद्धैश्च विहितं कारणं परम् ॥ २२२ ॥

कर्मयज्ञक्रियायोगैः सेव्यमानः सुरासुरैः ।  
नित्यं कर्मफलैर्हीनं तमहं कारणं वदे ॥ २२३ ॥

स्थूलं सूक्ष्ममनौपम्यमग्राह्यं गुणगोचरम् ।  
गुणहीनं गुणाध्यक्षं परं माहेश्वरं पदम् ॥ २२४ ॥

विश्वेशं कारणगुरुं लोकालोकान्तकारणम् ।  
भूताभूतभविष्यच्च जनकं सर्वकारणम् ॥ २२५ ॥  
अक्षरक्षरमव्यक्तं विद्याविद्ये कृताकृते ।  
धर्माधर्मौ यतः शक्र तमहं कारणं ब्रुवे ॥ २२६ ॥

प्रत्यक्षमिह देवेन्द्र पश्य लिङ्गं भगाङ्कितम्।  
देवदेवेन रुद्रेण सृष्टिसंहारहेतुना ॥ २२७ ॥

मात्रा पूर्वं ममाख्यातं कारणं लोकलक्षणम्।  
नास्ति चेशात् परं शक्र तं प्रपद्य यदीच्छसि ॥ २२८ ॥

प्रत्यक्षं ननु ते सुरेश विदितं संयोगलिङ्गोद्भवं  
त्रैलोक्यं सविकारनिर्गुण गणं ब्रह्मादिरेतोद्भवम्।  
यद्ब्रह्मेन्द्रहुताशविष्णुसहिता देवाश्च दैत्येश्वरा  
नान्यत् कामसहस्रकल्पितधियः शंसन्ति ईशात् परम्।  
तं देवं सचराचरस्य जगतो व्याख्यातवेद्योत्तमं  
कामार्थी वरयामि संयतमना मोक्षाय सद्यः शिवम् ॥ २२९ ॥

हेतुभिर्वा किमन्यैस्तैरीशः कारणकारणम् ।  
न शुश्रुम यदन्यस्य लिङ्गमभ्यर्चितं सुरैः ॥ २३० ॥

कस्यान्यस्य सुरैः सर्वैर्लिङ्गं मुक्त्वा महेश्वरम्।  
अर्च्यतेऽर्चितपूर्वं वा ब्रूहि यद्यस्ति ते श्रुतिः ॥ २३१ ॥

यस्य ब्रह्मा च विष्णुश्च त्वं चापि सह देवतैः।  
अर्चयध्वं सदा लिङ्गं तस्मात् श्रेष्ठतमो हि सः ॥ २३२ ॥

न पद्माङ्का न चक्राङ्का न वज्राङ्का यतः प्रजाः।  
लिङ्गाङ्का च भगाङ्का च तस्मान्माहेश्वरी प्रजा ॥ २३३ ॥

देव्याः कारणरूपभावजनिताः  
सर्वा भगाङ्काः स्त्रियो  
लिंगेनापि हरस्य सर्वपुरुषाः  
प्रत्यक्षचिह्नीकृताः ।  
योऽन्यत्कारणमीश्वरात् प्रवदते  
देव्या च यन्नाङ्कितं  
त्रैलोक्ये सचराचरे स तु पुमान्  
बाह्यो भवेद् दुर्मतिः ॥ २३४ ॥

पुंल्लिङ्गं सर्वमीशानं स्त्रीलिङ्गं विद्धि चाप्युमाम्।  
द्वाभ्यां तनुभ्यां व्याप्तं हि चराचरमिदं जगत् ॥ २३५ ॥

(दिवसकरशशाङ्कवह्निनेत्रं  
त्रिभुवनसारमपारमीशमाद्यम् ।  
अजरममरमप्रसाद्य रुद्रं  
जगति पुमानिह को लभेत शान्तिम्॥)

तस्माद् वरमहं काङ्क्षे निधनं वापि कौशिक।  
गच्छ वा तिष्ठ वा शक्र यथेष्टं बलसूदन ॥ २३६ ॥

काममेष वरो मेऽस्तु शापो वाथ महेश्वरात्।  
न चान्यां देवतां काङ्क्षे सर्वकामफलामपि ॥ २३७ ॥

एवमुक्त्वा तु देवेन्द्रं दुःखादाकुलितेन्द्रियः।  
न प्रसीदति मे देवः किमेतदिति चिन्तयन् ॥ २३८ ॥

अथापश्यं क्षणेनैव तमेवैरावतं पुनः।  
हंसकुन्देन्दुसदृशं मृणालरजतप्रभम् ॥ २३९ ॥  
वृषरूपधरं साक्षात् क्षीरोदमिव सागरम्।  
कृष्णपुच्छं महाकायं मधुपिङ्गललोचनम् ॥ २४० ॥

वज्रसारमयैः शृङ्गैर्निष्टप्तकनकप्रभैः ।  
सुतीक्ष्णैर्मृदुरक्ताग्रैरुत्किरन्तमिवावनिम् ॥ २४१ ॥

जाम्बूनदेन दाम्ना च सर्वतः समलंकृतम्।  
सुवक्त्रखुरनासं च सुकर्णं सुकटीतटम् ॥ २४२ ॥

सुपार्श्वं विपुलस्कन्धं सुरूपं चारुदर्शनम्।  
ककुदं तस्य चाभाति स्कन्धमापूर्य धिष्ठितम् ॥ २४३ ॥

तुषारगिरिकूटाभं सिताभ्रशिखरोपमम् ।  
तमास्थितश्च भगवान् देवदेवः सहोमया ॥ २४४ ॥  
अशोभत महादेवः पौर्णमास्यामिवोडुराट् ।

तस्य तेजोभवो वह्निः समेघः स्तनयित्नुमान् ॥ २४५ ॥  
सहस्रमिव सूर्याणां सर्वमापूर्य धिष्ठितः।

ईश्वरः सुमहातेजाः संवर्तक इवानलः ॥ २४६ ॥  
युगान्ते सर्वभूतानां दिधक्षुरिव चोद्यतः।

तेजसा तु तदा व्याप्तं दुर्निरीक्ष्यं समन्ततः ॥ २४७ ॥  
पुनरुद्विग्नहृदयः किमेतदिति चिन्तयम् ।

मुहूर्तमिव तत् तेजो व्याप्य सर्वा दिशो दश ॥ २४८ ॥  
प्रशान्तं दिक्षु सर्वासु देवदेवस्य मायया।

अथापश्यं स्थितं स्थाणुं भगवन्तं महेश्वरम् ॥ २४९ ॥  
नीलकण्ठं महात्मानमसक्तं तेजसां निधिम्।  
अष्टादशभुजं स्थाणुं सर्वाभरणभूषितम् ॥ २५० ॥

शुक्लाम्बरधरं देवं शुक्लमाल्यानुलेपनम् ।  
शुक्लध्वजमनाधृष्यं शुक्लयज्ञोपवीतिनम् ॥ २५१ ॥

गायद्भिर्नृत्यमानैश्च वादयद्भिश्च सर्वशः ।  
वृतं पार्श्वचरैर्दिव्यैरात्मतुल्यपराक्रमैः ॥ २५२ ॥

बालेन्दुमुकुटं पाण्डुं शरच्चन्द्रमिवोदितम् ।  
त्रिभिर्नेत्रैः कृतोद्योतं त्रिभिः सूर्यैरिवोदितैः ॥ २५३ ॥

(सर्वविद्याधिपं देवं शरच्चन्द्रसमप्रभम् ।  
नयनाह्लादसौभाग्यमपश्यं परमेश्वरम् ॥)

अशोभतास्य देवस्य माला गात्रे सितप्रभे।  
जातरूपमयैः पद्मैर्ग्रथिता रत्नभूषिता ॥ २५४ ॥

मूर्तिमन्ति तथास्त्राणि सर्वतेजोमयानि च।  
मया दृष्टानि गोविन्द भवस्यामिततेजसः ॥ २५५ ॥

इन्द्रायुधसवर्णाभं धनुस्तस्य महात्मनः ।  
पिनाकमिति विख्यातमभवत् पन्नगो महान् ॥ २५६ ॥

सप्तशीर्षो महाकायस्तीक्ष्णदंष्ट्रो विषोल्बणः ।  
ज्यावेष्टितमहाग्रीवः स्थितः पुरुषविग्रहः ॥ २५७ ॥

शरश्च सूर्यसंकाशः कालानलसमद्युतिः ।  
एतदस्त्रं महाघोरं दिव्यं पाशुपतं महत् ॥ २५८ ॥

अद्वितीयमनिर्देश्यं सर्वभूतभयावहम् ।  
सस्फुलिङ्गं महाकायं विसृजन्तमिवानलम् ॥ २५९ ॥

एकपादं महादंष्ट्रं सहस्रशिरसोदरम् ।  
सहस्रभुजजिह्वाक्षमुद्‌गिरन्तमिवानलम् ॥ २६० ॥

ब्राह्मान्नारायणाच्चैन्द्रादाग्नेयादपि वारुणात् ।  
यद् विशिष्टं महाबाहो सर्वशस्रविघातनम् ॥ २६१ ॥

येन तत् त्रिपुरं दग्ध्वा क्षणाद् भस्मीकृतं पुरा।  
शरेणैकेन गोविन्द महादेवेन लीलया ॥ २६२ ॥

निर्दहेत च यत् कृत्स्नं त्रैलोक्यं सचराचरम्।  
महेश्वरभुजोत्सृष्टं निमेषार्धान्न संशयः ॥ २६३ ॥

नावध्यो यस्य लोकेऽस्मिन् ब्रह्मविष्णुसुरेष्वपि।  
तदहं दृष्टवांस्तत्र आश्चर्यमिदमुत्तमम् ॥ २६४ ॥  
गुह्यमस्त्रवरं नान्यत् तत्तुल्यमधिकं हि वा।

यत्‌ तच्छूलमिति ख्यातं सर्वलोकेषु शूलिनः ॥ २६५ ॥  
दारयेद् यां महीं कृत्स्नां शोषयेद् वा महोदधिम्।  
संहरेद् वा जगत्‌ कृत्स्नं विसृष्टं शूलपाणिना ॥ २६६ ॥

यौवनाश्वो हतो येन मान्धाता सबलः पुरा।  
चक्रवर्ती महातेजास्त्रिलोकविजयी नृपः ॥ २६७ ॥  
महाबलो महावीर्यः शक्रतुल्यपराक्रमः ।  
करस्थेनैव गोविन्द लवणस्येह रक्षसः ॥ २६८ ॥

तच्छूलमतितीक्ष्णाग्रं सुभीमं लोमहर्षणम् ।  
त्रिशिखां भ्रुकुटिं कृत्वा तर्जमानमिव स्थितम् ॥ २६९ ॥

विधूमं सार्चिषं कृष्णं कालसूर्यमिवोदितम्।  
सर्पहस्तमनिर्देश्यं पाशहस्तमिवान्तकम् ॥ २७० ॥  
दृष्टवानस्मि गोविन्द तदस्त्रं रुद्रसंनिधौ।

परशुस्तीक्ष्णधारश्च दत्तो रामस्य यः पुरा ॥ २७१ ॥  
महादेवेन तुष्टेन क्षत्रियाणां क्षयंकरः।  
कार्तवीर्यो हतो येन चक्रवर्ती महामृधे ॥ २७२ ॥

त्रिःसप्तकृत्वः पृथिवी येन निःक्षत्रिया कृता।  
जामदग्न्येन गोविन्द रामेणाक्लिष्टकर्मणा ॥ २७३ ॥

दीप्तधारः सुरौद्रास्यः सर्पकण्ठाग्रधिष्ठितः ।  
अभवच्छूलिनोऽभ्याशे दीप्तवह्निशतोपमः ॥ २७४ ॥

असंख्येयानि चास्त्राणि तस्य दिव्यानि धीमतः।  
प्राधान्यतो मयैतानि कीर्तितानि तवानघ ॥ २७५ ॥

सव्यदेशे तु देवस्य ब्रह्मा लोकपितामहः।  
दिव्यं विमानमास्थाय हंसयुक्तं मनोजवम् ॥ २७६ ॥  
वामपार्श्वगतश्चापि तथा नारायणः स्थितः।  
वैनतेयं समारुह्य शंखचक्रगदाधरः ॥ २७७ ॥

स्कन्दो मयूरमास्थाय स्थितो देव्याः समीपतः।  
शक्तिघण्टे समादाय द्वितीय इव पावकः ॥ २७८ ॥

पुरस्ताच्चैव देवस्य नन्दिं पश्याम्यवस्थितम्।  
शूलं विष्टभ्य तिष्ठन्तं द्वितीयमिव शंकरम् ॥ २७९ ॥

स्वायम्भुवाद्या मनवो भृग्वाद्या ऋषयस्तथा।  
शक्राद्या देवताश्चैव सर्व एव समभ्ययुः ॥ २८० ॥

सर्वभूतगणाश्चैव मातरो विविधाः स्थिताः।  
तेऽभिवाद्य महात्मानं परिवार्य समन्ततः ॥ २८१ ॥  
अस्तुवन् विविधैः स्तोत्रैर्महादेवं सुरास्तदा।

ब्रह्मा भवं तदास्तौषीद् रथन्तरमुदीरयन् ॥ २८२ ॥  
ज्येष्ठसाम्ना च देवेशं जगौ नारायणस्तदा ॥ २८३ ॥

गृणन् ब्रह्म परं शक्रः शतरुद्रियमुत्तमम्।  
ब्रह्मा नारायणश्चैव देवराजश्च कौशिकः ॥ २८४ ॥  
अशोभन्त महात्मानस्त्रयस्त्रय इवाग्नयः ।

तेषां मध्यगतो देवो रराज भगवान् शिवः ॥ २८५ ॥  
शरदभ्रविनिर्मुक्तः परिधिस्थ इवांशुमान् ।

अयुतानि च चन्द्रार्कानपश्यं दिवि केशव ॥ २८६ ॥  
ततोऽहमस्तुवं देवं विश्वस्य जगतः पतिम्।

नमो देवाधिदेवाय महादेवाय ते नमः ॥ २८७ ॥  
शक्ररूपाय शक्राय शक्रवेषधराय च।  
नमस्ते वज्रहस्ताय पिङ्गलायारुणाय च ॥ २८८ ॥

पिनाकपाणये नित्यं शङ्खशूलधराय च।  
नमस्ते कृष्णवासाय कृष्णकुञ्चितमूर्धजे ॥ २८९ ॥

कृष्णाजिनोत्तरीयाय कृष्णाष्टमिरताय च ।  
शुक्लवर्णाय शुक्लाय शुक्लाम्बरधराय च ॥ २९० ॥

शुक्लभस्मावलिप्ताय शुक्लकर्मरताय च ।  
नमोऽस्तु रक्तवर्णाय रक्ताम्बरधराय च ॥ २९१ ॥

रक्तध्वजपताकाय रक्तस्रगनुलेपिने ।  
नमोऽस्तु पीतवर्णाय पीताम्बरधराय च ॥ २९२ ॥

नमोऽस्तूच्छ्रितच्छत्राय किरीटवरधारिणे ।  
अर्धहारार्धकेयूर अर्धकुण्डलकर्णिने ॥ २९३ ॥

नमः पवनवेगाय नमो देवाय वै नमः।  
सुरेन्द्राय मुनीन्द्राय महेन्द्राय नमोऽस्तु ते ॥ २९४ ॥

नमः पद्मार्धमालाय उत्पलैर्मिश्रिताय च।  
अर्धचन्दनलिप्ताय अर्धस्रगनुलेपिने ॥ २९५ ॥

नम आदित्यवक्त्राय आदित्यनयनाय च।  
नम आदित्यवर्णाय आदित्यप्रतिमाय च ॥ २९६ ॥

नमः सोमाय सौम्याय सौम्यवक्त्रधराय च।  
सौम्यरूपाय मुख्याय सौम्यदंष्ट्राविभूषिणे ॥ २९७ ॥

नमः श्यामाय गौराय अर्धपीतार्धपाण्डवे।  
नारीनरशरीराय स्त्रीपुंसाय नमोऽस्तु ते ॥ २९८ ॥

नमो वृषभवाहाय गजेन्द्रगमनाय च।  
दुर्गमाय नमस्तुभ्यमगम्यगमनाय च ॥ २९९ ॥

नमोऽस्तु गणगीताय गणवृन्दरताय च।  
गणानुयातमार्गाय गणनित्यव्रताय च ॥ ३०० ॥

नमः श्वेताभ्रवर्णाय संध्यारागप्रभाय च।  
अनुद्दिष्टाभिधानाय स्वरूपाय नमोऽस्तु ते ॥ ३०१ ॥

नमो रक्ताग्रवासाय रक्तसूत्रधराय च।  
रक्तमालाविचित्राय रक्ताम्बरधराय च ॥ ३०२ ॥

मणिभूषितमूर्धाय नमश्चन्द्रार्धभूषिणे ।  
विचित्रमणिमूर्धाय कुसुमाष्टधराय च ॥ ३०३ ॥

नमोऽग्निमुखनेत्राय सहस्रशशिलोचने ।  
अग्निरूपाय कान्ताय नमोऽस्तु गहनाय च ॥ ३०४ ॥

खचराय नमस्तुभ्यं गोचराभिरताय च।  
भूचराय भुवनाय अनन्ताय शिवाय च ॥ ३०५ ॥

नमो दिग्वाससे नित्यमधिवाससुवाससे ।  
नमो जगन्निवासाय प्रतिपत्तिसुखाय च ॥ ३०६ ॥

नित्यमुद्बद्धमुकुटे महाकेयूरधारिणे ।  
सर्पकण्ठोपहाराय विचित्राभरणाय च ॥ ३०७ ॥

नमस्त्रिनेत्रनेत्राय सहस्रशतलोचने ।  
स्त्रीपुंसाय नपुंसाय नमः सांख्याय योगिने ॥ ३०८ ॥

शंयोरभिस्रवन्ताय अथर्वाय नमो नमः।  
नमः सर्वार्तिनाशाय नमः शोकहराय च ॥ ३०९ ॥

नमो मेघनिनादाय बहुमायाधराय च।  
बीजक्षेत्राभिपालाय स्रष्ट्राराय नमो नमः ॥ ३१० ॥

नमः सुरासुरेशाय विश्वेशाय नमो नमः।  
नमः पवनवेगाय नमः पवनरूपिणे ॥ ३११ ॥

नमः काञ्चनमालाय गिरिमालाय वै नमः।  
नमः सुरारिमालाय चण्डवेगाय वै नमः ॥ ३१२ ॥

ब्रह्मशिरोपहर्ताय महिषघ्नाय वै नमः।  
नमः स्त्रीरूपधाराय यज्ञविध्वंसनाय च ॥ ३१३ ॥

नमस्त्रिपुरहर्ताय यज्ञविध्वंसनाय च ।  
नमः कामाङ्गनाशाय कालदण्डधराय च ॥ ३१४ ॥

नमः स्कन्दविशाखाय ब्रह्मदण्डाय वै नमः।  
नमो भवाय शर्वाय विश्वरूपाय वै नमः ॥ ३१५ ॥

ईशानाय भवघ्नाय नमोऽस्त्वन्धकघातिने ।  
नमो विश्वाय मायाय चिन्त्याचिन्त्याय वै नमः ॥ ३१६ ॥

त्वं नो गतिश्च श्रेष्ठश्च त्वमेव हृदयं तथा।  
त्वं ब्रह्मा सर्वदेवानां रुद्राणां नीललोहितः ॥ ३१७ ॥

आत्मा च सर्वभूतानां सांख्ये पुरुष उच्यते।  
ऋषभस्त्वं पवित्राणां योगिनां निष्कलः शिवः ॥ ३१८ ॥

गृहस्थस्त्वमाश्रमिणामीश्वराणां महेश्वरः ।  
कुबेरः सर्वयक्षाणां क्रतूनां विष्णुरुच्यते ॥ ३१९ ॥

पर्वतानां भवान् मेरुर्नक्षत्राणां च चन्द्रमाः।  
वसिष्ठस्त्वमृषीणां च ग्रहाणां सूर्य उच्यते ॥ ३२० ॥

आरण्यानां पशूनां च सिंहस्त्वं परमेश्वरः।  
ग्राम्याणां गोवृषश्चासि भवाल्ँलोकप्रपूजितः ॥ ३२१ ॥

आदित्यानां भवान् विष्णुर्वसूनां चैव पावकः।  
पक्षिणां वैनतेयस्त्वमनन्तो भुजगेषु च ॥ ३२२ ॥

सामवेदश्च वेदानां यजुषां शतरुद्रियम्।  
सनत्कुमारो योगानां सांख्यानां कपिलो ह्यसि ॥ ३२३ ॥

शक्रोऽसि मरुतां देव पितॄणां हव्यवाडसि।  
ब्रह्मलोकश्च लोकानां गतीनां मोक्ष उच्यसे ॥ ३२४ ॥

क्षीरोदः सागराणां च शैलानां हिमवान् गिरिः।  
वर्णानां ब्राह्मणश्चासि विप्राणां दीक्षितो द्विजः ॥ ३२५ ॥

आदिस्त्वमसि लोकानां संहर्ता काल एव च।  
यच्चान्यदपि लोके वै सर्व तेजोऽधिकं स्मृतम् ॥ ३२६ ॥  
तत् सर्वं भगवानेव इति मे निश्चिता मतिः।

नमस्ते भगवन् देव नमस्ते भक्तवत्सल ॥ ३२७ ॥  
योगेश्वर नमस्तेऽस्तु नमस्ते विश्वसम्भव।

प्रसीद मम भक्तस्य दीनस्य कृपणस्य च ॥ ३२८ ॥  
अनैश्वर्येण युक्तस्य गतिर्भव सनातन।

यच्चापराधं कृतवानज्ञात्वा परमेश्वर ॥ ३२९ ॥  
मद्भक्त इति देवेश तत् सर्वं क्षन्तुमर्हसि।

मोहितश्चास्मि देवेश त्वया रूपविपर्ययात् ॥ ३३० ॥  
नार्घ्यं ते न मया दत्तं पाद्यं चापि महेश्वर।

एवं स्तुत्वाहमीशानं पाद्यमर्घ्यं च भक्तितः ॥ ३३१ ॥  
कृताञ्जलिपुटो भूत्वा सर्वं तस्मै न्यवेदयम्।

ततः शीताम्बुसंयुक्ता दिव्यगन्धसमन्विता ॥ ३३२ ॥  
पुष्पवृष्टिः शुभा तात पपात मम मूर्धनि।  
दुन्दुभिश्च तदा दिव्यस्ताडितो देवकिङ्करैः।  
ववौ च मारुतः पुण्यः शुचिगन्धः सुखावहः ॥ ३३३ ॥

ततः प्रीतो महादेवः सपत्नीको वृषध्वजः।  
अब्रवीत् त्रिदशांस्तत्र हर्षयन्निव मां तदा ॥ ३३४ ॥

पश्यध्वं त्रिदशाः सर्वे उपमन्योर्महात्मनः।  
मयि भक्तिं परां नित्यमेकभावादवस्थिताम् ॥ ३३५ ॥

एवमुक्तास्तदा कृष्ण सुरास्ते शूलपाणिना।  
ऊचुः प्राञ्जलयः सर्वे नमस्कृत्वा वृषध्वजम् ॥ ३३६ ॥

भगवन् देवदेवेश लोकनाथ जगत्पते।  
लभतां सर्वकामेभ्यः फलं त्वत्तो द्विजोत्तमः ॥ ३३७ ॥

एवमुक्तस्ततः शर्वः सुरैर्ब्रह्मादिभिस्तथा ।  
आह मां भगवानीशः प्रहसन्निव शंकरः ॥ ३३८ ॥

वत्सोपमन्यो तुष्टोऽस्मि पश्य मां मुनिपुङ्गव।  
दृढभक्तोऽसि विप्रर्षे मया जिज्ञासितो ह्यसि ॥ ३३९ ॥

अनया चैव भक्त्या ते अत्यर्थं प्रीतिमानहम्।  
तस्मात् सर्वान् ददाम्यद्य कामांस्तव यथेप्सितान् ॥ ३४० ॥

एवमुक्तस्य चैवाथ महादेवेन धीमता।  
हर्षादश्रूण्यवर्तन्त रोमहर्षस्त्वजायत ॥ ३४१ ॥

अब्रुवं च तदा देवं हर्षगद्‌गदया गिरा।  
जानुभ्यामवनीं गत्वा प्रणम्य च पुनः पुनः ॥ ३४२ ॥

अद्य जातो ह्यहं देव सफंल जन्म चाद्य मे।  
सुरासुरगुरुर्देवो यत् तिष्ठति ममाग्रतः ॥ ३४३

यं न पश्यन्ति चैवाद्धा देवा ह्यमितविक्रमम्।  
तमहं दृष्टवान् देवं कोऽन्यो धन्यतरो मया ॥ ३४४ ॥

एवं ध्यायन्ति विद्वांसः परं तत्त्वं सनातनम्।  
तद् विशेषमिति ख्यातं यदजं ज्ञानमक्षरम् ॥ ३४५ ॥

स एष भगवान् देवः सर्वसत्त्वादिरव्ययः।  
सर्वतत्त्वविधानज्ञः प्रधानपुरुषः परः ॥ ३४६ ॥

योऽसृजद् दक्षिणादङ्गाद् ब्रह्माणं लोकसम्भवम्।  
वामपार्श्वात्‌ तथा विष्णुं लोकरक्षार्थमीश्वरः ॥ ३४७ ॥

युगान्ते चैव सम्प्राप्ते रुद्रमीशोऽसृजत् प्रभुः।  
स रुद्रः संहरन् कृत्स्नं जगत् स्थावरजङ्गमम् ॥ ३४८ ॥

कालो भूत्वा महातेजाः संवर्तक इवानलः।  
युगान्ते सर्वभूतानि ग्रसन्निव व्यवस्थितः ॥ ३४९ ॥

एष देवो महादेवो जगत् सृष्ट्वा चराचरम्।  
कल्पान्ते चैव सर्वेषां स्मृतिमाक्षिप्य तिष्ठति ॥ ३५० ॥

सर्वगः सर्वभूतात्मा सर्वभूतभवोद्भवः ।  
आस्ते सर्वगतो नित्यमदृश्यः सर्वदैवतैः ॥ ३५१ ॥

यदि देयो वरो मह्यं यदि तुष्टोऽसि मे प्रभो।  
भक्तिर्भवतु मे नित्यं त्वयि देव सुरेश्वर ॥ ३५२ ॥

अतीतानागतं चैव वर्तमानं च यद् विभो।  
जानीयामिति मे बुद्धिः प्रसादात् सुरसत्तम ॥ ३५३ ॥

क्षीरोदनं च भुञ्जीयामक्षयं सह बान्धवैः।  
आश्रमे च सदास्माकं सांनिध्यं परमस्तु ते ॥ ३५४ ॥

एवमुक्तः स मां प्राह भगवाल्ँलोकपूजितः।  
महेश्वरो महातेजाश्चराचरगुरुः शिवः ॥ ३५५ ॥

अजरश्चामरश्चैव भव त्वं दुःखवर्जितः।  
यशस्वी तेजसा युक्तो दिव्यज्ञानसमन्वितः ॥ ३५६ ॥

ऋषीणामभिगम्यश्च मत्प्रसादाद् भविष्यसि ।  
शीलवान् गुणसम्पन्नः सर्वज्ञः प्रियदर्शनः ॥ ३५७ ॥

अक्षयं यौवनं तेऽस्तु तेजश्चैवानलोपमम्।  
क्षीरोदः सागरश्चैव यत्र यत्रेच्छसि प्रियम् ॥ ३५८ ॥  
तत्र ते भविता कामं सांनिध्यं पयसो निधेः।

क्षीरोदनं च भुङ्क्ष्व त्वममृतेन समन्वितम् ॥ ३५९ ॥  
बन्धुभिः सहितः कल्पं ततो मामुपयास्यसि।  
अक्षया बान्धवाश्चैव कुलं गोत्रं च ते सदा ॥ ३६० ॥

भविष्यति द्विजश्रेष्ठ मयि भक्तिश्च शाश्वती।  
सांनिध्यं चाश्रमे नित्यं करिष्यामि द्विजोत्तम ॥ ३६१ ॥

तिष्ठ वत्स यथाकामं नोत्कण्ठां च करिष्यसि।  
स्मृतस्त्वया पुनर्विप्र करिष्यामि च दर्शनम् ॥ ३६२ ॥

एवमुक्त्वा स भगवान् सूर्यकोटिसमप्रभः।  
ईशानः स वरान् दत्त्वा तत्रैवान्तरधीयत ॥ ३६३ ॥

एवं दृष्टो मया कृष्ण देवदेवः समाधिना।  
तदवाप्तं च मे सर्वं यदुक्तं तेन धीमता ॥ ३६४ ॥

प्रत्यक्षं चैव ते कृष्ण पश्य सिद्धान् व्यवस्थितान्।  
ऋषीन् विद्याधरान् यक्षान् गन्धर्वाप्सरसस्तथा ॥ ३६५ ॥

पश्य वृक्षलतागुल्मान् सर्वपुष्पफलप्रदान् ।  
सर्वर्तुकुसुमैर्युक्तान् सुखपत्रान् सुगन्धिनः ॥ ३६६ ॥

सर्वमेतन्महाबाहो दिव्यभावसमन्वितम् ।  
प्रसादाद् देवदेवस्य ईश्वरस्य महात्मनः ॥ ३६७ ॥

एतच्छ्रुत्वा वचस्तस्य प्रत्यक्षमिव दर्शनम्।  
विस्मयं परमं गत्वा अब्रुवं तं महामुनिम् ॥ ३६८ ॥

धन्यस्त्वमसि विप्रेन्द्र कस्त्वदन्योऽसि पुण्यकृत्।  
यस्य देवाधिदेवस्ते सांनिध्यं कुरुतेऽऽश्रमे ॥ ३६९ ॥

अपि तावन्ममाप्येवं दद्यात् स भगवान् शिवः।  
दर्शनं मुनिशार्दूल प्रसादं चापि शंकरः ॥ ३७० ॥

द्रक्ष्यसे पुण्डरीकाक्ष महादेवं न संशयः।  
अचिरेणैव कालेन यथा दृष्टो मयानघ ॥ ३७१ ॥

चक्षुषा चैव दिव्येन पश्याम्यमितविक्रमम्।  
षष्ठे मासि महादेवं द्रक्ष्यसे पुरुषोत्तम ॥ ३७२ ॥

षोडशाष्टौ वरांश्चापि प्राप्स्यसि त्वं महेश्वरात्।  
सपत्नीकाद् यदुश्रेष्ठ सत्यमेतद् ब्रवीमि ते ॥ ३७३ ॥

अतीतानागतं चैव वर्तमानं च नित्यशः।  
विदितं मे महाबाहो प्रसादात् तस्य धीमतः ॥ ३७४ ॥

एतान् सहस्रशश्चान्यान् समनुध्यातवान् हरः।  
कस्मात् प्रसादं भगवान् न कुर्यात् तव माधव ॥ ३७५ ॥

त्वादृशेन हि देवानां श्लाघनीयः समागमः।  
ब्रह्मण्येनानृशंसेन श्रद्दधानेन चाप्युत ॥ ३७६ ॥  
जप्यं तु ते प्रदास्यामि येन द्रक्ष्यसि शंकरम्।

अब्रुवं तमहं ब्रह्मंस्त्वत्प्रसादान्महामुने ॥ ३७७ ॥  
द्रक्ष्ये दितिजसंघानां मर्दनं त्रिदशेश्वरम्।

एवं कथयतस्तस्य महादेवाश्रितां कथाम् ॥ ३७८ ॥  
दिनान्यष्टौ ततो जग्मुर्मुहूर्तमिव भारत।  
दिनेऽष्टमे तु विप्रेण दीक्षितोऽहं यथाविधि ॥ ३७९ ॥

दण्डी मुण्डी कुशी चीरी घृताक्तो मेखली कृतः।  
मासमेकं फलाहारो द्वितीयं सलिलाशनः ॥ ३८० ॥

तृतीयं च चतुर्थं च पञ्चमं चानिलाशनः।  
एकपादेन तिष्ठंश्च ऊर्ध्वबाहुरतन्द्रितः ॥ ३८१ ॥

तेजः सूर्यसहस्रस्य अपश्यं दिवि भारत।  
तस्य मध्यगतं चापि तेजसः पाण्डुनन्दन ॥ ३८२ ॥  
इन्द्रायुधपिनद्धाङ्गं विद्युन्मालागवाक्षकम् ।  
नीलशैलचयप्रख्यं वलाकाभूषिताम्बरम् ॥ ३८३ ॥

तत्र स्थितश्च भगवान् देव्या सह महाद्युतिः।  
तपसा तेजसा कान्त्या दीप्तया सह भार्यया ॥ ३८४ ॥

रराज भगवांस्तत्र देव्या सह महेश्वरः।  
सोमेन सहितः सूर्यो यथा मेघस्थितस्तथा ॥ ३८५ ॥

संहृष्टरोमा कौन्तेय विस्मयोत्फुल्ललोचनः ।  
अपश्यं देवसंघानां गतिमार्तिहरं हरम् ॥ ३८६ ॥

किरीटिनं गदिनं शूलपाणिं  
व्याघ्राजिनं जटिलं दण्डपाणिम् ।  
पिनाकिनं वज्रिणं तीक्ष्णदंष्ट्रं  
शुभाङ्गदं व्यालयज्ञोपवीतम् ॥ ३८७ ॥

दिव्यां मालामुरसानेकवर्णां  
समुद्वहन्तं गुल्फदेशावलम्बाम् ।  
चन्द्रं यथा परिविष्टं ससंध्यं  
वर्षात्यये तद्वदपश्यमेनम् ॥ ३८८ ॥

प्रमथानां गणैश्चैव समन्तात् परिवारितम्।  
शरदीव सुदुष्प्रेक्ष्यं परिविष्टं दिवाकरम् ॥ ३८९ ॥

एकादशशतान्येवं रुद्राणां वृषवाहनम् ।  
अस्तुवं नियतात्मानं कर्मभिः शुभकर्मिणम् ॥ ३९० ॥

आदित्या बसवः साध्या विश्वेदेवास्तथाश्विनौ।  
विश्वाभिःस्तुतिभिर्देवं विश्वदेवं समस्तुवन् ॥ ३९१ ॥

शतक्रतुश्च भगवान् विष्णुश्चादितिनन्दनौ ।  
ब्रह्मा रथन्तरं साम ईरयन्ति भवान्तिके ॥ ३९२ ॥

योगीश्वराः सुबहवो योगदं पितरं गुरुम्।  
ब्रह्मर्षयश्च ससुतास्तथा देवर्षयश्च वै ॥ ३९३ ॥

(महाभूतानि च्छन्दांसि प्रजानां पतयो मखाः।  
सरितः सागरा नागा गन्धर्वाप्सरसस्तथा॥  
विद्याधराश्च गीतेन वाद्यनृत्तादिनार्चयन् ।  
तेजस्विनां मध्यगतं तेजोराशिं जगत्पतिम्॥)

पृथिवी चान्तरिक्षं च नक्षत्राणि ग्रहास्तथा।  
मासार्धमासा ऋतवो रात्रिः संवत्सराः क्षणाः ॥ ३९४ ॥  
मुहूर्ताश्च निमेषाश्च तथैव युगपर्ययाः।  
दिव्या राजन्‌ नमस्यन्ति विद्याः सत्त्वविदस्तथा ॥ ३९५ ॥

सनत्कुमारो देवाश्च इतिहासास्तथैव च।  
मरीचिरङ्गिरा अत्रिः पुलस्त्यः पुलहः क्रतुः ॥ ३९६ ॥  
मनवः सप्त सोमश्च अथर्वा सबृहस्पतिः।  
भृगुर्दक्षः कश्यपश्च वसिष्ठः काश्य एव च ॥ ३९७ ॥  
छन्दांसि दीक्षा यज्ञाश्च दक्षिणाः पावको हविः।  
यज्ञोपगानि द्रव्याणि मूर्तिमन्ति युधिष्ठिर ॥ ३९८ ॥  
प्रजानां पालकाः सर्वे सरितः पन्नगा नगाः।  
देवानां मातरः सर्वा देवपत्न्यः सकन्यकाः ॥ ३९९ ॥  
सहस्राणि मुनीनां च अयुतान्यर्बुदानि च।  
नमस्यन्ति प्रभुं शान्तं पर्वताः सागरा दिशः ॥ ४०० ॥

गन्धर्वाप्सरसश्चैव गीतवादित्रकोविदाः ।  
दिव्यतालेषु गायन्तः स्तुवन्ति भवमद्भुतम् ॥ ४०१ ॥

विद्याधरा दानवाश्च गुह्यका राक्षसास्तथा।  
सर्वाणि चैव भूतानि स्थावराणि चराणि च।  
नमस्यन्ति महाराज वाङ््‌मनःकर्मभिर्विभुम् ॥ ४०२ ॥

पुरस्ताद् धिष्ठितः शर्वो ममासीत् त्रिदशेश्वरः।  
पुरस्ताद् धिष्ठितं दृष्ट्वा ममेशानं च भारत ॥ ४०३ ॥  
सप्रजापतिशक्रान्तं जगन्मामभ्युदैक्षत ।  
ईक्षितुं च महादेवं न मे शक्तिरभूत् तदा ॥ ४०४ ॥

ततो मामब्रवीद् देवः पश्य कृष्ण वदस्व च।  
त्वया ह्याराधितश्चाहं शतशोऽथ सहस्रशः ॥ ४०५ ॥

त्वत्समो नास्ति मे कश्चित् त्रिषु लोकेषु वै प्रियः।  
शिरसा वन्दिते देवे देवी प्रीता ह्युमा तदा।  
ततोऽहमब्रुवं स्थाणुं स्तुतं ब्रह्मादिभिः सुरैः ॥ ४०६ ॥

नमोऽस्तु ते शाश्वत सर्वयोने  
ब्रह्माधिपं त्वामृषयो वदन्ति ।  
तपश्च सत्त्वं च रजस्तमश्च  
त्वामेव सत्यं च वदन्ति सन्तः ॥ ४०७ ॥

त्वं वै ब्रह्मा च रुद्रश्च वरुणोऽग्निर्मनुर्भवः।  
धाता त्वष्टा विधाता च त्वं प्रभुः सर्वतोमुखः ॥ ४०८ ॥

त्वत्तो जातानि भूतानि स्थावराणि चराणि च।  
त्वया सृष्टमिदं कृत्स्नं त्रैलोक्यं सचराचरम् ॥ ४०९ ॥

यानीन्द्रियाणीह मनश्च कृत्स्नं  
ये वायवः सप्त तथैव चाग्नयः।  
ये देवसंस्थास्तवदेवताश्च  
तस्मात् परं त्वामृषयो वदन्ति ॥ ४१० ॥

वेदाश्च यज्ञाः सोमश्च दक्षिणा पावको हविः।  
यज्ञोपगं च यत् किंचिद् भगवांस्तदसंशयम् ॥ ४११ ॥

इष्टं दत्तमधीतं च व्रतानि नियमाश्च ये।  
ह्रीः कीर्तिः श्रीर्द्युतिस्तुष्टिः सिद्धिश्चैव तदर्पणी ॥ ४१२ ॥

कामः क्रोधो भयं लोभो मदः स्तम्भोऽथ मत्सरः।  
आधयो व्याधयश्चैव भगवंस्तनवस्तव ॥ ४१३ ॥

कृतिर्विकारः प्रणयः प्रधानं बीजमव्ययम्।  
मनसः परमा योनिः प्रभावश्चापि शाश्वतः ॥ ४१४ ॥

अव्यक्तः पावनोऽचिन्त्यः सहस्रांशुर्हिरण्मयः ।  
आदिर्गणानां सर्वेषां भवान् वै जीविताश्रयः ॥ ४१५ ॥

महानात्मा मतिर्ब्रह्मा विश्वः शम्भुः स्वयम्भुवः।  
बुद्धिः प्रज्ञोपलब्धिश्च संवित् ख्यातिर्धृतिःस्मृतिः ॥ ४१६ ॥  
पर्यायवाचकैः शब्दैर्महानात्मा विभाव्यते ।  
त्वां बुद्‌ध्वा ब्राह्मणो वेदात् प्रमोहं विनियच्छति ॥ ४१७ ॥

हृदयं सर्वभूतानां क्षेत्रज्ञस्त्वमृषिस्तुतः ।  
सर्वतःपाणिपादस्त्वं सर्वतोऽक्षिशिरोमुखः ॥ ४१८ ॥

सर्वतःश्रुतिमाल्ँलोके सर्वमावृत्य तिष्ठसि ।  
फलं त्वमसि तिग्मांशोर्निमेषादिषु कर्मसु ॥ ४१९ ॥

त्वं वै प्रभार्चिः पुरुषः सर्वस्य हृदि संश्रितः।  
अणिमा महिमा प्राप्तिरीशानो ज्योतिरव्ययः ॥ ४२० ॥

त्वयि बुद्धिर्मतिर्लोकाः प्रपन्नाः संश्रिताश्च ये।  
ध्यानिनो नित्ययोगाश्च सत्यसत्त्वा जितेन्द्रियाः ॥ ४२१ ॥

यस्त्वां ध्रुवं वेदयते गुहाशयं  
प्रभुं पुराणं पुरुषं च विग्रहम्।  
हिरण्मयं बुद्धिमतां परां गतिं  
स बुद्धिमान् बुद्धिमतीत्य तिष्ठति ॥ ४२२ ॥

विदित्वा सप्त सूक्ष्माणि पडङ्गं त्वां च मूर्तितः।  
प्रधानविधियोगस्थस्त्वामेव विशते बुधः ॥ ४२३ ॥

एवमुक्ते मया पार्थ भवे चार्तिविनाशने।  
चराचरं जगत् सर्वं सिंहनादं तदाकरोत् ॥ ४२४ ॥

तं विप्रसंघाश्च सुरासुराश्च  
नागाः पिशाचाः पितरो वयांसि।  
रक्षोगणा भूतगणाश्च सर्वे  
महर्षयश्चैव तदा प्रणेमुः ॥ ४२५ ॥

मम मूर्ध्नि च दिव्यानां कुसुमानां सुगन्धिनाम्।  
राशयो निपतन्ति स्म वायुश्च सुसुखो ववौ ॥ ४२६ ॥

निरीक्ष्य भगवान् देवीं ह्युमां मां च जगद्धितः।  
शतक्रतुं चाभिवीक्ष्य स्वयं मामाह शङ्करः ॥ ४२७ ॥

विदुः कृष्ण परां भक्तिमस्मासु तव शत्रुहन्।  
क्रियतामात्मनः श्रेयः प्रीतिर्हि त्वयि मे परा ॥ ४२८ ॥

वृणीष्वाष्टौ वरान् कृष्ण दातास्मि तव सत्तम।  
ब्रूहि यादवशार्दूल यानिच्छसि सुदुर्लभान् ॥ ४२९ ॥