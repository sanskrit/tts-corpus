+++
title_full = "029 मतंगकी तपस्या और इन्द्रका उसे वरदान देना"
title = "०२९ इन्द्रमतङ्गसंवादे"

+++


एवमुक्तो मतङ्गस्तु संशितात्मा यतव्रतः।  
सहस्रमेकपादेन ततो ध्याने व्यतिष्ठत ॥ १ ॥

तं सहस्रावरे काले शक्रो द्रष्टुमुपागमत्।  
तदेव च पुनर्वाक्यमुवाच बलवृत्रहा ॥ २ ॥

इदं वर्षसहस्रं वै ब्रह्मचारी समाहितः।  
अतिष्ठमेकपादेन ब्राह्मण्यं नाप्नुयां कथम् ॥ ३ ॥

चण्डालयोनौ जातेन नावाप्यं वै कथंचन।  
अन्यं कामं वृणीष्व त्वं मा वृथा तेऽस्त्वयं श्रमः॥४॥

एवमुक्तो मतङ्गस्तु भृशं शोकपरायणः।  
अध्यतिष्ठद् गयां गत्वा सोंऽगुष्ठेन शतं समाः ॥ ५ ॥

सुदुर्वहं बहन् योगं कृशो धमनिसंततः।  
त्वगस्थिभूतो धर्मात्मा स पपातेति नः श्रुतम् ॥ ६ ॥

तं पतन्तमभिद्रुत्य परिजग्राह वासवः।  
वराणामीश्वरो दाता सर्वभूतहिते रतः ॥ ७ ॥

मतङ्ग ब्राह्मणत्वं ते विरुद्धमिह दृश्यते।  
ब्राह्मण्यं दुर्लभतरं संवृतं परिपन्थिभिः ॥ ८ ॥

पूजयन् सुखमाप्नोति दुःखमाप्नोत्यपूजयन् ।  
ब्राह्मणः सर्वभूतानां योगक्षेमसमर्पिता ॥ ९ ॥

ब्राह्मणेभ्योऽनुतृप्यन्ते पितरो देवतास्तथा ।  
ब्राह्मणः सर्वभूतानां मतंग पर उच्यते ॥ १० ॥

ब्राह्मणः कुरुते तद्धि यथा यद् यच्च वाञ्छति।  
वह्वीस्तु संविशन् योनीर्जायमानः पुनः पुनः ॥ ११ ॥  
पर्याये तात कस्मिंश्चिद् ब्राह्मण्यमिह विन्दति।

तदुत्सृज्येह दुष्प्रापं ब्राह्मण्यमकृतात्मभिः ॥ १२ ॥  
अन्यं वरं वृणीष्व त्वं दुर्लभोऽयं हि ते वरः।

किं मां तुदसि दुःखार्तं मृतं मारयसे च माम्॥१३॥  
त्वां तु शोचामि यो लब्ध्वा ब्राह्मण्यं न बुभूषसे।

ब्राह्मणं यदि दुष्प्रापं त्रिभिर्वर्णैः शतक्रतो ॥ १४ ॥  
सुदुर्लभं सदावाप्य नानुतिष्ठन्ति मानवाः।

यः पापेभ्यः पापतमस्तेषामधम एव सः ॥ १५ ॥  
ब्राह्मण्यं यो न जानीते धनं लब्ध्वेव दुर्लभम्।

दुष्प्रापं खलु विप्रत्वं प्राप्तं दुरनुपालनम् ॥ १६ ॥  
दुरावापमवाप्यैतन्नानुतिष्ठन्ति मानवाः ।

एकारामो ह्यहं शक्र निर्द्वन्द्वो निष्परिग्रहः ॥ १७ ॥  
अहिंसादममास्थाय कथं नार्हामि विप्रताम्।

दैवं तु कथमेतद् वै यदहं मातृदोषतः ॥ १८ ॥  
एतामवस्थां सम्प्राप्तो धर्मज्ञः सन् पुरंदर।

नूनं दैवं न शक्यं हि पौरुषेणातिवर्तितुम् ॥ १९ ॥  
यदर्थं यत्नवानेव न लभे विप्रतां विभो।

एवंगते तु धर्मज्ञ दातुमर्हसि मे वरम् ॥ २० ॥  
यदि तेऽहमनुग्राह्यः किंचिद् वा सुकृतं मम।

वृणीष्वेति तदा प्राह ततस्तं बलवृत्रहा ॥ २१ ॥  
चोदितस्तु महेन्द्रेण मतङ्गः प्राब्रवीदिदम्।

यथा कामविहारी स्यां कामरूपी विहङ्गमः ॥ २२ ॥  
ब्रह्मक्षत्राविरोधेन पूजां च प्राप्नुयामहम्।  
यथा ममाक्षया कीर्तिर्भवेच्चापि पुरंदर ॥ २३ ॥  
कर्तुमर्हसि तद् देव शिरसा त्वां प्रसादये।

छन्दोदेव इति ख्यातः स्त्रीणां पूज्यो भविष्यसि ॥ २४ ॥  
कीर्तिश्च तेऽतुला वत्स त्रिषु लोकेषु यास्यति।

एवं तस्मै वरं दत्त्वा वासवोऽन्तरधीयत ॥ २५ ॥  
प्राणांस्त्यक्त्वा मतङ्गोऽपि सम्प्राप्तः स्थानमुत्तमम्।

एवमेतत् परं स्थानं ब्राह्मण्यं नाम भारत।  
तच्च दुष्प्रापमिह वै महेन्द्रवचनं यथा ॥ २६ ॥