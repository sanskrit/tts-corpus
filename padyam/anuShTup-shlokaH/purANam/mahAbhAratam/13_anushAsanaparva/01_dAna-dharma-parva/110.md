+++
title_full = "110 रूप-सौन्दर्य और लोकप्रियताकी प्राप्तिके लिये मार्गशीर्षमासमें चन्द्र-व्रत करनेका प्रतिपादन"
title = "११०"

+++


शरतल्पगतं भीष्मं वृद्धं कुरुपितामहम्।  
उपगम्य महाप्राज्ञः पर्यमृच्छद् युधिष्ठिरः ॥ १ ॥

अङ्गानां रूपसौभाग्यं प्रियं चैव कथं भवेत्।  
धर्मार्थकामसंयुक्तः सुखभागी कथं भवेत् ॥ २ ॥

मार्गशीर्षस्य मासस्य चन्द्रे मूलेन संयुते।  
पादौ मूलेन राजेन्द्र जङ्घायामथ रोहिणीम् ॥ ३ ॥

अश्विन्यां सक्थिनी चैव ऊरू चाषाढयोस्तथा।  
गुह्यं तु फाल्गुनी विद्यात् कृत्तिका कटिकास्तथा ॥ ४ ॥

नाभिं भाद्रपदे विद्याद् रेवत्यामक्षिमण्डलम्।  
पृष्ठमेव धनिष्ठासु अनुराधोत्तरास्तथा ॥ ५ ॥

बाहुभ्यां तु विशाखासु हस्तौ हस्तेन निर्दिशेत्।  
पुनर्वस्वङ्‌गुली राजन्नाश्लेषासु नखास्तथा ॥ ६ ॥

ग्रीवां ज्येष्ठा च राजेन्द्र श्रवणेन तु कर्णयोः।  
मुखं पुष्येण दानेन दन्तोष्ठौ स्वातिरुच्यते ॥ ७ ॥

हासं शतभिषां चैव मघां चैवाथ नासिकाम्।  
नेत्रे मृगशिरो विद्याल्ललाटे मित्रमेव तु ॥ ८ ॥

भरण्यां तु शिरो विद्यात् केशानार्द्रां नराधिप।  
समाप्ते तु घृतं दद्याद् ब्राह्मणे वेदपारगे ॥ ९ ॥

सुभगो दर्शनीयश्च ज्ञानभाग्यथ जायते।  
जायते परिपूर्णाङ्गः पौर्णमास्येव चन्द्रमाः ॥ १० ॥