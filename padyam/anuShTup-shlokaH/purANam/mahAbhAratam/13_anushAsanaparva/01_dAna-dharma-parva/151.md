+++
title_full = "151 ब्राह्मणोंकी महिमाका वर्णन"
title = "१५१"

+++


के पूज्याः के नमस्कार्याः कथं वर्तेत केषु च।  
किमाचारः कीदृशेषु पितामह न रिष्यते ॥ १ ॥

ब्राह्मणानां परिभव सादयेदपि देवताः।  
ब्राह्मणांस्तु नमस्कृत्य युधिष्ठिर न रिष्यते ॥ २ ॥

ते पूज्यास्ते नमस्कार्या वर्तेथास्तेषु पुत्रवत्।  
ते हि लोकानिमान् सर्वान् धारयन्ति मनीषिणः ॥ ३ ॥

ब्राह्मणाः सर्वलोकानां महान्तो धर्मसेतवः।  
धनत्यागाभिरामाश्च वाक्संयमरताश्च ये ॥ ४ ॥

रमणीयाश्च भूतानां निधानं च धृतव्रताः।  
प्रणेतारश्च लोकानां शास्त्राणां च यशस्विनः ॥ ५ ॥

तपो येषां धनं नित्यं वाक् चैव विपुलं बलम्।  
प्रभवश्चैव धर्माणां धर्मज्ञाः सूक्ष्मदर्शिनः ॥ ६ ॥

धर्मकामाः स्थिता धर्मे सुकृतैर्धर्मसेतवः।  
यान् समाश्रित्य जीवन्ति प्रजाः सर्वाश्चतुर्विधाः ॥ ७ ॥

पन्थानः सर्वनेतारो यज्ञवाहाः सनातनाः।  
पितृपैतामहीं गुर्वीमुद्वहन्ति धुरं सदा ॥ ८ ॥

धुरि ये नावसीदन्ति विषये सद्‌गवा इव।  
पितृदेवातिथिमुखा हव्यकव्याग्रभोजिनः ॥ ९ ॥

भोजनादेव लोकांस्त्रींस्त्रायन्ते महतो भयात्।  
दीपः सर्वस्य लोकस्य चक्षुश्चक्षुष्मतामपि ॥ १० ॥

सर्वशिक्षा श्रुतिधना निपुणा मोक्षदर्शिनः।  
गतिज्ञाः सर्वभूतानामध्यात्मगतिचिन्तकाः ॥ ११ ॥

आदिमध्यावसानानां ज्ञातारश्छिन्नसंशयाः ।  
परावरविशेषज्ञा गन्तारः परमां गतिम् ॥ १२ ॥

विमुक्ता धूतपाप्मानो निर्द्वन्द्वा निष्परिग्रहाः।  
मानार्हा मानिता नित्यं ज्ञानविद्भिर्महात्मभिः ॥ १३ ॥

चन्दने मलपङ्के च भोजनेऽभोजने समाः।  
समं येषां दुकूलं च तथा क्षौमाजिनानि च ॥ १४ ॥

तिष्ठेयुरप्यभुञ्जाना बहूनि दिवसान्यपि ।  
शोषयेयुश्च गात्राणि स्वाध्यायैः संयतेन्द्रियाः ॥ १५ ॥

अदैवं दैवतं कुर्युर्दैवतं चाप्यदैवतम्।  
लोकानन्यान्‌ सृजेयुस्ते लोकपालांश्च कोपिताः ॥ १६ ॥

अपेयः सागरो येषामपि शापान्महात्मनाम्।  
येषां कोपाग्निरद्यापि दण्डके नोपशाम्यति ॥ १७ ॥

देवानामपि ये देवाः कारणं कारणस्य च।  
प्रमाणस्य प्रमाणं च कस्तानभिभवेद् बुधः ॥ १८ ॥

येषां वृद्धश्च बालश्च सर्वः सम्मानमर्हति।  
तपोविद्याविशेषात्तु मानयन्ति परस्परम् ॥ १९ ॥

अविद्वान् ब्राह्मणो देवः पात्रं वै पावनं महत्।  
विद्वान् भूयस्तरो देवः पूर्णसागरसंनिभः ॥ २० ॥

अविद्वांश्चैव विद्वांश्च ब्राह्मणो दैवतं महत्।  
प्रणीतश्चाप्रणीतश्च यथाग्निर्दैवतं महत् ॥ २१ ॥

श्मशाने ह्यपि तेजस्वी पावको नैव दुष्यति।  
हविर्यज्ञे च विधिवद् गृह एवातिशोभते ॥ २२ ॥

एवं यद्यप्यनिष्टेषु वर्तते सर्वकर्मसु।  
सर्वथा ब्राह्मणो मान्यो दैवतं विद्धि तत्परम् ॥ २३ ॥