+++
title_full = "048 वर्णसंकर संतानोंकी उत्पत्तिका विस्तारसे वर्णन"
title = "०४८ वर्णसंकरकथने"

+++


अर्थाल्लोभाद् वा कामाद् वा वर्णानां चाप्यनिश्चयात्।  
अज्ञानाद् वापि वर्णानां जायते वर्णसंकरः ॥ १ ॥  
तेषामेतेन विधिना जातानां वर्णसंकरे।  
को धर्मः कानि कर्माणि तन्मे ब्रूहि पितामह ॥ २ ॥

चातुर्वर्ण्यस्य कर्माणि चातुर्वर्ण्यं च केवलम्।  
असृजत् स हि यज्ञार्थे पूर्वमेव प्रजापतिः ॥ ३ ॥

भार्याश्चतस्रो विप्रस्य द्वयोरात्मा प्रजायते।  
आनुपूर्व्याद् द्वयोर्हीनौ मातृजात्यौ प्रसूयतः ॥ ४ ॥

परं शवाद् ब्राह्मणस्यैव पुत्रः  
शूद्रापुत्रं पारशवं तमाहुः ।  
शुश्रूषकः स्वस्य कुलस्य स स्यात्  
स्वचारित्रं नित्यमथो न जह्यात् ॥ ५ ॥

सर्वानुपायानथ सम्प्रधार्य  
समुद्धरेत् स्वस्य कुलस्य तन्त्रम्।  
ज्येष्ठो यवीयानपि यो द्विजस्य  
शुश्रूषया दानपरायणः स्यात् ॥ ६ ॥

तिस्रः क्षत्रियसम्बन्धाद् द्वयोरात्मास्य जायते।  
हीनवर्णास्तृतीयायां शूद्रा उग्रा इति स्मृतिः ॥ ७ ॥

द्वे चापि भार्ये वैश्यस्य द्वयोरात्मास्य जायते।  
शूद्रा शूद्रस्य चाप्येका शूद्रमेव प्रजायते ॥ ८ ॥

अतोऽविशिष्टस्त्वधमो गुरुदारप्रधर्षकः ।  
बाह्यं वर्णं जनयति चातुर्वर्ण्यविगर्हितम् ॥ ९ ॥

विप्रायां क्षत्रियो बाह्यं सूतं स्तोमक्रियापरम्।  
वैश्यो वैदेहकं चापि मौद्‌गल्यमपवर्जितम् ॥ १० ॥

शूद्रश्चाण्डालमत्युग्रं वध्यघ्नं बाह्यवासिनम् ।  
ब्राह्मण्यां सम्प्रजायन्त इत्येते कुलपांसनाः।  
एते मतिमतां श्रेष्ठ वर्णसंकरजाः प्रभो ॥ ११ ॥

बन्दी तु जायते वैश्यान्मागधो वाक्यजीवनः।  
शूद्रान्निषादो मत्स्यघ्नः क्षत्रियायां व्यतिक्रमात् ॥ १२ ॥

शूद्रादायोगवश्चापि वैश्यायां ग्राम्यधर्मिणः ।  
ब्राह्मणैरप्रतिग्राह्यस्तक्षा स्वधनजीवनः ॥ १३ ॥

एतेऽपि सदृशान् वर्णान् जनयन्ति स्वयोनिषु।  
मातृजात्याः प्रसूयन्ते ह्यवरा हीनयोनिषु ॥ १४ ॥

यथा चतुर्षु वर्णेषु द्वयोरात्मास्य जायते।  
आनन्तर्यात् प्रजायन्ते तथा बाह्याः प्रधानतः ॥ १५ ॥

ते चापि सदृशं वर्णं जनयन्ति स्वयोनिषु।  
परस्परस्य दारेषु जनयन्ति विगर्हितान् ॥ १६ ॥

यथा शूद्रोऽपि ब्राह्मण्यां जन्तुं बाह्यं प्रसूयते।  
एवं बाह्यतराद् बाह्यश्चातुर्वर्ण्यात् प्रजायते ॥ १७ ॥

प्रतिलोमं तु वर्धन्ते बाह्याद् बाह्यतरात् पुनः।  
हीनाद्धीनाः प्रसूयन्ते वर्णाः पञ्चदशैव तु ॥ १८ ॥

अगम्यागमनाच्चैव जायते वर्णसंकरः ।  
बाह्यानामनुजायन्ते सैरन्ध्र्यां मागधेषु च।  
प्रसाधनोपचारज्ञमदासं दासजीवनम् ॥ १९ ॥

अतश्चायोगवं सूते वागुराबन्धजीवनम् ।  
मैरेयकं च वैदेहः सम्प्रसूतेऽथ माधुकम् ॥ २० ॥

निषादो मद्‌गुरं सूते दासं नावोपजीविनम्।  
मृतपं चापि चाण्डालः श्वपाकमिति विश्रुतम् ॥ २१ ॥

चतुरो मागधी सूते क्रूरान् मायोपजीविनः।  
मांसं स्वादुकरं क्षौद्रं सौगन्धमिति विश्रुतम् ॥ २२ ॥

वैदेहकाच्च पापिष्ठा क्रूरं मायोपजीविनम्।  
निषादान्मद्रनाथं च खरयानप्रयायिनम् ॥ २३ ॥

चाण्डालात् पुल्कसं चापि खराश्वगजभोजिनम्।  
मृतचैलप्रतिच्छन्नं भिन्नभाजनभोजिनम् ॥ २४ ॥

आयोगवीषु जायन्ते हीनवर्णास्तु ते त्रयः।  
क्षुद्रो वैदेहकादन्ध्रो बहिर्ग्रामप्रतिश्रयः ॥ २५ ॥  
कारावरो निषाद्यां तु चर्मकारः प्रसूयते।

चाण्डालात्‌ पाण्डुसौपाकस्त्वक्सारव्यवहारवान् ॥ २६ ॥  
आहिण्डको निषादेन वैदेह्यां सम्प्रसूयते।  
चण्डालेन तु सौपाकश्चण्डालसमवृत्तिमान् ॥ २७ ॥

निषादी चापि चाण्डालात् पुत्रमन्तेवसायिनम्।  
श्मशानगोचरं सूते बाह्यैरपि बहिष्कृतम् ॥ २८ ॥

इत्येते संकरे जाताः पितृमातृव्यतिक्रमात्।  
प्रच्छन्ना वा प्रकाशा वा वेदितव्याः स्वकर्मभिः ॥ २९ ॥

चतुर्णामेव वर्णानां धर्मो नान्यस्य विद्यते।  
वर्णानां धर्महीनेषु संख्या नास्तीह कस्यचित् ॥ ३० ॥

यदृच्छयोपसम्पन्नैर्यज्ञसाधुबहिष्कृतैः ।  
बाह्या बाह्यैश्च जायन्ते यथावृत्ति यथाश्रयम् ॥ ३१ ॥

चतुष्पथश्मशानानि शैलांश्चान्यान् वनस्पतीन् ।  
कार्ष्णायसमलंकारं परिगृह्य च नित्यशः ॥ ३२ ॥

वसेयुरेते विज्ञाता वर्तयन्तः स्वकर्मभिः।  
युञ्जन्तो वाप्यलंकारांस्तथोपकरणानि च ॥ ३३ ॥

गोब्राह्मणाय साहाय्यं कुर्वाणा वै न संशयः।  
आनृशंस्यमनुक्रोशः सत्यवाक्यं तथा क्षमा ॥ ३४ ॥  
स्वशरीरैरपि त्राणं बाह्यानां सिद्धिकारणम्।  
भवन्ति मनुजव्याघ्र तत्र मे नास्ति संशयः ॥ ३५ ॥

यथोपदेशं परिकीर्तितासु  
नरः प्रजायेत विचार्य बुद्धिमान्।  
निहीनयोनिर्हि सुतोऽवसादयेत्  
तितीर्षमाणं हि यथोपलो जले ॥ ३६ ॥

अविद्वांसमलं लोके विद्वांसमपि वा पुनः।  
नयन्ति ह्यपथं नार्यः कामक्रोधवशानुगम् ॥ ३७ ॥

स्वभावश्चैव नारीणां नराणामिह दूषणम्।  
अत्यर्थं न प्रसज्जन्ते प्रमदासु विपश्चितः ॥ ३८ ॥

वर्णापेतमविज्ञाय नरं कलुषयोनिजम् ।  
आर्यरूपमिवानार्यं कथं विद्यामहे वयम् ॥ ३९ ॥

योनिसंकलुषे जातं नानाभावसमन्वितम् ।  
कर्मभिः सज्जनाचीर्णैर्विज्ञेया योनिशुद्धता ॥ ४० ॥

अनार्यत्वमनाचारः क्रूरत्वं निष्क्रियात्मता ।  
पुरुषं व्यञ्जयन्तीह लोके कलुषयोनिजम् ॥ ४१ ॥

पित्र्यं वा भजते शीलं मातृजं वा तथोभयम्।  
न कथंचन संकीर्णः प्रकृतिं स्वां नियच्छति ॥ ४२ ॥

यथैव सदृशो रूपे मातापित्रोर्हि जायते।  
व्याघ्रश्चित्रैस्तथा योनिं पुरुषः स्वां नियच्छति ॥ ४३ ॥

कुले स्रोतसि संच्छन्ने यस्य स्याद् योनिसंकरः।  
संश्रयत्येव तच्छीलं नरोऽल्पमथवा बहु ॥ ४४ ॥

आर्यरूपसमाचारं चरन्तं कृतके पथि।  
सुवर्णमन्यवर्णं वा स्वशीलं शास्ति निश्चये ॥ ४५ ॥

नानावृत्तेषु भूतेषु नानाकर्मरतेषु च।  
जन्मवृत्तसमं लोके सुश्लिष्टं न विरज्यते ॥ ४६ ॥

शरीरमिह सत्त्वेन न तस्य परिकृष्यते।  
ज्येष्ठमध्यावरं सत्त्वं तुल्यसत्त्वं प्रमोदते ॥ ४७ ॥

ज्यायांसमपि शीलेन विहीनं नैव पूजयेत्।  
अपि शूद्रं च धर्मज्ञं सद्‌वृत्तमभिपूजयेत् ॥ ४८ ॥

आत्मानमाख्याति हि कर्मभिर्नरः  
सुशीलचारित्रकुलैः शुभाशुभैः ।  
प्रणष्टमप्याशु कुलं तथा नरः  
पुनः प्रकाशं कुरुते स्वकर्मतः ॥ ४९ ॥

योनिष्वेतासु सर्वासु संकीर्णास्वितरासु च।  
यत्रात्मानं न जनयेद् बुधस्तां परिवर्जयेत् ॥ ५० ॥