+++
title_full = "090 श्राद्धमें ब्राह्मणोंकी परीक्षा, पंक्तिदूषक और पंक्तिपावन ब्राह्मणोंका वर्णन, श्राद्धमें लाख मूर्ख ब्राह्मणोंको भोजन करानेकी अपेक्षा एक वेदवेत्ताको भोजन करानेकी श्रेष्ठताका कथन"
title = "०९० श्राद्धकल्पे"

+++


कीदृशेभ्यः प्रदातव्यं भवेच्छ्राद्धं पितामह।  
द्विजेभ्यः कुरुशार्दूल तन्मे व्याख्यातुमर्हसि ॥ १ ॥

ब्राह्मणान् न परीक्षेत क्षत्रियो दानधर्मवित्।  
दैवे कर्मणि पित्र्ये तु न्यायमाहुः परीक्षणम् ॥ २ ॥

देवताः पूजयन्तीह दैवेनैवेह तेजसा।  
उपेत्य तस्माद् देवेभ्यः सर्वेभ्यो दापयेन्नरः ॥ ३ ॥

श्राद्धे त्वथ महाराज परीक्षेद् ब्राह्मणान् बुधः।  
कुलशीलवयोरूपैर्विद्ययाभिजनेन च ॥ ४ ॥

तेषामन्ये पंक्तिदूषास्तथान्ये पंक्तिपावनाः ।  
अपांक्तेयास्तु ये राजन् कीर्तयिष्यामि तान् शृणु ॥ ५ ॥

कितवो भ्रूणहा यक्ष्मी पशुपालो निराकृतिः।  
ग्रामप्रेष्यो वार्धुषिको गायनः सर्वविक्रयी ॥ ६ ॥  
अगारदाही गरदः कुण्डाशी सोमविक्रयी।  
सामुद्रिको राजभृत्यस्तैलिकः कूटकारकः ॥ ७ ॥  
पित्रा विवदमानश्च यस्य चोपपतिर्गृहे।  
अभिशस्तस्तथा स्तेनः शिल्पं यश्चोपजीवति ॥ ८ ॥  
पर्वकारश्च सूची च मित्रध्रुक् पारदारिकः।  
अव्रतानामुपाध्यायः काण्डपृष्ठस्तथैव च ॥ ९ ॥  
श्वभिश्च यः परिक्रामेद् यः शुना दष्ट एव च।  
परिवित्तिश्च यश्च स्याद् दुश्चर्मा गुरुतल्पगः ॥ १० ॥  
कुशीलवो देवलको नक्षत्रैर्यश्च जीवति।  
ईदृशैर्ब्राह्मणैर्भुक्तमपांक्तेयैर्युधिष्ठिर ॥ ११ ॥  
रक्षांसि गच्छते हव्यमित्याहुर्ब्रह्मवादिनः ।

श्राद्धं भुक्त्वा त्वधीयीत वृषलीतल्पगश्च यः ॥ १२ ॥  
पुरीषे तस्य ते मासं पितरस्तस्य शेरते।

सोमविक्रयिणे विष्ठा भिषजे पूयशोणितम् ॥ १३ ॥  
नष्टं देवलके दत्तमप्रतिष्ठं च वार्धुषे।  
यत्तु वाणिजके दत्तं नेह नामुत्र तद् भवेत् ॥ १४ ॥

भस्मनीव हुतं हव्यं तथा पौनर्भवे द्विजे।  
ये तु धर्मव्यपेतेषु चारित्रापगतेषु च।  
हव्यं कव्यं प्रयच्छन्ति तेषां तत् प्रेत्य नश्यति ॥ १५ ॥

ज्ञानपूर्वं तु ये तेभ्यः प्रयच्छन्त्यल्पबुद्धयः।  
पुरीषं भुञ्जते तेषां पितरः प्रेत्य निश्चयः ॥ १६ ॥

एतानिमान् विजानीयादपांक्तेयान् द्विजाधमान् ।  
शूद्राणामुपदेशं च ये कुर्वन्त्यल्पचेतसः ॥ १७ ॥

षष्टिं काणः शतं षण्ढः श्वित्री यावत्प्रपश्यति।  
पंक्त्यां समुपविष्टायां तावद् दूषयते नृप ॥ १८ ॥

यद्‌ वेष्टितशिरा भुंक्ते यद् भुंक्ते दक्षिणामुखः।  
सोपानत्कश्च यद् भुंक्ते सर्वं विद्यात्‌ तदासुरम् ॥ १९ ॥

असूयता च यद् दत्तं यच्च श्रद्धाविवर्जितम्।  
सर्वं तदसुरेन्द्राय ब्रह्मा भागमकल्पयत् ॥ २० ॥

श्वानश्च पंक्तिदूषाश्च नावेक्षेरन् कथंचन।  
तस्मात् परिसृते दद्यात् तिलांश्चान्ववकीरयेत् ॥ २१ ॥

तिलैर्विरहितं श्राद्धं कृतं क्रोधवशेन च।  
यातुधानाः पिशाचाश्च विप्रलुम्पन्ति तद्धविः ॥ २२ ॥

अपांक्तो यावतः पांक्तान् भुञ्जानाननुपश्यति।  
तावत्फलाद् भ्रंशयति दातारं तस्य बालिशम् ॥ २३ ॥

इमे तु भरतश्रेष्ठ विज्ञेयाः पंक्तिपावनाः।  
ये त्वतस्तान् प्रवक्ष्यामि परीक्षस्वेह तान् द्विजान् ॥ २४ ॥

विद्यावेदव्रतस्नाता ब्राह्मणाः सर्व एव हि।  
सदाचारपराश्चैव विज्ञेयाः सर्वपावनाः ॥ २५ ॥

पांक्तेयांस्तु प्रवक्ष्यामि ज्ञेयास्ते पंक्तिपावनाः।  
त्रिणाचिकेतः पञ्चाग्निस्त्रिसुपर्णः षडंगवित् ॥ २६ ॥

ब्रह्मदेयानुसंतानश्छन्दोगो ज्येष्ठसामगः ।  
मातापित्रोर्यश्च वश्यः श्रत्रियों दशपूरुषः ॥ २७ ॥

ऋतुकालाभिगामी च धर्मपत्नीषु यः सदा।  
वेदविद्याव्रतस्नातो विप्रः पंक्तिं पुनात्युत ॥ २८ ॥

अथर्वशिरसोऽध्येता ब्रह्मचारी यतव्रतः ।  
सत्यवादी धर्मशीलः स्वकर्मनिरतश्च सः ॥ २९ ॥

ये च पुण्येषु तीर्थेषु अभिषेककृतश्रमाः।  
मखेषु च समन्त्रेषु भवन्त्यवभृथप्लुताः ॥ ३० ॥  
अक्रोधना ह्यचपलाः क्षान्ता दान्ता जितेन्द्रियाः।  
सर्वभूतहिता ये च श्राद्धेष्वेतान् निमन्त्रयेत् ॥ ३१ ॥

एतेषु दत्तमक्षय्यमेते वै पंक्तिपावनाः।  
इमे परे महाभागा विज्ञेयाः पंक्तिपावनाः ॥ ३२ ॥

यतयो मोक्षधर्मज्ञा योगाः सुचरितव्रताः।  
(पाञ्चरात्रविदो मुख्यास्तथा भागवताः परे।  
वैखानसाः कुलश्रेष्ठा वैदिकाचारचारिणः ॥)  
ये चेतिहासं प्रयताः श्रावयन्ति द्विजोत्तमान् ॥ ३३ ॥  
ये च भाष्यविदः केचिद् ये च व्याकरणे रताः।  
अधीयते पुराणं ये धर्मशास्त्राण्यथापि च ॥ ३४ ॥  
अधीत्य च यथान्यायं विधिवत् तस्य कारिणः।  
उपपन्नो गुरुकुले सत्यवादी सहस्रशः ॥ ३५ ॥  
अग्र्याः सर्वेषु वेदेषु सर्वप्रवचनेषु च।  
यावदेते प्रपश्यन्ति पंक्त्यास्तावत्पुनन्त्युत ॥ ३६ ॥

ततो हि पावनात्पंक्त्याः पंक्तिपावन उच्यते।  
क्रोशादर्धतृतीयाच्च पावयेदेक एव हि ॥ ३७ ॥  
ब्रह्मदेयानुसंतान इति ब्रह्मविदो विदुः।

अनृत्विगनुपाध्यायः स चेदग्रासनं व्रजेत् ॥ ३८ ॥  
ऋत्विग्भिरभ्यनुज्ञातः पंक्त्या हरति दुष्कृतम्।

अथ चेद् वेदवित् सर्वैः पंक्तिदोषैर्विवर्जितः ॥ ३९ ॥  
न च स्यात् पतितो राजन् पंक्तिपावन एव सः।

तस्मात् सर्वप्रयत्नेन परीक्ष्यामन्त्रयेद् द्विजान् ॥ ४० ॥  
स्वकर्मनिरतानन्यान् कुले जातान् बहुश्रुतान्।

यस्य मित्रप्रधानानि श्राद्धानि च हवींषि च ॥ ४१ ॥  
न प्रीणन्ति पितॄन् देवान् स्वर्गं च न स गच्छति।

यश्च श्राद्धे कुरुते संगतानि  
न देवयानेन पथा स याति।  
स वै मुक्तः पिप्पलं बन्धनाद् वा  
स्वर्गाल्लोकाच्च्यवते श्राद्धमित्रः ॥ ४२ ॥

तस्मान्मित्रं श्राद्धकृन्नाद्रियेत  
दद्यान्मित्रेभ्यः संग्रहार्थं धनानि ।  
यन्मन्यते नैव शत्रुं न मित्रं  
तं मध्यस्थं भोजयेद्धव्यकव्ये ॥ ४३ ॥

यथोषरे बीजमुप्तं न रोहे-  
न्न चावप्ता प्राप्नुयाद् बीजभागम्।  
एवं श्राद्धं भुक्तमनर्हमाणै-  
र्न चेह नामुत्र फलं ददाति ॥ ४४ ॥

ब्राह्मणो ह्यनधीयानस्तृणाग्निरिव शाम्यति ।  
तस्मै श्राद्धं न दातव्यं न हि भस्मनि हूयते॥४५॥

सम्भोजनी नाम पिशाचदक्षिणा  
सा नैव देवान् न पितॄनुपैति।  
इहैव सा भ्राम्यति हीनपुण्या  
शालान्तरे गौरिव नष्टवत्सा ॥ ४६ ॥

यथाग्नौ शान्ते घृतमाजुहोति  
तन्नैव देवान् न पितॄनुपैति।  
तथा दत्तं नर्तने गायने च  
यां चानृते दक्षिणामावृणोति ॥ ४७ ॥  
उभौ हिनस्ति न भुनक्ति चैषा  
या चानृते दक्षिणा दीयते वै।  
आघातिनी गर्हितैषा पतन्ती  
तेषां प्रेतान् पातयेद् देवयानात् ॥ ४८ ॥

ऋषीणां समये नित्यं ये चरन्ति युधिष्ठिर।  
निश्चिताः सर्वधर्मज्ञास्तान् देवा ब्राह्मणान्‌ विदुः ॥ ४९ ॥

स्वाध्यायनिष्ठा ऋषयो ज्ञाननिष्ठास्तथैव च।  
तपोनिष्ठाश्च बोद्धव्याः कर्मनिष्ठाश्च भारत ॥ ५० ॥

कव्यानि ज्ञाननिष्ठेभ्यः प्रतिष्ठाप्यानि भारत।  
तत्र ये ब्राह्मणान् केचिन्न निन्दन्ति हि ते नराः॥५१॥

ये तु निन्दन्ति जल्पेषु न ताञ्छ्राद्धेषु भोजयेत्।  
ब्राह्मणा निन्दिता राजन् हन्युस्त्रैपुरुषं कुलम् ॥ ५२ ॥  
वैखानसानां वचनमृषीणां श्रूयते नृप।  
दूरादेव परीक्षेत ब्राह्मणान् वेदपारगान् ॥ ५३ ॥

प्रियो वा यदि वा द्वेष्यस्तेषां तु श्राद्धमावपेत्।  
यः सहस्रं सहस्राणां भोजयेदनृतान् नरः।  
एकस्तान्मन्त्रवित् प्रीतः सर्वानर्हति भारत ॥ ५४ ॥