+++
title_full = "022 युधिष्ठिरके विविध धर्मयुक्त प्रश्नोंका उत्तर तथा श्राद्ध और दानके उत्तम पात्रोंका लक्षण"
title = "०२२ बहुप्राश्निके"

+++


पुत्रैः कथं महाराज पुरुषस्तरितो भवेत्।  
यावन्न लब्धवान् पुत्रमफलः पुरुषो नृप॥

अत्राप्युदाहरन्तीममितिहासं पुरातनम् ।  
नारदेन पुरा गीतं मार्कण्डेयाय पृच्छते॥

पर्वतं नारदं चैवमसितं देवलं च तम्।  
आरुणेयं च रैभ्यं च एतानत्रागतान् पुरा॥  
गङ्‌गायमुनयोर्मध्ये भोगवत्याः समागमे ।  
दृष्ट्वा पूर्वसमासीनान् मार्कण्डेयोऽभ्यगच्छत ॥

ऋषयस्तु मुनिं दृष्ट्वा समुत्थायोन्मुखाः स्थिताः।  
अर्चयित्वार्हतो विप्रं किं कुर्म इति चाब्रुवन्॥

अयं समागमः सद्भिर्यत्नेनासादितो मया।  
अत्र प्राप्स्यामि धर्माणामाचारस्य च निश्चयम्॥

ऋजुः कृतयुगे धर्मस्तस्मिन् क्षीणे विमुह्यति।  
युगे युगे महर्षिभ्यो धर्ममिच्छामि वेदितुम्॥

ऋषिभिर्नारदः प्रोक्तो ब्रूहि यत्रास्य संशयः।  
धर्माधर्मेषु तत्त्वज्ञ त्वं विच्छेत्तासि संशयान्॥

ऋषिभ्योऽनुमतो वाक्यं नियोगान्नारदोऽब्रवीत् ।  
सर्वधर्मार्थतत्त्वज्ञं मार्कण्डेयं ततोऽब्रवीत् ॥

दीर्घायो तपसा दीप्त वेदवेदाङ्गतत्त्ववित्।  
यत्र ते संशयो ब्रह्मन् समुत्पन्नः स उच्यताम्॥

धर्मं लोकोपकारं वा यच्चान्यच्छ्रोतुमिच्छसि।  
तदहं कथयिष्यामि ब्रूहि त्वं सुमहातपाः॥

युगे युगे व्यतीतेऽस्मिन् धर्मसेतुः प्रणश्यति।  
कथं धर्मच्छलेनाहं प्राप्नुयामिति मे मतिः॥

आसीद् धर्मः पुरा विप्र चतुष्पादः कृते युगे।  
ततो ह्यधर्मः कालेन प्रवृत्तः किञ्चिदुन्नतः॥

ततस्त्रेतायुगं नाम प्रवृत्तं धर्मदूषणम्।  
तस्मिन् व्यतीते सम्प्राप्तं तृतीयं द्वापरं युगम्॥  
तदा धर्मस्य द्वौ पादावधर्मो नाशयिष्यति।

द्वापरे तु परिक्षीणे नन्दिके समुपस्थिते॥  
लोकवृत्तं च धर्मं च उच्यमानं निबोध मे।

चतुर्थं नन्दिकं नाम धर्मः पादावशेषितः॥  
ततः प्रभृति जायन्ते क्षीणप्रज्ञायुषो नराः।  
क्षीणप्राणधना लोके धर्माचारबहिष्कृताः ॥

एवं विलुलिते धर्मे लोके चाधर्मसंयुते।  
किं चतुर्वर्णनियतं हव्यं कव्यं न नश्यति॥

मन्त्रपूतं सदा हव्यं कव्यं चैव न नश्यति।  
प्रतिगृह्णन्ति तद् देवा दातुर्न्यायात् प्रयच्छतः॥

सत्त्वयुक्तश्च दाता च सर्वान् कामानवाप्नुयात्।  
अवाप्तकामः स्वर्गे च महीयेत यथेप्सितम्॥

चत्वारो ह्यथ ये वर्णा हव्यं कव्यं प्रदास्यते।  
मन्त्रहीनमवज्ञातं तेषां दत्तं क्व गच्छति॥

असुरान् गच्छते दत्तं विप्रै रक्षांसि क्षत्रियैः।  
वैश्यैः प्रेतानि वै दत्तं शूद्रैर्भूतानि गच्छति॥

अथ वर्णावरे जाताश्चातुर्वर्ण्योपदेशिनः ।  
दास्यन्ति हव्यकव्यानि तेषां दत्तं क्व गच्छति॥

वर्णावराणां भूतानां हव्यकव्यप्रदातृणाम् ।  
नैव देवा न पितरः प्रतिगृह्णन्ति तत् स्वयम्॥

यातुधानाः पिशाचाश्च भूता ये चापि नैर्ऋताः।  
तेषां सा विहिता वृत्तिः पितृदैवतनिर्गता॥

तेषां सर्वप्रदातॄणां हव्यकव्यं समाहिताः।  
यत् प्रयच्छन्ति विधिवत्‌ तद्‌ वै भुञ्जन्ति देवताः॥

श्रुतं वर्णावरैर्दत्तं हव्यं कव्यं च नारद।  
सम्प्रयोगे च पुत्राणां कन्यानां च ब्रवीहि मे॥

कन्याप्रदानं पुत्राणां स्त्रीणां संयोगमेव च।  
आनुपूर्व्यान्मया सम्यगुच्यमानं निबोध मे॥

जातमात्रा तु दातव्या कन्यका सदृशे वरे।  
काले दत्तासु कन्यासु पिता धर्मेण युज्यते॥

यस्तु पुष्पवतीं कन्यां बान्धवो न प्रयच्छति।  
मासि मासि गते बन्धुस्तस्या भ्रौणघ्न्यमाप्नुते॥

यस्तु कन्यां गृहे रुन्ध्याद् ग्राम्यैर्भोगैर्विवर्जिताम्।  
अवध्यातः स कन्याया बन्धुः प्राप्नोति भ्रूणहाम्॥

केन मङ्गलकृत्येषु विनियुज्यन्ति कन्यकाः।  
एतदिच्छामि विज्ञातुं तत्त्वेनेह महामुने॥

नित्यं निवसते लक्ष्मीः कन्यकासु प्रतिष्ठिता।  
शोभना शुभयोग्या च पूज्या मङ्गलकर्मसु॥

आकरस्थं यथा रत्नं सर्वकामफलोपगम्।  
तथा कन्या महालक्ष्मीः सर्वलोकस्य मङ्गलम्॥

एवं कन्या परा लक्ष्मी रतिस्तोषश्च देहिनाम्।  
महाकुलानां चारित्रं वृत्तेन निकषोपलम्॥

आनयित्वा स्वकाद् वर्णात् कन्यकां यो भजेन्नरः।  
दातारं हव्यकव्यानां पुत्रकं या प्रसूयते॥

साध्वी कुलं वर्धयति साध्वी पुष्टिर्गृहे परा।  
साध्वी लक्ष्मी रतिः साक्षात् प्रतिष्ठा संततिस्तथा॥

कानि तीर्थानि भगवन् नृणां देहाश्रितानि वै।  
तानि वै शंस भगवन् याथातथ्येन पृच्छतः॥

देवर्षिपितृतीर्थानि बाह्मं मध्येऽथ वैष्णवम्।  
नृणां तीर्थानि पञ्चाहुः पाणौ संनिहितानि वै॥

आद्यतीर्थं तु तीर्थानां वैष्णवो भाग उच्यते।  
यत्रोपस्पृश्य वर्णानां चतुर्णां वर्धते कुलम्॥  
पितृदैवतकार्याणि वर्धन्ते प्रेत्य चेह च।

धर्मेष्वधिकृतानां तु नराणां मुह्यते मनः।  
कथं न विघ्नं भवति एतदिच्छामि वेदितुम्॥

अर्थाश्च नार्यश्च समानमेत-  
च्छ्रेयांसि पुंसामिह मोहयन्ति ।  
रतिप्रमोदात् प्रमदा हरन्ति  
भोगैर्धनं चाप्युपहन्ति धर्मान् ॥

हव्यं कव्यं च धर्मात्मा सर्वं तच्छ्रोत्रियोऽर्हति।  
दत्तं हि श्रोत्रिये साधौ ज्वलिताग्नाविवाहुतिः॥

इति सम्भाष्य ऋषिभिर्मार्कण्डेयो महातपाः।  
नारदं चापि सत्कृत्य तेन चैवाभिसत्कृतः॥

आमन्त्रयित्वा ऋषिभिः प्रययावाश्रमं मुनिः।  
ऋषयश्चापि तीर्थानां परिचर्यां प्रचक्रमुः॥)

किमाहुर्भरतश्रेष्ठ पात्रं विप्राः सनातनाः।  
ब्राह्मणं लिङ्गिनं चैव ब्राह्मणं वाप्यलिङ्गिनम् ॥ १ ॥

स्ववृत्तिमभिपन्नाय लिङ्गिने चेतराय च।  
देयमाहुर्महाराज उभावेतौ तपस्विनौ ॥ २ ॥

श्रद्धया परया पूतो यः प्रयच्छेद् द्विजातये।  
हव्यं कव्यं तथा दानं को दोषः स्यात् पितामह॥३॥

श्रद्धापूतो नरस्तात दुर्दान्तोऽपि न संशयः।  
पूतो भवति सर्वत्र किमुत त्वं महाद्युते ॥ ४ ॥

न ब्राह्मणं परीक्षेत दैवेषु सततं नरः।  
कव्यप्रदाने तु बुधाः परीक्ष्यं ब्राह्मणं विदुः ॥ ५ ॥

न ब्राह्मणः साधयते हव्यं दैवात् प्रसिद्‌ध्यति।  
देवप्रसादादिज्यन्ते यजमानैर्न संशयः ॥ ६ ॥

ब्राह्मणान् भरतश्रेष्ठ सततं ब्रह्मवादिनः।  
मार्कण्डेयः पुरा प्राह इति लोकेषु बुद्धिमान् ॥ ७ ॥

अपूर्वोऽप्यथवा विद्वान् सम्बन्धी वा यथा भवेत्।  
तपस्वी यज्ञशीलो वा कथं पात्रं भवेत् तु सः॥८॥

कुलीनः कर्मकृद् वैद्यस्तथैवाप्यानृशंस्यवान् ।  
ह्रीमानृजुः सत्यवादी पात्रं पूर्वे च ये त्रयः ॥ ९ ॥

तत्रेमं शृणु मे पार्थ चतुर्णां तेजसां मतम्।  
पृथिव्याः काश्यपस्याग्नेर्मार्कण्डेयस्य चैव हि ॥ १० ॥

यथा महार्णवे क्षिप्तः क्षिप्रं लेष्टुर्विनश्यति।  
तथा दुश्चरितं सर्वं त्रिवृत्यां च निमज्जति ॥ ११ ॥

सर्वे च वेदाः सह षड्भिरङ्गैः  
सांख्यं पुराणं च कुले च जन्म।  
नैतानि सर्वाणि गतिर्भवन्ति  
शीलव्यपेतस्य नृप द्विजस्य ॥ १२ ॥

अधीयानः पण्डितं मन्यमानो  
यो विद्यया हन्ति यशः परेषाम्।  
प्रभ्रश्यतेऽसौ चरते न सत्यं  
लोकास्तस्य ह्यन्तवन्तो भवन्ति ॥ १३ ॥

अश्वमेधसहस्रं च सत्यं च तुलया धृतम्।  
नाभिजानामि यद्यस्य सत्यस्यार्धमवाप्नुयात् ॥ १४ ॥

इत्युक्त्वा ते जग्मुराशु चत्वारोऽमिततेजसः।  
पृथिवी काश्यपोऽग्निश्च प्रकृष्टायुश्च भार्गवः ॥ १५ ॥

यदि ते ब्राह्मणा लोके व्रतिनो भुञ्जते हविः।  
दत्तं ब्राह्मणकामाय कथं तत् सुकृतं भवेत् ॥ १६ ॥

आदिष्टिनो ये राजेन्द्र ब्राह्मणा वेदपारगाः।  
भुञ्जते ब्रह्मकामाय व्रतलुप्ता भवन्ति ते ॥ १७ ॥

अनेकान्तं बहुद्वारं धर्ममाहुर्मनीषिणः ।  
किंनिमित्तं भवेदत्र तन्मे ब्रूहि पितामह ॥ १८ ॥

अहिंसा सत्यमक्रोध आनृशंस्यं दमस्तथा।  
आर्जवं चैव राजेन्द्र निश्चितं धर्मलक्षणम् ॥ १९ ॥

ये तु धर्मं प्रशंसन्तश्चरन्ति पृथिवीमिमाम्।  
अनाचरन्तस्तद् धर्मं संकरेऽभिरताः प्रभो ॥ २० ॥

तेभ्यो हिरण्यं रत्नं वा गामश्वं वा ददाति यः।  
दश वर्षाणि विष्ठां स भुङ्क्ते निरयमास्थितः ॥ २१ ॥

मेदानां पुल्कसानां च तथैवान्तेवसायिनाम्।  
कृतं कर्माकृतं वापि रागमोहेन जल्पताम् ॥ २२ ॥

वैश्वदेवं च ये मूढा विप्राय ब्रह्मचारिणे।  
ददते नेह राजेन्द्र ते लोकान् भुञ्जतेऽशुभान् ॥ २३ ॥

किं परं ब्रह्मचर्यं च किं परं धर्मलक्षणम्।  
किं च श्रेष्ठतमं शौचं तन्मे ब्रूहि पितामह ॥ २४ ॥

ब्रह्मचर्यात् परं तात मधुमांसस्य वर्जनम्।  
मर्यादायां स्थितो धर्मः शमश्चैवास्य लक्षणम् ॥ २५ ॥

कस्मिन्‌ काले चरेद् धर्मं कस्मिन् कालेऽर्थमाचरेत्।  
कस्मिन्‌ काले सुखी च स्यात्‌ तन्मे ब्रूहि पितामह॥२६॥

कल्यमर्थं निषेवेत ततो धर्ममनन्तरम्।  
पश्चात्‌ कामं निषेवेत न च गच्छेत् प्रसङ्गिताम् ॥ २७ ॥

ब्राह्मणांश्चैव मन्येत गुरूंश्चाप्यभिपूजयेत् ।  
सर्वभूतानुलोमश्च मृदुशीलः प्रियंवदः ॥ २८ ॥

अधिकारे यदनृतं यच्च राजसु पैशुनम्।  
गुरोश्चालीककरणं तुल्यं तद् ब्रह्महत्यया ॥ २९ ॥

प्रहरेन्न नरेन्द्रेषु न हन्याद् गां तथैव च।  
भ्रूणहत्यासमं चैव उभयं यो निषेवते ॥ ३० ॥

नाग्निं परित्यजेज्जातु न च वेदान् परित्यजेत्।  
न च ब्राह्मणमाक्रोशेत् समं तद् ब्रह्महत्यया ॥ ३१ ॥

कीदृशाः साधवो विप्राः केभ्यो दत्तं महाफलम्।  
कीदृशानां च भोक्तव्यं तन्मे ब्रूहि पितामह ॥ ३२ ॥

अक्रोधना धर्मपराः सत्यनित्या दमे रताः।  
तादृशाः साधवो विप्रास्तेभ्यो दत्तं महाफलम् ॥ ३३ ॥

अमानिनः सर्वसहा दृढार्था विजितेन्द्रियाः।  
सर्वभूतहिता मैत्रास्तेभ्यो दत्तं महाफलम् ॥ ३४ ॥

अलुब्धाः शुचयो वैद्या ह्रीमन्तः सत्यवादिनः।  
स्वकर्मनिरता ये च तेभ्यो दत्तं महाफलम् ॥ ३५ ॥

साङ्गांश्च चतुरो वेदानधीते यो द्विजर्षभः।  
षड्भ्यः प्रवृत्तः कर्मभ्यस्तं पात्रमृषयो विदुः ॥ ३६ ॥

ये त्वेवंगुणजातीयास्तेभ्यो दत्तं महाफलम्।  
सहस्रगुणमाप्नोति गुणार्हाय प्रदायकः ॥ ३७ ॥

प्रज्ञाश्रुताभ्यां वृत्तेन शीलेन च समन्वितः।  
तारयेत कुलं सर्वमेकोऽपीह द्विजर्षभः ॥ ३८ ॥

गामश्वं वित्तमन्नं वा तद्विधे प्रतिपादयेत्।  
द्रव्याणि चान्यानि तथा प्रेत्यभावे न शोचति ॥ ३९ ॥

तारयेत कुलं सर्वमेकोऽपीह द्विजोत्तमः।  
किमङ्ग पुनरेवैते तस्मात् पात्रं समाचरेत् ॥ ४० ॥  
(तृप्ते तृप्ताः सर्व देवाः पितरो मुनयोऽपि च।)

निशम्य च गुणोपेतं ब्राह्मणं साधुसम्मतम्।  
दूरादानाय्य सत्कृत्य सर्वतश्चापि पूजयेत् ॥ ४१ ॥