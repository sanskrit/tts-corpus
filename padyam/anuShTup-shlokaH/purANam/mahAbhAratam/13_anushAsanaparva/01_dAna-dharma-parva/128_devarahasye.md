+++
title_full = "128 वायुके द्वारा धर्माधर्मके रहस्यका वर्णन"
title = "१२८ देवरहस्ये"

+++


किंचिद् धर्मं प्रवक्ष्यामि मानुषाणां सुखावहम्।  
सरहस्याश्च ये दोषास्तान् शृणुध्वं समाहिताः ॥ १ ॥

अग्निकार्यं च कर्तव्यं परमान्नेन भोजनम्।  
दीपकश्चापि कर्तव्यः पितॄणां सतिलोदकः ॥ २ ॥

एतेन विधिना मर्त्यः श्रद्दधानः समाहितः।  
चतुरो वार्षिकान् मासान् यो ददाति तिलोदकम् ॥ ३ ॥  
भोजनं च यथाशक्त्या ब्राह्मणे वेदपारगे।  
पशुबन्धशतस्येह फलं प्राप्नोति पुष्कलम् ॥ ४ ॥

इदं चैवापरं गुह्यमप्रशस्तं निबोधत।  
अग्नेस्तु वृषलो नेता हविर्मूढाश्च योषितः ॥ ५ ॥  
मन्यते धर्म एवेति स चाधर्मेण लिप्यते।  
अग्नयस्तस्य कुप्यन्ति शूद्रयोनिं स गच्छति ॥ ६ ॥

पितरश्च न तुष्यन्ति सह देवैर्विशेषतः।  
प्रायश्चित्तं तु यत् तत्र ब्रुवतस्तन्निबोध मे ॥ ७ ॥

यत् कृत्वा तु नरः सम्यक् सुखी भवति विज्वरः।  
गवां मूत्रपुरीषेण पयसा च घृतेन च ॥ ८ ॥  
अग्निकार्यं त्र्यहं कुर्यान्निराहारः समाहितः।  
ततः संवत्सरे पूर्णे प्रतिगृह्णन्ति देवताः ॥ ९ ॥  
हृष्यन्ति पितरश्चास्य श्राद्धकाल उपस्थिते।

एष ह्यधर्मो धर्मश्च सरहस्यः प्रकीर्तितः ॥ १० ॥  
मर्त्यानां स्वर्गकामानां प्रेत्य स्वर्गसुखावहः ॥ ११ ॥