+++
title_full = "122 व्यास-मैत्रेय-संवाद—तपकी प्रशंसा तथा गृहस्थके उत्तम कर्तव्यका निर्देश"
title = "१२२ मैत्रेयभिक्षायाम्"

+++


एवमुक्तः स भगवान् मैत्रेयं प्रत्यभाषत।  
दिष्ट्‌यैवं त्वं विजानासि दिष्ट्‌या ते बुद्धिरीदृशी ॥ १ ॥

लोको ह्यार्यगुणानेव भूयिष्ठं तु प्रशंसति।  
रूपमानवयोमानश्रीमानाश्चाप्यसंशयम् ॥ २ ॥  
दिष्ट्‌या नाभिभवन्ति त्वां दैवस्तेऽयमनुग्रहः।

यत् ते भृशतरं दानाद् वर्तयिष्यामि तच्छृणु ॥ ३ ॥  
यानीहागमशास्त्राणि याश्च काश्चित् प्रवृत्तयः।  
तानि वेदं पुरस्कृत्य प्रवृत्तानि यथाक्रमम् ॥ ४ ॥

अहं दानं प्रशंसामि भवानपि तपःश्रुते।  
तपः पवित्रं वेदस्य तपः स्वर्गस्य साधनम् ॥ ५ ॥

तपसा महदाप्नोति विद्यया चेति नः श्रुतम्।  
तपसैव चापनुदेद् यच्चान्यदपि दुष्कृतम् ॥ ६ ॥

यद् यद्धि किंचित् संधाय पुरुषस्तप्यते तपः।  
सर्वमेतदवाप्नोति विद्यया चेति नः श्रुतम् ॥ ७ ॥

दुरन्वयं दुष्प्रधर्षं दुरापं दुरतिक्रमम्।  
सर्वं वै तपसाभ्येति तपो हि बलवत्तरम् ॥ ८ ॥

सुरापोऽसम्मतादायी भ्रूणहा गुरुतल्पगः ।  
तपसा तरते सर्वमेनसश्च प्रमुच्यते ॥ ९ ॥

सर्वविद्यस्तु चक्षुष्मानपि यादृशतादृशम् ।  
तपस्विनं तथैवाहुस्ताभ्यां कार्यं सदा नमः ॥ १० ॥

सर्वे पूज्याः श्रुतधनास्तथैव च तपस्विनः।  
दानप्रदाः सुखं प्रेत्य प्राप्नुवन्तीह च श्रियम् ॥ ११ ॥

इमं च ब्रह्मलोकं च लोकं च बलवत्तरम्।  
अन्नदानैः सुकृतिनः प्रतिपद्यन्ति लौकिकाः ॥ १२ ॥

पूजिताः पूजयन्त्येते मानिता मानयन्ति च।  
स दाता यत्र यत्रैति सर्वतः सम्प्रणूयते ॥ १३ ॥

अकर्ता चैव कर्ता च लभते यस्य यादृशम्।  
यदि चोर्ध्वं यद्यधो वा स्वाल्ँलोकानभियास्यति ॥ १४ ॥

प्राप्स्यसि त्वन्नपानानि यानि वाञ्छसि कानिचित्।  
मेधाव्यसि कुले जातः श्रुतवाननृशंसवान् ॥ १५ ॥  
कौमारचारी व्रतवान् मैत्रेय निरतो भव।  
एतद् गृहाण प्रथमं प्रशस्तं गृहमेधिनाम् ॥ १६ ॥

यो भर्ता वासितातुष्टो भर्तुस्तुष्टा च वासिता।  
यस्मिन्नेवं कुले सर्वं कल्याणं तत्र वर्तते ॥ १७ ॥

अद्भिर्गात्रान्मलमिव तमोऽग्निप्रभया यथा ।  
दानेन तपसा चैव सर्वपापमपोहति ॥ १८ ॥

(दानेन तपसा चैव विष्णोरभ्यर्चनेन च।  
ब्राह्मणः स महाभाग तरेत् संसारसागरात्॥  
स्वकर्मशुद्धसत्त्वानां तपोभिर्निर्मलात्मनाम् ।  
विद्यया गतमोहानां तारणाय हरिः स्मृतः॥  
तदर्चनपरो नित्यं तद्भक्तस्तं नमस्कुरु।  
तद्भक्ता न विनश्यन्ति ह्यष्टाक्षरपरायणाः॥  
प्रणवोपासनपराः परमार्थपरास्त्विह ।  
एतैः पावय चात्मानं सर्वपापमपोह्य च॥)

स्वस्ति प्राप्नुहि मैत्रेय गृहान् साधु व्रजाम्यहम्।  
एतन्मनसि कर्तव्यं श्रेय एवं भविष्यति ॥ १९ ॥

तं प्रणम्याथ मैत्रेयः कृत्वा चापि प्रदक्षिणम्।  
स्वस्ति प्राप्नोतु भगवानित्युवाच कृताञ्जलिः ॥ २० ॥