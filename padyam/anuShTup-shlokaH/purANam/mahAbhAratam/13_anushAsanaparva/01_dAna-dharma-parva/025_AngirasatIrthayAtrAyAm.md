+++
title_full = "025 विभिन्न तीर्थोंके माहात्म्यका वर्णन"
title = "०२५ आङ्गिरसतीर्थयात्रायाम्"

+++


तीर्थानां दर्शनं श्रेयः स्नानं च भरतर्षभ।  
श्रवणं च महाप्राज्ञ श्रोतुमिच्छामि तत्त्वतः ॥ १ ॥

पृथिव्यां यानि तीर्थानि पुण्यानि भरतर्षभ।  
वक्तुमर्हसि मे तानि श्रोतास्मि नियतं प्रभो ॥ २ ॥

इममङ्गिरसा प्रोक्तं तीर्थवंशं महाद्युते।  
श्रोतुमर्हसि भद्रं ते प्राप्स्यसे धर्ममुत्तमम् ॥ ३ ॥

तपोवनगतं विप्रमभिगम्य महामुनिम् ।  
पप्रच्छाङ्गिरसं धीरं गौतमः संशितव्रतः ॥ ४ ॥

अस्ति मे भगवन् कश्चित्तीर्थेभ्यो धर्मसंशयः।  
तत् सर्वं श्रोतुमिच्छामि तन्मे शंस महामुने ॥ ५ ॥

उपस्पृश्य फलं किं स्यात्तेषु तीर्थेषु वै मुने।  
प्रेत्यभावे महाप्राज्ञ तद् यथास्ति तथा वद ॥ ६ ॥

सप्ताहं चन्द्रभागां वै वितस्तामूर्मिमालिनीम्।  
विगाह्य वै निराहारो निर्मलो मुनिवद् भवेत् ॥ ७ ॥

काश्मीरमण्डले नद्यो याः पतन्ति महानदम्।  
ता नदीः सिन्धुमासाद्य शीलवान् स्वर्गमाप्नुयात् ॥ ८ ॥

पुष्करं च प्रभासं च नैमिषं सागरोदकम्।  
देविकामिन्द्रमार्गं च स्वर्णबिन्दुं विगाह्य च ॥ ९ ॥  
विबोध्यते विमानस्थः सोऽप्सतेभिरभिष्टुतः ।

हिरण्यबिन्दुं विक्षोभ्य प्रयतश्चाभिवाद्य च ॥ १० ॥  
कुशेशयं च देवं तं धूयते तस्य किल्बिषम्।

इन्द्रतोयां समासाद्य गन्धमादनसंनिधौ ॥ ११ ॥  
करतोयां कुरङ्गे च त्रिरात्रोपोषितो नरः।  
अश्वमेधमवाप्नोति विगाह्य प्रयतः शुचिः ॥ १२ ॥

गङ्गाद्वारे कुशावर्ते बिल्वके नीलपर्वते।  
तथा कनखले स्नात्वा धूतपाप्मा दिवं व्रजेत् ॥ १३ ॥

अपां ह्रद उपस्पृश्य वाजिमेधफलं लभेत्।  
ब्रह्मचारी जितक्रोधः सत्यसंधस्त्वहिंसकः ॥ १४ ॥

यत्र भागीरथी गङ्गा पतते दिशमुत्तराम्।  
महेश्वरस्य त्रिस्थाने यो नरस्त्वभिषिच्यते ॥ १५ ॥  
एकमासं निराहारः स पश्यति हि देवताः।

सप्तगङ्गे त्रिगङ्गे च इन्द्रमार्गे च तर्पयन् ॥ १६ ॥  
सुधां वै लभते भोक्तुं यो नरो जायते पुनः।

महाश्रम उपस्पृश्य योऽग्निहोत्रपरः शुचिः ॥ १७ ॥  
एकमासं निराहारः सिद्धिं मासेन स व्रजेत्।

महाह्रद उपस्पृश्य भृगुतुङ्गे त्वलोलुपः ॥ १८ ॥  
त्रिरात्रोपोषितो भूत्वा मुच्यते ब्रह्महत्यया।

कन्याकूप उपस्पृश्य बलाकायां कृतोदकः ॥ १९ ॥  
देवेषु लभते कीर्तिं यशसा च विराजते ॥ २० ॥

देविकायामुपस्पृश्य तथा सुन्दरिकाह्रदे ।  
अश्विन्यां रूपवर्चस्कं प्रेत्य वै लभते नरः ॥ २१ ॥

महागङ्गामुपस्पृश्य कृत्तिकाङ्गारके तथा ।  
पक्षमेकं निराहारः स्वर्गमाप्नोति निर्मलः ॥ २२ ॥

वैमानिक उपस्पृश्य किङ्किणीकाश्रमे तथा।  
निवासेऽप्सरसां दिव्ये कामचारी महीयते ॥ २३ ॥

कालिकाश्रममासाद्य विपाशायां कृतोदकः ।  
ब्रह्मचारी जितक्रोधस्त्रिसत्रं मुच्यते भवात् ॥ २४ ॥

आश्रमे कृत्तिकानां तु स्नात्वा यस्तर्पयेत्‌ पितॄन्।  
तोषयित्वा महादेवं निर्मलाः स्वर्गमाप्नुयात् ॥ २५ ॥

महापुर उपस्पृश्य त्रिरात्रोपोषितः शुचिः।  
त्रसानां स्थावराणां च द्विपदानां भयं त्यजेत् ॥ २६ ॥

देवदारुवने स्नात्वा धूतपाप्मा कृतोदकः।  
देवलोकमवाप्नोति सप्तरात्रोषितः शुचिः ॥ २७ ॥

शरस्तम्बे कुशस्तम्बे द्रोणशर्मपदे तथा।  
अपां प्रपतनासेवी सेव्यते सोऽप्सरोगणैः ॥ २८ ॥

चित्रकूटे जनस्थाने तथा मन्दाकिनीजले।  
विगाह्य वै निराहारो राजलक्ष्म्या निषेव्यते ॥ २९ ॥

श्यामायास्त्वाश्रमं गत्वा उषित्वा चाभिषिच्य च।  
एकपक्षं निराहारस्त्वन्तर्धानफलं लभेत् ॥ ३० ॥

कौशिकीं तु समासाद्य वायुभक्षस्त्वलोलुपः।  
एकविंशतिरात्रेण स्वर्गमारोहते नरः ॥ ३१ ॥

मतङ्गवाप्यां यः स्नायादेकरात्रेण सिद्‌ध्यति।  
विगाहति ह्यनालम्बमन्धकं वै सनातनम् ॥ ३२ ॥  
नैमिषे स्वर्गतीर्थे च उपस्पृश्य जितेन्द्रियः।  
फलं पुरुषमेधस्य लभेन्मासं कृतोदकः ॥ ३३ ॥

गङ्गाह्रद उपस्पृश्य तथा चैवोत्पलावने।  
अश्वमेधमवाप्नोति तत्र मासं कृतोदकः ॥ ३४ ॥

गङ्गायमुनयोस्तीर्थे तथा कालञ्जरे गिरौ।  
दशाश्वमेधानाप्नोति तत्र मासं कृतोदकः ॥ ३५ ॥

षष्टिह्रद उपस्पृश्य चान्नदानाद् विशिष्यते।  
दशतीर्थसहस्राणि तिस्रः कोट्‌यस्तथा पराः ॥ ३६ ॥  
समागच्छन्ति माघ्यां तु प्रयागे भरतर्षभ।

माघमासं प्रयागे तु नियतः संशितव्रतः ॥ ३७ ॥  
स्नात्वा तु भरतश्रेष्ठ निर्मलः स्वर्गमाप्नुयात्।

मरुद्‌गण उपस्पृश्य पितॄणामाश्रमे शुचिः ॥ ३८ ॥  
वैवस्वतस्य तीर्थे च तीर्थभूतो भवेन्नरः।

तथा ब्रह्मसरो गत्वा भागीरथ्यां कृतोदकः ॥ ३९ ॥  
एकमासं निराहारः सोमलोकमवाप्नुयात् ॥ ४० ॥

उत्पातके नरः स्नात्वा अष्टावक्रे कृतोदकः।  
द्वादशाहं निराहारो नरमेधफलं लभेत् ॥ ४१ ॥

अश्मपृष्ठे गयायां च निरविन्दे च पर्वते।  
तृतीयां क्रौञ्चपद्यां च ब्रह्महत्यां विशुध्यते ॥ ४२ ॥

कलविङ्क उपस्पृश्य विद्याच्च बहुशो जलम्।  
अग्नेः पुरे नरः स्नात्वा अग्निकन्यापुरे वसेत् ॥ ४३ ॥

करवीरपुरे स्नात्वा विशालायां कृतोदकः।  
देवह्रद उपस्पृश्य ब्रह्मभूतो विराजते ॥ ४४ ॥

पुनरावर्तनन्दां च महानन्दां च सेव्य वै।  
नन्दने सेव्यते दान्तस्त्वप्सरोभिरहिंसकः ॥ ४५ ॥

उर्वशीं कृत्तिकायोगे गत्वा चैव समाहितः।  
लौहित्ये विधिवत् स्नात्वा पुण्डरीकफलं लभेत् ॥ ४६ ॥

रामह्रद उपस्पृश्य विपाशायां कृतोदकः।  
द्वादशाहं निराहारः कल्मषाद् विप्रमुच्यते ॥ ४७ ॥

महाह्रद उपस्पृश्य शुद्धेन मनसा नरः।  
एकमासं निराहारो जमदग्निगतिं लभेत् ॥ ४८ ॥

विन्ध्ये संताप्य चात्मानं सत्यसंधस्त्वहिंसकः।  
विनयात्तप आस्थाय मासेनैकेन सिध्यति ॥ ४९ ॥

नर्मदायामुपस्पृश्य तथा शूर्पारकोदके ।  
एकपक्षं निराहारो राजपुत्रो विधीयते ॥ ५० ॥

जम्बूमार्गे त्रिभिर्मासैः संयतः सुसमाहितः।  
अहोरात्रेण चैकेन सिद्धिं समधिगच्छति ॥ ५१ ॥

कोकामुखे विगाह्याथ गत्वा चाञ्जलिकाश्रमम्।  
शाकभक्षश्चीरवासाः कुमारीर्विन्दते दश ॥ ५२ ॥  
वैवस्वतस्य सदनं न स गच्छेत् कदाचन।  
यस्य कन्याह्रदे वासो देवलोकं स गच्छति ॥ ५३ ॥

प्रभासे त्वेकरात्रेण अमावास्यां समाहितः।  
सिध्यते तु महाबाहो यो नरो जायतेऽमरः ॥ ५४ ॥

उज्जानक उपस्पृश्य आर्ष्टिषेणस्य चाश्रमे।  
पिङ्गायाश्चाश्रमे स्नात्वा सर्वपापैः प्रमुच्यते ॥ ५५ ॥

कुल्यायां समुपस्पृश्य जप्त्वा चैवाघमर्षणम्।  
अश्वमेधमवाप्नोति त्रिरात्रोपोषितो नरः ॥ ५६ ॥

पिण्डारक उपस्पृश्य एकरात्रोषितो नरः।  
अग्निष्टोममवाप्नोति प्रभातां शर्वरीं शुचिः ॥ ५७ ॥

तथा ब्रह्मसरो गत्वा धर्मारण्योपशोभितम्।  
पुण्डरीकमवाप्नोति उपस्पृश्य नरः शुचिः ॥ ५८ ॥

मैनाके पर्वते स्नात्वा तथा संध्यामुपास्य च।  
कामं जित्वा च वै मासं सर्वयज्ञफलं लभेत् ॥ ५९ ॥

कालोदकं नन्दिकुण्डं तथा चोत्तरमानसम्।  
अभ्येत्य योजनशताद् भ्रूणहा विप्रमुच्यते ॥ ६० ॥

नन्दीश्वरस्य मूर्तिं तु दृष्ट्वा मुच्येत किल्बिषैः।  
स्वर्गमार्गे नरः स्नात्वा ब्रह्मलोकं स गच्छति ॥ ६१ ॥

विख्यातो हिमवान् पुण्यः शङ्करश्वशुरो गिरिः।  
आकरः सर्वरत्नानां सिद्धचारणसेवितः ॥ ६२ ॥

शरीरमुत्सृजेत् तत्र विधिपूर्वमनाशके ।  
अध्रुवं जीवितं ज्ञात्वा यो वै वेदान्तगो द्विजः ॥ ६३ ॥  
अभ्यर्च्य देवतास्तत्र नमस्कृत्य मुनींस्तथा।  
ततः सिद्धो दिवं गच्छेद् ब्रह्मलोकं सनातनम् ॥ ६४ ॥

कामं क्रोधं च लोभं च यो जित्वा तीर्थमावसेत्।  
न तेन किञ्चिन्न प्राप्तं तीर्थाभिगमनाद् भवेत् ॥ ६५ ॥

यान्यगम्यानि तीर्थाणि दुर्गाणि विषमाणि च।  
मनसा तानि गम्यानि सर्वतीर्थसमीक्षया ॥ ६६ ॥

इदं मेध्यमिदं पुण्यमिदं स्वर्ग्यमनुत्तमम्।  
इदं रहस्यं वेदानामाप्लाव्यं पावनं तथा ॥ ६७ ॥

इदं दद्याद् द्विजातीनां साधोरात्महितस्य च।  
सुहृदां च जपेत् कर्णे शिष्यस्यानुगतस्य च ॥ ६८ ॥

दत्तवान् गौतमस्यैतदङ्गिरा वै महातपाः।  
अङ्गिराः समनुज्ञातः काश्यपेन च धीमता ॥ ६९ ॥

महर्षीणामिदं जप्यं पावनानां तथोत्तमम्।  
जपंश्चाभ्युत्थितः शश्वन्निर्मलः स्वर्गमाप्नुयात् ॥ ७० ॥

इदं यश्चापि शृणुयाद् रहस्यं त्वङ्गिरोमतम्।  
उत्तमे च कुले जन्म लभेज्जातीश्च संस्मरेत् ॥ ७१ ॥