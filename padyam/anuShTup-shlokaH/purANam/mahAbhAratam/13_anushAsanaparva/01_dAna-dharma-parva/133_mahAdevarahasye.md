+++
title_full = "133 महादेवजीका धर्मसम्बन्धी रहस्य"
title = "१३३ महादेवरहस्ये"

+++


सारमुद्‌धृत्य युष्माभिः साधुधर्म उदाहृतः।  
धर्मगुह्यमिदं मत्तः शृणुध्वं सर्व एव ह ॥ १ ॥

येषां धर्माश्रिता बुद्धिः श्रद्दधानाश्च ये नराः।  
तेषां स्यादुपदेष्टव्यः सरहस्यो महाफलः ॥ २ ॥

निरुद्विग्नस्तु यो दद्यान्मासमेकं गवाह्निकम्।  
एकभक्तं तथाश्नीयाच्छ्रूयतां तस्य यत् फलम् ॥ ३ ॥

इमा गावो महाभागाः पवित्रं परमं स्मृताः।  
त्रील्लोँकान् धारयन्ति स्म सदेवासुरमानुषान् ॥ ४ ॥

तासु चैव महापुण्यं शुश्रूषा च महाफलम्।  
अहन्यहनि धर्मेण युज्यते वै गवाह्निकः ॥ ५ ॥

मया ह्येता ह्यनुज्ञाताः पूर्वमासन् कृते युगे।  
ततोऽहमनुनीतो वै ब्रह्मणा पद्मयोनिना ॥ ६ ॥

तस्माद् व्रजस्थानगतस्तिष्ठत्युपरि मे वृषः।  
रमेऽहं सह गोभिश्च तस्मात् पूज्याः सदैव ताः ॥ ७ ॥

महाप्रभावा वरदा वरं दद्युरुपासिताः।  
ता गावोऽस्यानुमन्यन्ते सर्वकर्मसु यत् फलम् ॥ ८ ॥  
तस्य तत्र चतुर्भागो यो ददाति गवाह्निकम् ॥ ९ ॥