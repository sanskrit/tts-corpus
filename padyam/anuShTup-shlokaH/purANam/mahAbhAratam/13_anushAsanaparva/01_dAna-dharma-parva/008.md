+++
title_full = "008 श्रेष्ठ ब्राह्मणोंकी महिमा"
title = "००८"

+++


के पूज्याः के नमस्कार्याः कान् नमस्यसि भारत।  
एतन्मे सर्वमाचक्ष्व येभ्यः स्पृहयसे नृप ॥ १ ॥

उत्तमापद्‌गतस्यापि यत्र ते वर्तते मनः।  
मनुष्यलोके सर्वस्मिन् यदमुत्रेह चाप्युत ॥ २ ॥

स्पृहयामि द्विजातिभ्यो येषां ब्रह्म परं धनम्।  
येषां स्वप्रत्ययः स्वर्गस्तपः स्वाध्यायसाधनम् ॥ ३ ॥

येषां बालाश्च वृद्धाश्च पितृपैतामहीं धुरम्।  
उद्वहन्ति न सीदन्ति तेभ्यो वै स्पृहयाम्यहम् ॥ ४ ॥

विद्यास्वभिविनीतानां दान्तानां मृदुभाषिणाम् ।  
श्रुतवृत्तोपपन्नानां सदाक्षरविदां सताम् ॥ ५ ॥  
संसत्सु वदतां तात हंसानामिव संघशः।  
मङ्गल्यरूपा रुचिरा दिव्यजीमूतनिःस्वनाः ॥ ६ ॥  
सम्यगुच्चरिता वाचः श्रूयन्ते हि युधिष्ठिर।  
शुश्रूषमाणे नृपतौ प्रेत्य चेह सुखावहाः ॥ ७ ॥

ये चापि तेषां श्रोतारः सदा सदसि सम्मताः।  
विज्ञानगुणसम्पन्नास्तेभ्यश्च स्पृहयाम्यहम् ॥ ८ ॥

सुसंस्कृतानि प्रयताः शुचीनि गुणवन्ति च।  
ददत्यन्नानि तृप्त्यर्थं ब्राह्मणेभ्यो युधिष्ठिर ॥ ९ ॥  
ये चापि सततं राजंस्तेभ्यश्च स्पृहयाम्यहम्।

शक्यं ह्येवाहवे योद्धुं न दातुमनसूयितम् ॥ १० ॥  
शूरा वीराश्च शतशः सन्ति लोके युधिष्ठिर।  
येषां संख्यायमानानां दानशूरो विशिष्यते ॥ ११ ॥

धन्यः स्यां यद्यहं भूयः सौम्य ब्राह्मणकोऽपि वा।  
कुले जातो धर्मगतिस्तपोविद्यापरायणः ॥ १२ ॥

न मे त्वत्तः प्रियतरो लोकेऽस्मिन् पाण्डुनन्दन।  
त्वत्तश्चापि प्रियतरा ब्राह्मणा भरतर्षभ ॥ १३ ॥

यथा मम प्रियतमास्त्वत्तो विप्राः कुरूत्तम।  
तेन सत्येन गच्छेयं लोकान् यत्र स शान्तनुः ॥ १४ ॥

न मे पिता प्रियतरो ब्राह्मणेभ्यस्तथाभवत्।  
न मे पितुः पिता वापि ये चान्येऽपि सुहृज्जनाः॥१५॥

न हि मे वृजिनं किंचिद् विद्यते ब्राह्मणेष्विह।  
अणु वा यदि वा स्थूलं विद्यते साधुकर्मसु ॥ १६ ॥

कर्मणा मनसा वापि वाचा वापि परंतप।  
यन्मे कृतं ब्राह्मणेभ्यस्तेनाद्य न तपाम्यहम् ॥ १७ ॥

ब्रह्मण्य इति मामाहुस्तया वाचास्मि तोषितः।  
एतदेव पवित्रेभ्यः सर्वेभ्यः परमं स्मृतम् ॥ १८ ॥

पश्यामि लोकानमलान् शुचीन् ब्राह्मणयायिनः।  
तेषु मे तात गन्तव्यमह्नाय च चिराय च ॥ १९ ॥

यथा भर्त्राश्रयो धर्मः स्त्रीणां लोके युधिष्ठिर।  
स देवः सा गतिर्नान्या क्षत्रियस्य तथा द्विजाः ॥ २० ॥

क्षत्रियः शतवर्षी च दशवर्षी द्विजोत्तमः।  
पितापुत्रौ च विज्ञेयौ तयोर्हि ब्राह्मणो गुरुः ॥ २१ ॥

नारी तु पत्यभावे वै देवरं कुरुते पतिम्।  
पृथिवी ब्राह्मणालाभे क्षत्रियं कुरुते पतिम् ॥ २२ ॥

(ब्राह्मणानुज्ञया ग्राह्यं राज्यं च सपुरोहितैः।  
तद्रक्षणेन स्वर्गोऽस्य तत्कोपान्नरकोऽक्षयः ॥)

पुत्रवच्च ततो रक्ष्या उपास्या गुरुवच्च ते।  
अग्निवच्चोपचर्या वै ब्राह्मणाः कुरुसत्तम ॥ २३ ॥

ऋजून् सतः सत्यशीलान् सर्वभूतहिते रतान्।  
आशीविषानिव क्रुद्धान् द्विजान् परिचरेत् सदा ॥ २४ ॥  
(दूरतो मातृवत् पूज्या विप्रदाराः सुरक्षया।)

तेजसस्तपसश्चैव नित्यं बिभ्येद् युधिष्ठिर।  
उभे चैते परित्याज्ये तेजश्चैव तपस्तथा ॥ २५ ॥

व्यवसायस्तयोः शीघ्रमुभयोरेव विद्यते ।  
हन्युः क्रुद्धा महाराज ब्राह्मणा ये तपस्विनः ॥ २६ ॥

भूयः स्यादुभयं दत्तं ब्राह्मणाद् यदकोपनात्।  
कुर्यादुभयतः शेषं दत्तशेषं न शेषयेत् ॥ २७ ॥

दण्डपाणिर्यथा गोषु पालो नित्यं हि रक्षयेत्।  
ब्राह्मणान् ब्रह्म च तथा क्षत्रियः परिपालयेत् ॥ २८ ॥

पितेव पुत्रान् रक्षेथा ब्राह्मणान् धर्मचेतसः।  
गृहे चैषामवेक्षेथाः किंस्विदस्तीति जीवनम् ॥ २९ ॥