+++
title_full = "039 स्त्रियोंकी रक्षाके विषयमें युधिष्ठिरका प्रश्न"
title = "०३९ स्त्रीस्वभावकथने"

+++


इमे वै मानवा लोके स्त्रीषु सज्जन्त्यभीक्ष्णशः।  
मोहेन परमाविष्टा देवसृष्टेन पार्थिव ॥ १ ॥

स्त्रियश्च पुरुषेष्वेव प्रत्यक्षं लोकसाक्षिकम्।  
अत्र मे संशयस्तीव्रो हृदि सम्परिवर्तते ॥ २ ॥

कथमासां नराः सङ्गं कुर्वते कुरुनन्दन।  
स्त्रियो वा केषु रज्यन्ते विरज्यन्ते च ताः पुनः॥३॥

इति ताः पुरुषव्याघ्र कथं शक्यास्तु रक्षितुम्।  
प्रमदाः पुरुषेणेह तन्मे व्याख्यातुमर्हसि ॥ ४ ॥

एता हि रममाणास्तु वञ्चयन्तीह मानवान्।  
न चासां मुच्यते कश्चित् पुरुषो हस्तमागतः ॥ ५ ॥

गावो नवतृणानीव गृह्णन्त्येता नवं नवम्।  
शम्बरस्य च या माया माया या नमुचेरपि ॥ ६ ॥  
बलेः कुम्भीनसेश्चैव सर्वास्ता योषितो विदुः।

हसन्तं प्रहसन्त्येता रुदन्तं प्ररुदन्ति च ॥ ७ ॥  
अप्रियं प्रियवाक्यैश्च गृह्णते कालयोगतः।

उशना वेद यच्छास्त्रं यच्च वेद बृहस्पतिः ॥ ८ ॥  
स्त्रीबुद्‌ध्या न विशिष्येत तास्तु रक्ष्याः कथं नरैः।

अनृतं सत्यमित्याहुः सत्यं चापि तथानृतम् ॥ ९ ॥  
इति यास्ताः कथं वीर संरक्ष्याः पुरुषैरिह।

स्त्रीणां बुद्‌ध्यर्थनिष्कर्षादर्थशास्त्राणि शत्रुहन् ॥ १० ॥  
बृहस्पतिप्रभृतिभिर्मन्ये सद्भिः कृतानि वै।

सम्पूज्यमानाः पुरुषैर्विकुर्वन्ति मनो नृषु ॥ ११ ॥  
अपास्ताश्च तथा राजन्‌ विकुर्वन्ति मनः स्त्रियः।

इमाः प्रजा महाबाहो धार्मिक्य इति नः श्रुतम् ॥ १२ ॥  
सत्कृतासत्कृताश्चापि विकुर्वन्ति मनः सदा।  
कस्ताः शक्तो रक्षितुं स्यादिति मे संशयो महान् ॥ १३ ॥

तथा ब्रूहि महाभाग कुरूणां वंशवर्धन।  
यदि शक्या कुरुश्रेष्ठ रक्षा तासां कदाचन॥  
कर्तुं वा कृतपूर्वं वा तन्मे व्याख्यातुमर्हसि ॥ १४ ॥