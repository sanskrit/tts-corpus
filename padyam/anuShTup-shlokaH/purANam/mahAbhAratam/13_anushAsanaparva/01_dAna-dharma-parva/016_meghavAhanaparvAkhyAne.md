+++
title_full = "016 उपमन्यु-श्रीकृष्ण-संवाद—महात्मा तण्डिद्वारा की गयी महादेवजीकी स्तुति, प्रार्थना और उसका फल"
title = "०१६ मेघवाहनपर्वाख्याने"

+++


ऋषिरासीत् कृते तात तण्डिरित्येव विश्रुतः।  
दशवर्षसहस्राणि तेन देवः समाधिना ॥ १ ॥  
आराधितोऽभूद् भक्तेन तस्योदर्कं निशामय।  
स दृष्टवान् महादेवमस्तौषीच्च स्तवैर्विभुम् ॥ २ ॥

इति तण्डिस्तपोयोगात् परमात्मानमव्ययम् ।  
चिन्तयित्वा महात्मानमिदमाह सुविस्मितः ॥ ३ ॥

यं पठन्ति सदा सांख्याश्चिन्तयन्ति च योगिनः।  
परं प्रधानं पुरुषमधिष्ठातारमीश्वरम् ॥ ४ ॥  
उत्पत्तौ च विनाशे च कारणं यं विदुर्बुधाः।  
देवासुरमुनीनां च परं यस्मान्न विद्यते ॥ ५ ॥  
अजं तमहमीशानमनादिनिधनं प्रभुम् ।  
अत्यन्तसुखिनं देवमनघं शरणं व्रजे ॥ ६ ॥

एवं ब्रुवन्नेव तदा ददर्श तपसां निधिम्।  
तमव्ययमनौपम्यमचिन्त्यं शाश्वतं ध्रुवम् ॥ ७ ॥  
निष्कलं सकलं ब्रह्म निर्गुणं गुणगोचरम्।  
योगिनां परमानन्दमक्षरं मोक्षसंज्ञितम् ॥ ८ ॥

मनोरिन्द्राग्निमरुतां विश्वस्य ब्रह्मणो गतिम्।  
अग्राह्यमचलं शुद्धं बुद्धिग्राह्यं मनोमयम् ॥ ९ ॥

दुर्विज्ञेयमसंख्येयं दुष्प्रापमकृतात्मभिः ।  
योनिं विश्वस्य जगतस्तमसः परतः परम् ॥ १० ॥

यः प्राणवन्तमात्मानं ज्योतिर्जीवस्थितं मनः।  
तं देवं दर्शनाकाङ्‌क्षी बहून् वर्षगणानृषिः ॥ ११ ॥  
तपस्युग्रे स्थितो भूत्वा दृष्ट्‌वा तुष्टाव चेश्वरम्॥

पवित्राणां पवित्रस्त्वं गतिर्गतिमतां वर ॥ १२ ॥  
अत्युग्रं तेजसां तेजस्तपसां परमं तपः।

विश्वावसुहिरण्याक्षपुरुहूतनमस्कृत ॥ १३ ॥  
भूरिकल्याणद विभो परं सत्यं नमोऽस्तु ते।

जातीमरणभीरूणां यतीनां यततां विभो ॥ १४ ॥  
निर्वाणद सहस्रांशो नमस्तेऽस्तु सुखाश्रय।

ब्रह्मा शतक्रतुर्विष्णुर्विश्वेदेवा महर्षयः ॥ १५ ॥  
न विदुस्त्वां तु तत्त्वेन कुतो वेत्स्यामहे वयम्।  
त्वत्तः प्रवर्तते सर्वं त्वयि सर्वं प्रतिष्ठितम् ॥ १६ ॥

कालाख्यः पुरुषाख्यश्च ब्रह्माख्यश्च त्वमेव हि।  
तनवस्ते स्मृतास्तिस्रः पुराणज्ञैः सुरर्षिभिः ॥ १७ ॥

अधिपौरुषमध्यात्ममधिभूताधिदैवतम् ।  
अधिलोकाधिविज्ञानमधियज्ञस्त्वमेव हि ॥ १८ ॥

त्वां विदित्वात्मदेहस्थं दुर्विदं दैवतैरपि।  
विद्वांसो यान्ति निर्मुक्ताः परं भावमनामयम् ॥ १९ ॥

अनिच्छतस्तव विभो जन्ममृत्युरनेकतः ।  
द्वारं तु स्वर्गमोक्षाणामाक्षेप्ता त्वं ददासि च ॥ २० ॥

त्वं वै स्वर्गश्च मोक्षश्च कामः क्रोधस्त्वमेव च।  
सत्त्वं रजस्तमश्चैव अधश्चोर्ध्वं त्वमेव हि ॥ २१ ॥

ब्रह्मा भवश्च विष्णुश्च स्कन्देन्द्रौ सविता यमः।  
वरुणेन्दू मनुर्धाता विधाता त्वं धनेश्वरः ॥ २२ ॥

भूर्वायुः सलिलाग्निश्च खं बाग्बुद्धिः स्थितिर्मतिः।  
कर्म सत्यानृते चोभे त्वमेवास्ति च नास्ति च ॥ २३ ॥

इन्द्रियाणीन्द्रियार्थाश्च प्रकृतिभ्यः परं ध्रुवम्।  
विश्वाविश्वपरोभावश्चिन्त्याचिन्त्यस्त्वमेव हि ॥ २४ ॥

यच्चैतत् परमं ब्रह्म यच्च तत् परमं पदम्।  
या गतिः सांख्ययोगानां स भवान् नात्र संशयः ॥ २५ ॥

नूनमद्य कृतार्थाः स्म नूनं प्राप्ताः सतां गतिम्।  
यां गतिं प्रार्थयन्तीह ज्ञाननिर्मलबुद्धयः ॥ २६ ॥

अहो मूढाः स्म सुचिरमिमं कालमचेतसा।  
यन्न विद्मः परं देवं शाश्वतं यं विदुर्बुधाः ॥ २७ ॥

सेयमासादिता साक्षात् त्वद्भक्तिर्जन्मभिर्मया ।  
भक्तानुग्रहकृद् देवो यं ज्ञात्वामृतमश्नुते ॥ २८ ॥

देवासुरमुनीनां तु यच्च गुह्यं सनातनम्।  
गुहायां निहितं ब्रह्म दुर्विज्ञेयं मुनेरपि ॥ २९ ॥  
स एष भगवान् देवः सर्वकृत् सर्वतोमुखः।  
सर्वात्मा सर्वदर्शी च सर्वगः सर्ववेदिता ॥ ३० ॥

देहकृद् देहभृद् देही देहभुग्‌देहिनां गतिः।  
प्राणकृत् प्राणभृत् प्राणी प्राणदः प्राणिनां गतिः ॥ ३१ ॥

अध्यात्मगतिरिष्टानां ध्यायिनामात्मवेदिनाम् ।  
अपुनर्भवकामानां या गतिः सोऽयमीश्वरः ॥ ३२ ॥

अयं च सर्वभूतानां शुभाशुभगतिप्रदः।  
अयं च जन्ममरणे विदध्यात् सर्वजन्तुषु ॥ ३३ ॥

अयं संसिद्धिकामानां या गतिः सोऽयमीश्वरः।  
भूराद्यान् सर्वभुवनानुत्पाद्य सदिवौकसः ।  
दधाति देवस्तनुभिरष्टाभिर्यो बिभर्ति च ॥ ३४ ॥

अतः प्रवर्तते सर्वमस्मिन् सर्वं प्रतिष्ठितम्।  
अस्मिंश्च प्रलयं याति अयमेकः सनातनः ॥ ३५ ॥

अयं स सत्यकामानां सत्यलोकः परं सताम्।  
अपवर्गश्च मुक्तानां कैवल्यं चात्मवेदिनाम् ॥ ३६ ॥

अयं ब्रह्मादिभिः सिद्धैर्गुहायां गोपितः प्रभुः।  
देवासुरमनुष्याणामप्रकाशो भवेदिति ॥ ३७ ॥

तं त्वां देवासुरनरास्तत्त्वेन न विदुर्भवम्।  
मोहिताः खल्वनेनैव हृदिस्थेनाप्रकाशिना ॥ ३८ ॥

ये चैनं प्रतिपद्यन्ते भक्तियोगेन भाविताः।  
तेषामेवात्मनाऽऽत्मानं दर्शयत्येष हृच्छयः ॥ ३९ ॥

यं ज्ञात्वा न पुनर्जन्म मरणं चापि विद्यते।  
यं विदित्वा परं वेद्यं वेदितव्यं न विद्यते ॥ ४० ॥  
यं लब्ध्वा परमं लाभं नाधिकं मन्यते बुधः।  
यां सूक्ष्मां परमां प्राप्तिं गच्छन्नव्ययमक्षयम् ॥ ४१ ॥  
यं सांख्या गुणतत्त्वज्ञाः सांख्यशास्त्रविशारदाः।  
सूक्ष्मज्ञानतराः सूक्ष्मं ज्ञात्वा मुच्यन्ति बन्धनैः ॥ ४२ ॥  
यं च वेदविदो वेद्यं वेदान्ते च प्रतिष्ठितम्।  
प्राणायामपरा नित्यं यं विशन्ति जपन्ति च ॥ ४३ ॥  
ओंकाररथमारुह्य ते विशन्ति महेश्वरम्।  
अयं स देवयानानामादित्यो द्वारमुच्यते ॥ ४४ ॥

अयं च पितृयानानां चन्द्रमा द्वारमुच्यते।  
एष काष्ठा दिशश्चैव संवत्सरयुगादि च ॥ ४५ ॥  
दिव्यादिव्यः परो लाभ अयने दक्षिणोत्तरे।

एनं प्रजापतिः पूर्वमाराध्य बहुभिः स्तवैः ॥ ४६ ॥  
प्रजार्थं वरयामास नीललोहितसंज्ञितम् ।

ऋग्भिर्यमनुशासन्ति तत्त्वे कर्मणि बह्‌वृचाः ॥ ४७ ॥  
यजुर्भिर्यत्त्रिधा वेद्यं जुह्वत्यध्वर्यवोऽध्वरे ।  
सामभिर्यं च गायन्ति सामगाः शुद्धबुद्धयः ॥ ४८ ॥  
ऋतं सत्यं परं ब्रह्म स्तुवन्त्याथर्वणा द्विजाः।  
यज्ञस्य परमा योनिः पतिश्चायं परः स्मृतः ॥ ४९ ॥

रात्र्यहःश्रोत्रनयनः पक्षमासशिरोभुजः ।  
ऋतुवीर्यस्तपोधैर्यो ह्यब्दगुह्योरुपादवान् ॥ ५० ॥

मृत्युर्यमो हुताशश्च कालः संहारवेगवान्।  
कालस्य परमा योनिः कालश्चायं सनातनः ॥ ५१ ॥

चन्द्रादित्यौ सनक्षत्रौ ग्रहाश्च सह वायुना।  
ध्रुवः सप्तर्षयश्चैव भुवनाः सप्त एव च ॥ ५२ ॥  
प्रधानं महदव्यक्तं विशेषान्तं सवैकृतम्।  
ब्रह्मादिस्तम्बपर्यन्तं भूतादि सदसच्च यत् ॥ ५३ ॥  
अष्टौ प्रकृतयश्चैव प्रकृतिभ्यश्च यः परः।

अस्य देवस्य यद् भागं कृत्स्नं सम्परिवर्तते ॥ ५४ ॥  
एतत् परममानन्दं यत् तच्छाश्वतमेव च।  
एषा गतिर्विरक्तानामेष भावः परः सताम् ॥ ५५ ॥

एतत् पदमनुद्विग्नमेतद् ब्रह्म सनातनम्।  
शास्त्रवेदाङ्गविदुषामेतद् ध्यानं परं पदम् ॥ ५६ ॥

इयं सा परमा काष्ठा इयं सा परमा कला।  
इयं सा परमा सिद्धिरियं सा परमा गतिः ॥ ५७ ॥  
इयं सा परमा शान्तिरियं सा निर्वृतिः परा।  
यं प्राप्य कृतकृत्याः स्म इत्यमन्यन्त योगिनः ॥ ५८ ॥

इयं तुष्टिरियं सिद्धिरियं श्रुतिरियं स्मृतिः।  
अध्यात्मगतिरिष्टानां विदुषां प्राप्तिरव्यया ॥ ५९ ॥

यजतां कामयानानां मखैर्विपुलदक्षिणैः ।  
या गतिर्यज्ञशीलानां सा गतिस्त्वं न संशयः ॥ ६० ॥

सम्यग् योगजपैः शान्तिर्नियमैर्देहतापनैः ।  
तप्यतां या गतिर्देव परमा सा गतिर्भवान् ॥ ६१ ॥

कर्मन्यासकृतानां च विरक्तानां ततस्ततः।  
या गतिर्ब्रह्मसदने सा गतिस्त्वं सनातन ॥ ६२ ॥

अपुनर्भवकामानां वैराग्ये वर्ततां च या।  
प्रकृतीनां लयानां च सा गतिस्त्वं सनातन ॥ ६३ ॥

ज्ञानविज्ञानयुक्तानां निरुपाख्या निरञ्जना ।  
कैवल्या या गतिर्देव परमा सा गतिर्भवान् ॥ ६४ ॥

वेदशास्त्रपुराणोक्ताः पञ्चैता गतयः स्मृताः।  
त्वत्प्रसादाद्धि लभ्यन्ते न लभ्यन्तेऽन्यथा विभो ॥ ६५ ॥

इति तण्डिस्तपोराशिस्तुष्टावेशानमात्मना ।  
जगौ च परमं ब्रह्म यत् पुरा लोककृज्जगौ ॥ ६६ ॥

एवं स्तुतो महादेवस्तण्डिना ब्रह्मवादिना।  
उवाच भगवान् देव उमया सहितः प्रभुः ॥ ६७ ॥

ब्रह्मा शतक्रतुर्विष्णुर्विश्वेदेवा महर्षयः ।  
न विदुस्त्वामिति ततस्तुष्टः प्रोवाच तं शिवः ॥ ६८ ॥

अक्षयश्चाव्ययश्चैव भविता दुःखवर्जितः ।  
यशस्वी तेजसा युक्तो दिव्यज्ञानसमन्वितः ॥ ६९ ॥

ऋषीणामभिगम्यश्च सूत्रकर्ता सुतस्तव ।  
मत्प्रसादाद् द्विजश्रेष्ठ भविष्यति न संशयः ॥ ७० ॥  
कं वा कामं ददाम्यद्य ब्रूहि यद् वत्स काङ्‌क्षसे।

प्राञ्जलिः स उवाचेदं त्वयि भक्तिर्दृढास्तु मे ॥ ७१ ॥

एतान् दत्त्वा वरान् देवो वन्द्यमानः सुरर्षिभिः।  
स्तूयमानश्च विबुधैस्तत्रैवान्तरधीयत ॥ ७२ ॥

अन्तर्हिते भगवति सानुगे यादवेश्वर।  
ऋषिराश्रममागम्य ममैतत् प्रोक्तवानिह ॥ ७३ ॥

यानि च प्रथितान्यादौ तण्डिराख्यातवान् मम।  
नामानि मानवश्रेष्ठ तानि त्वं शृणु सिद्धये ॥ ७४ ॥

दशनामसहस्राणि देवेष्वाह पितामहः ।  
शर्वस्य शास्त्रेषु तथा दशनामशतानि च ॥ ७५ ॥

गुह्यानीमानि नामानि तण्डिर्भगवतोऽच्युत ।  
देवप्रसादाद् देवेशः पुरा प्राह महात्मने ॥ ७६ ॥