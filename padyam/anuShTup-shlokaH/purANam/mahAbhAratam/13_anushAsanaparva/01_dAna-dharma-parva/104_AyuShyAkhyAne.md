+++
title_full = "104 आयुकी वृद्धि और क्षय करनेवाले शुभाशुभ कर्मोंके वर्णनसे गृहस्थाश्रमके कर्तव्योंका विस्तारपूर्वक निरूपण"
title = "१०४ आयुष्याख्याने"

+++


शतायुरुक्तः पुरुषः शतवीर्यश्च जायते।  
कस्मान्म्रियन्ते पुरुषा बाला अपि पितामह ॥ १ ॥

आयुष्मान् केन भवति अल्पायुर्वापि मानवः।  
केन वा लभते कीर्तिं केन वा लभते श्रियम्॥२॥

तपसा ब्रह्मचर्येण जपहोमैस्तथौषधैः ।  
कर्मणा मनसा वाचा तन्मे ब्रूहि पितामह ॥ ३ ॥

अत्र तेऽहं प्रवक्ष्यामि यन्मां त्वमनुपृच्छसि।  
अल्पायुर्येन भवति दीर्घायुर्वापि मानवः ॥ ४ ॥  
येन वा लभते कीर्तिं येन वा लभते श्रियम्।  
यथा वर्तयन् पुरुषः श्रेयसा सम्प्रयुज्यते ॥ ५ ॥

आचाराल्लभते ह्यायुराचाराल्लभते श्रियम् ।  
आचारात् कीर्तिमाप्नोति पुरुषः प्रेत्य चेह च ॥ ६ ॥

दुराचारो हि पुरुषो नेहायुर्विन्दते महत्।  
त्रसन्ति यस्माद् भूतानि तथा परिभवन्ति च ॥ ७ ॥

तस्मात् कुर्यादिहाचारं यदीच्छेद् भूतिमात्मनः।  
अपि पापशरीरस्य आचारो हन्त्यलक्षणम् ॥ ८ ॥

आचारलक्षणो धर्मः संतश्चारित्रलक्षणाः ।  
साधूनां च यथावृत्तमेतदाचारलक्षणम् ॥ ९ ॥

अप्यदृष्टं श्रवादेव पुरुषं धर्मचारिणम्।  
भूतिकर्माणि कुर्वाणं तं जनाः कुर्वते प्रियम् ॥ १० ॥

ये नास्तिका निष्क्रियाश्च गुरुशास्त्राभिलङ्घिनः।  
अधर्मज्ञा दुराचारास्ते भवन्ति गतायुषः ॥ ११ ॥

विशीला भिन्नमर्यादा नित्यं संकीर्णमैथुनाः।  
अल्पायुषो भवन्तीह नरा निरयगामिनः ॥ १२ ॥

सर्वलक्षणहीनोऽपि समुदाचारवान् नरः ।  
श्रद्‌दधानोऽनसूयुश्च शतं वर्षाणि जीवति ॥ १३ ॥

अक्रोधनः सत्यवादी भूतानामविहिंसकः ।  
अनसूयुरजिह्मश्च शतं वर्षाणि जीवति ॥ १४ ॥

लोष्ठमर्दी तृणच्छेदी नखखादी च यो नरः।  
नित्योच्छिष्टः संकुसुको नेहायुर्विन्दते महत् ॥ १५ ॥

ब्राह्मे मुहूर्ते बुध्येत धर्मार्थौ चानुचिंतयेत्।  
उत्थायाचम्य तिष्ठेत पूर्वां संध्यां कृताञ्जलिः ॥ १६ ॥

एवमेवापरां संध्यां समुपासीत वाग्यतः।  
नेक्षेतादित्यमुद्यन्तं नास्तं यान्तं कदाचन ॥ १७ ॥

नोपसृष्टं न वारिस्थं न मध्यं नभसो गतम्।  
ऋषयो नित्यसंध्यत्वाद् दीर्घमायुरवाप्नुवन् ॥ १८ ॥  
तस्मात्‌ तिष्ठेत्‌ सदा पूर्वां पश्चिमां चैव वाग्यतः।

ये न पूर्वामुपासन्ते द्विजाः संध्यां न पश्चिमाम् ॥ १९ ॥  
सर्वांस्तान् धार्मिको राजा शूद्रकर्माणि कारयेत्।

परदारा न गन्तव्या सर्ववर्णेषु कर्हिचित् ॥ २० ॥  
न हीदृशमनायुष्यं लोके किंचन विद्यते।  
यादृशं पुरुषस्येह परदारोपसेवनम् ॥ २१ ॥

यावन्तो रोमकूपाः स्युः स्त्रीणां गात्रेषु निर्मिताः।  
तावद् वर्षसहस्राणि नरकं पर्युपासते ॥ २२ ॥

प्रसाधनं च केशानामञ्जनं दन्तधावनम्।  
पूर्वाह्ण एव कार्याणि देवतानां च पूजनम् ॥ २३ ॥

पुरीषमूत्रे नोदीक्षेन्नाधितिष्ठेत् कदाचन ।  
नातिकल्यं नातिसायं न च मध्यन्दिने स्थिते ॥ २४ ॥  
नाज्ञातैः सह गच्छेत नैको न वृषलैः सह।

पन्था देयो ब्राह्मणाय गोभ्यो राजभ्य एव च ॥ २५ ॥  
वृद्धाय भारतप्ताय गर्भिण्यै दुर्बलाय च।

प्रदक्षिणं च कुर्वीत परिज्ञातान् वनस्पतीन् ॥ २६ ॥  
चतुष्पथान् प्रकुर्वीत सर्वानेव प्रदक्षिणान्।

मध्यन्दिने निशाकाले अर्धरात्रे च सर्वदा ॥ २७ ॥  
चतुष्पथं न सेवेत उभे संध्ये तथैव च।

उपानहौ च वस्त्रं च धृतमन्यैर्न धारयेत् ॥ २८ ॥  
ब्रह्मचारी च नित्यं स्यात् पादं पादेन नाक्रमेत्।  
अमावास्यां पौर्णमास्यां चतुर्दश्यां च सर्वशः ॥ २९ ॥  
अष्टम्यां सर्वपक्षाणां ब्रह्मचारी सदा भवेत्।  
आक्रोशं परिवादं च पैशुन्यं च विवर्जयेत् ॥ ३० ॥

नारुन्तुदः स्यान्न नृशंसवादी  
न हीनतः परमभ्याददीत ।  
ययास्य वाचा पर उद्विजेत  
न तां वदेद् रुशतीं पापलोक्याम् ॥ ३१ ॥

वाक्सायका वदनान्निष्पतन्ति  
यैराहतः शोचति रात्र्यहानि ।  
परस्य वा मर्मसु ये पतन्ति  
तान् पण्डितो नावसृजेत् परेषु ॥ ३२ ॥

रोहते सायकैर्विद्धं वनं परशुना हतम्।  
वाचा दुरुक्तं बीभत्सं न संरोहति वाक्क्षतम् ॥ ३३ ॥

कर्णिनालीकनाराचान् निर्हरन्ति शरीरतः ।  
वाक्‌शल्यस्तु न निर्हर्तुं शक्यो हृदिशयो हि सः ॥ ३४ ॥

हीनांगानतिरिक्तांगान् विद्याहीनान् विगर्हितान् ।  
रूपद्रविणहीनांश्च सत्त्वहीनांश्च नाक्षिपेत् ॥ ३५ ॥

नास्तिक्यं वेदनिन्दां च देवतानां च कुत्सनम्।  
द्वेषस्तम्भोऽभिमानं च तैक्ष्ण्यं च परिवर्जयेत् ॥ ३६ ॥

परस्य दण्डं नोद्यच्छेत् क्रुद्धो नैनं निपातयेत्।  
अन्यत्र पुत्राच्छिष्याच्च शिक्षार्थं ताडनं स्मृतम् ॥ ३७ ॥

न ब्राह्मणान् परिवदेन्नक्षत्राणि न निर्दिशेत्।  
तिथिं पक्षस्य न ब्रूयात् तथास्यायुर्न रिष्यते ॥ ३८ ॥

(अमावास्यामृते नित्यं दंतधावनमाचरेत् ।  
इतिहासपुराणानि दानं वेदं च नित्यशः॥  
गायत्रीमननं नित्यं कुर्यात् संध्यां समाहितः।)

कृत्वा मूत्रपुरीषे तु रथ्यामाक्रम्य वा पुनः।  
पादप्रक्षालनं कुर्यात् स्वाध्याये भोजने तथा ॥ ३९ ॥

त्रीणि देवाः पवित्राणि ब्राह्मणानामकल्पयन्।  
अदृष्टमद्भिर्निर्णिक्तं यच्च वाचा प्रशस्यते ॥ ४० ॥

संयावं कृसरं मांसं शष्कुलीं पायसं तथा।  
आत्मार्थं न प्रकर्तव्यं देवार्थं तु प्रकल्पयेत् ॥ ४१ ॥

नित्यमग्निं परिचरेद् भिक्षां दद्याच्च नित्यदा।  
वाग्यतो दन्तकाष्ठं च नित्यमेव समाचरेत् ॥ ४२ ॥

(न संध्यायां स्वपेन्नित्यं स्नायाच्छुद्धः सदा भवेत्।)  
न चाभ्युदितशायी स्यात् प्रायश्चित्ती तथा भवेत्।  
मातापितरमुत्थाय पूर्वमेवाभिवादयेत् ॥ ४३ ॥  
आचार्यमथवाप्यन्यं तथायुर्विन्दते महत् ।

वर्जयेद् दन्तकाष्ठानि वर्जनीयानि नित्यशः ॥ ४४ ॥  
भक्षयेच्छास्त्रदृष्टानि पर्वस्वपि विवर्जयेत् ।

उदङ्‌मुखश्च सततं शौचं कुर्यात् समाहितः ॥ ४५ ॥  
अकृत्वा देवपूजां च नाचरेद् दन्तधावनम्।

अकृत्वा देवपूजां च नाभिगच्छेत् कदाचन।  
अन्यत्र तु गुरुं वृद्धं धार्मिकं वा विचक्षणम् ॥ ४६ ॥

अवलोक्यो न चादर्शो मलिनो बुद्धिमत्तरैः।  
न चाज्ञातां स्त्रियं गच्छेद् गर्भिणीं वा कदाचन ॥ ४७ ॥

(दारसंग्रहणात् पूर्वं नाचरेन्मैथुनं बुधः।  
अन्यथा त्ववकीर्णः स्यात् प्रायश्चित्तं समाचरेत्॥  
नोदीक्षेत् परदारांश्च रहस्येकासनो भवेत्।  
इन्द्रियाणि सदा यच्छेत् स्वप्ने शुद्धमना भवेत्॥)

उदक्‌शिरा न स्वपेत तथा प्रत्यक्‌शिरा न च।  
प्राकृशिरास्तु स्वपेद् विद्वानथवा दक्षिणाशिराः ॥ ४८ ॥

न भग्ने नावशीर्णे च शयने प्रस्वपीत च।  
नान्तर्धाने न संयुक्ते न च तिर्यक् कदाचन ॥ ४९ ॥

न चापि गच्छेत्‌ कार्येण समयाद् वापि नास्तिकैः।  
आसनं तु पदाऽऽकृष्य न प्रसज्जेत् तथा नरः ॥ ५० ॥

न नग्नः कर्हिचित् स्नायान्न निशायां कदाचन।  
स्नात्वा च नावमृज्येत गात्राणि सुविचक्षणः ॥ ५१ ॥

न चानुलिम्पेदस्नात्वा स्नात्वा वासो न निर्धुनेत्।  
न चैवार्द्राणि वासांसि नित्यं सेवेत मानवः ॥ ५२ ॥

स्रजश्च नावकृष्येत न बहिर्धारयीत च।  
उदक्यया च सम्भाषां न कुर्वीत कदाचन ॥ ५३ ॥

नोत्सृजेत पुरीषं च क्षेत्रे ग्रामस्य चान्तिके।  
उभे मूत्रपुरीषे तु नाप्सु कुर्यात् कदाचन ॥ ५४ ॥

(देवालयेऽथ गोवृन्दे चैत्ये सस्येषु विश्रमे।  
भक्ष्यान् भूक्त्वा क्षुतेऽध्वानं गत्वा मूत्रपुरीषयोः॥  
द्विराचामेद् यथान्यायं हृद्‌गतं तु पिबन्नपः।)

अन्नं बुभुक्षमाणस्तु त्रिर्मुखेन स्पृशेदपः।  
भुक्त्वा चान्नं तथैव त्रिर्द्विः पुनः परिमार्जयेत् ॥ ५५ ॥

प्राङ्‌मुखो नित्यमश्नीयाद् वाग्यतोऽन्नमकुत्सयन् ।  
प्रस्कन्दयेच्च मनसा भुक्त्वा चाग्निमुपस्पृशेत् ॥ ५६ ॥

आयुष्यं प्राङ्‌मुखो भुङ्क्ते यशस्यं दक्षिणामुखः।  
धन्यं पश्चान्मुखो भुङ्क्ते ऋतं भुङ्क्ते उदङ्‌मुखः ॥ ५७ ॥

अग्निमालभ्य तोयेन सर्वान् प्राणानुपस्पृशेत्।  
गात्राणि चैव सर्वाणि नाभिं पाणितले तथा ॥ ५८ ॥

नाधितिष्ठेत् तुषं जातु केशभस्मकपालिकाः।  
अन्यस्य चाप्यवस्नातं दूरतः परिवर्जयेत् ॥ ५९ ॥

शान्तिहोमांश्च कुर्वीत सावित्राणि च धारयेत्।  
निषण्णश्चापि खादेत न तु गच्छन् कदाचन ॥ ६० ॥

मूत्रं नोत्तिष्ठता कार्यं न भस्मनि न गोव्रजे।  
आर्द्रपादस्तु भुंजीत नार्द्रपादस्तु संविशेत् ॥ ६१ ॥

आर्द्रपादस्तु भुंजानो वर्षाणां जीवते शतम्।  
त्रीणि तेजांसि नोच्छिष्ट आलभेत कदाचन ॥ ६२ ॥  
अग्निं गां ब्राह्मणं चैव तथा ह्यायुर्न रिष्यते।

त्रीणि तेजांसि नोच्छिष्ट उदीक्षेत कदाचन ॥ ६३ ॥  
सूर्याचन्द्रमसौ चैव नक्षत्राणि च सर्वशः।

ऊर्ध्वं प्राणा ह्युत्क्रामन्ति यूनः स्थविर आयति ॥ ६४ ॥  
प्रत्युत्थानाभिवादाभ्यां पुनस्तान् प्रतिपद्यते ।

अभिवादयीत वृद्धांश्च दद्याच्चैवासनं स्वयम् ॥ ६५ ॥  
कृतांजलिरुपासीत गच्छन्तं पृष्ठतोऽन्वियात् ।

न चासीतासने भिन्ने भिन्नकांस्यं च वर्जयेत् ॥ ६६ ॥  
नैकवस्त्रेण भोक्तव्यं न नग्नः स्नातुमर्हति।

स्वप्तव्यं नैव नग्नेन न चोच्छिष्टोऽपि संविशेत् ॥ ६७ ॥  
उच्छिष्टो न स्पृशेच्छीर्षं सर्वे प्राणास्तदाश्रयाः।

केशग्रहं प्रहारांश्च शिरस्येतान् विवर्जयेत् ॥ ६८ ॥  
न संहताभ्यां पाणिभ्यां कण्डूयेदात्मनः शिरः।  
न चाभीक्ष्णं शिरः स्नायात्‌ तथास्यायुर्न रिष्यते ॥ ६९ ॥

शिरःस्नातस्तु तैलैश्च नांगं किंचिदपि स्पृशेत्।  
तिलसृष्टं न चाश्नीयात् तथास्यायुर्न रिष्यते ॥ ७० ॥

नाध्यापयेत् तथोच्छिष्टो नाधीयीत कदाचन।  
वाते च पूतिगन्धे च मनसापि न चिन्तयेत् ॥ ७१ ॥

अत्र गाथा यमोद्‌गीताः कीर्तयन्ति पुराविदः।  
आयुरस्य निकृन्तामि प्रजास्तस्याददे तथा ॥ ७२ ॥  
उच्छिष्टो यः प्राद्रवति स्वाध्यायं चाधिगच्छति।  
यश्चानध्यायकालेऽपि मोहादभ्यस्यति द्विजः ॥ ७३ ॥  
तस्य वेदः प्रणश्येत आयुश्च परिहीयते।  
तस्माद् युक्तो ह्यनध्याये नाधीयीत कदाचन ॥ ७४ ॥

प्रत्यादित्यं प्रत्यनलं प्रति गां च प्रति द्विजान्।  
ये मेहन्ति च पन्थानं ते भवन्ति गतायुषः ॥ ७५ ॥

उभे मूत्रपुरीषे तु दिवा कुर्यादुदङ्‌मुखः।  
दक्षिणाभिमुखो रात्रौ तथा ह्यायुर्न रिष्यते ॥ ७६ ॥

त्रीन् कृशान् नावजानीयाद् दीर्घमायुर्जिजीविषुः।  
ब्राह्मणं क्षत्रियं सर्पं सर्वे ह्याशीविषास्त्रयः ॥ ७७ ॥

दहत्याशीविषः क्रुद्धो यावत् पश्यति चक्षुषा।  
क्षत्रियोऽपि दहेत्‌ क्रुद्धो यावत् स्पृशति तेजसा ॥ ७८ ॥  
ब्राह्मणस्तु कुलं हन्याद् ध्यानेनावेक्षितेन च।  
तस्मादेतत् त्रयं यत्नादुपसेवेत पण्डितः ॥ ७९ ॥

गुरुणा चैव निर्बन्धो न कर्तव्यः कदाचन।  
अनुमान्यः प्रसाद्यश्च गुरुः क्रुद्धो युधिष्ठिर ॥ ८० ॥

सम्यङ्‌मिथ्याप्रवृत्तेऽपि वर्तितव्यं गुराविह ।  
गुरुनिन्दा दहत्यायुर्मनुष्याणां न संशयः ॥ ८१ ॥

दूरादावसथान्मूत्रं दूरात् पादावसेचनम् ।  
उच्छिष्टोत्सर्जनं चैव दूरे कार्यं हितैषिणा ॥ ८२ ॥

रक्तमाल्यं न धार्यं स्याच्छुक्लं धार्यं तु पण्डितैः।  
वर्जयित्वा तु कमलं तथा कुवलयं प्रभो ॥ ८३ ॥

रक्तं शिरसि धार्यं तु तथा वानेयमित्यपि।  
कांचनीयापि माला या न सा दुष्यति कर्हिचित् ॥ ८४ ॥

स्नातस्य वर्णकं नित्यमार्द्रं दद्याद् विशाम्पते।  
विपर्ययं न कुर्वीत वाससो बुद्धिमान् नरः ॥ ८५ ॥

तथा नान्यधृतं धार्यं न चापदशमेव च।  
अन्यदेव भवेद् वासः शयनीये नरोत्तम ॥ ८६ ॥  
अन्यद् रथ्यासु देवानामर्चायामन्यदेव हि।

प्रियंगुचन्दनाभ्यां च बिल्वेन तगरेण च ॥ ८७ ॥  
पृथगेवानुलिम्पेत केसरेण च बुद्धिमान्।

उपवासं च कुर्वीत स्नातः शुचिरलंकृतः ॥ ८८ ॥  
पर्वकालेषु सर्वेषु ब्रह्मचारी सदा भवेत्।

समानमेकपात्रे तु भुञ्जेन्नान्नं जनेश्वर ॥ ८९ ॥  
नालीढया परिहतं भक्षयीत कदाचन।  
तथा नोद्‌धृतसाराणि प्रेक्ष्यते नाप्रदाय च ॥ ९० ॥

न संनिकृष्टे मेधावी नाशुचेर्न च सत्सु च।  
प्रतिषिद्धान् नधर्मेषु भक्ष्यान् भुञ्जीत पृष्ठतः ॥ ९१ ॥

पिप्पलं च वटं चैव शणशाकं तथैव च।  
उदुम्बरं न खादेच्च भवार्थी पुरुषोत्तमः ॥ ९२ ॥

न पाणौ लवणं विद्वान् प्राश्नीयान्न च रात्रिषु।  
दधिसक्तून् न भुञ्जीत वृथा मांसं च वर्जयेत् ॥ ९३ ॥

सायंप्रातश्च भूञ्जीत नान्तराले समाहितः।  
वालेन तु न भुञ्जीत परश्राद्धं तथैव च ॥ १४ ॥

वाग्यतो नैकवस्त्रश्च नासंविष्टः कदाचन।  
भूमौ सदैव नाश्नीयान्नानासीनो न शब्दवत् ॥ ९५ ॥

तोयपूर्वं प्रदायान्नमतिथिभ्यो विशाम्पते ।  
पश्चाद् भुञ्जीत मेधावी न चाप्यन्यमना नरः ॥ ९६ ॥

समानमेकपङ्क्त्यां तु भोज्यमन्नं नरेश्वर।  
विषं हालाहलं भुङ्क्ते योऽप्रदाय सुहृज्जने ॥ ९७ ॥

पानीयं पायसं सक्तून् दधिसर्पिर्मधून्यपि।  
निरस्य शेषमन्येषां न प्रदेयं तु कस्यचित् ॥ ९८ ॥

भुञ्जानो मनुजव्याघ्र नैव शंकां समाचरेत्।  
दधि चाप्यनुपानं वै न कर्तव्यं भवार्थिना ॥ ९९ ॥

आचम्य चैकहस्तेन परिप्लाव्यं तथोदकम्।  
अंगुष्ठं चरणस्याथ दक्षिणस्यावसेचयेत् ॥ १०० ॥

पाणिं मूर्ध्नि समाधाय स्पृष्ट्वा चाग्निं समाहितः।  
ज्ञातिश्रैष्ठ्‌यमवाप्नोति प्रयोगकुशलो नरः ॥ १०१ ॥

अद्भिः प्राणान् समालभ्य नाभिं पाणितले तथा।  
स्पृशंश्चैव प्रतिष्ठेत न चाप्यार्द्रेण पाणिना ॥ १०२ ॥

अंगुष्ठस्यान्तराले च ब्राह्मं तीर्थमुदाहृतम्।  
कनिष्ठिकायाः पश्चात् तु देवतीर्थमिहोच्यते ॥ १०३ ॥

अङ्‌गुष्ठस्य च यन्मध्यं प्रदेशिन्याश्च भारत।  
तेन पित्र्याणि कुर्वीत स्पृष्ट्वापो न्यायतः सदा ॥ १०४ ॥

परापवादं न ब्रूयान्नाप्रियं च कदाचन।  
न मन्युः कश्चिदुत्पाद्यः पुरुषेण भवार्थिना ॥ १०५ ॥

पतितैस्तु कथां नेच्छेद् दर्शनं च विवर्जयेत्।  
संसर्गं च न गच्छेत तथाऽऽयुर्विन्दते महत् ॥ १०६ ॥

न दिवा मैथुनं गच्छेन्न कन्यां न च बन्धकीम्।  
न चास्नातां स्त्रियं गच्छेत् तथायुर्विन्दते महत् ॥ १०७ ॥

स्वे स्वे तीर्थे समाचम्य कार्ये समुपकल्पिते।  
त्रिःपीत्वाऽऽपो द्विः प्रमृज्य कृतशौचो भवेन्नरः ॥ १०८ ॥

इन्द्रियाणि सकृत्स्पृश्य त्रिरभ्युक्ष्य च मानवः।  
कुर्वीत पित्र्यं दैवं च वेददृष्टेन कर्मणा ॥ १०९ ॥

ब्राह्मणार्थे च यच्छौचं तच्च मे शृणु कौरव।  
पवित्रं च हितं चैव भोजनाद्यन्तयोस्तथा ॥ ११० ॥

सर्वशौचेषु ब्राह्मेण तीर्थेन समुपस्पृशेत्।  
निष्ठीव्य तु तथा क्षुत्त्वा स्पृश्यापो हि शुचिर्भवेत् ॥ १११ ॥

वृद्धो ज्ञातिस्तथा मित्रं दरिद्रो यो भवेदपि।  
(कुलीनः पण्डित इति रक्ष्या निःस्वाः स्वशक्तितः।)  
गृहे वासयितव्यास्ते धन्यमायुष्यमेव च ॥ ११२ ॥

गृहे पारावता धन्याः शुकाश्च सहसारिकाः।  
गृहेष्वेते न पापाय तथा वै तैलपायिकाः ॥ ११३ ॥  
(देवता प्रतिमाऽऽदर्शाश्चन्दनाः पुष्पवल्लिकाः ।  
शुद्धं जलं सुवर्णं च रजतं गृहमंगलम्॥)

उद्दीपकाश्च गृध्राश्च कपोता भ्रमरास्तथा।  
निविशेयुर्यदा तत्र शान्तिमेव तदाऽऽचरेत्।  
अमंगल्यानि चैतानि तथाक्रोशो महात्मनाम् ॥ ११४ ॥

महात्मनोऽतिगुह्यानि न वक्तव्यानि कर्हिचित्।  
अगम्याश्च न गच्छेत राज्ञः पत्नीं सखीस्तथा ॥ ११५ ॥

वैद्यानां बालवृद्धानां भृत्यानां च युधिष्ठिर।  
बन्धूनां ब्राह्मणानां च तथा शारणिकस्य च ॥ ११६ ॥  
सम्बन्धिनां च राजेन्द्र तथाऽऽयुर्विन्दते महत्।

ब्राह्मणस्थपतिभ्यां च निर्मितं यन्निवेशनम् ॥ ११७ ॥  
तदावसेत् सदा प्राज्ञो भवार्थी मनुजेश्वर।

संध्यायां न स्वपेद् राजन् विद्यां न च समाचरेत्॥११८॥  
न भूञ्जीत च मेधावी तथायुर्विन्दते महत्।

नक्तं न कुर्यात्‌ पित्र्याणि भुक्त्वा चैव प्रसाधनम् ॥ ११९ ॥  
पानीयस्य क्रिया नक्तं न कार्या भूतिमिच्छता।

वर्जनीयाश्चैव नित्यं सक्तवो निशि भारत ॥ १२० ॥  
शेषाणि चैव पानानि पानीयं चापि भोजने।

सौहित्यं न च कर्तव्यं रात्रौ न च समाचरेत्॥१२१॥  
द्विजच्छेदं न कुर्वीत भुक्त्वा न च समाचरेत्।

महाकुले प्रसूतां च प्रशस्तां लक्षणैस्तथा ॥ १२२ ॥  
वयःस्थां च महाप्राज्ञः कन्यामावोढुमर्हति।

अपत्यमुत्पाद्य ततः प्रतिष्ठाप्य कुलं तथा ॥ १२३ ॥  
पुत्राः प्रदेया ज्ञानेषु कुलधर्मेषु भारत।

कन्या चोत्पाद्य दातव्या कुलपुत्राय धीमते ॥ १२४ ॥  
पुत्रा निवेश्याश्च कुलाद् भृत्या लभ्याश्च भारत।

शिरःस्नातोऽथ कुर्वीत दैवं पित्र्यमथापि च ॥ १२५ ॥  
नक्षत्रे न च कुर्वीत यस्मिन् जातो भवेन्नरः।  
न प्रोष्ठपदयोः कार्यं तथाग्नेये च भारत ॥ १२६ ॥

दारुणेषु च सर्वेषु प्रत्यरिं च विवर्जयेत्।  
ज्योतिषे यानि चोक्तानि तानि सर्वाणि वर्जयेत् ॥ १२७ ॥

प्राङ्‌मुखः श्मश्रुकर्माणि कारयेत्‌ सुसमाहितः।  
उदङ्‌मुखो वा राजेन्द्र तथायुर्विन्दते महत् ॥ १२८ ॥

(सतां गुरूणां वृद्धानां कुलस्त्रीणां विशेषतः।)  
परिवादं न च ब्रूयात् परेषामात्मनस्तथा।  
परिवादो ह्यधर्माय प्रोच्यते भरतर्षभ ॥ १२९ ॥

वर्जयेद् व्यंगिनीं नारीं तथा कन्यां नरोत्तम।  
समार्षां व्यङ्गितां चैव मातुः स्वकुलजां तथा ॥ १३० ॥

वृद्धां प्रवजितां चैव तथैव च पतिव्रताम्।  
तथा निकृष्टवर्णां च वर्णोत्कृष्टां च वर्जयेत् ॥ १३१ ॥

अयोनिं च वियोनिं च न गच्छेत विचक्षणः।  
पिंगलां कुष्ठिनीं नारीं न त्वमुद्वोढुमर्हसि ॥ १३२ ॥

अपस्मारिकुले जातां निहीनां चापि वर्जयेत्।  
श्वित्रिणां च कुले जातां क्षयिणां मनुजेश्वर ॥ १३३ ॥

लक्षणैरन्विता या च प्रशस्ता या च लक्षणैः।  
मनोज्ञां दर्शनीयां च तां भवान् वोढुमर्हति ॥ १३४ ॥

महाकुले निवेष्टव्यं सदृशे वा युधिष्ठिर।  
अवरा पतिता चैव न ग्राह्या भूतिमिच्छता ॥ १३५ ॥

अग्नीनुत्पाद्य यत्नेन क्रियाः सुविहिताश्च याः।  
वेदे च ब्राह्मणैः प्रोक्तास्ताश्च सर्वाः समाचरेत् ॥ १३६ ॥

न चेर्ष्या स्त्रीषु कर्तव्या रक्ष्या दाराश्च सर्वशः।  
अनायुष्या भवेदीर्ष्या तस्मादीर्ष्यां विवर्जयेत् ॥ १३७ ॥

अनायुष्यं दिवा स्वप्नं तथाभ्युदितशायिता।  
प्रगे निशामाशु तथा नैवोच्छिष्टाः स्वपन्ति वै ॥ १३८ ॥

पारदार्यमनायुष्यं नापितोच्छिष्टता तथा ।  
यत्नतो वै न कर्तव्यमभ्यासश्चैव भारत ॥ १३९ ॥

संध्यायां च न भुञ्जीत न स्नायेन्न तथा पठेत्।  
प्रयतश्च भवेत्‌ तस्यां न च किंचित्‌ समाचरेत् ॥ १४० ॥

ब्राह्मणान् पूजयेच्चापि तथा स्नात्वा नराधिप।  
देवांश्च प्रणमेत् स्नातो गुरूंश्चाप्यभिवादयेत् ॥ १४१ ॥

अनिमन्त्रितो न गच्छेत यज्ञं गच्छेत दर्शकः।

न चैकेन परिव्रज्यं न गन्तव्यं तथा निशि।  
अनागतायां संध्यायां पश्चिमायां गृहे वसेत् ॥ १४३ ॥

मातुः पितुर्गुरूणां च कार्यमेवानुशासनम्।  
हितं चाप्यहितं चापि न विचार्यं नरर्षभ ॥ १४४ ॥

धनुर्वेदे च वेदे च यत्नः कार्यो नराधिप।  
हस्तिपृष्ठेऽश्वपृष्ठे च रथचर्यासु चैव ह ॥ १४५ ॥  
यत्नवान् भव राजेन्द्र यत्नवान् सुखमेधते।  
अप्रधृष्यश्च शत्रूणां भृत्यानां स्वजनस्य च ॥ १४६ ॥

प्रजापालनयुक्तश्च न क्षतिं लभते क्वचित्।  
युक्तिशास्त्रं च ते ज्ञेयं शब्दशास्त्रं च भारत ॥ १४७ ॥

गान्धर्वशास्त्रं च कलाः परिज्ञेया नराधिप।  
पुराणमितिहासाश्च तथाख्यानानि यानि च ॥ १४८ ॥  
महात्मनां च चरितं श्रोतव्यं नित्यमेव ते।

(मान्यानां माननं कुर्यान्निन्द्यानां निन्दनं तथा।  
गोब्राह्मणार्थे युध्येत प्राणानपि परित्यजेत्॥)

पत्नी रजस्वला या च नाभिगच्छेन्न चाह्वयेत् ॥ १४९ ॥  
स्नातां चतुर्थे दिवसे रात्रौ गच्छेद् विचक्षणः।  
पञ्चमे दिवसे नारी षष्ठेऽहनि पुमान् भवेत् ॥ १५० ॥

एतेन विधिना पत्नीमुपगच्छेत पण्डितः।  
ज्ञातिसम्बन्धिमित्राणि पूजनीयानि सर्वशः ॥ १५१ ॥

यष्टव्यं च यथाशक्ति यज्ञैर्विविधदक्षिणैः।  
अत ऊर्ध्वमरण्यं च सेवितव्यं नराधिप ॥ १५२ ॥

एष ते लक्षणोद्‌देश आयुष्याणां प्रकीर्तितः।  
शेषस्त्रैविद्यवृद्धेभ्यः प्रत्याहार्यो युधिष्ठिर ॥ १५३ ॥

आचारो भूतिजनन आचारः कीर्तिवर्धनः।  
आचाराद् वर्धते ह्यायुराचारो हन्त्यलक्षणम् ॥ १५४ ॥

आगमानां हि सर्वेषामाचारः श्रेष्ठ उच्यते।  
आचारप्रभवो धर्मो धर्मादायुर्विवर्धते ॥ १५५ ॥

एतद् यशस्यमायुष्यं स्वर्ग्यं स्वस्त्ययनं महत्।  
अनुकम्प्य सर्ववर्णान् ब्रह्मणा समुदाहृतम् ॥ १५६ ॥

(य इमं शृणुयान्नित्यं यश्चापि परिकीर्तयेत्।  
स शुभान् प्राप्नुते लोकान् सदाचारव्रतान्नृप॥)