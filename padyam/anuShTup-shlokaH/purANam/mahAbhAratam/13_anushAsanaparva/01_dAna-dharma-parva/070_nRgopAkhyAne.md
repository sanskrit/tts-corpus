+++
title_full = "070 ब्राह्मणके धनका अपहरण करनेसे होनेवाली हानिके विषयमें दृष्टान्तके रूपमें राजा नृगका उपाख्यान"
title = "०७० नृगोपाख्याने"

+++


अत्रैव कीर्त्यते सद्भिर्ब्राह्मणस्वाभिमर्शने ।  
नृगेण सुमहत् कृच्छ्रं यदवाप्तं कुरूद्वह ॥ १ ॥

निविशन्त्यां पुरा पार्थ द्वारवत्यामिति श्रुतिः।  
अदृश्यत महाकूपस्तृणवीरुत्समावृतः ॥ २ ॥

प्रयत्नं तत्र कुर्वाणास्तस्मात् कूपाज्जलार्थिनः।  
श्रमेण महता युक्तास्तस्मिंस्तोये सुसंवृते ॥ ३ ॥  
ददृशुस्ते महाकायं कृकलासमवस्थितम् ।

तस्य चोद्धरणे यत्नमकुर्वंस्ते सहस्रशः ॥ ४ ॥  
प्रग्रहैश्चर्मपट्टैश्च तं बद्‌ध्वा पर्वतोपमम्।  
नाशक्नुवन् समुद्धर्तुं ततो जग्मुर्जनार्दनम् ॥ ५ ॥

खमावृत्योदपानस्य कृकलासः स्थितो महान्।  
तस्य नास्ति समुद्धर्तेत्येतत् कृष्णे न्यवेदयन् ॥ ६ ॥

स वासुदेवेन समुद्‌धृतश्च  
पृष्टश्च कार्यं निजगाद राजा।  
नृगस्तदाऽऽत्मानमथो न्यवेदयत्  
पुरातनं यज्ञसहस्रयाजिनम् ॥ ७ ॥

तथा ब्रुवाणं तु तमाह माधवः  
शुभं त्वया कर्म कृतं न पापकम्।  
कथं भवान् दुर्गतिमीदृशीं गतो  
नरेन्द्र तद् ब्रूहि किमेतदीदृशम् ॥ ८ ॥

शतं सहस्राणि गवां शतं पुनः  
पुनः शतान्यष्टशतायुतानि ।  
त्वया पुरा दत्तमितीह शुश्रुम  
नृप द्विजेभ्यः क्व नु तद् गतं तव ॥ ९ ॥

नृगस्ततोऽब्रवीत्‌ कृष्णं ब्राह्मणस्याग्निहोत्रिणः ।  
प्रोषितस्य परिभ्रष्टा गौरेका मम गोधने ॥ १० ॥

गवां सहस्रे संख्याता तदा सा पशुपैर्मम।  
सा ब्राह्मणाय मे दत्ता प्रेत्यार्थमभिकाङ्‌क्षता ॥ ११ ॥

अपश्यत् परिमार्गंश्च तां गां परगृहे द्विजः।  
ममेयमिति चोवाच ब्राह्मणो यस्य साभवत् ॥ १२ ॥

तावुभौ समनुप्राप्तौ विवदन्तौ भृशज्वरौ।  
भवान् दाता भवान्‌ हर्तेत्यथ तौ मामवोचताम् ॥ १३ ॥

शतेन शतसंख्येन गवां विनिमयेन वै।  
याचे प्रतिग्रहीतारं स तु मामब्रवीदिदम् ॥ १४ ॥  
देशकालोपसम्पन्ना दोग्ध्री शान्तातिवत्सला ।  
स्वादुक्षीरप्रदा धन्या मम नित्यं निवेशने ॥ १५ ॥

कृतं च भरते सा गौर्मम पुत्रमपस्तनम्।  
न सा शक्या मया दातुमित्युक्त्वा स जगाम ह॥१६॥

ततस्तमपरं विप्रं याचे विनिमयेन वै।  
गवां शतसहस्रं हि तत्कृते गृह्यतामिति ॥ १७ ॥

न राज्ञां प्रतिगृह्णामि शक्तोऽहं स्वस्य मार्गणे।  
सैव गौर्दीयतां शीघ्रं ममेति मधुसूदन ॥ १८ ॥

रुक्ममश्वांश्च ददतो रजतस्यन्दनांस्तथा ।  
न जग्राह ययौ चापि तदा स ब्राह्मणर्षभः ॥ १९ ॥

एतस्मिन्नेव काले तु चोदितः कालधर्मणा।  
पितृलोकमहं प्राप्य धर्मराजमुपागमम् ॥ २० ॥

यमस्तु पूजयित्वा मां ततो वचनमब्रवीत्।  
नान्तः संख्यायते राजंस्तव पुण्यस्य कर्मणः ॥ २१ ॥  
अस्ति चैव कृतं पापमज्ञानात् तदपि त्वया।  
चरस्व पापं पश्चाद् वा पूर्वं वा त्वं यथेच्छसि॥२२॥

रक्षितास्मीति चोक्तं ते प्रतिज्ञा चानृता तव।  
ब्राह्मणस्वस्य चादानं द्विविधस्ते व्यतिक्रमः ॥ २३ ॥

पूर्वं कृच्छ्रं चरिष्येऽहं पश्चाच्छुभमिति प्रभो।  
धर्मराजं ब्रुवन्नेवं पतितोऽस्मि महीतले ॥ २४ ॥

अश्रौषं पतितश्चाहं यमस्योच्चैः प्रभाषतः।  
वासुदेवः समुद्धर्ता भविता ते जनार्दनः ॥ २५ ॥  
पूर्णे वर्षसहस्रान्ते क्षीणे कर्मणि दुष्कृते।  
प्राप्स्यसे शाश्वताल्लोँकाञ्जितान् स्वेनैव कर्मणा ॥ २६ ॥

कूपेऽऽत्मानमधःशीर्षमपश्यं पतितश्च ह ।  
तिर्यग्योनिमनुप्राप्तं न च मामजहात् स्मृतिः ॥ २७ ॥

त्वया तु तारितोऽस्म्यद्य किमन्यत्र तपोबलात्।  
अनुजानीहि मां कृष्ण गच्छेयं दिवमद्य वै ॥ २८ ॥

अनुज्ञातः स कृष्णेन नमस्कृत्य जनार्दनम्।  
दिव्यमास्थाय पन्थानं ययौ दिवमरिंदमः ॥ २९ ॥

ततस्तस्मिन् दिवं याते नृगे भरतसत्तम।  
वासुदेव इमं श्लोकं जगाद कुरुनन्दन ॥ ३० ॥

ब्राह्मणस्वं न हर्तव्यं पुरुषेण विजानता।  
ब्राह्मणस्वं हृतं हन्ति नृगं ब्राह्मणगौरिव ॥ ३१ ॥

सतां समागमः सद्भिर्नाफलः पार्थ विद्यते।  
विमुक्तं नरकात् पश्य नृगं साधुसमागमात् ॥ ३२ ॥

प्रदानफलवत् तत्र द्रोहस्तत्र तथाफलः।  
अपचारं गवां तस्माद् वर्जयेत युधिष्ठिर ॥ ३३ ॥