+++
title_full = "125 श्राद्धके विषयमें देवदूत और पितरोंका, पापोंसे छूटनेके विषयमें महर्षि विद्युत्प्रभ और इन्द्रका, धर्मके विषयमें इन्द्र और बृहस्पतिका तथा वृषोत्सर्ग आदिके विषयमें देवताओं, ऋषियों और पितरोंका संवाद"
title = "१२५ पितृरहस्यम्"

+++


जन्म मानुष्यकं प्राप्य कर्मक्षेत्रं सुदुर्लभम्।  
श्रेयोऽर्थिना दरिद्रेण किं कर्तव्यं पितामह ॥ १ ॥

दानानामुत्तमं यच्च देयं यच्च यथा यथा।  
मान्यान् पूज्यांश्च गाङ्गेय रहस्यं वक्तुमर्हसि ॥ २ ॥

एवं पृष्टो नरेन्द्रेण पाण्डवेन यशस्विना।  
धर्माणां परमं गुह्यं भीष्मः प्रोवाच पार्थिवम् ॥ ३ ॥

शृणुष्वावहितो राजन् धर्मगुह्यानि भारत।  
यथा हि भगवान् व्यासः पुरा कथितवान् मयि ॥ ४ ॥

देवगुह्यमिदं राजन् यमेनाक्लिष्टकर्मणा ।  
नियमस्थेन युक्तेन तपसो महतः फलम् ॥ ५ ॥

येन यः प्रीयते देवः प्रीयन्ते पितरस्तथा।  
ऋषयः प्रमथाः श्रीश्च चित्रगुप्तो दिशां गजाः ॥ ६ ॥

ऋषिधर्मः स्मृतो यत्र सरहस्यो महाफलः।  
महादानफलं चैव सर्वयज्ञफलं तथा ॥ ७ ॥

यश्चैतदेवं जानीयाज्ज्ञात्वा वा कुरुतेऽनघ।  
सदोषोऽदोषवांश्चेह तैर्गुणैः सह युज्यते ॥ ८ ॥

दशसूनासमं चक्रं दशचक्रसमो ध्वजः।  
दशध्वजसमा वेश्या दशवेश्यासमो नृपः ॥ ९ ॥

अर्धेनैतानि सर्वाणि नृपतिः कथ्यतेऽधिकः।  
त्रिवर्गसहितं शास्त्रं पवित्रं पुण्यलक्षणम् ॥ १० ॥

धर्मव्याकरणं पुण्यं रहस्यश्रवणं महत्।  
श्रोतव्यं धर्मसंयुक्तं विहितं त्रिदशैः स्वयम् ॥ ११ ॥

पितॄणां यत्र गुह्यानि प्रोच्यन्ते श्राद्धकर्मणि।  
देवतानां च सर्वेषां रहस्यं कथ्यतेऽखिलम् ॥ १२ ॥  
ऋषिधर्मः स्मृतो यत्र सरहस्यो महाफलः।  
महायज्ञफलं चैव सर्वदानफलं तथा ॥ १३ ॥

ये पठन्ति सदा मर्त्या येषां चैवोपतिष्ठति।  
श्रुत्वा च फलमाचष्टे स्वयं नारायणः प्रभुः ॥ १४ ॥

गवां फलं तीर्थफलं यज्ञानां चैव यत् फलम्।  
एतत् फलमवाप्नोति यो नरोऽतिथिपूजकः ॥ १५ ॥

श्रोतारः श्रद्दधानाश्च येषां शुद्धं च मानसम्।  
तेषां व्यक्तं जिता लोकाः श्रद्दधानेन साधुना ॥ १६ ॥

मुच्यते किल्बिषाच्चैव न स पापेन लिप्यते।  
धर्मं च लभते नित्यं प्रेत्य लोकगतो नरः ॥ १७ ॥

कस्यचित् त्वथ कालस्य देवदूतो यदृच्छया।  
स्थितो ह्यन्तर्हितो भूत्वा पर्यभाषत वासवम् ॥ १८ ॥

यौ तौ कामगुणोपेतावश्विनौ भिषजां वरौ।  
आज्ञयाहं तयोः प्राप्तः सनरान् पितृदैवतान् ॥ १९ ॥

कस्माद्धि मैथुनं श्राद्धे दातुर्भोक्तुश्च वर्जितम्।  
किमर्थं च त्रयः पिण्डाः प्रविभक्ताः पृथक् पृथक् ॥ २० ॥

प्रथमः कस्य दातव्यो मध्यमः क्व च गच्छति।  
उत्तरश्च स्मृतः कस्य एतदिच्छामि वेदितुम् ॥ २१ ॥

श्रद्दधानेन दूतेन भाषितं धर्मसंहितम्।  
पूर्वस्थास्त्रिदशाः सर्वे पितरः पूज्य खेचरम् ॥ २२ ॥

स्वागतं तेऽस्तु भद्रं ते श्रूयतां खेचरोत्तम।  
गूढार्थः परमः प्रश्नो भवता समुदीरितः ॥ २३ ॥

श्राद्धं दत्त्वा च भुक्त्वा च पुरुषो यः स्त्रियं व्रजेत्।  
पितरस्तस्य तं मासं तस्मिन् रेतसि शेरते ॥ २४ ॥

प्रविभागं तु पिण्डानां प्रवक्ष्याम्यनुपूर्वशः।  
पिण्डो ह्यधस्ताद् गच्छंस्तु अप आविश्य भावयेत् ॥ २५ ॥  
पिण्डं तु मध्यमं तत्र पत्नी त्वेका समश्नुते।  
पिण्डस्तृतीयो यस्तेषां तै दद्याज्जातवेदसि ॥ २६ ॥

एष श्राद्धविधिः प्रोक्तो यथा धर्मो न लुप्यते।  
पितरस्तस्य तुष्यन्ति प्रहृष्टमनसः सदा ॥ २७ ॥  
प्रजा विवर्धते चास्य अक्षयं चोपतिष्ठति।

आनुपूर्व्येण पिण्डानां प्रविभागः पृथक् पृथक् ॥ २८ ॥  
पितॄणां त्रिषु सर्वेषां निरुक्तं कथितं त्वया।

एकः समुद्धृतः पिण्डो ह्यधस्तात्‌ कस्य गच्छति ॥ २९ ॥  
कं वा प्रीणयते देवं कथं तारयते पितॄन्।

मध्यमं तु तदा पत्नी भुङ्क्तेऽनुज्ञातमेव हि ॥ ३० ॥  
किमर्थं पितरस्तस्य कव्यमेव च भुञ्जते।

अत्र यस्त्वन्तिमः पिण्डो गच्छते जातवेदसम् ॥ ३१ ॥  
भवते का गतिस्तस्य कं वा समनुगच्छति।

एतदिच्छाम्यहं श्रोतुं पिण्डेषु त्रिषु या गतिः ॥ ३२ ॥  
फलं वृत्तिं च मार्गं च यश्चैनं प्रतिपद्यते।

सुमहानेष प्रश्नो वै यस्त्वया समुदीरितः ॥ ३३ ॥  
रहस्यमद्‌भुतं चापि पृष्टाः स्म गगनेचर।  
एतदेव प्रशंसन्ति देवाश्च मुनयस्तथा ॥ ३४ ॥

तेऽप्येवं नाभिजानन्ति पितृकार्यविनिश्चयम् ।  
वर्जयित्वा महात्मानं चिरजीविनमुत्तमम् ॥ ३५ ॥  
पितृभक्तस्तु यो विप्रो वरलब्धो महायशाः।

त्रयाणामपि पिण्डानां श्रुत्वा भगवतो गतिम् ॥ ३६ ॥  
देवदूतेन यः पृष्टः श्राद्धस्य विधिनिश्चयः।  
गतिं त्रयाणां पिण्डानां शृणुष्वावहितो मम ॥ ३७ ॥

अपो गच्छति यो ह्यत्र शशिनं ह्येष प्रीणयेत्।  
शशी प्रीणयते देवान् पितॄंश्चैव महामते ॥ ३८ ॥

भुङ्क्ते तु पत्नी यं चैषामनुज्ञाता तु मध्यमम्।  
पुत्रकामाय पुत्रं तु प्रयच्छन्ति पितामहाः ॥ ३९ ॥

हव्यवाहे तु यः पिण्डो दीयते तन्निबोध मे।  
पितरस्तेन तृप्यन्ति प्रीताः कामान् दिशन्ति च ॥ ४० ॥

एतत् ते कथितं सर्वं त्रिषु पिण्डेषु या गतिः।  
ऋत्विग्यो यजमानस्य पितृत्वमनुगच्छति ॥ ४१ ॥  
तस्मिन्नहनि मन्यन्ते परिहार्यं हि मैथुनम्।  
शुचिना तु सदा श्राद्धं भोक्तव्यं खेचरोत्तम ॥ ४२ ॥

ये मया कथिता दोषास्ते तथा स्युर्न चान्यथा।  
तस्मात्‌ स्नातः शुचिः क्षान्तः श्राद्धं भुञ्जीत वै द्विजः॥४३॥

प्रजा विवर्धते चास्य यश्चैवं सम्प्रयच्छति।  
ततो विद्युत्प्रभो नाम ऋषिराह महातपाः ॥ ४४ ॥

आदित्यतेजसा तस्य तुल्यं रूपं प्रकाशते।  
स च धर्मरहस्यानि श्रुत्वा शक्रमथाब्रवीत् ॥ ४५ ॥

तिर्यग्योनिगतान् सत्त्वान्‌ मर्त्या हिंसन्ति मोहिताः।  
कीटान्‌ पिपीलिकान् सर्पान् मेषान् समृगपक्षिणः ॥ ४६ ॥  
किल्बिषं सुबहु प्राप्ताः किंस्विदेषां प्रतिक्रिया।

ततो देवगणाः सर्वे ऋषयश्च तपोधनाः ॥ ४७ ॥  
पितरश्च महाभागाः पूजयन्ति स्म तं मुनिम्।

कुरुक्षेत्रं गयां गङ्गां प्रभासं पुष्कराणि च ॥ ४८ ॥  
एतानि मनसा ध्यात्वा अवगाहेत् ततो जलम्।  
तथा मुच्यति पापेन राहुणा चन्द्रमा यथा ॥ ४९ ॥

त्र्यहं स्नातः स भवति निराहारश्च वर्तते।  
स्पृशते यो गवां पृष्ठं बालधिं च नमस्यति ॥ ५० ॥

ततो विद्युत्प्रभो वाक्यमभ्यभाषत वासवम्।  
अयं सूक्ष्मतरो धर्मस्तं निबोध शतक्रतो ॥ ५१ ॥

घृष्टो वटकषायेण अनुलिप्तः प्रियंगुणा।  
क्षीरेण षष्टिकान् भुक्त्वा सर्वपापैः प्रमुच्यते ॥ ५२ ॥

श्रूयतां चापरं गुह्यं रहस्यमृषिचिन्तितम्।  
श्रुतं मे भाषमाणस्य स्थाणोः स्थाने बृहस्पतेः ॥ ५३ ॥  
रुद्रेण सह देवेश तन्निबोध शचीपते।

पर्वतारोहणं कृत्वा एकपादो विभावसुम् ॥ ५४ ॥  
निरीक्षेत निराहार ऊर्ध्वबाहुः कृताञ्जलिः।  
तपसा महता युक्त उपवासफलं लभेत् ॥ ५५ ॥

रश्मिभिस्तापितोऽर्कस्य सर्वपापमपोहति ।  
ग्रीष्मकालेऽथ वा शीते एवं पापमपोहति ॥ ५६ ॥  
ततः पापात् प्रमुक्तस्य द्युतिर्भवति शाश्वती।  
तेजसा सूर्यवद् दीप्तो भ्राजते सोमवत् पुनः ॥ ५७ ॥

मध्ये त्रिदशवर्गस्य देवराजः शतक्रतुः।  
उवाच मधुरं वाक्यं बृहस्पतिमनुत्तमम् ॥ ५८ ॥

धर्मगुह्यं तु भगवन् मानुषाणां सुखावहम्।  
सरहस्याश्च ये दोषास्तान् यथावदुदीरय ॥ ५९ ॥

प्रतिमेहन्ति ये सूर्यमनिलं द्विषते च ये।  
हव्यवाहे प्रदीप्ते च समिधं ये न जुह्वति ॥ ६० ॥  
बालवत्सां च ये धेनुं दुहन्ति क्षीरकारणात्।  
तेषां दोषान् प्रवक्ष्यामि तान् निबोध शचीपते ॥ ६१ ॥

भानुमाननिलश्चैव हव्यवाहश्च वासव ।  
लोकानां मातरश्चैव गावः सृष्टाः स्वयम्भुवा ॥ ६२ ॥

लोकांस्तारयितुं शक्ता मर्त्येष्वेतेषु देवताः।  
सर्वे भवन्तः शृण्वन्तु एकैकं धर्मनिश्चयम् ॥ ६३ ॥

वर्षाणि षडशीतिं तु दुर्वृत्ताः कुलपांसनाः।  
स्त्रियः सर्वाश्च दुर्वृत्ताः प्रतिमेहन्ति या रविम् ॥ ६४ ॥  
अनिलद्वेषिणः शक्र गर्भस्था च्यवते प्रजा।

हव्यवाहस्य दीप्तस्य समिधं ये न जुह्वति ॥ ६५ ॥  
अग्निकार्येषु वै तेषां हव्यं नाश्नाति पावकः।

क्षीरं तु बालवत्सानां ये पिबन्तीह मानवाः ॥ ६६ ॥  
न तेषां क्षीरपाः केचिज्जायन्ते कुलवर्धनाः।  
प्रजाक्षयेण युज्यन्ते कुलवंशक्षयेण च ॥ ६७ ॥

एवमेतत् पुरा दृष्टं कुलवृद्धैर्द्विजातिभिः।  
तस्माद् वर्ज्यानि वर्ज्यानि कार्यं कार्यं च नित्यशः ॥ ६८ ॥  
भूतिकामेन मर्त्येन सत्यमेतद् ब्रवीमि ते।

ततः सर्वा महाभाग देवताः समरुद्‌गणाः ॥ ६९ ॥  
ऋषयश्च महाभागाः पृच्छन्ति स्म पितॄंस्ततः।

पितरः केन तुष्यन्ति मर्त्यानामल्पचेतसाम् ॥ ७० ॥  
अक्षयं च कथं दानं भवेच्चैवोर्ध्वदेहिकम्।  
आनृण्यं वा कथं मर्त्या गच्छेयुः केन कर्मणा ॥ ७१ ॥  
एतदिच्छामहे श्रोतुं परं कौतूहलं हि नः।

न्यायतो वै महाभागाः संशयः समुदाहृतः ॥ ७२ ॥  
श्रूयतां येन तुष्यामो मर्त्याना साधुकर्मणाम्।

नीलषण्डप्रमोक्षेण अमावास्यां तिलोदकैः ॥ ७३ ॥  
वर्षासु दीपकैश्चैव पितॄणामनृणो भवेत्।

अक्षयं निर्व्यलीकं च दानमेतन्महाफलम् ॥ ७४ ॥  
अस्माकं परितोषश्च अक्षयः परिकीर्त्यते।

श्रद्दधानाश्च ये मर्त्या आहरिष्यन्ति संततिम् ॥ ७५ ॥  
दुर्गात् ते तारयिष्यन्ति नरकात् प्रपितामहान्।

पितॄणां भाषितं श्रुत्वा हृष्टरोमा तपोधनः ॥ ७६ ॥  
वृद्धगार्ग्यो महातेजास्तानेवं वाक्यमब्रवीत् ।

के गुणा नीलषण्डस्य प्रमुक्तस्य तपोधनाः ॥ ७७ ॥  
वर्षासु दीपदानेन तथैव च तिलोदकैः।

नीलषण्डस्य लाङ्‌गूलं तोयमभ्युद्धरेद् यदि ॥ ७८ ॥  
षष्टिं वर्षसहस्राणि पितरस्तेन तर्पिताः।

यस्तु शृङ्गगतं पङ्कं कूलादुद्‌धृत्य तिष्ठति ॥ ७९ ॥  
पितरस्तेन गच्छन्ति सोमलोकमसंशयम् ।

वर्षासु दीपदानेन शशिवच्छोभते नरः ॥ ८० ॥  
तमोरूपं न तस्यास्ति दीपकं यः प्रयच्छति।

अमावास्यां तु ये मर्त्याः प्रयच्छन्ति तिलोदकम् ॥ ८१ ॥  
पात्रमौदुम्बरं गृह्य मधुमिश्रं तपोधन।  
कृतं भवति तैः श्राद्धं सरहस्यं यथार्थवत् ॥ ८२ ॥

हृष्टपुष्टमनास्तेषां प्रजा भवति नित्यदा।  
कुलवंशस्य वृद्धिस्तु पिण्डदस्य फलं भवेत्।  
श्रद्दधानस्तु यः कुर्यात् पितॄणामनृणो भवेत् ॥ ८३ ॥

एवमेव समुद्दिष्टः श्राद्धकालक्रमस्तथा ।  
विधिः पात्रं फलं चैव यथावदनुकीर्तितम् ॥ ८४ ॥