+++
title_full = "113 बृहस्पतिजीका युधिष्ठिरको अहिंसा एवं धर्मकी महिमा बताकर स्वर्गलोकको प्रस्थान"
title = "११३ संसारचक्रसमाप्तौ"

+++


अहिंसा वैदिकं कर्म ध्यानमिन्द्रियसंयमः।  
तपोऽथ गुरुशुश्रूषा किं श्रेयः पुरुषं प्रति ॥ १ ॥

सर्वाण्येतानि धर्म्याणि पृथग्द्वाराणि सर्वशः।  
शृणु संकीर्त्यमानानि षडेव भरतर्षभ ॥ २ ॥

हन्त निःश्रेयसं जन्तोरहं वक्ष्याम्यनुत्तमम्।  
अहिंसापाश्रयं धर्मं यः साधयति वै नरः ॥ ३ ॥  
त्रीन् दोषान् सर्वभूतेषु निधाय पुरुषः सदा।  
कामक्रोधौ च संयम्य ततः सिद्धिमवाप्नुते ॥ ४ ॥

अहिंसकानि भूतानि दण्डेन विनिहन्ति यः।  
आत्मनः सुखमन्विच्छन् स प्रेत्य न सुखी भवेत् ॥ ५ ॥

आत्मोपमस्तु भूतेषु यो वै भवति पूरुषः।  
न्यस्तदण्डो जितक्रोधः स प्रेत्य सुखमेधते ॥ ६ ॥

सर्वभूतात्मभूतस्य सर्वभूतानि पश्यतः ।  
देवाऽपि मार्गे मुह्यन्ति अपदस्य पदैषिणः ॥ ७ ॥

न तत् परस्य संदध्यात् प्रतिकूलं यदात्मनः।  
एष संक्षेपतो धर्मः कामादन्यः प्रवर्तते ॥ ८ ॥

प्रत्याख्याने च दाने च सुखदुःखे प्रियाप्रिये।  
आत्मौपम्येन पुरुषः प्रमाणमधिगच्छति ॥ ९ ॥

यथा परः प्रक्रमते परेषु  
तथापरे प्रक्रमन्ते परस्मिन् ।  
तथैव तेऽस्तूपमा जीवलोके  
यथा धर्मो नैपुणेनोपदिष्टः ॥ १० ॥

इत्युक्त्वा तं सुरगुरुर्धर्मराजं युधिष्ठिरम्।  
दिवमाचक्रमे धीमान् पश्यतामेव नस्तदा ॥ ११ ॥