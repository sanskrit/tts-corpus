+++
title_full = "116 मांस न खानेसे लाभ और अहिंसाधर्मकी प्रशंसा"
title = "११६ अहिंसाफलकथने"

+++


इमे वै मानवा लोके नृशंसा मांसगृद्धिनः।  
विसृज्य विविधान् भक्ष्यान् महारक्षोगणा इव ॥ १ ॥

अपूपान् विविधाकाराञ्शाकानि विविधानि च।  
खाण्डवान् रसयोगान्न तथेच्छन्ति यथाऽऽमिषम् ॥ २ ॥

तदिच्छामि गुणान् श्रोतुं मांसस्याभक्षणे प्रभो।  
भक्षणे चैव ये दोषास्तांश्चैव पुरुषर्षभ ॥ ३ ॥

सर्वं तत्त्वेन धर्मज्ञ यथावदिह धर्मतः।  
किं च भक्ष्यमभक्ष्यं वा सर्वमेतद् वदस्व मे ॥ ४ ॥

यथैतद् यादृशं चैव गुणा ये चास्य वर्जने।  
दोषा भक्षयतो येऽपि तन्मे ब्रूहि पितामह ॥ ५ ॥

एवमेतन्महाबाहो यथा वदसि भारत।  
विवर्जिते तु बहवो गुणाः कौरवनन्दन।  
ये भवन्ति मनुष्याणां तान् मे निगदतः शृणु ॥ ६ ॥

स्वमांसं परमांसेन यो वर्धयितुमिच्छति।  
नास्ति क्षुद्रतरस्तस्मात् स नृशंसतरो नरः ॥ ७ ॥

न हि प्राणात् प्रियतरं लोके किंचन विद्यते।  
तस्माद् दयां नरः कुर्याद् यथाऽऽत्मनि तथा परे ॥ ८ ॥

शुक्राच्च तात सम्भूतिर्मांसस्येह न संशयः।  
भक्षणे तु महान् दोषो निवृत्त्या पुण्यमुच्यते ॥ ९ ॥

न ह्यतः सदृशं किंचिदिह लोके परत्र च।  
यत् सर्वेष्विह भूतेषु दया कौरवनन्दन ॥ १० ॥

न भयं विद्यते जातु नरस्येह दयावतः।  
दयावतामिमे लोकाः परे चापि तपस्विनाम् ॥ ११ ॥

अहिंसालक्षणो धर्म इति धर्मविदो विदुः।  
यदहिंसात्मकं कर्म तत् कुर्यादात्मवान् नरः ॥ १२ ॥

अभयं सर्वभूतेभ्यो यो ददाति दयापरः।  
अभयं तस्य भूतानि ददतीत्यनुशुश्रुम ॥ १३ ॥

क्षतं च स्खलितं चैव पतितं कृष्टमाहतम्।  
सर्वभूतानि रक्षन्ति समेषु विषमेषु च ॥ १४ ॥

नैनं ब्यालमृगा घ्नन्ति न पिशाचा न राक्षसाः।  
मुच्यते भयकालेषु मोक्षयेद् यो भये परान् ॥ १५ ॥

प्राणदानात् परं दानं न भूतं न भविष्यति।  
न ह्यात्मनः प्रियतरं किंचिदस्तीह निश्चितम् ॥ १६ ॥

अनिष्टं सर्वभूतानां मरणं नाम भारत।  
मृत्युकाले हि भूतानां सद्यो जायति वेपथुः ॥ १७ ॥

जातिजन्मजरादुःखैर्नित्यं संसारसागरे ।  
जन्तवः परिवर्तन्ते मरणादुद्विजन्ति च ॥ १८ ॥

गर्भवासेषु पच्यन्ते क्षाराम्लकटुकै रसैः।  
मूत्रस्वेदपुरीषाणां परुषैर्भृशदारुणैः ॥ १९ ॥

जाताश्चाप्यवशास्तत्र च्छिद्यमानाः पुनः पुनः।  
पाच्यमानाश्च दृश्यन्ते विवशा मांसगृद्धिनः ॥ २० ॥

कुम्भीपाके च पच्यन्ते तां तां योनिमुपागताः।  
आक्रम्य मार्यमाणाश्च भ्राम्यन्ते वै पुनः पुनः ॥ २१ ॥

नात्मनोऽस्ति प्रियतरः पृथिवीमनुसृत्य ह।  
तस्मात् प्राणिषु सर्वेषु दयावानात्मवान् भवेत् ॥ २२ ॥

सर्वमांसानि यो राजन् यावज्जीवं न भक्षयेत्।  
स्वर्गे स विपुलं स्थानं प्राप्नुयान्नात्र संशयः ॥ २३ ॥

ये भक्षयन्ति मांसानि भूतानां जीवितैषिणाम्।  
भक्ष्यन्ते तेऽपि भूतैस्तैरिति मे नास्ति संशयः ॥ २४ ॥

मां स भक्षयते यस्माद् भक्षयिष्ये तमप्यहम्।  
एतन्मांसस्य मांसत्वमनुबुद्‌ध्यस्व भारत ॥ २५ ॥

घातको वध्यते नित्यं तथा वध्यति भक्षिता।  
आक्रोष्टा क्रुध्यते राजंस्तथा द्वेष्यत्वमाप्नुते ॥ २६ ॥

येन येन शरीरेण यद् यत् कर्म करोति यः।  
तेन तेन शरीरेण तत्तत् फलमुपाश्नुते ॥ २७ ॥

अहिंसा परमो धर्मस्तथाहिंसा परो दमः।  
अहिंसा परमं दानमहिंसा परमं तपः ॥ २८ ॥

अहिंसा परमो यज्ञस्तथाहिंसा परं फलम्।  
अहिंसा परमं मित्रमहिंसा परमं सुखम् ॥ २९ ॥

सर्वयज्ञेषु वा दानं सर्वतीर्थेषु वाऽऽप्लुतम्।  
सर्वदानफलं वापि नैतत्तुल्यमहिंसया ॥ ३० ॥

अहिंस्रस्य तपोऽक्षय्यमहिंस्रो यजते सदा।  
अहिंस्रः सर्वभूतानां यथा माता यथा पिता ॥ ३१ ॥

एतत् फलमहिंसाया भूयश्च कुरुपुंगव।  
न हि शक्या गुणा वक्तुमपि वर्षशतैरपि ॥ ३२ ॥