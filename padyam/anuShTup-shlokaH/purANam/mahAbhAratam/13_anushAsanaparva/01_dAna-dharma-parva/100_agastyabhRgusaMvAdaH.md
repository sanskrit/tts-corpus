+++
title_full = "100 नहुषका पतन, शतक्रतुका इन्द्रपदपर पुनः अभिषेक तथा दीपदानकी महिमा"
title = "१०० अगस्त्यभृगुसंवादः"

+++


कथं वै स विपन्नश्च कथं वै पातितो भुवि।  
कथं चानिन्द्रतां प्राप्तस्तद् भवान् वक्तुमर्हति ॥ १ ॥

एवं तयोः संवदतोः क्रियास्तस्य महात्मनः।  
सर्वा एव प्रवर्तन्ते या दिव्या याश्च मानुषीः ॥ २ ॥

तथैव दीपदानानि सर्वोपकरणानि वै।  
बलिकर्म च यच्चान्यदुत्सेकाश्च पृथग्विधाः ॥ ३ ॥  
सर्वे तस्य समुत्पन्ना देवेन्द्रस्य महात्मनः।  
देवलोके नृलोके च सदाचारा बुधैः स्मृताः ॥ ४ ॥

ते चेद् भवन्ति राजेन्द्र ऋद्‌ध्यन्ते गृहमेधिनः।  
धूपप्रदानैर्दीपैश्च नमस्कारैस्तथैव च ॥ ५ ॥

यथा सिद्धस्य चान्नस्य ग्रहायाग्रं प्रदीयते।  
बलयश्च गृहोद्देशे अतः प्रीयन्ति देवताः ॥ ६ ॥

यथा च गृहिणस्तोषो भवेद् वै बलिकर्मणि।  
तथा शतगुणा प्रीतिर्देवतानां प्रजायते ॥ ७ ॥

एवं धूपप्रदानं च दीपदानं च साधवः।  
प्रयच्छन्ति नमस्कारैर्युक्तमात्मगुणावहम् ॥ ८ ॥

स्नानेनाद्भिश्च यत् कर्म क्रियते वै विपश्चिता।  
नमस्कारप्रयुक्तेन तेन प्रीयन्ति देवताः ॥ ९ ॥  
पितरश्च महाभागा ऋषयश्च तपोधनाः।  
गृह्याश्च देवताः सर्वाः प्रीयन्ते विधिनार्चिताः ॥ १० ॥

इत्येतां बुद्धिमास्थाय नहुषः स नरेश्वरः।  
सुरेन्द्रत्वं महत् प्राप्य कृतवानेतदद्‌भूतम् ॥ ११ ॥

कस्यचित् त्वथ कालस्य भाग्यक्षय उपस्थिते।  
सर्वमेतदवज्ञाय कृतवानिदमीदृशम् ॥ १२ ॥

ततः स परिहीणोऽभूत् सुरेन्द्रो बलदर्पतः।  
धूपदीपोदकविधिं न यथावच्चकार ह ॥ १३ ॥

ततोऽस्य यज्ञविषयो रक्षोभिः पर्यबध्यत।  
अथागस्त्यमृषिश्रेष्ठं वाहनायाजुहाव ह ॥ १४ ॥  
द्रुतं सरस्वतीकूलात् स्मयन्निव महाबलः।  
ततो भृगुर्महातेजा मैत्रावरुणिमब्रवीत् ॥ १५ ॥

निमीलय स्वनयने जटां यावद् विशामि ते।  
स्थाणुभूतस्य तस्याथ जटां प्राविशदच्युतः ॥ १६ ॥  
भृगुः स सुमहातेजाः पातनाय नृपस्य च।  
ततः स देवराट् प्राप्तस्तमृषिं वाहनाय वै ॥ १७ ॥

ततोऽगस्त्यः सुरपतिं वाक्यमाह विशाम्पते।  
योजयस्वेति मां क्षिप्रं कं च देशं वहामि ते॥१८॥  
यत्र वक्ष्यसि तत्र त्वां नयिष्यामि सुराधिप।  
इत्युक्तो नहुषस्तेन योजयामास तं मुनिम् ॥ १९ ॥

भृगुस्तस्य जटान्तस्थो बभूव हृषितो भृशम्।  
न चापि दर्शनं तस्य चकार स भृगुस्तदा ॥ २० ॥

वरदानप्रभावज्ञो नहुषस्य महात्मनः ।  
न चुकोप तदागस्त्यो युक्तोऽपि नहुषेण वै ॥ २१ ॥

तं तु राजा प्रतोदेन चोदयामास भारत।  
न चुकोप स धर्मात्मा ततः पादेन देवराट् ॥ २२ ॥  
अगस्त्यस्य तदा क्रुद्धो वामेनाभ्यहनच्छिरः।

तस्मिन् शिरस्यभिहते स जटान्तर्गतो भृगुः ॥ २३ ॥  
शशाप बलवत्क्रुद्धो नहुषं पापचेतसम्।  
यस्मात् पदाऽऽहतः क्रोधाच्छिरसीमं महामुनिम् ॥ २४ ॥  
तस्मादाशु महीं गच्छ सर्पो भूत्वा सुदुर्मते।

इत्युक्तः स तदा तेन सर्पो भूत्वा पपात ह॥२५॥  
अदृष्टेनाथ भृगुणा भूतले भरतर्षभ।

भृगुं हि यदि सोऽद्रक्ष्यन्नहुषः पृथिवीपते ॥ २६ ॥  
न च शक्तोऽभविष्यद् वै पातने तस्य तेजसा।

स तु तैस्तैः प्रदानैश्च तपोभिर्नियमैस्तथा ॥ २७ ॥  
पतितोऽपि महाराज भूतले स्मृतिमानभूत्।  
प्रसादयामास भृगुं शापान्तो मे भवेदिति ॥ २८ ॥

ततोऽगस्त्यः कृपाविष्टः प्रासादयत तं भृगुम्।  
शापान्तार्थं महाराज स च प्रादात् कृपान्वितः ॥ २९ ॥

राजा युधिष्ठिरो नाम भविष्यति कुलोद्वहः।  
स त्वां मोक्षयिता शापादित्युक्त्वान्तरधीयत ॥ ३० ॥

अगस्त्योऽपि महातेजाः कृत्वा कार्यं शतक्रतोः।  
स्वमाश्रमपदं प्रायात् पूज्यमानो द्विजातिभिः ॥ ३१ ॥

नहुषोऽपि त्वया राजंस्तस्माच्छापात्‌ समुद्‌धृतः।  
जगाम ब्रह्मभवनं पश्यतस्ते जनाधिप ॥ ३२ ॥

तदा स पातयित्वा तं नहुषं भूतले भृगुः।  
जगाम ब्रह्मभवनं ब्रह्मणे च न्यवेदयत् ॥ ३३ ॥

ततः शक्रं समानाय्य देवानाह पितामहः।  
वरदानान्मम सुरा नहुषो राज्यमाप्तवान् ॥ ३४ ॥  
स चागस्त्येन क्रुद्धेन भ्रंशितो भूतलं गतः।

न च शक्यं विना राज्ञा सुरा वर्तयितुं क्वचित्॥३५॥  
तस्मादयं पुनः शक्रो देवराज्येऽभिषिच्यताम्।

एवं सम्भाषमाणं तु देवाः पार्थ पितामहम् ॥ ३६ ॥  
एवमस्त्विति संहृष्टाः प्रत्यूचुस्तं नराधिप।

सोऽभिषिक्तो भगवता देवराज्ये च वासवः ॥ ३७ ॥  
ब्रह्मणा राजशार्दूल यथापूर्वं व्यरोचत।

एवमेतत् पुरावृत्तं नहुषस्य व्यतिक्रमात् ॥ ३८ ॥  
स च तैरेव संसिद्धो नहुषः कर्मभिः पुनः।

तस्माद् दीपाः प्रदातव्याः सायं वै गृहमेधिभिः ॥ ३९ ॥  
दिव्यं चक्षुरवाप्नोति प्रेत्य दीपस्य दायकः।

पूर्णचन्द्रप्रतीकाशा दीपदाश्च भवन्त्युत ॥ ४० ॥  
यावदक्षिनिमेषाणि ज्वलन्ते तावतीः समाः।  
रूपवान् बलवांश्चापि नरो भवति दीपदः ॥ ४१ ॥