+++
title_full = "076 गोदानकी विधि, गौओंसे प्रार्थना, गौओंके निष्क्रय और गोदान करनेवाले नरेशोंके नाम"
title = "०७६ गोदानकथने"

+++


विधिं गवां परं श्रोतुमिच्छामि नृप तत्त्वतः।  
येन तान् शाश्वताल्ँलोकानर्थिनां प्राप्नुयादिह ॥ १ ॥

न गोदानात् परं किंचिद् विद्यते वसुधाधिप।  
गौर्हि न्यायागता दत्ता सद्यस्तारयते कुलम् ॥ २ ॥

सतामर्थे सम्यगुत्पादितो यः  
स वै क्लृप्तः सम्यगाभ्यः प्रजाभ्यः।  
तस्मात् पूर्वं ह्यादिकालप्रवृत्तं  
गोदानार्थं शृणु राजन् विधिं मे ॥ ३ ॥

पुरा गोषूपनीतासु गोषु संदिग्धदर्शिना।  
मान्धात्रा प्रकृतं प्रश्नं बृहस्पतिरभाषत ॥ ४ ॥

द्विजातिमतिसत्कृत्य श्वः कालमभिवेद्य च।  
गोदानार्थे प्रयुञ्जीत रोहिणीं नियतव्रतः ॥ ५ ॥  
आह्वानं च प्रयुञ्जीत समंगे बहुलेति च।  
प्रविश्य च गवां मध्यमिमां श्रुतिमुदाहरेत् ॥ ६ ॥

गौर्मे माता वृषभः पिता मे  
दिवं शर्म जगती मे प्रतिष्ठा।  
प्रपद्यैवं शर्वरीमुष्य गोषु  
पुनर्वाणीमुत्सृजेद् गोप्रदाने ॥ ७ ॥

स तामेकां निशां गोभिः समसख्यः समव्रतः।  
ऐकात्म्यगमनात् सद्यः कलुषाद् विप्रमुच्यते ॥ ८ ॥

उत्सृष्टवृषवत्सा हि प्रदेया सूर्यदर्शने।  
त्रिदिवं प्रतिपत्तव्यमर्थवादाशिषस्तव ॥ ९ ॥

ऊर्जस्विन्य ऊर्जमेधाश्च यज्ञे  
गर्भोऽमृतस्य जगतोऽस्य प्रतिष्ठा ।  
क्षिते रोहः प्रवहः शश्वदेव  
प्राजापत्याः सर्वमित्यर्थवादाः ॥ १० ॥

गावो ममैनः प्रणुदन्तु सौर्या-  
स्तथा सौम्याः स्वर्गयानाय सन्तु।  
आत्मानं मे मातृवच्चाश्रयन्तु  
यथानुक्ताः सन्तु सर्वाशिषो मे ॥ ११ ॥

शोषोत्सर्गे कर्मभिर्देहमोक्षे  
सरस्वत्यः श्रेयसे सम्प्रवृत्ताः ।  
यूयं नित्यं सर्वपुण्योपवाह्यां  
दिशध्वं मे गतिमिष्टां प्रसन्नाः ॥ १२ ॥

या वै यूयं सोऽहमद्यैव भावो  
युष्मान् दत्त्वा चाहमात्मप्रदाता ।  
मनश्च्युता मन एवोपपन्नाः  
संधुक्षध्वं सौम्यरूपोग्ररूपाः ॥ १३ ॥  
एवं तस्याग्रे पूर्वमर्धं वदेत  
गवां दाता विधिवत् पूर्वदृष्टः।  
प्रतिब्रूयाच्छेषमर्धं द्विजातिः  
प्रतिगृह्णन् वै गोप्रदाने विधिज्ञः ॥ १४ ॥

गोप्रदानीति वक्तव्यमर्घ्यवस्त्रवसुप्रदः ।  
ऊर्ध्वास्या भवितव्या च वैष्णवीति च चोदयेत् ॥ १५ ॥  
नाम संकीर्तयेत् तस्या यथासंख्योत्तरं स वै।

फलं षट्‌त्रिंशदष्टौ च सहस्राणि च विंशतिः ॥ १६ ॥  
एवमेतान्‌ गुणान् विद्याद् गवादीनां यथाक्रमम्।  
गोप्रदाता समाप्नोति समस्तानष्टमे क्रमे ॥ १७ ॥

गोदः शीली निर्भयश्चार्थदाता  
न स्याद्‌ दुःखी वसुदाता च कामम्।  
उषस्योढा भारते यश्च विद्वान्  
विख्यातास्ते वैष्णवाश्चन्द्रलोकाः ॥ १८ ॥

गा वै दत्त्वा गोव्रती स्यात् त्रिरात्रं  
निशां चैकां संवसेतेह ताभिः।  
कामाष्टम्यां वर्तितव्यं त्रिरात्रं  
रसैर्वा गोः शकृता प्रस्नवैर्वा ॥ १९ ॥

देवव्रती स्याद् वृषभप्रदाने  
वेदावाप्तिर्गोयुगस्य प्रदाने ।  
तथा गवां विधिमासाद्य यज्वा  
लोकानग्र्यान् विन्दते नाविधिज्ञः ॥ २० ॥

कामान् सर्वान् पार्थिवानेकसंस्थान्  
यो वै दद्यात् कामदुघांच धेनुम्।  
सम्यक्ताः स्युर्हव्यकव्यौघवत्य-  
स्तासामुक्ष्णां ज्यायसां सम्प्रदानम् ॥ २१ ॥

न चाशिष्यायाव्रतायोपकुर्या-  
न्नाश्रद्दधानाय न वक्रबुद्धये ।  
गुह्यो ह्ययं सर्वलोकस्य धर्मो  
नेमं धर्मं यत्र तत्र प्रजल्पेत् ॥ २२ ॥

सन्ति लोकेऽश्रद्दधाना मनुष्याः  
सन्ति क्षुद्रा राक्षसमानुषेषु ।  
एषामेतद् दीयमानं ह्यनिष्टं  
ये नास्तिक्यं चाश्रयन्तेऽल्पपुण्याः ॥ २३ ॥

बार्हस्पत्यं वाक्यमेतन्निशम्य  
ये राजानो गोप्रदानानि दत्त्वा।  
लोकान् प्राप्ताः पुण्यशीलाः प्रवृत्ता-  
स्तान्‌ मे राजन्‌ कीर्त्यमानान्‌ निबोध ॥ २४ ॥

उशीनरो विष्वगश्वो नृगश्च  
भगीरथो विश्रुतो यौवनाश्वः ।  
मान्धाता वै मुचुकुन्दश्च राजा  
भूरिद्युम्नो नैषधः सोमकश्च ॥ २५ ॥  
पुरूरवो भरतश्चक्रवर्ती  
यस्यान्ववाये भरताः सर्व एव।  
तथा वीरो दाशरथिश्च रामो  
ये चाप्यन्ये विश्रुताः कीर्तिमन्तः ॥ २६ ॥  
तथा राजा पृथुकर्मा दिलीपो  
दिवं प्राप्तो गोप्रदानैर्विधिज्ञः ।  
यज्ञैर्दानैस्तपसा राजधर्मै-  
र्मान्धाताभूद् गोप्रदानैश्च युक्ताः ॥ २७ ॥

तस्मात् पार्थ त्वमपीमां मयोक्तां  
बार्हस्पतीं भारतीं धारयस्व ।  
द्विजाग्र्येभ्यः सम्प्रयच्छस्व प्रीतो  
गाः पुण्या वै प्राप्य राज्यं कुरूणाम् ॥ २८ ॥

तथा सर्वं कृतवान् धर्मराजो  
भीष्मेणोक्तो विधिवद् गोप्रदाने ।  
स मान्धातुर्देवदेवोपदिष्टं  
सम्यग्धर्मं धारयामास राजा ॥ २९ ॥

इति नृप सततं गवां प्रदाने  
यवशकलान् सह गोमयैः पिबानः।  
क्षितितलशयनः शिखी यतात्मा  
वृष इव राजवृषस्तदा बभूव ॥ ३० ॥

नरपतिरभवत् सदैवताभ्यः  
प्रयतमनास्त्वभिसंस्तुवंश्च ताः स्म ।  
न च धुरि नृप गामयुक्त भूय-  
स्तुरगवरैरगमच्च यत्र तत्र ॥ ३१ ॥