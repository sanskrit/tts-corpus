+++
title_full = "069 गोदानकी महिमा तथा गौओं और ब्राह्मणोंकी रक्षासे पुण्यकी प्राप्ति"
title = "०६९ गोदानमाहात्म्ये"

+++


भूय एव कुरुश्रेष्ठ दानानां विधिमुत्तमम्।  
कथयस्व महाप्राज्ञ भूमिदानं विशेषतः ॥ १ ॥

पृथिवीं क्षत्रियो दद्याद् ब्राह्मणायेष्टिकर्मिणे।  
विधिवत् प्रतिगृह्णीयान्न त्वन्यो दातुमर्हति ॥ २ ॥

सर्ववर्णैस्तु यच्छक्यं प्रदातुं फलकाङ्‌क्षिभिः।  
वेदे वा यत् समाख्यातं तन्मे व्याख्यातुमर्हसि ॥ ३ ॥

तुल्यनामानि देयानि त्रीणि तुल्यफलानि च।  
सर्वकामफलानीह गावः पृथ्वी सरस्वती ॥ ४ ॥

यो ब्रूयाच्चापि शिष्याय धर्म्यां ब्राह्मीं सरस्वतीम्।  
पृथिवीगोप्रदानाभ्यां तुल्यं स फलमश्नुते ॥ ५ ॥

तथैव गाः प्रशंसन्ति न तु देयं ततः परम्।  
संनिकृष्टफलास्ता हि लघ्वर्थाश्च युधिष्ठिर ॥ ६ ॥

मातरः सर्वभूतानां गावः सर्वसुखप्रदाः।  
वृद्धिमाकाङ्‌क्षता नित्यं गावः कार्याः प्रदक्षिणाः ॥ ७ ॥

संताड्या न तु पादेन गवां मध्ये न च व्रजेत्।  
मंगलायतनं देव्यस्तस्मात् पूज्याः सदैव हि ॥ ८ ॥

प्रचोदनं देवकृतं गवां कर्मसु वर्तताम्।  
पूर्वमेवाक्षरं चान्यदभिधेयं ततः परम् ॥ ९ ॥

प्रचारे वा निवाते वा बुधो नोद्वेजयेत गाः।  
तृषिता ह्यभिवीक्षन्त्यो नरं हन्युः सबान्धवम् ॥ १० ॥

पितृसद्मानि सततं देवतायतनानि च।  
पूयन्ते शकृता यासां पूतं किमधिकं ततः ॥ ११ ॥

घासमुष्टिं परगवे दद्यात् संवत्सरं तु यः।  
अकृत्वा स्वयमाहारं व्रतं तत् सार्वकामिकम् ॥ १२ ॥

स हि पुत्रान् यशोऽर्थं च श्रियं चाप्यधिगच्छति।  
नाशयत्यशुभं चैव दुःस्वप्नं चाप्यपोहति ॥ १३ ॥

देयाः किंलक्षणा गावः काश्चापि परिवर्जयेत्।  
कीदृशाय प्रदातव्या न देयाः कीदृशाय च ॥ १४ ॥

असद्‌वृत्ताय पापाय लुब्धायानृतवादिने ।  
हव्यकव्यव्यपेताय न देया गौः कथंचन ॥ १५ ॥

भिक्षवे बहुपुत्राय श्रोत्रियायाहिताग्नये ।  
दत्त्वा दशगवां दाता लोकानाप्नोत्यनुत्तमान् ॥ १६ ॥

यश्चैव धर्मं कुरुते तस्य धर्मफलं च यत्।  
सर्वस्यैवांशभाग् दाता तं निमित्तं प्रवृत्तयः ॥ १७ ॥

यश्चैनमुत्पादयते यश्चैनं त्रायते भयात्।  
यश्चास्य कुरुते वृत्तिं सर्वे ते पितरस्त्रयः ॥ १८ ॥

कल्मषं गुरुशुश्रूषा हन्ति मानो महद् यशः।  
अपुत्रतां त्रयः पुत्रा अवृत्तिं दश धेनवः ॥ १९ ॥

वेदान्तनिष्ठस्य बहुश्रुतस्य  
प्रज्ञानतृप्तस्य जितेन्द्रियस्य ।  
शिष्टस्य दान्तस्य यतस्य चैव  
भूतेषु नित्यं प्रियवादिनश्च ॥ २० ॥  
यः क्षुद्भयाद् वै न विकर्म कुर्या-  
न्मृदुश्च शान्तो ह्यतिथिप्रियश्च ।  
वृत्तिं द्विजायातिसृजेत तस्मै  
यस्तुल्यशीलश्च सपुत्रदारः ॥ २१ ॥

शुभे पात्रे ये गुणा गोप्रदाने  
तावान् दोषो ब्राह्मणस्वापहारे ।  
सर्वावस्थं ब्राह्मणस्वापहारो  
दाराश्चैषां दूरतो वर्जनीयाः ॥ २२ ॥

(विप्रदारे परहृते विप्रस्वनिचये तथा।  
परित्रायन्ति शक्तास्तु नमस्तेभ्यो मृतास्तु वा॥  
न पालयन्ति चेत् तस्य हन्ता वैवस्वतो यमः।  
दण्डयन् भर्त्सयन्‌ नित्यं निरयेभ्यो न मुञ्चति॥  
तथा गवां परित्राणे पीडने च शुभाशुभम्।  
विप्रगोषु विशेषेण रक्षितेषु हतेषु वा॥)