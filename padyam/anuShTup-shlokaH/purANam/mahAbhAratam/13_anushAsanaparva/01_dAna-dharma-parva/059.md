+++
title_full = "059 भीष्मद्वारा उत्तम दान तथा उत्तम ब्राह्मणोंकी प्रशंसा करते हुए उनके सत्कारका उपदेश"
title = "०५९"

+++


यानीमानि बहिर्वेद्यां दानानि परिचक्षते।  
तेभ्यो विशिष्टं किं दानं मतं ते कुरुपुंगव ॥ १ ॥

कौतूहलं हि परमं तत्र मे विद्यते प्रभो।  
दातारं दत्तमन्वेति यद् दानं तत् प्रचक्ष्व मे ॥ २ ॥

अभयं सर्वभूतेभ्यो व्यसने चाप्यनुग्रहः।  
यच्चाभिलषितं दद्यात् तृषितायाभियाचते ॥ ३ ॥  
दत्तं मन्येत यद् दत्त्वा तद् दानं श्रेष्ठमुच्यते।  
दत्तं दातारमन्वेति यद् दानं भरतर्षभ ॥ ४ ॥

हिरण्यदानं गोदानं पृथिवीदानमेव च।  
एतानि वै पवित्राणि तारयन्त्यपि दुष्कृतम् ॥ ५ ॥

एतानि पुरुषव्याघ्र साधुभ्यो देहि नित्यदा।  
दानानि हि नरं पापान्मोक्षयन्ति न संशयः ॥ ६ ॥

यद् यदिष्टतमं लोके यच्चास्य दयितं गृहे।  
तत् तद् गुणवते देयं तदेवाक्षयमिच्छता ॥ ७ ॥

प्रियाणि लभते नित्यं प्रियदः प्रियकृत् तथा।  
प्रियो भवति भूतानामिह चैव परत्र च ॥ ८ ॥

याचमानमभीमानादनासक्तमकिंचनम् ।  
यो नार्चति यथाशक्ति स नृशंसो युधिष्ठिर ॥ ९ ॥

अमित्रमपि चेद् दीनं शरणैषिणमागतम्।  
व्यसने योऽनुगृह्णाति स वै पुरुषसत्तमः ॥ १० ॥

कृशाय कृतविद्याय वृत्तिक्षीणाय सीदते।  
अपहन्यात् क्षुधां यस्तु न तेन पुरुषः समः ॥ ११ ॥

क्रियानियमितान् साधुन् पुत्रदारैश्च कर्शितान्।  
अयाचमानान् कौन्तेय सर्वोपायैर्निमन्त्रयेत् ॥ १२ ॥

आशिषं ये न देवेषु न च मर्त्येषु कुर्वते।  
अर्हन्तो नित्यसंतुष्टास्तथा लब्धोपजीविनः ॥ १३ ॥  
आशीविषसमेभ्यश्च तेभ्यो रक्षस्व भारत।  
तान् युक्तैरुपजिज्ञास्यस्तथा द्विजवरोत्तमान् ॥ १४ ॥  
कृतैरावसथैर्नित्यं संप्रेष्यैः सपरिच्छदैः ।  
निमन्त्रयेथाः कौरव्य सर्वकामसुखावहैः ॥ १५ ॥

यदि ते प्रतिगृह्णीयुः श्रद्धापूतं युधिष्ठिर।  
कार्यमित्येव मन्वाना धार्मिकाः पुण्यकर्मिणः ॥ १६ ॥

विद्यास्नाता व्रतस्नाता ये व्यपाश्रित्य जीविनः।  
गूढस्वाध्यायतपसो ब्राह्मणाः संशितव्रताः ॥ १७ ॥  
तेषु शुद्धेषु दान्तेषु स्वदारपरितोषिषु।  
यत् करिष्यसि कल्याणं तत् ते लोके युधाम्पते ॥ १८ ॥

यथाग्निहोत्रं सुहुतं सायंप्रातर्द्विजातिना ।  
तथा दत्तं द्विजातिभ्यो भवत्यथ यतात्मसु ॥ १९ ॥

एष ते विततो यज्ञः श्रद्धापूतः सदक्षिणः।  
विशिष्टः सर्वयज्ञेभ्यो ददतस्तात वर्तताम् ॥ २० ॥

निवापदानसलिलस्तादृशेषु युधिष्ठिर ।  
निवसन् पूजयंश्चैव तेष्वानृण्यं नियच्छति ॥ २१ ॥

य एवं नैव कुप्यन्ते न लुभ्यन्ति तृणेष्वपि।  
त एव नः पूज्यतमा ये चापि प्रियवादिनः ॥ २२ ॥

एते न बहु मन्यन्ते न प्रवर्तन्ति चापरे।  
पुत्रवत् परिपाल्यास्ते नमस्तेभ्यस्तथाभयम् ॥ २३ ॥

ऋत्विक्पुरोहिताचार्या मृदुब्रह्मधरा हि ते।  
क्षात्रेणापि हि संसृष्टं तेजः शाम्यति वै द्विजे ॥ २४ ॥

अस्ति मे बलवानस्मि राजास्मीति युधिष्ठिर।  
ब्राह्मणान् मा च पर्यश्नीर्वासोभिरशनेन च ॥ २५ ॥

यच्छोभार्थं बलार्थं वा वित्तमस्ति तवानघ।  
तेन ते ब्राह्मणाः पूज्याः स्वधर्ममनुतिष्ठता ॥ २६ ॥

नमस्कार्यास्तथा विप्रा वर्तमाना यथातथम्।  
यथासुखं यथोत्साहं ललन्तु त्वयि पुत्रवत् ॥ २७ ॥

को ह्यक्षयप्रसादानां सुहृदामल्पतोषिणाम् ।  
वृत्तिमर्हत्यवक्षेप्तुं त्वदन्यः कुरुसत्तम ॥ २८ ॥

यथा पत्याश्रयो धर्मः स्त्रीणां लोके सनातनः।  
सदैव सा गतिर्नान्या तथास्माकं द्विजातयः ॥ २९ ॥

यदि नो ब्राह्मणास्तात संत्यजेयुरपूजिताः।  
पश्यन्तो दारुणं कर्म सततं क्षत्रिये स्थितम् ॥ ३० ॥  
अवेदानामयज्ञानामलोकानामवर्तिनाम् ।  
कस्तेषां जीवितेनार्थस्त्वां विना ब्राह्मणाश्रयम् ॥ ३१ ॥

अत्र ते वर्तयिष्यामि यथा धर्मं सनातनम्।  
राजन्यो ब्राह्मणान् राजन् पुरा परिचचार ह ॥ ३२ ॥  
वैश्यो राजन्यमित्येव शूद्रो वैश्यमिति श्रुतिः।

दूराच्छूद्रेणोपचर्यो ब्राह्मणोऽग्निरिव ज्वलन् ॥ ३३ ॥  
संस्पर्शपरिचर्यस्तु वैश्येन क्षत्रियेण च।

मृदुभावान् सत्यशीलान् सत्यधर्मानुपालकान् ॥ ३४ ॥  
आशीविषानिव क्रुद्धांस्तानुपाचरत द्विजान् ।

अपरेषां परेषां च परेभ्यश्चापि ये परे ॥ ३५ ॥  
क्षत्रियाणां प्रतपतां तेजसा च बलेन च।  
ब्राह्मणेष्वेव शाम्यन्ति तेजांसि च तपांसि च ॥ ३६ ॥

न मे पिता प्रियतरो न त्वं तात तथा प्रियः।  
न मे पितुः पिता राजन् न चात्मा न च जीवितम्॥३७॥

त्वत्तश्च मे प्रियतरः पृथिव्यां नास्ति कश्चन।  
त्वत्तोऽपि मे प्रियतरा ब्राह्मणा भरतर्षभ ॥ ३८ ॥

ब्रवीमि सत्यमेतच्च यथाहं पाण्डुनन्दन।  
तेन सत्येन गच्छेयं लोकान् यत्र च शान्तनुः ॥ ३९ ॥

पश्येयं च सतां लोकान् शुचीन् ब्रह्मपुरस्कृतान्।  
तत्र मे तात गन्तव्यमह्नाय च चिराय च ॥ ४० ॥

सोऽहमेतादृशाल्लोँकान् दृष्ट्‌वा भरतसत्तम ।  
यन्मे कृतं ब्राह्मणेषु न तप्ये तेन पार्थिव ॥ ४१ ॥