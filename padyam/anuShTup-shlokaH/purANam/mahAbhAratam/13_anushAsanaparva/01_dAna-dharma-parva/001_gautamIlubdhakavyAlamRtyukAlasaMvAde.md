+++
title_full = "001 युधिष्ठिरको सान्त्वना देनेके लिये भीष्मजीके द्वारा गौतमी ब्राह्मणी, व्याध, सर्प, मृत्यु और कालके संवादका वर्णन"
title = "००१ गौतमीलुब्धकव्यालमृत्युकालसंवादे"

+++


नारायणं नमस्कृत्य नरं चैव नरोत्तमम्।  
देवीं सरस्वतीं व्यासं ततो जयमुदीरयेत्॥

शमो बहुविधाकारः सूक्ष्म उक्तः पितामह।  
न च मे हृदये शान्तिरस्ति श्रुत्वेदमीदृशम् ॥ १ ॥

अस्मिन्नर्थे बहुविधा शान्तिरुक्ता पितामह।  
स्वकृते का नु शान्तिः स्याच्छमाद् बहुविधादपि ॥ २ ॥

शराचितशरीरं हि तीव्रव्रणमुदीक्ष्य च।  
शर्म नोपलभे वीर दुष्कृतान्येव चिन्तयन् ॥ ३ ॥

रुधिरेणावसिक्ताङ्गं प्रस्रवन्तं यथाचलम् ।  
त्वां दृष्ट्वा पुरुषव्याघ्र सीदे वर्षास्विवाम्बुजम् ॥ ४ ॥

अतः कष्टतरं किं नु मत्कृते यत् पितामहः।  
इमामवस्थां गमितः प्रत्यमित्रै रणाजिरे ॥ ५ ॥

तथा चान्ये नृपतयः सहपुत्राः सबान्धवाः।  
मत्कृते निधनं प्राप्ताः किं नु कष्टतरं ततः ॥ ६ ॥

वयं हि धार्तराष्ट्राश्च कालमन्युवशंगताः।  
कृत्वेदं निन्दितं कर्म प्राप्स्यामः कां गतिं नृप ॥ ७ ॥

इदं तु धार्तराष्ट्रस्य श्रेयो मन्ये जनाधिप।  
इमामवस्थां सम्प्राप्तं यदसौ त्वां न पश्यति ॥ ८ ॥

सोऽहं तव ह्यन्तकरः सुहृद्‌वधकरस्तथा।  
न शान्तिमधिगच्छामि पश्यंस्त्वां दुःखितं क्षितौ ॥ ९ ॥

दुर्योधनो हि समरे सहसैन्यः सहानुजः।  
निहतः क्षत्रधर्मेऽस्मिन् दुरात्मा कुलपांसनः ॥ १० ॥

न स पश्यति दुष्टात्मा त्वामद्य पतितं क्षितौ।  
अतः श्रेयो मृतं मन्ये नेह जीवितमात्मनः ॥ ११ ॥

अहं हि समरे वीर गमितः शत्रुभिः क्षयम्।  
अभविष्यं यदि पुरा सह भ्रातृभिरच्युत ॥ १२ ॥  
न त्वामेवं सुदुःखार्तमद्राक्षं सायकार्दितम्।

नूनं हि पापकर्माणो धात्रा सृष्टाः स्म हे नृप॥१३॥  
अन्यस्मिन्नपि लोके वै यथा मुच्येम किल्बिषात्।  
तथा प्रशाधि मां राजन् मम चेदिच्छसि प्रियम् ॥ १४ ॥

परतन्त्रं कथं हेतुमात्मानमनुपश्यसि ।  
कर्मणां हि महाभाग सूक्ष्मं ह्येतदतीन्द्रियम् ॥ १५ ॥

अत्राप्युदाहरन्तीममितिहासं पुरातनम् ।  
संवादं मृत्युगौतम्योः काललुब्धकपन्नगैः ॥ १६ ॥

गौतमी नाम कौन्तेय स्थविरा शमसंयुता।  
सर्पेण दष्टं स्वं पुत्रमपश्यद्‌गतचेतनम् ॥ १७ ॥

अथ तं स्नायुपाशेन बद्ध्वा सर्पममर्षितः।  
लुब्धकोऽर्जुनको नाम गौतम्याः समुपानयत् ॥ १८ ॥

स चाब्रवीदयं ते स पुत्रहा पन्नगाधमः।  
ब्रूहि क्षिप्रं महाभागे वध्यतां केन हेतुना ॥ १९ ॥

अग्नौ प्रक्षिप्यतामेष च्छिद्यतां खण्डशोऽपि वा।  
न ह्ययं बालहा पापश्चिरं जीवितुमर्हति ॥ २० ॥

विसृजैनमबुद्धिस्त्वमवध्योऽर्जुनक त्वया ।  
को ह्यात्मानं गुरुं कुर्यात् प्राप्तव्यमविचिन्तयन् ॥ २१ ॥

प्लवन्ते धर्मलघवो लोकेऽम्भसि यथा प्लवाः।  
मज्जन्ति पापगुरवः शस्त्रं स्कन्नमिवोदके ॥ २२ ॥

हत्वा चैनं नामृतः स्यादयं मे  
जीवत्यस्मिन् कोऽत्ययःस्यादयं ते ।  
अस्योत्सर्गे प्राणयुक्तस्य जन्तो-  
र्मृत्योर्लोकं को नु गच्छेदनन्तम् ॥ २३ ॥

जानाम्यहं देवि गुणागुणज्ञे  
सर्वार्तियुक्ता गुरवो भवन्ति ।  
स्वस्थस्यैते तूपदेशा भवन्ति  
तस्मात् क्षुद्रं सर्पमेनं हनिष्ये ॥ २४ ॥

शमार्थिनः कालगतिं वदन्ति  
सद्यः शुचं त्वर्थविदस्त्यजन्ति ।  
श्रेयःक्षयं शोचति नित्यमोहात्  
तस्माच्छुचं मुञ्च हते भुजङ्गे ॥ २५ ॥

आर्तिर्नैवं विद्यतेऽस्मद्विधानां  
धर्मात्मानः सर्वदा सज्जना हि।  
नित्यायस्तो बालकोऽप्यस्य तस्मा-  
दीशे नाहं पन्नगस्य प्रमाथे ॥ २६ ॥

न ब्राह्मणानां कोपोऽस्ति कुतः कोपाच्च यातनाम्।  
मार्दवात् क्षम्यतां साधो मुच्यतामेष पन्नगः ॥ २७ ॥

हत्वा लाभः श्रेय एवाव्ययः स्या-  
ल्लभ्यो लाभ्यः स्याद् बलिभ्यः प्रशस्तः।  
कालाल्लाभो यस्तु सत्यो भवेत  
श्रेयोलाभः कुत्सितेऽस्मिन्न ते स्यात् ॥ २८ ॥

का नु प्राप्तिर्गृह्य शत्रुं निहत्य  
का कामाप्तिः प्राप्य शत्रुं न मुक्त्वा।  
कस्मात् सौम्याहं न क्षमे नो भुजङ्गे  
मोक्षार्थं वा कस्य हेतोर्न कुर्याम् ॥ २९ ॥

अस्मादेकाद् बहवो रक्षितव्या  
नैको बहुभ्यो गौतमि रक्षितव्यः।  
कृतागसं धर्मविदस्त्यजन्ति  
सरीसृपं पापमिमं जहि त्वम् ॥ ३० ॥

नास्मिन् हते पन्नगे पुत्रको मे  
सम्प्राप्स्यते लुब्धक जीवितं वै।  
गुणं चान्यं नास्य वधे प्रपश्ये  
तस्मात् सर्पं लुब्धक मुञ्च जीवम् ॥ ३१ ॥

वृत्रं हत्वा देवराट् श्रेष्ठभाग् वै  
यज्ञं हत्वा भागमवाप चैव।  
शूली देवो देववृत्तं चर त्वं  
क्षिप्रं सर्पं जहि मा भूत् ते विशङ्का ॥ ३२ ॥

असकृत् प्रोच्यमानापि गौतमी भुजगं प्रति।  
लुब्धकेन महाभागा पापे नैवाकरोन्मतिम् ॥ ३३ ॥

ईषदुच्छ्‌वसमानस्तु कृच्छ्रात् संस्तभ्य पन्नगः।  
उत्ससर्ज गिरं मन्दां मानुषीं पाशपीडितः ॥ ३४ ॥

को न्वर्जुनक दोषोऽत्र विद्यते मम बालिश।  
अस्वतन्त्रं हि मां मृत्युर्विवशं यदचूचुदत् ॥ ३५ ॥

तस्यायं वचनाद् दष्टो न कोपेन न काम्यया।  
तस्य तत्किल्बिषं लुब्ध विद्यते यदि किल्बिषम् ॥ ३६ ॥

यद्यन्यवशगेनेदं कृतं ते पन्नगाशुभम्।  
कारणं वै त्वमप्यत्र तस्मात् त्वमपि किल्बिषी ॥ ३७ ॥

मृत्पात्रस्य क्रियायां हि दण्डचक्रादयो यथा।  
कारणत्वे प्रकल्प्यन्ते तथा त्वमपि पन्नग ॥ ३८ ॥

किल्बिषी चापि मे वध्यः किल्बिषी चासि पन्नग।  
आत्मानं कारणं ह्यत्र त्वमाख्यासि भुजङ्गम ॥ ३९ ॥

सर्व एते ह्यस्ववशा दण्डचक्रादयो यथा।  
तथाहमपि तस्मान्मे नैष दोषो मतस्तव ॥ ४० ॥

अथवा मतमेतत्ते तेऽप्यन्योन्यप्रयोजकाः ।  
कार्यकारणसंदेहो भवत्यन्योन्यचोदनात् ॥ ४१ ॥

एवं सति न दोषो मे नास्मि वध्यो न किल्बिषी।  
किल्विषं समवाये स्यान्मन्यसे यदि किल्बिषम् ॥ ४२ ॥

कारणं यदि न स्याद् वै न कर्ता स्यास्त्वमप्युत।  
विनाशकारणं त्वं च तस्माद् वध्योऽसि मे मतः ॥ ४३ ॥

असत्यपि कृते कार्ये नेह पन्नग लिप्यते।  
तस्मान्नात्रैव हेतुः स्याद् वध्यः किं बहु भाषसे ॥ ४४ ॥

कार्याभावे क्रिया न स्यात् सत्यसत्यपि कारणे।  
तस्मात् समेऽस्मिन् हेतौ मे वाच्यो हेतुर्विशेषतः ॥ ४५ ॥  
यद्यहं कारणत्वेन मतो लुब्धक तत्त्वतः।  
अन्यः प्रयोगे स्यादत्र किल्बिषी जन्तुनाशने ॥ ४६ ॥

वध्यस्त्वं मम दुर्बुद्धे बालघाती नृशंसकृत्।  
भाषसे किं बहु पुनर्वध्यः सन् पन्नगाधम ॥ ४७ ॥

यथा हवींषि जुह्वाना मखे वै लुब्धकर्त्विजः।  
न फलं प्राप्नुवन्त्यत्र फलयोगे तथा ह्यहम् ॥ ४८ ॥

तथा ब्रुवति तस्मिंस्तु पन्नगे मृत्युचोदिते।  
आजगाम ततो मृत्युः पन्नगं चाब्रवीदिदम् ॥ ४९ ॥

प्रचोदितोऽहं कालेन पन्नग त्वामचूचुदम्।  
विनाशहेतुर्नास्य त्वमहं न प्राणिनः शिशोः ॥ ५० ॥

यथा वायुर्जलधरान् विकर्षति ततस्ततः।  
तद्वज्जलदवत् सर्प कालस्याहं वशानुगः ॥ ५१ ॥

सात्त्विका राजसाश्चैव तामसा ये च केचन।  
भावाः कालात्मकाः सर्वे प्रवर्तन्ते ह जन्तुषु ॥ ५२ ॥

जङ्गमाः स्थावराश्चैव दिवि वा यदि वा भुवि।  
सर्वे कालात्मकाः सर्प कालात्मकमिदं जगत् ॥ ५३ ॥

प्रवृत्तयश्च लोकेऽस्मिंस्तथैव च निवृत्तयः।  
तासां विकृतयो याश्च सर्वं कालात्मकं स्मृतम् ॥ ५४ ॥

आदित्यश्चन्द्रमा विष्णुरापो वायुः शतक्रतुः।  
अग्निःखं पृथिवी मित्रः पर्जन्यो वसवोऽदितिः ॥ ५५ ॥  
सरितः सागराश्चैव भावाभावौ च पन्नग।  
सर्वे कालेन सृज्यन्ते ह्रियन्ते च पुनः पुनः ॥ ५६ ॥

एवं ज्ञात्वा कथं मां त्वं सदोषं सर्प मन्यसे।  
अथ चैवंगते दोषे मयि त्वमपि दोषवान् ॥ ५७ ॥

निर्दोषं दोषवन्तं वा न त्वां मृत्यो ब्रवीम्यहम्।  
त्वयाहं चोदित इति ब्रवीम्येतावदेव तु ॥ ५८ ॥

यदि काले तु दोषोऽस्ति यदि तत्रापि नेष्यते।  
दोषो नैव परीक्ष्यो मे न ह्यत्राधिकृता वयम् ॥ ५९ ॥

निर्मोक्षस्त्वस्य दोषस्य मया कार्या यथा तथा।  
मृत्योरपि न दोषः स्यादिति मेऽत्र प्रयोजनम् ॥ ६० ॥

सर्पोऽथार्जुनकं प्राह श्रुतं ते मृत्युभाषितम्।  
नानागसं मां पाशेन संतापयितुमर्हसि ॥ ६१ ॥

मृत्योः श्रुतं मे वचनं तव चैव भुजङ्गम।  
नैव तावददोषत्वं भवति त्वयि पन्नग ॥ ६२ ॥

मृत्युस्त्वं चैव हेतुर्हि बालस्यास्य विनाशने।  
उभयं कारणं मन्ये न कारणमकारणम् ॥ ६३ ॥

धिङ्‌मृत्युं च दुरात्मानं क्रूरं दुःखकरं सताम्।  
त्वां चैवाहं वधिष्यामि पापं पापस्य कारणम् ॥ ६४ ॥

विवशौ कालवशगावावां निर्दिष्टकारिणौ ।  
नावां दोषेण गन्तव्यौ यदि सम्यक् प्रपश्यसि ॥ ६५ ॥

युवामुभौ कालवशौ यदि मे मृत्युपन्नगौ।  
हर्षक्रोधौ यथा स्यातामेतदिच्छामि वेदितुम् ॥ ६६ ॥

या काचिदेव चेष्टा स्यात् सर्वा कालप्रचोदिता।  
पूर्वमेवैतदुक्तं हि मया लुब्धक कालतः ॥ ६७ ॥

तस्मादुभौ कालवशावावां निर्दिष्टकारिणौ ।  
नावां दोषेण गन्तव्यौ त्वया लुब्धक कर्हिचित् ॥ ६८ ॥

अथोपगम्य कालस्तु तस्मिन् धर्मार्थसंशये।  
अब्रवीत् पन्नगं मृत्युं लुब्धं चार्जुनकं तथा ॥ ६९ ॥

न ह्यहं नाप्ययं मृत्युर्नायं लुब्धक पन्नगः।  
किल्बिषी जन्तुमरणे न वयं हि प्रयोजकाः ॥ ७० ॥

अकरोद् यदयं कर्म तन्नोऽर्जुनक चोदकम्।  
विनाशहेतुर्नान्योऽस्य वध्यतेऽयं स्वकर्मणा ॥ ७१ ॥

यदनेन कृतं कर्म तेनायं निधनं गतः।  
विनाशहेतुः कर्मास्य सर्वे कर्मवशा वयम् ॥ ७२ ॥

कर्मदायादवाल्ँलोकः कर्मसम्बन्धलक्षणः ।  
कर्माणि चोदयन्तीह यथान्योन्यं तथा वयम् ॥ ७३ ॥

यथा मृत्पिण्डतः कर्ता कुरुते यद् यदिच्छति।  
एवमात्मकृतं कर्म मानवः प्रतिपद्यते ॥ ७४ ॥

यथा च्छायातपौ नित्यं सुसम्बद्धौ निरन्तरम्।  
तथा कर्म च कर्ता च सम्बद्धावात्मकर्मभिः ॥ ७५ ॥

एवं नाहं न वै मृत्युने सर्पो न तथा भवान्।  
न चेयं ब्राह्मणी वृद्धा शिशुरेवात्र कारणम् ॥ ७६ ॥

तस्मिंस्तथा ब्रुवाणे तु ब्राह्मणी गौतमी नृप।  
स्वकर्मप्रत्ययाल्ँलोकान् मत्वार्जुनकमब्रवीत् ॥ ७७ ॥

नैव कालो न भुजगो न मृत्युरिह कारणम्।  
स्वकर्मभिरयं बालः कालेन निधनं गतः ॥ ७८ ॥

मया च तत् कृतं कर्म येनायं मे मृतः सुतः।  
यातु कालस्तथा मृत्युर्मुञ्चार्जुनक पन्नगम् ॥ ७९ ॥

ततो यथागतं जग्मुर्मृत्युः कालोऽथ पन्नगः।  
अभूद् विशोकोऽर्जुनको विशोका चैव गौतमी ॥ ८० ॥

एतत् श्रुत्वा शमं गच्छ मा भूः शोकपरो नृप।  
स्वकर्मप्रत्ययाल्ँलोकान् सर्वे गच्छन्ति वै नृप ॥ ८१ ॥

नैव त्वया कृतं कर्म नापि दुर्योधनेन वै।  
कालेनैतत् कृतं विद्धि निहता येन पार्थिवाः ॥ ८२ ॥

इत्येतद् वचनं श्रुत्व बभूव विगतज्वरः।  
युधिष्ठिरो महातेजाः पप्रच्छेदं च धर्मवित् ॥ ८३ ॥