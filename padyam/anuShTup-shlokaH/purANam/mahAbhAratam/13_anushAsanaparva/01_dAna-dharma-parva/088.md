+++
title_full = "088 श्राद्धमें पितरोंके तृप्तिविषयका वर्णन"
title = "०८८"

+++


किंस्विद् दत्तं पितृभ्यो वै भवत्यक्षयमीश्वर।  
किं हविश्चिररात्राय किमानन्त्याय कल्पते ॥ १ ॥

हवींषि श्राद्धकल्पे तु यानि श्राद्धविदो विदुः।  
तानि मे शृणु काम्यानि फलं चैव युधिष्ठिर ॥ २ ॥

तिलैर्ब्रीहियवैर्माषैरद्‌भिर्मूलफलैस्तथा ।  
दत्तेन मासं प्रीयन्ते श्राद्धेन पितरो नृप ॥ ३ ॥

वर्धमानतिलं श्राद्धमक्षयं मनुरब्रवीत् ।  
सर्वेष्वेव तु भोज्येषु तिलाः प्राधान्यतः स्मृताः ॥ ४ ॥

गव्येन दत्तं श्राद्धे तु संवत्सरमिहोच्यते।  
यथा गव्यं तथा युक्तं पायसं सर्पिषा सह ॥ ५ ॥

गाथाश्चाप्यत्र गायन्ति पितृगीता युधिष्ठिर।  
सनत्कुमारो भगवान् पुरा मय्यभ्यभाषत ॥ ६ ॥

अपि नः स्वकुले जायाद् यो नो दद्यात्त्रयोदशीम्।  
मवासु सर्पिःसंयुक्तं पायसं दक्षिणायने ॥ ७ ॥

आजेन वापि लौहेन मघास्वेव यतव्रतः।  
हस्तिच्छायासु विधिवत् कर्णव्यजनवीजितम् ॥ ८ ॥

एष्टव्या बहवः पुत्रा यद्येकोऽपि गयां व्रजेत्।  
यत्रासौ प्रथितो लोकेष्वक्षय्यकरणो वटः ॥ ९ ॥

आपो मूलं फलं मांसमन्नं वापि पितृक्षये।  
यत् किंचिन्मधुसम्मिश्रं तदानन्त्याय कल्पते ॥ १० ॥