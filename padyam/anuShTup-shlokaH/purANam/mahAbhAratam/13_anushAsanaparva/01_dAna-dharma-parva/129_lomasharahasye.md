+++
title_full = "129 लोमशद्वारा धर्मके रहस्यका वर्णन"
title = "१२९ लोमशरहस्ये"

+++


परदारेषु ये सक्ता अकृत्वा दारसंग्रहम्।  
निराशाः पितरस्तेषां श्राद्धकाले भवन्ति वै ॥ १ ॥

परदाररतिर्यश्च यश्च वन्ध्यामुपासते ।  
ब्रह्मस्वं हरते यश्च समदोषा भवन्ति ते ॥ २ ॥

असम्भाष्या भवन्त्येते पितॄणां नाज संशयः।  
देवताः पितरश्चैषां नाभिनन्दन्ति तद्धविः ॥ ३ ॥

तस्मात् परस्य वै दारांस्त्यजेद् वन्ध्यां च योषितम्।  
ब्रह्मस्वं हि न हर्तव्यमात्मनो हितमिच्छता ॥ ४ ॥

श्रूयतां चापरं गुह्यं रहस्यं धर्मसंहितम्।  
श्रद्दधानेन कर्तव्यं गुरूणां वचनं सदा ॥ ५ ॥

द्वादश्यां पौर्णमास्यां च मासि मासि घृताक्षतम्।  
ब्राह्मणेभ्यः प्रयच्छेत तस्य पुण्यं निबोधत ॥ ६ ॥

सोमश्च वर्धते तेन समुद्रश्च महोदधिः।  
अश्वमेधचतुर्भागं फलं सृजति वासवः ॥ ७ ॥

दानेनैतेन तेजस्वी वीर्यवांश्च भवेन्नरः।  
प्रीतश्च भगवान् सोम इष्टान् कामान् प्रयच्छति ॥ ८ ॥

श्रूयतां चापरो धर्मः सरहस्यो महाफलः।  
इदं कलियुगं प्राप्य मनुष्याणां सुखावहः ॥ ९ ॥

कल्यमुत्थाय यो मर्त्यः स्नातः शुक्लेन वाससा।  
तिलपात्रं प्रयच्छेत ब्राह्मणेभ्यः समाहितः ॥ १० ॥  
तिलोदकं च यो दद्यात् पितॄणां मधुना सह।  
दीपकं कृसरं चैव श्रूयतां तस्य यत् फलम् ॥ ११ ॥

तिलपात्रे फलं प्राह भगवान् पाकशासनः।  
गोप्रदानं च यः कुर्याद् भूमिदानं च शाश्वतम् ॥ १२ ॥  
अग्निष्टोमं च यो यज्ञं यजेत बहुदक्षिणम्।  
तिलपात्रं सहैतेन समं मन्यन्ति देवताः ॥ १३ ॥

तिलोदकं सदा श्राद्धे मन्यन्ते पितरोऽक्षयम्।  
दीपे च कृसरे चैव तुष्यन्तेऽस्य पितामहाः ॥ १४ ॥

स्वर्गे च पितृलोके च पितृदेवाभिपूजितम्।  
एवमेतन्मयोद्दिष्टमृषिदृष्टं पुरातनम् ॥ १५ ॥