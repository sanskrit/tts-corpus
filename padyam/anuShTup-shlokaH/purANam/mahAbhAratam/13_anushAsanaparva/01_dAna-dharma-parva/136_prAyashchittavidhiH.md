+++
title_full = "136 दान लेने और अनुचित भोजन करनेका प्रायश्चित्त"
title = "१३६ प्रायश्चित्तविधिः"

+++


उक्तास्तु भवता भोज्यास्तथाभोज्याश्च सर्वशः।  
अत्र मे प्रश्नसंदेहस्तन्मे वद पितामह ॥ १ ॥

ब्राह्मणानां विशेषेण हव्यकव्यप्रतिग्रहे ।  
नानाविधेषु भोज्येषु प्रायश्चित्तानि शंस मे ॥ २ ॥

हन्त वक्ष्यामि ते राजन् ब्राह्मणानां महात्मनाम्।  
प्रतिग्रहेषु भोज्ये च मुच्यते येन पाप्मनः ॥ ३ ॥

घृतप्रतिग्रहे चैव सावित्री समिदाहुतिः।  
तिलप्रतिग्रहे चैव सममेतद् युधिष्ठिर ॥ ४ ॥

मांसप्रतिग्रहे चैव मधुनो लवणस्य च।  
आदित्योदयनं स्थित्वा पूतो भवति ब्राह्मणः ॥ ५ ॥

काञ्चनं प्रतिगृह्याथ जपमानो गुरुश्रुतिम्।  
कृष्णायसं च विवृतं धारयन् मुच्यते द्विजः ॥ ६ ॥

एवं प्रतिगृहीतेऽथ धने वस्त्रे तथा स्त्रियाम्।  
एवमेव नरश्रेष्ठ सुवर्णस्य प्रतिग्रहे ॥ ७ ॥  
अन्नप्रतिग्रहे चैव पायसेक्षुरसे तथा।

इक्षुतैलपवित्राणां त्रिसंध्येऽप्सु निमज्जनम् ॥ ८ ॥  
व्रीहौ पुष्पे फले चैव जले पिष्टमये तथा।  
यावके दधिदुग्धे च सावित्रीं शतशोऽन्विताम् ॥ ९ ॥

उपानहौ च च्छत्रं च प्रतिगृह्यौर्ध्वदेहिके।  
जपेच्छतं समायुक्तस्तेन मुच्येत पाप्मना ॥ १० ॥

क्षेत्रप्रतिग्रहे चैव ग्रहसूतकयोस्तथा ।  
त्रीणि रात्राण्युपोषित्वा तेन पापाद् विमुच्यते ॥ ११ ॥

कृष्णपक्षे तु यः श्राद्धं पितॄणामश्नुते द्विजः।  
अन्नमेतदहोरात्रात् पूतो भवति ब्राह्मणः ॥ १२ ॥

न च संध्यामुपासीत न च जाप्यं प्रवर्तयेत्।  
न संकिरेत् तदन्नं च ततः पूयेत ब्राह्मणः ॥ १३ ॥

इत्यर्थमपराह्णे तु पितॄणां श्राद्धमुच्यते।  
यथोक्तानां यदश्नीयुर्ब्राह्मणाः पूर्वकीर्तिताः ॥ १४ ॥

मृतकस्य तृतीयाहे ब्राह्मणो योऽन्नमश्नुते।  
स त्रिवेलं समुन्मज्ज्य द्वादशाहेन शुध्यति ॥ १५ ॥

द्वादशाहे व्यतीते तु कृतशौचो विशेषतः।  
ब्राह्मणेभ्यो हविर्दत्त्वा मुच्यते तेन पाप्मना ॥ १६ ॥

मृतस्य दशरात्रेण प्रायश्चित्तानि दापयेत्।  
सावित्रीं रैवतीमिष्टिं कूष्माण्डमघमर्षणम् ॥ १७ ॥

मृतकस्य त्रिरात्रे यः समुद्दिष्टे समश्नुते।  
सप्त त्रिषवणं स्नात्वा पूतो भवति ब्राह्मणः ॥ १८ ॥

सिद्धिमाप्नोति विपुलामापदं चैव नाप्नुयात् ॥ १९ ॥

यस्तु शूद्रैः समश्नीयाद् ब्राह्मणोऽप्येकभोजने।  
अशौचं विधिवत् तस्य शौचमत्र विधीयते ॥ २० ॥

यस्तु वैश्यैः सहाश्नीयाद् ब्राह्मणोऽप्येकभोजने।  
स वै त्रिरात्रं दीक्षित्वा मुच्यते तेन कर्मणा ॥ २१ ॥

क्षत्रियैः सह योऽश्नीयाद् ब्राह्मणोऽप्येकभोजने।  
आप्लुतः सह वासोभिस्तेन मुच्येत पाप्मना ॥ २२ ॥

शूद्रस्य तु कुलं हन्ति वैश्यस्य पशुबान्धवान्।  
क्षत्रियस्य श्रियं हन्ति ब्राह्मणस्य सुवर्चसम् ॥ २३ ॥

प्रायश्चित्तं च शान्तिं च जुहुयात् तेन मुच्यते।  
सावित्रीं रैवतीमिष्टिं कूष्माण्डमघमर्षणम् ॥ २४ ॥

तथोच्छिष्टमथान्योन्यं सम्प्राशेन्नात्र संशयः ।  
रोचना विरजा रात्रिर्मङ्गलालम्भनानि च ॥ २५ ॥