+++
title_full = "147 वंशपरम्पराका कथन और भगवान् श्रीकृष्णके माहात्म्यका वर्णन"
title = "१४७ पुरुषमाहात्म्ये"

+++


पिनाकिन् भगनेत्रघ्न सर्वलोकनमस्कृत ।  
माहात्म्यं वासुदेवस्य श्रोतुमिच्छामि शङ्कर ॥ १ ॥

पितामहादपि वरः शाश्वतः पुरुषो हरिः।  
कृष्णो जाम्बूनदाभासो व्यभ्रे सूर्य इवोदितः ॥ २ ॥

दशबाहुर्महातेजा देवतारिनिषूदनः ।  
श्रीवत्साङ्को हृषीकेशः सर्वदैवतपूजितः ॥ ३ ॥

ब्रह्मा तस्योदरभवस्तस्याहं च शिरोभवः।  
शिरोरुहेभ्यो ज्योतींषि रोमभ्यश्च सुरसुराः ॥ ४ ॥

ऋषयो देहसम्भूतास्तस्य लोकाश्च शाश्वताः।  
पितामहगृहं साक्षात् सर्वदेवगृहं च सः ॥ ५ ॥

सोऽस्याः पृथिव्याः कृत्स्नायाः स्रष्टा त्रिभुवनेश्वरः।  
संहर्ता चैव भूतानां स्थावरस्य चरस्य च ॥ ६ ॥

स हि देववरः साक्षाद् देवनाथः परंतपः।  
सर्वज्ञः सर्वसंश्लिष्टः सर्वगः सर्वतोमुखः ॥ ७ ॥

परमात्मा हृषीकेशः सर्वव्यापी महेश्वरः।  
न तस्मात् परमं भूतं त्रिषु लोकेषु किंचन ॥ ८ ॥

सनातनो वै मधुहा गोविन्द इति विश्रुतः।  
स सर्वान् पार्थिवान् संख्ये घातयिष्यति मानदः ॥ ९ ॥

सुरकार्यार्थमुत्पन्नो मानुषं वपुरास्थितः ।  
न हि देवगणाः सक्तास्त्रिविक्रमविनाकृताः ॥ १० ॥

भुवने देवकार्याणि कर्तुं नायकवर्जिताः।  
नायकः सर्वभूतानां सर्वदेवनमस्कृतः ॥ ११ ॥

एतस्य देवनाथस्य देवकार्यपरस्य च।  
ब्रह्मभूतस्य सततं ब्रह्मर्षिशरणस्य च ॥ १२ ॥  
ब्रह्मा वसति गर्भस्थः शरीरे सुखसंस्थितः।  
शर्वः सुखं संश्रितश्च शरीरे सुखसंस्थितः ॥ १३ ॥

सर्वाः सुखं संश्रिताश्च शरीरे तस्य देवताः।  
स देवः पुण्डरीकाक्षः श्रीगर्भः श्रीसहोषितः ॥ १४ ॥

शार्ङ्गचक्रायुधः खड्‌गी सर्वनागरिपुध्वजः ।  
उत्तमेन स शीलेन दमेन च शमेन च ॥ १५ ॥  
पराक्रमेण वीर्येण वपुषा दर्शनेन च।  
आरोहेण प्रमाणेन धैर्येणार्जवसम्पदा ॥ १६ ॥  
आनृशंस्येन रूपेण बलेन च समन्वितः।  
अस्त्रैः समुदितः सर्वैर्दिव्यैरद्‌भुतदर्शनैः ॥ १७ ॥

योगमायः सहस्राक्षो निरपायो महामनाः।  
वीरो मित्रजनश्लाघी ज्ञातिबन्धुजनप्रियः ॥ १८ ॥  
क्षमावांश्चानहंवादी ब्रह्मण्यो ब्रह्मनायकः ।  
भयहर्ता भयार्तानां मित्राणां नन्दिवर्धनः ॥ १९ ॥

शरण्यः सर्वभूतानां दीनानां पालने रतः।  
श्रुतवानर्थसम्पन्नः सर्वभूतनमस्कृतः ॥ २० ॥  
समाश्रितानां वरदः शत्रूणामपि धर्मवित्।  
नीतिज्ञो नीतिसम्पन्नो ब्रह्मवादी जितेन्द्रियः ॥ २१ ॥

भवार्थमिह देवानां बुद्ध्या परमया युतः।  
प्राजापत्ये शुभे मार्गे मानवे धर्मसंस्कृते ॥ २२ ॥  
समुत्पत्स्यति गोविन्दो मनोर्वंशे महात्मनः।  
अङ्गो नाम मनोः पुत्रो अन्तर्धामा ततः परः ॥ २३ ॥

अन्तर्धाम्नो हविर्धामा प्रजापतिरनिन्दितः ।  
प्राचीनबर्हिर्भविता हविर्धाम्नः सुतो महान् ॥ २४ ॥

तस्य प्रचेतःप्रमुखा भविष्यन्ति दशात्मजाः।  
प्राचेतसस्तथा दक्षो भवितेह प्रजापतिः ॥ २५ ॥

दाक्षायण्यास्तथाऽऽदित्यो मनुरादित्यतस्तथा ।  
मनोश्च वंशज इला सुद्युम्नश्च भविष्यति ॥ २६ ॥

बुधात् पुरूरवाश्चापि तस्मादायुर्भविष्यति ।  
नहुषो भविता तस्माद् ययातिस्तस्य चात्मजः ॥ २७ ॥

यदुस्तस्मान्महासत्त्वः क्रोष्टा तस्माद् भविष्यति।  
क्रोष्टुश्चैव महान् पुत्रो वृजिनीवान् भविष्यति ॥ २८ ॥

वृजिनीवतश्च भविता उषङ्‌गुरपराजितः ।  
उषङ्‌गोर्भविता पुत्रः शूरश्चित्ररथस्तथा ॥ २९ ॥

तस्य त्ववरजः पुत्रः शूरो नाम भविष्यति।  
तेषां विख्यातवीर्याणां चरित्रगुणशालिनाम् ॥ ३० ॥  
यज्वनां सुविशुद्धानां वंशे ब्राह्मणसम्मते।  
स शूरः क्षत्रियश्रेष्ठो महावीर्यो महायशाः।  
स्ववंशविस्तरकरं जनयिष्यति मानदः ॥ ३१ ॥  
वसुदेव इति ख्यातं पुत्रमानकदुन्दुभिम्।  
तस्य पुत्रश्चतुर्बाहुर्वासुदेवो भविष्यति ॥ ३२ ॥

दाता ब्राह्मणसत्कर्ता ब्रह्मभूतो द्विजप्रियः।  
राज्ञो मागधसंरुद्धान् मोक्षयिष्यति यादवः ॥ ३३ ॥

जरासंधं तु राजानं निर्जित्य गिरिगह्वरे।  
सर्वपार्थिवरत्नाढ्यो भविष्यति स वीर्यवान् ॥ ३४ ॥

पृथिव्यामप्रतिहतो वीर्येण च भविष्यति।  
विक्रमेण च सम्पन्नः सर्वपार्थिवपार्थिवः ॥ ३५ ॥

शूरसेनेषु भूत्वा स द्वारकायां वसन् प्रभुः।  
पालयिष्यति गां देवीं विजित्य नयवित् सदा ॥ ३६ ॥

तं भवन्तः समासाद्य वाङ्‌माल्यैरर्हणैर्वरैः।  
अर्चयन्तु यथान्यायं ब्रह्माणमिव शाश्वतम् ॥ ३७ ॥

यो हि मां द्रष्टुमिच्छेत ब्रह्माणं च पितामहम्।  
द्रष्टव्यस्तेन भगवान् वासुदेवः प्रतापवान् ॥ ३८ ॥

दृष्टे तस्मिन्नहं दृष्टो न मेऽत्रास्ति विचारणा।  
पितामहो वा देवेश इति वित्त तपोधनाः ॥ ३९ ॥

स यस्य पुण्डरीकाक्षः प्रीतियुक्तो भविष्यति।  
तस्य देवगणः प्रीतो ब्रह्मपूर्वो भविष्यति ॥ ४० ॥

यश्च तं मानवे लोके संश्रयिष्यति केशवम्।  
तस्य कीर्तिर्जयश्चैव स्वर्गश्चैव भविष्यति ॥ ४१ ॥

धर्माणां देशिकः साक्षात् स भविष्यति धर्मभाक्।  
धर्मवद्भिः स देवेशो नमस्कार्यः सदोद्यतैः ॥ ४२ ॥

धर्म एव परो हि स्यात् तस्मिन्नभ्यर्चिते विभौ।  
स हि देवो महातेजाः प्रजाहितचिकीर्षया ॥ ४३ ॥  
धर्मार्थं पुरुषव्याघ्र ऋषिकोटीः ससर्ज ह।  
ताः सृष्टास्तेन विभुना पर्वते गन्धमादने ॥ ४४ ॥  
सनत्कुमारप्रमुखास्तिष्ठन्ति तपसान्विताः ।  
तस्मात् स वाग्मी धर्मज्ञो नमस्यो द्विजपुङ्गवाः ॥ ४५ ॥

दिवि श्रेष्ठो हि भगवान् हरिर्नारायणः प्रभुः।  
वन्दितो हि स वन्देत मानितो मानयीत च।  
अर्हितश्चार्हयेन्नित्यं पूजितः प्रतिपूजयेत् ॥ ४६ ॥

दृष्टः पश्येदहरहः संश्रितः प्रतिसंश्रयेत्।  
अर्चितश्चार्चयेन्नित्यं स देवो द्विजसत्तमाः ॥ ४७ ॥

एतत् तस्यानवद्यस्य विष्णोर्वै परमं व्रतम्।  
आदिदेवस्य महतः सज्जनाचरितं सदा ॥ ४८ ॥

भुवनेऽभ्यर्चितो नित्यं देवैरपि सनातनः।  
अभयेनानुरूपेण युज्यन्ते तमनुव्रताः ॥ ४९ ॥

कर्मणा मनसा वाचा स नमस्यो द्विजैः सदा।  
यत्नवद्भिरुपस्थाय द्रष्टव्यो देवकीसुतः ॥ ५० ॥

एष वोऽभिहितो मार्गो मया वै मुनिसत्तमाः।  
तं दृष्ट्‌वा सर्वशो देवं दृष्टाः स्युः सुरसत्तमाः ॥ ५१ ॥

महावराहं तं देवं सर्वलोकपितामहम्।  
अहं चैव नमस्यामि नित्यमेव जगत्पतिम् ॥ ५२ ॥

तत्र च त्रितयं दृष्टं भविष्यति न संशयः।  
समस्ता हि वयं देवास्तस्य देहे वसामहे ॥ ५३ ॥

तस्य चैवाग्रजो भ्राता सिताद्रिनिचयप्रभः।  
हली बल इति ख्यातो भविष्यति धराधरः ॥ ५४ ॥

त्रिशिरास्तस्य दिव्यश्च शातकुम्भमयो द्रुमः।  
ध्वजस्तृणेन्द्रो देवस्य भविष्यति रथाश्रितः ॥ ५५ ॥

शिरो नागैर्महाभोगैः परिकीर्णं महात्मभिः।  
भविष्यति महाबाहोः सर्वलोकेश्वरस्य च ॥ ५६ ॥

चिन्तितानि समेष्यन्ति शस्त्राण्यस्त्राणि चैव ह।  
अनन्तश्च स एवोक्तो भगवान् हरिरव्ययः ॥ ५७ ॥

समादिष्टश्च विबुधैर्दर्शय त्वमिति प्रभो।  
सुपर्णो यस्य वीर्येण कश्यपस्यात्मजो बली।  
अन्तं नैवाशकद् द्रष्टुं देवस्य परमात्मनः ॥ ५८ ॥

स च शेषो विचरते परया वै मुदा युतः।  
अन्तर्वसति भोगेन परिरभ्य वसुन्धराम् ॥ ५९ ॥

य एव विष्णुः सोऽनन्तो भगवान् वसुधाधरः।  
यो रामः स हृषीकेशो योऽच्युतः स धराधरः ॥ ६० ॥

तावुभौ पुरुषव्याघ्रौ दिव्यौ दिव्यपराक्रमौ।  
द्रष्टव्यौ माननीयौ च चक्रलाङ्गलधारिणौ ॥ ६१ ॥

एष वोऽनुग्रहः प्रोक्तो मया पुण्यस्तपोधनाः।  
यद् भवन्तो यदुश्रेष्ठं पूजयेयुः प्रयत्नतः ॥ ६२ ॥