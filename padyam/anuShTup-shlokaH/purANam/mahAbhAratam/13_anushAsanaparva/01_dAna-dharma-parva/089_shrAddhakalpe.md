+++
title_full = "089 विभिन्न नक्षत्रोंमें श्राद्ध करनेका फल"
title = "०८९ श्राद्धकल्पे"

+++


यमस्तु यानि श्राद्धानि प्रोवाच शशबिन्दवे।  
तानि मे शृणु काम्यानि नक्षत्रेषु पृथक् पृथक् ॥ १ ॥

श्राद्धं यः कृत्तिकायोगे कुर्वीत सततं नरः।  
अग्नीनाधाय सापत्यो यजेत विगतज्वरः ॥ २ ॥

अपत्यकामो रोहिण्यां तेजस्कामो मृगोत्तमे।  
क्रूरकर्मा ददच्छ्राद्धमार्द्रायां मानवो भवेत् ॥ ३ ॥

धनकामो भवेन्मर्त्यः कुर्वन् श्राद्धं पुनर्वसौ।  
पुष्टिकामोऽथ पुष्येण श्राद्धमीहेत मानवः ॥ ४ ॥

आश्लेषायां ददच्छ्राद्धं धीरान् पुत्रान् प्रजायते।  
ज्ञातीनां तु भवेच्छ्रेष्ठो मघासु श्राद्धमावपन् ॥ ५ ॥

फल्गुनीषु ददच्छ्राद्धं सुभगः श्राद्धदो भवेत्।  
अपत्यभागुत्तरासु हस्तेन फलभाग् भवेत् ॥ ६ ॥

चित्रायां तु ददच्छ्राद्धं लभेद् रूपवतः सुतान्।  
स्वातियोगे पितॄनर्च्य वाणिज्यमुपजीवति ॥ ७ ॥

बहुपुत्रो विशाखासु पुत्रमीहन् भवेन्नरः।  
अनुराधासु कुर्वाणो राजचक्रं प्रवर्तयेत् ॥ ८ ॥

आधिपत्यं व्रजेन्मर्त्यो ज्येष्ठायामपवर्जयन् ।  
नरः कुरुकुलश्रेष्ठ ऋद्धो दमपुरःसरः ॥ ९ ॥

मूले त्वारोग्यमृच्छेत यशोऽऽषाढासु चोत्तमम्।  
उत्तरासु त्वषाढासु वीतशोकश्चरेन्महीम् ॥ १० ॥

श्राद्धं त्वभिजिता कुर्वन्‌ भिषक्‌सिद्धिमवाप्नुयात्।  
श्रवणेषु ददच्छ्राद्धं प्रेत्य गच्छेत् स सद्गतिम् ॥ ११ ॥

राज्यभागी धनिष्ठायां भवेत नियतं नरः।  
नक्षत्रे वारुणे कुर्वन् भिषक्सिद्धिमवाप्नुयात् ॥ १२ ॥

पूर्वप्रोष्ठपदाः कुर्वन् बहून् विन्दत्यजाविकान्।  
उत्तरासु प्रकुर्वाणो विन्दते गाः सहस्रशः ॥ १३ ॥

बहुकुप्यकृतं वित्तं विन्दते रेवतीं श्रितः।  
अश्विनीष्वश्वान् विन्देत भरणीष्वायुरुत्तमम् ॥ १४ ॥

इमं श्राद्धविधिं श्रुत्वा शशबिन्दुस्तथाकरोत्।  
अक्लेशेनाजयच्चापि महीं सोऽनुशशास ह ॥ १५ ॥