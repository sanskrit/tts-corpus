+++
title_full = "018 शिवसहस्रनामके पाठकी महिमा तथा ऋषियोंका भगवान् शंकरकी कृपासे अभीष्ट सिद्धि होनेके विषयमें अपना-अपना अनुभव सुनाना और श्रीकृष्णके द्वारा भगवान् शिवजीकी महिमाका वर्णन"
title = "०१८ मेघवाहनपर्वाख्याने"

+++


महायोगी ततः प्राह कृष्णद्वैपायनो मुनिः।  
पठस्व पुत्र भद्रं ते प्रीयतां ते महेश्वरः ॥ १ ॥

पुरा पुत्र मया मेरौ तप्यता परमं तपः।  
पुत्रहेतोर्महाराज स्तव एषोऽनुकीर्तितः ॥२ ॥

लब्धवानीप्सितान् कामानहं वै पाण्डुनन्दन।  
तथा त्वमपि शर्वाद्धि सर्वान् कामानवाप्स्यसि ॥ ३ ॥

कपिलश्च ततः प्राह सांख्यर्षिर्देवसम्मतः।  
मया जन्मान्यनेकानि भक्त्या चाराधितो भवः ॥ ४ ॥  
प्रीतश्च भगवान् ज्ञानं ददौ मम भवान्तकम्।

चारुशीर्षस्ततः प्राह शक्रस्य दयितः सखा।  
आलम्बायन इत्येवं विश्रुतः करुणात्मकः ॥ ५ ॥

मया गोकर्णमासाद्य तपस्तप्त्वा शतं समाः।  
अयोनिजानां दान्तानां धर्मज्ञानां सुवर्चसाम् ॥ ६ ॥  
अजराणामदुःखानां शतवर्षसहस्रिणाम् ।  
लब्धं पुत्रशतं शर्वात् पुरा पाण्डुनृपात्मज ॥ ७ ॥

वाल्मीकिश्चाह भगवान् युधिष्ठिरमिदं वचः।  
विवादे साग्निमुनिभिर्ब्रह्मघ्नो वै भवानिति ॥ ८ ॥  
उक्तः क्षणेन चाविष्टस्तेनाधर्मेण भारत।  
सोऽहमीशानमनघममोघं शरणं गतः ॥ ९ ॥  
मुक्तश्चास्मि ततः पापैस्ततो दुःखविनाशनः।  
आह मां त्रिपुरघ्नो वै यशस्तेऽग्र्यं भविष्यति ॥ १० ॥

जामदग्न्यश्च कौन्तेयमिदं धर्मभृतां वरः।  
ऋषिमध्ये स्थितः प्राह ज्वलन्निव दिवाकरः ॥ ११ ॥

पितृविप्रवधेनाहमार्तो वै पाण्डवाग्रज ।  
शुचिर्भूत्वा महादेवं गतोऽस्मि शरणं नृप ॥ १२ ॥  
नामभिश्चास्तुवं देवं ततस्तुष्टोऽभवद् भवः।  
परशुं च ततो देवो दिव्यान्यस्त्राणि चैव मे ॥ १३ ॥  
पापं च ते न भविता अजेयश्च भविष्यसि।  
न ते प्रभविता मृत्युरजरश्च भविष्यसि ॥ १४ ॥

आह मां भगवानेवं शिखण्डी शिवविग्रहः।  
तदवाप्तं च मे सर्वं प्रसादात् तस्य धीमतः ॥ १५ ॥

विश्वामित्रस्तदोवाच क्षत्रियोऽहं तदाभवम् ।  
ब्राह्मणोऽहं भवानीति मया चाराधितो भवः ॥ १६ ॥  
तत्प्रसादान्मया प्राप्तं ब्राह्मण्यं दुर्लभं महत्।

असितो देवलश्चैव प्राह पाण्डुसुतं नृपम् ॥ १७ ॥  
शापाच्छक्रस्य कौन्तेय विभो धर्मोऽनशत् तदा।  
तन्मे धर्मं यशश्चाग्र्यमायुश्चैवाददत् प्रभुः ॥ १८ ॥

ऋषिर्गृत्समदो नाम शक्रस्य दयितः सखा।  
प्राहाजमीढं भगवान् बृहस्पतिसमद्युतिः ॥ १९ ॥

वरिष्ठो नाम भगवांश्चाक्षुषस्य मनोः सुतः।  
शतक्रतोरचिन्त्यस्य सत्रे वर्षसहस्रिके ॥ २० ॥  
वर्तमानेऽब्रवीद् वाक्यं साम्नि ह्युच्चारिते मया।  
रथन्तरे द्विजश्रेष्ठ न सम्यगिति वर्तते ॥ २१ ॥

समीक्षस्व पुनर्बुद्‌ध्या पापं त्यक्त्वा द्विजोत्तम।  
अयज्ञवाहिनं पापमकार्षीस्त्वं सुदुर्मते ॥ २२ ॥

एवमुक्त्वा महाक्रोधः प्राह शम्भुं पुनर्वचः।  
प्रज्ञया रहितो दुःखी नित्यभीतो वनेचरः ॥ २३ ॥  
दशवर्षसहस्राणि दशाष्टौ च शतानि च।  
नष्टपानीयपवने मृगैरन्यैश्च वर्जिते ॥ २४ ॥  
अयज्ञीयद्रुमे देशे रुरुसिंहनिषेविते ।  
भविता त्वं मृगः क्रूरो महादुःखसमन्वितः ॥ २५ ॥

तस्य वाक्यस्य निधने पार्थ जातो ह्यहं मृगः।  
ततो मां शरणं प्राप्तं प्राह योगी महेश्वरः ॥ २६ ॥

अजरश्चामरश्चैव भविता दुःखवर्जितः ।  
साम्यं ममास्तु ते सौख्यं युवयोर्वर्धतां क्रतुः ॥ २७ ॥

अनुग्रहानेवमेष करोति भगवान् विभुः।  
परं धाता विधाता च सुखदुःखे च सर्वदा ॥ २८ ॥

अचिन्त्य एष भगवान् कर्मणा मनसा गिरा।  
न मे तात युधिश्रेष्ठ विद्यया पण्डितः समः ॥ २९ ॥

वासुदेवस्तदोवाच पुनर्मतिमतां वरः ।  
सुवर्णाक्षो महादेवस्तपसा तोषितो मया ॥ ३० ॥

ततोऽथ भगवानाह प्रीतो मां वै युधिष्ठिर।  
अर्थात् प्रियतरः कृष्ण मत्प्रसादाद् भविष्यसि ॥ ३१ ॥  
अपराजितश्च युद्धेषु तेजश्चैवानलोपमम् ।

एवं सहस्रशश्चान्यान् महादेवो वरं ददौ ॥ ३२ ॥  
मणिमन्थेऽथ शैले वै पुरा सम्पूजितो मया।  
वर्षायुतसहस्राणां सहस्रं शतमेव च ॥ ३३ ॥

ततो मां भगवान् प्रीत इदं वचनमब्रवीत्।  
वरं वृणीष्व भद्रं ते यस्ते मनसि वर्तते ॥ ३४ ॥

ततः प्रणम्य शिरसा इदं वचनमब्रुवम्।  
यदि प्रीतो महादेवो भक्त्या परमया प्रभुः ॥ ३५ ॥  
नित्यकालं तवेशान भक्तिर्भवतु मे स्थिरा।  
एवमस्त्विति भगवांस्तत्रोक्त्वान्तरधीयत ॥ ३६ ॥

ममाष्टगुणमैश्वर्यं दत्तं भगवता पुरा।  
यत्नेनान्येन बलिना वाराणस्यां युधिष्ठिर ॥ ३७ ॥

चतुःषष्ट्‌यङ्गमददत् कलाज्ञानं ममाद्‌भुतम् ।  
सरस्वत्यास्तटे तुष्टो मनोयज्ञेन पाण्डव ॥ ३८ ॥  
तुल्यं मम सहस्रं तु सुतानां ब्रह्मवादिनाम्।  
आयुश्चैव सपुत्रस्य संवत्सरशतायुतम् ॥ ३९ ॥

प्रसाद्येह पुरा शर्वं मनसाचिन्तयं नृप।  
महातपा महातेजा महायोगी महायशाः ॥ ४० ॥  
वेदव्यासः श्रियावासो ब्राह्मणः करुणान्वितः।  
अप्यसावीप्सितः पुत्रो मम स्याद् वै महेश्वरात् ॥ ४१ ॥

इति मत्वा हृदि मतं प्राह मां सुरसत्तमः।  
मयि सम्भावना यास्याः फलात्कृष्णो भविष्यति ॥ ४२ ॥

सावर्णस्य मनोः सर्गे सप्तर्षिश्च भविष्यति।  
वेदानां च स वै वक्ता कुरुवंशकरस्तथा ॥ ४३ ॥  
इतिहासस्य कर्ता च पुत्रस्ते जगतो हितः।  
भविष्यति महेन्द्रस्य दयितः स महामुनिः ॥ ४४ ॥  
अजरश्चामरश्चैव पराशर सुतस्तव ।  
एवमुक्त्या स भगवांस्तत्रैवान्तरधीयत ॥ ४५ ॥  
युधिष्ठिर महायोगी वीर्यवानक्षयोऽव्ययः ।

अचौरश्चौरशङ्कायां शूले भिन्नो ह्यहं तदा ॥ ४६ ॥  
तत्रस्थेन स्तुतो देवः प्राह मां वै नरेश्वर।  
मोक्षं प्राप्स्यसि शूलाच्च जीविष्यसि समार्बुदम् ॥ ४७ ॥  
रुजा शूलकृता चैव न ते विप्र भविष्यति।  
आधिभिर्व्याधिभिश्चैव वर्जितस्त्वं भविष्यसि ॥ ४८ ॥

पादाच्चतुर्थात् सम्भूत आत्मा यस्मान्मुने तव।  
त्वं भविष्यस्यनुपमो जन्म वै सफलं कुरु ॥ ४९ ॥

तीर्थाभिषेकं सकलं त्वमविघ्नेन चाप्स्यसि।  
स्वर्गं चैवाक्षयं विप्र विदधामि तवोर्जितम् ॥ ५० ॥

एवमुक्त्वा तु भगवान् वरेण्यो वृषवाहनः।  
महेश्वरो महाराज कृत्तिवासा महाद्युतिः ॥ ५१ ॥  
सगणो दैवतश्रेष्ठस्तत्रैवान्तरधीयत ।

विश्वामित्राभ्यनुज्ञातो ह्यहं पितरमागतः ॥ ५२ ॥  
अब्रवीन्मां ततो माता दुःखिता रुदती भृशम्।  
कौशिकेनाभ्यनुज्ञातं पुत्रं वेदविभूषितम् ॥ ५३ ॥  
न तात तरुणं दान्तं पिता त्वां पश्यतेऽनघ।

श्रुत्वा जनन्या वचनं निराशो गुरुदर्शने ॥ ५४ ॥  
नियतात्मा महादेवमपश्यं सोऽब्रवीच्च माम्।  
पिता माता च ते त्वं च पुत्र मृत्युविवर्जिताः॥५५॥  
भविष्यथ विश क्षिप्रं द्रष्टासि पितरं क्षये।

अनुज्ञातो भगवता गृहं गत्वा युधिष्ठिर ॥ ५६ ॥  
अपश्यं पितरं तात इष्टिं कृत्वा विनिःसृतम्।  
उपस्पृश्य गृहीत्वेध्मं कुशांश्च शरणाकुरून् ॥ ५७ ॥

तान् विसृज्य च मां प्राह पिता सास्राविलेक्षणः।  
प्रणमन्तं परिष्वज्य मूर्ध्न्युपाघ्राय पाण्डव ॥ ५८ ॥  
दिष्ट्‌या दृष्टोऽसि मे पुत्र कृतविद्य इहागतः।

एतान्यत्यद्‌भुतान्येव कर्माण्यथ महात्मनः ॥ ५९ ॥  
प्रोक्तानि मुनिभिः श्रुत्वा विस्मयामास पाण्डवः।  
ततः कृष्णोऽब्रवीद् वाक्यं पुनर्मतिमतां वरः ॥ ६० ॥  
युधिष्ठिरं धर्मनिधिं पुरुहूतमिवेश्वरः ।

उपमन्युर्मयि प्राह तपन्निव दिवाकरः ॥ ६१ ॥  
अशुभैः पापकर्माणो ये नराः कलुषीकृताः।  
ईशानं न प्रपद्यन्ते तमोराजसवृत्तयः ॥ ६२ ॥

ईश्वरं सम्प्रपद्यन्ते द्विजा भावितभावनाः।  
सर्वथा वर्तमानोऽपि यो भक्तः परमेश्वरे ॥ ६३ ॥  
सदृशोऽरण्यवासीनां मुनीनां भावितात्मनाम् ।

ब्रह्मत्वं केशवत्वं वा शक्रत्वं वा सुरैः सह ॥ ६४ ॥  
त्रैलोक्यस्याधिपत्यं वा तुष्टो रुद्रः प्रयच्छति।

मनसापि शिवं तात ये प्रपद्यन्ति मानवाः ॥ ६५ ॥  
विधूय सर्वपापानि देवैः सह वसन्ति ते।

भित्त्वा भित्त्वा च कूलानि हुत्वा सर्वमिदं जगत् ॥ ६६ ॥  
यजेद् देवं विरूपाक्षं न स पापेन लिप्यते।

सर्वलक्षणहीनोऽपि युक्तो वा सर्वपातकैः ॥ ६७ ॥  
सर्वं तुदति तत्पापं भावयञ्छिवमात्मना।

कीटपक्षिपतङ्गानां तिरश्चामपि केशव ॥ ६८ ॥  
महादेवप्रपन्नानां न भयं विद्यते क्वचित्।

एवमेव महादेवं भक्ता ये मानवा भुवि ॥ ६९ ॥  
न ते संसारवशगा इति मे निश्चिता मतिः।  
ततः कृष्णोऽब्रवीद् वाक्यं धर्मपुत्रं युधिष्ठिरम् ॥ ७० ॥

आदित्यचन्द्रावनिलानलौ च  
द्यौर्भूमिरापो वसवोऽथ विश्वे ।  
धातार्यमा शुक्रबृहस्पती च  
रुद्राः ससाध्या वरुणोऽथगोपः ॥ ७१ ॥  
ब्रह्मा शक्रो मारुतो ब्रह्म सत्यं  
वेदा यज्ञा दक्षिणा वेदवाहाः।  
सोमो यष्टा यच्च हव्यं हविश्च  
रक्षा दीक्षा संयमा ये च केचित् ॥ ७२ ॥  
स्वाहा वौषट् ब्राह्मणाः सौरभेयी  
धर्मं चाग्र्यं कालचक्रं बलं च।  
यशो दमो बुद्धिमतां स्थितिश्च  
शुभाशुभं ये मुनयश्च सप्त ॥ ७३ ॥  
अग्र्या बुद्धिर्मनसा दर्शने च  
स्पर्शश्चाग्र्यः कर्मणां या च सिद्धिः।  
गणा देवानामूष्मपाः सोमपाश्च  
लेखाः सुयामास्तुषिता ब्रह्मकायाः ॥ ७४ ॥  
आभासुरा गन्धपा धूमपाश्च  
वाचा विरुद्धाश्च मनोविरुद्धाः ।  
शुद्धाश्च निर्माणरताश्च देवाः  
स्पर्शाशना दर्शपा आज्यपाश्च ॥ ७५ ॥  
चिन्त्यद्योता ये च देवेषु मुख्या  
ये चाप्यन्ये देवताश्चाजमीढ ।  
सुपर्णगन्धर्वपिशाचदानवा  
यक्षास्तथा चारणपन्नगाश्च ॥ ७६ ॥  
स्थूलं सूक्ष्मं मृदु चाप्यसूक्ष्मं  
दुःखं सुखं दुःखमनन्तरं च।  
सांख्यं योगं तत्पराणां परं च  
शर्वाज्जातं विद्धि यत् कीर्तितं मे ॥ ७७ ॥

तत्सम्भूता भूतकृतो वरेण्याः  
सर्वे देवा भुवनस्यास्य गोपाः।  
आविश्येमां धरणीं येऽभ्यरक्षन्  
पुरातनीं तस्य देवस्य सृष्टिम् ॥ ७८ ॥

विचिन्वन्तस्तपसा तत्स्थवीयः  
किंचित् तत्त्वं प्राणहेतोर्नतोऽस्मि ।  
ददातु देवः स वरानिहेष्टा-  
नभिष्टुतो नः प्रभुरव्ययः सदा ॥ ७९ ॥

इमं स्तवं संनियतेन्द्रियश्च  
भूत्वा शुचिर्यः पुरुषः पठेत।  
अभग्नयोगो नियतो मासमेकं  
सम्प्राप्नुयादश्वमेधे फलं यत् ॥ ८० ॥

वेदान् कृत्स्नान् ब्राह्मणः प्राप्नुयात् तु  
जयेन्नृपः पार्थ महीं च कृत्स्नाम्।  
वैश्यो लाभं प्राप्नुयान्नैपुणं च  
शूद्रो गतिं प्रेत्य तथा सुखं च ॥ ८१ ॥

स्तवराजमिमं कृत्वा रुद्राय दधिरे मनः।  
सर्वदोषापहं पुण्यं पवित्रं च यशस्विनः ॥ ८२ ॥

यावन्त्यस्य शरीरेषु रोमकूपाणि भारत।  
तावन्त्यब्दसहस्राणि स्वर्गे वसति मानवः ॥ ८३ ॥