+++
title_full = "060 श्रेष्ठ अयाचक, धर्मात्मा, निर्धन एवं गुणवान्\u200cको दान देनेका विशेष फल"
title = "०६०"

+++


यौ च स्यातां चरणेनोपपन्नौ  
यौ विद्यया सदृशौ जन्मना च।  
ताभ्यां दानं कतमस्मै विशिष्ट-  
मयाचमानाय च याचते च ॥ १ ॥

श्रेयो वै याचतः पार्थ दानमाहुरयाचते।  
अर्हत्तमो वै धृतिमान् कृपणादधृतात्मनः ॥ २ ॥

क्षत्रियो रक्षणधृतिर्ब्राह्मणोऽनर्थनाधृतिः ।  
ब्राह्मणो धृतिमान्‌ विद्वान् देवान् प्रीणाति तुष्टिमान् ॥ ३ ॥

याच्यमाहुरनीशस्य अभिहारं च भारत।  
उद्वेजयन्ति याचन्ति सदा भूतानि दस्युवत् ॥ ४ ॥

म्रियते याचमानो वै न जातु म्रियते ददत्।  
ददत् संजीवयत्येनमात्मानं च युधिष्ठिर ॥ ५ ॥

आनृशंस्यं परो धर्मो याचते यत् प्रदीयते।  
अयाचतः सीदमानान् सर्वोपायैर्निमन्त्रयेत् ॥ ६ ॥

यदि वै तादृशा राष्ट्रान् वसेयुस्ते द्विजोत्तमाः।  
भस्मच्छन्नानिवाग्नींस्तान् बुध्येथास्त्वं प्रयत्नतः ॥ ७ ॥

तपसा दीप्यमानास्ते दहेयुः पृथिवीमपि।  
अपूज्यमानाः कौरव्य पूजार्हास्तु तथाविधाः ॥ ८ ॥

पूज्या हि ज्ञानविज्ञानतपोयोगसमन्विताः ।  
तेभ्य पूजां प्रयुञ्जीथा ब्राह्मणेभ्यः परंतप ॥ ९ ॥

ददद् बहुविधान् दायानुपागच्छन्नयाचताम् ।  
यदग्निहोत्रे सुहुते सायंप्रातर्भवेत् फलम् ॥ १० ॥  
विद्यावेदव्रतवति तद्दानफलमुच्यते ।

विद्यावेदव्रतस्नातानव्यपाश्रयजीविनः ॥ ११ ॥  
गूढस्वाध्यायतपसो ब्राह्मणान् संशितव्रतान् ।  
कृतैरावसथैर्हृद्यैः सप्रेष्यैः सपरिच्छदैः ॥ १२ ॥  
निमन्त्रयेथाः कौरव्य कामैश्चान्यैर्द्विजोत्तमान् ।

अपि ते प्रतिगृह्णीयुः श्रद्धोपेतं युधिष्ठिर ॥ १३ ॥  
कार्यमित्येव मन्वाना धर्मज्ञाः सूक्ष्मदर्शिनः।

अपि ते ब्राह्मणा भुक्त्वा गताः सोद्धरणान् गृहान् ॥ १४ ॥  
येषां दाराः प्रतीक्षन्ते पर्जन्यमिव कर्षकाः।

अन्नानि प्रातःसवने नियता ब्रह्मचारिणः ॥ १५ ॥  
ब्राह्मणास्तात भुञ्जानास्त्रेताग्निं प्रीणयन्त्युत ।

माध्यन्दिनं ते सवनं ददतस्तात वर्तताम् ॥ १६ ॥  
गोहिरण्यानि वासांसि तेनेन्द्रः प्रीयतां तव।

तृतीयं सवनं ते वै वैश्वदेवं युधिष्ठिर ॥ १७ ॥  
यद् देवेभ्यः पितृभ्यश्च विप्रेभ्यश्च प्रयच्छसि।

अहिंसा सर्वभूतेभ्यः संविभागश्च भागशः ॥ १८ ॥  
दमस्त्यागो धृतिः सत्यं भवत्यवभृथाय ते।

एष ते विततो यज्ञः श्रद्धापूतः सदक्षिणः ॥ १९ ॥  
विशिष्टः सर्वयज्ञानां नित्यं तात प्रवर्तताम् ॥ २० ॥