+++
title_full = "046 स्त्रियोंके वस्त्राभूषणोंसे सत्कार करनेकी आवश्यकताका प्रतिपादन"
title = "०४६ स्त्रीप्रशंसा"

+++


प्राचेतसस्य वचनं कीर्तयन्ति पुराविदः।  
यस्याः किंचिन्नाददते ज्ञातयो न स विक्रयः ॥ १ ॥  
अर्हणं तत्कुमारीणामानृशंस्यतमं च तत्।  
सर्वं च प्रतिदेयं स्यात् कन्यायै तदशेषतः ॥ २ ॥

पितृभिर्भ्रातृभिश्चापि श्वशुरैरथ देवरैः ।  
पूज्या भूषयितव्याश्च बहुकल्याणमीप्सुभिः ॥ ३ ॥

यदि वै स्त्री न रोचेत पुमांसं न प्रमोदयेत्।  
अप्रमोदात् पुनः पुंसः प्रजनो न प्रवर्धते ॥ ४ ॥  
पूज्या लालयितव्याश्च स्त्रियो नित्यं जनाधिप।

स्त्रियो यत्र च पूज्यन्ते रमन्ते तत्र देवताः ॥ ५ ॥  
अपूजिताश्च यत्रैताः सर्वास्तत्राफलाः क्रियाः।

तदा चैतत् कुलं नास्ति यदा शोचन्ति जामयः ॥ ६ ॥  
जामीशप्तानि गेहानि निकृत्तानीव कृत्यया।  
नैव भान्ति न वर्धन्ते श्रिया हीनानि पार्थिव ॥ ७ ॥

स्त्रियः पुंसां परिददे मनुर्जिगमिषुर्दिवम्।  
अबलाः स्वल्पकौपीनाः सुहृदः सत्यजिष्णवः ॥ ८ ॥  
ईर्षवो मानकामाश्च चण्डाश्च सुहृदोऽबुधाः।  
स्त्रियस्तु मानमर्हन्ति ता मानयत मानवाः ॥ ९ ॥  
स्त्रीप्रत्ययो हि वै धर्मो रतिभोगाश्च केवलाः।  
परिचर्या नमस्कारास्तदायत्ता भवन्तु वः ॥ १० ॥

उत्पादनमपत्यस्य जातस्य परिपालनम् ।  
प्रीत्यर्थं लोकयात्रायाः पश्यत स्त्रीनिबन्धनम् ॥ ११ ॥  
सम्मान्यमानाश्चैता हि सर्वकार्याण्यवाप्स्यथ ।

विदेहराजदुहिता चात्र श्लोकमगायत ॥ १२ ॥  
नास्ति यज्ञक्रिया काचिन्न श्राद्धं नोपवासकम्।  
धर्मः स्वभर्तृशुश्रूषा तया स्वर्गं जयन्त्युत ॥ १३ ॥

पिता रक्षति कौमारे भर्ता रक्षति यौवने।  
पुत्राश्च स्थाविरे भावे न स्त्री स्वातन्त्र्यमर्हति ॥ १४ ॥

श्रिय एताः स्त्रियो नाम सत्कार्या भूतिमिच्छता।  
पालिता निगृहीता च श्रीः स्त्री भवति भारत ॥ १५ ॥