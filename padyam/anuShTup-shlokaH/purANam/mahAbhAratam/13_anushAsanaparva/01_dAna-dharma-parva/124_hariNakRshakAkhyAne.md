+++
title_full = "124 नारदका पुण्डरीकको भगवान् नारायणकी आराधनाका उपदेश तथा उन्हें भगवद्धामकी प्राप्ति, सामगुणकी प्रशंसा, ब्राह्मणका राक्षसके सफेद और दुर्बल होनेका कारण बताना"
title = "१२४ हरिणकृशकाख्याने"

+++


यज्ज्ञेयं परमं कृत्यमनुष्ठेयं महात्मभिः।  
सारं मे सर्वशास्त्राणां वक्तुमर्हस्यनुग्रहात्॥

श्रूयतामिदमत्यन्तं गूढं संसारमोचनम् ।  
श्रोतव्यं च त्वया सम्यग् ज्ञातव्यं च विशाम्पते॥

पुण्डरीकः पुरा विप्रः पुण्यतीर्थे जपान्वितः।  
नारदं परिपप्रच्छ श्रेयो योगपरं मुनिम्॥  
नारदश्चाब्रवीदेनं ब्रह्मणोक्तं महात्मना ॥

शृणुष्वावहितस्तात ज्ञानयोगमनुत्तमम् ।  
अप्रभूतं प्रभूतार्थं वेदशास्त्रार्थसारकम् ॥

यः परः प्रकृतेः प्रोक्तः पुरुषः पञ्चविंशकः।  
स एव सर्वभूतात्मा नर इत्यभिधीयते॥

नराज्जातानि तत्त्वानि नाराणीति ततो विदुः।  
तान्येव चायनं तस्य तेन नारायणः स्मृतः॥

नारायणाज्जगत् सर्वं सर्गकाले प्रजायते।  
तस्मिन्नेव पुनस्तच्च प्रलये सम्प्रलीयते॥

नारायणः परं ब्रह्म तत्त्वं नारायणः परः।  
परादपि परश्चासौ तस्मान्नास्ति परात् परम्॥

वासुदेवं तथा विष्णुमात्मानं च तथा विदुः।  
संज्ञाभेदैः स एवैकः सर्वशास्त्राभिसंस्कृतः॥

आलोड्‌य सर्वशास्त्राणि विचार्य च पुनः पुनः।  
इदमेकं सुनिष्पन्नं ध्येयो नारायणः सदा॥

तस्मात्त्वं गहनान् सर्वांस्त्यक्त्वा शास्त्रार्थविस्तरान्।  
अनन्यचेता ध्यायस्व नारायणमजं विभुम्॥

मुहूर्तमपि यो ध्यायेन्नारायणमतन्द्रितः ।  
सोऽपि सद्गतिमाप्नोति किं पुनस्तत्परायणः॥

नमो नारायणायेति यो वेद ब्रह्म शाश्वतम्।  
अन्तकाले जपन्नेति तद्विष्णोः परमं पदम्॥

श्रवणान्मननाच्चैव गीतिस्तुत्यर्चनादिभिः ।  
आराध्यं सर्वदा ब्रह्म पुरुषेण हितैषिणा॥

लिप्यते न स पापेन नारायणपरायणः।  
पुनाति सकलं लोकं सहस्रांशुरिवोदितः॥

ब्रह्मचारी गृहस्थो वा वानप्रस्थोऽथ भिक्षुकः।  
केशवाराधनं हित्वा नैव यान्ति परां गतिम्॥

जन्मान्तरसहस्रेषु दुर्लभा तद्‌गता मतिः।  
तद्भक्तवत्सलं देवं समाराधय सुव्रत॥

नारदेनैवमुक्तस्तु स विप्रोऽभ्यर्चयद्धरिम् ।  
स्वप्नेऽपि पुण्डरीकाक्षं शङ्खचक्रगदाधरम् ॥  
किरीटकुण्डलधरं लसच्छ्रीवत्सकौस्तुभम् ।  
तं दृष्ट्वा देवदेवेशं प्राणमत् सम्भ्रमान्वितः॥

अथ कालेन महता तथा प्रत्यक्षतां गतः।  
संस्तुतः स्तुतिभिर्वेदैर्देवगन्धर्वकिन्नरैः ॥

अथ तेनैव भगवानात्मलोकमधोक्षजः ।  
गतः सम्पूजितः सर्वैः स योगनिलयो हरिः॥

तस्मात् त्वमपि राजेन्द्र तद्भक्तस्तत्परायणः।  
अर्चयित्वा यथायोगं भजस्व पुरुषोत्तमम्॥

अजरममरमेकं ध्येयमाद्यन्तशून्यं  
सगुणमगुणमाद्यं स्थूलमत्यन्तसूक्ष्मम् ।  
निरुपममुपमेयं योगिविज्ञानगम्यं  
त्रिभुवनगुरुमीशं सम्प्रपद्यस्व विष्णुम् ॥)

साम्नि चापि प्रदाने च ज्यायः किं भवतो मतम्।  
प्रब्रूहि भरतश्रेष्ठ यदत्र व्यतिरिच्यते ॥ १ ॥

साम्ना प्रसाद्यते कश्चिद् दानेन च तथा परः।  
पुरुषप्रकृतिं ज्ञात्वा तयोरेकतरं भजेत् ॥ २ ॥

गुणांस्तु शृणु मे राजन् सान्त्वस्य भरतर्षभ।  
दारुणान्यपि भूतानि सान्त्वेनाराधयेद् यथा ॥ ३ ॥

अत्राप्युदाहरन्तीममितिहासं पुरातनम् ।  
गृहीत्वा रक्षसा मुक्तो द्विजातिः कानने यथा ॥ ४ ॥

कश्चिद् वाग्बुद्धिसम्पन्नो ब्राह्मणो विजने वने।  
गृहीतः कृच्छ्रमापन्नो रक्षसा भक्षयिष्यता ॥ ५ ॥

स बुद्धिश्रुतिसम्पन्नस्तं दृष्ट्वातीव भीषणम्।  
सामैवास्मिन् प्रयुयुजे न मुमोह न विव्यथे ॥ ६ ॥

रक्षस्तु वाचं सम्पूज्य प्रश्नं पप्रच्छ तं द्विजम्।  
मोक्ष्यसे ब्रूहि मे प्रश्नं केनास्मि हरिणः कृशः ॥ ७ ॥

मुहूर्तमथ संचिन्त्य ब्राह्मणस्तस्य रक्षसः।  
आभिर्गाथाभिरव्यग्रः प्रश्नं प्रतिजगाद ह ॥ ८ ॥

विदेशस्थो विलोकस्थो विना नूनं सुहृज्जनैः।  
विषयानतुलान् भुङ्क्षे तेनासि हरिणः कृशः ॥ ९ ॥

नूनं मित्राणि ते रक्षः साधूपचरितान्यपि।  
स्वदोषादपरज्यन्ते तेनासि हरिणः कृशः ॥ १० ॥

धनैश्वर्याधिकाः स्तब्धास्त्वद्‌गुणैः परमावराः ।  
अवजानन्ति नूनं त्वां तेनासि हरिणः कृशः ॥ ११ ॥

गुणवान्‌ विगुणानन्यान् नूनं पश्यसि सत्कृतान्।  
प्राज्ञोऽप्राज्ञान् विनीतात्मा तेनासि हरिणः कृशः ॥ १२ ॥

अवृत्त्या क्लिश्यमानोऽपि वृत्त्युपायान् विगर्हयन्।  
माहात्म्याद् व्यथसे नूनं तेनासि हरिणः कृशः ॥ १३ ॥

सम्पीड्यात्मानमार्यत्वात् त्वया कश्चिदुपस्कृतः ।  
जितं त्वां मन्यते साधो तेनासि हरिणः कृशः ॥ १४ ॥

क्लिश्यमानान् विमार्गेषु कामक्रोधावृतात्मनः ।  
मन्ये त्वं ध्यायसि जनांस्तेनासि हरिणः कृशः ॥ १५ ॥

प्रज्ञासम्भावितो नूनमप्रज्ञैरुपसंहितः ।  
हीयमानोऽसि दुर्वृत्तैस्तेनासि हरिणः कृशः ॥ १६ ॥

नूनं मित्रमुखः शत्रुः कश्चिदार्यवदाचरन्।  
वञ्चयित्वा गतस्त्वां वै तेनासि हरिणः कृशः ॥ १७ ॥

प्रकाशार्थगतिर्नूनं रहस्यकुशलः कृती ।  
तज्ज्ञैर्न पूज्यसे नूनं तेनासि हरिणः कृशः ॥ १८ ॥

असत्स्वपि निविष्टेषु ब्रुवतो मुक्तसंशयम्।  
गुणास्ते न विराजन्ते तेनासि हरिणः कृशः ॥ १९ ॥

धनबुद्धिश्रुतैर्हीनः केवलं तेजसान्वितः ।  
महत् प्रार्थयसे नूनं तेनासि हरिणः कृशः ॥ २० ॥

तपःप्रणिहितात्मानं मन्ये त्वारण्यकाङ्क्षिणम् ।  
बान्धवा नाभिनन्दन्ति तेनासि हरिणः कृशः ॥ २१ ॥

(सुदुर्विनीतः पुत्रो वा जामाता वा प्रमार्जकः।  
दारा वा प्रतिकूलास्ते तेनासि हरिणः कृशः॥

भ्रातरोऽतीव विषमाः पिता वा क्षुत्क्षतो मृतः।  
माता ज्येष्ठो गुरुर्वापि तेनासि हरिणः कृशः॥

ब्राह्मणो वा हतो गौर्वा ब्रह्मस्वं वा हृतं पुरा।  
देवस्वं वाधिकं काले तेनासि हरिणः कृशः॥

हृतदारोऽथ वृद्धो वा लोके द्विष्टोऽथ वा नरैः।  
अविज्ञानेन वा वृद्धस्तेनासि हरिणः कृशः॥

वार्धक्यार्थं धनं दृष्ट्वा स्वां श्रीर्वापि परैर्हृता।  
वृत्तिर्वा दुर्जनापेक्षा तेनासि हरिणः कृशः॥)

इष्टभार्यस्य ते नूनं प्रातिवेश्यो महाधनः।  
युवा सुललितः कामी तेनासि हरिणः कृशः ॥ २२ ॥

नूनमर्थवतां मध्ये तव वाक्यमनुत्तमम्।  
न भाति कालेऽभिहितं तेनासि हरिणः कृशः ॥ २३ ॥

दृढपूर्वं श्रुतं मूर्खं कुपितं हृदयप्रियम्।  
अनुनेतुं न शक्नोषि तेनासि हरिणः कृशः ॥ २४ ॥

नूनमासंजयित्वा त्वां कृत्ये कस्मिंश्चिदीप्सिते।  
कश्चिदर्थयते नित्यं तेनासि हरिणः कृशः ॥ २५ ॥

नूनं त्वां सुगुणैर्युक्तं पूजयानं सुहृद्ध्रुवम्।  
ममार्थ इति जानीते तेनासि हरिणः कृशः ॥ २६ ॥

अन्तर्गतमभिप्रायं नूनं नेच्छसि लज्जया।  
विवेक्तुं प्राप्तिशैथिल्यात्‌ तेनासि हरिणः कृशः ॥ २७ ॥

नानाबुद्धिरुचो लोके मनुष्यान् नूनमिच्छसि।  
ग्रहीतुं स्वगुणैः सर्वांस्तेनासि हरिणः कृशः ॥ २८ ॥

अविद्वान् भीरुरल्पार्थे विद्याविक्रमदानजम् ।  
यशः प्रार्थयसे नूनं तेनासि हरिणः कृशः ॥ २९ ॥

चिराभिलषितं किंचित्फलमप्राप्तमेव ते ।  
कृतमन्यैरपहृतं तेनासि हरिणः कृशः ॥ ३० ॥

नूनमात्मकृतं दोषमपश्यन् किंचिदात्मनः ।  
अकारणेऽभिशप्तोऽसि तेनासि हरिणः कृशः ॥ ३१ ॥

साधून् गृहस्थान् दृष्ट्वा च तथा साधून् वनेचरान्।  
मुक्तांश्चावसथे सक्तांस्तेनासि हरिणः कृशः ॥ ३२ ॥

सुहृदां दुःखमार्तानां न प्रमोक्ष्यसि चार्तिजम्।  
अलमर्थगुणैर्हीनं तेनासि हरिणः कृशः ॥ ३३ ॥

धर्म्यमर्थ्यं च काम्यं च काले चाभिहितं वचः।  
न प्रतीयन्ति ते नूनं तेनासि हरिणः कृशः ॥ ३४ ॥

दत्तानकुशलैरर्थान् मनीषी संजिजीविषुः ।  
प्राप्य वर्तयसे नूनं तेनासि हरिणः कृशः ॥ ३५ ॥

पापात् प्रवर्धतो दृष्ट्वा कल्याणानावसीदतः।  
ध्रुवं गर्हयसे नित्यं तेनासि हरिणः कृशः ॥ ३६ ॥

परस्परविरुद्धानां प्रियं नूनं चिकीर्षसि।  
सुहृदामुपरोधेन तेनासि हरिणः कृशः ॥ ३७ ॥

श्रोत्रियांश्च विकर्मस्थान् प्राज्ञांश्चाप्यजितेन्द्रियान् ।  
मन्येऽनुध्यायसि जनांस्तेनासि हरिणः कृशः ॥ ३८ ॥

एवं सम्पूजितं रक्षो विप्रं तं प्रत्यपूजयत्।  
सखायमकरोच्चैनं संयोज्यार्थैर्मुमोच ह ॥ ३९ ॥