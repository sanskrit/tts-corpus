+++
title_full = "159 श्रीकृष्णका प्रद्युम्नको ब्राह्मणोंकी महिमा बताते हुए दुर्वासाके चरित्रका वर्णन करना और यह सारा प्रसंग युधिष्ठिरको सुनाना"
title = "१५९ दुर्वासोभिक्षा"

+++


ब्रूहि ब्राह्मणपूजायां व्युष्टिं त्वं मधुसूदन।  
वेत्ता त्वमस्य चार्थस्य वेद त्वां हि पितामहः ॥ १ ॥

शृणुष्वावहितो राजन् द्विजानां भरतर्षभ।  
यथा तत्त्वेन वदतो गुणान् वै कुरुसत्तम ॥ २ ॥

द्वारवत्यां समासीनं पुरा मां कुरुनन्दन।  
प्रद्युम्नः परिपप्रच्छ ब्राह्मणैः परिकोपितः ॥ ३ ॥

किं फलं ब्राह्मणेष्वस्ति पूजायां मधुसूदन।  
ईश्वरत्वं कुतस्तेषामिहैव च परत्र च ॥ ४ ॥

सदा द्विजातीन् सम्पूज्य किं फलं तत्र मानद।  
एतद् ब्रूहि स्फुटं सर्वं सुमहान् संशयोऽत्र मे ॥ ५ ॥

इत्युक्ते वचने तस्मिन् प्रद्युम्नेन तथा त्वहम्।  
प्रत्यब्रुवं महाराज यत् तच्छृणु समाहितः ॥ ६ ॥  
व्युष्टिं ब्राह्मणपूजायां रौक्मिणेय निबोध मे।  
एते हि सोमराजान ईश्वराः सुखदुःखयोः ॥ ७ ॥  
अस्मिल्ँलोके रौक्मिणेय तथामुष्मिंश्च पुत्रक।

ब्राह्मणप्रमुखं सौम्यं न मेऽत्रास्ति विचारणा ॥ ८ ॥  
ब्राह्मणप्रतिपूजायामायुः कीर्तिर्यशो बलम् ।  
लोका लोकेश्वराश्चैव सर्वे ब्राह्मणपूजकाः ॥ ९ ॥

त्रिवर्गे चापवर्गे च यशःश्रीरोगशान्तिषु।  
देवतापितृपूजासु संतोष्याश्चैव नो द्विजाः ॥ १० ॥

तत्कथं वै नाद्रियेयमीश्वरोऽस्मीति पुत्रक।  
मा ते मन्युर्महाबाहो भवत्वत्र द्विजान् प्रति ॥ ११ ॥

ब्राह्मणा हि महद्‌भूतमस्मिल्ँलोके परत्र च।  
भस्म कुर्युर्जगदिदं क्रुद्धाः प्रत्यक्षदर्शिनः ॥ १२ ॥

अन्यानपि सृजेयुश्च लोकाल्ँलोकेश्वरांस्तथा ।  
कथं तेषु न वर्तेरन् सम्यग् ज्ञानात् सुतेजसः ॥ १३ ॥

अवसन्मद्‌गृहे तात ब्राह्मणो हरिपिङ्गलः।  
चीरवासा बिल्वदण्डी दीर्घश्मश्रुः कृशो महान् ॥ १४ ॥

दीर्घेभ्यश्च मनुष्येभ्यः प्रमाणादधिको भुवि।  
स स्वैरं चरते लोकान् ये दिव्या ये च मानुषाः॥१५॥

इमां गाथां गायमानश्चत्वरेषु सभासु च।  
दुर्वाससं वासयेत् को ब्राह्मणं सत्कृतं गृहे ॥ १६ ॥

रोषणः सर्वभूतानां सूक्ष्मेऽप्यपकृते कृते।  
परिभाषां च मे श्रुत्वा को नु दद्यात् प्रतिश्रयम्॥१७॥  
यो मां कश्चिद् वासयीत न स मां कोपयेदिति।

यस्मान्नाद्रियते कश्चित् ततोऽहं समवासयम् ॥ १८ ॥  
स सम्भुङ्‌क्ते सहस्राणां बहूनामन्नमेकदा।  
एकदा सोऽल्पकं भुङ्‌क्ते न चैवैति पुनर्गृहान् ॥ १९ ॥

अकस्माच्च प्रहसति तथाकस्मात् प्ररोदिति।  
न चास्य वयसा तुल्यः पृथिव्यामभवत् तदा ॥ २० ॥

अथ स्वावसथं गत्वा स शय्यास्तरणानि च।  
कन्याश्चालंकृता दग्ध्वा ततो व्यपगतः पुनः ॥ २१ ॥

अथ मामब्रवीद् भूयः स मुनिः संशितव्रतः।  
कृष्ण पायसमिच्छामि भोक्तुमित्येव सत्वरः ॥ २२ ॥

तदैव तु मया तस्य चित्तज्ञेन गृहे जनः।  
सर्वाण्यन्नानि पानानि भक्ष्याश्चोच्चावचास्तथा ॥ २३ ॥  
भवन्तु सत्कृतानीह पूर्वमेव प्रचोदितः।  
ततोऽहं ज्वलमानं वै पायसं प्रत्यवेदयम् ॥ २४ ॥

तं भूक्त्वैव स तु क्षिप्रं ततो वचनमब्रवीत्।  
क्षिप्रमङ्‌गानि लिम्पस्व पायसेनेति स स्म ह ॥ २५ ॥

अविमृश्यैव च ततः कृतवानस्मि तत् तथा।  
तेनोच्छिष्टेन गात्राणि शिरश्चैवाभ्यमृक्षयम् ॥ २६ ॥

स ददर्श तदाभ्याशे मातरं ते शुभाननाम्।  
तामपि स्मयमानां स पायसेनाभ्यलेपयम् ॥ २७ ॥

मुनिः पायसदिग्धाङ्गीं रथे तूर्णमयोजयत्।  
तमारुह्य रथं चैव निर्ययौ स गृहान्मम ॥ २८ ॥

अग्निवर्णो ज्वलन् धीमान्‌ स द्विजो रथधुर्यवत्।  
प्रतोदेनातुदद् बालां रुक्मिणीं मम पश्यतः ॥ २९ ॥

न च मे स्तोकमप्यासीद् दुःखमीर्ष्याकृतं तदा।  
तथा स राजमार्गेण महता निर्ययौ बहिः ॥ ३० ॥

तद् दृष्ट्वा महदाश्चर्यं दाशार्हा जातमन्यवः।  
तत्राजल्पन् मिथः केचित् समाभाष्य परस्परम् ॥ ३१ ॥  
ब्राह्मणा एव जायेरन् नान्यो वर्णः कथंचन।  
को ह्येनं रथमास्थाय जीवेदन्यः पुमानिह ॥ ३२ ॥

आशीविषविषं तीक्ष्णं ततस्तीक्ष्णतरो द्विजः।  
ब्रह्माशीविषदग्धस्य नास्ति कश्चिच्चिकित्सकः ॥ ३३ ॥

तस्मिन् व्रजति दुर्धर्षे प्रास्खलद् रुक्मिणी पथि।  
तन्नामर्षयत श्रीमांस्ततस्तूर्णमचोदयत् ॥ ३४ ॥

ततः परमसंक्रुद्धो रथात् प्रस्कन्द्य स द्विजः।  
पदातिरुत्पथेनैव प्राद्रवद् दक्षिणामुखः ॥ ३५ ॥

तमुत्पथेन धावन्तमन्वधावं द्विजोत्तमम् ।  
तथैव पायसादिग्धः प्रसीद भगवन्निति ॥ ३६ ॥

ततो विलोक्य तेजस्वी ब्राह्मणो मामुवाच ह।  
जितः क्रोधस्त्वया कृष्ण प्रकृत्यैव महाभुज ॥ ३७ ॥  
न तेऽपराधमिह वै दृष्टवानस्मि सुव्रत।  
प्रीतोऽस्मि तव गोविन्द वृणु कामान्‌ यथेप्सितान् ॥ ३८ ॥

प्रसन्नस्य च मे तात पश्य व्युष्टिं यथाविधि।  
यावदेव मनुष्याणामन्ने भावो भविष्यति ॥ ३९ ॥  
यथैवान्ने तथा तेषां त्वयि भावो भविष्यति।

यावच्च पुण्या लोकेषु त्वयि कीर्तिर्भविष्यति ॥ ४० ॥  
त्रिषु लोकेषु तावच्च वैशिष्ट्यं प्रतिपत्स्यसे।  
सुप्रियः सर्वलोकस्य भविष्यसि जनार्दन ॥ ४१ ॥

यत्ते भिन्नं च दग्धं च यच्च किंचिद् विनाशितम्।  
सर्वं तथैव द्रष्टासि विशिष्टं वा जनार्दन ॥ ४२ ॥

यावदेतत् प्रलिप्तं ते गात्रेषु मधुसूदन।  
अतो मृत्युभयं नास्ति यावदिच्छसि चाच्युत ॥ ४३ ॥

न तु पादतले लिप्ते कस्मात्ते पुत्रकाद्य वै।  
नैतन्मे प्रियमित्येवं स मां प्रीतोऽब्रवीत् तदा ॥ ४४ ॥  
इत्युक्तोऽहं शरीरं स्वं ददर्श श्रीसमायुतम्।

रुक्मिणीं चाब्रवीत् प्रीतः सर्वस्त्रीणां वरं यशः ॥ ४५ ॥  
कीर्तिं चानुत्तमां लोके समवाप्स्यसि शोभने।  
न त्वां जरा वा रोगो वा वैवर्ण्यं चापि भाविनि॥४६॥  
स्प्रक्ष्यन्ति पुण्यगन्धा च कृष्णमाराधयिष्यसि।

षोडशानां सहस्राणां वधूनां केशवस्य ह ॥ ४७ ॥  
वरिष्ठा च सलोक्या च केशवस्य भविष्यसि।

तव मातरमित्युक्त्वा ततो मां पुनरब्रवीत् ॥ ४८ ॥  
प्रस्थितः सुमहातेजा दुर्वासाग्निरिव ज्वलन्।  
एषैव ते बुद्धिरस्तु ब्राह्मणान्प्रति केशव ॥ ४९ ॥

इत्युक्त्वा स तदा पुत्र तत्रैवान्तरधीयत।  
तस्मिन्नन्तर्हिते चाहमुपांशुव्रतमाचरम् ॥ ५० ॥  
यत्किंचिद् ब्राह्मणो ब्रूयात्‌ सर्वं कुर्यामिति प्रभो।

एतद् व्रतमहं कृत्वा मात्रा ते सह पुत्रक ॥ ५१ ॥  
ततः परमहृष्टात्मा प्राविशं गृहमेव च।

प्रविष्टमात्रश्च गृहे सर्वं पश्यामि तन्नवम् ॥ ५२ ॥  
यद् भिन्नं यच्च वै दग्धं तेन विप्रेण पुत्रक।

ततोऽहं विस्मयं प्राप्तः सर्वं दृष्ट्वा नवं दृढम् ॥ ५३ ॥  
अपूजयं च मनसा रौक्मिणेय सदा द्विजान्।

इत्यहं रौक्मिणेयस्य पृच्छतो भरतर्षभ ॥ ५४ ॥  
माहात्म्यं द्विजमुख्यस्य सर्वमाख्यातवांस्तदा ।

तथा त्वमपि कौन्तेय ब्राह्मणान् सततं प्रभो ॥ ५५ ॥  
पूजयस्व महाभागान् वाग्भिर्दानैश्च नित्यदा।

एवं व्युष्टिमहं प्राप्तो ब्राह्मणस्य प्रसादजाम्।  
यच्च मामाह भीष्मोऽयं तत्सत्यं भरतर्षभ ॥ ५६ ॥