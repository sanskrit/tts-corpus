+++
title_full = "085 ब्रह्माजीका देवताओंको आश्वासन, अग्निकी खोज, अग्निके द्वारा स्थापित किये हुए शिवके तेजसे संतप्त हो गंगाका उसे मेरुपर्वतपर छोड़ना, कार्तिकेय और सुवर्णकी उत्पत्ति, वरुणरूपधारी महादेवजीके यज्ञमें अग्निसे ही प्रजापतियों और सुवर्णका प्रादुर्भाव, कार्तिकेयद्वारा तारकासुरका वध"
title = "०८५ सुवर्णोत्पत्तिः"

+++


असुरस्तारको नाम त्वया दत्तवरः प्रभो।  
सुरानृषींश्च क्लिश्नाति वधस्तस्य विधीयताम् ॥ १ ॥

तस्माद् भयं समुत्पन्नमस्माकं वै पितामह।  
परित्रायस्व नो देव न ह्यन्या गतिरस्ति नः ॥ २ ॥

समोऽहं सर्वभूतानामधर्मं नेह रोचये।  
हन्यतां तारकः क्षिप्रं सुरर्षिगणबाधिता ॥ ३ ॥

वेदा धर्माश्च नोच्छेदं गच्छेयुः सुरसत्तमाः।  
विहितं पूर्वमेवात्र मया वै व्येतु वो ज्वरः ॥ ४ ॥

वरदानाद् भगवतो दैतेयो बलगर्वितः।  
देवैर्न शक्यते हन्तुं स कथं प्रशमं व्रजेत् ॥ ५ ॥

स हि नैव स्म देवानां नासुराणां न रक्षसाम्।  
वध्यः स्यामिति जग्राह वरं त्वत्तः पितामह ॥ ६ ॥

देवाश्च शप्ता रुद्राण्या प्रजोच्छेदे पुराकृते।  
न भविष्यति वोऽपत्यमिति सर्वे जगत्पते ॥ ७ ॥

हुताशनो न तत्रासीच्छापकाले सुरोत्तमाः।  
स उत्पादयितापत्यं वधाय त्रिदशद्विषाम् ॥ ८ ॥

तद् वै सर्वानतिक्रम्य देवदानवराक्षसान्।  
मानुषानथ गन्धर्वान् नागानथ च पक्षिणः ॥ ९ ॥  
अस्त्रेणामोघपातेन शक्या तं घातयिष्यति।  
यतो वो भयमुत्पन्नं ये चान्ये सुरशत्रवः ॥ १० ॥

सनातनो हि संकल्पः काम इत्यभिधीयते।  
रुद्रस्य तेजः प्रस्कन्नमग्नौ निपतितं च यत् ॥ ११ ॥  
तत्तेजोऽग्निर्महद्‌भूतं द्वितीयमिति पावकम् ।  
वधार्थं देवशत्रूणां गंगायां जनयिष्यति ॥ १२ ॥

स तु नावाप तं शापं नष्टः स हुतभुक् तदा।  
तस्माद् वो भयहृद्‌ देवाः समुत्पत्स्यति पावकिः ॥ १३ ॥

अन्विष्यतां वै ज्वलनस्तथा चाद्य नियुज्यताम्।  
तारकस्य वधोपायः कथितो वै मयानघाः ॥ १४ ॥

न हि तेजस्विनां शापास्तेजःसु प्रभवन्ति वै।  
बलान्यतिबलं प्राप्य दुर्बलानि भवन्ति वै ॥ १५ ॥

हन्यादवध्यान् वरदानपि चैव तपस्विनः।  
संकल्पाभिरुचिः कामः सनातनतमोऽभवत् ॥ १६ ॥

जगत्पतिरनिर्देश्यः सर्वगः सर्वभावनः ।  
हृच्छयः सर्वभूतानां ज्येष्ठो रुद्रादपि प्रभुः ॥ १७ ॥

अन्विष्यतां स तु क्षिप्रं तेजोराशिर्हुताशनः।  
स वो मनोगतं कामं देवः सम्पादयिष्यति ॥ १८ ॥

एतद् वाक्यमुपश्रुत्य ततो देवा महात्मनः।  
जग्मुः संसिद्धसंकल्पाः पर्येषन्तो विभावसुम् ॥ १९ ॥

ततस्त्रैलोक्यमृषयो व्यचिन्वन्त सुरैः सह।  
कांक्षन्तो दर्शनं बह्नेः सर्वे तद्गतमानसाः ॥ २० ॥

परेण तपसा युक्ताः श्रीमन्तो लोकविश्रुताः।  
लोकानन्वचरन् सिद्धाः सर्व एव भृगूत्तम ॥ २१ ॥

नष्टमात्मनि संलीनं नाधिजग्मुर्हुताशनम् ।  
ततः संजातसंत्रासानग्निदर्शनलालसान् ॥ २२ ॥  
जलेचरः क्लान्तमनास्तेजसाग्नेः प्रदीपितः ।  
उवाच देवान् मण्डूको रसातलतलोत्थितः ॥ २३ ॥

रसातलतले देवा वसत्यग्निरिति प्रभो।  
संतापादिह सम्प्राप्तः पावकप्रभवादहम् ॥ २४ ॥

स संसुप्तो जले देवा भगवान् हव्यवाहनः।  
अपः संसृज्य तेजोभिस्तेन संतापिता वयम् ॥ २५ ॥

तस्य दर्शनमिष्टं वो यदि देवा विभावसोः।  
तत्रैवमधिगच्छध्वं कार्यं वो यदि वह्निना ॥ २६ ॥

गम्यतां साधयिष्यामो वयं ह्यग्निभयात् सुराः।  
एतावदुक्त्वा मण्डूकस्त्वरितो जलमाविशत् ॥ २७ ॥

हुताशनस्तु बुबुधे मण्डूकस्य च पैशुनम्।  
शशाप स तमासाद्य न रसान् वेत्स्यसीति वै ॥ २८ ॥

तं वै संयुज्य शापेन मण्डूकं त्वरितो ययौ।  
अन्यत्र वासाय विभुर्न चात्मानमदर्शयत् ॥ २९ ॥

देवास्त्वनुग्रहं चक्रुर्मण्डूकानां भृगूत्तम ।  
यत्तच्छृणु महाबाहो गदतो मम सर्वशः ॥ ३० ॥

अग्निशापादजिह्वापि रसज्ञानबहिष्कृताः ।  
सरस्वतीं बहुविधां यूयमुच्चारयिष्यथ ॥ ३१ ॥

बिलवासं गतांश्चैव निराहारानचेतसः ।  
गतासूनपि संशुष्कान् भूमिः संधारयिष्यति ॥ ३२ ॥  
तमोघनायामपि वै निशायां विचरिष्यथ।

इत्युक्त्वा तांस्ततो देवाः पुनरेव महीमिमाम् ॥ ३३ ॥  
परीयुर्ज्वलनस्यार्थे न चाविन्दन् हुताशनम्।

अथ तान् द्विरदः कश्चित् सुरेन्द्रद्विरदोपमः ॥ ३४ ॥  
अश्वत्थस्थोऽग्निरित्येवमाह देवान् भृगूद्वह ।

शशाप ज्वलनः सर्वान् द्विरदान् क्रोधमूर्च्छितः ॥ ३५ ॥  
प्रतीपा भवतां जिह्वा भवित्रीति भृगूद्वह।

इत्युक्त्वा निःसृतोऽश्वत्थादग्निर्वारणसूचितः ।  
प्रविवेश शमीगर्भमथ वह्निः सुषुप्सया ॥ ३६ ॥

अनुग्रहं तु नागानां यं चक्रुः शृणु तं प्रभो।  
देवा भृगुकुलश्रेष्ठ प्रीत्या सत्यपराक्रमाः ॥ ३७ ॥

प्रतीपया जिह्वयापि सर्वाहारं करिष्यथ।  
वाचं चोच्चारयिष्यध्वमुच्चैरव्यञ्जिताक्षराम् ॥ ३८ ॥

इत्युक्त्वा पुनरेवाग्निमनुसस्रुर्दिवौकसः ।  
अश्वत्थान्निःसृतश्चाग्निः शमीगर्भमुपाविशत् ॥ ३९ ॥

शुकेन ख्यापितो विप्र तं देवाः समुपाद्रवन्।  
शशाप शुकमग्निस्तु वाग्विहीनो भविष्यसि ॥ ४० ॥

जिह्वामावर्तयामास तस्यापि हुतभुक् तथा।  
दृष्ट्वा तु ज्वलनं देवाः शुकमूचुर्दयान्विताः ॥ ४१ ॥  
भविता न त्वमत्यन्तं शुकत्वे नष्टवागिति।  
आवृत्तजिह्वस्य सतो वाक्यं कान्तं भविष्यति ॥ ४२ ॥

बालस्येव प्रवृद्धस्य कलमव्यक्तमद्‌भुतम् ।

इत्युक्त्वा तं शमीगर्भे वह्निमालक्ष्य देवताः ॥ ४३ ॥  
तदेवायतनं चक्रुः पुण्यं सर्वक्रियास्वपि।  
ततः प्रभृति चाप्यग्निः शमीगर्भेषु दृश्यते ॥ ४४ ॥

उत्पादने तथोपायमभिजग्मुश्च मानवाः ।  
आपो रसातले यास्तु संस्पृष्टाश्चित्रभानुना ॥ ४५ ॥  
ताः पर्वतप्रस्रवणैरूष्मां मुञ्चन्ति भार्गव।  
पावकेनाधिशयता संतप्तास्तस्य तेजसा ॥ ४६ ॥

अथाग्निर्देवता दृष्ट्वा बभूव व्यथितस्तदा।  
किमागमनमित्येवं तानपृच्छत पावकः ॥ ४७ ॥

तमूचुर्विबुधाः सर्वे ते चैव परमर्षयः।  
त्वां नियोक्ष्यामहे कार्ये तद् भवान् कर्तुमर्हति ॥ ४८ ॥  
कृते च तस्मिन् भविता तवापि सुमहान् गुणः ॥ ४९ ॥

ब्रूत यद् भवतां कार्यं कर्तास्मि तदहं सुराः।  
भवतां तु नियोज्योऽस्मि मा वोऽत्रास्तु विचारणा ॥ ५० ॥

असुरस्तारको नाम ब्रह्मणो वरदर्पितः।  
अस्मान् प्रबाधते वीर्याद् वधस्तस्य विधीयताम् ॥ ५१ ॥

इमान् देवगणांस्तात प्रजापतिगणांस्तथा ।  
ऋषींश्चापि महाभाग परित्रायस्व पावक ॥ ५२ ॥

अपत्यं तेजसा युक्तं प्रवीरं जनय प्रभो।  
यद् भयं नोऽसुरात् तस्मान्नाशयेद्धव्यवाहन ॥ ५३ ॥

शप्तानां नो महादेव्या नान्यदस्ति परायणम्।  
अन्यत्र भवतो वीर्यं तस्मात् त्रायस्व नः प्रभो ॥ ५४ ॥

इत्युक्तः स तथेत्युक्त्वा भगवान् हव्यवाहनः।  
जगामाथ दुराधर्षो गङ्गां भागीरथीं प्रति ॥ ५५ ॥

तया चाप्यभवन्मिश्रो गर्भं चास्यादधे तदा।  
ववृधे स तदा गर्भः कक्षे कृष्णगतिर्यथा ॥ ५६ ॥

तेजसा तस्य देवस्य गंगा विह्वलचेतना।  
संतापमगमत् तीव्रं सोढुं सा न शशाक ह ॥ ५७ ॥

आहिते ज्वलनेनाथ गर्भे तेजाः समन्विते।  
गंगायामसुरः कश्चिद् भैरवं नादमानदत् ॥ ५८ ॥

अबुद्धिपतितेनाथ नादेन विपुलेन सा।  
वित्रस्तोद्भ्रान्तनयना गंगा विस्रुतलोचना ॥ ५९ ॥

विसंज्ञा नाशकद् गर्भं वोढुमात्मानमेव च।  
सा तु तेजःपरीतांगी कम्पयन्तीव जाह्नवी ॥ ६० ॥  
उवाच ज्वलनं विप्र तदा गर्भबलोद्धता।  
ते न शक्तास्मि भगवंस्तेजसोऽस्य विधारणे ॥ ६१ ॥

विमूढास्मि कृतानेन न मे स्वास्थ्यं यथा पुरा।  
विह्वला चास्मि भगवंश्चेतो नष्टं च मेऽनघ ॥ ६२ ॥

धारणे नास्य शक्ताहं गर्भस्य तपतां वर।  
उत्स्रक्ष्येऽहमिमं दुःखान्न तु कामात् कथंचन ॥ ६३ ॥

न तेजसोऽस्ति संस्पर्शो मम देव विभावसो।  
आपदर्थे हि सम्बन्धः सुसूक्ष्मोऽपि महाद्युते ॥ ६४ ॥

यदत्र गुणसम्पन्नमितरद् वा हुताशन।  
त्वय्येव तदहं मन्ये धर्माधर्मौ च केवलौ ॥ ६५ ॥

तामुवाच ततो वह्निर्धार्यतां धार्यतामिति।  
गर्भो मत्तेजसा युक्तो महागुणफलोदयः ॥ ६६ ॥

शक्ता ह्यसि महीं कृत्स्नां वोढुं धारयितुं तथा।  
न हि ते किंचिदप्राप्यमन्यतो धारणादृते ॥ ६७ ॥

सा वह्निना वार्यमाणा देवैरपि सरिद्वरा।  
समुत्ससर्ज तं गर्भं मेरौ गिरिवरे तदा ॥ ६८ ॥

समर्था धारणे चापि रुद्रतेजःप्रधर्षिता।  
नाशकत् तं तदा गर्भं संधारयितुमोजसा ॥ ६९ ॥

सा समुत्सृज्य तं दुःखाद् दीप्तवैश्वानरप्रभम्।  
दर्शयामास चाग्निस्तं तदा गंगां भृगूद्वह ॥ ७० ॥  
पप्रच्छ सरितां श्रेष्ठां कच्चिद् गर्भः सुखोदयः।  
कीदृग्वर्णोऽपि वा देवि कीदृग्रूपश्च दृश्यते।  
तेजसा केन वा युक्तः सर्वमेतद् ब्रवीहि मे ॥ ७१ ॥

जातरूपः स गर्भो वै तेजसा त्वमिवानघ।  
सुवर्णो विमलो दीप्तः पर्वतं चावभासयत् ॥ ७२ ॥

पद्मोत्पलविमिश्राणां ह्रदानामिव शीतलः ।  
गन्धोऽस्य स कदम्बानां तुल्यो वै तपतां वर ॥ ७३ ॥

तेजसा तस्य गर्भस्य भास्करस्येव रश्मिभिः।  
यद् द्रव्यं परसंसृष्टं पृथिव्यां पर्वतेषु च ॥ ७४ ॥  
तत् सर्वं काञ्चनीभूतं समन्तात् प्रत्यदृश्यत।

पर्यधावत शैलांश्च नदीः प्रस्रवणानि च ॥ ७५ ॥  
व्यादीपयंस्तेजसा च त्रैलोक्यं सचराचरम्।

एवंरूपः स भगवान् पुत्रस्ते हव्यवाहन।  
सूर्यवैश्वानरसमः कान्त्या सोम इवापरः ॥ ७६ ॥

एवमुक्त्वा तु सा देवी तत्रैवान्तरधीयत।  
पावकश्चापि तेजस्वी कृत्वा कार्यं दिवौकसाम् ॥ ७७ ॥  
जगामेष्टं ततो देशं तदा भार्गवनन्दन।

एतैः कर्मगुणैर्लोके नामाग्नेः परिगीयते ॥ ७८ ॥  
हिरण्यरेता इति वै ऋषिभिर्विबुधैस्तथा।  
पृथिवी च तदा देवी ख्याता वसुमतीति वै ॥ ७९ ॥

स तु गर्भो महातेजा गांगेयः पावकोद्भवः।  
दिव्यं शरवणं प्राप्य ववृधेऽद्‌भुतदर्शनः ॥ ८० ॥

ददृशुः कृत्तिकास्तं तु बालार्कसदृशद्युतिम्।  
पुत्रं वै ताश्च तं बालं पुपुषुः स्तन्यविस्रवैः ॥ ८१ ॥

ततः स कार्तिकेयत्वमवाप परमद्युतिः।  
स्कन्नत्वात् स्कन्दतां चापि गुहावासाद् गुहोऽभवत् ॥ ८२ ॥

एवं सुवर्णमुत्पन्नमपत्यं जातवेदसः ।  
तत्र जाम्बूनदं श्रेष्ठं देवानामपि भूषणम् ॥ ८३ ॥

ततः प्रभृति चाप्येतज्जातरूपमुदाहृतम् ।  
रत्नानामुत्तमं रत्नं भूषणानां तथैव च ॥ ८४ ॥

पवित्रं च पवित्राणां मङ्‌गलानां च मंगलम्।  
यत् सुवर्णं स भगवानग्निरीशः प्रजापतिः ॥ ८५ ॥

पवित्राणां पवित्रं हि कनकं द्विजसत्तमाः।  
अग्नीषोमात्मकं चैव जातरूपमुदाहृतम् ॥ ८६ ॥

अपि चेदं पुरा राम श्रुतं मे ब्रह्मदर्शनम्।  
पितामहस्य यद् वृत्तं ब्रह्मणः परमात्मनः ॥ ८७ ॥

देवस्य महतस्तात वारुणीं बिभ्रतस्तनुम्।  
ऐश्वर्ये वारुणे राम रुद्रस्येशस्य वै प्रभो ॥ ८८ ॥  
आजग्मुर्मुनयः सर्वे देवाश्चाग्निपुरोगमाः ।  
यज्ञांगानि च सर्वाणि वषट्‌कारश्च मूर्तिमान् ॥ ८९ ॥  
मूर्तिमन्ति च सामानि यजूंषि च सहस्रशः।  
ऋग्वेदश्चागमत् तत्र पदक्रमविभूषितः ॥ ९० ॥

लक्षणानि स्वराः स्तोभा निरुक्तं सुरपङ्‌क्तयः।  
ओङ्कारश्चावसन्नेत्रे निग्रहप्रग्रहौ तथा ॥ ९१ ॥

वेदाश्च सोपनिषदो विद्या सावित्र्यथापि च।  
भूतं भव्यं भविष्यं च दधार भगवान् शिवः ॥ ९२ ॥

संजुहावात्मनाऽऽत्मानं स्वयमेव तदा प्रभो।  
यज्ञं च शोभयामास बहुरूपं पिनाकधृत् ॥ ९३ ॥

द्यौर्नभः पृथिवी खं च तथा चैवैष भूपतिः।  
सर्वविद्येश्वरः श्रीमानेष चापि विभावसुः ॥ ९४ ॥

एष ब्रह्मा शिवो रुद्रो वरुणोऽग्निः प्रजापतिः।  
कीर्त्यते भगवान् देवः सर्वभूतपतिः शिवः ॥ ९५ ॥

तस्य यज्ञः पशुपतेस्तपः क्रतव एव च।  
दीक्षा दीप्तव्रता देवी दिशश्च सदिगीश्वराः ॥ ९६ ॥  
देवपत्न्यश्च कन्याश्च देवानां चैव मातरः।  
आजग्मुः सहितास्तत्र तदा भृगुकुलोद्वह ॥ ९७ ॥

यज्ञं पशुपतेः प्रीता वरुणस्य महात्मनः।  
स्वयम्भुवस्तु ता दृष्ट्वा रेतः समपतद् भुवि ॥ ९८ ॥

तस्य शुक्रस्य विस्पन्दान्‌ पांसून् संगृह्य भूमितः।  
त्रास्यत् पूषा कराभ्यां वै तस्मिन्नेव हुताशने ॥ ९९ ॥

ततस्तस्मिन् सम्प्रवृत्ते सत्रे ज्वलितपावके।  
ब्रह्मणो जुह्वतस्तत्र प्रादुर्भावो बभूव ह ॥ १०० ॥

स्कन्नमात्रं च तच्छुक्रं स्रुवेण परिगृह्य सः।  
आज्यवन्मन्त्रतश्चापि सोऽजुहोद् भृगुनन्दन ॥ १०१ ॥

ततः स जनयामास भूतग्रामं च वीर्यवान्।  
तस्य तत् तेजसस्तस्माज्जज्ञे लोकेषु तैजसम् ॥ १०२ ॥

तमसस्तामसा भावा व्यापि सत्त्वं तथोभयम्।  
स गुणस्तेजसो नित्यस्तस्य चाकाशमेव च ॥ १०३ ॥

सर्वभूतेषु च तथा सत्त्वं तेजस्तथोत्तमम्।  
शुक्रे हुतेऽग्नौ तस्मिंस्तु प्रादुरासंस्त्रयः प्रभो ॥ १०४ ॥  
पुरुषा वपुषा युक्ताः स्वैः स्वैः प्रसवजैर्गुणैः।

भृगित्येव भृगुः पूर्वमंगारेभ्योऽङ्गिराभवत् ॥ १०५ ॥  
अंगारसंश्रयाच्चैव कविरित्यपरोऽभवत् ।  
सह ज्वालाभिरुत्पन्नो भृगुस्तस्माद् भृगुः स्मृतः ॥ १०६ ॥

मरीचिभ्यो मरीचिस्तु मारीचः कश्यपो ह्यभूत्।  
अंगारेभ्योऽङ्गितस्तात वालखिल्याः कुशोच्चयात् ॥ १०७ ॥

अत्रैवात्रेति च विभो जातमत्रिं वदन्त्यपि।  
तथा भस्मव्यपोहेभ्यो ब्रह्मर्षिगणसम्मताः ॥ १०८ ॥  
वैखानसाः समुत्पन्नास्तपः श्रुतगुणेप्सवः ।  
अश्रुतोऽस्य समुत्पन्नावश्विनौ रूपसम्मतौ ॥ १०९ ॥

शेषाः प्रजानां पतयः स्रोतोभ्यस्तस्य जज्ञिरे।  
ऋषयो रोमकूपेभ्यः स्वेदाच्छन्दो बलान्मनः ॥ ११० ॥

एतस्मात् कारणादाहुरग्निः सर्वास्तु देवताः।  
ऋषयः श्रुतसम्पन्ना वेदप्रामाण्यदर्शनात् ॥ १११ ॥

यानि दारुणि निर्यासास्ते मासाः पक्षसंज्ञिताः।  
अहोरात्रा मुहूर्ताश्च पित्तं ज्योतिश्च दारुणम् ॥ ११२ ॥

रौद्रं लोहितमित्याहुर्लोहितात् कनकं स्मृतम्।  
तन्मैत्रमिति विज्ञेयं धूमाच्च वसवः स्मृताः ॥ ११३ ॥

अर्चिषो याश्च ते रुद्रास्तथाऽऽदित्या महाप्रभाः।  
उद्दिष्टास्ते तथांगारा ये धिष्ण्येषु दिवि स्थिताः ॥ ११४ ॥

आदिकर्ता च लोकस्य तत्परं ब्रह्म तद् ध्रुवम्।  
सर्वकामदमित्याहुस्तद्रहस्यमुवाच ह ॥ ११५ ॥

ततोऽब्रवीन्महादेवो वरुणः पवनात्मकः ।  
मम सत्रमिदं दिव्यमहं गृहपतिस्त्विह ॥ ११६ ॥

त्रीणि पूर्वाण्यपत्यानि मम तानि न संशयः।  
इति जानीत खगमा मम यज्ञफलं हि तत् ॥ ११७ ॥

मदङ्गेभ्यः प्रसूतानि मदाश्रयकृतानि च।  
ममैव तान्यपत्यानि वरुणो ह्यवशात्मकः ॥ ११८ ॥

अथाब्रवील्लोकगुरुर्ब्रह्मा लोकपितामहः ।  
ममैव तान्यपत्यानि मम शुक्रं हुतं हि तत् ॥ ११९ ॥

अहं कर्ता हि सत्रस्य होता शुक्रस्य चैव ह।  
यस्य बीजं फलं तस्य शुक्रं चेत् कारणं मतम्॥१२०॥

ततोऽब्रुवन् देवगणाः पितामहमुपेत्य वै।  
कृताञ्जलिपुटाः सर्वे शिरोभिरभिवन्द्य च ॥ १२१ ॥

वयं च भगवन् सर्वे जगच्च सचराचरम्।  
तवैव प्रसवाः सर्वे तस्मादग्निर्विभावसुः ॥ १२२ ॥  
वरुणश्चेश्वरो देवो लभतां काममीप्सितम्।

निसर्गाद् ब्रह्मणश्चापि वरुणो यादसाम्पतिः ॥ १२३ ॥  
जग्राह वै भृगुं पूर्वमपत्यं सूर्यवर्चसम्।  
ईश्वरोऽङ्गिरसं चाग्नेरपत्यार्थमकल्पयत् ॥ १२४ ॥

पितामहस्त्वपत्यं वै कविं जग्राह तत्त्ववित्।  
तदा स वारुणः ख्यातो भृगुः प्रसव कर्मवित् ॥ १२५ ॥  
आग्नेयस्त्वंगिराः श्रीमान् कविर्ब्राह्यो महायशाः।  
भार्गवांगिरसौ लोके लोकसंतानलक्षणौ ॥ १२६ ॥

एते हि प्रस्रवाः सर्वे प्रजानां पतयस्त्रयः।  
सर्वं संतानमेतेषामिदमित्युपधारय ॥ १२७ ॥

भृगोस्तु पुत्राः सप्तासन्‌ सर्वे तुल्या भृगोर्गुणैः।  
च्यवनो वज्रशीर्षश्च शुचिरौर्वस्तथैव च ॥ १२८ ॥  
शुक्रो वरेण्यश्च विभुः सवनश्चेति सप्त ते।  
भार्गवा वारुणाः सर्वे येषां वंशे भवानपि ॥ १२९ ॥

अष्टौ चांगिरसः पुत्रा वारुणास्तेऽप्युदाहृताः।  
बृहस्पतिरुतथ्यश्च पयस्यः शान्तिरेव च ॥ १३० ॥  
घोरो विरूपः संवर्तः सुधन्वा चाष्टमः स्मृतः।  
एतेऽष्टौ वह्निजाः सर्वे ज्ञाननिष्ठा निरामयाः ॥ १३१ ॥

ब्रह्मणस्तु कवेः पुत्रा वारुणास्तेऽप्युदाहृताः।  
अष्टौ प्रसवजैर्युक्ता गुणैर्ब्रह्मविदः शुभाः ॥ १३२ ॥

कविः काव्यश्च धृष्णुश्च बुद्धिमानूशना तथा।  
भृगुश्च विरजाश्चैव काशी चोग्रश्च धर्मवित् ॥ १३३ ॥

अष्टौ कविसुता ह्येते सर्वमेभिर्जगत् ततम्।  
प्रजापतय एते हि प्रजाभागैरिह प्रजाः ॥ १३४ ॥

एवमङ्गिरसश्चैव कवेश्च प्रसवान्वयैः ।  
भृगोश्च भृगुशार्दूल वंशजैः सततं जगत् ॥ १३५ ॥

वरुणश्चादितो विप्र जग्राह प्रभुरीश्वरः।  
कविं तात भृगुं चापि तस्मात्‌ तौ वारुणौ स्मृतौ॥१३६॥

जग्राहांगिरसं देवः शिखी तस्माद्धुताशनः।  
तस्मादांगिरसा ज्ञेयाः सर्व एव तदन्वयाः ॥ १३७ ॥

ब्रह्मा पितामहः पूर्वं देवताभिः प्रसादितः।  
इमे नः संतरिष्यन्ति प्रजाभिर्जगतीश्वराः ॥ १३८ ॥  
सर्वे प्रजानां पतयः सर्वे चातितपस्विनः।  
त्वत्प्रसादादिमं लोकं तारयिष्यन्ति साम्प्रतम् ॥ १३९ ॥

तथैव वंशकर्तारस्तव तेजोविवर्धनाः ।  
भवेयुर्वेदविदुषः सर्वे च कृतिनस्तथा ॥ १४० ॥

देवपक्षचराः सौम्याः प्राजापत्या महर्षयः।  
आप्नुवन्ति तपश्चैव ब्रह्मचर्यं परं तथा ॥ १४१ ॥

सर्वे हि वयमेते च तवैव प्रसवः प्रभो।  
देवानां ब्राह्मणानां च त्वं हि कर्ता पितामह ॥ १४२ ॥

मारीचमादितः कृत्वा सर्वे चैवाथ भार्गवाः।  
अपत्यानीति सम्प्रेक्ष्य क्षमयाम पितामह ॥ १४३ ॥

ते त्वनेनैव रूपेण प्रजनिष्यन्ति वै प्रजाः।  
स्थापयिष्यन्ति चात्मानं युगादिनिधने तथा ॥ १४४ ॥

इत्युक्तः स तदा तैस्तु ब्रह्मा लोकपितामहः।  
तथेत्येवाब्रवीत् प्रीतस्तेऽपि जग्मुर्यथागतम् ॥ १४५ ॥

एवमेतत् पुरा वृत्तं तस्य यज्ञे महात्मनः।  
देवश्रेष्ठस्य लोकादौ वारुणीं बिभ्रतस्तनुम् ॥ १४६ ॥

अग्निर्ब्रह्मा पशुपतिः शर्वो रुद्रः प्रजापतिः।  
अग्नेरपत्यमेतद् वै सुवर्णमिति धारणा ॥ १४७ ॥

अग्न्यभावे च कुरुते वह्निस्थानेषु काञ्चनम्।  
जामदग्न्य प्रमाणज्ञो वेदश्रुतिनिदर्शनात् ॥ १४८ ॥

कुशस्तम्बे जुहोत्यग्निं सुवर्णे तत्र च स्थिते।  
वल्मीकस्य वपायां च कर्णे वाजस्य दक्षिणे ॥ १४९ ॥  
शकटोर्व्यां परस्याप्सु ब्राह्मणस्य करे तथा।  
हुते प्रीतिकरीमृद्धिं भगवांस्तत्र मन्यते ॥ १५० ॥

तस्मादग्निपराः सर्वे देवता इति शुश्रुम।  
ब्रह्मणो हि प्रभूतोऽग्निरग्नेरपि च काञ्चनम् ॥ १५१ ॥

तस्माद् ये वै प्रयच्छन्ति सुवर्णं धर्मदर्शिनः।  
देवतास्ते प्रयच्छन्ति समस्ता इति नः श्रुतम् ॥ १५२ ॥

तस्य चातमसो लोका गच्छतः परमां गतिम्।  
स्वर्लोके राजराज्येन सोऽभिषिच्येत भार्गव ॥ १५३ ॥

आदित्योदयसम्प्राप्ते विधिमन्त्रपुरस्कृतम् ।  
ददाति काञ्चनं यो वै दुःस्वप्नं प्रतिहन्ति सः ॥ १५४ ॥

ददात्युदितमात्रे यस्तस्य पाप्मा विधूयते।  
मध्याह्ने ददतो रुक्मं हन्ति पापमनागतम् ॥ १५५ ॥

ददाति पश्चिमां संध्यां यः सुवर्णं यतव्रतः।  
ब्रह्मवाय्वग्निसोमानां सालोक्यमुपयाति सः ॥ १५६ ॥

सेन्द्रेषु चैव लोकेषु प्रतिष्ठां विन्दते शुभाम्।  
इह लोके यशः प्राप्य शान्तपाप्मा च मोदते ॥ १५७ ॥

ततः सम्पद्यतेऽन्येषु लोकेष्वप्रतिमः सदा।  
अनावृतगतिश्चैव कामचारो भवत्युत ॥ १५८ ॥

न च क्षरति तेभ्यश्च यशश्चैवाप्नुते महत्।  
सुवर्णमक्षयं दत्त्वा लोकांश्चाप्नोति पुष्कलान् ॥ १५९ ॥

यस्तु संजनयित्वाग्निमादित्योदयनं प्रति ।  
दद्याद् वै व्रतमुद्दिश्य सर्वकामान् समश्नुते ॥ १६० ॥

अग्निमित्येव तत् प्राहुः प्रदानं च सुखावहम्।  
यथेष्टगुणसंवृत्तं प्रवर्तकमिति स्मृतम् ॥ १६१ ॥

एषा सुवर्णस्योत्पत्तिः कथिता ते मयानघ।  
कार्तिकेयस्य च विभो तद् विद्धि भृगुनन्दन ॥ १६२ ॥

कार्तिकेयस्तु संवृद्धः कालेन महता तदा।  
देवैः सेनापतित्वेन वृतः सेन्द्रैर्भृगूद्वह ॥ १६३ ॥

जघान तारकं चापि दैत्यमन्यांस्तथासुरान्।  
त्रिदशेन्द्राज्ञया ब्रह्मल्ँलोकानां हितकाम्यया ॥ १६४ ॥

सुवर्णदाने च मया कथितास्ते गुणा विभो।  
तस्मात् सुवर्णं विप्रेभ्यः प्रयच्छ ददतां वर ॥ १६५ ॥

इत्युक्तः स वसिष्ठेन जामदग्न्यः प्रतापवान्।  
ददै सुवर्णं विप्रेभ्यो व्यमुच्यत च किल्बिषात् ॥ १६६ ॥

एतत् ते सर्वमाख्यातं सुवर्णस्य महीपते।  
प्रदानस्य फलं चैव जन्म चास्य युधिष्ठिर ॥ १६७ ॥

तस्मात् त्वमपि विप्रेभ्यः प्रयच्छ कनकं बहु।  
ददत्सुवर्णं नृपते किल्बिषाद् विप्रमोक्ष्यसि ॥ १६८ ॥