+++
title_full = "155 ब्रह्मर्षि अगस्त्य और वसिष्ठके प्रभावका वर्णन"
title = "१५५ पवनार्जुनसंवादे"

+++


इत्युक्तः स नृपस्तूष्णीमभूद् वायुस्ततोऽब्रवीत्।  
शृणु राजन्नगस्त्यस्य माहात्म्यं ब्राह्मणस्य ह ॥ १ ॥

असुरैर्निर्जिता देवा निरुत्साहाश्च ते कृताः।  
यज्ञाश्चैषां हृताः सर्वे पितॄणां च स्वधास्तथा ॥ २ ॥  
कर्मेज्या मानवानां च दानवैर्हैहयर्षभ।  
भ्रष्टैश्वर्यास्ततो देवाश्चेरुः पृथ्वीमिति श्रुतिः ॥ ३ ॥

ततः कदाचित् ते राजन् दीप्तमादित्यवर्चसम्।  
ददृशुस्तेजसा युक्तमगस्त्यं विपुलव्रतम् ॥ ४ ॥

अभिवाद्य तु तं देवाः पृष्ट्‌वा कुशलमेव च।  
इदमूचुर्महात्मानं वाक्यं काले जनाधिप ॥ ५ ॥

दानवैर्युधि भग्नाः स्म तथैश्वर्याच्च भ्रंशिताः।  
तदस्मान्नो भयात् तीव्रात् त्राहि त्वं मुनिपुङ्गव ॥ ६ ॥

इत्युक्तः स तदा देवैरगस्त्यः कुपितोऽभवत्।  
प्रजज्वाल च तेजस्वी कालाग्निरिव संक्षये ॥ ७ ॥

तेन दीप्तांशुजालेन निर्दग्धा दानवास्तदा।  
अन्तरिक्षान्महाराज निपेतुस्ते सहस्रशः ॥ ८ ॥

दह्यमानास्तु ते दैत्यास्तस्यागस्त्यस्य तेजसा।  
उभौ लोकौ परित्यज्य गताः काष्ठां तु दक्षिणाम् ॥ ९ ॥

बलिस्तु यजते यज्ञमश्वमेधं महीं गतः।  
येऽन्येऽधस्था महीस्थाश्च ते न दग्धा महासुराः ॥ १० ॥

ततो लोकाः पुनः प्राप्ताः सुरैः शान्तभयैर्नृप।  
अथैनमब्रुवन् देवा भूमिष्ठानसुरान् जहि ॥ ११ ॥

इत्युक्तः प्राह देवान् स न शक्तोऽस्मि महीगतान्।  
दग्धुं तपो हि क्षीयेन्मे न शक्यामीति पार्थिव ॥ १२ ॥

एवं दग्धा भगवता दानवाः स्वेन तेजेसा।  
अगस्त्येन तदा राजंस्तपसा भावितात्मना ॥ १३ ॥

ईदृशश्चाप्यगस्त्यो हि कथितस्ते मयानघ।  
ब्रवीम्यहं ब्रूहि वा त्वमगस्त्यात् क्षत्रियं वरम् ॥ १४ ॥

इत्युक्तः स तदा तूष्णीमभूद् वायुस्ततोऽब्रवीत्।  
शृणु राजन् वसिष्ठस्य मुख्यं कर्म यशस्विनः ॥ १५ ॥

आदित्याः सत्रमासन्त सरो वै मानसं प्रति।  
वसिष्ठं मनसा गत्वा ज्ञात्वा तत् तस्य गौरवम् ॥ १६ ॥

यजमानांस्तु तान्‌ दृष्ट्‌वा सर्वान् दीक्षानुकर्शितान्।  
हन्तुमैच्छन्त शैलाभाः खलिनो नाम दानवाः ॥ १७ ॥

अदूरात् तु ततस्तेषां ब्रह्मदत्तवरं सरः।  
हताहता वै तत्रैते जीवन्त्याप्लुत्य दानवाः ॥ १८ ॥

ते प्रगृह्य महाघोरान् पर्वतान् परिघान् द्रुमान्।  
विक्षोभयन्तः सलिलमुत्थितं शतयोजनम् ॥ १९ ॥  
अभ्यद्रवन्त देवांस्ते सहस्राणि दशैव हि।  
ततस्तैरर्दिता देवाः शरणं वासवं ययुः ॥ २० ॥

स च तैर्व्यथितः शक्रो वसिष्ठं शरणं ययौ।  
ततोऽभयं ददौ तेभ्यो वसिष्ठो भगवानृषिः ॥ २१ ॥  
तदा तान् दुःखितान् ज्ञात्वा आनृशंस्यपरो मुनिः।  
अयत्नेनादहत् सर्वान् खलिनः स्वेन तेजसा ॥ २२ ॥

कैलासं प्रस्थितां चैव नदीं गङ्गां महातपाः।  
आनयत् तत्सरो दिव्यं तया भिन्नं च तत्सरः ॥ २३ ॥  
सरो भिन्नं तया नद्या सरयूः सा ततोऽभवत्।  
हताश्च खलिनो यत्र स देशः खलिनोऽभवत् ॥ २४ ॥

एवं सेन्द्रा वसिष्ठेन रक्षितास्त्रिदिवौकसः।  
ब्रह्मदत्तवराश्चैव हता दैत्या महात्मना ॥ २५ ॥

एतत् कर्म वसिष्ठस्य कथितं हि मयानघ।  
ब्रवीम्यहं ब्रूहि वा त्वं वसिष्ठात् क्षत्रियं वरम् ॥ २६ ॥