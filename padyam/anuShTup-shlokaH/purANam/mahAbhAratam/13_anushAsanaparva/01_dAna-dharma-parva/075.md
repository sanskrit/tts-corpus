+++
title_full = "075 व्रत, नियम, दम, सत्य, ब्रह्मचर्य, माता-पिता, गुरु आदिके सेवाकी महत्ता"
title = "०७५"

+++


विस्रम्भितोऽहं भवता धर्मान् प्रवदता विभो।  
प्रवक्ष्यामि तु संदेहं तन्मे ब्रूहि पितामह ॥ १ ॥

व्रतानां किं फलं प्रोक्तं कीदृशं वा महाद्युते।  
नियमानां फलं किं च स्वधीतस्य च किं फलम्॥२॥

दत्तस्येह फलं किं च वेदानां धारणे च किम्।  
अध्यापने फलं किं च सर्वमिच्छामि वेदितुम् ॥ ३ ॥

अप्रतिग्राहके किं च फलं लोके पितामह।  
तस्य किं च फलं दृष्टं श्रुतं यस्तु प्रयच्छति॥४॥

स्वकर्मनिरतानां च शूराणां चापि किं फलम्।  
शौचे च किं फलं प्रोक्तं ब्रह्मचर्ये च किं फलम्॥५॥

पितृशुश्रूषणे किं च मातृशुश्रूषणे तथा।  
आचार्यगुरुशुश्रूषास्वनुक्रोशानुकम्पने ॥ ६ ॥

एतत् सर्वमशेषेण पितामह यथातथम्।  
वेत्तुमिच्छामि धर्मज्ञ परं कौतूहलं हि मे ॥ ७ ॥

यो व्रतं वै यथोद्दिष्टं तथा सम्प्रतिपद्यते।  
अखण्डं सम्यगारभ्य तस्य लोकाः सनातनाः ॥ ८ ॥

नियमानां फलं राजन् प्रत्यक्षमिह दृश्यते।  
नियमानां क्रतूनां च त्वयावाप्तमिदं फलम् ॥ ९ ॥

स्वधीतस्यापि च फलं दृश्यतेऽमुत्र चेह च।  
इहलोकेऽथवा नित्यं ब्रह्मलोके च मोदते ॥ १० ॥

दमस्य तु फलं राजन् शृणु त्वं विस्तरेण मे।  
दान्ताः सर्वत्र सुखिनो दान्ताः सर्वत्र निर्वृताः ॥ ११ ॥

यत्रेच्छागामिनो दान्ताः सर्वशत्रुनिषूदनाः ।  
प्रार्थयन्ति च यद् दान्ता लभन्ते तन्न संशयः ॥ १२ ॥

युज्यन्ते सर्वकामैर्हि दान्ताः सर्वत्र पाण्डव।  
स्वर्गे यथा प्रमोदन्ते तपसा विक्रमेण च ॥ १३ ॥  
दानैर्यज्ञैश्च विविधैस्तथा दान्ताः क्षमान्विताः।

दानाद् दमो विशिष्टो हि ददत्किंचित् द्विजातये ॥ १४ ॥  
दाता कुप्यति नो दान्तस्तस्माद् दानात् परं दमः।  
यस्तु दद्यादकुप्यन् हि तस्य लोकाः सनातनाः ॥ १५ ॥

क्रोधो हन्ति हि यद्‌ दानं तस्माद् दानात्‌ परं दमः।  
अदृश्यानि महाराज स्थानान्ययुतशो दिवि ॥ १६ ॥  
ऋषीणां सर्वलोकेषु यानि ते यान्ति देवताः।  
दमेन यानि नृपते गच्छन्ति परमर्षयः ॥ १७ ॥  
कामयाना महत्स्थानं तस्माद् दानात् परं दमः।

अध्यापकः परिक्लेशादक्षयं फलमश्नुते ॥ १८ ॥  
विधिवत् पावकं हुत्वा ब्रह्मलोके नराधिप।

अधीत्यापि हि यो वेदान् न्यायविद्भ्यः प्रयच्छति ॥ १९ ॥  
गुरुकर्मप्रशंसी तु सोऽपि स्वर्गे महीयते।

क्षत्रियोऽध्ययने युक्तो यजने दानकर्मणि।  
युद्धे यश्च परित्राता सोऽपि स्वर्गे महीयते ॥ २० ॥

वैश्यः स्वकर्मनिरतः प्रदानाल्लभते महत्।  
शूद्रः स्वकर्मनिरतः स्वर्गं शुश्रूषयार्च्छति ॥ २१ ॥

शूरा बहुविधाः प्रोक्तास्तेषामर्थांस्तु मे शृणु।  
शूरान्वयानां निर्दिष्टं फलं शूरस्य चैव हि ॥ २२ ॥

यज्ञशूरा दमे शूराः सत्यशूरास्तथापरे।  
युद्धशूरास्तथैवोक्ता दानशूराश्च मानवाः ॥ २३ ॥  
(बुद्धिशूरास्तथा चान्ये क्षमाशूरास्तथा परे।)

सांख्यशूराश्च बहवो योगशूरास्तथापरे ।  
अरण्ये गृहवासे च त्यागे शूरास्तथापरे ॥ २४ ॥

आर्जवे च तथा शूराः शमे वर्तन्ति मानवाः।  
तैस्तैश्च नियमैः शूरा बहवः सन्ति चापरे।  
वेदाध्ययनशूराश्च शूराश्चाध्यापने रताः ॥ २५ ॥  
गुरुशुश्रूषया शूराः पितृशुश्रूषयापरे ।  
मातृशुश्रूषया शूरा भैक्ष्यशूरास्तथापरे ॥ २६ ॥

अरण्ये गृहवासे च शूराश्चातिथिपूजने।  
सर्वे यान्ति पराल्लोँकान् स्वकर्मफलनिर्जितान् ॥ २७ ॥

धारणं सर्ववेदानां सर्वतीर्थावगाहनम् ।  
सत्यं च ब्रुवतो नित्यं समं वा स्यान्न वा समम्॥२८॥

अश्वमेधसहस्रं च सत्यं च तुलया धृतम्।  
अश्वमेधसहस्राद्धि सत्यमेव विशिष्यते ॥ २९ ॥

सत्येन सूर्यस्तपति सत्येनाग्निः प्रदीप्यते।  
सत्येन मरुतो वान्ति सर्वं सत्ये प्रतिष्ठितम् ॥ ३० ॥

सत्येन देवाः प्रीयन्ते पितरो ब्राह्मणास्तथा।  
सत्यमाहुः परो धर्मस्तस्मात् सत्यं न लङ्‌घयेत् ॥ ३१ ॥

मुनयः सत्यनिरता मुनयः सत्यविक्रमाः।  
मुनयः सत्यशपथास्तस्मात् सत्यं विशिष्यते ॥ ३२ ॥

सत्यवन्तः स्वर्गलोके मोदन्ते भरतर्षभ।  
दमः सत्यफलावाप्तिरुक्ता सर्वात्मना मया ॥ ३३ ॥

असंशयं विनीतात्मा स वै स्वर्गे महीयते।  
ब्रह्मचर्यस्य च गुणं शृणु त्वं वसुधाधिप ॥ ३४ ॥

आजन्ममरणाद् यस्तु ब्रह्मचारी भवेदिह।  
न तस्य किंचिदप्राप्यमिति विद्धि नराधिप ॥ ३५ ॥

बह्‌व्यःकोट्‌यस्त्वृषीणां तु ब्रह्मलोके वसन्त्युत।  
सत्ये रतानां सततं दान्तानामूर्ध्वरेतसाम् ॥ ३६ ॥

ब्रह्मचर्यं दहेद् राजन् सर्वपापान्युपासितम्।  
ब्राह्मणेन विशेषेण ब्राह्मणो ह्यग्निरुच्यते ॥ ३७ ॥

प्रत्यक्षं हि तथा ह्येतद् ब्राह्मणेषु तपस्विषु।  
बिभेति हि यथा शक्रो ब्रह्मचारिप्रधर्षितः ॥ ३८ ॥  
तद् ब्रह्मचर्यस्य फलमृषीणामिह दृश्यते।  
मातापित्रोः पूजने यो धर्मस्तमपि मे शृणु ॥ ३९ ॥

शुश्रूषते यः पितरं न चासूयेत् कदाचन।  
मातरं भ्रातरं वापि गुरुमाचार्यमेव च ॥ ४० ॥  
तस्य राजन् फलं विद्धि स्वर्लोके स्थानमर्चितम्।  
न च पश्येत नरकं गुरुशुश्रूषयाऽऽत्मवान् ॥ ४१ ॥