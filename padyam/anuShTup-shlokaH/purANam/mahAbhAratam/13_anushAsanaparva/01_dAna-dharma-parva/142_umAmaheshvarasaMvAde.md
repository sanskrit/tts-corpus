+++
title_full = "142 उमा-महेश्वर-संवाद, वानप्रस्थ धर्म तथा उसके पालनकी विधि और महिमा"
title = "१४२ उमामहेश्वरसंवादे"

+++


देशेषु रमणीयेषु नदीनां निर्झरेषु च।  
स्रवन्तीनां निकुञ्जेषु पर्वतेषु वनेषु च ॥ १ ॥  
देशेषु च पवित्रेषु फलवत्सु समाहिताः।  
मूलवत्सु च मेध्येषु वसन्ति नियतव्रताः ॥ २ ॥

तेषामपि विधिं पुण्यं श्रोतुमिच्छामि शङ्कर।  
वानप्रस्थेषु देवेश स्वशरीरोपजीविषु ॥ ३ ॥

वानप्रस्थेषु यो धर्मस्तं मे शृणु समाहिता।  
श्रुत्वा चैकमना देवि धर्मबुद्धिपरा भव ॥ ४ ॥

संसिद्धैर्नियमैः सद्भिर्वनवासमुपागतैः ।  
वानप्रस्थैरिदं कर्म कर्तव्यं शृणु यादृशम् ॥ ५ ॥

(भूत्वा पूर्वं गृहस्थस्तु पुत्रानृण्यमवाप्य च।  
कलत्रकार्यं संतृप्य कारणात् संत्यजेद् गृहम्॥

अवस्थाप्य मनो धृत्या व्यवसायपुरस्सरः।  
निर्द्वन्द्वो वा सदारो वा वनवासाय सव्रजेत्॥

देशाः परमपुण्या ये नदीवनसमन्विताः।  
अबोधमुक्ताः प्रायेण तीर्थायतनसंयुताः ॥  
तत्र गत्वा विधिं ज्ञात्वा दीक्षां कुर्याद् यथाक्रमम्।  
दीक्षित्वैकमना भूत्वा परिचर्यां समाचरेत्॥

कल्योत्थानं च शौचं च सर्वदेवप्रणामनम्।  
शकृदालेपनं काये त्यक्तदोषप्रमादता ॥  
सायम्प्रातश्चाभिषेकं चाग्निहोत्रं यथाविधि ।  
काले शौचं च कार्यं च जटावल्कलधारणम्॥  
सततं वनचर्या च समित्कुसुमकारणात्।  
नीवाराग्रयणं काले शाकमूलोपचायनम् ॥  
सदायतनशौचं च तस्य धर्माय चेष्यते।

अतिथीनामाभिमुख्यं तत्परत्वं च सर्वदा॥  
पाद्यासनाभ्यां सम्पूज्य तथाहारनिमन्त्रणम् ।  
अग्राम्यपचनं काले पितृदेवार्चनं तथा॥  
पश्चादतिथिसत्कारस्तस्य धर्माः सनातनाः ।

शिष्टैर्धर्मासने चैव धर्मार्थसहिताः कथाः॥  
प्रतिश्रयविभागश्च भूमिशय्या शिलासु वा।

व्रतोपवासयोगश्च क्षमा चेन्द्रियनिग्रहः ॥  
दिवारात्रं यथायोगं शौचं धर्मस्य चिन्तनम्।)

त्रिकालमभिषेकं च पितृदेवार्चनं तथा।  
अग्निहोत्रपरिस्पन्द इष्टिहोमविधिस्तथा ॥ ६ ॥

नीवारग्रहणं चैव फलमूलनिषेवणम् ।  
इङ्गुदैरण्डतैलानां स्नेहार्थे च निषेवणम् ॥ ७ ॥

योगचर्याकृतैः सिद्धैः कामक्रोधविवर्जितैः ।  
वीरशय्यामुपासद्भिर्वीरस्थानोपसेविभिः ॥ ८ ॥

युक्तैर्योगवहैः सद्भिर्ग्रीष्मे पञ्चतपैस्तथा ।  
मण्डूकयोगनियतैर्यथान्यायं निषेविभिः ॥ ९ ॥

वीरासनरतैर्नित्यं स्थण्डिले शयनं तथा।  
शीततोयाग्नियोगश्च चर्तव्यो धर्मबुद्धिभिः ॥ १० ॥

अब्भक्षैर्वायुभक्षैश्च शैवलोत्तरभोजनैः ।  
अश्मकुट्टैस्तथा दान्तैः सम्प्रक्षालैस्तथापरैः ॥ ११ ॥

चीरवल्कलसंवीतैर्मृगचर्मनिवासिभिः ।  
कार्या यात्रा यथाकालं यथाधर्मं यथाविधि ॥ १२ ॥

वननित्यैर्वनचरैर्वनस्थैर्वनगोचरैः ।  
वनं गुरुमिवासाद्य वस्तव्यं वनजीविभिः ॥ १३ ॥

तेषां होमक्रिया धर्मः पञ्चयज्ञनिषेवणम्।  
भागं च पञ्चयज्ञस्य वेदोक्तस्यानुपालनम् ॥ १४ ॥

अष्टमीयज्ञपरता चातुर्मास्यनिषेवणम् ।  
पौर्णमासादयो यज्ञा नित्ययज्ञस्तथैव च ॥ १५ ॥

विमुक्ता दारसंयोगैर्विमुक्ताः सर्वसंकरैः ।  
विमुक्ताः सर्वपापैश्च चरन्ति मुनयो वने ॥ १६ ॥

स्रुग्भाण्डपरमा नित्यं त्रेताग्निशरणाः सदा।  
सन्तः सत्पथनित्या ये ते यान्ति परमां गतिम् ॥ १७ ॥

ब्रह्मलोकं महापुण्यं सोमलोकं च शाश्वतम्।  
गच्छन्ति मुनयः सिद्धाः सत्यधर्मव्यपाश्रयाः ॥ १८ ॥

एष धर्मो मया देवि वानप्रस्थाश्रितः शुभः।  
विस्तरेणाथ सम्पन्नो यथास्थूलमुदाहृतः ॥ १९ ॥

भगवन् सर्वभूतेश सर्वभूतनमस्कृत ।  
यो धर्मो मुनिसंघस्य सिद्धिवादेषु तं वद ॥ २० ॥

सिद्धिवादेषु संसिद्धास्तथा वननिवासिनः ।  
स्वैरिणो दारसंयुक्तास्तेषां धर्मः कथं स्मृतः ॥ २१ ॥

स्वैरिणस्तपसा देवि सर्वे दारविहारिणः।  
तेषां मौण्ड्यं कषायश्च वासे रात्रिश्च कारणम् ॥ २२ ॥

त्रिकालमभिषेकश्च होत्रं त्वृषिकृतं महत्।  
समाधिसत्पथस्थानं यथोद्दिष्टनिषेवणम् ॥ २३ ॥

ये च ते पूर्वकथिता धर्मास्ते वनवासिनाम्।  
यदि सेवन्ति धर्मांस्तानाप्नुवन्ति तपःफलम् ॥ २४ ॥

ये च दम्पतिधर्माणः स्वदारनियतेन्द्रियाः।  
चरन्ति विधिवद् दृष्टं तदनुकालाभिगामिनः ॥ २५ ॥  
तेषामृषिकृतो धर्मो धर्मिणामुपपद्यते ।  
न कामकारात् कामोऽन्यः संसेव्यो धर्मदर्शिभिः ॥ २६ ॥

सर्वभूतेषु यः सम्यग् ददात्यभयदक्षिणाम्।  
हिंसादोषविमुक्तात्मा स वै धर्मेण युज्यते ॥ २७ ॥

सर्वभूतानुकम्पी यः सर्वभूतार्जवव्रतः ।  
सर्वभूतात्मभूतश्च स वै धर्मेण युज्यते ॥ २८ ॥

सर्ववेदेषु वा स्नानं सर्वभूतेषु चार्जवम्।  
उभे एते समे स्यातामार्जवं वा विशिष्यते ॥ २९ ॥

आर्जवं धर्ममित्याहुरधर्मो जिह्म उच्यते।  
आर्जवेनेह संयुक्तो नरो धर्मेण युज्यते ॥ ३० ॥

आर्जवे तु रतो नित्यं वसत्यमरसंनिधौ।  
तस्मादार्जवयुक्तः स्याद् य इच्छेद् धर्ममात्मनः ॥ ३१ ॥

क्षान्तो दान्तो जितक्रोधो धर्मभूतो विहिंसकः।  
धर्मे रतमना नित्यं नरो धर्मेण युज्यते ॥ ३२ ॥

व्यपेततन्द्रिर्धर्मात्मा शक्त्या सत्पथमाश्रितः ।  
चारित्रपरमो बुद्धो ब्रह्मभूयाय कल्पते ॥ ३३ ॥

(एषां यायावराणां तु धर्ममिच्छामि मानद।  
कृपया परयाऽऽविष्टस्तन्मे ब्रूहि महेश्वर॥

धर्मं यायावराणां त्वं शृणु भामिनि तत्परा॥  
व्रतोपवासशुद्धाङ्गास्तीर्थस्नानपरायणाः ।

धृतिमन्तः क्षमायुक्ताः सत्यव्रतपरायणाः ॥  
पक्षमासोपवासैश्च कर्शिता धर्मदर्शिनः ।

वर्षैः शीतातपैरेव कुर्वन्तः परमं तपः॥  
कालयोगेन गच्छन्ति शक्रलोकं शुचिस्मिते।

तत्र ते भोगसंयुक्ता दिव्यगन्धसमन्विताः॥  
दिव्यभूषणसंयुक्ता विमानवरसंयुताः ।  
विचरन्ति यथाकामं दिव्यस्त्रीगणसंयुताः ॥  
एतत् ते कथितं देवि किं भूयः श्रोतुमिच्छसि॥

तेषां चक्रचराणां च धर्ममिच्छामि वै प्रभो॥

एतत् ते कथयिष्यामि शृणु शाकटिकं शुभे॥

संवहन्तो धुरं दारैः शकटानां तु सर्वदा।  
प्रार्थयन्ते यथाकालं शकटैर्भैक्षचर्यया ॥  
तपोऽर्जनपरा धीरास्तपसा क्षीणकल्मषाः ।  
पर्यटन्तो दिशः सर्वाः कामक्रोधविवर्जिताः॥

तेनैव कालयोगेन त्रिदिवं यान्ति शोभने।  
तत्र प्रमुदिता भोगैर्विचरन्ति यथासुखम्॥  
एतत् ते कथितं देवि किं भूयः श्रोतुमिच्छसि॥

वैखानसानां वै धर्मं श्रोतुमिच्छाम्यहं प्रभो॥

ते वै वैखानसा नाम वानप्रस्थाः शुभेक्षणे।  
तीव्रेण तपसा युक्ता दीप्तिमन्तः स्वतेजसा॥  
सत्यव्रतपरा धीरास्तेषां निष्कल्मषं तपः।

अश्मकुट्टास्तथान्ये च दन्तोलूखलिनस्तथा ।  
शीर्णपर्णाशिनश्चान्ये उञ्छवृत्तास्तथा परे ॥  
कपोतवृत्तयश्चान्ये कापोतीं वृत्तिमास्थिताः ।  
पशुप्रचारनिरताः फेनपाश्च तथा परे॥  
मृगवन्मृगचर्यायां संचरन्ति तथा परे।

अब्भक्षा वायुभक्षाश्च निराहारास्तथैव च॥  
केचिच्चरन्ति सद्विष्णोः पादपूजनमुत्तमम् ।

संचरन्ति तपो घोरं व्याधिमृत्युविवर्जिताः॥  
स्ववशादेव ते मृत्युं भीषयन्ति च नित्यशः॥  
इन्द्रलोके तथा तेषां निर्मिता भोगसंचयाः।  
अमरैः समतां यान्ति देववद्भोगसंयुताः॥

वराप्सरोभिः संयुक्ताश्चिरकालमनिन्दिते ।  
एतत् ते कथितं देवि भूयः श्रीतुं किमिच्छसि॥

भगवन् श्रोतुमिच्छामि वालखिल्यांस्तपोधनान् ॥

धर्मचर्यां तथा देवि वालखिल्यगतां शृणु॥  
मृगनिर्मोकवसना निर्द्वन्द्वास्ते तपोधनः ।  
अङ्‌गुष्ठमात्राः सुश्रोणि तेष्वेवाङ्गेषु संयुताः॥

उद्यन्तं सततं सूर्यं स्तुवन्तो विविधैः स्तवैः।  
भास्करस्येव किरणैः सहसा यान्ति नित्यदा॥  
द्योतयन्तो दिशः सर्वा धर्मज्ञाः सत्यवादिनः॥

तेष्वेव निर्मलं सत्यं लोकार्थं तु प्रतिष्ठितम्।  
लोकोऽयं धार्यते देवि तेषामेव तपोबलात्॥  
महात्मनां तु तपसा सत्येन च शुचिस्मिते।  
क्षमया च महाभागे भूतानां संस्थितिं विदुः॥

प्रजार्थमपि लोकार्थं महद्भिः क्रियते तपः।  
तपसा प्राप्यते सर्वं तपसा प्राप्यते फलम्॥  
दुष्प्रापमपि यल्लोके तपसा प्राप्यते हि तत्॥)

आश्रमाभिरता देव तापसा ये तपोधनाः।  
दीप्तिमन्तः कया चैव चर्ययाथ भवन्ति ते ॥ ३४ ॥

राजानो राजपुत्राश्च निर्धना ये महाधनाः।  
कर्मणा केन भगवन् प्राप्नुवन्ति महाफलम् ॥ ३५ ॥

नित्यं स्थानमुपागम्य दिव्यचन्दनभूषिताः ।  
केन वा कर्मणा देव भवन्ति वनगोचराः ॥ ३६ ॥

एतन्मे संशयं देव तपश्चर्याऽऽश्रितं शुभम्।  
शंस सर्वमशेषेण त्र्यक्ष त्रिपुरनाशन ॥ ३७ ॥

उपवासव्रतैर्दान्ता ह्यहिंस्राः सत्यवादिनः ।  
संसिद्धाः प्रेत्य गन्धर्वैः सह मोदन्त्यनामयाः ॥ ३८ ॥

मण्डूकयोगशयनो यथान्यायं यथाविधि ।  
दीक्षां चरति धर्मात्मा स नागैः सह मोदते ॥ ३९ ॥

शष्पं मृगमुखोच्छिष्टं यो मृगैः सह भक्षति।  
दीक्षितो वै मुदा युक्तः स गच्छत्यमरावतीम् ॥ ४० ॥

शैवालं शीर्णपर्णं वा तद्‌व्रती यो निषेवते।  
शीतयोगवहो नित्यं स गच्छेत् परमां गतिम् ॥ ४१ ॥

वायुभक्षोऽम्बुभक्षो वा फलमूलाशनोऽपि वा।  
यक्षेष्वैश्वर्यमाधाय मोदतेऽप्सरसां गणैः ॥ ४२ ॥

अग्नियोगवहो ग्रीष्मे विधिदृष्टेन कर्मणा।  
चीर्त्वा द्वादशवर्षाणि राजा भवति पार्थिवः ॥ ४३ ॥

आहारनियमं कुत्वा मुनिर्द्वादशवार्षिकम् ।  
मरुं संसाध्य यत्नेन राजा भवति पार्थिवः ॥ ४४ ॥

स्थण्डिले शुद्धमाकाशं परिगृह्य समन्ततः।  
प्रविश्य च मुदा युक्तो दीक्षां द्वादशवार्षिकीम् ॥ ४५ ॥  
देहं चानशने त्यक्त्वा स स्वर्गे सुखमेधते।

स्थण्डिलस्य फलान्याहुर्यानानि शयनानि च ॥ ४६ ॥  
गृहाणि च महार्हाणि चन्द्रशुभ्राणि भामिनि।

आत्मानमुपजीवन् यो नियतो नियताशनः ॥ ४७ ॥  
देहं वानशने त्यक्त्वा स स्वर्गं समुपाश्नुते।

आत्मानमुपजीवन् दीक्षां द्वादशवार्षिकीम् ॥ ४८ ॥  
त्यक्त्वा महार्णवे देहं वारुणं लोकमश्नुते।

आत्मानमुपजीवन् दीक्षां द्वादशवार्षिकीम् ॥ ४९ ॥  
अश्मना चरणौ भित्त्वा गुह्यकेषु स मोदते।  
साधयित्वाऽऽत्मनाऽऽत्मानं निर्द्वन्द्वो निष्परिग्रहः ॥ ५० ॥

चीर्त्वा द्वादशवर्षाणि दीक्षामेतां मनोगताम्।  
स्वर्गलोकमवाप्नोति देवैश्च सह मोदते ॥ ५१ ॥

आत्मानमुपजीवन् यो दीक्षां द्वादशवार्षिकीम्।  
हुत्वाग्नौ देहमुत्सृज्य वह्निलोके महीयते ॥ ५२ ॥

यस्तु देवि यथान्यायं दीक्षितो नियतो द्विजः।  
आत्मन्यात्मानमाधाय निर्ममो धर्मलालसः ॥ ५३ ॥  
चीर्त्वा द्वादशवर्षाणि दीक्षामेतां मनोगताम्।  
अरणीसहितं स्कन्धे बद्‌ध्वा गच्छत्यनावृतः ॥ ५४ ॥  
वीराध्वानगतो नित्यं वीरासनरतस्तथा ।  
वीरस्थायी च सततं स वीरगतिमाप्नुयात् ॥ ५५ ॥

स शक्रलोकगो नित्यं सर्वकामपुरस्कृतः।  
दिव्यपुष्पसमाकीर्णो दिव्यचन्दनभूषितः ॥ ५६ ॥

सुखं वसति धर्मात्मा दिवि देवगणैः सह।  
वीरलोकगतो नित्यं वीरयोगसहः सदा ॥ ५७ ॥

सत्त्वस्थः सर्वमुत्सृज्य दीक्षितो नियतः शुचिः।  
वीराध्वानं प्रपद्येद् यस्तस्य लोकाः सनातनाः ॥ ५८ ॥

कामगेन विमानेन स वै चरति छन्दतः।  
शक्रलोकगतः श्रीमान् मोदते च निरामयः ॥ ५९ ॥