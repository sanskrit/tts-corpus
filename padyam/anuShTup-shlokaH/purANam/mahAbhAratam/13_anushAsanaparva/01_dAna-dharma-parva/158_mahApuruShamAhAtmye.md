+++
title_full = "158 भीष्मजीके द्वारा भगवान् श्रीकृष्णकी महिमाका वर्णन"
title = "१५८ महापुरुषमाहात्म्ये"

+++


ब्राह्मणानर्चसे राजन् सततं संशितव्रतान्।  
कं तु कर्मोदयं दृष्ट्‌वा तानर्चसि जनाधिप ॥ १ ॥

कां वा ब्राह्मणपूजायां व्युष्टिं दृष्ट्‌वा महाव्रत।  
तानर्चसि महाबाहो सर्वमेतद् वदस्व मे ॥ २ ॥

एष ते केशवः सर्वमाख्यास्यति महामतिः।  
व्युष्टिं ब्राह्मणपूजायां दृष्टव्युष्टिर्महाव्रतः ॥ ३ ॥

बलं श्रोत्रे वाङ्‌मनश्चक्षुषी च  
ज्ञानं तथा सविशुद्धं ममाद्य।  
देहन्यासो नातिचिरान्मतो मे  
न चाति तूर्णं सविताद्य याति ॥ ४ ॥

उक्ता धर्मा ये पुराणे महान्तो  
राजन् विप्राणां क्षत्रियाणां विशां च।  
तथा शूद्राणां धर्ममुपासते च  
शेषं कृष्णादुपशिक्षस्व पार्थ ॥ ५ ॥

अहं ह्येनं वेद्मि तत्त्वेन कृष्णं  
योऽयं हि यच्चास्य बलं पुराणम्।  
अमेयात्मा केशवः कौरवेन्द्र  
सोऽयं धर्मं वक्ष्यति संशयेषु ॥ ६ ॥

कृष्णः पृथ्वीमसृजत् खं दिवं च  
कृष्णस्य देहान्मेदिनी सम्बभूव ।  
वराहोऽयं भीमबलः पुराणः  
स पर्वतान् व्यसृजद् वै दिशश्च ॥ ७ ॥

अस्य चाधोऽथान्तरिक्षं दिवं च  
दिशश्चतस्रो विदिशश्चतस्रः ।  
सृष्टिस्तथैवेयमनुप्रसूता  
स निर्ममे विश्वमिदं पुराणम् ॥ ८ ॥

अस्य नाभ्यां पुष्करं सम्प्रसूतं  
यत्रोत्पन्नः स्वयमेवामितौजाः ।  
तेनाच्छिन्नं तत् तमः पार्थ घोरं  
यत् तत् तिष्ठत्यर्णवं तर्जयानम् ॥ ९ ॥

कृते युगे धर्म आसीत् समग्र-  
स्त्रेताकाले ज्ञानमनुप्रपन्नः ।  
बलं त्वासीद् द्वापरे पार्थ कृष्णः  
कलौ त्वधर्मः क्षितिमेवाजगाम ॥ १० ॥

स एव पूर्वं निजघान दैत्यान्  
स पूर्वदेवश्च बभूव सम्राट्।  
स भूतानां भावनो भूतभव्यः  
स विश्वस्यास्य जगतश्चाभिगोप्ता ॥ ११ ॥

यदा धर्मो ग्लाति वंशे सुराणां  
तदा कृष्णो जायते मानुषेषु।  
धर्मे स्थित्वा स तु वै भावितात्मा  
परांश्च लोकानपरांश्च पाति ॥ १२ ॥

त्याज्यं त्यक्त्वा चासुराणां वधाय  
कार्याकार्ये कारणं चैव पार्थ।  
कृतं करिष्यत् क्रियते च देवो  
राहुं सोमं विद्धि च शक्रमेनम् ॥ १३ ॥

स विश्वकर्मा स हि विश्वरूपः  
स विश्वभुग् विश्वसृग् विश्वजिच्च।  
स शूलभृच्छोणितभृत् कराल-  
स्तं कर्मभिर्विदितं वै स्तुवन्ति ॥ १४ ॥

तं गन्धर्वाणामप्सरसां च नित्य-  
मुपतिष्ठन्ते विबुधानां शतानि ।  
तं राक्षसाश्च परिसंवदन्ति  
रायस्पोषः स विजिगीषुरेकः ॥ १५ ॥

तमध्वरे शंसितारः स्तुवन्ति  
रथन्तरे सामगाश्च स्तुवन्ति ।  
तं ब्राह्मणा ब्रह्ममन्त्रैः स्तुवन्ति  
तस्मै हविरध्वर्यवः कल्पयन्ति ॥ १६ ॥

स पौराणीं ब्रह्मगुहां प्रविष्टो  
महीसत्रं भारताग्रे ददर्श ।  
स चैव गामुद्दधाराग्र्यकर्मा  
विक्षोभ्य दैत्यानुरगान् दानवांश्च ॥ १७ ॥

तं घोषार्थे गीर्भिरिन्द्राः स्तुवन्ति  
स चापीशो भारतैकः पशूनाम्।  
तस्य भक्षान् विविधान् वेदयन्ति  
तमेवाजौ वाहनं वेदयन्ति ॥ १८ ॥

तस्यान्तरिक्षं पृथिवी दिवं च  
सर्वं वशे तिष्ठति शाश्वतस्य।  
स कुम्भे रेतः ससृजे सुराणां  
यत्रोत्पन्नमृषिमाहुर्वसिष्ठम् ॥ १९ ॥

स मातरिश्वा विभुरश्ववाजी  
स रश्मिवान् सविता चादिदेवः।  
तेनासुरा विजिताः सर्व एव  
तद्विक्रान्तैर्विजितानीह त्रीणि ॥ २० ॥

स देवानां मानुषाणां पितॄणां  
तमेवाहुर्यज्ञविदां वितानम् ।  
स एव कालं विभजन्नुदेति  
तस्योत्तरं दक्षिणं चायने द्वे ॥ २१ ॥

तस्यैवोर्ध्वं तिर्यगधश्चरन्ति  
गभस्तयो मेदिनीं भासयन्तः ।  
तं ब्राह्मणा वेदविदो जुषन्ति  
तस्यादित्यो भामुपयुज्य भाति ॥ २२ ॥

स मासि मास्यध्वरकृद् विधत्ते  
तमध्वरे वेदविदः पठन्ति ।  
स एवोक्तश्चक्रमिदं त्रिनाभि  
सप्ताश्वयुक्तं वहते वै त्रिधाम ॥ २३ ॥

महातेजाः सर्वगः सर्वसिंहः  
कृष्णो लोकान् धारयते यथैकः।  
हंसं तमोघ्नं च तमेव वीर  
कृष्णं सदा पार्थ कर्तारमेहि ॥ २४ ॥

स एकदा कक्षगतो महात्मा  
तुष्टो विभुः खाण्डवे धूमकेतुः।  
स राक्षसानुरगांश्चावजित्य  
सर्वत्रगः सर्वमग्नौ जुहोति ॥ २५ ॥

स एव पार्थाय श्वेतमश्वं प्रायच्छत्  
स एवाश्वानथ सर्वांश्चकार ।  
स बन्धुरस्तस्य रथस्त्रिचक्र-  
स्त्रिवृच्छिराश्चतुरश्वस्त्रिनाभिः ॥ २६ ॥

स विहायो व्यदधात् पञ्चनाभिः  
स निर्ममे गां दिवमन्तरिक्षम्।  
सोऽरण्यानि व्यसृजत् पर्वतांश्च  
हृषीकेशोऽमितदीप्ताग्नितेजाः ॥ २७ ॥

अलंघयद् वै सरितो जिघांसन्  
शक्रं वज्रं प्रहरन्तं निरास।  
स महेन्द्रः स्तूयते वै महाध्वरे  
विप्रैरेको ऋक्सहस्रैः पुराणैः ॥ २८ ॥

दुर्वासा वै तेन नान्येन शक्यो  
गृहे राजन् वासयितुं महौजाः।  
तमेवाहुर्ऋषिमेकं पुराणं  
स विश्वकृद्‌ विदधात्यात्मभावान् ॥ २९ ॥

वेदांश्च यो वेदयतेऽधिदेवो  
विधींश्च यश्चाश्रयते पुराणान् ।  
कामे वेदे लौकिके यत्कलं च  
विष्वक्सेनः सर्वमेतत् प्रतीहि ॥ ३० ॥

ज्योतींषि शुक्लानि हि सर्वलोके  
त्रयो लोका लोकपालास्त्रयश्च ।  
त्रयोऽग्नयो व्याहृतयश्च तिस्रः  
सर्वे देवा देवकीपुत्र एव ॥ ३१ ॥

स वत्सरः स ऋतुः सोऽर्धमासः  
सोऽहोरात्रः स कला वै स काष्ठाः।  
मात्रा मुहूर्ताश्च लवाः क्षणाश्च  
विष्वक्सेनः सर्वमेतत् प्रतीहि ॥ ३२ ॥

चन्द्रादित्यौ ग्रहनक्षत्रताराः  
सर्वाणि दर्शान्यथ पौर्णमासम् ।  
नक्षत्रयोगा ऋतवश्च पार्थ  
विष्वक्सेनात् सर्वमेतत् प्रसूतम् ॥ ३३ ॥

रुद्रादित्या वसवोऽथाश्विनौ च  
साध्याश्च विश्वे मरुतां गणाश्च।  
प्रजापतिर्देवमातादितिश्च  
सर्वे कृष्णादृषयश्चैव सप्त ॥ ३४ ॥

वायुर्भूत्वा विक्षिपते च विश्व-  
मग्निर्भूत्वा दहते विश्वरूपः ।  
आपो भूत्वा मज्जयते च सर्वं  
ब्रह्मा भूत्वा सृजते विश्वसंघान् ॥ ३५ ॥

वेद्यं च यद् वेदयते च वेद्यं  
विधिश्च यश्च श्रयते विधेयम्।  
धर्मे च वेदे च बले च सर्वं  
चराचरं केशवं त्वं प्रतीहि ॥ ३६ ॥

ज्योतिर्भूतः परमोऽसौ पुरस्तात्  
प्रकाशते यत्प्रभया विश्वरूपः ।  
अपः सृष्ट्‌वा सर्वभूतात्मयोनिः  
पुराकरोत् सर्वमेवाथ विश्वम् ॥ ३७ ॥

ऋतूनुत्पातान् विविधान्यद्‌भूतानि  
मेघान् विद्युत्सर्वमैरावतं च ।  
सर्वं कृष्णात् स्थावरं जङ्गमं च  
विश्वात्मानं विष्णुमेनं प्रतीहि ॥ ३८ ॥

विश्वावासं निर्गुणं वासुदेवं  
संकर्षणं जीवभूतं वदन्ति ।  
ततः प्रद्युम्नमनिरुद्धं चतुर्थ-  
माज्ञापयत्यात्मयोनिर्महात्मा ॥ ३१ ॥

स पञ्चाधा पञ्चजनोपपन्नं  
संचोदयन् विश्वमिदं सिसुक्षुः ।  
ततश्चकारावनिमारुतौ च  
खं ज्योतिरम्भश्च तथैव पार्थ ॥ ४० ॥

स स्थावरं जङ्गमं चैवमेत-  
च्चतुर्विधं लोकमिमं च कृत्वा।  
ततो भूमिं व्यदधात् पञ्चबीजां  
द्यौः पृथिव्यां धास्यति भूरि वारि ॥ ४१ ॥

तेन विश्वं कृतमेतद्धि राजन्  
स जीवयत्यात्मनैवात्मयोनिः ।  
ततो देवानसुरान् मानवांश्च  
लोकानृषींश्चापि पितॄन् प्रजाश्च ।  
समासेन विधिवत्प्राणिलोकान्  
सर्वान् सदा भूतपतिः सिसृक्षुः ॥ ४२ ॥

शुभाशुभं स्थावरं जङ्गमं च  
विष्वक्सेनात् सर्वमेतत् प्रतीहि ।  
यद् वर्तते यच्च भविष्यतीह  
सर्वं ह्येतत् केशवं त्वं प्रतीहि ॥ ४३ ॥

मृत्युश्चैव प्राणिनामन्तकाले  
साक्षात्‌ कृष्णः शाश्वतो धर्मवाहः।  
भूतं च यच्चेह न विद्या किंचिद्  
विष्वक्सेनात् सर्वमेतत् प्रतीहि ॥ ४४ ॥

यत् प्रशस्तं च लोकेषु पुण्यं यच्च शुभाशुभम्।  
तत्सर्वं केशवोऽचिन्त्यो विपरीतमतः परम् ॥ ४५ ॥

एतादृशः केशवोऽतश्च भूयो  
नारायणः परमश्चाव्ययश्च ।  
मध्याद्यन्तस्य जगतस्तस्थुषश्च  
बुभूषतां प्रभवश्चाव्ययश्च ॥ ४६ ॥