+++
title_full = "019 अष्टावक्र मुनिका वदान्य ऋषिके कहनेसे उत्तर दिशाकी ओर प्रस्थान, मार्गमें कुबेरके द्वारा उनका स्वागत तथा स्त्रीरूपधारिणी उत्तरदिशाके साथ उनका संवाद"
title = "०१९ अष्टावक्रदिक्संवादे"

+++


यदिदं सहधर्मेति प्रोच्यते भरतर्षभ।  
पाणिग्रहणकाले तु स्त्रीणामेतत् कथं स्मृतम् ॥ १ ॥

आर्ष एष भवेद् धर्मः प्राजापत्योऽथवाऽऽसुरः।  
यदेतत् सहधर्मेति पूर्वमुक्तं महर्षिभिः ॥ २ ॥

संदेहः सुमहानेष विरुद्ध इति मे मतिः।  
इह यः सहधर्मो वै प्रेत्यायं विहितः क्व नु॥३॥

स्वर्गो मृतानां भवति सहधर्मः पितामह।  
पूर्वमेकस्तु म्रियते क्व चैकस्तिष्ठते वद ॥ ४ ॥

नानाधर्मफलोपेता नानाकर्मनिवासिताः ।  
नानानिरयनिष्ठान्ता मानुषा बहवो यदा ॥ ५ ॥

अनृताः स्त्रिय इत्येवं सूत्रकारो व्यवस्यति।  
यदानृताः स्त्रियस्तात सहधर्मः कुतः स्मृतः ॥ ६ ॥

अनृताः स्त्रिय इत्येवं वेदेष्वपि हि पठ्‌यते।  
धर्मोऽयं पूर्विका संज्ञा उपचारः क्रियाविधिः ॥ ७ ॥

गह्वरं प्रतिभात्येतन्मम चिन्तयतोऽनिशम् ।  
निःसंदेहमिदं सर्वं पितामह यथाश्रुति ॥ ८ ॥

यदैतद् यादृशं चैतद् यथा चैतत् प्रवर्तितम्।  
निखिलेन महाप्राज्ञ भवानेतद् ब्रवीतु मे ॥ ९ ॥

अत्राप्युदाहरन्तीममितिहासं पुरातनम् ।  
अष्टावक्रस्य संवादं दिशया सह भारत ॥ १० ॥

निर्वेष्टुकामस्तु पुरा अष्टावक्रो महातपाः।  
ऋषेरथ वदान्यस्य वव्रे कन्यां महात्मनः ॥ ११ ॥

सुप्रभां नाम वै नाम्ना रूपेणाप्रतिमां भुवि।  
गुणप्रभावशीलेन चारित्रेण च शोभनाम् ॥ १२ ॥

सा तस्य दृष्ट्वैव मनो जहार शुभलोचना।  
वनराजी यथा चित्रा वसन्ते कुसुमाचिता ॥ १३ ॥

ऋषिस्तमाह देया मे सुता तुभ्यं हि तच्छृणु।  
(अनन्यस्त्रीजनः प्राज्ञो ह्यप्रवासी प्रियंवदः।  
सुरूपः सम्मतो वीरः शीलवान् भोगभुक्छविः॥  
दारानुमतयज्ञश्च सुनक्षत्रामथोद्वहेत् ।  
स्वभर्त्रा स्वजनोपेत इह प्रेत्य च मोदते॥)  
गच्छ तावद् दिशं पुण्यामुत्तरां द्रक्ष्यसे ततः ॥ १४ ॥

किं द्रष्टव्यं मया तत्र वक्तुमर्हति मे भवान्।  
तथेदानीं मया कार्यं यथा वक्ष्यति मां भवान् ॥ १५ ॥

धनदं समतिक्रम्य हिमवन्तं च पर्वतम्।  
रुद्रस्यायतनं दृष्ट्वा सिद्धचारणसेवितम् ॥ १६ ॥

संहृष्टैः पार्षदैर्जुष्टं नृत्यद्‌भिर्विविधाननैः ।  
दिव्याङ्गरागैः पैशाचैरन्यैर्नानाविधैः प्रभोः ॥ १७ ॥

पाणितालसुतालैश्च शम्पातालैः समैस्तथा ।  
सम्प्रहृष्टैः प्रनृत्यद्‌भिः शर्वस्तत्र निषेव्यते ॥ १८ ॥

इष्टं किल गिरौ स्थानं तद्दिव्यमिति शुश्रुम।  
नित्यं संनिहितो देवस्तथा ते पार्षदाः स्मृताः ॥ १९ ॥

तत्र देव्या तपस्तप्तं शङ्करार्थं सुदुश्चरम्।  
अतस्तदिष्टं देवस्य तथोमाया इति श्रुतिः ॥ २० ॥

पूर्वे तत्र महापार्श्वे देवस्योत्तरतस्तथा।  
ऋतवः कालरात्रिश्च ये दिव्या ये च मानुषाः ॥ २१ ॥  
देवं चोपासते सर्वे रूपिणः किल तत्र ह।  
तदतिक्रम्य भवनं त्वया यातव्यमेव हि ॥ २२ ॥

ततो नीलं वनोद्देशं द्रक्ष्यसे मेघसंनिभम्।  
रमणीयं मनोग्राहि तत्र वै द्रक्ष्यसे स्त्रियम् ॥ २३ ॥  
तपस्विनीं महाभागां वृद्धां दीक्षामनुष्ठिताम्।  
द्रष्टव्या सा त्वया तत्र सम्पूज्या चैव यत्नतः ॥ २४ ॥

तां दृष्ट्वा विनिवृत्तस्त्वं ततः पाणिं ग्रहीष्यसि।  
यद्येष समयः सर्वः साध्यतां तत्र गम्यताम् ॥ २५ ॥

तथास्तु साधयिष्यामि तत्र यास्याम्यसंशयम्।  
यत्र त्वं वदसे साधो भवान् भवतु सत्यवाक् ॥ २६ ॥

ततोऽगच्छत् स भगवानुत्तरामुत्तरां दिशम्।  
हिमवन्तं गिरिश्रेष्ठं सिद्धचारणसेवितम् ॥ २७ ॥  
स गत्वा द्विजशार्दूलो हिमवन्तं महागिरिम्।  
अभ्यगच्छन्नदीं पुण्यां बाहुदां धर्मशालिनीम् ॥ २८ ॥

अशोके विमले तीर्थे स्नात्वा वै तर्प्य देवताः।  
तत्र वासाय शयने कौशे सुखमुवास ह ॥ २९ ॥

ततो रात्र्यां व्यतीतायां प्रातरुत्थाय स द्विजः।  
स्नात्वा प्रादुश्चकाराग्निं स्तुत्वा चैनं प्रधानतः ॥ ३० ॥  
रुद्राणीं रुद्रमासाद्य ह्रदे तत्र समाश्वसत्।  
विश्रान्तश्च समुत्थाय कैलासमभितो ययौ ॥ ३१ ॥

सोऽपश्यत् काञ्चनद्वारं दीप्यमानमिव श्रिया।  
मन्दाकिनीं च नलिनीं धनदस्य महात्मनः ॥ ३२ ॥

अथ ते राक्षसाः सर्वे येऽभिरक्षन्ति पद्मिनीम्।  
प्रत्युत्थिता भगवन्तं मणिभद्रपुरोगमाः ॥ ३३ ॥

स तान् प्रत्यर्चयामास राक्षसान् भीमविक्रमान्।  
निवेदयत मां क्षिप्रं धनदायेति चाब्रवीत् ॥ ३४ ॥

ते राक्षसास्तथा राजन् भगवन्तमथाब्रुवन्।  
असौ वैश्रवणो राजा स्वयमायाति तेऽन्तिकम् ॥ ३५ ॥

विदितो भगवानस्य कार्यमागमनस्य यत्।  
पश्यैनं त्वं महाभागं ज्वलन्तमिव तेजसा ॥ ३६ ॥

ततो वैश्रवणोऽभ्येत्य अष्टावक्रमनिन्दितम् ।  
विधिवत्कुशलं पृष्ट्वा ततो ब्रह्मर्षिमब्रवीत् ॥ ३७ ॥

सुखं प्राप्तो भवान् कच्चित् किं वा मत्तश्चिकीर्षति।  
ब्रूहि सर्वं करिष्यामि यन्मां वक्ष्यसि वै द्विज ॥ ३८ ॥

भवनं प्रविश त्वं मे यथाकामं द्विजोत्तम।  
सत्कृतः कृतकार्यश्च भवान् यास्यत्यविघ्नतः ॥ ३९ ॥

प्राविशद् भवनं स्वं वै गृहीत्वा तं द्विजोत्तमम्।  
आसनं स्वं ददौ चैव पाद्यमर्घ्यं तथैव च ॥ ४० ॥

अथोपविष्टयोस्तत्र मणिभद्रपुरोगमाः ।  
निषेदुस्तत्र कौबेरा यक्षगन्धर्वकिन्नराः ॥ ४१ ॥

ततस्तेषां निषण्णानां धनदो वाक्यमब्रवीत्।  
भवच्छन्दं समाज्ञाय नृत्येरन्नप्सरोगणाः ॥ ४२ ॥  
आतिथ्यं परमं कार्यं शुश्रूषा भवतस्तथा।  
संवर्ततामित्युवाच मुनिर्मधुरया गिरा ॥ ४३ ॥

अथोर्वरा मिश्रकेशी रम्भा चैवोर्वशी तथा।  
अलम्बुषा घृताची च चित्रा चित्राङ्गदा रुचिः ॥ ४४ ॥  
मनोहरा सुकेशी च सुमुखी हासिनी प्रभा।  
विद्युता प्रशमी दान्ता विद्योता रतिरेव च ॥ ४५ ॥  
एताश्चान्याश्च वै वह्व्यः प्रनृत्ताप्सरसः शुभाः।  
अवादयंश्च गन्धर्वा वाद्यानि विविधानि च ॥ ४६ ॥

अथ प्रवृत्ते गान्धर्वे दिव्ये ऋषिरुपाविशत्।  
दिव्यं संवत्सरं तत्रारमतैष महातपाः ॥ ४७ ॥

ततो वैश्रवणो राजा भगवन्तमुवाच ह।  
साग्रः संवत्सरो जातो विप्रेह तव पश्यतः ॥ ४८ ॥

हार्योऽयं विषयो ब्रह्मन् गान्धर्वो नाम नामतः।  
छन्दतो वर्ततां विप्र यथा वदति वा भवान् ॥ ४९ ॥

अतिथिः पूजनीयस्त्वमिदं च भवतो गृहम्।  
सर्वमाज्ञाप्यतामाशु परवन्तो वयं त्वयि ॥ ५० ॥

अथ वैश्रवणं प्रीतो भगवान् प्रत्यभाषत।  
अर्चितोऽस्मि यथान्यायं गमिष्यामि धनेश्वर ॥ ५१ ॥

प्रीतोऽस्मि सदृशं चैव तव सर्वं धनाधिप।  
तव प्रसादाद् भगवन् महर्षेश्च महात्मनः ॥ ५२ ॥  
नियोगादद्य यास्यामि वृद्धिमानृद्धिमान् भव।  
अथ निष्क्रम्य भगवान् प्रययावुत्तरामुखः ॥ ५३ ॥

कैलासं मन्दरं हैमं सर्वाननुचचार ह।

तानतीत्य महाशैलान् कैरातं स्थानमुत्तमम् ॥ ५४ ॥  
प्रदक्षिणं तथा चक्रे प्रयतः शिरसा नतः।  
धरणीमवतीर्याथ पूतात्मासौ तदाभवत् ॥ ५५ ॥

स तं प्रदक्षिणं कृत्वा त्रिः शैलं चोत्तरामुखः।  
समेन भूमिभागेन ययौ प्रीतिपुरस्कृतः ॥ ५६ ॥

ततोऽपरं वनोद्देशं रमणीयमपश्यत ।  
सर्वर्तुभिर्मूलफलैः पक्षिभिश्च समन्वितैः ॥ ५७ ॥  
रमणीयैर्वनोद्देशैस्तत्र तत्र विभूषितम् ।

तत्राश्रमपदं दिव्यं ददर्श भगवानथ ॥ ५८ ॥  
शैलांश्च विविधाकारान् काञ्चनान् रत्नभूषितान्।  
मणिभूमौ निविष्टाश्च पुष्करिण्यस्तथैव च ॥ ५९ ॥

अन्यान्यपि सुरम्याणि पश्यतः सुबहून्यथ।  
भृशं तस्य मनो रेमे महर्षेर्भावितात्मनः ॥ ६० ॥

स तत्र काञ्चनं दिव्यं सर्वरत्नमयं गृहम्।  
ददर्शाद्‌भुतसंकाशं धनदस्य गृहाद् वरम् ॥ ६१ ॥

महान्तो यत्र विविधा मणिकाञ्चनपर्वताः।  
विमानानि च रम्याणि रत्नानि विविधानि च ॥ ६२ ॥

मन्दारपुष्पैः संकीर्णां तथा मन्दाकिनीं नदीम्।  
स्वयंप्रभाश्च मणयो वज्रैर्भूमिश्च भूषिता ॥ ६३ ॥

नानाविधैश्च भवनैर्विचित्रमणितोरणैः ।  
मुक्ताजालविनिक्षिप्तैर्मणिरत्नविभूषितैः ॥ ६४ ॥  
मनोदृष्टिहरै रम्यैः सर्वतः संवृतं शुभैः।  
ऋषिभिश्चावृतं तत्र आश्रमं तं मनोहरम् ॥ ६५ ॥

ततस्तस्याभवच्चिन्ता कुत्र वासो भवेदिति।  
अथ द्वारं समभितो गत्वा स्थित्वा ततोऽब्रवीत् ॥ ६६ ॥

अतिथिं समनुप्राप्तमभिजानन्तु येऽत्र वै।  
अथ कन्याः परिवृता गृहात् तस्माद् विनिर्गताः ॥ ६७ ॥  
नानारूपाः सप्त विभो कन्याः सर्वा मनोहराः।  
यां यामपश्यत् कन्यां वै सा सा तस्य मनोऽहरत्॥६८॥

न च शक्तो वारयितुं मनोऽस्याथावसीदति।  
ततो धृतिः समुत्पन्ना तस्य विप्रस्य धीमतः ॥ ६९ ॥

अथ तं प्रमदाः प्राहुर्भगवान् प्रविशत्विति।  
स च तासां सुरूपाणां तस्यैव भवनस्य हि ॥ ७० ॥  
कौतूहलं समाविष्टः प्रविवेश गृहं द्विजः।

तत्रापश्यज्जरायुक्तामरजोऽम्बरधारिणीम् ॥ ७१ ॥  
वृद्धां पर्यङ्कमासीनां सर्वाभरणभूषिताम् ।

स्वस्तीति तेन चैवोक्ता सा स्त्री प्रत्यवदत् तदा ॥ ७२ ॥  
प्रत्युत्थाय च तं विप्रमास्यतामित्युवाच ह।

सर्वाः स्वानालयान् यान्तु एका मामुपतिष्ठतु ॥ ७३ ॥  
प्रज्ञाता या प्रशान्ता या शेषा गच्छन्तु च्छन्दतः।

ततः प्रदक्षिणीकृत्य कन्यास्तास्तमृषिं तदा ॥ ७४ ॥  
निश्चक्रमुर्गृहात्‌ तस्मात्‌ सा वृद्धाथ व्यतिष्ठत।

अथ तां संविशन् प्राह शयने भास्वरे तदा ॥ ७५ ॥  
त्वयापि सुप्यतां भद्रे रजनी ह्यतिवर्तते।

संलापात् तेन विप्रेण तथा सा तत्र भाषिता ॥ ७६ ॥  
द्वितीये शयने दिव्ये संविवेश महाप्रभे।

अथ सा वेपमानाङ्गी निमित्तं शीतजं तदा ॥ ७७ ॥  
व्यपदिश्य महर्षेर्वै शयनं व्यवरोहत।  
स्वागतेनागतां तां तु भगवानभ्यभाषत ॥ ७८ ॥

सोपागूहद् भुजाभ्यां तु ऋषिं प्रीत्या नरर्षभ।  
निर्विकारमृषिं चापि काष्ठकुड्‌योपमं तदा ॥ ७९ ॥

दुःखिता प्रेक्ष्य संजल्पमकार्षीदृषिणा सह।  
ब्रह्मन्नकामतोऽन्यास्ति स्त्रीणां पुरुषतो धृतिः ॥ ८० ॥  
कामेन मोहिता चाहं त्वां भजन्तीं भजस्व माम्।  
प्रहृष्टो भव विप्रर्षे समागच्छ मया सह ॥ ८१ ॥

उपगूह च मां विप्र कामार्ताहं भृशं त्वयि।  
एतद्धि तव धर्मात्मंस्तपसः पूज्यते फलम् ॥ ८२ ॥

प्रार्थितं दर्शनादेव भजमानां भजस्व माम्।  
मम चेदं धनं सर्वं यच्चान्यदपि पश्यसि ॥ ८३ ॥  
प्रभुस्त्वं भव सर्वत्र मयि चैव न संशयः।  
सर्वान् कामान् विधास्यामि रमस्व सहितो मया ॥ ८४ ॥

रमणीये वने विप्र सर्वकामफलप्रदे।  
त्वद्वशाहं भविष्यामि रंस्यसे च मया सह ॥ ८५ ॥

सर्वान् कामानुपाश्नीमो ये दिव्या ये च मानुषाः।  
नातः परं हि नारीणां विद्यते च कदाचन ॥ ८६ ॥  
यथा पुरुषसंसर्गः परमेतद्धि नः फलम्।

आत्मच्छन्देन वर्तन्ते नार्यो मन्मथचोदिताः ॥ ८७ ॥  
न च दह्यन्ति गच्छन्त्यः सुतप्तैरपि पांसुभिः।

परदारानहं भद्रे न गच्छेयं कथंचन ॥ ८८ ॥  
दूषितं धर्मशास्त्रज्ञैः परदाराभिमर्शनम् ।

भद्रे निर्वेष्टुकामं मां विद्धि सत्येन वै शपे ॥ ८९ ॥  
विषयेष्वनभिज्ञोऽहं धर्मार्थं किल संततिः।  
एवं लोकान् गमिष्यामि पुत्रैरिति न संशयः ॥ ९० ॥  
भद्रे धर्मं विजानीहि ज्ञात्वा चोपरमस्व ह।

नानिलोऽग्निर्न वरुणो न चान्ये त्रिदशा द्विज ॥ ९१ ॥  
प्रियाः स्त्रीणां यथा कामो रतिशीला हि योषितः।  
सहस्रे किल नारीणां प्राप्येतैका कदाचन ॥ ९२ ॥  
तथा शतसहस्रेषु यदि काचित् पतिव्रता।

नैता जानन्ति पितरं न कुलं न च मातरम्॥९३॥  
न भ्रातॄन् न च भर्तारं न च पुत्रान् न देवरान्।  
लीलायन्त्यः कुलं घ्नन्ति कूलानीव सरिद्वराः।  
दोषान् सर्वांश्च मत्वाऽऽशु प्रजापतिरभाषत ॥ ९४ ॥

ततः स ऋषिरेकाग्रस्तां स्त्रियं प्रत्यभाषत।  
आस्यतां रुचितश्छन्दः किं च कार्यं ब्रवीहि मे ॥ ९५ ॥

सा स्त्री प्रोवाच भगवन् द्रक्ष्यसे देशकालतः।  
वस तावन्महाभाग कृतकृत्यो भविष्यसि ॥ ९६ ॥

ब्रह्मर्षिस्तामथोवाच स तथेति युधिष्ठिर।  
वत्स्येऽहं यावदुत्साहो भवत्या नात्र संशयः ॥ ९७ ॥

अथर्षिरभिसम्प्रेक्ष्य स्त्रियं तां जरयार्दिताम्।  
चिन्तां परमिकां भेजे संतप्त इव चाभवत् ॥ ९८ ॥

यद् यदङ्गं हि सोऽपश्यत् तस्या विप्रर्षभस्तदा।  
नारमत् तत्र तत्रास्य दृष्टी रूपविरागिता ॥ ९९ ॥

देवतेयं गृहस्यास्य शापात् किं नु विरूपिता।  
अस्याश्च कारणं वेत्तुं न युक्तं सहसा मया ॥ १०० ॥

इति चिन्ताविविक्तस्य तमर्थं ज्ञातुमिच्छतः।  
व्यगच्छत् तदहःशेषं मनसा व्याकुलेन तु ॥ १०१ ॥

अथ सा स्त्री तथोवाच भगवन् पश्य वै रवेः।  
रूपं संध्याभ्रसंरक्तं किमुपस्थाप्यतां तव ॥ १०२ ॥

स उवाच ततस्तां स्त्रीं स्नानोदकमिहानय।  
उपासिष्ये ततः संध्यां वाग्यतो नियतेन्द्रियः ॥ १०३ ॥