+++
title_full = "150 जपनेयोग्य मन्त्र और सबेरे-शाम कीर्तन करनेयोग्य देवता, ऋषियों और राजाओंके मंगलमय नामोंका कीर्तन-माहात्म्य तथा गायत्री-जपका फल"
title = "१५० सावित्रीव्रतोपाख्याने"

+++


पितामह महाप्राज्ञ सर्वशास्त्रविशारद ।  
किं जप्यं जपतो नित्यं भवेद् धर्मफलं महत् ॥ १ ॥

प्रस्थाने वा प्रवेशे वा प्रवृत्ते वापि कर्मणि।  
दैवे वा श्राद्धकाले वा किं जप्यं कर्मसाधनम् ॥ २ ॥

शान्तिकं पौष्टिकं रक्षा शत्रुघ्नं भयनाशनम्।  
जप्यं यद् ब्रह्मसमितं तद् भवान् वक्तुमर्हति ॥ ३ ॥

व्यासप्रोक्तमिमं मन्त्रं शृणुष्वैकमना नृप।  
सावित्र्या विहितं दिव्यं सद्यः पापविमोचनम् ॥ ४ ॥

शृणु मन्त्रविधिं कृत्स्नं प्रोच्यमानं मयानघ।  
यं श्रुत्वा पाण्डवश्रेष्ठ सर्वपापैः प्रमुच्यते ॥ ५ ॥

रात्रावहनि धर्मज्ञ जपन् पापैर्न लिप्यते।  
तत् तेऽहं सम्प्रवक्ष्यामि शृणुष्वैकमना नृप ॥ ६ ॥

आयुष्मान् भवते चैव यं श्रुत्वा पार्थिवात्मज।  
पुरुषस्तु सुसिद्धार्थः प्रेत्य चेह च मोदते ॥ ७ ॥

सेवितं सततं राजन् पुरा राजर्षिसत्तमैः।  
क्षत्रधर्मपरैर्नित्यं सत्यव्रतपरायणैः ॥ ८ ॥

इदमाह्निकमव्यग्रं कुर्वद्भिर्नियतैः सदा ।  
नृपैर्भरतशार्दूल प्राप्यते श्रीरनुत्तमा ॥ ९ ॥

नमो वसिष्ठाय महाव्रताय  
पराशरं वेदनिधिं नमस्ये ।  
नमोऽस्त्वनन्ताय महोरगाय  
नमोऽस्तु सिद्धेभ्य इहाक्षयेभ्यः ॥ १० ॥  
नमोऽस्त्वृषिभ्यः परमं परेषां  
देवेषु देवं वरदं वराणाम्।  
सहस्रशीर्षाय नमः शिवाय  
सहस्रनामाय जनार्दनाय ॥ ११ ॥

अजैकपादहिर्बुध्न्यः पिनाकी चापराजितः ।  
ऋतश्च पितृरूपश्च त्र्यम्बकश्च महेश्वरः ॥ १२ ॥  
वृषाकपिश्च शम्भुश्च हवनोऽथेश्वरस्तथा ।  
एकादशैते प्रथिता रुद्रास्त्रिभुवनेश्वराः ॥ १३ ॥

शतमेतत् समाम्नातं शतरुद्रे महात्मनाम्।  
अंशो भगश्च मित्रश्च वरुणश्च जलेश्वरः ॥ १४ ॥  
तथा धातार्यमा चैव जयन्तो भास्करस्तथा।  
त्वष्टा पूषा तथैवेन्द्रो द्वादशो विष्णुरुच्यते ॥ १५ ॥  
इत्येते द्वादशादित्याः काश्यपेया इति श्रुतिः।

धरो ध्रुवश्च सोमश्च सावित्रोऽथानिलोऽनलः ॥ १६ ॥  
प्रत्यूषश्च प्रभासश्च वसवोऽष्टौ प्रकीर्तिताः।

नासत्यश्चापि दस्रश्च स्मृतौ द्वावश्विनावपि ॥ १७ ॥  
मार्तण्डस्यात्मजावेतौ संज्ञानासाविनिर्गतौ ।

अतः परं प्रवक्ष्यामि लोकानां कर्मसाक्षिणः ॥ १८ ॥  
अपि यज्ञस्य वेत्तारो दत्तस्य सुकृतस्य च।  
अदृश्याः सर्वभूतेषु पश्यन्ति त्रिदशेश्वराः ॥ १९ ॥  
शुभाशुभानि कर्माणि मृत्युः कालश्च सर्वशः।  
विश्वेदेवाः पितृगणा मूर्तिमन्तस्तपोधनाः ॥ २० ॥  
मुनयश्चैव सिद्धाश्च तपोमोक्षपरायणाः ।  
शुचिस्मिताः कीर्तयतां प्रयच्छन्ति शुभं नृणाम् ॥ २१ ॥

प्रजापतिकृतानेताल्ँलोकान् दिव्येन तेजसा ।  
वसन्ति सर्वलोकेषु प्रयताः सर्वकर्मसु ॥ २२ ॥

प्राणानामीश्वरानेतान् कीर्तयन् प्रयतो नरः।  
धर्मार्थकामैर्विपुलैर्युज्यते सह नित्यशः ॥ २३ ॥

लोकांश्च लभते पुण्यान् विश्वेश्वरकृतान् शुभान्।  
एते देवास्त्रयस्त्रिंशत् सर्वभूतगणेश्वराः ॥ २४ ॥

नन्दीश्वरो महाकायो ग्रामणीर्वृषभध्वजः ।  
ईश्वराः सर्वलोकानां गणेश्वरविनायकाः ॥ २५ ॥  
सौम्या रौद्रा गणाश्चैव योगभूतगणास्तथा।  
ज्योतींषि सरितो व्योम सुपर्णः पतगेश्वरः ॥ २६ ॥  
पृथिव्यां तपसा सिद्धाः स्थावराश्च चराश्च ह।  
हिमवान् गिरयः सर्वे चत्वारश्च महार्णवाः ॥ २७ ॥  
भवस्यानुचराश्चैव हरतुल्यपराक्रमाः ।  
विष्णुर्देवोऽथ जिष्णुश्च स्कन्दश्चाम्बिकया सह ॥ २८ ॥  
कीर्तयन् प्रयतः सर्वान् सर्वपापैः प्रमुच्यते।

अत ऊर्ध्वं प्रवक्ष्यामि मानवानृषिसत्तमान् ॥ २९ ॥  
यवक्रीतश्च रैभ्यश्च अर्वावसुपरावसू ।  
औशिजश्चैव कक्षीवान् बलश्चाङ्गिरसः सुतः ॥ ३० ॥  
ऋषिर्मेधातिथेः पुत्रः कण्वो बर्हिषदस्तथा।  
ब्रह्मतेजोमयाः सर्वे कीर्तिता लोकभावनाः ॥ ३१ ॥

लभन्ते हि शुभं सर्वे रुद्रानलवसुप्रभाः।  
भुवि कृत्वा शुभं कर्म मोदन्ते दिवि दैवतैः ॥ ३२ ॥

महेन्द्रगुरवः सप्त प्राचीं वै दिशमाश्रिताः।  
प्रयतः कीर्तयेदेतान् शक्रलोके महीयते ॥ ३३ ॥

उन्मुचुःप्रमुचुश्चैव स्वस्त्यात्रेयश्च वीर्यवान् ।  
दृढव्यश्चोर्ध्वबाहुश्च तृणसोमाङ्गिरास्तथा ॥ ३४ ॥  
मित्रावरुणयोः पुत्रस्तथागस्त्यः प्रतापवान् ।  
धर्मराजर्त्विजः सप्त दक्षिणां दिशमाश्रिताः ॥ ३५ ॥

दृढेयुश्च ऋतेयुश्च परिव्याधश्च कीर्तिमान्।  
एकतश्च द्वितश्चैव त्रितश्चादित्यसांनिभाः ॥ ३६ ॥  
अत्रेः पुत्रश्च धर्मात्मा ऋषिः सारस्वतस्तथा।  
वरुणस्यर्त्विजः सप्त पश्चिमां दिशमाश्रिताः ॥ ३७ ॥

अत्रिर्वसिष्ठो भगवान् कश्यपश्च महानृषिः।  
गौतमश्च भरद्वाजो विश्वामित्रोऽथ कौशिकः ॥ ३८ ॥  
ऋचीकतनयश्चोग्रो जमदग्निः प्रतापवान् ।  
धनेश्वरस्य गुरवः सप्तैते उत्तराश्रिताः ॥ ३९ ॥

अपरे मुनयः सप्त दिक्षु सर्वास्वधिष्ठिताः।  
कीर्तिस्वस्तिकरा नॄणां कीर्तिता लोकभावनाः ॥ ४० ॥

धर्मः कामश्च कालश्च वसुर्वासुकिरेव च।  
अनन्तः कपिलश्चैव सप्तैते धरणीधराः ॥ ४१ ॥

रामो व्यासस्तथा द्रौणिरश्वत्थामा च लोमशः।  
इत्येते मुनयो दिव्या एकैकः सप्त सप्तधा ॥ ४२ ॥

शान्तिस्वस्तिकरा लोके दिशांपालाः प्रकीर्तिताः।  
यस्यां यस्यां दिशि ह्येते तन्मुखः शरणं व्रजेत् ॥ ४३ ॥

स्रष्टारः सर्वभूतानां कीर्तिता लोकपावनाः।  
संवर्तो मेरुसावर्णो मार्कण्डेयश्च धार्मिकः ॥ ४४ ॥  
सांख्ययोगौ नारदश्च दुर्वासाश्च महानृषिः।  
अत्यन्ततपसो दान्तास्त्रिषु लोकेषु विश्रुताः ॥ ४५ ॥

अपरे रुद्रसंकाशाः कीर्तिता ब्रह्मलौकिकाः।  
अपुत्रो लभते पुत्रं दरिद्रो लभते धनम् ॥ ४६ ॥

तथा धर्मार्थकामेषु सिद्धिं च लभते नरः।  
पृथुं वैन्यं नृपवरं पृथ्वी यस्याभवत् सुता ॥ ४७ ॥  
प्रजापतिं सार्वभौमं कीर्तयेद् वसुधाधिपम्।

आदित्यवंशप्रभवं महेन्द्रसमविक्रमम् ॥ ४८ ॥  
पुरूरवसमैलं च त्रिषु लोकेषु विश्रुतम्।  
बुधस्य दयितं पुत्रं कीर्तयेद् वसुधाधिपम् ॥ ४९ ॥

त्रिलोकविश्रुतं वीरं भरतं च प्रकीर्तयेत्।  
गवामयेन यज्ञेन येनेष्टं वै कृते युगे ॥ ५० ॥  
रन्तिदेवं महादेवं कीर्तयेत् परमद्युतिम्।  
विश्वजित्तपसोपेतं लक्षण्यं लोकपूजितम् ॥ ५१ ॥

तथा श्वेतं च राजर्षिं कीर्तयेत् परमद्युतिम्।  
सगरस्यात्मजा येन प्लावितास्तारितास्तथा ॥ ५२ ॥

हुताशनसमानेतान् महारूपान् महौजसः ।  
उग्रकायान् महासत्त्वान् कीर्तयेत्‌ कीर्तिवर्धनान् ॥ ५३ ॥

देवानृषिगणांश्चैव नृपांश्च जगतीश्वरान् ।  
सांख्यं योगं च परमं हव्यं कव्यं तथैव च॥५४॥  
कीर्तितं परमं ब्रह्म सर्वश्रुतिपरायणम्।  
मङ्गल्यं सर्वभूतानां पवित्रं बहुकीर्तितम् ॥ ५५ ॥  
व्याधिप्रशमनं श्रेष्ठं पौष्टिकं सर्वकर्मणाम्।  
प्रयतः कीर्तयेच्चैतान् कल्यं सायं च भारत ॥ ५६ ॥

एते वै पान्ति वर्षन्ति भान्ति वान्ति सृजन्ति च।  
एते विनायकाः श्रेष्ठा दक्षाः शान्ता जितेन्द्रियाः ॥ ५७ ॥

नराणामशुभं सर्वे व्यपोहन्ति प्रकीर्तिताः।  
साक्षिभूता महात्मानः पापस्य सुकृतस्य च ॥ ५८ ॥

एतान् वै कल्यमुत्थाय कीर्तयन् शुभमश्नुते।  
नाग्निचौरभयं तस्य न मार्गप्रतिरोधनम् ॥ ५१ ॥

एतान् कीर्तयतां नित्यं दुःस्वप्नो नश्यते नृणाम्।  
मुच्यते सर्वपापेभ्यः स्वस्तिमांश्च गृहान् व्रजेत् ॥ ६० ॥

दीक्षाकालेषु सर्वेषु यः पठेन्नियतो द्विजः।  
न्यायवानात्मनिरतः क्षान्तो दान्तोऽनसूयकः ॥ ६१ ॥

रोगार्तो व्याधियुक्तो वा पठन् पापात् प्रमुच्यते।  
वास्तुमध्ये तु पठतः कुले स्वस्त्ययनं भवेत् ॥ ६२ ॥

क्षेत्रमध्ये तु पठतः सर्वं सस्यं प्ररोहति।  
गच्छतः क्षेममध्वानं ग्रामान्तरगतः पठन् ॥ ६३ ॥

आत्मनश्च सुतानां च दाराणां च धनस्य च।  
बीजानामोषधीनां च रक्षामेतां प्रयोजयेत् ॥ ६४ ॥

एतान् संग्रामकाले तु पठतः क्षत्रियस्य तु।  
व्रजन्ति रिपवो नाशं क्षेमं च परिवर्तते ॥ ६५ ॥

एतान् दैवे च पित्र्ये च पठतः पुरुषस्य हि।  
भुञ्जते पितरः कव्यं हव्यं च त्रिदिवौकसः ॥ ६६ ॥

न व्याधिश्वापदभयं न द्विपान्न हि तस्करात्।  
कश्मलं लघुतां याति पाप्मना च प्रमुच्यते ॥ ६७ ॥

यानपात्रे च याने च प्रवासे राजवेश्मनि।  
परां सिद्धिमवाप्नोति सावित्रीं ह्युत्तमां पठन् ॥ ६८ ॥

न च राजभयं तेषां न पिशाचान्न राक्षसात्।  
नाग्न्यम्बुपवनव्यालाद् भयं तस्योपजायते ॥ ६९ ॥

चतुर्णामपि वर्णानामाश्रमस्य विशेषतः ।  
करोति सततं शान्तिं सावित्रीमुत्तमां पठन् ॥ ७० ॥

नाग्निर्दहति काष्ठानि सावित्री यत्र पठ्यते।  
न तत्र बालो म्रियते न च तिष्ठन्ति पन्नगाः॥७१॥

न तेषां विद्यते दुःखं गच्छन्ति परमां गतिम्।  
ये शृण्वन्ति महद् ब्रह्म सावित्रीगुणकीर्तनम् ॥ ७२ ॥

गवां मध्ये तु पठतो गावोऽस्य बहुवत्सलाः।  
प्रस्थाने वा प्रवासे वा सर्वावस्थां गतः पठेत् ॥ ७३ ॥

जपतां जुह्वतां चैव नित्यं च प्रयतात्मनाम्।  
ऋषीणां परमं जप्यं गुह्यमेतन्नराधिप ॥ ७४ ॥

याधातथ्येन सिद्धस्य इतिहासं पुरातनम्।  
पराशरमतं दिव्यं शकाय कथितं पुरा ॥ ७५ ॥

तदेतत् ते समाख्यातं तथ्यं ब्रह्म सनातनम्।  
हृदयं सर्वभूतानां श्रुतिरेषा सनातनी ॥ ७६ ॥

सोमादित्यान्वयाः सर्वे राघवाः कुरवस्तथा।  
पठन्ति शुचयो नित्यं सावित्रीं प्राणिनां गतिम् ॥ ७७ ॥

अभ्यासे नित्यं देवानां सप्तर्षीणां ध्रुवस्य च।  
मोक्षणं सर्वकृच्छ्राणां मोचयत्यशुभात् सदा ॥ ७८ ॥

वृद्धैः काश्यपगौतमप्रभृतिभिर्भृग्वङ्गिरोऽत्र्यादिभिः  
शुक्रागस्त्यबृहस्पतिप्रभृतिभिर्ब्रह्मर्षिभिः सेवितम् ।  
भारद्वाजमतमृचीकतनयैः प्राप्तं वसिष्ठात्‌ पुनः  
सावित्रीमधिगम्य शक्रवसुभिः कृत्स्ना जिता दानवाः ॥ ७९ ॥

यो गोशतं कनकशृङ्गमयं ददाति  
विप्राय वेदविदुषे च बहुश्रुताय।  
दिव्यां च भारतकथां कथयेच्च नित्यं  
तुल्यं फलं भवति तस्य च तस्य चैव ॥ ८० ॥

धर्मो विवर्धति भृगोः परिकीर्तनेन  
वीर्यं विवर्धति वसिष्ठनमोनतेन ।  
संग्रामजिद् भवति चैव रघुं नमस्यन्  
स्यादश्विनौ च परिकीर्तयतो न रोगः ॥ ८१ ॥

एषा ते कथिता राजन् सावित्री ब्रह्म शाश्वती।  
विवक्षुरसि यच्चान्यत् तत् ते वक्ष्यामि भारत ॥ ८२ ॥