+++
title_full = "012 कृतघ्नकी गति और प्रायश्चित्तका वर्णन तथा स्त्री-पुरुषके संयोगमें स्त्रीको ही अधिक सुख होनेके सम्बन्धमें भंगास्वनका उपाख्यान"
title = "०१२ भङ्गास्वनोपाख्याने"

+++


प्रायश्चित्तं कृतघ्नानां प्रतिब्रूहि पितामह।  
मातापितॄन् गुरूंश्चैव येऽवमन्यन्ति मोहिताः॥

ये चाप्यन्ये परे तात कृतघ्ना निरपत्रपाः।  
तेषां गतिं महाबाहो श्रोतुमिच्छामि तत्त्वतः॥

कृतघ्नानां गतिस्तात नरके शाश्वतीः समाः।  
मातापितृगुरूणां च ये न तिष्ठन्ति शासने॥  
कृमिकीटपिपीलेषु जायन्ते स्थावरेषु च।  
दुर्लभो हि पुनस्तेषां मानुष्ये पुनरुद्‌भवः॥

अत्राप्युदाहरन्तीममितिहासं पुरातनम् ।  
वत्सनाभो महाप्राज्ञो महर्षिः संशितव्रतः॥  
वल्मीकभूतो ब्रह्मर्षिस्तप्यते सुमहत्तपः ।

तस्मिंश्च तप्यति तपो वासवो भरतर्षभ॥  
ववर्ष सुमहद् वर्षं सविद्युत्स्तनयित्नुमान्।

तत्र सप्ताहवर्षं तु मुमुचे पाकशासनः।  
निमीलिताक्षस्तद्वर्षं प्रत्यगृह्णीत वै द्विजः॥

तस्मिन् पतति वर्षे तु शीतवातसमन्विते।  
विशीर्णध्वस्तशिखरो वल्मीकोऽशनिताडितः ॥

ताड्‌यमाने ततस्तस्मिन् वत्सनाभे महात्मनि।  
कारुण्यात्‌ तस्य धर्मः स्वमानृशंस्यमथाकरोत्॥

चिन्तयानस्य ब्रह्मर्षि तपन्तमधिधार्मिकम् ।  
अनुरूपा मतिः क्षिप्रमुपजाता स्वभावजा॥

स्वं रूपं माहिषं कृत्वा सुमहान्तं मनोहरम्।  
त्राणार्थं वत्सनाभस्य चतुष्पादुपरि स्थितः॥

यदा त्वपगतं वर्षं शीतवातसमन्वितम्।  
ततो महिषरूपी स धर्मो धर्मभृतां वर॥  
शनैर्वल्मीकमुत्सृज्य प्राद्रवद् भरतर्षभ ।  
स्थितेऽस्मिन् वृष्टिसम्पाते रक्षितः स महातपाः॥

दिशः सुविपुलास्तत्र गिरीणां शिखराणि च॥  
दृष्ट्वा च पृथिवीं सर्वां सलिलेन परिप्लुताम्।  
जलाशयान् स तान्‌ दृष्ट्वा विप्रः प्रमुदितोऽभवत्॥

अचिन्तयद् विस्मितश्च वर्षात् केनाभिरक्षितः।  
ततोऽपश्यत् तं महिषमवस्थितमदूरतः ॥

तिर्यग्योनावपि कथं दृश्यते धर्मवत्सलः।  
अतो नु भद्रं महिषः शिलापट्ट इव स्थितः।  
पीवरश्चैव शूल्यश्च बहुमांसो भवेदयम्॥

तस्य बुद्धिरियं जाता धर्मसंसक्तिजा मुनेः।  
कृतघ्ना नरकं यान्ति ये तु विश्वासघातिनः॥

निष्कृतिं नैव पश्यामि कृतघ्नानां कथंचन।  
ऋते प्राणपरित्यागं धर्मज्ञानां वचो यथा॥

अकृत्वा भरणं पित्रोरदत्त्वा गुरुदक्षिणाम्।  
कृतघ्नतां च सम्प्राप्य मरणान्ता च निष्कृतिः॥

आकाङ्क्षायामुपेक्षायां चोपपातकमुत्तमम् ।  
तस्मात् प्राणान् परित्यक्ष्ये प्रायश्चित्तार्थमित्युत॥

स मेरुशिखरं गत्वा निस्सङ्गेनान्तरात्मना।  
प्रायश्चित्तं कर्तुकामः शरीरं त्यक्तुमुद्यतः॥  
निगृहीतश्च धर्मात्मा हस्ते धर्मेण धर्मवित्॥

वत्सनाभ महाप्राज्ञ बहुवर्षशतायुषः ।  
परितुष्टोऽस्मि त्यागेन निःसङ्गेन तथाऽऽत्मनः॥

एवं धर्मभृतः सर्वे विमृशन्ति तथा कृतम्।  
न स कश्चिद् वत्सनाभ यस्य नोपहतं मनः॥  
यश्चानवद्यश्चरति शक्तो धर्मं तु सर्वशः।  
निवर्तस्व महाप्राज्ञ भूतात्मा ह्यसि शाश्वतः॥)

स्त्रीपुंसयोः सम्प्रयोगे स्पर्शः कस्याधिको भवेत्।  
एतस्मिन् संशये राजन् यथावद् वक्तुमर्हसि ॥ १ ॥

अत्राप्युदाहरन्तीममितिहासं पुरातनम् ।  
भंगास्वनेन शक्रस्य यथा वैरमभूत् पुरा ॥ २ ॥

पुरा भंगास्वनो नाम राजर्षिरतिधार्मिकः।  
अपुत्रः पुरुषव्याघ्र पुत्रार्थं यज्ञमाहरत् ॥ ३ ॥

अग्निष्टुतं स राजर्षिरिन्द्रद्विष्टं महाबलः।  
प्रायश्चित्तेषु मर्त्यानां पुत्रकामेषु चेष्यते ॥ ४ ॥

इन्द्रो ज्ञात्वा तु तं यज्ञं महाभागः सुरेश्वरः।  
अन्तरं तस्य राजर्षेरन्विच्छन्नियतात्मनः ॥ ५ ॥

न चैवास्यान्तरं राजन् स ददर्श महात्मनः।  
कस्यचित्त्वथ कालस्य मृगयां गतवान् नृपः ॥ ६ ॥

इदमन्तरमित्येव शक्रो नृपममोहयत् ।  
एकाश्वेन च राजर्षिर्भ्रान्त इन्द्रेण मोहितः ॥ ७ ॥  
न दिशोऽविन्दत नृपः क्षुत्पिपासार्दितस्तदा।  
इतश्चेतश्च वै राजन् श्रमतृष्णान्वितो नृप ॥ ८ ॥

सरोऽपश्यत् सुरुचिरं पूर्णं परमवारिणा।  
सोऽवगाह्य सरस्तात पाययामास वाजिनम् ॥ ९ ॥

अथ पीतोदकं सोऽश्वं वृक्षे बद्ध्वा नृपोत्तमः।  
अवगाह्य ततः स्नातस्तत्र स्त्रीत्वमवाप्तवान् ॥ १० ॥

आत्मानं स्त्रीकृतं दृष्ट्वा व्रीडितो नृपसत्तमः।  
चिन्तानुगतसर्वात्मा व्याकुलेन्द्रियचेतनः ॥ ११ ॥

आरोहिष्ये कथं त्वश्वं कथं यास्यामि वै पुरम्।  
इष्टेनाग्निष्टुता चापि पुत्राणां शतमौरसम् ॥ १२ ॥  
जातं महाबलानां मे तान् प्रवक्ष्यामि किं त्वहम्।  
दारेषु चात्मकीयेषु पौरजानपदेषु च ॥ १३ ॥

मृदुत्वं च तनुत्वं च विक्लवत्वं तथैव च।  
स्त्रीगुणा ऋषिभिः प्रोक्ता धर्मतत्त्वार्थदर्शिभिः ॥ १४ ॥

व्यायामे कर्कशत्वं च वीर्यं च पुरुषे गुणाः।  
पौरुषं विप्रणष्टं वै स्त्रीत्वं केनापि मेऽभवत् ॥ १५ ॥

स्त्रीभावात् पुनरश्वं तं कथमारोढुमुत्सहे।  
महता त्वथ यत्नेन आरुह्याश्वं नराधिपः ॥ १६ ॥  
पुनरायात् पुरं तात स्त्रीकृतो नृपसत्तमः।

पुत्रा दाराश्च भृत्याश्च पौरजानपदाश्च ते ॥ १७ ॥  
किंत्विदं त्विति विज्ञाय विस्मयं परमं गताः।

अथोवाच स राजर्षिः स्त्रीभूतो वदतां वरः ॥ १८ ॥  
मृगयामस्मि निर्यातो बलैः परिवृतो दृढम्।  
उद्भ्रान्तः प्राविशं घोरामटवीं दैवचोदितः ॥ १९ ॥

अटव्यां च सुघोरायां तृष्णार्तो नष्टचेतनः।  
सरः सुरुचिरप्रख्यमपश्यं पक्षिभिर्वृतम् ॥ २० ॥

तत्रावगाढः स्त्रीभूतो दैवेनाहं कृतः पुरा।  
नामगोत्राणि चाभाष्य दाराणां मन्त्रिणां तथा ॥ २१ ॥  
आह पुत्रांस्ततः सोऽथ स्त्रीभूतः पार्थिवोत्तमः।  
सम्प्रीत्या भुज्यतां राज्यं वनं यास्यामि पुत्रकाः ॥ २२ ॥

एवमुक्त्वा पुत्रशतं वनमेव जगाम ह।  
गत्वा चैवाश्रमं सा तु तापसं प्रत्यपद्यत ॥ २३ ॥

तापसेनास्य पुत्राणामाश्रमेष्वभवच्छतम् ।  
अथ साऽऽदाय तान् सर्वान् पूर्वपुत्रानभाषत ॥ २४ ॥  
पुरुषत्वे सुता यूयं स्त्रीत्वे चेमे शतं सुताः।  
एकत्र भूज्यतां राज्यं भ्रातृभावेन पुत्रकाः ॥ २५ ॥

सहिता भ्रातरस्तेऽथ राज्यं बुभुजिरे तदा।  
तान्‌ दृष्ट्वा भ्रातृभावेन भुञ्जानान् राज्यमुत्तमम् ॥ २६ ॥  
चिन्तयामास देवेन्द्रो मन्युनाथ परिप्लुतः।  
उपकारोऽस्य राजर्षेः कृतो नापकृतं मया ॥ २७ ॥

ततो ब्राह्मणरूपेण देवराजः शतक्रतुः।  
भेदयामास तान् गत्वा नगरं वै नृपात्मजान् ॥ २८ ॥

भ्रातॄणां नास्ति सौभ्रात्रं येष्वेकस्य पितुः सुताः।  
राज्यहेतोर्विवदिताः कश्यपस्य सुरासुराः ॥ २९ ॥

यूयं भङ्गास्वनापत्यास्तापसस्येतरे सुताः ।  
कश्यपस्य सुराश्चैव असुराश्च सुतास्तथा ॥ ३० ॥

युष्माकं पैतृकं राज्यं भुज्यते तापसात्मजैः।  
इन्द्रेण भेदितास्ते तु युद्धेऽन्योन्यमपातयन् ॥ ३१ ॥

तच्छ्रुत्वा तापसी चापि संतप्ता प्ररुरोद ह।  
ब्राह्मणच्छद्मनाभ्येत्य तामिन्द्रोऽथान्वपृच्छत ॥ ३२ ॥

केन दुःखेन संतप्ता रोदिषि त्वं वरानने।  
ब्राह्मणं तं ततो दृष्ट्वा सा स्त्री करुणमब्रवीत् ॥ ३३ ॥

पुत्राणां द्वे शते ब्रह्मन् कालेन विनिपातिते।  
अहं राजाभवं विप्र तत्र पूर्वं शतं मम ॥ ३४ ॥  
समुत्पन्नं स्वरूपाणां पुत्राणां ब्राह्मणोत्तम।  
कदाचिन्मृगयां यात उद्‌भ्रान्तो गहने वने ॥ ३५ ॥

अवगाढश्च सरसि स्त्रीभूतो ब्राह्मणोत्तम।  
पुत्रान् राज्ये प्रतिष्ठाप्य वनमस्मि ततो गतः ॥ ३६ ॥

स्त्रियाश्च मे पुत्रशतं तापसेन महात्मना।  
आश्रमे जनितं ब्रह्मन् नीतं तन्नगरं मया ॥ ३७ ॥

तेषां च वैरमुत्पन्नं कालयोगेन वै द्विज।  
एतत् शोचाम्यहं ब्रह्मन् दैवेन समभिप्लुता ॥ ३८ ॥

इन्द्रस्तां दुःखितां दृष्ट्वा अब्रवीत् परुषं वचः।  
पुरा सुदुःसहं भद्रे मम दुःखं त्वया कृतम् ॥ ३९ ॥

इन्द्रद्विष्टेन यजता मामनाहूय धिष्ठितम्।  
इन्द्रोऽहमस्मि दुर्बुद्धे वैरं ते पातितं मया ॥ ४० ॥

इन्द्रं दृष्ट्वा तु राजर्षिः पादयोः शिरसा गतः।  
प्रसीद त्रिदशश्रेष्ठ पुत्रकामेन स क्रतुः ॥ ४१ ॥  
इष्टस्त्रिदशशार्दूल तत्र मे क्षन्तुमर्हसि।

प्रणिपातेन तस्येन्द्रः परितुष्टो वरं ददौ ॥ ४२ ॥  
पुत्रास्ते कतमे राजन् जीवन्त्वेतत् प्रचक्ष्व मे।  
स्त्रीभूतस्य हि ये जाताः पुरुषस्याथ येऽभवन् ॥ ४३ ॥

तापसी तु ततः शक्रमुवाच प्रयताञ्जलिः।  
स्त्रीभूतस्य हि ये पुत्रास्ते मे जीवन्तु वासव ॥ ४४ ॥

इन्द्रस्तु विस्मितो दृष्ट्वा स्त्रियं पप्रच्छ तां पुनः।  
पुरुषोत्पादिता ये ते कथं द्वेष्याः सुतास्तव ॥ ४५ ॥  
स्त्रीभूतस्य हि ये जाताः स्नेहस्तेभ्योऽधिकः कथम्।  
कारणं श्रोतुमिच्छामि तन्मे वक्तुमिहार्हसि ॥ ४६ ॥

स्त्रियास्त्वभ्यधिकः स्नेहो न तथा पुरुषस्य वै।  
तस्मात्‌ ते शक्र जीवन्तु ये जाताः स्त्रीकृतस्य वै॥४७॥

एवमुक्तस्ततस्त्विन्द्रः प्रीतो वाक्यमुवाच ह।  
सर्व एवेह जीवन्तु पुत्रास्ते सत्यवादिनि ॥ ४८ ॥

वरं च वृणु राजेन्द्र यं त्वमिच्छसि सुव्रत।  
पुरुषत्वमथ स्त्रीत्वं मत्तो यदभिकाङ्क्षते ॥ ४९ ॥

स्त्रीत्वमेव वृणे शक्र पुंस्त्वं नेच्छामि वासव।  
एवमुक्तस्तु देवेन्द्रस्तां स्त्रियं प्रत्युवाच ह ॥ ५० ॥

पुरुषत्वं कथं त्यक्त्वा स्त्रीत्वं चोदयसे विभो।  
एवमुक्तः प्रत्युवाच स्त्रीभूतो राजसत्तमः ॥ ५१ ॥

स्त्रियाः पुरुषसंयोगे प्रीतिरभ्यधिका सदा।  
एतस्मात् कारणाच्छक्र स्त्रीत्वमेव वृणोम्यहम् ॥ ५२ ॥

रमिताभ्यधिकं स्त्रीत्वे सत्यं वै देवसत्तम।  
स्त्रीभावेन हि तुष्यामि गम्यतां त्रिदशाधिप ॥ ५३ ॥

एवमस्त्विति चोक्त्वा तामापृच्छ्य त्रिदिवं गतः।  
एवं स्त्रिया महाराज अधिका प्रीतिरुच्यते ॥ ५४ ॥