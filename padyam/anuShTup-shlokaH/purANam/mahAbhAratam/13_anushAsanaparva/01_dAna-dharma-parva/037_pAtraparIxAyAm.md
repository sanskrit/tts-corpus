+++
title_full = "037 दान-पात्रकी परीक्षा"
title = "०३७ पात्रपरीक्षायाम्"

+++


अपूर्वश्च भवेत् पात्रमथवापि चिरोषितः।  
दूरादभ्यागतं चापि किं पात्रं स्यात् पितामह ॥ १ ॥

क्रिया भवति केषांचिदुपांशुव्रतमुत्तमम् ।  
यो यो याचेत यत् किञ्चित् सर्वं दद्याम इत्यपि॥२॥

अपीडयन् भूत्यवर्गमित्येवमनुशुश्रुम ।  
पीडयन् भृत्यवर्गं हि आत्मानमपकर्षति ॥ ३ ॥

अपूर्वं भावयेत् पात्रं यच्चापि स्याच्चिरोषितम्।  
दूरादभ्यागतं चापि तत्पात्रं च विदुर्बुधाः ॥ ४ ॥

अपीडया च भूतानां धर्मस्याहिंसया तथा।  
पात्रं विद्यात् तु तत्त्वेन यस्मै दत्तं न संतपेत्॥५॥

ऋत्विक् पुरोहिताचार्याः शिष्यसम्बन्धिबान्धवाः ।  
सर्वे पूज्याश्च मान्याश्च श्रुतवन्तोऽनसूयकाः ॥ ६ ॥

अतोऽन्यथा वर्तमानाः सर्वे नार्हन्ति सत्क्रियाम्।  
तस्मान्नित्यं परीक्षेत पुरुषान् प्रणिधाय वै ॥ ७ ॥

अक्रोधः सत्यवचनमहिंसा दम आर्जवम्।  
अद्रोहोऽनभिमानश्च ह्रीस्तितिक्षा दमः शमः ॥ ८ ॥  
यस्मिन्नेतानि दृश्यन्ते न चाकार्याणि भारत।  
स्वभावतो निविष्टानि तत्पात्रं मानमर्हति ॥ ९ ॥

तथा चिरोषितं चापि सम्प्रत्यागतमेव च।  
अपूर्वं चैव पूर्वं च तत्पात्रं मानमर्हति ॥ १० ॥

अप्रामाण्यं च वेदानां शास्त्राणां चाभिलङ्घनम्।  
अव्यवस्था च सर्वत्र एतान्नाशनमात्मनः ॥ ११ ॥

भवेत् पण्डितमानी यो ब्राह्मणो वेदनिन्दकः।  
आन्वीक्षिकीं तर्कविद्यामनुरक्तो निरर्थिकाम् ॥ १२ ॥  
हेतुवादान् ब्रुवन् सत्सु विजेताहेतुवादिकः।  
आक्रोष्टा चातिवक्ता च ब्राह्मणानां सदैव हि ॥ १३ ॥  
सर्वाभिशङ्की मूढश्च बालः कटुकवागपि।  
बोद्धव्यस्तादृशस्तात नरं श्वानं हि तं विदुः ॥ १४ ॥

यथा श्वा भषितुं चैव हन्तुं चैवावसज्जते।  
एवं सम्भाषणार्थाय सर्वशास्त्रवधाय च ॥ १५ ॥

लोकयात्रा च द्रष्टव्या धर्मश्चात्महितानि च।  
एवं नरो वर्तमानः शाश्वतीर्वर्धते समाः ॥ १६ ॥

ऋणमुन्मुच्य देवानामृषीणां च तथैव च।  
पितॄणामथ विप्राणामतिथीनां च पञ्चमम् ॥ १७ ॥  
पर्यायेण विशुद्धेन सुविनीतेन कर्मणा।  
एवं गृहस्थः कर्माणि कुर्वन् धर्मान्न हीयते ॥ १८ ॥