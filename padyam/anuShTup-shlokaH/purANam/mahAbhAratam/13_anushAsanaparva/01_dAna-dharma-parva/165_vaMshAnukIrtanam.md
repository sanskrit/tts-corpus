+++
title_full = "165 नित्य स्मरणीय देवता, नदी, पर्वत, ऋषि और राजाओंके नाम-कीर्तनका माहात्म्य"
title = "१६५ वंशानुकीर्तनम्"

+++


शरतल्पगतं भीष्मं पाण्डवोऽथ कुरूद्वहः।  
युधिष्ठिरो हितं प्रेप्सुरपृच्छत् कल्मषापहम् ॥ १ ॥

किं श्रेयः पुरुषस्येह किं कुर्वन् सुखमेधते।  
विपाप्मा स भवेत् केन किं वा कल्मषनाशनम् ॥ २ ॥

तस्मै शुश्रूषमाणाय भूयः शान्तनवस्तदा।  
दैवं वंशं यथान्यायमाचष्ट पुरुषर्षभ ॥ ३ ॥

अयं दैवतवंशो वै ऋषिवंशसमन्वितः।  
त्रिसंध्यं पठितः पुत्र कल्मषापहरः परः ॥ ४ ॥  
यदह्ना कुरुते पापमिन्द्रियैः पुरुषश्चरन्।  
बुद्धिपूर्वमबुद्धिर्वा रात्रौ यच्चापि संध्ययोः ॥ ५ ॥  
मुच्यते सर्वपापेभ्यः कीर्तयन् वै शुचिः सदा।  
नान्धो न बधिरः काले कुरुते स्वस्तिमान् सदा ॥ ६ ॥

तिर्यग्योनिं न गच्छेच्च नरकं संकराणि च।  
न च दुःखभयं तस्य मरणे स न मुह्यति॥७॥

देवासुरगुरुर्देवः सर्वभूतनमस्कृतः ।  
अचिन्त्योऽथाप्यनिर्देश्यः सर्वप्राणो ह्ययोनिजः ॥ ८ ॥  
पितामहो जगन्नाथः सावित्री ब्रह्मणः सती।  
वेदभूरथ कर्ता च विष्णुर्नारायणः प्रभुः ॥ ९ ॥  
उमापतिर्विरूपाक्षः स्कन्दः सेनापतिस्तथा ।  
विशाखो हुतभुग् वायुश्चन्द्रसूर्यौ प्रभाकरौ ॥ १० ॥  
शक्रः शचीपतिर्देवो यमो धूमोर्णया सह।  
वरुणः सह गौर्या च सह ऋद्ध्या धनेश्वरः ॥ ११ ॥  
सौम्या गौः सुरभिर्देवी विश्रवाश्च महानृषिः।  
संकल्पः सागरो गङ्गा स्रवन्त्योऽथ मरुद्‌गणः ॥ १२ ॥  
वालखिल्यास्तपःसिद्धाः कृष्णद्वैपायनस्तथा ।  
नारदः पर्वतश्चैव विश्वावसुर्हहाहुहूः ॥ १३ ॥  
तुम्बुरुश्चित्रसेनश्च देवदूतश्च विश्रुतः ।  
देवकन्या महाभागा दिव्याश्चाप्सरसां गणाः ॥ १४ ॥  
उर्वशी मेनका रम्भा मिश्रकेशी ह्यलम्बुषा।  
विश्वाची च घृताची च पञ्चचूडा तिलोत्तमा ॥ १५ ॥  
आदित्या वसवो रुद्राः साश्विनः पितरोऽपि च।  
धर्मः श्रुतं तपो दीक्षा व्यवसायः पितामहः ॥ १६ ॥  
शर्वर्यो दिवसाश्चैव मारीचः कश्यपस्तथा।  
शुक्रो बृहस्पतिर्भौमो बुधो राहुः शनैश्चरः ॥ १७ ॥  
नक्षत्राण्यृतवश्चैव मासाः पक्षाः सवत्सराः।  
वैनतेयाः समुद्राश्च कद्रुजाः पन्नगास्तथा ॥ १८ ॥  
शतद्रुश्च विपाशा च चन्द्रभागा सरस्वती।  
सिंधुश्च देविका चैव प्रभासं पुष्कराणि च ॥ १९ ॥  
गङ्गा महानदी वेणा कावेरी नर्मदा तथा।  
कुलम्पुना विशल्या च करतोयाम्बुवाहिनी ॥ २० ॥  
सरयूर्गण्डकी चैव लोहितश्च महानदः।  
ताम्रारुणा वेत्रवती पर्णाशा गौतमी तथा ॥ २१ ॥  
गोदावरी च वेण्या च कृष्णवेणा तथाद्रिजा।  
दृषद्वती च कावेरी चक्षुर्मन्दाकिनी तथा ॥ २२ ॥  
प्रयागं च प्रभासं च पुण्यं नैमिषमेव च।  
तच्च विश्वेश्वरस्थानं यत्र तद्विमलं सरः ॥ २३ ॥  
पुण्यतीर्थं सुसलिलं कुरुक्षेत्रं प्रकीर्तितम्।  
सिंधूत्तमं तपोदानं जम्बूमार्गमथापि च ॥ २४ ॥  
हिरण्वती वितस्ता च तथा प्लक्षवती नदी।  
वेदस्मृतिर्वेदवती मालवाथाश्ववत्यपि ॥ २५ ॥  
भूमिभागास्तथा पुण्या गङ्गाद्वारमथापि च।  
ऋषिकुल्यास्तथा मेध्या नद्यः सिंधुवहास्तथा ॥ २६ ॥  
चर्मण्वती नदी पुण्या कौशिकी यमुना तथा।  
नदी भीमरथी चैव बाहुदा च महानदी ॥ २७ ॥  
माहेन्द्रवाणी त्रिविदा नीलिका च सरस्वती।  
नन्दा चापरनन्दा च तथा तीर्थमहाह्रदः ॥ २८ ॥  
गयाथ फल्गुतीर्थं च धर्मारण्यं सुरैर्वृतम्।  
तथा देवनदी पुण्या सरश्च ब्रह्मनिर्मितम् ॥ २९ ॥  
पुण्यं त्रिलोकविख्यातं सर्वपापहरं शिवम्।  
हिमवान् पर्वतश्चैव दिव्यौषधिसमन्वितः ॥ ३० ॥  
विन्ध्यो धातुविचित्राङ्गस्तीर्थवानौषधान्वितः ।  
मेरुर्महेन्द्रो मलयः श्वेतश्च रजतावृतः ॥ ३१ ॥  
शृङ्गवान् मन्दरो नीलो निषधो दर्दुरस्तथा।  
चित्रकूटोऽजनाभश्च पर्वतो गन्धमादनः ॥ ३२ ॥  
पुण्यः सोमगिरिश्चैव तथैवान्ये महीधराः।  
दिशश्च विदिशश्चैव क्षितिः सर्वे महीरुहाः ॥ ३३ ॥  
विश्वेदेवा नभश्चैव नक्षत्राणि ग्रहास्तथा।  
पान्तु नः सततं देवाः कीर्तिताऽकीर्तिता मया ॥ ३४ ॥

कीर्तयानो नरो ह्येतान् मुच्यते सर्वकिल्बिषैः।  
स्तुवंश्च प्रतिनन्दंश्च मुच्यते सर्वतो भयात् ॥ ३५ ॥  
सर्वसंकरपापेभ्यो देवतास्तवनन्दकः ।

देवतानन्तरं विप्रांस्तपःसिद्धांस्तपोऽधिकान् ॥ ३६ ॥  
कीर्तितान् कीर्तयिष्यामि सर्वपापप्रमोचनान् ।

यवक्रीतोऽथ रैभ्यश्च कक्षीवानौशिजस्तथा ॥ ३७ ॥  
भृग्वङ्गिरास्तथा कण्वो मेधातिथिरथ प्रभुः।  
बर्ही च गुणसम्पन्नः प्राचीं दिशमुपाश्रिताः ॥ ३८ ॥

भद्रां दिशं महाभागा उल्मुचुः प्रमुचुस्तथा।  
मुमुचुश्च महाभागः स्वस्त्यात्रेयश्च वीर्यवान् ॥ ३९ ॥  
मित्रावरुणयोः पुत्रस्तथागस्त्यः प्रतापवान् ।  
दृढायुश्चोर्ध्वबाहुश्च विश्रुतावृषिसत्तमौ ॥ ४० ॥  
पश्चिमां दिशमाश्रित्य य एधन्ते निबोध तान्।  
उषङ्गुः सह सोदर्यैः परिव्याधश्च वीर्यवान् ॥ ४१ ॥  
ऋषिर्दीर्घतमाश्चैव गौतमः काश्यपस्तथा ।  
एकतश्च द्वितश्चैव त्रितश्चैव महानृषिः ॥ ४२ ॥  
अत्रेः पुत्रश्च धर्मात्मा तथा सारस्वतः प्रभुः।

उत्तरां दिशमाश्रित्य य एधन्ते निबोध तान् ॥ ४३ ॥  
अत्रिर्वसिष्ठः शक्तिश्च पाराशर्यश्च वीर्यवान्।  
विश्वामित्रो भरद्वाजो जमदग्निस्तथैव च ॥ ४४ ॥  
ऋचीकपुत्रो रामश्च ऋषिरौद्दालकिस्तथा ।  
श्वेतकेतुः कोहलश्च विपुलो देवलस्तथा ॥ ४५ ॥  
देवशर्मा च धौम्यश्च हस्तिकाश्यप एव च।  
लोमशो नाचिकेतश्च लोमहर्षण एव च ॥ ४६ ॥  
ऋषिरुग्रश्रवाश्चैव भार्गवश्च्यवनस्तथा ।

एष वै समवायश्च ऋषिदेवसमन्वितः ॥ ४७ ॥  
आद्यः प्रकीर्तितो राजन् सर्वपापप्रमोचनः।

नृगो ययातिर्नहुषो यदुः पूरुश्च वीर्यवान् ॥ ४८ ॥  
धुन्धुमारो दिलीपश्च सगरश्च प्रतापवान्।  
कृशाश्वो यौवनाश्वश्च चित्राश्वः सत्यवांस्तथा ॥ ४९ ॥  
दुष्यन्तो भरतश्चैव चक्रवर्ती महायशाः।  
पवनो जनकश्चैव तथा दृष्टरथो नृपः ॥ ५० ॥  
रघुर्नरवरश्चैव तथा दशरथो नृपः।  
रामो राक्षसहा वीरः शशबिन्दुर्भगीरथः ॥ ५१ ॥  
हरिश्चन्द्रो मरुत्तश्च तथा दृढरथो नृपः।  
महोदर्यो ह्यलर्कश्च ऐलश्चैव नराधिपः ॥ ५२ ॥  
करन्धमो नरश्रेष्ठः कध्मोरश्च नराधिपः।  
दक्षोऽम्बरीषः कुकुरो रैवतश्च महायशाः ॥ ५३ ॥  
कुरुः संवरणश्चैव मान्धाता सत्यविक्रमः।  
मुचुकुन्दश्च राजर्षिर्जह्नुर्जाह्नविसेवितः ॥ ५४ ॥  
आदिराजः पृथुर्वैन्यो मित्रभानुः प्रियङ्करः।  
त्रसद्दस्युस्तथा राजा श्वेतो राजर्षिसत्तमः ॥ ५५ ॥  
महाभिषश्च विख्यातो निमिराजा तथाष्टकः।  
आयुः क्षुपश्च राजर्षिः कक्षेयुश्च नराधिपः ॥ ५६ ॥  
प्रतर्दनो दिवोदासः सुदासः कोसलेश्वरः।  
ऐलो नलश्च राजर्षिर्मनुश्चैव प्रजापतिः ॥ ५७ ॥  
हविध्रश्च पृषध्रश्च प्रतीपः शान्तनुस्तथा।  
अजः प्राचीनबर्हिश्च तथेक्ष्वाकुर्महायशाः ॥ ५८ ॥  
अनरण्यो नरपतिर्जानुजंघस्तथैव च ।  
कक्षसेनश्च राजर्षिर्ये चान्ये चानुकीर्तिताः ॥ ५९ ॥  
कल्यमुत्थाय यो नित्यं संध्ये द्वेऽस्तमयोदये।  
पठेच्छुचिरनावृत्तः स धर्मफलभाग् भवेत् ॥ ६० ॥

देवा देवर्षयश्चैव स्तुता राजर्षयस्तथा।  
पुष्टिमायुर्यशः स्वर्गं विधास्यन्ति ममेश्वराः ॥ ६१ ॥

मा विघ्नं मा च मे पापं मा च मे परिपन्थिनः।  
ध्रुवो जयो मे नित्यः स्यात् परत्र च शुभा गतिः॥६२॥