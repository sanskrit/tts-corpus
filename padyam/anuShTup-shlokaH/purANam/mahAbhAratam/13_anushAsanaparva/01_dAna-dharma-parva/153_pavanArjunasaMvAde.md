+++
title_full = "153 वायुद्वारा उदाहरणसहित ब्राह्मणोंकी महत्ताका वर्णन"
title = "१५३ पवनार्जुनसंवादे"

+++


शृणु मूढ गुणान्‌ कांश्चिद् बाह्मणानां महात्मनाम्।  
ये त्वया कीर्तिता राजंस्तेभ्योऽथ ब्राह्मणो वरः ॥ १ ॥

त्वक्त्वा महीत्वं भूमिस्तु स्पर्धयाङ्गनृपस्य ह।  
नाशं जगाम तां विप्रो व्यस्तम्भयत कश्यपः ॥ २ ॥

अजेया ब्राह्मणा राजन् दिवि चेह च नित्यदा।  
अपिबत् तेजसा ह्यापः स्वयमेवाङ्गिराः पुरा ॥ ३ ॥  
स ताः पिबन् क्षीरमिव नातृप्यत महामनाः।  
अपूरयन्महौघेन महीं सर्वां च पार्थिव ॥ ४ ॥

तस्मिन्नहं च क्रुद्धे वै जगत् त्यक्त्वा ततो गतः।  
व्यतिष्ठमग्निहोत्रे च चिरमङ्गिरसो भयात् ॥ ५ ॥

अथ शप्तश्च भगवान् गौतमेन पुरन्दरः।  
अहल्यां कामयानो वै धर्मार्थं च न हिंसितः ॥ ६ ॥

तथा समुद्रो नृपते पूर्णो मृष्टस्य वारिणः।  
ब्राह्मणैरभिशप्तश्च बभूव लवणोदकः ॥ ७ ॥

सुवर्णवर्णो निर्धूमः सङ्गतोर्ध्वशिखः कविः।  
क्रुद्धेनाङ्गिरसा शप्तो गुणैरेतैर्विवर्जितः ॥ ८ ॥

महतश्चूर्णितान् पश्य ये हासन्त महोदधिम्।  
सुवर्णधारिणा नित्यमवशप्ता द्विजातिना ॥ ९ ॥

समो न त्वं द्विजातिभ्यः श्रेयो विद्धि नराधिप।  
गर्भस्थान् ब्राह्मणान् सम्यङ् नमस्यति किल प्रभुः ॥ १० ॥

दण्डकानां महद् राज्यं ब्राह्मणेन विनाशितम्।  
तालजंघं महाक्षत्रमौर्वेणैकेन नाशितम् ॥ ११ ॥

त्वया च विपुलं राज्यं बलं धर्मं श्रुतं तथा।  
दत्तात्रेयप्रसादेन प्राप्तं परमदुर्लभम् ॥ १२ ॥

अग्निं त्वं यजसे नित्यं कस्माद् ब्राह्मणमर्जुन।  
स हि सर्वस्य लोकस्य हव्यवाट्‌ किं न वेत्सि तम्॥१३॥

अथवा ब्राह्मणश्रेष्ठमनुभूतानुपालकम् ।  
कर्तारं जीवलोकस्य कस्माज्जानन् विमुह्यसे ॥ १४ ॥

तथा प्रजापतिर्ब्रह्मा अव्यक्तः प्रभुरव्ययः।  
येनेदं निखिलं विश्वं जनितं स्थावरं चरम् ॥ १५ ॥

अण्डजातं तु ब्रह्माणं केचिदिच्छन्त्यपण्डिताः।  
अण्डाद् भिन्नाद् बभुः शैला दिशोऽम्भःपृथिवी दिवम् ॥ १६ ॥

द्रष्टव्यं नैतदेवं हि कथं जायेदजो हि सः।  
स्मृतमाकाशमण्डं तु तस्माज्जातः पितामहः ॥ १७ ॥

तिष्ठेत्‌ कथमिति ब्रूहि न किंचिद्धि तदा भवेत्।  
अहङ्कार इति प्रोक्तः सर्वतेजोगतः प्रभुः ॥ १८ ॥

नास्त्यण्डमस्ति तु ब्रह्मा स राजा लोकभावनः।  
इत्युक्तः स तदा तूष्णीमभूद् वायुस्ततोऽब्रवीत् ॥ १९ ॥