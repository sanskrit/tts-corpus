+++
title_full = "010 अनधिकारीको उपदेश देनेसे हानिके विषयमें एक शूद्र और तपस्वी ब्राह्मणकी कथा"
title = "०१० शूद्रमुनिसंवादे"

+++


मित्रसौहार्दयोगेन उपदेशं करोति यः।  
जात्याधरस्य राजर्षेर्दोषस्तस्य भवेन्न वा ॥ १ ॥  
एतदिच्छामि तत्त्वेन व्याख्यातुं वै पितामह।  
सूक्ष्मा गतिर्हि धर्मस्य यत्र मुह्यन्ति मानवाः ॥ २ ॥

अत्र ते वर्तयिष्यामि शृणु राजन् यथाक्रमम्।  
ऋषीणां वदतां पूर्वं श्रुतमासीत् यथा पुरा ॥ ३ ॥

उपदेशो न कर्तव्यो जातिहीनस्य कस्यचित्।  
उपदेशे महान् दोष उपाध्यायस्य भाष्यते ॥ ४ ॥

निदर्शनमिदं राजन् शृणु मे भरतर्षभ।  
दुरुक्तवचने राजन् यथापूर्वं युधिष्ठिर ॥ ५ ॥

ब्रह्माश्रमपदे वृत्तं पार्श्वे हिमवतः शुभे।  
तत्राश्रमपदं पुण्यं नानावृक्षगणायुतम् ॥ ६ ॥

नानागुल्मलताकीर्णं मृगद्विजनिषेवितम् ।  
सिद्धचारणसंयुक्तं रम्यं पुष्पितकाननम् ॥ ७ ॥

व्रतिभिर्बहुभिः कीर्णं तापसैरुपसेवितम् ।  
ब्राह्मणैश्च महाभागैः सूर्यज्वलनसंनिभैः ॥ ८ ॥

नियमव्रतसम्पन्नैः समाकीर्णं तपस्विभिः ।  
दीक्षितैर्भरतश्रेष्ठ यताहारैः कृतात्मभिः ॥ ९ ॥

तपोऽध्ययनघोषैश्च नादितं भरतर्षभ ।  
वालखिल्यैश्च बहुभिर्यतिभिश्च निषेवितम् ॥ १० ॥

तत्र कश्चित्‌ समुत्साहं कृत्वा शूद्रो दयान्वितः।  
आगतो ह्याश्रमपदं पूजितश्च तपस्विभिः ॥ ११ ॥

तांस्तु दृष्ट्वा मुनिगणान् देवकल्पान् महौजसः।  
विविधां वहतो दीक्षां सम्प्राहृष्यत भारत ॥ १२ ॥

अथास्य बुद्धिरभवत् तपस्ये भरतर्षभ।  
ततोऽब्रवीत् कुलपतिं पादौ संगृह्य भारत ॥ १३ ॥

भवत्प्रसादादिच्छामि धर्मं वक्तुं द्विजर्षभ।  
तन्मां त्वं भगवन् वक्तुं प्रव्राजयितुमर्हसि ॥ १४ ॥

वर्णावरोऽहं भगवन् शूद्रो जात्यास्मि सत्तम।  
शुश्रूषां कर्तुमिच्छामि प्रपन्नाय प्रसीद मे ॥ १५ ॥

न शक्यमिह शूद्रेण लिङ्गमाश्रित्य वर्तितुम्।  
आस्यतां यदि ते बुद्धिः शुश्रूषानिरतो भव ॥ १६ ॥  
शुश्रूषया पराल्ँलोकानवाप्स्यसि न संशयः ॥ १७ ॥

एवमुक्तस्तु मुनिना स शूद्रोऽचिन्तयन्नृप।  
कथमत्र मया कार्यं श्रद्धा धर्मपरा च मे ॥ १८ ॥

विज्ञातमेवं भवतु करिष्ये प्रियमात्मनः।  
गत्वाऽऽश्रमपदाद् दूरमुटजं कृतवांस्तु सः ॥ १९ ॥

तत्र वेदीं च भूमिं च देवतायतनानि च।  
निवेश्य भरतश्रेष्ठ नियमस्थोऽभवन्मुनिः ॥ २० ॥

अभिषेकांश्च नियमान् देवतायतनेषु च।  
बलिं च कृत्वा हुत्वा च देवतां चाप्यपूजयत् ॥ २१ ॥

संकल्पनियमोपेतः फलाहारो जितेन्द्रियः ।  
नित्यं संनिहिताभिस्तु ओषधीभिः फलैस्तथा ॥ २२ ॥  
अतिथीन् पूजयामास यथावत् समुपागतान्।  
एवं हि सुमहान् कालो व्यत्यक्रामत तस्य वै ॥ २३ ॥

अथास्य मुनिरागच्छत् संगत्या वै तमाश्रमम्।  
सम्पूज्य स्वागतेनर्षिं विधिवत् समतोषयत् ॥ २४ ॥

अनुकूलाः कथाः कृत्वा यथागतमपृच्छत।  
ऋषिः परमतेजस्वी धर्मात्मा संशितव्रतः ॥ २५ ॥  
एवं सुबहुशस्तस्य शूद्रस्य भरतर्षभ।  
सोऽगच्छदाश्रममृषिः शूद्रं द्रष्टुं नरर्षभ ॥ २६ ॥

अथ तं तापसं शूद्रः सोऽब्रवीद् भरतर्षभ।  
पितृकार्यं करिष्यामि तत्र मेऽनुग्रहं कुरु ॥ २७ ॥

बाढमित्येव तं विप्र उवाच भरतर्षभ।  
शुचिर्भूत्वा स शूद्रस्तु तस्यर्षेः पाद्यमानयत् ॥ २८ ॥

अथ दर्भांश्च वन्यांश्च ओषधीर्भरतर्षभ।  
पवित्रमासनं चैव बृसीं च समुपानयत् ॥ २९ ॥

अथ दक्षिणमावृत्य बृसीं चरमशैर्षिकीम्।  
कृतामन्यायतो दृष्ट्वा तं शूद्रमृषिरब्रवीत् ॥ ३० ॥

कुरुष्वैतां पूर्वशीर्षां भवांश्चोदङ्‌मुखः शुचिः।  
स च तत् कृतवान् शूद्रः सर्वं यदृषिरब्रवीत् ॥ ३१ ॥

यथोपदिष्टं मेधावी दर्भार्घ्यादि यथातथम्।  
हव्यकव्यविधिं कृत्स्नमुक्तं तेन तपस्विना ॥ ३२ ॥

ऋषिणा पितृकार्ये च स च धर्मपथे स्थितः।  
पितृकार्ये कृते चापि विसृष्टः स जगाम ह ॥ ३३ ॥

अथ दीर्घस्य कालस्य स तप्यन् शूद्रतापसः।  
वने पञ्चत्वमगमत् सुकृतेन च तेन वै ॥ ३४ ॥  
अजायत महाराजवंशे स च महाद्युतिः।

तथैव स ऋषिस्तात कालधर्ममवाप ह ॥ ३५ ॥  
पुरोहितकुले विप्र आजातो भरतर्षभ।  
एवं तौ तत्र सम्भूतावुभौ शूद्रमुनी तदा ॥ ३६ ॥  
क्रमेण वर्धितौ चापि विद्यासु कुशलावुभौ ॥ ३७ ॥

अथर्ववेदे वेदे च बभूवर्षिः सुनिष्ठितः।  
कल्पप्रयोगे चोत्पन्ने ज्योतिषे च परं गतः ॥ ३८ ॥  
सांख्ये चैव परा प्रीतिस्तस्य चैवं व्यवर्धत।

पितर्युपरते चापि कृतशौचस्तु पार्थिव ॥ ३९ ॥  
अभिषिक्तः प्रकृतिभी राजपुत्रः स पार्थिवः।

अभिषिक्तेन स ऋषिरभिषिक्तः पुरोहितः ॥ ४० ॥

स तं पुरोधाय सुखमवसद् भरतर्षभ।  
राज्यं शशास धर्मेण प्रजाश्च परिपालयन् ॥ ४१ ॥

पुण्याहवाचने नित्यं धर्मकार्येषु चासकृत्।  
उत्स्मयन् प्राहसच्चापि दृष्ट्वा राजा पुरोहितम् ॥ ४२ ॥

एवं स बहुशो राजन् पुरोधसमुपाहसत्।  
लक्षयित्वा पुरोधास्तु बहुशस्तं नराधिपम् ॥ ४३ ॥  
उत्स्मयन्तं च सततं दृष्ट्वासौ मन्युमाविशत्।

अथ शून्ये पुरोधास्तु सह राज्ञा समागतः ॥ ४४ ॥  
कथाभिरनुकूलाभी राजानं चाभ्यरोचयत् ।

ततोऽब्रवीन्नरेन्द्रं स पुरोधा भरतर्षभ ॥ ४५ ॥  
वरमिच्छाम्यहं त्वेकं त्वया दत्तं महाद्युते ॥ ४६ ॥

वराणां ते शतं दद्यां किं बतैकं द्विजोत्तम।  
स्नेहाच्च बहुमानाच्च नास्त्यदेयं हि मे तव ॥ ४७ ॥

एकं वै वरमिच्छामि यदि तुष्टोऽसि पार्थिव।  
प्रतिजानीहि तावत् त्वं सत्यं यद् वद नानृतम् ॥ ४८ ॥

बाढमित्येव तं राजा प्रत्युवाच युधिष्ठिर।  
यदि ज्ञास्यामि वक्ष्यामि अजानन् न तु संवदे ॥ ४९ ॥

पुण्याहवाचने नित्यं धर्मकृत्येषु चासकृत्।  
शान्तिहोमेषु च सदा किं त्वं हससि वीक्ष्य माम्॥५०॥

सव्रीडं वै भवति हि मनो मे हसता त्वया।  
कामया शापितो राजन् नान्यथा वक्तुमर्हसि ॥ ५१ ॥

सुव्यक्तं कारणं ह्यत्र न ते हास्यमकारणम्।  
कौतूहलं मे सुभृशं तत्त्वेन कथयस्व मे ॥ ५२ ॥

एवमुक्ते त्वया विप्र यदवाच्यं भवेदपि।  
अवश्यमेव वक्तव्यं शृणुष्वैकमना द्विज ॥ ५३ ॥

पूर्वदेहे यथा वृत्तं तन्निबोध द्विजोत्तम।  
जातिं स्मराम्यहं ब्रह्मन्नवधानेन मे शृणु ॥ ५४ ॥

शूद्रोऽहमभवं पूर्वं तापसो भृशसंयुतः।  
ऋषिरुग्रतपास्त्वं च तदाभूद् द्विजसत्तम ॥ ५५ ॥

प्रीयता हि तदा ब्रह्मन् ममानुग्रहबुद्धिना।  
पितृकार्ये त्वया पूर्वमुपदेशः कृतोऽनघ ॥ ५६ ॥

बृस्यां दर्भेषु हव्ये च कव्ये च मुनिसत्तम।  
एतेन कर्मदोषेण पुरोधास्त्वमजायथाः ॥ ५७ ॥

अहं राजा च विप्रेन्द्र पश्य कालस्य पर्ययम्।  
मत्कृतस्योपदेशस्य त्वयावाप्तमिदं फलम् ॥ ५८ ॥

एतस्मात्‌ कारणाद् ब्रह्मन् प्रहसे त्वां द्विजोत्तम।  
न त्वां परिभवन् ब्रह्मन् प्रहसामि गुरुर्भवान् ॥ ५९ ॥

विपर्ययेण मे मन्युस्तेन संतप्यते मनः।  
जातिं स्मराम्यहं तुभ्यमतस्त्वां प्रहसामि वै ॥ ६० ॥

एवं तवोग्रं हि तप उपदेशेन नाशितम्।  
पुरोहितत्वमुत्सृज्य यतस्व त्वं पुनर्भवे ॥ ६१ ॥

इतस्त्वमधमामन्यां मा योनिं प्राप्स्यसे द्विज।  
गृह्यतां द्रविणं विप्र पूतात्मा भव सत्तम ॥ ६२ ॥

ततो विसृष्टो राज्ञा तु विप्रो दानान्यनेकशः।  
ब्राह्मणेभ्यो ददौ वित्तं भूमिं ग्रामांश्च सर्वशः ॥ ६३ ॥

कृच्छ्राणि चीर्त्वा च ततो यथोक्तानि द्विजोत्तमैः।  
तीर्थानि चापि गत्वा वै दानानि विविधानि च ॥ ६४ ॥

दत्वा गाश्चैव विप्रेभ्यः पूतात्माभवदात्मवान्।  
तमेव चाश्रमं गत्वा चचार विपुलं तपः ॥ ६५ ॥

ततः सिद्धिं परां प्राप्तो ब्राह्मणो राजसत्तम।  
सम्मतश्चाभवत् तेषामाश्रमे तन्निवासिनाम् ॥ ६६ ॥

एवं प्राप्तो महत्कृच्छ्रमृषिः सन्नृपसत्तम।  
ब्राह्मणेन न वक्तव्यं तस्माद् वर्णावरे जने ॥ ६७ ॥

(वर्जयेदुपदेशं च सदैव ब्राह्मणो नृप।  
उपदेशं हि कुर्वाणो द्विजः कृच्छ्रमवाप्नुयात्।

नेषितव्यं सदा वाचा द्विजेन नृपसत्तम।  
न च प्रवक्तव्यमिह किंचिद् वर्णावरे जने॥)

ब्राह्मणाः क्षत्रिया वैश्यास्त्रयो वर्णा द्विजातयः।  
एतेषु कथयन् राजन् ब्राह्मणो न प्रदुष्यति ॥ ६८ ॥

तस्मात् सद्भिर्न वक्तव्यं कस्यचित् किंचिदग्रतः।  
सूक्ष्मा गतिर्हि धर्मस्य दुर्ज्ञेया ह्यकृतात्मभिः ॥ ६९ ॥

तस्मान्मौनेन मुनयो दीक्षां कुर्वन्ति चादृताः।  
दुरुक्तस्य भयाद् राजन् नाभाषन्ते च किंचन ॥ ७० ॥

धार्मिका गुणसम्पन्नाः सत्यार्जवसमन्विताः ।  
दुरुक्तवाचाभिहितैः प्राप्नुवन्तीह दुष्कृतम् ॥ ७१ ॥

उपदेशो न कर्तव्यः कदाचिदपि कस्यचित्।  
उपदेशाद्धि तत् पापं ब्राह्मणः समवाप्नुयात् ॥ ७२ ॥

विमृश्य तस्मात् प्राज्ञेन वक्तव्यं धर्ममिच्छता।  
सत्यानृतेन हि कृत उपदेशो हिनस्ति हि ॥ ७३ ॥

वक्तव्यमिह पृष्टेन विनिश्चित्य विनिश्चयम्।  
स चोपदेशः कर्तव्यो येन धर्ममवाप्नुयात् ॥ ७४ ॥

एतत् ते सर्वमाख्यातमुपदेशकृते मया।  
महान् क्लेशो हि भवति तस्मान्नोपदिशेदिह ॥ ७५ ॥