+++
title_full = "064 विभिन्न नक्षत्रोंके योगमें भिन्न-भिन्न वस्तुओंके दानका माहात्म्य"
title = "०६४ नक्षत्रयोगदानम्"

+++


श्रुतं मे भवतो वाक्यमन्नदानस्य यो विधिः।  
नक्षत्रयोगस्येदानीं दानकल्पं ब्रवीहि मे ॥ १ ॥

अत्राप्युदाहरन्तीममितिहासं पुरातनम् ।  
देवक्याश्चैव संवादं महर्षेर्नारदस्य च ॥ २ ॥

द्वारकामनुसम्प्राप्तं नारदं देवदर्शनम् ।  
पप्रच्छेदं वचः प्रश्नं देवकी धर्मदर्शनम् ॥ ३ ॥

तस्याः सम्पृच्छमानाया देवर्षिर्नारदस्ततः ।  
आचष्ट विधिवत् सर्वं तच्छृणुष्व विशाम्पते ॥ ४ ॥

कृत्तिकासु महाभागे पायसेन ससर्पिषा।  
संतर्प्य ब्राह्मणान् साधूल्ँलोकानाप्नोत्यनुत्तमान् ॥ ५ ॥

रोहिण्यां प्रसृतैर्मार्गैर्मांसैरन्नेन सर्पिषा ।  
पयोऽन्नपानं दातव्यमनृणार्थं द्विजातये ॥ ६ ॥

दोग्ध्रीं दत्त्वा सवत्सां तु नक्षत्रे सोमदैवते।  
गच्छन्ति मानुषाल्लोकात् सर्वलोकमनुत्तमम् ॥ ७ ॥

आर्द्रायां कृसरं दत्त्वा तिलमिश्रमुपोषितः।  
नरस्तरति दुर्गाणि क्षुरधारांश्च पर्वतान् ॥ ८ ॥

पूपान् पुनर्वसौ दत्त्वा तथैवान्नानि शोभने।  
यशस्वी रूपसम्पन्नो बह्वन्नो जायते कुले ॥ ९ ॥

पुष्येण कनकं दत्त्वा कृतं वाकृतमेव च।  
अनालोकेषु लोकेषु सोमवत् स विराजते ॥ १० ॥

आश्लेषायां तु यो रूप्यमृषभं वा प्रयच्छति।  
स सर्वभयनिर्मुक्तः सम्भवानधितिष्ठति ॥ ११ ॥

मघासु तिलपूर्णानि वर्धमानानि मानवः।  
प्रदाय पुत्रपशुमानिह प्रेत्य च मोदते ॥ १२ ॥

फल्गुनीपूर्वसमये ब्राह्मणानामुपोषितः ।  
भक्ष्यान्‌ फाणितसंयुक्तान्‌ दत्त्वा सौभाग्यमृच्छति ॥ १३ ॥

घृतक्षीरसमायुक्तं विधिवत् षष्टिकौदनम् ।  
उत्तराविषये दत्त्वा स्वर्गलोके महीयते ॥ १४ ॥

यद् यत् प्रदीयते दानमुत्तराविषये नरैः।  
महाफलमनन्तं तद् भवतीति विनिश्चयः ॥ १५ ॥

हस्ते हस्तिरथं दत्त्वा चतुर्युक्तमुपोषितः।  
प्राप्नोति परमाल्ँलोकान् पुण्यकामसमन्वितान् ॥ १६ ॥

चित्रायां वृषभं दत्त्वा पुण्यगन्धांश्च भारत।  
चरन्त्यप्सरसां लोके रमन्ते नन्दने तथा ॥ १७ ॥

स्वात्यामथ धनं दत्त्वा यदिष्टतममात्मनः।  
प्राप्नोति लोकान्‌ स शुभानिह चैव महद् यशः ॥ १८ ॥

विशाखायामनड्‌वाहं धेनुं दत्त्वा च दुग्धदाम्।  
सप्रासंगं च शकटं सधान्यं वस्त्रसंयुतम् ॥ १९ ॥  
पितॄन् देवांश्च प्रीणाति प्रेत्य चानन्त्यमश्नुते।  
न च दुर्गाण्यवाप्नोति स्वर्गलोकं च गच्छति ॥ २० ॥

दत्त्वा यथोक्तं विप्रेभ्यो वृत्तिमिष्टां स विन्दति।  
नरकादींश्च संक्लेशान्‌ नाप्नोतीति विनिश्चयः ॥ २१ ॥

अनुराधासु प्रावारं वरान्नं समुपोषितः।  
दत्त्वा युगशतं चापि नरः स्वर्गे महीयते ॥ २२ ॥

कालशाकं तु विप्रेभ्यो दत्त्वा मर्त्यः समूलकम्।  
ज्येष्ठायामृद्धिमिष्टां वै गतिमिष्टां स गच्छति ॥ २३ ॥

मूले मूलफलं दत्त्वा ब्राह्मणेभ्यः समाहितः।  
पितॄन् प्रीणयते चापि गतिमिष्टां च गच्छति ॥ २४ ॥

अथ पूर्वास्वषाढासु दधिपात्राण्युपोषितः ।  
कुलवृत्तोपसम्पन्ने ब्राह्मणे वेदपारगे ॥ २५ ॥  
पुरुषो जायते प्रेत्य कुले सुबहुगोधने।

उदमन्थं ससर्पिष्कं प्रभूतमधिफाणितम् ।  
दत्त्वोत्तरास्वषाढासु सर्वकामानवाप्नुयात् ॥ २६ ॥

दुग्धं त्वभिजिते योगे दत्त्वा मधुघृतप्लुतम्।  
धर्मनित्यो मनीषिभ्यः स्वर्गलोके महीयते ॥ २७ ॥

श्रवणे कम्बलं दत्त्वा वस्त्रान्तरितमेव वा।  
श्वेतेन याति यानेन स्वर्गलोकानसंवृतान् ॥ २८ ॥

गोप्रयुक्तं धनिष्ठासु यानं दत्त्वा समाहितः।  
वस्त्रराशिधनं सद्यः प्रेत्य राज्यं प्रपद्यते ॥ २९ ॥

गन्धान् शतभिषायोगे दत्त्वा सागुरुचन्दनान्।  
प्राप्नोत्यप्सरसां संघान् प्रेत्य गन्धांश्च शाश्वतान् ॥ ३० ॥

पूर्वाभाद्रपदायोगे राजमाषान् प्रदाय तु।  
सर्वभक्षफलोपेतः स वै प्रेत्य सुखी भवेत् ॥ ३१ ॥

औरभ्रमुत्तरायोगे यस्तु मांसं प्रयच्छति।  
स पितॄन् प्रीणयति वै प्रेत्य चानन्त्यमश्नुते ॥ ३२ ॥

कांस्योपदोहनां धेनुं रेवत्यां यः प्रयच्छति।  
सा प्रेत्य कामानादाय दातारमुपतिष्ठति ॥ ३३ ॥

रथमश्वसमायुक्तं दत्त्वाश्विन्यां नरोत्तमः ।  
हस्त्यश्वरथसम्पन्ने वर्चस्वी जायते कुले ॥ ३४ ॥

भरणीषु द्विजातिभ्यस्तिलधेनुं प्रदाय वै।  
गाः सुप्रभूताः प्राप्नोति नरः प्रेत्य यशस्तथा ॥ ३५ ॥

इत्येष लक्षणोद्देशः प्रोक्तो नक्षत्रयोगतः।  
देवक्या नारदेनेह सा स्नुषाभ्योऽब्रवीदिदम् ॥ ३६ ॥