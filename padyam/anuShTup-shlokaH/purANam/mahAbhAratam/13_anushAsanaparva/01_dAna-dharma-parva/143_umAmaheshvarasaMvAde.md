+++
title_full = "143 ब्राह्मणादि वर्णोंकी प्राप्तिमें मनुष्यके शुभाशुभ कर्मोंकी प्रधानताका प्रतिपादन"
title = "१४३ उमामहेश्वरसंवादे"

+++


भगवन् भगनेत्रघ्न पूष्णो दन्तनिपातन।  
दक्षक्रतुहर त्र्यक्ष संशयो मे महानयम् ॥ १ ॥

चातुर्वर्ण्यं भगवता पूर्वं सृष्टं स्वयम्भुवा।  
केन कर्मविपाकेन वैश्यो गच्छति शूद्रताम् ॥ २ ॥

वैश्यो वा क्षत्रियः केन द्विजो वा क्षत्रियो भवेत्।  
प्रतिलोमः कथं देव शक्यो धर्मो निवर्तितुम् ॥ ३ ॥

केन वा कर्मणा विप्रः शूद्रयोनौ प्रजायते।  
क्षत्रियः शूद्रतामेति केन वा कर्मणा विभो ॥ ४ ॥

एतन्मे संशयं देव वद भूतपतेऽनघ।  
त्रयो वर्णाः प्रकृत्येह कथं ब्राह्मण्यमाप्नुयुः ॥ ५ ॥

ब्राह्मण्यं देवि दुष्प्रापं निसर्गाद् ब्राह्मणः शुभे।  
क्षत्रियो वैश्यशूद्रौ वा निसर्गादिति मे मतिः ॥ ६ ॥

कर्मणा दुष्कृतेनेह स्थानाद् भ्रश्यति वै द्विजः।  
ज्येष्ठं वर्णमनुप्राप्य तस्माद् रक्षेत वै द्विजः ॥ ७ ॥

स्थितो ब्राह्मणधर्मेण ब्राह्मण्यमुपजीवति ।  
क्षत्रियो वाथ वैश्यो वा ब्रह्मभूयं स गच्छति ॥ ८ ॥

यस्तु विप्रत्वमुत्सृज्य क्षात्रं धर्मं निषेवते।  
ब्राह्मण्यात् स परिभ्रष्टः क्षत्रयोनौ प्रजायते ॥ ९ ॥

वैश्यकर्म च यो विप्रो लोभमोहव्यपाश्रयः।  
ब्राह्मण्यं दुर्लभं प्राप्य करोत्यल्पमतिः सदा ॥ १० ॥  
स द्विजो वैश्यतामेति वैश्यो वा शूद्रतामियात्।  
स्वधर्मात् प्रच्युतो विप्रस्ततः शूद्रत्वमाप्नुते ॥ ११ ॥

तत्रासौ निरयं प्राप्तो वर्णभ्रष्टो बहिष्कृतः।  
ब्रह्मलोकात् परिभ्रष्टः शूद्रः समुपजायते ॥ १२ ॥

क्षत्रियो वा महाभागे वैश्यो वा धर्मचारिणि।  
स्वानि कर्माण्यपाहाय शूद्रकर्म निषेवते ॥ १३ ॥  
स्वस्थानात् स परिभ्रष्टो वर्णसंकरतां गतः।  
ब्राह्मणः क्षत्रियो वैश्यः शूद्रत्वं याति तादृशः ॥ १४ ॥

यस्तु बुद्धः स्वधर्मेण ज्ञानविज्ञानवान् शुचिः।  
धर्मज्ञो धर्मनिरतः स धर्मफलमश्नुते ॥ १५ ॥

इदं चैवापरं देवि ब्रह्मणा समुदाहृतम्।  
अध्यात्मं नैष्ठिकं सद्भिर्धर्मकामैर्निषेव्यते ॥ १६ ॥

उग्रान्नं गर्हितं देवि गणान्नं श्राद्धसूतकम्।  
दुष्टान्नं नैव भोक्तव्यं शूद्रान्नं नैव कर्हिचित् ॥ १७ ॥

शूद्रान्नं गर्हितं देवि सदा देवैर्महात्मभिः।  
पितामहमुखोत्सृष्टं प्रमाणमिति मे मतिः ॥ १८ ॥

शूद्रान्नेनावशेषेण जठरे यो म्रियेद् द्विजः।  
आहिताग्निस्तथा यज्वा स शूद्रगतिभाग् भवेत् ॥ १९ ॥

तेन शूद्रान्नशेषेण ब्रह्मस्थानादपाकृतः ।  
ब्राह्मणः शूद्रतामेति नास्ति तत्र विचारणा ॥ २० ॥

यस्यान्नेनावशेषेण जठरे यो म्रियेद् द्विजः।  
तां तां योनिं व्रजेद् विप्रो यस्यान्नमुपजीवति ॥ २१ ॥

ब्राह्मणत्वं शुभं प्राप्य दुर्लभं योऽवमन्यते।  
अभोज्यान्नानि चाश्नाति स द्विजत्वात् पतेत वै ॥ २२ ॥

सुरापो ब्रह्महा क्षुद्रचोरो भग्नव्रतोऽशुचिः।  
स्वाध्यायवर्जितः पापो लुब्धो नैकृतिकः शठः ॥ २३ ॥  
अव्रती वृषलीभर्ता कुण्डाशी सोमविक्रयी।  
निहीनसेवी विप्रो हि पतति ब्रह्मयोनितः ॥ २४ ॥

गुरुतल्पी गुरुद्रोही गुरुकुत्सारतिश्च यः।  
ब्रह्मविच्चापि पतति ब्राह्मणो ब्रह्मयोनितः ॥ २५ ॥

एभिस्तु कर्मभिर्देवि शुभैराचरितैस्तथा ।  
शूद्रो ब्राह्मणतां याति वैश्यः क्षत्रियतां व्रजेत् ॥ २६ ॥

शूद्रकर्माणि सर्वाणि यथान्यायं यथाविधि।  
शुश्रूषां परिचर्यां च ज्येष्ठे वर्णे प्रयत्नतः ॥ २७ ॥  
कुर्यादविमनाः शूद्रः सततं सत्पथे स्थितः।  
देवद्विजातिसत्कर्ता सर्वातिथ्यकृतव्रतः ॥ २८ ॥  
ऋतुकालाभिगामी च नियतो नियताशनः।  
चोक्षश्चोक्षजनान्वेषी शेषान्नकृतभोजनः ॥ २९ ॥  
वृथामांसं न भुञ्जीत शूद्रो वैश्यत्वमृच्छति।

ऋतवागनहंवादी निर्द्वन्द्वः शमकोविदः ॥ ३० ॥  
यजते नित्ययज्ञैश्च स्वाध्यायपरमः शुचिः।  
दान्तो ब्राह्मणसत्कर्ता सर्ववर्णबुभूषकः ॥ ३१ ॥  
गृहस्थव्रतमातिष्ठन् द्विकालकृतभोजनः ।  
शेषाशी विजिताहारो निष्कामो निरहंवदः ॥ ३२ ॥  
अग्निहोत्रमुपासंश्च जुह्वानश्च यथाविधि ।  
सर्वातिथ्यमुपातिष्ठन् शेषान्नकृतभोजनः ॥ ३३ ॥  
त्रेताग्निमन्त्रविहितो वैश्यो भवति वै द्विजः।  
स वैश्यः क्षत्रियकुले शुचौ महति जायते ॥ ३४ ॥

स वैश्यः क्षत्रियो जातो जन्मप्रभृति संस्कृतः।  
उपनीतो व्रतपरो द्विजो भवति सत्कृतः ॥ ३५ ॥  
ददाति यजते यज्ञैः समृद्धैराप्तदक्षिणैः।  
अधीत्य स्वर्गमन्विच्छंस्त्रेताग्निशरणः सदा ॥ ३६ ॥  
आर्तहस्तप्रदो नित्यं प्रजा धर्मेण पालयन्।  
सत्यः सत्यानि कुरुते नित्यं यः सुखदर्शनः ॥ ३७ ॥

धर्मदण्डो न निर्दण्डो धर्मकार्यानुशासकः।  
यन्त्रितः कार्यकरणैः षड्भागकृतलक्षणः ॥ ३८ ॥

ग्राम्यधर्मं न सेवेत स्वच्छन्देनार्थकोविदः।  
ऋतुकाले तु धर्मात्मा पत्नीमुपशयेत् सदा ॥ ३९ ॥

सदोपवासी नियतः स्वाध्यायनिरतः शुचिः।  
बर्हिष्कान्तरिते नित्यं शयानोऽग्निगृहे सदा ॥ ४० ॥

सर्वातिथ्यं त्रिवर्गस्य कुर्वाणः सुमनाः सदा।  
शूद्राणां चान्नकामानां नित्यं सिद्धमिति ब्रुवन् ॥ ४१ ॥

अर्थाद् वा यदि वा कामान्न किंचिदुपलक्षयेत्।  
पितृदेवातिथिकृते साधनं कुरुते च यः ॥ ४२ ॥

स्ववेश्मनि यथान्यायमुपास्ते भैक्ष्यमेव च।  
त्रिकालमग्निहोत्रं च जुह्वानो वै यथाविधि ॥ ४३ ॥

गोब्राह्मणहितार्थाय रणे चाभिमुखो हतः।  
त्रेताग्निमन्त्रपूतात्मा समाविश्य द्विजो भवेत् ॥ ४४ ॥

ज्ञानविज्ञानसम्पन्नः संस्कृतो वेदपारगः ।  
विप्रो भवति धर्मात्मा क्षत्रियः स्वेन कर्मणा ॥ ४५ ॥

एतैः कर्मफलैर्देवि न्यूनजातिकुलोद्भवः ।  
शूद्रोऽप्यागमसम्पन्नो द्विजो भवति संस्कृतः ॥ ४६ ॥

ब्राह्मणो वाप्यसद्‌वृत्तः सर्वसंकरभोजनः ।  
ब्राह्मण्यं स समुत्सृज्य शूद्रो भवति तादृशः ॥ ४७ ॥

कर्मभिः शुचिभिर्देवि शुद्धात्मा विजितेन्द्रियः।  
शूद्रोऽपि द्विजवत्‌ सेव्य इति ब्रह्माब्रवीत् स्वयम् ॥ ४८ ॥

स्वभावः कर्म च शुभं यत्र शूद्रेऽपि तिष्ठति।  
विशिष्टः स द्विजातेर्वै विज्ञेय इति मे मतिः ॥ ४९ ॥

न योनिर्नापि संस्कारो न श्रुतं न च संततिः।  
कारणानि द्विजत्वस्य वृत्तमेव तु कारणम् ॥ ५० ॥

सर्वोऽयं ब्राह्मणो लोके वृत्तेन तु विधीयते।  
वृत्ते स्थितस्तु शूद्रोऽपि ब्राह्मणत्वं नियच्छति ॥ ५१ ॥

ब्राह्मः स्वभावः सुश्रोणि समः सर्वत्र मे मतिः।  
निर्गुणं निर्मलं ब्रह्म यत्र तिष्ठति स द्विजः ॥ ५२ ॥

एते योनिफला देवि स्थानभागनिदर्शकाः।  
स्वयं च वरदेनोक्ता ब्रह्मणा सृजता प्रजाः ॥ ५३ ॥

ब्राह्मणोऽपि महत् क्षेत्रं लोके चरति पादवत्।  
यत् तत्र बीजं वपति सा कृषिः प्रेत्य भाविनि॥५४॥

विघसाशिना सदा भाव्यं सत्पथालम्बिना तथा।  
बाह्मं हि मार्गमाक्रम्य वर्तितव्यं बुभूषता ॥ ५५ ॥

संहिताध्यायिना भाव्यं गृहे वै गृहमेधिना।  
नित्यं स्वाध्यायिना भाव्यं न चाध्ययनजीविना ॥ ५६ ॥

एवंभूतो हि यो विप्रः सत्पथं सत्यथे स्थितः।  
आहिताग्निरधीयानो ब्रह्मभूयाय कल्पते ॥ ५७ ॥

ब्राह्मण्यं देवि सम्प्राप्य रक्षितव्यं यतात्मना।  
योनिप्रतिग्रहादानैः कर्मभिश्च शुचिस्मिते ॥ ५८ ॥

एतत् ते गुह्यमाख्यातं यथा शूद्रो भवेद् द्विजः।  
ब्राह्मणो वा च्युतो धर्माद् यथा शूद्रत्वमाप्नुते ॥ ५९ ॥