+++
title_full = "004 आजमीढके वंशका वर्णन तथा विश्वामित्रके जन्मकी कथा और उनके पुत्रोंके नाम"
title = "००४ विश्वामित्रोपाख्याने"

+++


श्रूयतां पार्थ तत्त्वेन विश्वामित्रो यथा पुरा।  
ब्राह्मणत्वं गतस्तात ब्रह्मर्षित्वं तथैव च ॥ १ ॥

भरतस्यान्वये चैवाजमीढो नाम पार्थिवः।  
बभूव भरतश्रेष्ठ यज्वा धर्मभृतां वरः ॥ २ ॥

तस्य पुत्रो महानासीज्जह्नुर्नाम नरेश्वरः।  
दुहितृत्वमनुप्राप्ता गङ्गा यस्य महात्मनः ॥ ३ ॥

तस्यात्मजस्तुल्यगुणः सिन्धुद्वीपो महायशाः ।  
सिन्धुद्वीपाच्च राजर्षिर्बलाकाश्वो महाबलः ॥ ४ ॥

वल्लभस्तस्य तनयः साक्षाद्धर्म इवापरः।  
कुशिकस्तस्य तनयः सहस्राक्षसमद्युतिः ॥ ५ ॥

कुशिकस्यात्मजः श्रीमान् गाधिर्नाम जनेश्वरः।  
अपुत्रः प्रसवेनार्थी वनवासमुपावसत् ॥ ६ ॥

कन्या जज्ञे सुतात् तस्य वने निवसतः सतः।  
नाम्ना सत्यवती नाम रूपेणाप्रतिमा भुवि ॥ ७ ॥

तां वव्रे भार्गवः श्रीमांश्च्यवनस्यात्मसम्भवः।  
ऋचीक इति विख्यातो विपुले तपसि स्थितः ॥ ८ ॥

स तां न प्रददौ तस्मै ऋचीकाय महात्मने।  
दरिद्र इति मत्वा वै गाधिः शत्रुनिबर्हणः ॥ ९ ॥

प्रत्याख्याय पुनर्यातमब्रवीद् राजसत्तमः ।  
शुल्कं प्रदीयतां मह्यं ततो वत्स्यसि मे सुताम् ॥ १० ॥

किं प्रयच्छामि राजेन्द्र तुभ्यं शुल्कमहं नृप।  
दुहितुर्ब्रूह्यसंसक्तो माभूत् तत्र विचारणा ॥ ११ ॥

चन्द्ररश्मिप्रकाशानां हयानां वातरंहसाम् ।  
एकतः श्यामकर्णानां सहस्रं देहि भार्गव ॥ १२ ॥

ततः स भृगुशार्दूलश्च्यवनस्यात्मजः प्रभुः।  
अब्रवीद् वरुणं देवमादित्यं पतिमम्भसाम् ॥ १३ ॥

एकतः श्यामकर्णानां हयानां चन्द्रवर्चसाम्।  
सहस्रं वातवेगानां भिक्षे त्वां देवसत्तम ॥ १४ ॥

तथेति वरुणो देव आदित्यो भृगुसत्तमम्।  
उवाच यत्र ते छन्दस्तत्रोत्थास्यन्ति वाजिनः ॥ १५ ॥

ध्यातमात्रमृचीकेन हयानां चन्द्रवर्चसाम् ।  
गङ्गाजलात् समुत्तस्थौ सहस्रं विपुलौजसाम् ॥ १६ ॥

अदूरे कान्यकुब्जस्य गङ्गायास्तीरमुत्तमम् ।  
अश्वतीर्थं तदद्यापि मानवैः परिचक्ष्यते ॥ १७ ॥

ततो वै गाधये तात सहस्रं वाजिनां शुभम्।  
ऋचीकः प्रददौ प्रीतः शुल्कार्थं तपतां वरः ॥ १८ ॥

ततः स विस्मितो राजा गाधिः शापभयेन च।  
ददौ तां समलंकृत्य कन्यां भृगुसुताय वै ॥ १९ ॥

जग्राह विधिवत् पाणिं तस्या ब्रह्मर्षिसत्तमः।  
सा च तं पतिमासाद्य परं हर्षमवाप ह ॥ २० ॥

स तुतोष च ब्रह्मर्षिस्तस्या वृत्तेन भारत।  
छन्दयामास चैवैनां वरेण वरवर्णिनीम् ॥ २१ ॥

मात्रे तत् सर्वमाचख्यौ सा कन्या राजसत्तम।  
अथ तामब्रवीन्माता सुतां किंचिदवाङ्‌मुखी ॥ २२ ॥

ममापि पुत्रि भर्ता ते प्रसादं कर्तुमर्हति।  
अपत्यस्य प्रदानेन समर्थश्च महातपाः ॥ २३ ॥

ततः सा त्वरितं गत्वा तत् सर्वं प्रत्यवेदयत्।  
मातुश्चिकीर्षितं राजनृचीकस्तामथाब्रवीत् ॥ २४ ॥

गुणवन्तमपत्यं सा अचिराज्जनयिष्यति ।  
मम प्रसादात्‌ कल्याणि माभूत् ते प्रणयोऽन्यथा ॥ २५ ॥

तव चैव गुणश्लाघी पुत्र उत्पत्स्यते महान्।  
अस्मद्वंशकरः श्रीमान् सत्यमेतद् ब्रवीमि ते ॥ २६ ॥

ऋतुस्नाता च साश्वत्थं त्वं च वृक्षमुदुम्बरम्।  
परिष्वजेथाः कल्याणि तत एवमवाप्स्यथः ॥ २७ ॥

चरुद्वयमिदं चैव मन्त्रपूतं शुचिस्मिते।  
त्वं च सा चोपभुञ्जीतं ततः पुत्राववाप्स्यथः ॥ २८ ॥

ततः सत्यवती हृष्टा मातरं प्रत्यभाषत।  
यदृचीकेन कथितं तच्चाचख्यौ चरुद्वयम् ॥ २९ ॥

तामुवाच ततो माता सुतां सत्यवतीं तदा।  
पुत्रि पूर्वोपपन्नायाः कुरुष्व वचनं मम ॥ ३० ॥

भर्त्रा य एष दत्तस्ते चरुर्मन्त्रपुरस्कृतः।  
एनं प्रयच्छ मह्यं त्वं मदीयं त्वं गृहाण च॥३१॥

व्यत्यासं वृक्षयोश्चापि करवाव शुचिस्मिते।  
यदि प्रमाणं वचनं मम मातुरनिन्दिते ॥ ३२ ॥

स्वमपत्यं विशिष्टं हि सर्व इच्छत्यनाविलम्।  
व्यक्तं भगवता चात्र कृतमेवं भविष्यति ॥ ३३ ॥

ततो मे त्वच्चरौ भावः पादपे च सुमध्यमे।  
कथं विशिष्टो भ्राता मे भवेदित्येव चिन्तय ॥ ३४ ॥

तथा च कृतवत्यौ ते माता सत्यवती च सा।  
अथ गर्भावनुप्राप्ते उभे ते वै युधिष्ठिर ॥ ३५ ॥

दृष्ट्वा गर्भमनुप्राप्तां भार्यां स च महानृषिः।  
उवाच तां सत्यवतीं दुर्मना भृगुसत्तमः ॥ ३६ ॥

व्यत्यासेनोपयुक्तस्ते चरुर्व्यक्तं भविष्यति ।  
व्यत्यासः पादपे चापि सुव्यक्तं ते कृतः शुभे ॥ ३७ ॥

मया हि विश्वं यद्ब्रह्म त्वच्चरौ संनिवेशितम्।  
क्षत्रवीर्यं च सकलं चरौ तस्या निवेशितम् ॥ ३८ ॥

त्रैलोक्यविख्यातगुणं त्वं विप्रं जनयिष्यसि।  
सा च क्षत्रं विशिष्टं वै तत एतत् कृतं मया॥३९॥

व्यत्यासस्तु कृतो यस्मात् त्वया मात्रा च ते शुभे।  
तस्मात् सा ब्राह्मणं श्रेष्ठं माता ते जनयिष्यति ॥ ४० ॥  
क्षत्रियं तूग्रकर्माणं त्वं भद्रे जनयिष्यसि।  
न हि ते तत् कृतं साधु मातृस्नेहेन भाविनि॥४१॥

सा श्रुत्वा शोकसंतप्ता पपात वरवर्णिनी।  
भूमौ सत्यवती राजन् छिन्नेव रुचिरा लता ॥ ४२ ॥

प्रतिलभ्य च सा संज्ञां शिरसा प्रणिपत्य च।  
उवाच भार्या भर्तारं गाधेयी भार्गवर्षभम् ॥ ४३ ॥  
प्रसादयन्त्यां भार्यायां मयि ब्रह्मविदां वर।  
प्रसादं कुरु विप्रर्षे न मे स्यात् क्षत्रियः सुतः॥४४॥

कामं ममोग्रकर्मा वै पौत्रो भवितुमर्हति।  
न तु मे स्यात् सुतो ब्रह्मन्नेष मे दीयतां वरः॥४५॥

एवमस्त्विति होवाच स्वां भार्यां सुमहातपाः।  
ततः सा जनयामास जगदग्निं सुतं शुभम् ॥ ४६ ॥

विश्वामित्रं चाजनयद् गाधिभार्या यशस्विनी।  
ऋषेः प्रसादाद् राजेन्द्र ब्रह्मर्षेर्ब्रह्मवादिनम् ॥ ४७ ॥

ततो ब्राह्मणतां यातो विश्वामित्रो महातपाः।  
क्षत्रियः सोऽप्यथ तथा ब्रह्मवंशस्य कारकः ॥ ४८ ॥

तस्य पुत्रा महात्मानो ब्रह्मवंशविवर्धनाः।  
तपस्विनो ब्रह्मविदो गोत्रकर्तार एव च ॥ ४९ ॥

मधुच्छन्दश्च भगवान् देवरातश्च वीर्यवान्।  
अक्षीणश्च शकुन्तश्च बभ्रुः कालपथस्तथा ॥ ५० ॥  
याज्ञवल्क्यश्च विख्यातस्तथा स्थूणो महाव्रतः।  
उलूको यमदूतश्च तथर्षिः सैन्धवायनः ॥ ५१ ॥  
वल्गुजङ्‌घश्च भगवान् गालवश्च महानृषिः।  
ऋषिर्वज्रस्तथा ख्यातः सालंकायन एव च ॥ ५२ ॥  
लीलाढ्‌यो नारदश्चैव तथा कूर्चामुखः स्मृतः।  
वादुलिर्मुसलश्चैव वक्षोग्रीवस्तथैव च ॥ ५३ ॥  
आंघ्रिको नैकदृक् चैव शिलायूपः शितः शुचिः।  
चक्रको मारुतन्तव्यो वातघ्नोऽथाश्वलायनः ॥ ५४ ॥  
श्यामायनोऽथ गार्ग्यश्च जाबालिः सुश्रुतस्तथा।  
कारीषिरथ संश्रुत्यः परपौरवतन्तवः ॥ ५५ ॥  
महानृषिश्च कपिलस्तथर्षिस्ताडकायनः ।  
तथैव चोपगहनस्तथर्षिश्चासुरायणः ॥ ५६ ॥  
मार्दमर्षिर्हिरण्याक्षो जङ्गारिर्बाभ्रवायणिः ।  
भूतिर्विभूतिः सूतश्च सुरकृत् तु तथैव च ॥ ५७ ॥  
अरालिर्नाचिकश्चैव चाम्पेयोज्जयनौ तथा ।  
नवतन्तुर्बकनखः सेयनो यतिरेव च ॥ ५८ ॥  
अम्भोरुहश्चारुमत्स्यः शिरीषी चाथ गार्दभिः।  
ऊर्जयोनिरुदापेक्षी नारदी च महानृषिः ॥ ५९ ॥  
विश्वामित्रात्मजाः सर्वे मुनयो ब्रह्मवादिनः।

तथैव क्षत्रियो राजन् विश्वामित्रो महातपाः ॥ ६० ॥  
ऋचीकेनाहितं ब्रह्म परमेतद् युधिष्ठिर।

एतत् ते सर्वमाख्यातं तत्त्वेन भरतर्षभ ॥ ६१ ॥  
विश्वामित्रस्य वै जन्म सोमसूर्याग्नितेजसः।

यत्र यत्र च संदेहो भूयस्ते राजसत्तम।  
तत्र तत्र च मां ब्रूहि च्छेत्तास्मि तव संशयम्॥६२॥