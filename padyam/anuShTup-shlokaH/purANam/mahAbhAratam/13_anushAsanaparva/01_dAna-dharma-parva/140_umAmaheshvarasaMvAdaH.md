+++
title_full = "140 नारदजीके द्वारा हिमालय पर्वतपर भूतगणोंके सहित शिवजीकी शोभाका विस्तृत वर्णन, पार्वतीका आगमन, शिवजीकी दोनों आँखोंको अपने हाथोंसे बंद करना और तीसरे नेत्रका प्रकट होना, हिमालयका भस्म होना और पुनः प्राकृत अवस्थामें हो जाना तथा शिव-पार्वतीके धर्मविषयक संवादकी उत्थापना"
title = "१४० उमामहेश्वरसंवादः"

+++


ततो नारायणसुहृन्नारदो भगवानृषिः ।  
शङ्करस्योमया सार्धं संवादं प्रत्यभाषत ॥ १ ॥

तपश्चचार धर्मात्मा वृषभाङ्कः सुरेश्वरः।  
पुण्ये गिरौ हिमवति सिद्धचारणसेविते ॥ २ ॥  
नानौषधियुते रम्ये नानापुष्पसमाकुले ।  
अप्सरोगणसंकीर्णे भूतसंघनिषेविते ॥ ३ ॥

तत्र देवो मुदा युक्तो भूतसंघशतैर्वृतः।  
नानारूपैर्विरूपैश्च दिव्यैरद्‌भुतदर्शनैः ॥ ४ ॥

सिंहव्याघ्रगजप्रख्यैः सर्वजातिसमन्वितैः ।  
क्रोष्टुकद्वीपिवदनैर्ऋक्षर्षभमुखैस्तथा ॥ ५ ॥

उलूकवदनैर्भीमैर्वृकश्येनमुखैस्तथा ।  
नानावर्णैर्मृगमुखैः सर्वजातिसमन्वितैः ॥ ६ ॥

किंनरैर्यक्षगन्धर्वै रक्षोभूतगणैस्तथा ।  
दिव्यपुष्पसमाकीर्णं दिव्यज्वालासमाकुलम् ॥ ७ ॥  
दिव्यचन्दनसंयुक्तं दिव्यधूपेन धूपितम् ।  
तत् सदो वृषभाङ्कस्य दिव्यवादित्रनादितम् ॥ ८ ॥  
मृदङ्गपणवोद्‌घुष्टं शङ्खभेरीनिनादितम् ।  
नृत्यद्भिर्भूतसंघैश्च बर्हिणैश्च समन्ततः ॥ ९ ॥

प्रनृत्ताप्सरसं दिव्यं देवर्षिगणसेवितम् ।  
दृष्टिकान्तमनिर्देश्यं दिव्यमद्‌भुतदर्शनम् ॥ १० ॥

स गिरिस्तपसा तस्य गिरिशस्य व्यरोचत।  
स्वाध्यायपरमैर्विप्रैर्ब्रह्मघोषो निनादितः ॥ ११ ॥

षट्‌पदैरुपगीतैश्च माधवाप्रतिमो गिरिः ।  
तन्महोत्सवसंकाशं भीमरूपधरं ततः ॥ १२ ॥  
दृष्ट्वा मुनिगणस्यासीत् परा प्रीतिर्जनार्दन।

मुनयश्च महाभागाः सिद्धाश्चैवोर्ध्वरेतसः ॥ १३ ॥  
मरुतो वसवः साध्या विश्वेदेवाः सवासवाः।  
यक्षा नागाः पिशाचाश्च लोकपाला हुताशनाः ॥ १४ ॥  
वाताः सर्वे महाभूतास्तत्रैवासन् समागताः।

ऋतवः सर्वपुष्पैश्च व्यकिरन्त महाद्‌भुतैः ॥ १५ ॥  
ओषध्यो ज्वलमानाश्च द्योतयन्ति स्म तद् वनम्।

विहङ्गाश्च मुदा युक्ताः प्रानृत्यन् व्यनदंश्च ह ॥ १६ ॥  
गिरिपृष्ठेषु रम्येषु व्याहरन्तो जनप्रियाः।

तत्र देवो गिरितटे दिव्यधातुविभूषिते ॥ १७ ॥  
पर्यङ्क इव विभ्राजन्नुपविष्टो महामनाः।

व्याघ्रचर्माम्बरधरः सिंहचर्मोत्तरच्छदः ॥ १८ ॥  
व्यालयज्ञोपवीती च लोहिताङ्गदभूषणः ।  
हरिश्मश्रुर्जटी भीमो भयकर्ता सुरद्विषाम् ॥ १९ ॥  
अभयः सर्वभूतानां भक्तानां वृषभध्वजः।

दृष्ट्वा महर्षयः सर्वे शिरोभिरवनिं गताः ॥ २० ॥  
(गीर्भिः परमशुद्धाभिस्तुष्टुवुश्च मनोहरम् ॥)  
विमुक्ताः सर्वपापेभ्यः क्षान्ता विगतकल्मषाः।

तस्य भूतपतेः स्थानं भीमरूपधरं बभौ ॥ २१ ॥  
अप्रधृष्यतरं चैव महोरगसमाकुलम् ।

क्षणेनैवाभवत् सर्वमद्‌भुतं मधुसूदन ॥ २२ ॥  
तत् सदो वृषभाङ्कस्य भीमरूपधरं बभौ।

तमभ्ययाच्छैलसुता भूतस्त्रीगणसंवृता ॥ २३ ॥  
हरतुल्याम्बरधरा समानव्रतधारिणी ।  
बिभ्रती कलशं रौक्मं सर्वतीर्थजलोद्भवम् ॥ २४ ॥

गिरिस्रवाभिः सर्वाभिः पृष्ठतोऽनुगता शुभा।  
पुष्पवृष्ट्‌याभिवर्षन्ती गन्धैर्बहुविधैस्तथा ।  
सेवन्ती हिमवत् पार्श्वं हरपार्श्वमुपागमत् ॥ २५ ॥

ततः स्मयन्ती पाणिभ्यां नर्मार्थं चारुहासिनी।  
हरनेत्रे शुभे देवी सहसा सा समावृणोत् ॥ २६ ॥

संवृताभ्यां तु नेत्राभ्यां तमोभूतमचेतनम्।  
निर्होमं निर्वषट्‌कारं जगद् वै सहसाभवत् ॥ २७ ॥

जनश्च विमनाः सर्वोऽभवत् त्राससमन्वितः।  
निमीलिते भूतपतौ नष्टसूर्य इवाभवत् ॥ २८ ॥

ततो वितिमिरो लोकः क्षणेन समपद्यत।  
ज्वाला च महती दीप्ता ललाटात् तस्य निःसृता ॥ २९ ॥

तृतीयं चास्य सम्भूतं नेत्रमादित्यसंनिभम्।  
युगान्तसदृशं दीप्तं येनासौ मथितो गिरिः ॥ ३० ॥

ततो गिरिसुता दृष्ट्वा दीप्ताग्निसदृशेक्षणम्।  
हरं प्रणम्य शिरसा ददर्शायतलोचना ॥ ३१ ॥

दह्यमाने वने तस्मिन् ससालसरलद्रुमे।  
सचन्दनवरे रम्ये दिव्यौषधिविदीपिते ॥ ३२ ॥

मृगयूथैर्द्रुतैर्भीतैर्हरपार्श्वमुपागतैः ।  
शरणं चाप्यविन्दद्भिस्तत् सदः संकुलं बभौ ॥ ३३ ॥

ततो नभस्पृशज्वालो विद्युल्लोलाग्निरुल्बणः ।  
द्वादशादित्यसदृशो युगान्ताग्निरिवापरः ॥ ३४ ॥

क्षणेन तेन निर्दग्धो हिमवानभवन्नगः।  
सधातुशिखराभोगो दीप्तदग्धलतौषधिः ॥ ३५ ॥

तं दृष्ट्वा मथितं शैलं शैलराजसुता ततः।  
भगवन्तं प्रपन्ना वै साञ्जलिप्रग्रहा स्थिता ॥ ३६ ॥

उमां शर्वस्तदा दृष्ट्वा स्त्रीभावगतमार्दवाम्।  
पितुर्दैन्यमनिच्छन्ती प्रीत्यापश्यत्‌ तदा गिरिम् ॥ ३७ ॥

क्षणेन हिमवान् सर्वः प्रकृतिस्थः सुदर्शनः।  
प्रहृष्टविहगश्चैव सुपुष्पितवनद्रुमः ॥ ३८ ॥

प्रकृतिस्थं गिरिं दृष्ट्वा प्रीता देवं महेश्वरम्।  
उवाच सर्वलोकानां पतिं शिवमनिन्दिता ॥ ३९ ॥

भगवन् सर्वभूतेश शूलपाणे महाव्रत।  
संशयो मे महान् जातस्तन्मे व्याख्यातुमर्हसि ॥ ४० ॥

किमर्थं ते ललाटे वै तृतीयं नेत्रमुत्थितम्।  
किमर्थं च गिरिर्दग्धः सपक्षिगणकाननः ॥ ४१ ॥  
किमर्थं च पुनर्देव प्रकृतिस्थस्त्वया कृतः।  
तथैव द्रुमसंच्छन्नः कृतोऽयं ते पिता मम ॥ ४२ ॥

(एष मे संशयो देव हृदि मे सम्प्रवर्तते।  
देवदेव नमस्तुभ्यं तन्मे शंसितुमर्हसि॥

एवमुक्तस्तथा देव्या प्रीयमाणोऽब्रवीद् भवः॥)

(स्थाने संशयितुं देवि धर्मज्ञे प्रियभाषिणी॥  
त्वदृते मां हि वै प्रष्टुं न शक्यं केनचित् प्रिये।

प्रकाशं यदि वा गुह्यं प्रियार्थं प्रब्रवीम्यहम्॥  
शृणु तत् सर्वमखिलमस्यां संसदि भामिनी।

सर्वेषामेव लोकानां कूटस्थं विद्धि मां प्रिये॥  
मदधीनास्त्रयो लोका यथा विष्णौ तथा मयि।  
स्रष्टा विष्णुरहं गोप्ता इत्येतद् विद्धि भामिनि॥

तस्माद् यदा मां स्पृशति शुभं वा यदि वेतरत्।  
तथैवेदं जगत् सर्वं तत्तद् भवति शोभने॥)

नेत्रे मे संवृते देवि त्वया बाल्यादनिन्दिते।  
नष्टालोकस्तदा लोकः क्षणेन समपद्यत ॥ ४३ ॥

नष्टादित्ये तथा लोके तमोभूते नगात्मजे।  
तृतीयं लोचनं दीप्तं सृष्टं मे रक्षता प्रजाः ॥ ४४ ॥

तस्य चाक्ष्णो महत् तेजो येनायं मथितो गिरिः।  
त्वत्प्रियार्थं च मे देवि प्रकृतिस्थः पुनः कृतः ॥ ४५ ॥

भगवन् केन ते वक्त्रं चन्द्रवत् प्रियदर्शनम्।  
पूर्वं तथैव श्रीकान्तमुत्तरं पश्चिमं तथा ॥ ४६ ॥  
दक्षिणं च मुखं रौद्रं केनोर्ध्वं कपिला जटाः।  
केन कण्ठश्च ते नीलो बर्हिबर्हनिभः कृतः ॥ ४७ ॥

हस्ते देव पिनाकं ते सततं केन तिष्ठति।  
जटिलो ब्रह्मचारी च किमर्थमसि नित्यदा ॥ ४८ ॥

एतन्मे संशयं सर्वं वक्तुमर्हसि वै प्रभो।  
सधर्मचारिणी चाहं भक्ता चेति वृषध्वज ॥ ४९ ॥

एवमुक्तः स भगवान् शैलपुत्र्या पिनाकधृत्।  
तस्या धृत्या च बुद्‌ध्या च प्रीतिमानभवत् प्रभुः ॥ ५० ॥

ततस्तामब्रवीद् देवः सुभगे श्रूयतामिति।  
हेतुभिर्यैर्ममैतानि रूपाणि रुचिरानने ॥ ५१ ॥