+++
title_full = "156 अत्रि और च्यवन ऋषिके प्रभावका वर्णन"
title = "१५६ पवनार्जुनसंवादे"

+++


इत्युक्तस्त्वर्जुनस्तूष्णीमभूद् वायुस्तमब्रवीत् ।  
शृणु मे हैहयश्रेष्ठ कर्मात्रेः सुमहात्मनः ॥ १ ॥

घोरे तमस्ययुध्यन्त सहिता देवदानवाः।  
अविध्यत शरैस्तत्र स्वर्भानुः सोमभास्करौ ॥ २ ॥

अथ ते तमसा ग्रस्ता निहन्यन्ते स्म दानवैः।  
देवा नृपतिशार्दूल सहैव बलिभिस्तदा ॥ ३ ॥

असुरैर्वध्यमानास्ते क्षीणप्राणा दिवौकसः ।  
अपश्यन्त तपस्यन्तमत्रिं विप्रं तपोधनम् ॥ ४ ॥  
अथैनमब्रुवन् देवाः शान्तक्रोधं जितेन्द्रियम्।  
असुरैरिषुभिर्विद्धौ चन्द्रादित्याविमावुभौ ॥ ५ ॥  
वयं वध्यामहे चापि शत्रुभिस्तमसावृते।  
नाधिगच्छाम शान्तिं च भयात् त्रायस्व नः प्रभो ॥ ६ ॥

कथं रक्षामि भवतस्तेऽब्रुवंश्चन्द्रमा भव।  
तिमिरघ्नश्च सविता दस्युहन्ता च नो भव ॥ ७ ॥

एवमुक्तस्तदात्रिर्वै तमोनुदभवच्छशी ।  
अपश्यत् सौम्यभावाच्च सोमवत् प्रियदर्शनः ॥ ८ ॥  
दृष्ट्‌वा नातिप्रभं सोमं तथा सूर्यं च पार्थिव।  
प्रकाशमकरोदत्रिस्तपसा स्वेन संयुगे ॥ ९ ॥  
जगद् वितिमिरं चापि प्रदीप्तमकरोत् तदा ॥ १० ॥

व्यजयच्छत्रुसंघांश्च देवानां स्वेन तेजसा।  
अत्रिणा दह्यमानांस्तान्‌ दृष्ट्‌वा देवा महासुरान् ॥ ११ ॥  
पराक्रमैस्तेऽपि तदा व्यघ्नन्नत्रिसुरक्षिताः ।  
उद्भासितश्च सविता देवास्त्राता हतासुराः ॥ १२ ॥

अत्रिणा त्वथ सामर्थ्यं कृतमुत्तमतेजसा।  
द्विजेनाग्निद्वितीयेन जपता चर्मवाससा ॥ १३ ॥  
फलभक्षेण राजर्षे पश्य कर्मात्रिणा कृतम्।  
तस्यापि विस्तरेणोक्तं कर्मात्रेः सुमहात्मनः।  
ब्रवीम्यहं ब्रूहि वा त्वमत्रितः क्षत्रियं वरम् ॥ १४ ॥

इत्युक्तस्त्वर्जुनस्तूष्णीमभूद् वायुस्ततोऽब्रवीत् ।  
शृणु राजन् महत्कर्म च्यवनस्य महात्मनः ॥ १५ ॥

अश्विनोः प्रतिसंश्रुत्य च्यवनः पाकशासनम्।  
प्रोवाच सहितो देवैः सोमपावश्विनौ कुरु ॥ १६ ॥

अस्माभिर्निन्दितावेतौ भवेतां सोमपौ कथम्।  
देवैर्न सम्मितावेतौ तस्मान्मैवं वदस्व नः ॥ १७ ॥

अश्विभ्यां सह नेच्छामः सोमं पातुं महाव्रत।  
यदन्यद् वक्ष्यसे विप्र तत् करिष्यामि ते वचः ॥ १८ ॥

पिबेतामश्विनौ सोमं भवद्भिः सहिताविमौ।  
उभावेतावपि सुरौ सूर्यपुत्रौ सुरेश्वर ॥ १९ ॥

क्रियतां मद्वचो देवा यथा वै समुदाहृतम्।  
एतद् वः कुर्वतां श्रेयो भवेन्नैतदकुर्वताम् ॥ २० ॥

अश्विभ्यां सह सोमं वै न पास्यामि द्विजोत्तम।  
पिबन्त्वन्ये यथाकामं नाहं पातुमिहोत्सहे ॥ २१ ॥

न चेत् करिष्यसि वचो मयोक्तं बलसूदन।  
मया प्रमथितः सद्यः सोमं पास्यसि वै मखे ॥ २२ ॥

ततः कर्म समारब्धं हिताय सहसाश्विनोः।  
च्यवनेन ततो मन्त्रैरभिभूताः सुराऽभवन् ॥ २३ ॥

तत् तु कर्म समारब्धं दृष्ट्‌वेन्द्रः क्रोधमूर्च्छितः।  
उद्यम्य विपुलं शैलं च्यवनं समुपाद्रवत् ॥ २४ ॥

तथा वज्रेण भगवानमर्षाकुललोचनः ।  
तमापतन्तं दृष्ट्वैव च्यवनस्तपसान्वितः ॥ २५ ॥  
अद्भिः सिक्त्वास्तम्भयत् तं सवज्रं सहपर्वतम्।

अथेन्द्रस्य महाघोरं सोऽसृजच्छत्रुमेव हि ॥ २६ ॥  
मदं नामाहुतिमयं व्यादितास्यं महामुनिः।  
तस्य दन्तसहस्रं तु बभूव शतयोजनम् ॥ २७ ॥  
द्वियोजनशतास्तस्य दंष्ट्राः परमदारुणाः ।  
हनुस्तस्याभवद् भूमावास्यं चास्यास्पृशद् दिवम् ॥ २८ ॥  
जिह्वामूले स्थितास्तस्य सर्वे देवाः सवासवाः।  
तिमेरास्यमनुप्राप्ता यथा मत्स्या महार्णवे ॥ २९ ॥

ते सम्मन्त्र्य ततो देवा मदस्यास्यसमीपगाः।  
अब्रुवन् सहिताः शक्रं प्रणमास्मै द्विजातये ॥ ३० ॥  
अश्विभ्यां सह सोमं च पिबाम विगतज्वराः।

ततः स प्रणतः शक्रश्चकार च्यवनस्य तत् ॥ ३१ ॥  
च्यवनः कृतवानेतावश्विनौ सोमपायिनौ ।  
ततः प्रत्याहरत् कर्म मदं च व्यभजन्मुनिः ॥ ३२ ॥  
अक्षेषु मृगयायां च पाने स्त्रीषु च वीर्यवान् ॥ ३३ ॥

एतैर्दोषैर्नरा राजन् क्षयं यान्ति न संशयः।  
तस्मादेतान् नरो नित्यं दूरतः परिवर्जयेत् ॥ ३४ ॥

एतत् ते च्यवनस्यापि कर्म राजन् प्रकीर्तितम्।  
ब्रवीम्यहं ब्रूहि वा त्वं क्षत्रियं ब्राह्मणाद् वरम् ॥ ३५ ॥