+++
title_full = "053 च्यवन मुनिके द्वारा राजा-रानीके धैर्यकी परीक्षा और उनकी सेवासे प्रसन्न होकर उन्हें आशीर्वाद देना"
title = "०५३ च्यवनकुशिकसंवादे"

+++


तस्मिन्नन्तर्हिते विप्रे राजा किमकरोत् तदा।  
भार्या चास्य महाभागा तन्मे ब्रूहि पितामह ॥ १ ॥

अदृष्ट्वा स महीपालस्तमृषिं सह भार्यया।  
परिश्रान्तो निववृते व्रीडितो नष्टचेतनः ॥ २ ॥

स प्रविश्य पुरीं दीनो नाभ्यभाषत किंचन।  
तदेव चिन्तयामास च्यवनस्य विचेष्टितम् ॥ ३ ॥

अथ शून्येन मनसा प्रविश्य स्वगृहं नृपः।  
ददर्श शयने तस्मिन् शयानं भृगुनन्दनम् ॥ ४ ॥

विस्मितौ तमृषिं दृष्ट्वा तदाश्चर्यं विचिन्त्य च।  
दर्शनात् तस्य तु तदा विश्रान्तौ सम्बभूवतुः ॥ ५ ॥

यथास्थानं च तौ स्थित्वा भूयस्तं संववाहतुः।  
अथापरेण पार्श्वेन सुष्वाप स महामुनिः ॥ ६ ॥

तेनैव च स कालेन प्रत्यबुद्ध्यत वीर्यवान्।  
न च तौ चक्रतुः किंचिद् विकारं भयशङ्कितौ ॥ ७ ॥

प्रतिबुद्धस्तु स मुनिस्तौ प्रोवाच विशाम्पते।  
तैलाभ्यंगो दीयतां मे स्नास्येऽहमिति भारत ॥ ८ ॥

तौ तथेति प्रतिश्रुत्य क्षुधितौ श्रमकर्शितौ।  
शतपाकेन तैलेन महार्हेणोपतस्थतुः ॥ ९ ॥

ततः सुखासीनमृषिं वाग्यतौ संववाहतुः।  
न च पर्याप्तमित्याह भार्गवः सुमहातपाः ॥ १० ॥

यदा तौ निर्विकारौ तु लक्षयामास भार्गवः।  
तत उत्थाय सहसा स्नानशालां विवेश ह ॥ ११ ॥

क्लृप्तमेव तु तत्रासीत् स्नानीयं पार्थिवोचितम्।  
असत्कृत्य च तत् सर्वं तत्रैवान्तरधीयत ॥ १२ ॥  
स मुनिः पुनरेवाथ नृपतेः पश्यतस्तदा।  
नासूयां चक्रतुस्तौ च दम्पती भरतर्षभ ॥ १३ ॥

अथ स्नातः सः भगवान् सिंहासनगतः प्रभुः।  
दर्शयामास कुशिकं सभार्यं कुरुनन्दन ॥ १४ ॥

संहृष्टवदनो राजा सभार्यः कुशिको मुनिम्।  
सिद्धमन्नमिति प्रह्वो निर्विकारो न्यवेदयत् ॥ १५ ॥

आनीयतामिति मुनिस्तं चोवाच नराधिपम्।  
स राजा समुपाजह्रे तदन्नं सह भार्यया ॥ १६ ॥

मांसप्रकारान् विविधान् शाकानि विविधानि च।  
वेसवारविकारांश्च पानकानि लघूनि च ॥ १७ ॥  
रसालापूपकांश्चित्रान्‌ मोदकानथ खाण्डवान् ।  
रसान् नानाप्रकारांश्च वन्यं च मुनिभोजनम् ॥ १८ ॥  
फलानि च विचित्राणि राजभोज्यानि भूरिशः।  
बदरेङ्‌गुदकाश्मर्यभल्लातकफलानि च ॥ १९ ॥  
गृहस्थानां च यद् भोज्यं यच्चापि वनवासिनाम्।  
सर्वमाहारयामास राजा शापभयात् ततः ॥ २० ॥

अथ सर्वमुपन्यस्तमग्रतश्च्यवनस्य तत् ।  
ततः सर्वं समानीय तच्च शय्यासनं मुनिः ॥ २१ ॥  
वस्त्रैः शुभैरवच्छाद्य भोजनोपस्करैः सह।  
सर्वमादीपयामास च्यवनो भृगुनन्दनः ॥ २२ ॥

न च तौ चक्रतुः क्रोधं दम्पती सुमहामती।  
तयोः सम्प्रेक्षतोरेव पुनरन्तर्हितोऽभवत् ॥ २३ ॥

तथैव च स राजर्षिस्तस्थौ तां रजनीं तदा।  
सभार्यो वाग्यतः श्रीमान् न च कोपं समाविशत् ॥ २४ ॥

नित्यसंस्कृतमन्नं तु विविधं राजवेश्मनि।  
शयनानि च मुख्यानि परिषेकाश्च पुष्कलाः ॥ २५ ॥

वस्त्रं च विविधाकारमभवत् समुपार्जितम्।  
न शशाक ततो द्रष्टुमन्तरं च्यवनस्तदा ॥ २६ ॥  
पुनरेव च विप्रर्षिः प्रोवाच कुशिकं नृपम्।  
सभार्यो मां रथेनाशु वह यत्र ब्रवीम्यहम् ॥ २७ ॥

तथेति च प्राह नृपो निर्विशङ्कस्तपोधनम्।  
क्रीडारथोऽस्तु भगवन्नुत सांग्रामिको रथः ॥ २८ ॥

इत्युक्तः स मुनी राज्ञा तेन हृष्टेन तद्वचः।  
च्यवनः प्रत्युवाचेदं हृष्टः परपुरंजयम् ॥ २९ ॥

सज्जीकुरु रथं क्षिप्रं यस्ते सांग्रामिको मतः।  
सायुधः सपताकश्च शक्तीकनकयष्टिमान् ॥ ३० ॥

किङ्किणीस्वननिर्घोषो युक्तस्तोरणकल्पनैः ।  
जाम्बूनदनिबद्धश्च परमेषुशतान्वितः ॥ ३१ ॥

ततः स तं तथेत्युक्त्वा कल्पयित्वा महारथम्।  
भार्यां वामे धुरि तदा चात्मानं दक्षिणे तथा ॥ ३२ ॥

त्रिदण्डं वज्रसूच्यग्रं प्रतोदं तत्र चादधत्।  
सर्वमेतत् तथा दत्त्वा नृपो वाक्यमथाब्रवीत् ॥ ३३ ॥

भगवन् क्व रथो यातु ब्रवीतु भृगुनन्दन।  
यत्र वक्ष्यसि विप्रर्षे तत्र यास्यति ते रथः ॥ ३४ ॥

एवमुक्तस्तु भगवान् प्रत्युवाचाथ तं नृपम्।  
इतः प्रभृति यातव्यं पदकं पदकं शनैः ॥ ३५ ॥  
श्रमो मम यथा न स्यात् तथा मच्छन्दचारिणौ।  
सुसुखं चैव वोढव्यो जनः सर्वश्च पश्यतु ॥ ३६ ॥

नोत्सार्याः पथिकाः केचित् तेभ्यो दास्ये वसु ह्यहम्।  
ब्राह्मणेभ्यश्च ये कामानर्थयिष्यन्ति मां पथि ॥ ३७ ॥

सर्वान् दास्याम्यशेषेण धनं रत्नानि चैव हि।  
क्रियतां निखिलेनैतन्मा विचारय पार्थिव ॥ ३८ ॥

तस्य तद् वचनं श्रुत्वा राजा भृत्यांस्तथाब्रवीत्।  
यद् यद् ब्रूयान्मुनिस्तत्तत् सर्वं देयमशङ्कितैः ॥ ३९ ॥

ततो रत्नान्यनेकानि स्त्रियो युग्यमजाविकम्।  
कृताकृतं च कनकं गजेन्द्राश्चाचलोपमाः ॥ ४० ॥  
अन्वगच्छन्त तमृषिं राजामात्याश्च सर्वशः।  
हाहाभूतं च तत् सर्वमासीन्नगरमार्तवत् ॥ ४१ ॥

तौ तीक्ष्णाग्रेण सहसा प्रतोदेन प्रतोदितौ।  
पृष्ठे विद्धौ कटे चैव निर्विकारौ तमूहतुः ॥ ४२ ॥

वेपमानौ निराहारौ पञ्चाशद्‌रात्रकर्षितौ ।  
कथंचिदूहतुर्वीरौ दम्पती तं रथोत्तमम् ॥ ४३ ॥

बहुशो भृशविद्धौ तौ स्रवन्तौ च क्षतोद्भवम्।  
ददृशाते महाराज पुष्पिताविव किंशुकौ ॥ ४४ ॥

तौ दृष्ट्वा पौरवर्गस्तु भृशं शोकसमाकुलः।  
अभिशापभयत्रस्तो न च किंचिदुवाच ह ॥ ४५ ॥

द्वन्द्वशश्चाब्रुवन् सर्वे पश्यध्वं तपसो बलम्।  
क्रुद्धा अपि मुनिश्रेष्ठं वीक्षितुं नेह शक्नुमः ॥ ४६ ॥

अहो भगवतो वीर्यं महर्षेर्भावितात्मनः।  
राज्ञश्चापि सभार्यस्य धैर्यं पश्यत यादृशम् ॥ ४७ ॥

श्रान्तावपि हि कृच्छ्रेण रथमेनं समूहतुः।  
न चैतयोर्विकारं वै ददर्श भृगुनन्दनः ॥ ४८ ॥

ततः स निर्विकारौ तु दृष्ट्वा भृगुकुलोद्वहः।  
वसु विश्राणयामास यथा वैश्रवणस्तथा ॥ ४९ ॥

तत्रापि राजा प्रीतात्मा यथादिष्टमथाकरोत्।  
ततोऽस्य भगवान् प्रीतो बभूव मुनिसत्तमः ॥ ५० ॥

अवतीर्य रथश्रेष्ठाद् दम्पती तौ मुमोच ह।  
विमोच्य चैतौ विधिवत् ततो वाक्यमुवाच ह ॥ ५१ ॥

स्निग्धगम्भीरया वाचा भार्गवः सुप्रसन्नया।  
ददानि वां वरं श्रेष्ठं तं ब्रूतामिति भारत ॥ ५२ ॥

सुकुमारौ च तौ विद्धौ कराभ्यां मुनिसत्तमः।  
पस्पर्शामृतकल्पाभ्यां स्नेहाद् भरतसत्तम ॥ ५३ ॥

अथाब्रवीन्नृपो वाक्यं श्रमो नास्त्यावयोरिह।  
विश्रान्तौ च प्रभावात्‌ ते ऊचतुस्तौ तु भार्गवम् ॥ ५४ ॥  
अथ तौ भगवान् प्राह प्रहृष्टश्च्यवनस्तदा।  
न वृथा व्याहृतं पूर्वं यन्मया तद् भविष्यति ॥ ५५ ॥

रमणीयः समुद्देशो गंगातीरमिदं शुभम्।  
किंचित्कालं व्रतपरो निवत्स्यामीह पार्थिव ॥ ५६ ॥

गम्यतां स्वपुरं पुत्र विश्रान्तः पुनरेष्यसि।  
इहस्थं मां सभार्यस्त्वं द्रष्टासि श्वो नराधिप ॥ ५७ ॥

न च मन्युस्त्वया कार्यः श्रेयस्ते समुपस्थितम्।  
यत् काङ्क्षितं ह्यदिस्थं ते तत् सर्वं हि भविष्यति॥५८॥

इत्येवमुक्तः कुशिकः प्रहृष्टेनान्तरात्मना ।  
प्रोवाच मुनिशार्दूलमिदं वचनमर्थवत् ॥ ५९ ॥  
न मे मन्युर्महाभाग पूतौ स्वो भगवंस्त्वया।  
संवृतौ यौवनस्थौ स्वो वपुष्मन्तौ बलान्वितौ ॥ ६० ॥

प्रतोदेन व्रणा ये मे सभार्यस्य त्वया कृताः।  
तान् न पश्यामि गात्रेषु स्वस्थोऽस्मि सह भार्यया ॥ ६१ ॥

इमां च देवीं पश्यामि वपुषाप्सरसोपमाम्।  
श्रिया परमया युक्तां यथा दृष्टा पुरा मया ॥ ६२ ॥

तव प्रसादसंवृत्तमिदं सर्वं महामुने।  
नैतच्चित्रं तु भगवंस्त्वयि सत्यपराक्रम ॥ ६३ ॥

इत्युक्तः प्रत्युवाचैनं कुशिकं च्यवनस्तदा।  
आगच्छेथाः सभार्यश्च त्वमिहेति नराधिप ॥ ६४ ॥

इत्युक्तः समनुज्ञातो राजर्षिरभिवाद्य तम्।  
प्रययौ वपुषा युक्तो नगरं देवराजवत् ॥ ६५ ॥

तत एनमुपाजग्मुरमात्याः सपुरोहिताः ।  
बलस्था गणिकायुक्ताः सर्वाः प्रकृतयस्तथा ॥ ६६ ॥

तैर्वृतः कुशिको राजा श्रिया परमया ज्वलन्।  
प्रविवेश पुरं हृष्टः पूज्यमानोऽथ बन्दिभिः ॥ ६७ ॥

ततः प्रविश्य नगरं कृत्वा पौर्वाह्णिकीः क्रियाः।  
भुक्त्वा सभार्यो रजनीमुवास स महाद्युतिः ॥ ६८ ॥

ततस्तु तौ नवमभिवीक्ष्य यौवनं  
परस्परं विगतरुजाविवामरौ ।  
ननन्दतुः शयनगतौ वपुर्धरौ  
श्रिया युतौ द्विजवरदत्तया तदा ॥ ६९ ॥

अथाप्यृषिर्भृगुकुलकीर्तिवर्धन-  
स्तपोधनो वनमभिराममृद्धिमत् ।  
मनीषया बहुविधरत्नभूषितं  
ससर्ज यन्न पुरि शतक्रतोरपि ॥ ७० ॥