+++
title_full = "144 बन्धन-मुक्ति, स्वर्ग, नरक एवं दीर्घायु और अल्पायु प्रदान करनेवाले शरीर, वाणी और मनद्वारा किये जानेवाले शुभाशुभ कर्मोंका वर्णन"
title = "१४४ उमामहेश्वरसंवादे"

+++


भगवन् सर्वभूतेश देवासुरनमस्कृत ।  
धर्माधर्मौ नृणां देव ब्रूहि मेऽसंशयं विभो ॥ १ ॥

कर्मणा मनसा वाचा त्रिविधं हि नरः सदा।  
बध्यते बन्धनैः पाशैर्मुव्यतेऽप्यथवा पुनः ॥ २ ॥

केन शीलेन वृत्तेन कर्मणा कीदृशेन वा।  
समाचारैर्गुणैः कैर्वा स्वर्गं यान्तीह मानवाः ॥ ३ ॥

देवि धर्मार्थतत्त्वज्ञे धर्मनित्ये दमे रते।  
सर्वप्राणिहितः प्रश्नः श्रूयतां बुद्धिवर्धनः ॥ ४ ॥

सत्यधर्मरताः सन्तः सर्वलिङ्गविवर्जिताः ।  
धर्मलब्धार्थभोक्तारस्ते नराः स्वर्गगामिनः ॥ ५ ॥

नाधर्मेण न धर्मेण बध्यन्ते छिन्नसंशयाः।  
प्रलयोत्पत्तितत्त्वज्ञाः सर्वज्ञाः सर्वदर्शिनः ॥ ६ ॥

वीतरागा विमुच्यन्ते पुरुषाः कर्मबन्धनैः।  
कर्मणा मनसा वाचा ये न हिंसन्ति किंचन ॥ ७ ॥

ये न सज्जन्ति कस्मिंश्चित्‌ ते न बद्‌ध्यन्ति कर्मभिः।  
प्राणातिपाताद् विरताः शीलवन्तो दयान्विताः ॥ ८ ॥  
तुल्यद्वेष्यप्रिया दान्ता मुच्यन्ते कर्मबन्धनैः।

सर्वभूतदयावन्तो विश्वास्याः सर्वजन्तुषु ॥ ९ ॥  
त्यक्तहिंसासमाचारास्ते नराः स्वर्गगामिनः ।

परस्वे निर्ममा नित्यं परदारविवर्जकाः ॥ १० ॥  
धर्मलब्धान्नभोक्तारस्ते नराः स्वर्गगामिनः ।

मातृवत् स्वसृवच्चैव नित्यं दुहितृवच्च ये ॥ ११ ॥  
परदारेषु वर्तन्ते ते नराः स्वर्गगामिनः।

स्तैन्यान्निवृत्ताः सततं संतुष्टाः स्वधनेन च ॥ १२ ॥  
स्वभाग्यान्युपजीवन्ति ते नराः स्वर्गगामिनः।

स्वदारनिरता ये च ऋतुकालाभिगामिनः ॥ १३ ॥  
अग्राम्यसुखभोगाश्च ते नराः स्वर्गगामिनः।

परदारेषु ये नित्यं चरित्रावृतलोचनाः ॥ १४ ॥  
जितेन्द्रियाः शीलपरास्ते नराः स्वर्गगामिनः।

एष देवकृतो मार्गः सेवितव्यः सदा नरैः ॥ १५ ॥  
अकषायकृतश्चैव मार्गः सेव्यः सदा बुधैः।

दानधर्मतपोयुक्तः शीलशौचदयात्मकः ॥ १६ ॥  
वृत्त्यर्थं धर्महेतोर्वा सेवितव्यः सदा नरैः॥  
स्वर्गवासमभीप्सद्भिर्न सेव्यस्त्वत उत्तरः ॥ १७ ॥

वाचा तु बद्‌‌ध्यते येन मुच्यतेऽप्यथवा पुनः।  
तानि कर्माणि मे देव वद भूतपतेऽनघ ॥ १८ ॥

आत्महेतोः परार्थे वा नर्महास्याश्रयात् तथा।  
ये मृषा न वदन्तीह ते नराः स्वर्गगामिनः ॥ १९ ॥

वृत्त्यर्थं धर्महेतोर्वा कामकारात् तथैव च।  
अनृतं ये न भाषन्ते ते नराः स्वर्गगामिनः ॥ २० ॥

श्लक्ष्णां वाणीं निराबाधां मधुरां पापवर्जिताम्।  
स्वागतेनाभिभाषन्ते ते नराः स्वर्गगामिनः ॥ २१ ॥

परुषं ये न भाषन्ते कटुकं निष्ठुरं तथा।  
अपैशुन्यरताः सन्तस्ते नराः स्वर्गगामिनः ॥ २२ ॥

पिशुनां न प्रभाषन्ते मित्रभेदकरीं गिरम्।  
ऋतं मैत्रं तु भाषन्ते ते नराः स्वर्गगामिनः ॥ २३ ॥

ये वर्जयन्ति परुषं परद्रोहं च मानवाः।  
सर्वभूतसमा दान्तास्ते नराः स्वर्गगामिनः ॥ २४ ॥

शठप्रलापाद् विरता विरुद्धपरिवर्जकाः ।  
सौम्यप्रलापिनो नित्यं ते नराः स्वर्गगामिनः ॥ २५ ॥

न कोपाद् व्याहरन्ते ये वाचं हृदयदारणीम्।  
सान्त्वं वदन्ति क्रुद्धाऽपि ते नराः स्वर्गगामिनः ॥ २६ ॥

एष वाणीकृतो देवि धर्मः सेव्यः सदा नरैः।  
शुभः सत्यगुणो नित्यं वर्जनीयो मृषा बुधैः ॥ २७ ॥

मनसा बद्‌ध्यते येन कर्मणा पुरुषः सदा।  
तन्मे ब्रूहि महाभाग देवदेव पिनाकधृत् ॥ २८ ॥

मानसेनेह धर्मेण संयुक्ताः पुरुषाः सदा।  
स्वर्गं गच्छन्ति कल्याणि तन्मे कीर्तयतः शृणु ॥ २९ ॥

दुष्प्रणीतेन मनसा दुष्प्रणीततरा कृतिः।  
मनो बद्‌ध्यति येनेह शृणु वाक्यं शुभानने ॥ ३० ॥

अरण्ये विजने न्यस्तं परस्वं दृश्यते यदा।  
मनसापि न हिंसन्ति ते नराः स्वर्गगामिनः ॥ ३१ ॥

ग्रामे गृहे वा ये द्रव्यं पारक्यं विजने स्थितम्।  
नाभिनन्दन्ति वै नित्यं ते नराः स्वर्गगामिनः ॥ ३२ ॥

तथैव परदारान् ये कामवृत्तान् रहोगतान्।  
मनसापि न हिंसन्ति ते नराः स्वर्गगामिनः ॥ ३३ ॥

शत्रुं मित्रं च ये नित्यं तुल्येन मनसा नराः।  
भजन्ति मैत्राः संगम्य ते नसः स्वर्गगामिनः ॥ ३४ ॥

श्रुतवन्तो दयावन्तः शुचयः सत्यसंगराः।  
स्वैरर्थैः परिसंतुष्टास्ते नराः स्वर्गगामिनः ॥ ३५ ॥

अवैरा ये त्वनायासा मैत्रीचित्तरताः सदा।  
सर्वभूतदयावन्तस्ते नराः स्वर्गगामिनः ॥ ३६ ॥

श्रद्धावन्तो दयावन्तश्चोक्षाश्चोक्षजनप्रियाः ।  
धर्माधर्मविदो नित्यं ते नराः स्वर्गगामिनः ॥ ३७ ॥

शुभानामशुभानां च कर्मणां फलसंचये।  
विपाकज्ञाश्च ये देवि ते नराः स्वर्गगामिनः ॥ ३८ ॥

न्यायोपेता गुणोपेता देवद्विजपराः सदा।  
समुत्थानमनुप्राप्तास्ते नराः स्वर्गगामिनः ॥ ३९ ॥

शुभैः कर्मफलैर्देवि मयैते परिकीर्तिताः।  
स्वर्गमार्गपरा भूयः किं त्वं श्रोतुमिहेच्छसि ॥ ४० ॥

महान् मे संशयः कश्चिन्मर्त्यान् प्रति महेश्वर।  
तस्मात् त्वं नैपुणेनाद्य मम व्याख्यातुमर्हसि ॥ ४१ ॥

केनायुर्लभते दीर्घं कर्मणा पुरुषः प्रभो।  
तपसा वापि देवेश केनायुर्लभते महत् ॥ ४२ ॥

क्षीणायुः केन भवति कर्मणा भुवि मानवः।  
विपाकं कर्मणां देव वक्तुमर्हस्यनिन्दित ॥ ४३ ॥

अपरे च महाभाग्या मन्दभाग्यास्तथापरे।  
अकुलीनास्तथा चान्ये कुलीनाश्च तथापरे ॥ ४४ ॥

दुर्दर्शाः केचिदाभान्ति नराः काष्ठमया इव।  
प्रियदर्शास्तथा चान्ये दर्शनादेव मानवाः ॥ ४५ ॥

दुष्प्रज्ञाः केचिदाभान्ति केचिदाभान्ति पण्डिताः।  
महाप्राज्ञास्तथैवान्ये ज्ञानविज्ञानभाविनः ॥ ४६ ॥

अल्पाबाधास्तथा केचिन्महाबाधास्तथापरे ।  
दृश्यन्ते पुरुषा देव तन्मे व्याख्यातुमर्हसि ॥ ४७ ॥

हन्त तेऽहं प्रवक्ष्यामि देवि कर्मफलोदयम्।  
मर्त्यलोके नरः सर्वो येन स्वफलमश्नुते ॥ ४८ ॥

प्राणातिपाते यो रौद्रो दण्डहस्तोद्यतः सदा।  
नित्यमुद्यतशस्त्रश्च हन्ति भूतगणान् नरः ॥ ४९ ॥  
निर्दयः सर्वभूतानां नित्यमुद्वेगकारकः ।  
अपि कीटपिपीलानामशरण्यः सुनिर्घृणः ॥ ५० ॥  
एवंभूतो नरो देवि निरयं प्रतिपद्यते।

विपरीतस्तु धर्मात्मा रूपवानभिजायते ॥ ५१ ॥  
पापेन कर्मणा देवि वध्यो हिंसारतिर्नरः।  
अप्रियः सर्वभूतानां हीनायुरुपजायते ॥ ५२ ॥

निरयं याति हिंसात्मा याति स्वर्गमहिंसकः।  
यातनां निरये रौद्रां स कृच्छ्रां लभते नरः ॥ ५३ ॥

यः कश्चिन्निरयात्‌ तस्मात्‌ समुत्तरति कर्हिचित्।  
मानुष्यं लभते चापि हीनायुस्तत्र जायते ॥ ५४ ॥

पापेन कर्मणा देवि बद्धो हिंसारतिर्नरः।  
अप्रियः सर्वभूतानां हीनायुरुपजायते ॥ ५५ ॥

यस्तु शुक्लाभिजातीयः प्राणिघातविवर्जकः ।  
निक्षिप्तशस्त्रो निर्दण्डो न हिंसति कदाचन ॥ ५६ ॥  
न घातयति नो हन्ति घ्नन्तं नैवानुमोदते।  
सर्वभूतेषु सस्नेही यथाऽऽत्मनि तथापरे ॥ ५७ ॥  
ईदृशः पुरुषोत्कर्षो देवि देवत्वमश्नुते।  
उपपन्नान् सुखान् भोगानुपाश्नाति मुदा युतः ॥ ५८ ॥

अथ चेन्मानुषे लोके कदाचिदुपपद्यते।  
तत्र दीर्घायुरुत्पन्नः स नरः सुखमेधते ॥ ५९ ॥

एष दीर्घायुषां मार्गः सुवृत्तानां सुकर्मिणाम्।  
प्राणिहिंसाविमोक्षेण ब्रह्मणा समुदीरितः ॥ ६० ॥