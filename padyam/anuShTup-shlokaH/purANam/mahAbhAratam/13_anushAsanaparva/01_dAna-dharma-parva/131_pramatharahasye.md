+++
title_full = "131 प्रमथगणोंके द्वारा धर्माधर्मसम्बन्धी रहस्यका कथन"
title = "१३१ प्रमथरहस्ये"

+++


ततः सर्वे महाभागा देवाश्च पितरश्च ह।  
ऋषयश्च महाभागाः प्रमथान् वाक्यमब्रुवन् ॥ १ ॥

भवन्तो वै महाभागा अपरोक्षनिशाचराः।  
उच्छिष्टानशुचीन् क्षुद्रान् कथं हिंसथ मानवान् ॥ २ ॥

के च स्मृताः प्रतीघाता येन मर्त्यान् न हिंसथ।  
रक्षोघ्नानि च कानि स्युर्यैर्गृहेषु प्रणश्यथ।  
श्रोतुमिच्छाम युष्माकं सर्वमेतन्निशाचराः ॥ ३ ॥

मैथुनेन सदोच्छिष्टाः कृते चैवाधरोत्तरे।  
मोहान्मांसानि खादेत वृक्षमूले च यः स्वपेत् ॥ ४ ॥  
आमिषं शीर्षतो यस्य पादतो यश्च संविशेत्।  
तत उच्छिष्टकाः सर्वे बहुच्छिद्राश्च मानवाः ॥ ५ ॥  
उदके चाप्यमेध्यानि श्लेष्माणं च प्रमुञ्चति।  
एते भक्ष्याश्च वध्याश्च मानुषा नात्र संशयः ॥ ६ ॥

एवंशीलसमाचारान् धर्षयामो हि मानवान्।  
श्रूयतां च प्रतीघातान् यैर्न शक्नुम हिंसितुम् ॥ ७ ॥

गोरोचनासमालम्भो वचाहस्तश्च यो भवेत्।  
घृताक्षतं च यो दद्यान्मस्तके तत्परायणः ॥ ८ ॥  
ये च मांसं न खादन्ति तान् न शक्नुम हिंसितुम्।

यस्य चाग्निर्गृहे नित्यं दिवारात्रौ च दीप्यते ॥ ९ ॥  
तरक्षोश्चर्म दंष्ट्राश्च तथैव गिरिकच्छपः।  
आज्यधूमो बिडालश्चच्छागः कृष्णोऽथ पिङ्गलः ॥ १० ॥  
येषामेतानि तिष्ठन्ति गृहेषु गृहमेधिनाम्।  
तान्यधृष्याण्यगाराणि पिशिताशैः सुदारुणैः ॥ ११ ॥

लोकानस्मद्विधा ये च विचरन्ति यथासुखम्।  
तस्मादेतानि गेहेषु रक्षोघ्नानि विशाम्पते।  
एतद् वः कथितं सर्वं यत्र वः संशयो महान्॥१२॥