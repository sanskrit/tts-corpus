+++
title_full = "099 नहुषका ऋषियोंपर अत्याचार तथा उसके प्रतीकारके लिये महर्षि भृगु और अगस्त्यकी बातचीत"
title = "०९९ अगस्त्यभृगुसंवादः"

+++


श्रुतं मे भरतश्रेष्ठ पुष्पधूपप्रदायिनाम्।  
फलं बलिविधाने च तद् भूयो वक्तुमर्हसि ॥ १ ॥

धूपप्रदानस्य फलं प्रदीपस्य तथैव च।  
बलयश्च किमर्थं वै क्षिप्यन्ते गृहमेधिभिः ॥ २ ॥

अत्राप्युदाहरन्तीममितिहासं पुरातनम्।  
नहुषस्य च संवादमगस्त्यस्य भृगोस्तथा ॥ ३ ॥

नहुषो हि महाराज राजर्षिः सुमहातपाः।  
देवराज्यमनुप्राप्तः सुकृतेनेह कर्मणा ॥ ४ ॥

तत्रापि प्रयतो राजन् नहुषस्त्रिदिवे वसन्।  
मानुषीश्चैव दिव्याश्च कुर्वाणो विविधाः क्रियाः ॥ ५ ॥

मानुष्यस्तत्र सर्वाः स्म क्रियास्तस्य महात्मनः।  
प्रवृत्तास्त्रिदिवे राजन् दिव्याश्चैव सनातनाः ॥ ६ ॥

अग्निकार्याणि समिधः कुशाः सुमनसस्तथा।  
बलयश्चान्नलाजाभिर्धूपनं दीपकर्म च ॥ ७ ॥  
सर्वं तस्य गृहे राज्ञः प्रावर्तत महात्मनः।  
जपयज्ञान्मनोयज्ञांस्त्रिदिवेऽपि चकार सः ॥ ८ ॥

देवानभ्यर्चयच्चापि विधिवत् स सुरेश्वरः।  
सर्वानेव यथान्यायं यथापूर्वमरिंदम ॥ ९ ॥

अथेन्द्रोऽहमिति ज्ञात्वा अहंकारं समाविशत्।  
सर्वाश्चैव क्रियास्तस्य पर्यहीयन्त भूपतेः ॥ १० ॥

स ऋषीन् वाहयामास वरदानमदान्वितः।  
परिहीणक्रियश्चैव दुर्बलत्वमुपेयिवान् ॥ ११ ॥

तस्य वाहयतः कालो मुनिमुख्यांस्तपोधनान्।  
अहंकाराभिभूतस्य सुमहानभ्यवर्तत ॥ १२ ॥

अथ पर्यायशः सर्वान् वाहनायोपचक्रमे।  
पर्यायश्चाप्यगस्त्यस्य समपद्यत भारत ॥ १३ ॥

अथागत्य महातेजा भृगुर्ब्रह्मविदां वरः।  
अगस्त्यमाश्रमस्थं वै समुपेत्येदमब्रवीत् ॥ १४ ॥

एवं वयमसत्कारं देवेन्द्रस्यास्य दुर्मतेः।  
नहुषस्य किमर्थं वै मर्षयाम महामुने ॥ १५ ॥

कथमेष मया शक्यः शप्तुं यस्य महामुने।  
वरदेन वरो दत्तो भवतो विदितश्च सः ॥ १६ ॥

यो मे दृष्टिपथं गच्छेत् स मे वश्यो भवेदिति।  
इत्यनेन वरं देवो याचितो गच्छता दिवम् ॥ १७ ॥

एवं न दग्धः स मया भवता च न संशयः।  
अन्येनाप्यृषिमुख्येन न दग्धो न च पातितः ॥ १८ ॥

अमृतं चैव पानाय दत्तमस्मै पुरा विभो।  
महात्मना तदर्थं च नास्माभिर्विनिपात्यते ॥ १९ ॥

प्रायच्छत वरं देवः प्रजानां दुःखकारणम्।  
द्विजेष्वधर्मयुक्तानि स करोति नराधमः ॥ २० ॥

तत्र यत्प्राप्तकालं नस्तद् ब्रूहि वदतां वर।  
भवांश्चापि यथा ब्रूयात् तत्कर्तास्मिन संशयः ॥ २१ ॥

पितामहनियोगेन भवन्तं सोऽहमागतः ।  
प्रतिकर्तुं बलवति नहुषे दैवमोहिते ॥ २२ ॥

अद्य हि त्वां सुदुर्बुद्धी रथे योक्ष्यति देवराट्।  
अद्यैनमहमुद्‌वृत्तं करिष्येऽनिन्द्रमोजसा ॥ २३ ॥

अद्येन्द्रं स्थापयिष्यामि पश्यतस्ते शतक्रतुम्।  
संचाल्य पापकर्माणमैन्द्रात् स्थानात्‌ सुदुर्मतिम् ॥ २४ ॥

अद्य चासौ कुदेवेन्द्रस्त्वां पदा धर्षयिष्यति।  
दैवोपहतचित्तत्वादात्मनाशाय मन्दधीः ॥ २५ ॥

व्युत्क्रान्तधर्मं तमहं धर्षणामर्षितो भृशम्।  
अहिर्भवस्वेति रुषा शप्स्ये पापं द्विजद्रुहम् ॥ २६ ॥

तत एनं सुदुर्बुद्धिं धिक्शब्दाभिहतत्विषम्।  
धरण्यां पातयिष्यामि पश्यतस्ते महामुने ॥ २७ ॥  
नहुषं पापकर्माणमैश्वर्यबलमोहितम् ।  
यथा च रोचते तुभ्यं तथा कर्तास्म्यहं मुने ॥ २८ ॥

एवमुक्तस्तु भृगुणा मैत्रावरुणिरव्ययः ।  
अगस्त्यः परमप्रीतो बभूव विगतज्वरः ॥ २९ ॥