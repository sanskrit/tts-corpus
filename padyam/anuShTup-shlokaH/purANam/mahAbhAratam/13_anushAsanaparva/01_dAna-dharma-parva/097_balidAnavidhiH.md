+++
title_full = "097 गृहस्थधर्म, पंचयज्ञ-कर्मके विषयमें पृथ्वीदेवी और भगवान् श्रीकृष्णका संवाद"
title = "०९७ बलिदानविधिः"

+++


गार्हस्थ्यं धर्ममखिलं प्रब्रूहि भरतर्षभ।  
ऋद्धिमाप्नोति किं कृत्वा मनुष्य इह पार्थिव ॥ १ ॥

अत्र ते वर्तयिष्यामि पुरावृत्तं जनाधिप।  
वासुदेवस्य संवादं पृथिव्याश्चैव भारत ॥ २ ॥

संस्तुत्य पृथिवीं देवीं वासुदेवः प्रतापवान्।  
पप्रच्छ भरतश्रेष्ठ मां त्वं यत् पृच्छसेऽद्य वै ॥ ३ ॥

गार्हस्थ्यं धर्ममाश्रित्य मया वा मद्विधेन वा।  
किमवश्यं धरे कार्यं किं वा कृत्वा कृतं भवेत्॥४॥

ऋषयः पितरो देवा मनुष्याश्चैव माधव।  
इज्याश्चैवार्चनीयाश्च यथा चैव निबोध मे ॥ ५ ॥

सदा यज्ञेन देवाश्च सदाऽऽतिथ्येन मानुषाः।  
छन्दतश्च यथा नित्यमर्हान् भुञ्जीत नित्यशः ॥ ६ ॥

तेन ह्यृषिगणाः प्रीता भवन्ति मधुसूदन।  
नित्यमग्निं परिचरेदभुक्त्वा बलिकर्म च ॥ ७ ॥  
कुर्यात् तथैव देवा वै प्रीयन्ते मधुसूदन।  
कुर्यादहरहः श्राद्धमन्नाद्येनोदकेन च ॥ ८ ॥  
पयोमूलफलैर्वापि पितॄणां प्रीतिमाहरन् ।

सिद्धान्नाद् वैश्वदेवं वै कुर्यादग्नौ यथाविधि ॥ ९ ॥

अग्नीषोमं वैश्वदेवं धान्वन्तर्यमनन्तरम् ।  
प्रजानां पतये चैव पृथग्घोमो विधीयते ॥ १० ॥

तथैव चानुपूर्व्येण बलिकर्म प्रयोजयेत्।  
दक्षिणायां यमायेति प्रतीच्यां वरुणाय च ॥ ११ ॥  
सोमाय चाप्युदीच्यां वै वास्तुमध्ये प्रजापतेः।  
धन्वन्तरेः प्रागुदीच्यां प्राच्यां शक्राय माधव ॥ १२ ॥

मनुष्येभ्य इति प्राहुर्बलिं द्वारि गृहस्य वै।  
मरुद्भ्यो दैवतेभ्यश्च बलिमन्तर्गृहे हरेत् ॥ १३ ॥

तथैव विश्वेदेवेभ्यो बलिमाकाशतो हरेत्।  
निशाचरेभ्यो भूतेभ्यो बलिं नक्तं तथा हरेत् ॥ १४ ॥

एवं कृत्वा बलिं सम्यग् दद्याद्‌ भिक्षां द्विजाय वै।  
अलाभे ब्राह्मणस्याग्नावग्रमुद्‌धृत्य निक्षिपेत् ॥ १५ ॥

यदा श्राद्धं पितृभ्योऽपि दातुमिच्छेत मानवः।  
तदा पश्चात् प्रकुर्वीत निवृत्ते श्राद्धकर्मणि ॥ १६ ॥  
पितॄन् संतर्पयित्वा तु बलिं कुर्याद् विधानतः।  
वैश्वदेवं ततः कुर्यात्‌ पश्चाद् ब्राह्मणवाचनम् ॥ १७ ॥

ततोऽन्नेन विशेषेण भोजयेदतिथीनपि ।  
अर्चापूर्वं महाराज ततः प्रीणाति मानवान् ॥ १८ ॥

अनित्यं हि स्थितो यस्मात् तस्मादतिथिरुच्यते।  
आचार्यस्थ पितुश्चैव सख्युपराप्तस्य चातिथेः ॥ १९ ॥  
इदमस्ति गृहे मह्यमिति नित्यं निवेदयेत्।  
ते यद् वदेयुस्तत् कुर्यादिति धर्मो विधीयते ॥ २० ॥

गृहस्थः पुरुषः कृष्ण शिष्टाशी च सदा भवेत्।  
राजर्त्विजं स्नातकं च गुरुं श्वशुरमेव च ॥ २१ ॥  
अर्चयेन्मधुपर्केण परिसंवत्सरोषितान् ।

श्वभ्यश्च श्वपचेभ्यश्च वयोभ्यश्चावपेद् भुवि।  
वैश्वदेवं हि नामैतत् सायंप्रातर्विधीयते ॥ २२ ॥

एतांस्तु धर्मान्‌ गार्हस्थ्यान्‌ यः कुर्यादनसूयकः।  
स इहर्षिवरान् प्राप्य प्रेत्य लोके महीयते ॥ २३ ॥

इति भूमेर्वचः श्रुत्वा वासुदेवः प्रतापवान्।  
तथा चकार सततं त्वमप्येवं सदाचर ॥ २४ ॥

एतद् गृहस्थधर्मं त्वं चेष्टमानो जनाधिप।  
इहलोके यशः प्राप्य प्रेत्य स्वर्गमवाप्स्यसि ॥ २५ ॥