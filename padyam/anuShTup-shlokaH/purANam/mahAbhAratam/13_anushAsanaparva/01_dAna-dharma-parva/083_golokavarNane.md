+++
title_full = "083 ब्रह्माजीका इन्द्रसे गोलोक और गौओंका उत्कर्ष बताना और गौओंको वरदान देना"
title = "०८३ गोलोकवर्णने"

+++


ये च गां सम्प्रयच्छन्ति हुतशिष्टाशिनश्च ये।  
तेषां सत्राणि यज्ञाश्च नित्यमेव युधिष्ठिर ॥ १ ॥

ऋते दधि घृतेनेह न यज्ञः सम्प्रवर्तते।  
तेन यज्ञस्य यज्ञत्वमतो मूलं च कथ्यते ॥ २ ॥

दानानामपि सर्वेषां गवां दानं प्रशस्यते।  
गावः श्रेष्ठाः पवित्राश्च पावनं ह्येतदुत्तमम् ॥ ३ ॥

पुष्ट्यर्थमेताः सेवेत शान्त्यर्थमपि चैव ह।  
पयोदधिघृतं चासां सर्वपापप्रमोचनम् ॥ ४ ॥

गावस्तेजः परं प्रोक्तमिह लोके परत्र च।  
न गोभ्यः परमं किंचित् पवित्रं भरतर्षभ ॥ ५ ॥

अत्राप्युदाहरन्तीममितिहासं पुरातनम् ।  
पितामहस्य संवादमिन्द्रस्य च युधिष्ठिर ॥ ६ ॥

पराभूतेषु दैत्येषु शक्रस्त्रिभुवनेश्वरः ।  
प्रजाः समुदिताः सर्वाः सत्यधर्मपरायणाः ॥ ७ ॥

अथर्षयः सगन्धर्वाः किन्नरोरगराक्षसाः ।  
देवासुरसुपर्णाश्च प्रजानां पतयस्तथा ॥ ८ ॥  
पर्युपासन्त कौन्तेय कदाचिद् वै पितामहम्।  
नारदः पर्वतश्चैव विश्वावसुर्हहाहुहूः ॥ ९ ॥  
दिव्यतानेषु गायन्तः पर्युपासन्त तं प्रभुम्।  
तत्र दिव्यानि पुष्पाणि प्रावहत् पवनस्तदा ॥ १० ॥  
आजह्रुर्ऋतवश्चापि सुगन्धीनि पृथक् पृथक्।  
तस्मिन् देवसमावाये सर्वभूतसमागमे ॥ ११ ॥  
दिव्यवादित्रसंघुष्टे दिव्यस्त्रीचारणावृते ।  
इन्द्रः पप्रच्छ देवेशमभिवाद्य प्रणम्य च ॥ १२ ॥

देवानां भगवन् कस्माल्लोकेशानां पितामह।  
उपरिष्टाद् गवां लोक एतदिच्छामि वेदितुम् ॥ १३ ॥

किं तपो ब्रह्मचर्यं वा गोभिः कृतमिहेश्वर।  
देवानामुपरिष्टाद् यद् वसन्त्यरजसः सुखम् ॥ १४ ॥

ततः प्रोवाच ब्रह्मा तं शक्रं बलनिषूदनम्।  
अवज्ञातास्त्वया नित्यं गावो बलनिषूदन ॥ १५ ॥  
तेन त्वमासां माहात्म्यं वेत्सि शृणु यत् प्रभो।  
गवां प्रभावं परमं माहात्म्यं च सुरर्षभ ॥ १६ ॥

यज्ञांगं कथिता गावो यज्ञ एव च वासव।  
एताभिश्च विना यज्ञो न वर्तेत कथंचन ॥ १७ ॥

धारयन्ति प्रजाश्चैव पयसा हविषा तथा।  
एतासां तनयाश्चापि कृषियोगमुपासते ॥ १८ ॥  
जनयन्ति च धान्यानि बीजानि विविधानि च।

ततो यज्ञाः प्रवर्तन्ते हव्यं कव्यं च सर्वशः ॥ १९ ॥  
पयोदधिघृतं चैव पुण्याश्चैताः सुराधिप।  
वहन्ति विविधान् भारान् क्षुत्तृष्णापरिपीडिताः ॥ २० ॥

मुनींश्च धारयन्तीह प्रजाश्चैवापि कर्मणा।  
वासवाकूटवाहिन्यः कर्मणा सुकृतेन च ॥ २१ ॥

उपरिष्टात् ततोऽस्माकं वसन्त्येताः सदैव हि।  
एवं ते कारणं शक्र निवासकृतमद्य वै ॥ २२ ॥  
गवां देवोपरिष्टाद्धि समाख्यातं शतक्रतो।  
एता हि वरदत्ताश्च वरदाश्चापि वासव ॥ २३ ॥

सुरभ्यः पुण्यकर्मिण्यः पावनाः शुभलक्षणाः।  
यदर्थं गां गताश्चैव सुरभ्यः सुरसत्तम ॥ २४ ॥  
तच्च मे शृणु कार्त्स्न्येन वदतो बलसूदन।

पुरा देवयुगे तात देवेन्द्रेषु महात्मसु ॥ २५ ॥  
त्रींल्लोकाननुशासत्सु विष्णौ गर्भत्वमागते ।  
अदित्यास्तप्यमानायास्तपो घोरं सुदुश्चरम् ॥ २६ ॥  
पुत्रार्थममरश्रेष्ठ पादेनैकेन नित्यदा ।  
तां तु दृष्ट्वा महादेवीं तप्यमानां महत्तपः ॥ २७ ॥  
दक्षस्य दुहिता देवी सुरभी नाम नामतः।  
अतप्यत तपो घोरं हृष्टा धर्मपरायणा ॥ २८ ॥

कैलासशिखरे रम्ये देवगन्धर्वसेविते ।  
व्यतिष्ठदेकपादेन परमं योगमास्थिता ॥ २९ ॥  
दशवर्षसहस्राणि दशवर्षशतानि च ।  
संतप्तास्तपसा तस्या देवाः सर्षिमहोरगाः ॥ ३० ॥

तत्र गत्वा मया सार्धं पर्युपासन्त तां शुभाम्।  
अथाहमब्रुवं तत्र देवीं तां तपसान्विताम् ॥ ३१ ॥

किमर्थं तप्यसे देवि तपो घोरमनिन्दिते।  
प्रीतस्तेऽहं महाभागे तपसानेन शोभने ॥ ३२ ॥  
वरयस्व वरं देवि दातास्मीति पुरंदर ॥ ३३ ॥

वरेण भगवन् मह्यं कृतं लोकपितामह।  
एष एव वरो मेऽद्य यत् प्रीतोऽसि ममानघ ॥ ३४ ॥

तामेवं ब्रुवतीं देवीं सुरभिं त्रिदशेश्वर।  
प्रत्यब्रुवं यद् देवेन्द्र तन्निबोध शचीपते ॥ ३५ ॥

अलोभकाम्यया देवि तपसा च शुभानने।  
प्रसन्नोऽहं वरं तस्मादमरत्वं ददामि ते ॥ ३६ ॥

त्रयाणामपि लोकानामुपरिष्टान्निवत्स्यसि ।  
मत्प्रसादाच्च विख्यातो गोलोकः सम्भविष्यति ॥ ३७ ॥

मानुषेषु च कुर्वाणाः प्रजाः कर्म शुभास्तव।  
निवत्स्यन्ति महाभागे सर्वा दुहितरश्च ते ॥ ३८ ॥

मनसा चिन्तिता भोगास्त्वया वै दिव्यमानुषाः।  
यच्च स्वर्गे सुखं देवि तत् ते सम्पत्स्यते शुभे॥३९॥

तस्या लोकाः सहस्राक्ष सर्वकामसमन्विताः।  
न तत्र क्रमते मृत्युर्न जरा न च पावकः॥ ४०॥

न दैवं नाशुभं किंचिद् विद्यते तत्र वासव।  
तत्र दिव्यान्यरण्यानि दिव्यानि भवनानि च ॥ ४१ ॥  
विमानानि सुयुक्तानि कामगानि च वासव।

ब्रह्मचर्येण तपसा यत्नेन च दमेन च ॥ ४२ ॥  
दानैश्च विविधैः पुण्यैस्तथा तीर्थानुसेवनात्।  
तपसा महता चैव सुकृतेन च कर्मणा ॥ ४३ ॥  
शक्यः समासादयितुं गोलोकः पुष्करेक्षण।

एतत् ते सर्वमाख्यातं मया शक्रानुपृच्छते ॥ ४४ ॥  
न ते परिभवः कार्यो गवामसुरसूदन ॥ ४५ ॥

एतच्छ्रुत्वा सहस्राक्षः पूजयामास नित्यदा।  
गाश्चक्रे बहुमानं च तासु नित्यं युधिष्ठिर ॥ ४६ ॥

एतत् ते सर्वमाख्यातं पावनं च महाद्युते।  
पवित्रं परमं चापि गवां माहात्म्यमुत्तमम् ॥ ४७ ॥

कीर्तितं पुरुषव्याघ्र सर्वपापविमोचनम् ।  
य इदं कथयेन्नित्यं ब्राह्मणेभ्यः समाहितः ॥ ४८ ॥  
हव्यकव्येषु यज्ञेषु पितृकार्येषु चैव ह।  
सार्वकामिकमक्षय्यं पितॄंस्तस्योपतिष्ठते ॥ ४९ ॥

गोषु भक्तश्च लभते यद् यदिच्छति मानवः।  
स्त्रियोऽपि भक्ता या गोषु ताश्च काममवाप्नुयुः ॥ ५० ॥

पुत्रार्थी लभते पुत्रं कन्यार्थी तामवाप्नुयात्।  
धनार्थी लभते वित्तं धर्मार्थी धर्ममाप्नुयात् ॥ ५१ ॥

विद्यार्थी चाप्नुयाद् विद्यां सुखार्थी प्राप्नुयात्‌ सुखम्।  
न किंचिद् दुर्लभं चैव गवां भक्तस्य भारत ॥ ५२ ॥