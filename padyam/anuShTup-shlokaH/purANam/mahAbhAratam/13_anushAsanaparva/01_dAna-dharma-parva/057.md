+++
title_full = "057 विविध प्रकारके तप और दानोंका फल"
title = "०५७"

+++


मुह्यामीव निशम्याद्य चिन्तयानः पुनः पुनः।  
हीनां पार्थिवसंघातैः श्रीमद्भिः पृथिवीमिमाम् ॥ १ ॥

प्राप्य राज्यानि शतशो महीं जित्वाथ भारत।  
कोटिशः पुरुषान् हत्वा परितप्ये पितामह ॥ २ ॥

का नु तासां वरस्त्रीणां समवस्था भविष्यति।  
या हीनाः पतिभिः पुत्रैर्मातुलैर्भ्रातृभिस्तथा ॥ ३ ॥

वयं हि तान् कुरून् हत्वा ज्ञातींश्च सुहृदोऽपि वा।  
अवाक्‌शीर्षाः पतिष्यामो नरके नात्र संशयः ॥ ४ ॥

शरीरं योक्तुमिच्छामि तपसोग्रेण भारत।  
उपदिष्टमिहेच्छामि तत्त्वतोऽहं विशाम्पते ॥ ५ ॥

युधिष्ठिरस्य तद् वाक्यं श्रुत्वा भीष्मो महामनाः।  
परीक्ष्य निपुणं बुद्‌ध्या युधिष्ठिरमभाषत ॥ ६ ॥

रहस्यमद्‌भुतं चैव शृणु वक्ष्यामि यत् त्वयि।  
या गतिः प्राप्यते येन प्रेत्यभावे विशाम्पते ॥ ७ ॥

तपसा प्राप्यते स्वर्गस्तपसा प्राप्यते यशः।  
आयुः प्रकर्षो भोगाश्च लभ्यन्ते तपसा विभो ॥ ८ ॥

ज्ञानं विज्ञानमारोग्यं रूपं सम्पत् तथैव च।  
सौभाग्यं चैव तपसा प्राप्यते भरतर्षभ ॥ ९ ॥

धनं प्राप्नोति तपसा मौनेनाज्ञां प्रयच्छति।  
उपभोगांस्तु दानेन ब्रह्मचर्येण जीवितम् ॥ १० ॥

अहिंसायाः फलं रूपं दीक्षाया जन्म वै कुले।  
फलमूलाशिनां राज्यं स्वर्गः पर्णाशिनां भवेत् ॥ ११ ॥

पयोभक्षो दिवं याति दानेन द्रविणाधिकः।  
गुरुशुश्रूषया विद्या नित्यश्राद्धेन संततिः ॥ १२ ॥

गवाढ्यः शाकदीक्षाभिः स्वर्गमाहुस्तृणाशिनाम् ।  
स्त्रियस्त्रिषवणं स्नात्वा वायुं पीत्वा क्रतुं लभेत् ॥ १३ ॥

नित्यस्नायी भवेद् दक्षः संध्ये तु द्वे जपन् द्विजः।  
मरुं साधयतो राजन् नाकपृष्ठमनाशके ॥ १४ ॥

स्थण्डिले शयमानानां गृहाणि शयनानि च।  
चीरवल्कलवासोभिर्वासांस्याभरणानि च ॥ १५ ॥

शय्यासनानि यानानि योगयुक्ते तपोधने।  
अग्निप्रवेशे नियतं ब्रह्मलोके महीयते ॥ १६ ॥

रसानां प्रतिसंहारात् सौभाग्यमिह विन्दति।  
आमिषप्रतिसंहारात् प्रजा ह्यायुष्मती भवेत् ॥ १७ ॥

उदवासं वसेद् यस्तु स नराधिपतिर्भवेत्।  
सत्यवादी नरश्रेष्ठ दैवतैः सह मोदते ॥ १८ ॥

कीर्तिर्भवति दानेन तथाऽऽरोग्यमहिंसया ।  
द्विजशुश्रूषया राज्यं द्विजत्वं चापि पुष्कलम् ॥ १९ ॥

पानीयस्य प्रदानेन कीर्तिर्भवति शाश्वती।  
अन्नस्य तु प्रदानेन तृप्यन्ते कामभोगतः ॥ २० ॥

सान्त्वदः सर्वभूतानां सर्वशोकैर्विमुच्यते ।  
देवशुश्रूषया राज्यं दिव्यं रूपं नियच्छति ॥ २१ ॥

दीपालोकप्रदानेन चक्षुष्मान् भवते नरः।  
प्रेक्षणीयप्रदानेन स्मृतिं मेधां च विन्दति ॥ २२ ॥

गन्धमाल्यप्रदानेन कीर्तिर्भवति पुष्कला ।  
केशश्मश्रु धारयतामग्र्या भवति संततिः ॥ २३ ॥

उपवासं च दीक्षां च अभिषेकं च पार्थिव।  
कृत्वा द्वादशवर्षाणि वीरस्थानाद् विशिष्यते ॥ २४ ॥

दासीदासमलङ्कारान् क्षेत्राणि च गृहाणि च।  
ब्रह्मदेयां सुतां दत्त्वा प्राप्नोति मनुजर्षभ ॥ २५ ॥

क्रतुभिश्चोपवासैश्च त्रिदिवं याति भारत।  
लभते च शिवं ज्ञानं फलपुष्पप्रदो नरः ॥ २६ ॥

सुवर्णशृंगैस्तु विराजितानां  
गवां सहस्रस्य नरः प्रदानात्।  
प्राप्नोति पुण्यं दिवि देवलोक-  
मित्येवमाहुर्दिवि देवसंघाः ॥ २७ ॥

प्रयच्छते यः कपिलां सवत्सां  
कांस्योपदोहां कनकाग्रशृंगीम् ।  
तैस्तैर्गुणैः कामदुहास्य भूत्वा  
नरं प्रदातारमुपैति सा गौः ॥ २८ ॥

यावन्ति रोमाणि भवन्ति धेन्वा-  
स्तावत् कालं प्राप्य स गोप्रदानात्।  
पुत्रांश्च पौत्रांश्च कुलं च सर्व-  
मासप्तमं तारयते परत्र ॥ २९ ॥

सदक्षिणां काञ्चनचारुशृंगीं  
कांस्योपदोहां द्रविणोत्तरीयाम् ।  
धेनुं तिलानां ददतो द्विजाय  
लोका वसूनां सुलभा भवन्ति ॥ ३० ॥

स्वकर्मभिर्मानवं संनिरुद्धं  
तीव्रान्धकारे नरके पतन्तम् ।  
महार्णवे नौरिव वायुयुक्ता  
दानं गवां तारयते परत्र ॥ ३१ ॥

यो ब्रह्मदेयां तु ददाति कन्यां  
भूमिप्रदानं च करोति विप्रे।  
ददाति चान्नं विधिवच्च यश्च  
स लोकमाप्नोति पुरंदरस्य ॥ ३२ ॥

नैवेशिकं सर्वगुणोपपन्नं  
ददाति वै यस्तु नरो द्विजाय।  
स्वाध्यायचारित्र्यगुणान्विताय  
तस्यापि लोकाः कुरुषूत्तरेषु ॥ ३३ ॥

धुर्यप्रदानेन गवां तथा वै  
लोकानवाप्नोति नरो वसूनाम् ।  
स्वर्गाय चाहुस्तु हिरण्यदानं  
ततो विशिष्टं कनकप्रदानम् ॥ ३४ ॥

छत्रप्रदानेन गृहं वरिष्ठं  
यानं तथोपानहसम्प्रदाने ।  
वस्त्रप्रदानेन फलं सुरूपं  
गन्धप्रदानात् सुरभिर्नरः स्यात् ॥ ३५ ॥

पुष्पोपगं वाथ फलोपगं वा  
यः पादपं स्पर्शयते द्विजाय।  
सश्रीकमृद्धं बहुरत्नपूर्णं  
लभत्ययत्नोपगतं गृहं वै ॥ ३६ ॥

भक्ष्यान्नपानीयरसप्रदाता  
सर्वान् समाप्नोति रसान् प्रकामम्।  
प्रतिश्रयाच्छादनसम्प्रदाता  
प्राप्नोति तान्येव न संशयोऽत्र ॥ ३७ ॥

स्रग्धूपगन्धाननुलेपनानि  
स्नानानि माल्यानि च मानवो यः।  
दद्याद् द्विजेभ्यः स भवेदरोग-  
स्तथाभिरूपश्च नरेन्द्र लोके ॥ ३८ ॥

बीजैरशून्यं शयनैरुपेतं  
दद्याद् गृहं यः पुरुषो द्विजाय।  
पुण्याभिरामं बहुरत्नपूर्णं  
लभत्यधिष्ठानवरं स राजन् ॥ ३९ ॥

सुगन्धचित्रास्तरणोपधानं  
दद्यान्नरो यः शयनं द्विजाय।  
रूपान्वितां पक्षवतीं मनोज्ञां  
भार्यामयत्नोपगतां लभेत् सः ॥ ४० ॥

पितामहस्यानवरो वीरशायी भवेन्नरः ।  
नाधिकं विद्यते यस्मादित्याहुः परमर्षयः ॥ ४१ ॥

तस्य तद् वचनं श्रुत्वा प्रीतात्मा कुरुनन्दनः।  
नाश्रमेऽरोचयद् वासं वीरमार्गाभिकाङ्क्षया ॥ ४२ ॥

ततो युधिष्ठिरः प्राह पाण्डवान् पुरुषर्षभ।  
पितामहस्य यद् वाक्यं तद् वो रोचत्विति प्रभुः ॥ ४३ ॥

ततस्तु पाण्डवाः सर्वे द्रौपदी च यशस्विनी।  
युधिष्ठिरस्य तद् वाक्यं बाढमित्यभ्यपूजयन् ॥ ४४ ॥