+++
title_full = "146 पार्वतीजीके द्वारा स्त्री-धर्मका वर्णन"
title = "१४६ स्त्रीधर्मकथने"

+++


एवमुक्त्वा महादेवः श्रोतुकामः स्वयं प्रभुः।  
अनुकूलां प्रियां भार्यां पार्श्वस्थां समभाषत ॥ १ ॥

परावरज्ञे धर्मज्ञे तपोवननिवासिनि ।  
साध्वि सुभ्रु सुकेशान्ते हिमवत्पर्वतात्मजे ॥ २ ॥  
दक्षे शमदमोपेते निर्ममे धर्मचारिणि।  
पृच्छामि त्वां वरारोहे पृष्टा वद ममेप्सितम् ॥ ३ ॥

सावित्री ब्रह्मणःसाध्वी कौशिकस्य शची सती।  
(लक्ष्मीर्विष्णोः प्रिया भार्या धृतिर्भार्या यमस्य तु)  
मार्कण्डेयस्य धूमोर्णा ऋद्धिर्वैश्रवणस्य च ॥ ४ ॥  
वरुणस्य तथा गौरी सूर्यस्य च सुवर्चला।  
रोहिणी शशिनः साध्वी स्वाहा चैव विभावसोः ॥ ५ ॥  
अदितिः कश्यपस्याथ सर्वास्ताः पतिदेवताः।  
पृष्टाश्चोपासिताश्चैव तास्त्वया देवि नित्यशः ॥ ६ ॥

तेन त्वां परिपृच्छामि धर्मज्ञे धर्मवादिनि।  
स्त्रीधर्मं श्रोतुमिच्छामि त्वयोदाहृतमादितः ॥ ७ ॥

सधर्मचारिणी मे त्वं समशीला समव्रता।  
समानसारवीर्या च तपस्तीव्रं कृतं च ते ॥ ८ ॥

त्वया ह्युक्तो विशेषेण गुणवान् स भविष्यति।  
लोके चैव त्वया देवि प्रमाणत्वमुपैष्यति ॥ ९ ॥

स्त्रियश्चैव विशेषेण स्त्रीजनस्य गतिः परा।  
गौर्यां गच्छति सुश्रोणि लोकेष्वेषा गतिः सदा ॥ १० ॥

मम चार्धं शरीरस्य तव चार्धेन निर्मितम्।  
सुरकार्यकरी च त्वं लोकसंतानकारिणी ॥ ११ ॥

(प्रमदोक्तं तु यत् किंचित्‌ तत् स्त्रीषु बहु मन्यते।  
न तथा मन्यते स्त्रीषु पुरुषोक्तमनिन्दिते॥)

तव सर्वः सुविदितः स्त्रीधर्मः शाश्वतः शुभे।  
तस्मादशेषतो ब्रूहि स्वधर्मं विस्तरेण मे ॥ १२ ॥

भगवन् सर्वभूतेश भूतभव्यभवोत्तम ।  
त्वत्प्रभावादियं देव वाक् चैव प्रतिभाति मे ॥ १३ ॥  
इमास्तु नद्यो देवेश सर्वतीर्थोदकैर्युताः।  
उपस्पर्शनहेतोस्त्वामुपयान्ति समीपतः ॥ १४ ॥  
एताभिः सह सम्मन्त्र्य प्रवक्ष्याम्यनुपूर्वशः।  
प्रभवन् योऽनहंवादी स वै पुरुष उच्यते ॥ १५ ॥

स्त्री च भूतेश सततं स्त्रियमेवानुधावति।  
मया सम्मानिताश्चैव भविष्यन्ति सरिद्वराः ॥ १६ ॥

एषा सरस्वती पुण्या नदीनामुत्तमा नदी।  
प्रथमा सर्वसरितां नदी सागरगामिनी ॥ १७ ॥  
विपाशा च वितस्ता च चन्द्रभागा इरावती।  
शतद्रूर्देविका सिन्धुः कौशिकी गौतमी तथा ॥ १८ ॥  
(यमुना नर्मदां चैव कावेरीमथ निम्नगाम्)

तथा देवनदी चेयं सर्वतीर्थाभिसम्भृता।  
गगनाद् गां गता देवी गङ्गा सर्वसरिद्वरा ॥ १९ ॥

इत्युक्त्वा देवदेवस्य पत्नी धर्मभृतां वरा।  
स्मितपूर्वमथाभाष्य सर्वास्ताः सरितस्तथा ॥ २० ॥  
अपृच्छद् देवमहिषी स्त्रीधर्मं धर्मवत्सला।  
स्त्रीधर्मकुशलास्ता वै गङ्गाद्याः सरितां वराः ॥ २१ ॥

(हे पुण्याः सरितः श्रेष्ठाः सर्वपापविनाशिकाः।  
ज्ञानविज्ञानसम्पन्नाः शृणुध्वं वचनं मम॥)  
अयं भगवता प्रोक्ताः प्रश्नः स्त्रीधर्मसंश्रितः।  
तं तु सम्मन्त्र्य युष्माभिर्वक्तुमिच्छामि शंकरम् ॥ २२ ॥

न चैकसाध्यं पश्यामि विज्ञानं भुवि कस्यचित्।  
दिवि वा सागरगमास्तेन वो मानयाम्यहम् ॥ २३ ॥

एवं सर्वाः सरिच्छ्रेष्ठाः पृष्टाः पुण्यतमाः शिवाः।  
ततो देवनदी गङ्गा नियुक्ता प्रतिपूज्य च ॥ २४ ॥

बह्वीभिर्बुद्धिभिः स्फीता स्त्रीधर्मज्ञा शुचिस्मिता।  
शैलराजसुतां देवीं पुण्या पापभयापहा ॥ २५ ॥  
बुद्‌ध्या विनयसम्पन्ना सर्वधर्मविशारदा ।  
सस्मितं बहुबुद्ध्याढ्‌या गङ्गा वचनमब्रवीत् ॥ २६ ॥

धन्यास्म्यनुगृहीतास्मि देवि धर्मपरायणे ।  
या त्वं सर्वजगन्मान्या नदीं मानयसेऽनघे ॥ २७ ॥

प्रभवन् पृच्छते यो हि सम्मानयति वा पुनः।  
नूनं जनमदुष्टात्मा पण्डिताख्यां स गच्छति ॥ २८ ॥

ज्ञानविज्ञानसम्पन्नानूहापोहविशारदान् ।  
प्रवक्तॄन्‌ पृच्छते योऽन्यान् स वै नापदमृच्छति ॥ २९ ॥  
अन्यथा बहुबुद्ध्याढ्यो वाक्यं वदति संसदि।  
अन्यथैव ह्यहंवादी दुर्बलं वदते वचः ॥ ३० ॥

दिव्यज्ञाने दिवि श्रेष्ठे दिव्यपुण्यैः सहोत्थिते।  
त्वमेवार्हसि नो देवि स्त्रीधर्माननुभाषितुम् ॥ ३१ ॥

ततः साऽऽराधिता देवी गङ्गया बहुभिर्गुणैः।  
प्राह सर्वमशेषेण स्त्रीधर्मं सुरसुन्दरी ॥ ३२ ॥

स्त्रीधर्मो मां प्रति यथा प्रतिभाति यथाविधि।  
तमहं कीर्तयिष्यामि तथैव प्रश्रिता भव ॥ ३३ ॥

स्त्रीधर्मः पूर्व एवायं विवाहे बन्धुभिः कृतः।  
सहधर्मचरी भर्तुर्भवत्यग्निसमीपतः ॥ ३४ ॥

सुस्वभावा सुवचना सुवृत्ता सुखदर्शना।  
अनन्यचित्ता सुमुखी भर्तुः सा धर्मचारिणी ॥ ३५ ॥  
सा भवेद् धर्मपरमा सा भवेद् धर्मभागिनी।  
देववत् सततं साध्वी या भर्तारं प्रपश्यति ॥ ३६ ॥

शुश्रूषां परिचारं च देववद् या करोति च।  
नान्यभावा ह्यविमनाः सुव्रता सुखदर्शना ॥ ३७ ॥  
पुत्रवक्त्रमिवाभीक्ष्णं भर्तुर्वदनमीक्षते ।  
या साध्वी नियताहारा सा भवेद् धर्मचारिणी ॥ ३८ ॥

श्रुत्वा दम्पतिधर्मं वै सहधर्मं कृतं शुभम्।  
या भवेद् धर्मपरमा नारी भर्तृसमव्रता ॥ ३९ ॥

देववत् सततं साध्वी भर्तारमनुपश्यति।  
दम्पत्योरेष वै धर्मः सहधर्मकृतः शुभः ॥ ४० ॥

शुश्रूषां परिचारं च देवतुल्यं प्रकुर्वती।  
वश्या भावेन सुमनाः सुव्रता सुखदर्शना।  
अनन्यचित्ता सुमुखी भर्तुः सा धर्मचारिणी ॥ ४१ ॥  
परुषाण्यपि चोक्ता या दृष्टा दृष्टेन चक्षुषा।  
सुप्रसन्नमुखी भर्तुर्या नारी सा पतिव्रता ॥ ४२ ॥

न चन्द्रसूर्यौ न तरुं पुंनाम्ना या निरीक्षते।  
भर्तृवर्जं वरारोहा सा भवेद् धर्मचारिणी ॥ ४३ ॥  
दरिद्रं व्याधितं दीनमध्वना परिकर्शितम्।  
पतिं पुत्रमिवोपास्ते सा नारी धर्मभागिनी ॥ ४४ ॥

या नारी प्रयता दक्षा या नारी पुत्रिणी भवेत्।  
पतिप्रिया पतिप्राणा सा नारी धर्मभागिनी ॥ ४५ ॥  
शुश्रूषां परिचर्यां च करोत्यविमनाः सदा।  
सुप्रतीता विनीता च सा नारी धर्मभागिनी ॥ ४६ ॥

न कामेषु न भोगेषु नैश्वर्ये न सुखे तथा।  
स्पृहा यस्या यथा पत्यौ सा नारी धर्मभागिनी ॥ ४७ ॥

कल्योत्थानरतिर्नित्यं गहशुश्रूषणे रता ।  
सुसम्मृष्टक्षया चैव गोशकृत्कृतलेपना ॥ ४८ ॥  
अग्निकार्यपरा नित्यं सदा पुष्पबलिप्रदा।  
देवतातिथिभृत्यानां निर्वाप्य पतिना सह ॥ ४९ ॥  
शेषान्नमुपभुञ्जाना यथान्यायं यथाविधि ।  
तुष्टपुष्टजना नित्यं नारी धर्मेण युज्यते ॥ ५० ॥

श्वश्रूश्वशुरयोः पादौ जोषयन्ती गुणान्विता।  
मातापितृपरा नित्यं या नारी सा तपोधना ॥ ५१ ॥  
ब्राह्मणान् दुर्बलानाथान् दीनान्धकृपणांस्तथा ।  
बिभर्त्यन्नेन या नारी सा पतिव्रतभागिनी ॥ ५२ ॥

व्रतं चरति या नित्यं दुश्चरं लघुसत्त्वया।  
पतिचित्ता पतिहिता सा पतिव्रतभागिनी ॥ ५३ ॥

पुण्यमेतत् तपश्चैतत् स्वर्गश्चैष सनातनः।  
या नारी भर्तृपरमा भवेद् भर्तृव्रता सती ॥ ५४ ॥

पतिर्हि देवो नारीणां पतिर्बन्धुः पतिर्गतिः।  
पत्या समा गतिर्नास्ति दैवतं वा यथा पतिः ॥ ५५ ॥

पतिप्रसादः स्वर्गो वा तुल्यो नार्या न वा भवेत्।  
अहं स्वर्गं न हीच्छेयं त्वय्यप्रीते महेश्वरे ॥ ५६ ॥

यद्यकार्यमधर्मं वा यदि वा प्राणनाशनम्।  
पतिर्ब्रूयाद् दरिद्रो वा व्याधितो वा कथंचन ॥ ५७ ॥  
आपन्नो रिपुसंस्थो वा ब्रह्मशापार्दितोऽपि वा।  
आपद्धर्माननुप्रेक्ष्य तत्कार्यमविशङ्कया ॥ ५८ ॥

एष देव मया प्रोक्तः स्त्रीधर्मो वचनात् तव।  
या त्वेवंभाविनी नारी सा पतिव्रतभागिनी ॥ ५९ ॥

इत्युक्तः स तु देवेशः प्रतिपूज्य गिरेः सुताम्।  
लोकान् विसर्जयामास सर्वैरनुचरैर्वृतान् ॥ ६० ॥  
ततो ययुर्भूतगणाः सरितश्च यथागतम्।  
गन्धर्वाप्सरसश्चैव प्रणम्य शिरसा भवम् ॥ ६१ ॥