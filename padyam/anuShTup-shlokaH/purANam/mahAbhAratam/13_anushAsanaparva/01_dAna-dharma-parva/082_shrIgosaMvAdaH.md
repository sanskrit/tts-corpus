+++
title_full = "082 लक्ष्मी और गौओंका संवाद तथा लक्ष्मीकी प्रार्थनापर गौओंके द्वारा गोबर और गोमूत्रमें लक्ष्मीको निवासके लिये स्थान दिया जाना"
title = "०८२ श्रीगोसंवादः"

+++


मया गवां पुरीषं वै श्रिया जुष्टमिति श्रुतम्।  
एतदिच्छाम्यहं श्रोतुं संशयोऽत्र पितामह ॥ १ ॥

अत्राप्युदाहरन्तीममितिहासं पुरातनम् ।  
गोभिर्नृपेह संवादं श्रिया भरतसत्तम ॥ २ ॥

श्रीः कृत्वेह वपुः कान्तं गोमध्येषु विवेश ह।  
गावोऽथ विस्मितास्तस्या दृष्ट्वा रूपस्य सम्पदम् ॥ ३ ॥

कासि देवि कुतो वा त्वं रूपेणाप्रतिमा भुवि।  
विस्मिताः स्म महाभागे तव रूपस्य सम्पदा ॥ ४ ॥

इच्छाम त्वां वयं ज्ञातुं का त्वं क्व च गमिष्यसि।  
तत्त्वेन वरवर्णाभे सर्वमेतद् ब्रवीहि नः ॥ ५ ॥

लोककान्तास्मि भद्रं वः श्रीर्नामाहं परिश्रुता।  
मया दैत्याः परित्यक्ता विनष्टाः शाश्वतीः समाः ॥ ६ ॥

मयाभिपन्ना देवाश्च मोदन्ते शाश्वतीः समाः।  
इन्द्रो विवस्वान् सोमश्च विष्णुरापोऽग्निरेव च ॥ ७ ॥

मयाभिपन्नाः सिध्यन्ते ऋषयो देवतास्तथा।  
यान् नाविशाम्यहं गावस्ते विनश्यन्ति सर्वशः ॥ ८ ॥

धर्मश्चार्थश्च कामश्च मया जुष्टाः सुखान्विताः।  
एवंप्रभावं मां गावो विजानीत सुखप्रदाः ॥ ९ ॥

इच्छामि चापि युष्मासु वस्तुं सर्वासु नित्यदा।  
आगत्य प्रार्थये युष्मान् श्रीजुष्टा भवताथ वै ॥ १० ॥

अध्रुवा चपला च त्वं सामान्या बहुभिः सह।  
न त्वामिच्छाम भद्रं ते गम्यतां यत्र रंस्यसे ॥ ११ ॥

वपुष्मन्त्यो वयं सर्वाः किमस्माकं त्वयाद्य वै।  
यथेष्टं गम्यतां तत्र कृतकार्या वयं त्वया ॥ १२ ॥

किमेतद् वः क्षमं गावो यन्मां नेहाभिनन्दथ।  
न मां सम्प्रति गृह्णीध्वं कस्माद् वै दुर्लभां सतीम्॥१३॥

सत्यं च लोकवादोऽयं लोके चरति सुव्रताः।  
स्वयं प्राप्ते परिभवो भवतीति विनिश्चयः ॥ १४ ॥

महदुग्रं तपः कृत्वा मां निषेवन्ति मानवाः।  
देवदानवगन्धर्वाः पिशाचोरगराक्षसाः ॥ १५ ॥

प्रभाव एष वो गावः प्रतिगृह्णीत मामिह।  
नावमन्या ह्यहं सौम्यास्त्रैलोक्ये सचराचरे ॥ १६ ॥

नावमन्यामहे देवि न त्वां परिभवामहे।  
अध्रुवा चलचित्तासि ततस्त्वां वर्जयामहे ॥ १७ ॥

बहुना च किमुक्तेन गम्यतां यत्र वाञ्छसि।  
वपुष्मन्त्यो वयं सर्वाः किमस्माकं त्वयानघे ॥ १८ ॥

अवज्ञाता भविष्यामि सर्वलोकस्य मानदाः।  
प्रत्याख्यानेन युष्माकं प्रसादः क्रियतां मम ॥ १९ ॥

महाभागा भवत्यो वै शरण्याः शरणागताम्।  
परित्रायन्तु मां नित्यं भजमानामनिन्दिताम् ॥ २० ॥

माननामहमिच्छामि भवत्यः सततं शिवाः।  
अप्येकांगेष्वधो वस्तुमिच्छामि च सुकुत्सिते ॥ २१ ॥

न वोऽस्ति कुत्सितं किंचिदंगेष्वालक्ष्यतेऽनघाः।  
पुण्याः पवित्राः सुभगा ममादेशं प्रयच्छथ ॥ २२ ॥  
वसेयं यत्र वो देहे तन्मे व्याख्यातुमर्हथ।

एवमुक्तास्ततो गावः शुभाः करुणवत्सलाः।  
सम्मन्त्र्य सहिताः सर्वाः श्रियमूचुर्नराधिप ॥ २३ ॥

अवश्यं मानना कार्या तवास्माभिर्यशस्विनि।  
शकृन्मूत्रे निवस त्वं पुण्यमेतद्धि नः शुभे ॥ २४ ॥

दिष्ट्‌या प्रसादो युष्माभिः कृतो मेऽनुग्रहात्मकः।  
एवं भवतु भद्रं वः पूजितास्मि सुखप्रदाः ॥ २५ ॥

एवं कृत्वा तु समयं श्रीर्गोभिः सह भारत।  
पश्यन्तीनां ततस्तासां तत्रैवान्तरधीयत ॥ २६ ॥

एवं गोशकृतः पुत्र माहात्म्यं तेऽनुवर्णितम्।  
माहात्म्यं च गवां भूयः श्रूयतां गदतो मम ॥ २७ ॥