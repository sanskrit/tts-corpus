+++
title_full = "096 छत्र और उपानहकी उत्पत्ति एवं दानकी प्रशंसा"
title = "०९६ छत्रोपानहदानप्रशंसा"

+++


एवं प्रयाचति तथा भास्करे मुनिसत्तमः।  
जमदग्निर्महातेजाः किं कार्यं प्रत्यपद्यत ॥ १ ॥

स तथा याचमानस्य मुनिरग्निसमप्रभः।  
जमदग्निः शमं नैव जगाम कुरुनन्दन ॥ २ ॥

ततः सूर्यो मधुरया वाचा तमिदमब्रवीत्।  
कृताञ्जलिर्विप्ररूपी प्रणम्यैनं विशाम्पते ॥ ३ ॥

चलं निमित्तं विप्रर्षे सदा सूर्यस्य गच्छतः।  
कथं चलं भेत्स्यसि त्वं सदा यान्तं दिवाकरम् ॥ ४ ॥

स्थिरं चापि चलं चापि जाने त्वां ज्ञानचक्षुषा।  
अवश्यं विनयाधानं कार्यमद्य मया तव ॥ ५ ॥

मध्याह्ने वै निमेषार्धं तिष्ठसि त्वं दिवाकर।  
तत्र भेत्स्यामि सूर्य त्वां न मेऽत्रास्ति विचारणा ॥ ६ ॥

असंशयं मां विप्रर्षे भेत्स्यसे धन्विनां वर।  
अपकारिणं मां विद्धि भगवन् शरणागतम् ॥ ७ ॥

ततः प्रहस्य भगवान् जमदग्निरुवाच तम्।  
न भीः सूर्य त्वया कार्या प्रणिपातगतो ह्यसि ॥ ८ ॥

ब्राह्मणेष्वार्जवं यच्च स्थैर्यं च धरणीतले।  
सौम्यतां चैव सोमस्य गाम्भीर्यं वरुणस्य च ॥ ९ ॥  
दीप्तिमग्नेः प्रभां मेरोः प्रतापं तपनस्य च।  
एतान्यतिक्रमेद् यो वै स हन्याच्छरणागतम् ॥ १० ॥

भवेत् स गुरुतल्पी च ब्रह्महा च स वै भवेत्।  
सुरापानं स कुर्याच्च यो हन्याच्छरणागतम् ॥ ११ ॥

एतस्य त्वपनीतस्य समाधिं तात चिन्तय।  
यथा सुखगमः पन्था भवेत् त्वद्रश्मिभावितः ॥ १२ ॥

एतावदुक्त्वा स तदा तूष्णीमासीद् भृगूत्तमः।  
अथ सूर्योऽददत् तस्मै छत्रोपानहमाशु वै ॥ १३ ॥

महर्षे शिरसस्त्राणं छत्रं मद्रश्मिवारणम्।  
प्रतिगृह्णीष्व पद्भ्यां च त्राणार्थं चर्मपादुके ॥ १४ ॥

अद्यप्रभृति चैवेह लोके सम्प्रचरिष्यति।  
पुण्यकेषु च सर्वेषु परमक्षय्यमेव च ॥ १५ ॥

छत्रोपानहमेतत् तु सूर्येणैतत् प्रवर्तितम्।  
पुण्यमेतदभिख्यातं त्रिषु लोकेषु भारत ॥ १६ ॥

तस्मात् प्रयच्छ विप्रेषु छत्रोपानहमुत्तमम्।  
धर्मस्तेषु महान् भावी न मेऽत्रास्ति विचारणा ॥ १७ ॥

छत्रं हि भरतश्रेष्ठ यः प्रदद्याद् द्विजातये।  
शुभ्रं शतशलाकं वै स प्रेत्य सुखमेधते ॥ १८ ॥

स शक्रलोके वसति पूज्यमानो द्विजातिभिः।  
अप्सरोभिश्च सततं देवैश्च भरतर्षभ ॥ १९ ॥

दह्यमानाय विप्राय यः प्रयच्छत्युपानहौ।  
स्नातकाय महाबाहो संशिताय द्विजातये ॥ २० ॥  
सोऽपि लोकानवाप्नोति दैवतैरभिपूजितान् ।  
गोलोके स मुदा युक्तो वसति प्रेत्य भारत ॥ २१ ॥

एतत् ते भरतश्रेष्ठ मया कार्त्स्न्येन कीर्तितम्।  
छत्रोपानहदानस्य फलं भरतसत्तम ॥ २२ ॥

शूद्राणामिह शुश्रूषा नित्यमेवानुवर्णिता ।  
कैः कारणैः कतिविधा शुश्रूषा समुदाहृता॥

के च शुश्रूषया लोका विहिता भरतर्षभ।  
शूद्राणां भरतश्रेष्ठ ब्रूहि मे धर्मलक्षणम्॥

अत्राप्युदाहरन्तीममितिहासं पुरातनम् ।  
शूद्राणामनुकम्पार्थं यदुक्तं ब्रह्मवादिना ॥

वृद्धः पराशरः प्राह धर्मं शुभ्रमनामयम्।  
अनुग्रहार्थं वर्णानां शौचाचारसमन्वितम् ॥

धर्मोपदेशमखिलं यथावदनुपूर्वशः ।  
शिष्यानध्यापयामास शास्त्रमर्थवदर्थवित् ॥

क्षान्तेन्द्रियेण दान्तेन शुचिनाचापलेन वै।  
अदुर्बलेन धीरेण नोत्तरोत्तरवादिना ॥  
अलुब्धेनानृशंसेन ऋजुना ब्रह्मवादिना ।  
चारित्रतत्परेणैव सर्वभूतहितात्मना ॥  
अरयः षड् विजेतव्या नित्यं स्वं देहमाश्रिताः।  
कामक्रोधौ च लोभश्च मानमोहौ मदस्तथा॥

विधिना धृतिमास्थाय शुश्रूषुरनहंकृतः ।  
वर्णत्रयस्यानुमतो यथाशक्ति यथाबलम् ॥  
कर्मणा मनसा वाचा चक्षुषा च चतुर्विधम्।  
आस्थाय नियमं धीमान् शान्तो दान्तो जितेन्द्रियः॥

नित्यं दक्षजनान्वेषी शेषान्नकृतभोजनः ।  
वर्णत्रयान्मधु यथा भ्रमरो धर्ममाचरन्॥

स्वाध्यायधनिनो विप्राः क्षत्रियाणां बलं धनम्।  
वणिक्कृषिश्च वैश्यानां शूद्राणां परिचारिका॥  
व्युच्छेदात् तस्य धर्मस्य निरयायोपपद्यते।

ततो म्लेच्छा भवन्त्येते निर्घृणा धर्मवर्जिताः॥  
पुनश्च निरयं तेषां तिर्यग्योनिश्च शाश्वती।

ये तु सत्पथमास्थाय वर्णाश्रमकृतं पुरा॥  
सर्वान् विमार्गानुत्सृज्य स्वधर्मपथमाश्रिताः ।  
सर्वभूतदयावन्तो दैवतद्विजपूजकाः ॥  
शास्त्रदृष्टेन विधिना श्रद्धया जितमन्यवः।  
तेषां विधिं प्रवक्ष्यामि यथावदनुपूर्वशः॥  
उपादानविधिं कृत्स्नं शुश्रूषाधिगमं तथा।

शौचकृत्यस्य शौचार्थान् सर्वानेव विशेषतः॥  
महाशौचप्रभृतयो दृष्टास्तत्त्वार्थदर्शिभिः ।

तत्रापि शूद्रो भिक्षूणां मृदं शेषं च कल्पयेत्॥

भिक्षुभिः सुकृतप्रज्ञैः केवलं धर्ममाश्रितैः।  
सम्यग्दर्शनसम्पन्नैर्गताध्वनि हितार्थिभिः ॥  
अवकाशमिदं मेध्यं निर्मितं कामवीरुधम्।

निर्जनं संवृतं बुद्ध्वा नियतात्मा जितेन्द्रियः॥  
सजलं भाजनं स्थाप्यं मृत्तिकां च परीक्षिताम्।  
परीक्ष्य भूमिं मूत्रार्थी तत आसीत वाग्यतः॥

उदङ्‌मुखो दिवा कुर्याद् रात्रौ चेद् दक्षिणामुखः।  
अन्तर्हितायां भूमौ तु अन्तर्हितशिरास्तथा॥

असमाप्ते तथा शौचे न वाचं किंचिदीरयेत्।  
कृतकृत्यस्तथाऽऽचम्य गच्छन्नोदीरयेद् वचः ॥

शौचार्थमुपतिष्ठंस्तु मृद्‌भाजनपुरस्कृतः ।  
स्थाप्यं कमण्डलुं गृह्य पार्श्वोरुभ्यामथान्तरे॥  
शौचं कुर्याच्छनैर्धीरो बुद्धिपूर्वमसंकरम् ।

पाणिना शुद्धमुदकं संगृह्य विधिपूर्वकम्॥  
विप्रुषश्च यथा न स्युर्यथा चोरू न संस्पृशेत्।

अपाने मृत्तिकास्तिस्रः प्रदेयास्त्वनुपूर्वशः ॥  
यथा घातो हि न भवेत् क्लेदजः परिधानके।

सव्ये द्वादश देयाः स्युस्तिस्रस्तिस्रः पुनः पुनः।

मलोपहतचैलस्य द्विगुणं तु विधीयते॥  
सहपादमथोरुभ्यां हस्तशौचमसंशयम् ।

अवधीरयमाणस्य संदेह उपजायते ।  
यथा यथा विशुद्‌ध्येत तत् तथा तदुपक्रमेत्॥

क्षारौषराभ्यां वस्त्रस्य कुर्याच्छौचं मृदा सह॥  
लेपगन्धापनयनममेध्यस्य विधीयते ।

देयाश्चतस्रस्तिस्रो वा द्वे वाप्येकां तथाऽऽपदि॥  
कालमासाद्य देशं च शौचस्य गुरुलाघवम्।

विधिनानेन शौचं तु नित्यं कुर्यादतन्द्रितः॥  
अविप्रेक्षन्नसम्भ्रान्तः पादौ प्रक्षाल्य तत्परः।

सुप्रक्षालितपादस्तु पाणिमामणिबन्धनात् ॥  
अधस्तादुपरिष्टाच्च ततः पाणिमुपस्पृशेत् ।

मनोगतास्तु निश्शब्दा निश्शब्दं त्रिरपः पिबेत्॥  
द्विर्मुखं परिमृज्याच्च खानि चोपस्पृशेद् बुधः।

ऋग्वेदं तेन प्रीणाति प्रथमं यः पिबेदपः।  
द्वितीयं च यजुर्वेदं तृतीयं साम एव च॥

मृज्यते प्रथमं तेन अथर्वा प्रीतिमाप्नुयात्॥  
द्वितीयेनेतिहासं च पुराणस्मृतिदेवताः ।

यच्चक्षुषि समाधत्ते तेनादित्यं तु प्रीणयेत्॥  
प्रीणाति वायुं घ्राणं च दिशश्चाप्यथ श्रोत्रयोः।

ब्रह्माणं तेन प्रीणाति यन्मूर्धनि समालभेत्॥  
समुत्क्षिपति चापोर्ध्वमाकाशं तेन प्रीणयेत्।

प्रीणाति विष्णुः पद्‌भ्यां तु सलिलं वै समादधत्॥  
प्राङ्‌मुखोदङ्‌मुखो वापि अन्तर्जानुरुपस्मृशेत् ।  
सर्वत्र विधिरित्येष भोजनादिषु नित्यशः॥

अन्नेषु दन्तलग्नेषु उच्छिष्टः पुनराचमेत्।  
विधिरेष समुद्दिष्टः शौचे चाभ्युक्षणं स्मृतम्॥

‌शूद्रस्यैष विधिर्दृष्टो गृहान्निष्क्रमतः सतः।  
नित्यं चालुप्तशौचेन वर्तितव्यं कृतात्मना॥  
यशस्कामेन भिक्षुभ्यः शूद्रेणात्महितार्थिना ॥

क्षत्रा आरम्भयज्ञास्तु हविर्यज्ञा विशः स्मृताः।  
शूद्राः परिचारयज्ञा जपयज्ञास्तु ब्राह्मणाः॥

शुश्रूषाजीविनः शूद्रा वैश्या विपणजीविनः।  
अनिष्टनिग्रहाः क्षत्रा विप्राः स्वाध्यायजीविनः॥

तपसा शोभते विप्रो राजन्यः पालनादिभिः।  
आतिथ्येन तथा वैश्यः शूद्रो दास्येन शोभते॥

यतात्मना तु शूद्रेण शुश्रूषा नित्यमेव तु।  
कर्तव्या त्रिषु वर्णेषु प्रायेणाश्रमवासिषु॥

अशक्तेन त्रिवर्णस्य सेव्या ह्याश्रमवासिनः।  
यथाशक्ति यथाप्रज्ञं यथाधर्मं यथाश्रुतम्॥  
विशेषेणैव कर्तव्या शुश्रूषा भिक्षुकाश्रमे॥

आश्रमाणां तु सर्वेषां चतुर्णां भिक्षुकाश्रमम्।  
प्रधानमिति मन्यन्ते शिष्टाः शास्त्रविनिश्चये॥

यच्चोपदिश्यते शिष्टैः श्रुतिस्मृतिविधानतः ।  
तथाऽऽस्थेयमशक्तेन स धर्म इति निश्चितः॥

अतोऽन्यथा तु कुर्वाणः श्रेयो नाप्नोति मानवः।  
तस्माद् भिक्षुषु शूद्रेण कार्यमात्महितं सदा॥

इह यत् कुरुते श्रेयस्तत् प्रेत्य समुपाश्नुते।  
तच्चानसूयता कार्यं कर्तव्यं यद्धि मन्यते॥  
असूयता कृतस्येह फलं दुःखादवाप्यते॥

प्रियवादी जितक्रोधो वीततन्द्रिरमत्सरः ।  
क्षमावान् शीलसम्पन्नः सत्यधर्मपरायणः ॥  
आपद्‌भावेन कुर्याद्धि शुश्रूषां भिक्षुकाश्रमे॥

अयं मे परमो धर्मस्त्वनेनेदं सुदुस्तरम्।  
संसारसागरं घोरं तरिष्यामि न संशयः॥  
निर्भयो देहमुत्सृज्य यास्यामि परमां गतिम्।  
नातः परं ममास्त्यन्य एष धर्मः सनातनः॥  
एवं संचिन्त्य मनसा शूद्रो बुद्धिसमाधिना।  
कुर्यादविमना नित्यं शुश्रूषाधर्ममुत्तमम् ॥

शुश्रूषानियमेनेह भाव्यं शिष्टाशिना सदा।  
शमान्वितेन दान्तेन कार्याकार्यविदा सदा॥

सर्वकार्येषु कृत्यानि कृतान्येव च दर्शयेत्।  
यथा प्रीतो भवेद् भिक्षुस्तथा कार्यं प्रसाधयेत्॥  
यदकल्पं भवेद् भिक्षोर्न तत् कार्यं समाचरेत्।

यदाश्रमस्याविरुद्धं धर्ममात्राभिसंहितम् ॥  
तत् कार्यमविचारेण नित्यमेव शुभार्थिना।

मनसा कर्मणा वाचा नित्यमेव प्रसादयेत्॥  
स्थातव्यं तिष्ठमानेषु गच्छमानाननुव्रजेत् ।  
आसीनेष्वासितव्यं च नित्यमेवानुवर्तिना ॥

नैशकार्याणि कृत्वा तु नित्यं चैवानुचोदितः।  
यथाविधिरुपस्पृश्य संन्यस्य जलभाजनम् ॥  
भिक्षूणां निलयं गत्वा प्रणम्य विधिपूर्वकम्।  
ब्रह्मपूर्वान् गुरूंस्तत्र प्रणम्य नियतेन्द्रियः॥  
तथाऽऽचार्यपुरोगाणामनुकुर्यान्नमस्क्रियाम् ।  
स्वधर्मचारिणां चापि सुखं पृष्ट्‌वाभिवाद्य च॥  
यो भवेत् पूर्वसंसिद्धस्तुल्यधर्मा भवेत् सदा।  
तस्मै प्रणामः कर्तव्यो नेतरेषां कदाचन॥

अनुक्त्वा तेषु चोत्थाय नित्यमेव यतव्रतः।  
सम्मार्जनमथो कृत्वा कृत्वा चाप्युपलेपनम्॥

ततः पुष्पबलिं दद्यात् पुष्पाण्यादाय धर्मतः।  
निष्क्रम्यावसथात् तूर्णमन्यत् कर्म समाचरेत्॥

यथोपघातो न भवेत् स्वाध्यायेऽऽश्रमिणां तथा।  
उपघातं तु कुर्वाण एनसा सम्प्रयुज्यते॥

तथाऽऽत्मा प्रणिधातव्यो यथा ते प्रीतिमाप्नुयुः।  
परिचारिकोऽहं वर्णानां त्रयाणां धर्मतः स्मृतः॥  
किमुताश्रमवृद्धानां यथालब्धोपजीविनाम् ॥

भिक्षूणां गतरागाणां केवलं ज्ञानदर्शिनाम्।  
विशेषेण मया कार्या शुश्रूषा नियतात्मना॥

तेषां प्रसादात् तपसा प्राप्स्यामीष्टां शुभां गतिम्॥  
एवमेतद् विनिश्चित्य यदि सेवेत भिक्षुकान्।  
विधिना यथोपदिष्टेन प्राप्नोति परमां गतिम्॥

न तथा सम्प्रदानेन नोपवासादिभिस्तथा।  
इष्टां गतिमवाप्नोति यथा शुश्रूषकर्मणा॥

यादृशेन तु तोयेन शुद्धिं प्रकुरुते नरः।  
तादृग् भवति तद्धौतमुदकस्य स्वभावतः॥

शूद्रोऽप्येतेन मार्गेण यादृशं सेवते जनम्।  
तादृग् भवति संसर्गादचिरेण न संशयः॥

तस्मात् प्रयत्नतः सेव्या भिक्षवो नियतात्मना।

अध्वना कर्शितानां च व्याधितानां तथैव च॥  
शुश्रूषां नियतः कुर्यात् तेषामापदि यत्नतः।

दर्भाजिनान्यवेक्षेत भैक्षभाजनमेव च ॥  
यथाकामं च कार्याणि सर्वाण्येवोपसाधयेत्।

प्रायश्चित्तं यथा न स्यात् तथा सर्वं समाचरेत्॥  
व्याधितानां तु प्रयतः चैलप्रक्षालनादिभिः।  
प्रतिकर्मक्रिया कार्या भेषजानयनैस्तथा ।

भिक्षाटनोऽभिगच्छेत भिषजश्च विपश्चितः ।  
ततो विनिष्क्रियार्थानि द्रव्याणि समुपार्जयेत्॥

यश्च प्रीतमना दद्यादादद्याद् भेषजं नरः।  
अश्रद्धया हि दत्तानि तान्यभोज्याणि भिक्षुभिः॥

श्रद्धया यदुपादत्तं श्रद्धया चोपपादितम्।  
तस्योपभोगाद् धर्मः स्याद् व्याधिभिश्च निवर्त्यते॥

आदेहपतनादेवं शुश्रूषेद् विधिपूर्वकम् ।  
न त्वेव धर्ममुत्सृज्य कुर्यात् तेषां प्रतिक्रियाम्॥

स्वभावतो हि द्वन्द्वानि विप्रयान्त्युपयान्ति च।  
स्वभावतः सर्वभावा भवन्ति न भवन्ति च॥  
सागरस्योर्मिसदृशा विज्ञातव्या गुणात्मकाः ।

विद्यादेवं हि यो धीमांस्तत्त्ववित् तत्त्वदर्शनः॥  
न स लिप्येत पापेन पद्मपत्रमिवाम्भसा।

एवं प्रयतितव्यं हि शुश्रूषार्थमतन्द्रितैः॥  
सर्वाभिरुपसेवाभिस्तुष्यन्ति यतयो यथा ।

नापराध्येत भिक्षोस्तु न चैवमवधीरयेत्॥  
उत्तरं च न संदद्यात् क्रुद्धं चैव प्रसादयेत्।

श्रेय एवाभिधातव्यं कर्तव्यं च प्रहृष्टवत्॥  
तूष्णीम्भावेन वै तत्र न क्रुद्धमभिसंवदेत्।

लब्धालब्धेन जीवेत तथैव परिपोषयेत्।

कोपिनं तु न याचेत ज्ञानविद्वेषकारितः॥  
स्थावरेषु दयां कुर्याज्जंगमेषु च प्राणिषु।  
यथाऽऽत्मनि तथान्येषु समां दृष्टिं निपातयेत्॥

पुण्यतीर्थानुसेवी च नदीनां पुलिनाश्रयः।  
शून्यागारनिकेतश्च वनवृक्षगुहाशयः ॥  
अरण्यानुचरो नित्यं वेदारण्यनिकेतनः ।  
एकरात्रं द्विरात्रं वा न क्वचित् सज्जते द्विजः॥

शीर्णपर्णपुटे वापि वन्ये चरति भिक्षुकः।  
न भोगार्थमनुप्रेत्य यात्रामात्रं समश्नुते॥

धर्मलब्धं समश्नाति न कामान् किंचिदश्नुते।  
युगमात्रदृगध्वानं क्रोशादूर्ध्वं न गच्छति॥

समो मानापमानाभ्यां समलोष्टाश्मकाञ्चनः ।  
सर्वभूताभयकरस्तथैवाभयदक्षिणः ॥

निर्द्वन्द्वो निर्नमस्कारो निरानन्दपरिग्रहः ।  
निर्ममो निरहंकारः सर्वभूतनिराश्रयः ॥

परिसंख्यानतत्त्वज्ञस्तथा सत्यरतिः सदा ।  
ऊर्ध्वं नाधो न तिर्यक् च न किंचिदभिकामयेत्॥

एवं संचरमाणस्तु यतिधर्मं यथाविधि।  
कालस्य परिणामात् तु यथा पक्वफलं तथा॥  
स विसृज्य स्वकं देहं प्रविशेद् ब्रह्म शाश्वतम्।

निरामयमनाद्यन्तं गुणसौम्यमचेतनम् ॥  
निरक्षरमबीजं च निरिन्द्रियमजं तथा।  
अजय्यमक्षरं यत् तदभेद्यं सूक्ष्ममेव च॥  
निर्गुणं च प्रकृतिमन्निर्विकारं च सर्वशः।  
भूतभव्यभविष्यस्य कालस्य परमेश्वरम् ॥  
अव्यक्तं पुरुषं क्षेत्रमानन्त्याय प्रपद्यते।

एवं स भिक्षुर्निर्वाणं प्राप्नुयाद् दग्धकिल्बिषः॥  
इहस्थो देहमुत्सृज्य नीडं शकुनिवद् यथा।

यत् करोति यदश्नाति शुभं वा यदि वाशुभम्॥  
नाकृतं भुज्यते कर्म न कृतं नश्यते फलम्।

शुभकर्मसमाचारः शुभमेवाप्नुते फलम् ॥  
तथाशुभसमाचारो ह्यशुभं समवाप्नुते ।

तथा शुभसमाचारो ह्यशुभानि विवर्जयेत्॥  
शुभान्येव समादद्याद् य इच्छेद् भूतिमात्मनः।

तस्मादागमसम्पन्नो भवेत् सुनियतेन्द्रियः ॥  
शक्यते ह्यागमादेव गतिं प्राप्तुमनामयाम्।

परा चैषा गतिर्दृष्टा यामन्वेषन्ति साधवः॥  
यत्रामृतत्वं लभते त्यक्त्वा दुःखमनन्तकम्।

इमं हि धर्ममास्थाय येऽपि स्युः पापयोनयः॥  
स्त्रियो वैश्याश्च शूद्राश्च प्राप्नुयुः परमां गतिम्।

किं पुनर्ब्राह्मणो विद्वान् क्षत्रियो वा बहुश्रुतः॥  
न चाप्यक्षीणपापस्य ज्ञानं भवति देहिनः।  
ज्ञानोपलब्धिर्भवति कृतकृत्यो यदा भवेत्॥

उपलभ्य तु विज्ञानं ज्ञानं वाप्यनसूयकः।  
तथैव वर्तेद् गुरुषु भूयांसं वा समाहितः॥

यथावमन्येत गुरुं तथा तेषु प्रवर्तते।  
व्यर्थमस्य श्रुतं भवति ज्ञानमज्ञानतां व्रजेत्॥

गतिं चाप्यशुभां गच्छेन्निरयाय न संशयः।  
प्रक्षीयते तस्य पुण्यं ज्ञानमस्य विरुध्यते॥

अदृष्टपूर्वकल्याणो यथादृष्टविधिर्नरः ॥  
उत्सेकान्मोहमापद्य तत्त्वज्ञानं न चाप्नुयात्।

एवमेव हि नोत्सेकः कर्तव्यो ज्ञानसम्भवः॥  
फलं ज्ञानस्य हि शमः प्रशमाय यतेत् सदा।

उपशान्तेन दान्तेन क्षमायुक्तेन सर्वदा॥  
शुश्रूषा प्रतिपत्तव्या नित्यमेवानसूयता ।

धृत्या शिश्नोदरं रक्षेत् पाणिपादं च चक्षुषा॥  
इन्द्रियार्थांश्च मनसा मनो बुद्धौ समादधेत्।

धृत्याऽऽसीत ततो गत्वा शुद्धदेशं सुसंवृतम्॥  
लब्ध्वाऽऽसनं यथादृष्टं विधिपूर्वं समाचरेत्।

ज्ञानयुक्तस्तथा देवं हृदिस्थमुपलक्षयेत् ॥  
आदीप्यमानं वपुषा विधूममनलं यथा।  
रश्मिमन्तमिवादित्यं वैद्युताग्निमिवाम्बरे ॥  
संस्थितं हृदये पश्येदीशं शाश्वतमव्ययम्।

न चायुक्तेन शक्योऽयं द्रष्टुं देहे महेश्वरः॥  
युक्तस्तु पश्यते बुद्‌ध्या संनिवेश्य मनो हृदि।

अथ त्वेवं न शक्नोति कर्तुं हृदयधारणम्॥  
यथासांख्यमुपासीत यथावद् योगमास्थितः ।

पञ्च बुद्धीन्द्रियाणीह पञ्च कर्मेन्द्रियाण्यपि॥  
पञ्च भूतविशेषाश्च मनश्चैव तु षोडश।

तन्मात्राण्यपि पञ्चैव मनोऽहंकार एव च॥  
अष्टमं चाप्यथाव्यक्तमेताः प्रकृतिसंज्ञिताः ।

एताः प्रकृतयश्चाष्टौ विकाराश्चापि षोडश॥  
एवमेतदिहस्थेन विज्ञेयं तत्त्वबुद्धिना ।  
एवं वर्ष्म समुत्तीर्य तीर्णो भवति नान्यथा॥

परिसंख्यानमेवैतन्मन्तव्यं ज्ञानबुद्धिना ।  
अहन्यहनि शान्तात्मा पावनाय हिताय च॥  
एवमेव प्रसंख्याय तत्त्वबुद्धिर्विमुच्यते ।

निष्कलं केवलं भवति शुद्धतत्त्वार्थतत्त्ववित्॥

सत्संनिकर्षे परिवर्तितव्यं  
विद्याधिकाश्चापि निषेवितव्याः ।  
सवर्णतां गच्छति संनिकर्षा-  
न्नीलः खगो मेरुमिवाश्रयन् वै॥

इत्येवमाख्याय महामुनिस्तदा  
चतुर्षु वर्णेषु विधानमर्थवित् ।  
शुश्रूषया वृत्तगतिं समाधिना  
समाधियुक्तः प्रययौ स्वमाश्रमम् ॥

केषां देवा महाभागाः संनमन्ते महात्मनाम्।  
लोकेऽस्मिंस्तानृषीन् सर्वान् श्रोतुमिच्छामि तत्त्वतः॥

इतिहासमिमं विप्राः कीर्तयन्ति पुराविदः।  
अस्मिन्नर्थे महाप्राज्ञास्तं निबोध युधिष्ठिर॥

वृत्रं हत्वाप्युपावृत्तं त्रिदशानां पुरस्कृतम्।  
महेन्द्रमनुसम्प्राप्तं स्तूयमानं महर्षिभिः ॥  
श्रिया परमया युक्तं रथस्थं हरिवाहनम्।  
मातलिः प्राञ्जलिर्भूत्वा देवमिन्द्रमुवाच ह॥

नमस्कृतानां सर्वेषां भगवंस्त्वं पुरस्कृतः।  
येषां लोके नमस्कुर्यात्‌ तान् ब्रवीतु भवान् मम॥

तस्य तद् वचनं श्रुत्वा देवराजः शचीपतिः।  
यन्तारं परिपृच्छन्तं तमिन्द्रः प्रत्युवाच ह॥

धर्मं चार्थं च कामं च येषां चिन्तयतां मतिः।  
नाधर्मे वर्तते नित्यं तान् नमस्यामि मातले॥

ये रूपगुणसम्पन्नाः प्रमदाहृदयंगमाः ।  
निवृत्ताः कामभोगेषु तान् नमस्यामि मातले॥

स्वेषु भोगेषु संतुष्टाः सुवाचो वचनक्षमाः।  
अमानकामाश्चार्घ्यार्हास्तान् नमस्यामि मातले ॥

धनं विद्यास्तथैश्वर्यं येषां न चलयेन्मतिम्।  
चलितां ये निगृह्णन्ति तान्‌ नित्यं पूजयाम्यहम्॥

इष्टैर्दारैरुपेतानां शुचीनामाग्निहोत्रिणाम् ।  
चतुष्पादकुटुम्बानां मातले प्रणमाम्यहम् ॥

येषामर्थस्तथा कामो धर्ममूलविवर्धितः ।  
धर्मार्थौ यस्य नियतौ तान् नमस्यामि मातले॥

धर्ममूलार्थकामानां ब्राह्मणानां गवामपि ।  
पतिव्रतानां नारीणां प्रणामं प्रकरोम्यहम्॥

ये भुक्त्वा मानुषान् भोगान् पूर्वे वयसि मातले।  
तपसा स्वर्गमायान्ति शश्वत्‌ तान् पूजयाम्यहम्॥

असम्भोगान्न चासक्तान्‌ धर्मनित्याञ्जितेन्द्रियान् ।  
संन्यस्तानचलप्रख्यान् मनसा पूजयामि तान्॥

ज्ञानप्रसन्नविद्यानां निरूढं धर्ममिच्छताम् ।  
परैः कीर्तितशौचानां मातले तान् नमाम्यहम्॥

संस्कृतानां तटाकानां यत् फल कुरुपुंगव।  
तदहं श्रोतुमिच्छामि त्वत्तोऽद्य भरतर्षभ॥

सुप्रदर्शो धनपतिश्चित्रधातुविभूषितः ।  
त्रिषु लोकेषु सर्वत्र पूजितो यस्तटाकवान्॥

इह चामुत्र सदनं पुत्रीयं वित्तवर्धनम्।  
कीर्तिसंजननं श्रेष्ठं तटाकानां निवेशनम्॥

धर्मस्यार्थस्य कामस्य फलमाहुर्मनीषिणः ।  
तटाकं सुकृतं देशे क्षेत्रे देशसमाश्रयम्॥

चतुर्विधानां भूतानां तटाकमुपलक्षये ।  
तटाकानि च सर्वाणि दिशन्ति श्रियमुत्तमाम्॥

देवा मनुष्या गन्धर्वाः पितरोरगराक्षसाः।  
स्थावराणि च भूतानि संश्रयन्ति जलाशयम्॥

तस्मात्तांस्ते प्रवक्ष्यामि तटाके ये गुणाः स्मृताः।  
या च तत्र फलप्राप्ती ऋषिभिः समुदाहृता॥

वर्षमात्रं तटाके तु सलिलं यत्र तिष्ठति।  
अग्निहोत्रफलं तस्य फलमाहुर्मनीषिणः ॥

निदाघकाले सलिलं तटाके यस्य तिष्ठति।  
वाजपेयफलं तस्य फलं वै ऋषयोऽब्रुवन्॥

सकुलं तारयेद् वंशं यस्य खाते जलाशये।  
गावः पिबन्ति पानीयं साधवश्च नसः सदा॥

तटाके यस्य गावस्तु पिबन्ति तृषिता जलम्।  
मृगपक्षिमनुष्याश्च सोऽश्वमेधफलं लभेत् ॥

यत् पिबन्ति जलं तत्र स्नायन्ते विश्रमन्ति च।  
तटाककर्तुस्तत् सर्वं प्रेत्यानन्त्याय कल्पते॥

दुर्लभं सलिलं तात विशेषेण परंतप।  
पानीयस्य प्रदानेन सिद्धिर्भवति शाश्वती॥

तिलान् ददत पानीयं दीपमन्नं प्रतिश्रयम्।  
बान्धवैः सह मोदध्वमेतत् प्रेतेषु दुर्लभम्॥

सर्वदानैर्गुरुतरं सर्वदानैर्विशिष्यते ।  
पानीयं नरशार्दूल तस्माद् दातव्यमेव हि॥

एवमेतत् तटाकेषु कीर्तितं फलमुत्तमम्।  
अत ऊर्ध्वं प्रवक्ष्यामि वृक्षाणामपि रोपणे॥

स्थावराणां तु भूतानां जातयः षट् प्रकीर्तिताः।  
वृक्षगुल्मलतावल्ल्यस्त्वक्सारतृणवीरुधः ॥  
एता जात्यस्तु वृक्षाणामेषां रोपगुणास्त्विमे।

पनसाम्रादयो वृक्षा गुल्मा मन्दारपूर्वकाः॥  
नागिकामलियावल्ल्यो मालतीत्यादिका लताः ।  
वेणुक्रमुकत्वक्साराः सस्यानि तृणजातयः ॥

कीर्तिश्च मानुषे लोके प्रेत्य चैव शुभं फलम्।  
लभ्यते नाकपृष्ठे च पितृभिश्च महीयते॥  
देवलोकगतस्यापि नाम तस्य न नश्यति।  
अतीतानागतांश्चैव पितृवंशांश्च भारत ॥  
तारयेद् वृक्षरोपी तु तस्माद् वृक्षान् प्ररोपयेत्।

तस्य पुत्रा भवन्त्येव पादपा नात्र संशयः॥  
परलोकगतः स्वर्गे लोकांश्चाप्नोति सोऽव्ययान्।

पुष्पैः सुरगणान् वृक्षाः फलैश्चापि तथा पितॄन्॥  
छायया चातिथींस्तात पूजयन्ति महीरुहाः।

किन्नरोरगरक्षांसि देवगन्धर्वमानवाः ॥  
तथा ऋषिगणाश्चैव संश्रयन्ते महीरुहान्।

पुष्पिताः फलवन्तश्च तर्पयन्तीह मानवान्॥  
वृक्षदान् पुत्रवद् वृक्षाः तारयन्ति परत्र च।  
तस्मात् तटाके वृक्षा वै रोप्याः श्रेयोऽर्थिना सदा॥

पुत्रवत् परिरक्ष्याश्च पुत्रास्ते धर्मतः स्मृताः।  
तटाककृद् वृक्षरोपी इष्टयज्ञश्च यो द्विजः॥  
एते स्वर्गे महीयन्ते ये चान्ये सत्यवादिनः।

तस्मात्‌ तटाकं कुर्वीत आरामांश्चापि योजयेत्॥  
यजेच्च विविधैर्यज्ञैः सत्यं च विधिवद् वदेत्।