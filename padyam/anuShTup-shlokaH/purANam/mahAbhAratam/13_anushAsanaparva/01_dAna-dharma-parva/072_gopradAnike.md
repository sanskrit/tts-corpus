+++
title_full = "072 गौओंके लोक और गोदानविषयक युधिष्ठिर और इन्द्रके प्रश्न"
title = "०७२ गोप्रदानिके"

+++


उक्तं ते गोप्रदानं वै नाचिकेतमृषिं प्रति।  
माहात्म्यमपि चैवोक्तमुद्देशेन गवां प्रभो ॥ १ ॥

नृगेण च महद्दुःखमनुभूतं महात्मना।  
एकापराधादज्ञानात् पितामह महामते ॥ २ ॥

द्वारवत्यां यथा चासौ निविशन्त्यां समुद्धृतः।  
मोक्षहेतुरभूत् कृष्णस्तदप्यवधृतं मया ॥ ३ ॥

किं त्वस्ति मम संदेहो गवां लोकं प्रति प्रभो।  
तत्त्वतः श्रोतुमिच्छामि गोदा यत्र वसन्त्युत ॥ ४ ॥

अत्राप्युदाहरन्तीममितिहासं पुरातनम् ।  
यथापृच्छत् पद्मयोनिमेतदेव शतक्रतुः ॥ ५ ॥

स्वर्लोकवासिनां लक्ष्मीमभिभूय स्वयार्चिषा ।  
गोलोकवासिनः पश्ये व्रजतः संशयोऽत्र मे ॥ ६ ॥

कीदृशा भगवल्ँलोका गवां तद् ब्रूहि मेऽनघ।  
यानावसन्ति दातार एतदिच्छामि वेदितुम् ॥ ७ ॥

कीदृशाः किंफलाः किंस्वित् परमस्तत्र को गुणः।  
कथं च पुरुषास्तत्र गच्छन्ति विगतज्वराः ॥ ८ ॥

कियत्कालं प्रदानस्य दाता च फलमश्नुते।  
कथं बहुविधं दानं स्यादल्पमपि वा कथम् ॥ ९ ॥

बह्वीनां कीदृशं दानमल्पानां वापि कीदृशम्।  
अदत्त्वा गोप्रदाः सन्ति केन वा तच्च शंस मे॥१०॥

कथं वा बहुदाता स्यादल्पदात्रा समः प्रभो।  
अल्पप्रदाता बहुदः कथं स्वित् स्यादिहेश्वर ॥ ११ ॥

कीदृशी दक्षिणा चैव गोप्रदाने विशिष्यते।  
एतत् तथ्येन भगवन् मम शंसितुमर्हसि ॥ १२ ॥