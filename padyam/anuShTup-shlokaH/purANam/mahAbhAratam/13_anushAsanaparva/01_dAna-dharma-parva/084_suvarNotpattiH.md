+++
title_full = "084 भीष्मजीका अपने पिता शान्तनुके हाथमें पिण्ड न देकर कुशपर देना, सुवर्णकी उत्पत्ति और उसके दानकी महिमाके सम्बन्धमें वसिष्ठ और परशुरामका संवाद, पार्वतीका देवताओंको शाप, तारकासुरसे डरे हुए देवताओंका ब्रह्माजीकी शरणमें जाना"
title = "०८४ सुवर्णोत्पत्तिः"

+++


उक्तं पितामहेनेदं गवां दानमनुत्तमम्।  
विशेषेण नरेन्द्राणामिह धर्ममवेक्षताम् ॥ १ ॥

राज्यं हि सततं दुःखं दुर्धरं चाकृतात्मभिः।  
भूयिष्ठं च नरेन्द्राणां विद्यते न शुभा गतिः ॥ २ ॥

पूयन्ते तत्र नियतं प्रयच्छन्तो वसुन्धराम्।  
सर्वे च कथिता धर्मास्त्वया मे कुरुनन्दन ॥ ३ ॥

एवमेव गवामुक्तं प्रदानं ते नृगेण ह।  
ऋषिणा नाचिकेतेन पूर्वमेव निदर्शितम् ॥ ४ ॥

वेदोपनिषदश्चैव सर्वकर्मसु दक्षिणाः ।  
सर्वक्रतुषु चोद्दिष्टं भूमिर्गावोऽथ काञ्चनम् ॥ ५ ॥

तत्र श्रुतिस्तु परमा सुवर्णं दक्षिणेति वै।  
एतदिच्छाम्यहं श्रोतुं पितामह यथातथम् ॥ ६ ॥

किं सुवर्णं कथं जातं कस्मिन्‌ काले किमात्मकम्।  
किं दैवं किं फलं चैव कस्माच्च परमुच्यते ॥ ७ ॥

कस्माद् दानं सुवर्णस्य पूजयन्ति मनीषिणः।  
कस्माच्च दक्षिणार्थं तद् यज्ञकर्मसु शस्यते ॥ ८ ॥

कस्माच्च पावनं श्रेष्ठं भूमेर्गोभ्यश्च काञ्चनम्।  
परमं दक्षिणार्थे च तद् ब्रवीहि पितामह ॥ ९ ॥

शृणु राजन्नवहितो बहुकारणविस्तरम् ।  
जातरूपसमुत्पत्तिमनुभूतं च यन्मया ॥ १० ॥

पिता मम महातेजाः शान्तनुर्निधनं गतः।  
तस्य दित्सुरहं श्राद्धं गंगाद्वारमुपागमम् ॥ ११ ॥

तत्रागम्य पितुः पुत्र श्राद्धकर्म समारभम्।  
माता मे जाह्नवी चात्र साहाय्यमकरोत् तदा ॥ १२ ॥

ततोऽग्रतस्ततः सिद्धानुपवेश्य बहूनृषीन् ।  
तोयप्रदानात् प्रभृति कार्याण्यहमथारभम् ॥ १३ ॥

तत् समाप्य यथोद्दिष्टं पूर्वकर्म समाहितः।  
दातुं निर्वपणं सम्यग् यथावदहमारभम् ॥ १४ ॥

ततस्तं दर्भविन्यासं भित्त्वा सुरुचिरांगदः।  
प्रलम्बाभरणो बाहुरुदतिष्ठद् विशाम्पते ॥ १५ ॥

तमुत्थितमहं दृष्ट्वा परं विस्मयमागमम्।  
प्रतिग्रहीता साक्षान्मे पितेति भरतर्षभ ॥ १६ ॥  
ततो मे पुनरेवासीत् संज्ञा संचिन्त्य शास्त्रतः।  
नायं वेदेषु विहितो विधिर्हस्त इति प्रभो ॥ १७ ॥  
पिण्डो देयो नरेणेह ततो मतिरभून्मम।  
साक्षान्नेह मनुष्यस्य पिण्डं हि पितरः क्वचित् ॥ १८ ॥  
गृह्णन्ति विहितं चेत्थं पिण्डो देयः कुशेष्विति।

ततोऽहं तदनादृत्य पितुर्हस्तनिदर्शनम् ॥ १९ ॥  
शास्त्रप्रामाण्यसूक्ष्मं तु विधिं पिण्डस्य संस्मरन्।  
ततो दर्भेषु तत् सर्वमददं भरतर्षभ ॥ २० ॥

शास्त्रमार्गानुसारेण तद् विद्धि मनुजर्षभ।  
ततः सोऽन्तर्हितो बाहुः पितुर्मम जनाधिप ॥ २१ ॥

ततो मां दर्शयामासुः स्वप्नान्ते पितरस्तथा।  
प्रीयमाणास्तु मामूचुः प्रीताः स्म भरतर्षभ ॥ २२ ॥  
विज्ञानेन तवानेन यन्न मुह्यसि धर्मतः।

त्वया हि कुर्वता शास्त्रं प्रमाणमिह पार्थिव ॥ २३ ॥  
आत्मा धर्मः श्रुतं वेदाः पितरश्चर्षिभिः सह।  
साक्षात् पितामहो ब्रह्मा गुरवोऽथ प्रजापतिः ॥ २४ ॥  
प्रमाणमुपनीता वै स्थिताश्च न विचालिताः।

तदिदं सम्यगारब्धं त्वयाद्य भरतर्षभ ॥ २५ ॥  
किं तु भूमेर्गवां चार्थे सुवर्णं दीयतामिति।

एवं वयं च धर्मज्ञ सर्वे चास्मत्पितामहाः ॥ २६ ॥  
पाविता वै भविष्यन्ति पावनं हि परं हि तत्।

दशपूर्वान् दशैवान्यांस्तथा संतारयन्ति ते ॥ २७ ॥  
सुवर्णं ये प्रयच्छन्ति एवं मत्पितरोऽब्रुवन्।  
ततोऽहं विस्मितो राजन् प्रतिबुद्धो विशाम्पते ॥ २८ ॥  
सुवर्णदानेऽकरवं मतिं च भरतर्षभ।

इतिहासमिमं चापि शृणु राजन् पुरातनम् ॥ २९ ॥  
जामदग्न्यं प्रति विभो धन्यमायुष्यमेव च।

जामदग्न्येन रामेण तीव्ररोषान्वितेन वै ॥ ३० ॥  
त्रिःसप्तकृत्वः पृथिवी कृता निःक्षत्रिया पुरा।

ततो जित्वा महीं कृत्स्नां रामो राजीवलोचनः ॥ ३१ ॥  
आजहार क्रतुं वीरो ब्रह्मक्षत्रेण पूजितम्।  
वाजिमेधं महाराज सर्वकामसमन्वितम् ॥ ३२ ॥

पावनं सर्वभूतानां तेजोद्युतिविवर्धनम् ।  
विपाप्मा च स तेजस्वी तेन क्रतुफलेन च ॥ ३३ ॥  
नैवात्मनोऽथ लघुतां जामदग्न्योऽध्यगच्छत ।

स तु क्रतुवरेणेष्ट्वा महात्मा दक्षिणावता ॥ ३४ ॥  
पप्रच्छागमसम्पन्नानृषीन् देवांश्च भार्गवः ।  
पावनं यत् परं नॄणामुग्रे कर्मणि वर्तताम् ॥ ३५ ॥  
तदुच्यतां महाभागा इति जातघृणोऽब्रवीत्।  
इत्युक्ता वेदशास्त्रज्ञास्तमूचुस्ते महर्षयः ॥ ३६ ॥

राम विप्राः सत्क्रियन्तां वेदप्रामाण्यदर्शनात्।  
भूयश्च विप्रर्षिगणाः प्रष्टव्याः पावनं प्रति ॥ ३७ ॥

ते यद् ब्रूयुर्महाप्राज्ञास्तच्चैव समुदाचर।  
ततो वसिष्ठं देवर्षिमगस्त्यमथ काश्यपम् ॥ ३८ ॥  
तमेवार्थं महातेजाः पप्रच्छ भृगुनन्दनः।  
जाता मतिर्मे विप्रेन्द्राः कथं पूयेयमित्युत ॥ ३९ ॥  
केन वा कर्मयोगेन प्रदानेनेह केन वा।

यदि वोऽनुग्रहकृता बुद्धिर्मां प्रति सत्तमाः।  
प्रब्रूत पावनं किं मे भवेदिति तपोधनाः ॥ ४० ॥

गाश्च भूमिं च वित्तं च दत्त्वेह भृगुनन्दन।  
पापकृत् पूयते मर्त्य इति भार्गव शुश्रुम ॥ ४१ ॥

अन्यद् दानं तु विप्रर्षे श्रूयतां पावनं महत्।  
दिव्यमत्यद्‌भुताकारमपत्यं जातवेदसः ॥ ४२ ॥

दग्ध्वा लोकान् पुरा वीर्यात्‌ सम्भूतमिह शुश्रुम।  
सुवर्णमिति विख्यातं तद् ददत् सिद्धिमेष्यसि ॥ ४३ ॥

ततोऽब्रवीद् वसिष्ठस्तं भगवान् संशितव्रतः।  
शृणु राम यथोत्पन्नं सुवर्णमनलप्रभम् ॥ ४४ ॥

फलं दास्यति ते यत् तु दाने परमिहोच्यते।  
सुवर्णं यच्च यस्माच्च यथा च गुणवत्तमम् ॥ ४५ ॥  
तन्निबोध महाबाहो सर्वं निगदतो मम।

अग्नीषोमात्मकमिदं सुवर्णं विद्धि निश्चये ॥ ४६ ॥  
अजोऽग्निर्वरुणो मेषः सूर्योऽश्व इति दर्शनम्।

कुञ्जराश्च मृगा नागा महिषाश्चासुरा इति ॥ ४७ ॥  
कुक्कुटाश्च वराहाश्च राक्षसा भृगुनन्दन।  
इडा गावः पयः सोमो भूमिरित्येव च स्मृतिः ॥ ४८ ॥

जगत् सर्वं च निर्मथ्य तेजोराशिः समुत्थितः।  
सुवर्णमेभ्यो विप्रर्षे रत्नं परममुत्तमम् ॥ ४९ ॥

एतस्मात् कारणाद् देवा गन्धर्वोरगराक्षसाः।  
मनुष्याश्च पिशाचाश्च प्रयता धारयन्ति तत् ॥ ५० ॥

मुकुटैरङ्गदयुतैरलंकारैः पृथग्‌विधैः ।  
सुवर्णविकृतैस्तत्र विराजन्ते भृगूत्तम ॥ ५१ ॥

तस्मात् सर्वपवित्रेभ्यः पवित्रं परमं स्मृतम्।  
भूमेर्गोभ्योऽथ रत्नेभ्यस्तद् विद्धि मनुजर्षभ ॥ ५२ ॥

पृथिवीं गाश्च दत्त्वेह यच्चान्यदपि किंचन।  
विशिष्यते सुवर्णस्य दानं परमकं विभो ॥ ५३ ॥

अक्षयं पावनं चैव सुवर्णममरद्युते।  
प्रयच्छ द्विजमुख्येभ्यः पावनं ह्येतदुत्तमम् ॥ ५४ ॥

सुवर्णमेव सर्वासु दक्षिणासु विधीयते।  
सुवर्णं ये प्रयच्छन्ति सर्वदास्ते भवन्त्युत ॥ ५५ ॥

देवतास्ते प्रयच्छन्ति ये सुवर्णं ददत्यथ।  
अग्निर्हि देवताः सर्वाः सुवर्णं च तदात्मकम् ॥ ५६ ॥

तस्मात् सुवर्णं ददता दत्ताः सर्वाः स्म देवताः।  
भवन्ति पुरुषव्याघ्र न ह्यतः परमं विदुः ॥ ५७ ॥

भूय एव च माहात्म्यं सुवर्णस्य निबोध मे।  
गदतो मम विप्रर्षे सर्वशस्त्रभृतां वर ॥ ५८ ॥

मया श्रुतमिदं पूर्वं पुराणे भृगुनन्दन।  
प्रजापतेः कथयतो यथान्यायं तु तस्य वै ॥ ५९ ॥

शूलपाणेर्भगवतो रुद्रस्य च महात्मनः।  
गिरौ हिमवति श्रेष्ठे तदा भृगुकुलोद्वह ॥ ६० ॥  
देव्या विवाहे निर्वृत्ते रुद्राण्या भृगुनन्दन।  
समागमे भगवतो देव्या सह महात्मनः ॥ ६१ ॥

ततः सर्वे समुद्विग्ना देवा रुद्रमुपागमन्।  
ते महादेवमासीनं देवीं च वरदामुमाम् ॥ ६२ ॥

प्रसाद्य शिरसा सर्वे रुद्रमूचुर्भृगूद्वह।  
अयं समागमो देव देव्या सह तवानघ ॥ ६३ ॥  
तपस्विनस्तपस्विन्या तेजस्विन्याऽतितेजसः ।

अमोघतेजास्त्वं देव देवी चेयमुमा तथा ॥ ६४ ॥  
अपत्यं युवयोर्देव बलवद् भविता विभो।  
तन्नूनं त्रिषु लोकेषु न किञ्चिच्छेषयिष्यति ॥ ६५ ॥

तदेभ्यः प्रणतेभ्यस्त्वं देवेभ्यः पृथुलोचन।  
वरं प्रयच्छ लोकेश त्रैलोक्यहितकाम्यया ॥ ६६ ॥

अपत्यार्थं निगृह्णीष्व तेजः परमकं विभो।  
त्रैलोक्यसारौ हि युवां लोकं संतापयिष्यथः ॥ ६७ ॥

तदपत्यं हि युवयोर्देवानभिभवेद् ध्रुवम्।  
न हि ते पृथिवी देवी न च द्यौर्न दिवं विभो॥६८॥  
नेदं धारयितुं शक्ताः समस्ता इति मे मतिः।  
तेजःप्रभावनिर्दग्धं तस्मात् सर्वमिदं जगत् ॥ ६९ ॥

तस्मात् प्रसादं भगवन् कर्तुमर्हसि नः प्रभो।  
न देव्यां सम्भवेत् पुत्रो भवतः सुरसत्तम।  
धैर्यादेव निगृह्णीष्व तेजो ज्वलितमुत्तमम् ॥ ७० ॥

इति तेषां कथयतां भगवान् वृषभध्वजः।  
एवमस्त्विति देवांस्तान् विप्रर्षे प्रत्यभाषत ॥ ७१ ॥

इत्युक्त्वा चोर्ध्वमनयद् रेतो वृषभवाहनः।  
ऊर्ध्वरेताः समभवत् ततः प्रभृति चापि सः ॥ ७२ ॥

रुद्राणीति ततः क्रुद्धा प्रजोच्छेदे तदा कृते।  
देवानथाब्रवीत् तत्र स्त्रीभावात् परुषं वचः ॥ ७३ ॥

यस्मादपत्यकामो वै भर्ता मे विनिवर्तितः।  
तस्मात् सर्वे सुरा यूयमनपत्या भविष्यथ ॥ ७४ ॥

प्रजोच्छेदो मम कृतो यस्माद् युष्माभिरद्य वै।  
तस्मात् प्रजा वः खगमाः सर्वेषां न भविष्यति ॥ ७५ ॥

पावकस्तु न तत्रासीच्छापकाले भृगूद्वह।  
देवा देव्यास्तथा शापादनपत्यास्ततोऽभवन् ॥ ७६ ॥

रुद्रस्तु तेजोऽप्रतिमं धारयामास वै तदा।  
प्रस्कन्नं तु ततस्तस्मात् किंचित्तत्रापतद् भुवि ॥ ७७ ॥

उत्पपात तदा वह्नौ ववृधे चाद्‌भुतोपमम्।  
तेजस्तेजसि संयुक्तमात्मयोनित्वमागतम् ॥ ७८ ॥

एतस्मिन्नेव काले तु देवाः शक्रपुरोगमाः।  
असुरस्तारको नाम तेन संतापिता भृशम् ॥ ७९ ॥

आदित्या वसवो रुद्रा मरुतोऽथाश्विनावपि।  
साध्याश्च सर्वे संत्रस्ता दैतेयस्य पराक्रमात् ॥ ८० ॥

स्थानानि देवतानां हि विमानानि पुराणि च।  
ऋषीणां चाश्रमाश्चैव बभूवुरसुरैर्हृताः ॥ ८१ ॥

ते दीनमनसः सर्वे देवता ऋषयश्च ये।  
प्रजग्मुः शरणं देवं ब्रह्माणमजरं विभुम् ॥ ८२ ॥