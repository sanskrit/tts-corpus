+++
title_full = "006 दैवकी अपेक्षा पुरुषार्थकी श्रेष्ठताका वर्णन"
title = "००६ दैवपुरुषकारनिर्देशे"

+++


पितामह महाप्राज्ञ सर्वशास्त्रविशारद ।  
दैवे पुरुषकारे च किंस्वित् श्रेष्ठतरं भवेत् ॥ १ ॥

अत्राप्युदाहरन्तीममितिहासं पुरातनम् ।  
वसिष्ठस्य च संवादं ब्रह्मणश्च युधिष्ठिर ॥ २ ॥

दैवमानुषयोः किंस्वित् कर्मणोः श्रेष्ठमित्युत।  
पुरा वसिष्ठो भगवान् पितामहमपृच्छत ॥ ३ ॥

ततः पद्मोद्भवो राजन् देवदेवः पितामहः।  
उवाच मधुरं वाक्यमर्थवद्धेतुभूषितम् ॥ ४ ॥

(बीजतो ह्यङ्‌कुरोत्पत्तिरङ्‌कुरात् पर्णसम्भवः ।  
पर्णान्नालाः प्रसूयन्ते नालात् स्कन्धः प्रवर्तते॥  
स्कन्धात् प्रवर्तते पुष्पं पुष्पान्निर्वर्तते फलम्।  
फलान्निर्वर्त्यते बीजं बीजं नाफलमुच्यते॥)

नाबीजं जायते किंचिन्न बीजेन बिना फलम्।  
बीजाद् बीजं प्रभवति बीजादेव फलं स्मृतम् ॥ ५ ॥

यादृशं वपते बीजं क्षेत्रमासाद्य कर्षकः।  
सुकृते दुष्कृते वापि तादृशं लभते फलम् ॥ ६ ॥

यथा बीजं विना क्षेत्रमुप्तं भवति निष्फलम्।  
तथा पुरुषकारेण विना दैवं न सिध्यति ॥ ७ ॥

क्षेत्रं पुरुषकारस्तु दैवं बीजमुदाहृतम्।  
क्षेत्रबीजसमायोगात् ततः सस्यं समृद्‌ध्यते ॥ ८ ॥

कर्मणः फलनिर्वृत्तिं स्वयमश्नाति कारकः।  
प्रत्यक्षं दृश्यते लोके कृतस्यापकृतस्य च ॥ ९ ॥

शुभेन कर्मणा सौख्यं दुःखं पापेन कर्मणा।  
कृतं फलति सर्वत्र नाकृतं भुज्यते क्वचित् ॥ १० ॥

कृती सर्वत्र लभते प्रतिष्ठां भाग्यसंयुताम्।  
अकृती लभते भ्रष्टः क्षते क्षारावसेचनम् ॥ ११ ॥

तपसा रूपसौभाग्यं रत्नानि विविधानि च।  
प्राप्यते कर्मणा सर्वं न दैवादकृतात्मना ॥ १२ ॥

तथा स्वर्गश्च भोगश्च निष्ठा या च मनीषिता।  
सर्वं पुरुषकारेण कृतेनेहोपलभ्यते ॥ १३ ॥

ज्योतींषि त्रिदशा नागा यक्षाश्चन्द्रार्कमारुताः।  
सर्वं पुरुषकारेण मानुष्याद् देवतां गताः ॥ १४ ॥

अर्थो वा मित्रवर्गो वा ऐश्वर्यं वा कुलान्वितम्।  
श्रीश्चापि दुर्लभा भोक्तुं तथैवाकृतकर्मभिः ॥ १५ ॥

शौचेन लभते विप्रः क्षत्रियो विक्रमेण तु।  
वैश्यः पुरुषकारेण शूद्रः शुश्रूषया श्रियम् ॥ १६ ॥

नादातांर भजन्त्यर्था न क्लीबं नापि निष्क्रियम्।  
नाकर्मशीलं नाशूरं तथा नैवातपस्विनम् ॥ १७ ॥

येन लोकास्त्रयः सृष्टा दैत्याः सर्वाश्च देवताः।  
स एष भगवान् विष्णुः समुद्रे तप्यते तपः ॥ १८ ॥

स्वं चेत् कर्मफलं न स्यात् सर्वमेवाफलं भवेत्।  
लोको दैवं समालक्ष्य उदासीनो भवेन्ननु ॥ १९ ॥

अकृत्वा मानुषं कर्म यो दैवमनुवर्तते।  
वृथा श्राम्यति सम्प्राप्य पतिं क्लीबमिवाङ्गना ॥ २० ॥

न तथा मानुषे लोके भयमस्ति शुभाशुभे।  
तथा त्रिदशलोके हि भयमल्पेन जायते ॥ २१ ॥

कृतः पुरुषकारस्तु दैवमेवानुवर्तते ।  
न दैवमकृते किंचित् कस्यचिद् दातुमर्हति ॥ २२ ॥

यथा स्थानान्यनित्यानि दूश्यन्ते दैवतेष्वपि।  
कथं कर्म विना दैवं स्थास्यति स्थापयिष्यति ॥ २३ ॥

न दैवतानि लोकेऽस्मिन् व्यापारं यान्ति कस्यचित्।  
व्यासङ्गं जनयन्त्युग्रमात्माभिभवशङ्कया ॥ २४ ॥

ऋषीणां देवतानां च सदा भवति विग्रहः।  
कस्य वाचा ह्यदैवं स्याद् यतो दैवं प्रवर्तते ॥ २५ ॥

कथं तस्य समुत्पत्तिर्यतो दैवं प्रवर्तते।  
एवं त्रिदशलोकेऽपि प्राप्यन्ते बहवो गुणाः ॥ २६ ॥

आत्मैव ह्यात्मनो बन्धुरात्मैव रिपुरात्मनः।  
आत्मैव ह्यात्मनः साक्षी कृतस्याप्यकृतस्य च ॥ २७ ॥

कृतं चाप्यकृतं किंचित्‌ कृते कर्मणि सिद्‌ध्यति।  
सुकृतं दुष्कृतं कर्म न यथार्थं प्रपद्यते ॥ २८ ॥

देवानां शरणं पुण्यं सर्वं पुण्यैरवाप्यते।  
पुण्यशीलं नरं प्राप्य किं दैवं प्रकरिष्यति ॥ २९ ॥

पुरा ययातिर्विभ्रष्टश्च्यावितः पतितः क्षितौ।  
पुनरारोपितः स्वर्गं दौहित्रैः पुण्यकर्मभिः ॥ ३० ॥

पुरूरवाश्च राजर्षिर्द्विजैरभिहितः पुरा ।  
ऐल इत्यभिविख्यातः स्वर्गं प्राप्तो महीपतिः ॥ ३१ ॥

अश्वमेधादिभिर्यज्ञैः सत्कृतः कोसलाधिपः ।  
महर्षिशापात् सौदासः पुरुषादत्वमागतः ॥ ३२ ॥

अश्वत्थामा च रामश्च मुनिपुत्रौ धनुर्धरौ।  
न गच्छतः स्वर्गलोकं सुकृतेनेह कर्मणा ॥ ३३ ॥

वसुर्यज्ञशतैरिष्ट्वा द्वितीय इव वासवः।  
मिथ्याभिधानेनैकेन रसातलतलं गतः ॥ ३४ ॥

बलिर्वैरोचनिर्बद्धो धर्मपाशेन दैवतैः ।  
विष्णोः पुरुषकारेण पातालसदनः कृतः ॥ ३५ ॥

शक्रस्योद्‌गम्य चरणं प्रस्थितो जनमेजयः।  
द्विजस्त्रीणां वधं कृत्वा किं दैवेन न वारितः ॥ ३६ ॥

अज्ञानाद् ब्राह्मणं हत्वा स्पृष्टो बालवधेन च।  
वैशम्पायनविप्रर्षिः किं दैवेन न वारितः ॥ ३७ ॥

गोप्रदानेन मिथ्या च ब्राह्मणेभ्यो महामखे।  
पुरा नृगश्च राजर्षिः कृकलासत्वमागतः ॥ ३८ ॥

धुन्धुमारश्च राजर्षिः सत्रेष्वेव जरां गतः।  
प्रीतिदायं परित्यज्य सुष्वाप स गिरिव्रजे ॥ ३९ ॥

पाण्डवानां हृतं राज्यं धार्तराष्ट्रैर्महाबलैः।  
पुनः प्रत्याहृतं चैव न दैवाद् भुजसंश्रयात् ॥ ४० ॥

तपोनियमसंयुक्ता मुनयः संशितव्रताः ।  
किं ते दैवबलात् शापमुत्सृजन्ते न कर्मणा ॥ ४१ ॥

पापमुत्सृजते लोके सर्वं प्राप्य सुदुर्लभम्।  
लोभमोहसमापन्नं न दैवं त्रायते नरम् ॥ ४२ ॥

यथाग्निः पवनोद्धूतः सुसूक्ष्मोऽपि महान् भवेत्।  
तथा कर्मसमायुक्तं दैवं साधु विवर्धते ॥ ४३ ॥

यथा तैलक्षयाद् दीपः प्रह्रासमुपगच्छति।  
तथा कर्मक्षयाद् दैवं प्रह्रासमुपगच्छति ॥ ४४ ॥

विपुलमपि धनौघं प्राप्य भोगान् स्त्रियो वा  
पुरुष इह न शक्तः कर्महीनो हि भोक्तुम्।  
सुनिहितमपि चार्थं दैवतै रक्ष्यमाणं  
पुरुष इह महात्मा प्राप्नुते नित्ययुक्तः ॥ ४५ ॥

व्ययगुणमपि साधुं कर्मणा संश्रयन्ते  
भवति मनुजलोकाद् देवलोको विशिष्टः।  
बहुतरसुसमृद्‌ध्या मानुषाणां गृहाणि  
पितृवनभवनाभं दृश्यते चामराणाम् ॥ ४६ ॥

न च फलति विकर्मा जीवलोके न दैवं  
व्यपनयति विमार्गं नास्ति दैवे प्रभुत्वम्।  
गुरुमिव कृतमग्र्यं कर्म संयाति दैवं  
नयति पुरुषकारः संचितस्तत्र तत्र ॥ ४७ ॥

एतत् ते सर्वमाख्यातं मया वै मुनिसत्तम।  
फलं पुरुषकारस्य सदा संदृश्य तत्त्वतः ॥ ४८ ॥

अभ्युत्थानेन दैवस्य समारब्धेन कर्मणा।  
विधिना कर्मणा चैव स्वर्गमार्गमवाप्नुयात् ॥ ४९ ॥