+++
title_full = "163 युधिष्ठिरका विद्या, बल और बुद्धिकी अपेक्षा भाग्यकी प्रधानता बताना और भीष्मजीद्वारा उसका उत्तर"
title = "१६३ धर्मप्रशंसायाम्"

+++


नाभागधेयः प्राप्नोति धनं सुबलवानपि।  
भागधेयान्वितस्त्वर्थान् कृशो बालश्च विन्दति ॥ १ ॥

नालाभकाले लभते प्रयत्नेऽपि कृते सति।  
लाभकालेऽप्रयत्नेन लभते विपुलं धनम् ॥ २ ॥

कृतयत्नाफलाश्चैव दृश्यन्ते शतशो नराः।  
अयत्नेनैधमानाश्च दृश्यन्ते बहवो जनाः ॥ ३ ॥

यदि यत्नो भवेन्मर्त्यः स सर्वं फलमाप्नुयात्।  
नालभ्यं चोपलभ्येत नृणां भरतसत्तम ॥ ४ ॥

प्रयत्नं कृतवन्तोऽपि दृश्यन्ते ह्यफला नराः।  
मार्गत्यायशतैरर्थानमार्गश्चापरः सुखी ॥ ५ ॥

अकार्यमसकृत् कृत्वा दृश्यन्ते ह्यधना नराः।  
धनयुक्ताः स्वकर्मस्था दृश्यन्ते चापरेऽधनाः ॥ ६ ॥

अधीत्य नीतिशास्त्राणि नीतियुक्तो न दृश्यते।  
अनभिज्ञश्च साचिव्यं गमितः केन हेतुना ॥ ७ ॥

विद्यायुक्तो ह्यविद्यश्च धनवान् दुर्मतिस्तथा।  
यदि विद्यामुपाश्रित्य नरः सुखमवाप्नुयात् ॥ ८ ॥  
न विद्वान् विद्यया हीनं वृत्त्यर्थमुपसंश्रयेत्।

यथा पिपासां जयति पुरुषः प्राप्य वै जलम् ॥ ९ ॥  
इष्टार्थो विद्यया ह्येव न विद्यां प्रजहेन्नरः।

नाप्राप्तकालो म्रियते विद्धः शरशतैरपि।  
तृणाग्रेणापि संस्पृष्टः प्राप्तकालो न जीवति ॥ १० ॥

ईहमानः समारम्भान् यदि नासादयेद् धनम्।  
उग्रं तपः समारोहेन्न ह्यनुप्तं प्ररोहति ॥ ११ ॥

दानेन भोगी भवति मेधावी वृद्धसेवया।  
अहिंसया च दीर्घायुरिति प्राहुर्मनीषिणः ॥ १२ ॥

तस्माद् दद्यान्न याचेत पूजयेद् धार्मिकानपि।  
सुभाषी प्रियकृच्छान्तः सर्वसत्त्वाविहिंसकः ॥ १३ ॥

यदा प्रमाणं प्रसवः स्वभावश्च सुखासुखे।  
दंशकीटपिपीलानां स्थिरो भव युधिष्ठिर ॥ १४ ॥