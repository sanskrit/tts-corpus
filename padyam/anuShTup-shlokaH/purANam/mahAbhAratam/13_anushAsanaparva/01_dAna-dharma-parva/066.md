+++
title_full = "066 जूता, शकट, तिल, भूमि, गौ और अन्नके दानका माहात्म्य"
title = "०६६"

+++


दह्यमानाय विप्राय यः प्रयच्छत्युपानहौ।  
यत् फलं तस्य भवति तन्मे ब्रूहि पितामह ॥ १ ॥

उपानहौ प्रयच्छेद् यो ब्राह्मणेभ्यः समाहितः।  
मर्दते कण्टकान् सर्वान् विषमान्निस्तरत्यपि ॥ २ ॥  
स शत्रूणामुपरि च संतिष्ठति युधिष्ठिर।  
यानं चाश्वतरीयुक्तं तस्य शुभ्रं विशाम्पते ॥ ३ ॥

उपतिष्ठति कौन्तेय रौप्यकाञ्चनभूषितम् ।  
शकटं दम्यसंयुक्तं दत्तं भवति चैव हि ॥ ४ ॥

यत् फलं तिलदाने च भूमिदाने च कीर्तितम्।  
गोदाने चान्नदाने च भूयस्तद् ब्रूहि कौरव ॥ ५ ॥

शृणुष्व मम कौन्तेय तिलदानस्य यत् फलम्।  
निशम्य च यथान्यायं प्रयच्छ कुरुसत्तम ॥ ६ ॥

पितॄणां परमं भोज्यं तिलाः सृष्टाः स्वयम्भुवा।  
तिलदानेन वै तस्मात् पितृपक्षः प्रमोदते ॥ ७ ॥

माघमासे तिलान् यस्तु ब्राह्मणेभ्यः प्रयच्छति।  
सर्वसत्त्वसमाकीर्णं नरकं स न पश्यति ॥ ८ ॥

सर्वसत्रैश्च यजते यस्तिलैर्यजते पितॄन्।  
न चाकामेन दातव्यं तिलश्राद्धं कदाचन ॥ ९ ॥

महर्षेः कश्यपस्यैते गात्रेभ्यः प्रसृतास्तिलाः।  
ततो दिव्यं गता भावं प्रदानेषु तिलाः प्रभो ॥ १० ॥

पौष्टिका रूपदाश्चैव तथा पापविनाशनाः।  
तस्मात् सर्वप्रदानेभ्यस्तिलदानं विशिष्यते ॥ ११ ॥

आपस्तम्बश्च मेधावी शङ्खश्च लिखितस्तथा।  
महर्षिर्गौतमश्चापि तिलदानैर्दिवं गताः ॥ १२ ॥

तिलहोमरता विप्राः सर्वे संयतमैथुनाः।  
समा गव्येन हविषा प्रवृत्तिषु च संस्थिताः ॥ १३ ॥

सर्वेषामिति दानानां तिलदानं विशिष्यते।  
अक्षयं सर्वदानानां तिलदानमिहोच्यते ॥ १४ ॥

उच्छिन्ने तु पुरा हव्ये कुशिकर्षिः परंतपः।  
तिलैरग्नित्रयं हुत्वा प्राप्तवान् गतिमुत्तमाम् ॥ १५ ॥

इति प्रोक्तं कुरुश्रेष्ठ तिलदानमनुत्तमम्।  
विधानं येन विधिना तिलानामिह शस्यते ॥ १६ ॥

अत ऊर्ध्वं निबोधेदं देवानां यष्टुमिच्छताम्।  
समागमे महाराज ब्रह्मणा वै स्वयम्भुवा ॥ १७ ॥

देवाः समेत्य ब्रह्माणं भूमिभागे यियक्षवः।  
शुभं देशमयाचन्त यजेम इति पार्थिव ॥ १८ ॥

भगवंस्त्वं प्रभुर्भूमेः सर्वस्य त्रिदिवस्य च।  
यजेमहि महाभाग यज्ञं भवदनुज्ञया ॥ १९ ॥

नाननुज्ञातभूमिर्हि यज्ञस्य फलमश्नुते ।  
त्वं हि सर्वस्य जगतः स्थावरस्य चरस्य च ॥ २० ॥  
प्रभुर्भवसि तस्मात्त्वं समनुज्ञातुमर्हसि ।

ददानि मेदिनीभागं भवद्भ्योऽहं सुरर्षभाः ॥ २१ ॥  
यस्मिन् देशे करिष्यध्वं यज्ञान् काश्यपनन्दनाः।

भगवन् कृतकार्याः स्म यक्ष्महे स्वाप्तदक्षिणैः ॥ २२ ॥  
इमं तु देशं मुनयः पर्युपासन्ति नित्यदा।

ततोऽगस्त्यश्च कण्वश्च भृगुरत्रिर्वृषाकपिः ॥ २३ ॥  
असितो देवलश्चैव देवयज्ञमुपागमन् ।  
ततो देवा महात्मान ईजिरे यज्ञमच्युतम् ॥ २४ ॥  
तथा समापयामासुर्यथाकालं सुरर्षभाः ।

त इष्टयज्ञास्त्रिदशा हिमवत्यचलोत्तमे ॥ २५ ॥  
षष्ठमंशं क्रतोस्तस्य भूमिदानं प्रचक्रिरे।

प्रादेशमात्रं भूमेस्तु यो दद्यादनुपस्कृतम् ॥ २६ ॥  
न सीदति स कृच्छ्रेषु न च दुर्गाण्यवाप्नुते।

शीतवातातपसहां गृहभूमिं सुसंस्कृताम् ॥ २७ ॥  
प्रदाय सुरलोकस्थः पुण्यान्तेऽपि न चाल्यते।

मुदितो वसति प्राज्ञः शक्रेण सह पार्थिव ॥ २८ ॥  
प्रतिश्रयप्रदानाच्च सोऽपि स्वर्गे महीयते।

अध्यापककुले जातः श्रोत्रियो नियतेन्द्रियः ॥ २९ ॥  
गृहे यस्य वसेत् तुष्टः प्रधानं लोकमश्नुते।

तथा गवार्थे शरणं शीतवर्षसहं दृढम् ॥ ३० ॥  
आसप्तमं तारयति कुलं भरतसत्तम।

क्षेत्रभूमिं ददल्लोके शुभां श्रियमवाप्नुयात् ॥ ३१ ॥  
रत्नभूमिं प्रदद्यात् तु कुलवंशं प्रवर्धयेत्।

न चोषरां न निर्दग्धां महीं दद्यात् कथंचन ॥ ३२ ॥  
न श्मशानपरीतां च न च पापनिषेविताम्।

पारक्ये भूमिदेशे तु पितॄणां निर्वपेत् तु यः ॥ ३३ ॥  
तद्‌भूमिं वापि पितृभिः श्राद्धकर्म विहन्यते।

तस्मात् क्रीत्वा महीं दद्यात् स्वल्पामपि विचक्षणः ॥ ३४ ॥  
पिण्डः पितृभ्यो दत्तो वै तस्यां भवति शाश्वतः।

अटवीपर्वताश्चैव नद्यस्तीर्थानि यानि च ॥ ३५ ॥  
सर्वाण्यस्वामिकान्याहुर्न हि तत्र परिग्रहः।  
इत्येतद् भूमिदानस्य फलमुक्तं विशाम्पते ॥ ३६ ॥

अतः परं तु गोदानं कीर्तयिष्यामि तेऽनघ।  
गावोऽधिकास्तपस्विभ्यो यस्मात्‌ सर्वेभ्य एव च ॥ ३७ ॥  
तस्मान्महेश्वरो देवस्तपस्ताभिः सहास्थितः ।

ब्राह्मो लोके वसन्त्येताः सोमेन सह भारत ॥ ३८ ॥  
यां तां ब्रह्मर्षयः सिद्धाः प्रार्थयन्ति परां गतिम्।

पयसा हविषा दध्ना शकृता चाथ चर्मणा ॥ ३९ ॥  
अस्थिभिश्चोपकुर्वन्ति शृंगैर्वालैश्च भारत ।

नासां शीतातपौ स्यातां सदैताः कर्म कुर्वते ॥ ४० ॥  
न वर्षविषयं वापि दुःखमासां भवत्युत।  
ब्राह्मणैः सहिता यान्ति तस्मात् पारमकं पदम् ॥ ४१ ॥

एंक गोब्राह्मणं तस्मात् प्रवदन्ति मनीषिणः।  
रन्तिदेवस्य यज्ञे ताः पशुत्वेनोपकल्पिताः ॥ ४२ ॥  
अतश्चर्मण्वती राजन् गोचर्मभ्यः प्रवर्तिता।  
पशुत्वाच्च विनिर्मुक्ताः प्रदानायोपकल्पिताः ॥ ४३ ॥

ता इमा बिप्रमुख्येभ्यो यो ददाति महीपते।  
निस्तरेदापदं कृच्छ्रां विषमस्थोऽपि पार्थिव ॥ ४४ ॥

गवां सहस्रदः प्रेत्य नरकं न प्रपद्यते।  
सर्वत्र विजयं चापि लभते मनुजाधिप ॥ ४५ ॥

अमृतं वै गवां क्षीरमित्याह त्रिदशाधिपः।  
तस्माद् ददाति यो धेनुममृतं स प्रयच्छति ॥ ४६ ॥

अग्नीनामव्ययं ह्येतद्धौम्यं वेदविदो विदुः।  
तस्माद् ददाति यो धेनुं स हौम्यं सम्प्रयच्छति ॥ ४७ ॥

स्वर्गो वै मूर्तिमानेष वृषभं यो गवां पतिम्।  
विप्रे गुणयुते दद्यात् स वै स्वर्गे महीयते ॥ ४८ ॥

प्राणा वै प्राणिनामेते प्रोच्यन्ते भरतर्षभ।  
तस्माद् ददाति यो धेनुं प्राणानेष प्रयच्छति ॥ ४९ ॥

गावः शरण्या भूतानामिति वेदविदो विदुः।  
तस्माद् ददाति यो धेनुं शरणं सम्प्रयच्छति ॥ ५० ॥

न वधार्थं प्रदातव्या न कीनाशे न नास्तिके।  
गोजीविने न दातव्या तथा गौर्भरतर्षभ ॥ ५१ ॥  
(गोरसानां न विक्रेतुरपञ्चयजनस्य च।)

ददत् स तादृशानां वै नरो गां पापकर्मणाम्।  
अक्षयं नरकं यातीत्येवमाहुर्महर्षयः ॥ ५२ ॥

न कृशां नापवत्सां वा वन्ध्यां रोगान्वितां तथा।  
न व्यंगां न परिश्रान्तां दद्याद् गां ब्राह्मणाय वै॥५३॥

दशगोसहस्रदो हि शक्रेण सह मोदते।  
अक्षयाल्ँलभते लोकान् नरः शतसहस्रशः ॥ ५४ ॥

इत्येतद् गोप्रदानं च तिलदानं च कीर्तितम्।  
तथा भूमिप्रदानं च शृणुष्वान्ने च भारत ॥ ५५ ॥

अन्नदानं प्रधानं हि कौन्तेय परिचक्षते।  
अन्नस्य हि प्रदानेन रन्तिदेवो दिवं गतः ॥ ५६ ॥

श्रान्ताय क्षुधितायान्नं यः प्रयच्छति भूमिपः।  
स्वायम्भुवं महत् स्थानं स गच्छति नराधिप ॥ ५७ ॥

न हिरण्यैर्न वासोभिर्नान्यदानेन भारत।  
प्राप्नुवन्ति नराः श्रेयो यथा ह्यन्नप्रदाः प्रभो ॥ ५८ ॥

अन्नं वै प्रथमं द्रव्यमन्नं श्रीश्च परा मता।  
अन्नात् प्राणः प्रभवति तेजो वीर्यं बलं तथा ॥ ५९ ॥

सद्यो ददाति यश्चान्नं सदैकाग्रमना नरः।  
न स दुर्गाण्यवाप्नोतीत्येवमाह पराशरः ॥ ६० ॥

अर्चयित्वा यथान्यायं देवेभ्योऽन्नं निवेदयेत्।  
यदन्ना हि नरा राजंस्तदन्नास्तस्य देवताः ॥ ६१ ॥

कौमुदे शुक्लपक्षे तु योऽन्नदानं करोत्युत।  
स संतरति दुर्गाणि प्रेत्य चानन्त्यमश्नुते ॥ ६२ ॥

अभुक्त्वातिथये चान्नं प्रयच्छेद् यः समाहितः।  
स वै ब्रह्मविदां लोकान् प्राप्नुयाद् भरतर्षभ ॥ ६३ ॥

सुकृच्छ्रामापदं प्राप्तश्चान्नदः पुरुषस्तरेत् ।  
पापं तरति चैवेह दुष्कृतं चापकर्षति ॥ ६४ ॥

इत्येतदन्नदानस्य तिलदानस्य चैव ह।  
भूमिदानस्य च फलं गोदानस्य च कीर्तितम् ॥ ६५ ॥