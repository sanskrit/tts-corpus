+++
title_full = "138 पाँच प्रकारके दानोंका वर्णन"
title = "१३८"

+++


श्रुतं ते भवतस्तात सत्यव्रतपराक्रम।  
दानधर्मेण महता ये प्राप्तास्त्रिदिवं नृपाः ॥ १ ॥

इमांस्तु श्रोतुमिच्छामि धर्मान् धर्मभृतां वर।  
दानं कतिविधं देयं किं तस्य च फलं लभेत्॥२॥

कथं केभ्यश्च धर्म्यं च दानं दातव्यमिष्यते।  
कैः कारणैः कतिविधं श्रोतुमिच्छामि तत्त्वतः ॥ ३ ॥

शृणु तत्त्वेन कौन्तेय दानं प्रति ममानघ।  
यथा दानं प्रदातव्यं सर्ववर्णेषु भारत ॥ ४ ॥

धर्मादर्थाद् भयात्‌ कामात्‌ कारुण्यादिति भारत।  
दानं पञ्चविधं ज्ञेयं कारणैर्यैर्निबोध तत् ॥ ५ ॥

इह कीर्तिमवाप्नोति प्रेत्य चानुत्तमं सुखम्।  
इति दानं प्रदातव्यं ब्राह्मणेभ्योऽनसूयता ॥ ६ ॥

ददाति वा दास्यति वा मह्यं दत्तमनेन वा।  
इत्यर्थिभ्यो निशम्यैव सर्वं दातव्यमर्थिने ॥ ७ ॥

नास्याहं न मदीयोऽयं पापं कुर्याद् विमानितः।  
इति दद्याद् भयादेव दृढं मूढाय पण्डितः ॥ ८ ॥

प्रियो मेऽयं प्रियोऽस्याहमिति सम्प्रेक्ष्य बुद्धिमान्।  
वयस्यायैवमक्लिष्टं दानं दद्यादतन्द्रितः ॥ ९ ॥

दीनश्च याचते चायमल्पेनापि हि तुष्यति।  
इति दद्याद् दरिद्राय कारुण्यादिति सर्वथा ॥ १० ॥

इति पञ्चविधं दानं पुण्यकीर्तिविवर्धनम्।  
यथाशक्त्या प्रदातव्यमेवमाह प्रजापतिः ॥ ११ ॥