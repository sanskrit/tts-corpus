+++
title_full = "026 श्रीगंगाजीके माहात्म्यका वर्णन"
title = "०२६ गङ्गामाहात्म्यकथने"

+++


बृहस्पतिसमं बुद्‌ध्या क्षमया ब्रह्मणः समम्।  
पराक्रमे शक्रसममादित्यसमतेजसम् ॥ १ ॥  
गाङ्गेयमर्जुनेनाजौ निहतं भूरितेजसम् ।  
भ्रातृभिः सहितोऽन्यैश्च पर्यपृच्छद् युधिष्ठिरः ॥ २ ॥  
शयानं वीरशयने कालाकाङ्क्षिणमच्युतम् ।  
आजग्मुर्भरतश्रेष्ठं द्रष्टुकामा महर्षयः ॥ ३ ॥

अत्रिर्वसिष्ठोऽथ भृगुः पुलस्त्यः पुलहः क्रतुः।  
अङ्गिरागौतमोऽगस्त्यः सुमतिः सुयतात्मवान् ॥ ४ ॥  
विश्वामित्रः स्थूलशिराः संवर्तः प्रमतिर्दमः।  
बृहस्पत्युशनोव्यासाश्च्यवनः काश्यपो ध्रुवः ॥ ५ ॥  
दुर्वासा जमदग्निश्च मार्कण्डेयोऽथ गालवः।  
भरद्वाजोऽथ रैभ्यश्च यवक्रीतस्त्रितस्तथा ॥ ६ ॥  
स्थूलाक्षः शबलाक्षश्च कण्वो मेधातिथिः कृशः।  
नारदः पर्वतश्चैव सुधन्वाथैकतो द्विजः ॥ ७ ॥  
नितम्भूर्भुवनो धौम्यः शतानन्दोऽकृतव्रणः ।  
जामदग्न्यस्तथा रामः कचश्चेत्येवमादयः ॥ ८ ॥

समागता महात्मानो भीष्मं द्रष्टुं महर्षयः।  
तेषां महात्मनां पूजामागतानां युधिष्ठिरः ॥ ९ ॥  
भ्रातृभिः सहितश्चक्रे यथावदनुपूर्वशः ।

ते पूजिताः सुखासीनाः कथाश्चक्रुर्महर्षयः ॥ १० ॥  
भीष्माश्रिताः सुमधुराः सर्वेन्द्रियमनोहराः ।

भीष्मस्तेषां कथाः श्रुत्वा ऋषीणां भावितात्मनाम् ॥ ११ ॥  
मेने दिविष्ठमात्मानं तुष्ट्‌या परमया युतः।

ततस्ते भीष्ममामन्त्र्य पाण्डवांश्च महर्षयः ॥ १२ ॥  
अन्तर्धानं गताः सर्वे सर्वेषामेव पश्यताम्।

तानृषीन् सुमहाभागानन्तर्धानगतानपि ॥ १३ ॥  
पाण्डवास्तुष्टुवुः सर्वे प्रणेमुश्च मुहुर्मुहुः।

प्रसन्नमनसः सर्वे गाङ्गेयं कुरुसत्तमम् ॥ १४ ॥  
उपतस्थुर्यथोद्यन्तमादित्यं मन्त्रकोविदाः ।

प्रभावात् तपसस्तेषामृषीणां वीक्ष्य पाण्डवाः ॥ १५ ॥  
प्रकाशन्तो दिशः सर्वा विस्मयं परमं ययुः।

महाभाग्यं परं तेषामृषीणामनुचिन्त्य ते।  
पाण्डवाः सह भीष्मेण कथाश्चक्रुस्तदाश्रयाः ॥ १६ ॥

कथान्ते शिरसा पादौ स्पृष्ट्वा भीष्मस्य पाण्डवः।  
धर्म्यं धर्मसुतः प्रश्नं पर्यपृच्छद् युधिष्ठिरः ॥ १७ ॥

के देशाः के जनपदा आश्रमाः के च पर्वताः।  
प्रकृष्टाः पुण्यतः काश्च ज्ञेया नद्यः पितामह ॥ १८ ॥

अत्राप्युदाहरन्तीममितिहासं पुरातनम् ।  
शिलोञ्छवृत्तेः संवादं सिद्धस्य च युधिष्ठिर ॥ १९ ॥

इमां कश्चित् परिक्रम्य पृथिवीं शैलभूषणाम्।  
असकृद् द्विपदां श्रेष्ठः श्रेष्ठस्य गृहमेधिनः ॥ २० ॥  
शिलवृत्तेर्गृहं प्राप्तः स तेन विधिनार्चितः।  
उवास रजनीं तत्र सुमुखः सुखभागृषिः ॥ २१ ॥

शिलवृत्तिस्तु यत् कृत्यं प्रातस्तत् कृतवान् शुचिः।  
कृतकृत्यमुपातिष्ठत् सिद्धं तमतिथिं तदा ॥ २२ ॥

तौ समेत्य महात्मानौ सुखासीनौ कथाः शुभाः।  
चक्रतुर्वेदसम्बद्धास्तच्छेषकृतलक्षणाः ॥ २३ ॥

शिलवृत्तिः कथान्ते तु सिद्धमामन्त्र्य यत्नतः।  
प्रश्नं पप्रच्छ मेधावी यन्मां त्वं परिपृच्छसि ॥ २४ ॥

के देशःके जनपदाः केऽऽश्रमाः के च पर्वताः।  
प्रकृष्टाः पुण्यतः काश्च ज्ञेया नद्यस्तदुच्यताम् ॥ २५ ॥

ते देशास्ते जनपदास्तेऽऽश्रमास्ते च पर्वताः।  
येषां भागीरथी गङ्गा मध्येनैति सरिद्वरा ॥ २६ ॥

तपसा ब्रह्मचर्येण यज्ञैस्त्यागेन वा पुनः।  
गतिं तां न लभेज्जन्तुर्गङ्गां संसेव्य यां लभेत् ॥ २७ ॥

स्पृष्टानि येषां गाङ्गेयैस्तोयैर्गात्राणि देहिनाम्।  
न्यस्तानि न पुनस्तेषां त्यागः स्वर्गाद् विधीयते ॥ २८ ॥

सर्वाणि येषां गाङ्गेयैस्तोयैः कार्याणि देहिनाम्।  
गां त्यक्त्वा मानवा विप्र दिवि तिष्ठन्ति ते जनाः॥२९॥

पूर्वे वयसि कर्माणि कृत्वा पापानि ये नराः।  
पश्चात् गङ्गां निषेवन्ते तेऽपि यान्त्युत्तमां गतिम् ॥ ३० ॥

स्नातानां शुचिभिस्तोयैर्गाङ्गेयैः प्रयतात्मनाम् ।  
व्युष्टिर्भवति या पुंसां न सा क्रतुशतैरपि ॥ ३१ ॥

यावदस्थि मनुष्यस्य गङ्गातोयेषु तिष्ठति।  
तावद्वर्षसहस्राणि स्वर्गलोके महीयते ॥ ३२ ॥

अपहत्य तमस्तीव्रं यथा भात्युदये रविः।  
तथापहत्य पाप्मानं भाति गङ्गाजलोक्षितः ॥ ३३ ॥

विसोमा इव शर्वर्यो विपुष्पास्तरवो यथा।  
तद्वद् देशा दिशश्चैव हीना गङ्गाजलैः शिवैः ॥ ३४ ॥

वर्णाश्रमा यथा सर्वे धर्मज्ञानविवर्जिताः।  
क्रतवश्च यथासोमास्तथा गङ्गां विना जगत् ॥ ३५ ॥

यथा हीनं नभोऽर्केण भूःशैलैः खं च वायुना।  
तथा देशा दिशश्चैव गङ्गाहीना न संशयः ॥ ३६ ॥

त्रिषु लोकेषु ये केचित् प्राणिनः सर्व एव ते।  
तर्प्यमाणाः परां तृप्तिं यान्ति गङ्गाजलैः शुभैः ॥ ३७ ॥

यस्तु सूर्येण निष्टप्तं गाङ्गेयं पिबते जलम्।  
गवां निर्हारनिर्मुक्ताद् यावकात्‌ तद्‌ विशिष्यते ॥ ३८ ॥

इन्दुव्रतसहस्रं तु यश्चरेत् कायशोधनम्।  
पिबेद् यश्चापि गङ्गाम्भः समौ स्यातां न वा समौ॥३९॥

तिष्ठेद् युगसहस्रं तु पदेनैकेन यः पुमान्।  
मासमेकं तु गङ्गायां समौ स्यातां न वा समौ॥४०॥

लंबतेऽवाक्‌शिरा यस्तु युगानामयुतं पुमान्।  
तिष्ठेद् यथेष्टं यश्चापि गङ्गायां स विशिष्यते ॥ ४१ ॥

अग्नौ प्रास्तं प्रधूयेत यथा तूलं द्विजोत्तम।  
तथा गङ्गावगाढस्य सर्वपापं प्रधूयते ॥ ४२ ॥

भूतानामिह सर्वेषां दुःखोपहतचेतसाम् ।  
गतिमन्वेषमाणानां न गङ्गासदृशी गतिः ॥ ४३ ॥

भवन्ति निर्विषाः सर्पा यथा तार्क्ष्यस्य दर्शनात्।  
गङ्गाया दर्शनात् तद्वत् सर्वपापैः प्रमुच्यते ॥ ४४ ॥

अप्रतिष्ठाश्च ये केचिदधर्मशरणाश्च ये।  
तेषां प्रतिष्ठा गङ्गेह शरणं शर्म वर्म च ॥ ४५ ॥

प्रकृष्टैरशुभैर्ग्रस्ताननेकैः पुरुषाधमान् ।  
पततो नरके गङ्गा संश्रितान् प्रेत्य तारयेत् ॥ ४६ ॥

ते संविभक्ता मुनिभिर्नुनं देवैः सवासवैः।  
येऽभिगच्छन्ति सततं गङ्गां मतिमतां वर ॥ ४७ ॥

विनयाचारहीनाश्च अशिवाश्च नराधमाः ।  
ते भवन्ति शिवा विप्र ये वै गङ्गामुपाश्रिताः ॥ ४८ ॥

यथा सुराणाममृतं पितॄणां च यथा स्वधा।  
सुधा यथा च नागानां तथा गङ्गाजलं नृणाम् ॥ ४९ ॥

उपासते यथा बाला मातरं क्षुधयार्दिताः।  
श्रेयस्कामास्तथा गङ्गामुपासन्तीह देहिनः ॥ ५० ॥

स्वायम्भुवं यथा स्थानं सर्वेषां श्रेष्ठमुच्यते।  
स्नातानां सरितां श्रेष्ठा गङ्गा तद्वदिहोच्यते ॥ ५१ ॥

यथोपजीविनां धेनुर्देवादीनां धरा स्मृता।  
तथोपजीविनां गङ्गा सर्वप्राणभृतामिह ॥ ५२ ॥

देवाः सोमार्कसंस्थानि यथा सत्रादिभिर्मखैः।  
अमृतान्युपजीवन्ति तथा गङ्गाजलं नसः ॥ ५३ ॥

जाह्नवीपुलिनोत्थाभिः सिकताभिः समुक्षितम् ।  
आत्मानं मन्यते लोको दिविष्ठमिव शोभितम् ॥ ५४ ॥

जाह्नवीतीरसम्भूतां मृदं मूर्ध्ना बिभर्ति यः।  
बिभर्ति रूपं सोऽर्कस्य तमोनाशाय निर्मलम् ॥ ५५ ॥

गङ्गोर्मिभिरथो दिग्धः पुरुषं पवनो यदा।  
स्पृशते सोऽस्य पाप्मानं सद्य एवापकर्षति ॥ ५६ ॥

व्यसनैरभितप्तस्य नरस्य विनशिष्यतः ।  
गङ्गादर्शनजा प्रीतिर्व्यसनान्यपकर्षति ॥ ५७ ॥

हंसारावैः कोकरवै रवैरन्यैश्च पक्षिणाम्।  
पस्पर्ध गङ्गा गन्धर्वान् पुलिनैश्च शिलोच्चयान् ॥ ५८ ॥

हंसादिभिः सुबहुभिर्विविधैः पक्षिभिर्वृताम् ।  
गङ्गां गोकुलसम्बाधां दृष्ट्वा स्वर्गोऽपि विस्मृतः ॥ ५९ ॥

न सा प्रीतिर्दिविष्ठस्य सर्वकामानुपाश्नतः।  
सम्भवेद् या परा प्रीतिर्गङ्गायाः पुलिने नृणाम् ॥ ६० ॥

वाङ्‌मनःकर्मजैर्ग्रस्तः पापैरपि पुमानिह ।  
वीक्ष्य गङ्गां भवेत् पूतो अत्र मे नास्ति संशयः॥६१॥

सप्तावरान् सप्त परान् पितॄंस्तेभ्यश्च ये परे।  
पुमांस्तारयते गङ्गां वीक्ष्य स्पृष्ट्वावगाह्य च ॥ ६२ ॥

श्रुताभिलषिता पीता स्पृष्टा दृष्टावगाहिता।  
गङ्गा तारयते नॄणामुभौ वंशौ विशेषतः ॥ ६३ ॥

दर्शनात् स्पर्शनात्‌ पानात्‌ तथा गङ्गेति कीर्तनात्।  
पुनात्यपुण्यान् पुरुषान् शतशोऽथ सहस्रशः ॥ ६४ ॥

य इच्छेत् सफलं जन्म जीवितं श्रुतमेव च।  
स पितॄंस्तर्पयेद् गाङ्गमभिगम्य सुरांस्तथा ॥ ६५ ॥

न सुतैर्न च वित्तेन कर्मणा न च तत्फलम्।  
प्राप्नुयात्‌ पुरुषोऽत्यन्तं गङ्गां प्राप्य यदाप्नुयात् ॥ ६६ ॥

जात्यन्धैरिह तुल्यास्ते मृतैः पङ्‌गुभिरेव च।  
समर्था ये न पश्यन्ति गङ्गां पुण्यजलां शिवाम् ॥ ६७ ॥

भूतभव्यभविष्यज्ञैर्महर्षिभिरुपस्थिताम् ।  
देवैः सेन्द्रैश्च को गङ्गां नोपसेवेत मानवः ॥ ६८ ॥

वानप्रस्थैर्गृहस्थैश्च यतिभिर्ब्रह्मचारिभिः ।  
विद्यावद्भिः श्रितां गङ्गां पुमान् को नाम नाश्रयेत् ॥ ६९ ॥

उत्क्रामद्भिश्च यः प्राणः प्रयतः शिष्टसम्मतः।  
चिन्तयेन्मनसा गङ्गां स गतिं परमां लभेत् ॥ ७० ॥

न भयेभ्यो भयं तस्य न पापेभ्यो न राजतः।  
आ देहपतनाद् गङ्गामुपास्ते यः पुमानिह ॥ ७१ ॥

महापुण्यां च गगनात् पतन्तीं वै महेश्वरः।  
दधार शिरसा गङ्गां तामेव दिवि सेवते ॥ ७२ ॥

अलंकृतास्त्रयो लोकाः पथिभिर्विमलैस्त्रिभिः ।  
यस्तु तस्या जलं सेवेत्‌ कृतकृत्यः पुमान् भवेत् ॥ ७३ ॥

दिवि ज्योतिर्यथाऽऽदित्यः पितॄणां चैव चन्द्रमाः।  
देवेशश्च तथा नॄणां गङ्गा च सरितां तथा ॥ ७४ ॥

मात्रा पित्रा सुतैर्दारैर्विमुक्तस्य धनेन वा।  
न भवेद्धि तथा दुःख यथा गङ्गावियोगजम् ॥ ७५ ॥

नारण्यैर्नेष्टविषयैर्न सुतैर्न धनागमैः ।  
तथा प्रसादो भवति गङ्गां वीक्ष्य यथा भवेत् ॥ ७६ ॥

पूर्णमिन्दुं यथा दृष्ट्वा नृणां दृष्टिः प्रसीदति।  
तथा त्रिपथगां दृष्ट्वा नृणां दृष्टिः प्रसीदति ॥ ७७ ॥

तद्भावस्तद्‌गतमनास्तन्निष्ठस्तत्परायणः ।  
गङ्गां योऽनुगतो भक्त्या स तस्याः प्रियतां व्रजेत् ॥ ७८ ॥

भूस्थैः स्वःस्थैर्दिविष्ठैश्च भूतैरुच्चावचैरपि ।  
गङ्गा विगाह्या सततमेतत् कार्यतमं सताम् ॥ ७९ ॥

विश्वलोकेषु पुण्यत्वाद् गङ्गायाः प्रथितं यशः।  
यत्पुत्रान्सगरस्येतो भस्माख्याननयद् दिवम् ॥ ८० ॥

वाय्वीरिताभिः सुमनोहराभि-  
द्रुताभिरत्यर्थसमुत्थिताभिः ।  
गङ्गोर्मिभिर्भानुमतीभिरिद्धाः  
सहस्ररश्मिप्रतिमा भवन्ति ॥ ८१ ॥

पयस्विनीं घृतिनीमत्युदारां  
समृद्धिनीं वेगिनीं दुर्विगाह्याम् ।  
गङ्गां गत्वा यैः शरीरं विसृष्टं  
गता धीरास्ते विबुधैः समत्वम् ॥ ८२ ॥

अन्धान् जडान् द्रव्यहीनांश्च गङ्गा  
यशस्विनी बृहती विश्वरूपा ।  
देवैः सेन्द्रैर्मुनिभिर्मानवैश्च  
निषेविता सर्वकामैर्युनक्ति ॥ ८३ ॥

ऊर्जावतीं महापुण्यां मधुमतीं त्रिवर्त्मगाम्।  
त्रिलोकगोप्त्रीं ये गङ्गां संश्रितास्ते दिवं गताः ॥ ८४ ॥

यो वत्स्यति द्रक्ष्यति वापि मर्त्य-  
स्तस्मै प्रयच्छन्ति सुखानि देवाः।  
तद्भाविताः स्पर्शनदर्शनेन  
इष्टां गतिं तस्य सुरा दिशन्ति ॥ ८५ ॥

दक्षां पृश्निं बृहतीं विप्रकृष्टां  
शिवामृद्धां भागिनीं सुप्रसन्नाम् ।  
विभावरीं सर्वभूतप्रतिष्ठां  
गङ्गां गता ये त्रिदिवं गतास्ते ॥ ८६ ॥

ख्यातिर्यस्याः खं दिवं गां च नित्यं  
पुरा दिशो विदिशश्चावतस्थे ।  
तस्या जलं सेव्य सरिद्वराया  
मर्त्याः सर्वे कृतकृत्या भवन्ति ॥ ८७ ॥

इयं गङ्गेति नियतं प्रतिष्ठा  
गुहस्य रुक्मस्य च गर्भयोषा।  
प्रातस्त्रिवर्गा घृतवहा विपाष्मा  
गङ्गावतीर्णा वियतो विश्वतोया ॥ ८८ ॥

(नारायणादक्षयात् पूर्वजाता  
विष्णोः पादात्‌ शिशुमाराद् ध्रुवाच्च।  
सोमात् सूर्यान्मेरुरूपाच्च विष्णोः  
समागता शिवमूर्ध्नो हिमाद्रिम् ॥)

सुतावनीध्रस्य हरस्य भार्या  
दिवो भुवश्चापि कृतानुरूपा ।  
भव्या पृथिव्यां भागिनी चापि राजन्  
गङ्गा लोकानां पुण्यदा वै त्रयाणाम् ॥ ८९ ॥

मधुस्रवा घृतधारा घृतार्चि-  
र्महोर्मिभिः शोभिता ब्राह्मणैश्च ।  
दिवश्च्युता शिरसाऽऽप्ता शिवेन  
गङ्गावनीधात् त्रिदिवस्य माता ॥ ९० ॥

योनिर्वरिष्ठा विरजा वितन्वी  
शय्याचिरा वारिवहा यशोदा ।  
विश्वावती चाकृतिरिष्टसिद्धा  
गङ्गोक्षितानां भुवनस्य पन्थाः ॥ ९१ ॥

क्षान्त्या मह्या गोपने धारणे च  
दीप्त्या कृशानोस्तपनस्य चैव ।  
तुल्या गङ्गा सम्मता ब्राह्मणानां  
गुहस्य ब्रह्मण्यतया च नित्यम् ॥ ९२ ॥

ऋषिष्टुतां विष्णुपदीं पुराणां  
सुपुण्यतोयां मनसापि लोके ।  
सर्वात्मना जाह्नवीं ये प्रपन्ना-  
स्ते ब्रह्मणः सदनं सम्प्रयाताः ॥ ९३ ॥

लोकानवेक्ष्य जननीव पुत्रान्  
सर्वात्मना सर्वगुणोपपन्नान् ।  
तत्स्थनकं ब्राह्ममभीप्समानै-  
र्गङ्गा सदैवात्मवशैरुपास्या ॥ ९४ ॥

उस्रां पुष्टां मिषतीं विश्वभोज्या-  
मिरावतीं धारिणीं भूधराणाम् ।  
शिष्टाश्रयाममृतां ब्रह्मकान्तां  
गङ्गां श्रयेदात्मवान् सिद्धिकामः ॥ ९५ ॥

प्रसाद्य देवान् सविभून् समस्तान्  
भगीरथस्तपसोग्रेण गङ्गाम् ।  
गामानयत् तामभिगम्य शश्वत्  
पुंसां भयं नेह चामुत्र विद्यात् ॥ ९६ ॥

उदाहृतः सर्वथा ते गुणानां  
मयैकदेशः प्रसमीक्ष्य बुद्‌ध्या ।  
शक्तिर्न मे काचिदिहास्ति वक्तुं  
गुणान् सर्वान् परिमातुं तथैव ॥ ९७ ॥

मेरोः समुद्रस्य च सर्वयत्नैः  
संख्योपलानामुदकस्य वापि ।  
शक्यं वक्तुं नेह गङ्गाजलानां  
गुणाख्यानं परिमातुं तथैव ॥ ९८ ॥

तस्मादेतान् परया श्रद्धयोक्तान्  
गुणान्‌ सर्वान्‌ जाह्नवीयात् सदैव।  
भवेद् वाचा मनसा कर्मणा च  
भक्त्या युक्तः श्रद्धया श्रद्दधानः ॥ ९९ ॥

लोकानिमांस्त्रीन् यशसा वितत्य  
सिद्धिं प्राप्य महतीं तां दुरापाम्।  
गङ्गाकृतानचिरेणैव लोकान्  
यथेष्टमिष्टान् विहरिष्यसि त्वम् ॥ १०० ॥

तव मम च गुणैर्महानुभावा  
जुषतु मतिं सततं स्वधर्मयुक्तैः।  
अभिमतजनवत्सला हि गङ्गा  
जगति युनक्ति सुखैश्च भक्तिमन्तम् ॥ १०१ ॥

इति परममतिर्गुणानशेषान्  
शिलरतये त्रिपथानुयोगरूपान् ।  
बहुविधमनुशास्य तथ्यरूपान्  
गगनतलं द्युतिमान् विवेश सिद्धः ॥ १०२ ॥

शिलवृत्तिस्तु सिद्धस्य वाक्यैः सम्बोधितस्तदा।  
गङ्गामुपास्य विधिवत्‌ सिद्धिं प्राप सुदुर्लभाम् ॥ १०३ ॥

तथा त्वमपि कौन्तेय भक्त्या परमया युतः।  
गङ्गामभ्येहि सततं प्राप्स्यसे सिद्धिमुत्तमाम् ॥ १०४ ॥

श्रुत्वेतिहासं भीष्मोक्तं गङ्गायाः स्तवसंयुतम्।  
युधिष्ठिरः परां प्रीतिमगच्छद् भ्रातृभिः सह ॥ १०५ ॥

इतिहासमिमं पुण्यं शृणुयाद् यः पठेत वा।  
गङ्गायाः स्तवसंयुक्तं स मुच्येत्‌ सर्वकिल्बिषैः ॥ १०६ ॥