+++
title_full = "011 लक्ष्मीके निवास करने और न करने योग्य पुरुष, स्त्री और स्थानोंका वर्णन"
title = "०११ श्रीरुक्मिणीसंवादे"

+++


कीदृशे पुरुषे तात स्त्रीषु वा भरतर्षभ।  
श्रीः पद्मा वसते नित्यं तन्मे ब्रूहि पितामह ॥ १ ॥

अत्र ते वर्णयिष्यामि यथावृत्तं यथाश्रुतम्।  
रुक्मिणी देवकीपुत्रसंनिधौ पर्यपृच्छत ॥ २ ॥

नारायणस्याङ्कगतां ज्वलन्तीं  
दृष्ट्वा श्रियं पद्मसमानवर्णाम् ।  
कौतूहलाद् विस्मितचारुनेत्रा  
पप्रच्छ माता मकरध्वजस्य ॥ ३ ॥

कानीह भूतान्युपसेवसे त्वं  
संतिष्ठसे कानिव सेवसे त्वम्।  
तानि त्रिलोकेश्वरभूतकान्ते  
तत्त्वेन मे ब्रूहि महर्षिकन्ये ॥ ४ ॥

एवं तदा श्रीरभिभाष्यमाणा  
देव्या समक्षं गरुडध्वजस्य ।  
उवाच वाक्यं मधुराभिधानं  
मनोहरं चन्द्रमुखी प्रसन्ना ॥ ५ ॥

वसामि नित्यं सुभगे प्रगल्भे  
दक्षे नरे कर्मणि वर्तमाने।  
अक्रोधने देवपरे कृतज्ञे  
जितेन्द्रिये नित्यमुदीर्णसत्त्वे ॥ ६ ॥

नाकर्मशीले पुरुषे वसामि  
न नास्तिके साङ्करिके कृतघ्ने।  
न भिन्नवृत्ते न नृशंसवर्णे  
न चापि चौरे न गुरुष्वसूये ॥ ७ ॥

ये चाल्पतेजोबलसत्त्वमानाः  
क्लिश्यन्ति कुप्यन्ति च यत्र तत्र।  
न चैव तिष्ठामि तथाविधेषु  
नरेषु संगुप्तमनोरथेषु ॥ ८ ॥

यश्चात्मनि प्रार्थयते न किञ्चिद्  
यश्च स्वभावोपहतान्तरात्मा ।  
तेष्वल्पसंतोषपरेषु नित्यं  
नरेषु नाहं निवसामि सम्यक् ॥ ९ ॥

स्वधर्मशीलेषु च धर्मवित्सु  
वृद्धोपसेवानिरते च दान्ते ।  
कृतात्मनि क्षान्तिपरे समर्थे  
क्षान्तासु दान्तासु तथाऽबलासु ॥ १० ॥  
सत्यस्वभावार्जवसंयुतासु  
वसामि देवद्विजपूजिकासु ।

(अबन्ध्यकालेषु सदा दानशौचरतेषु च।  
ब्रह्मचर्यतपोज्ञानगोद्विजातिप्रियेषु च ॥

वसामि स्त्रीषु कान्तासु देवद्विजपरासु च।  
विशुद्धगृहभाण्डासु गोधान्याभिरतासु च ॥)

प्रकीर्णभाण्डामनवेक्ष्यकारिणीं  
सदा च भर्तुः प्रतिकूलवादिनीम् ॥ ११ ॥  
परस्य वेश्माभिरतामलज्जा-  
मेवंविधां तां परिवर्जयामि ।

पापामचोक्षामवलेहिनीं च  
व्यपेतधैर्यां कलहप्रियां च ॥ १२ ॥  
निद्राभिभूतां सततं शयाना-  
मेवंविधां तां परिवर्जयामि ।

सत्यासु नित्यं प्रियदर्शनासु  
सौभाग्ययुक्तासु गुणान्वितासु ॥ १३ ॥  
वसामि नारीषु पतिव्रतासु  
कल्याणशीलासु विभूषितासु ।

यानेषु कन्यासु विभूषणेषु  
यज्ञेषु मेघेषु च वृष्टिमत्सु ॥ १४ ॥  
वसामि फुल्लासु च पद्मिनीषु  
नक्षत्रवीथीषु च शारदीषु ।  
गजेषु गोष्ठेषु तथाऽऽसनेषु  
सरःसु फुल्लोत्पलपङ्कजेषु ॥ १५ ॥

नदीषु हंसस्वननादितासु  
क्रौञ्चावघुष्टस्वरशोभितासु ।  
विकीर्णकूलद्रुमराजितासु  
तपस्विसिद्धद्विजसेवितासु ॥ १६ ॥  
वसामि नित्यं सुबहूदकासु  
सिंहैर्गजैश्चाकुलितोदकासु ।

मत्ते गजे गोवृषभे नरेन्द्रे  
सिंहासने सत्पुरुषेषु नित्यम् ॥ १७ ॥  
यस्मिञ्जनो हव्यभुजं जुहोति  
गोब्राह्मणं चार्चति देवताश्च ।  
काले च पुष्पैर्बलयः क्रियन्ते  
तस्मिन् गृहे नित्यमुपैमि वासम् ॥ १८ ॥

स्वाध्यायनित्येषु सदा द्विजेषु  
क्षत्रे च धर्माभिरते सदैव।  
वैश्ये च कृष्याभिरते वसामि  
शूद्रे च शुश्रूषणनित्ययुक्ते ॥ १९ ॥

नारायणे त्वेकमना वसामि  
सर्वेण भावेन शरीरभूता ।  
तस्मिन् हि धर्मः सुमहान् निविष्टो  
ब्रह्मण्यता चात्र तथा प्रियत्वम् ॥ २० ॥

नाहं शरीरेण वसामि देवि  
नैवं मया शक्यमिहाभिधातुम् ।  
भावेन यस्मिन् निवसामि पुंसि  
स वर्धते धर्मयशोऽर्थकामैः ॥ २१ ॥