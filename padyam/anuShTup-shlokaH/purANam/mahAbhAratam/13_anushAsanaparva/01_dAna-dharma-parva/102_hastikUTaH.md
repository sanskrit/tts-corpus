+++
title_full = "102 भिन्न-भिन्न कर्मोंके अनुसार भिन्न-भिन्न लोकोंकी प्राप्ति बतानेके लिये धृतराष्ट्र-रूपधारी इन्द्र और गौतम ब्राह्मणके संवादका उल्लेख"
title = "१०२ हस्तिकूटः"

+++


एके लोकाः सुकृतिनः सर्वे त्वाहो पितामह।  
तत्र तत्रापि भिन्नास्ते तन्मे ब्रूहि पितामह ॥ १ ॥

कर्मभिः पार्थ नानात्वं लोकानां यान्ति मानवाः।  
पुण्यान् पुण्यकृतो यान्ति पापान् पापकृतो नराः ॥ २ ॥

अत्राप्युदाहरन्तीममितिहासं पुरातनम् ।  
गौतमस्य मुनेस्तात संवादं वासवस्य च ॥ ३ ॥

ब्राह्मणो गौतमः कश्चिन्मृदुर्दान्तो जितेन्द्रियः।  
महावने हस्तिशिशुं परिद्यूनममातृकम् ॥ ४ ॥  
तं दृष्ट्वा जीवयामास सानुक्रोशो धृतव्रतः।  
स तु दीर्घेण कालेन बभूवातिबलो महान् ॥ ५ ॥

तं प्रभिन्नं महानागं प्रस्रुतं पर्वतोपमम्।  
धृतराष्ट्रस्य रूपेण शक्रो जग्राह हस्तिनम् ॥ ६ ॥

ह्रियमाणं तु तं दृष्ट्वा गौतमः संशितव्रतः।  
अभ्यभाषत राजानं धृतराष्ट्रं महातपाः ॥ ७ ॥

मा मेऽहार्षीर्हास्तिनं पुत्रमेनं  
दुःखात् पुष्टं धृतराष्ट्राकृतज्ञ ।  
मैत्रं सतां सप्तपदं वदन्ति  
मित्रद्रोहो मैव राजन् स्पृशेत् त्वाम् ॥ ८ ॥

इध्मोदकप्रदातारं शून्यपालं ममाश्रमे ।  
विनीतमाचार्यकुले सुयुक्तं गुरुकर्मणि ॥ ९ ॥  
शिष्टं दान्तं कृतज्ञं च प्रियं च सततं मम।  
न मे विक्रोशतो राजन् हर्तुमर्हसि कुञ्जरम् ॥ १० ॥

गवां सहस्रं भवते ददानि  
दासीशतं निष्कशतानि पञ्च ।  
अन्यच्च वित्तं विविधं महर्षे  
किं ब्राह्मणस्येह गजेन कृत्यम् ॥ ११ ॥

तवैव गावो हि भवन्तु राजन्  
दास्यः सनिष्का विविधं च रत्नम्।  
अन्यच्च वित्तं विविधं नरेन्द्र  
किं ब्राह्मणस्येह धनेन कृत्यम् ॥ १२ ॥

ब्राह्मणानां हस्तिभिर्नास्ति कृत्यं  
राजन्यानां नागकुलानि विप्र ।  
स्वं वाहनं नयतो नास्त्यधर्मो  
नागश्रेष्ठं गौतमास्मान्निवर्त ॥ १३ ॥

यत्र प्रेतो नंदति पुण्यकर्मा  
यत्र प्रेतः शोचते पापकर्मा।  
वैवस्वतस्य सदने महात्मं-  
स्तत्र त्वाहं हस्तिनं यातयिष्ये ॥ १४ ॥

ये निष्क्रिया नास्तिकाश्रद्दधानाः  
पापात्मान इन्द्रियार्थे निविष्टाः ।  
यमस्य ते यातनां प्राप्नुवन्ति  
परं गन्ता धृतराष्ट्रो न तत्र ॥ १५ ॥

वैवस्वती संयमनी जनानां  
यत्रानृतं नोच्यते यत्र सत्यम्।  
यत्राबला बलिनं यातयन्ति  
तत्र त्वाहं हस्तिनं यातयिष्ये ॥ १६ ॥

ज्येष्ठां स्वसारं पितरं मातरं च  
यथा शत्रुं मदमत्ताश्चरन्ति ।  
तथाविधानामेष लोको महर्षे  
परं गन्ता धृतराष्ट्रो न तत्र ॥ १७ ॥

मन्दाकिनी वैश्रवणस्य राज्ञो  
महाभागा भोगिजनप्रवेश्या ।  
गंधर्वयक्षैरप्सरोभिश्च जुष्टा  
तत्र त्वाहं हस्तिनं यातयिष्ये ॥ १८ ॥

अतिथिव्रताः सुव्रता ये जना वै  
प्रतिश्रयं ददति ब्राह्मणेभ्यः ।  
शिष्टाशिनः संविभज्याश्रितांश्च  
मंदाकिनीं तेऽपि विभूषयन्ति ॥ १९ ॥

मेरोरग्रे यद् वनं भाति रम्यं  
सुपुष्पितं किन्नरीगीतजुष्टम् ।  
सुदर्शना यत्र जम्बूर्विशाला  
तत्र त्वाहं हस्तिनं यातयिष्ये ॥ २० ॥

ये ब्राह्मणा मृदवः सत्यशीला  
बहुश्रुताः सर्वभूताभिरामाः ।  
येऽधीयते सेतिहासं पुराणं  
मध्वाहुत्या जुह्वति वै द्विजेभ्यः ॥ २१ ॥  
तथाविधानामेष लोको महर्षे  
परं गन्ता धृतराष्ट्रो न तत्र।  
यद् विद्यते विदितं स्थानमस्ति  
तद् ब्रूहि त्वं त्वरितो ह्येष यामि ॥ २२ ॥

सुपुष्पितं किन्नरराजजुष्टं  
प्रियं वनं नंदनं नारदस्य।  
गंधर्वाणामप्सरसां च शश्वत्  
तत्र त्वाहं हस्तिनं यातयिष्ये ॥ २३ ॥

ये नृत्यगीते कुशला जनाः सदा  
ह्ययाचमानाः सहिताश्चरन्ति ।  
तथाविधानामेष लोको महर्षे  
परं गन्ता धृतराष्ट्रो न तत्र ॥ २४ ॥

यत्रोत्तराः कुरवो भांति रम्या  
देवैः सार्धं मोदमाना नरेन्द्र।  
यत्राग्नियौनाश्च वसंति लोका  
अब्योनयः पर्वतयोनयश्च ॥ २५ ॥  
यत्र शक्रो वर्षति सर्वकामान्  
यत्र स्त्रियः कामचारा भवन्ति।  
यत्र चेर्ष्या नास्ति नारीनराणां  
तत्र त्वाहं हस्तिनं यातयिष्ये ॥ २६ ॥

ये सर्वभूतेषु निवृत्तकामा  
अमांसादा न्यस्तदण्डाश्चरन्ति ।  
न हिंसन्ति स्थावरं जङ्गमं च  
भूतानां ये सर्वभूतात्मभूताः ॥ २७ ॥  
निराशिषो निर्ममा वीतरागा  
लाभालाभे तुल्यनिन्दाप्रशंसाः ।  
तथाविधानामेष लोको महर्षे  
परं गन्ता धृतराष्ट्रो न तत्र ॥ २८ ॥

ततोऽपरे भांति लोकाः सनातनाः  
सुपुण्यगन्धा विरजा वीतशोकाः ।  
सोमस्य राज्ञः सदने महात्मन-  
स्तत्र त्वाहं हस्तिनं यातयिष्ये ॥ २९ ॥

ये दानशीला न प्रतिगृह्णते सदा  
न चाप्यर्थांश्चाददते परेभ्यः ।  
येषामदेयमर्हते नास्ति किंचित्  
सर्वातिथ्याः सुप्रसादा जनाश्च ॥ ३० ॥  
ये क्षन्तारो नाभिजल्पन्ति चान्यान्  
सत्रीभूताः सततं पुण्यशीलाः ।  
तथाविधानामेष लोको महर्षे  
परं गन्ता धृतराष्ट्रो न तत्र ॥ ३१ ॥

ततोऽपरे भान्ति लोकाः सनातना  
विरजसो वितमस्का विशोकाः ।  
आदित्यदेवस्य पदं महात्मन-  
स्तत्र त्वाहं हस्तिनं यातयिष्ये ॥ ३२ ॥

स्वाध्यायशीला गुरुशुश्रूषणे रता-  
स्तपस्विनः सुव्रताः सत्यसंधाः ।  
आचार्याणामप्रतिकूलभाषिणो  
नित्योत्थिता गुरुकर्मस्वचोद्याः ॥ ३३ ॥  
तथाविधानामेष लोको महर्षे  
विशुद्धानां भावितो वाग्यतानाम् ।  
सत्ये स्थितानां वेदविदां महात्मनां  
परं गन्ता धृतराष्ट्रो न तत्र ॥ ३४ ॥

ततोऽपरे भान्ति लोकाः सनातनाः  
सुपुण्यगंधा विरजा विशोकाः ।  
वरुणस्य राज्ञः सदने महात्मन-  
स्तत्र त्वाहं हस्तिनं यातयिष्ये ॥ ३५ ॥

चातुर्मास्यैर्ये यजन्ते जनाः सदा  
तथेष्टीनां दशशतं प्राप्नुवन्ति ।  
ये चाग्निहोत्रं जुह्वति श्रद्‌दधाना  
यथाम्नायं त्रीणि वर्षाणि विप्राः ॥ ३६ ॥  
सुधारिणां धर्मधुरे महात्मनां  
यथोदिते वर्त्मनि सुस्थितानाम् ।  
धर्मात्मनामुद्वहतां गतिं तां  
परं गन्ता धृतराष्ट्रो न तत्र ॥ ३७ ॥

इन्द्रस्य लोका विरजा विशोका  
दुरन्वयाः काङ्क्षिता मानवानाम् ।  
तस्याहं ते भवने भूरितेजसो  
राजन्निमं हस्तिनं यातयिष्ये ॥ ३८ ॥

शतवर्षजीवी यश्च शूरो मनुष्यो  
वेदाध्यायी यश्च यज्वाप्रमत्तः ।  
एते सर्वे शक्रलोकं व्रजन्ति  
परं गन्ता धृतराष्ट्रो न तत्र ॥ ३९ ॥

प्राजापत्याः सन्ति लोका महान्तो  
नाकस्य पृष्ठे पुष्कला वीतशोकाः।  
मनीषिताः सर्वलोकोद्भवानां  
तत्र त्वाहं हस्तिनं यातयिष्ये ॥ ४० ॥

ये राजानो राजसूयाभिषिक्ता  
धर्मात्मानो रक्षितारः प्रजानाम् ।  
ये चाश्वमेधावभृथे प्लुतांगा-  
स्तेषां लोका धृतराष्ट्रो न तत्र ॥ ४१ ॥

ततः परं भान्ति लोकाः सनातनाः  
सुपुण्यगंधा विरजा वीतशोकाः ।  
तस्मिन्नहं दुर्लभे चाप्यधृष्ये  
गवां लोके हस्तिनं यातयिष्ये ॥ ४२ ॥

यो गोसहस्री शतदः समां समां  
गवां शती दश दद्याच्च शक्त्या।  
तथा दशभ्यो यश्च दद्यादिहैकां  
पञ्चभ्यो वा दानशीलस्तथैकाम् ॥ ४३ ॥  
ये जीर्यन्ते ब्रह्मचर्येण विप्रा  
बाह्मीं वाचं परिरक्षन्ति चैव।  
मनस्विनस्तीर्थयात्रापरायणा-  
स्ते तत्र मोदन्ति गवां निवासे ॥ ४४ ॥

प्रभासं मानसं तीर्थं पुष्कराणि महत्सरः।  
पुण्यं च नैमिषं तीर्थं बाहुदां करतोयिनीम् ॥ ४५ ॥  
गयां गयशिरश्चैव विपाशां स्थूलवालुकाम्।  
कृष्णां गंगां पञ्चनदं महाह्रदमथापि च ॥ ४६ ॥  
गोमतीं कौशिकीं पम्पां महात्मानो धृतव्रताः।  
सरस्वतीदृषद्वत्यौ यमुनां ये तु यान्ति च ॥ ४७ ॥  
तत्र ते दिव्यसंस्थाना दिव्यमाल्यधराः शिवाः।  
प्रयान्ति पुण्यगंधाढ्या धृतराष्ट्रो न तत्र वै ॥ ४८ ॥

यत्र शीतभयं नास्ति न चोष्णभयमण्वपि।  
न क्षुत्पिपासे न ग्लानिर्न दुःखं न सुखं तथा॥४९॥  
न द्वेष्यो न प्रियः कश्चिन्न बन्धुर्न रिपुस्तथा।  
न जरामरणे तत्र न पुण्यं न च पातकम्॥५०॥  
तस्मिन् विरजसि स्फीते प्रज्ञासत्त्वव्यवस्थिते।  
स्वयम्भुभवने पुण्ये हस्तिनं मे प्रदास्यसि ॥ ५१ ॥

निर्मुक्ताः सर्वसंगैर्ये कृतात्मानो यतव्रताः।  
अध्यात्मयोगसंस्थानैर्युक्ताः स्वर्गगतिं गताः ॥ ५२ ॥  
ते ब्रह्मभवनं पुण्यं प्राप्नुवन्तीह सात्त्विकाः।  
न तत्र धृतराष्ट्रस्ते शक्यो द्रष्टुं महामुने ॥ ५३ ॥

रथन्तरं यत्र बृहच्च गीयते  
यत्र वेदी पुण्डरीकैस्तृणोति ।  
यत्रोपयाति हरिभिः सोमपीथी  
तत्र त्वाहं हस्तिनं यातयिष्ये ॥ ५४ ॥

बुध्यामि त्वां वृत्रहणं शतक्रतुं  
व्यतिक्रमन्तं भुवनानि विश्वा ।  
कच्चिन्न वाचा वृजिनं कदाचि-  
दकार्षं ते मनसोऽभिषंगात् ॥ ५५ ॥

मघवाहं लोकपथं प्रजाना-  
मन्वागमं परिवादे गजस्य ।  
तस्माद् भवान् प्रणतं मानुशास्तु  
ब्रवीषि यत् तत् करवाणि सर्वम् ॥ ५६ ॥

श्वेतं करेणुं मम पुत्रं हि नागं  
यं मेऽहार्षीर्दशवर्षाणि बालम् ।  
यो मे वने वसतोऽभूद् द्वितीय-  
स्तमेव मे देहि सुरेन्द्र नागम् ॥ ५७ ॥

अयं सुतस्ते द्विजमुख्य नाग  
आगच्छति त्वामभिवीक्षमाणः ।  
पादौ च ते नासिकयोपजिघ्रते  
श्रेयो ममाध्याहि नमश्च तेऽस्तु ॥ ५८ ॥

शिवं सदैवेह सुरेन्द्र तुभ्यं  
ध्यायामि पूजां च सदा प्रयुञ्जे।  
ममापि त्वं शक्र शिवं ददस्व  
त्वया दत्तं प्रतिगृह्णामि नागम् ॥ ५९ ॥

येषां वेदा निहिता वै गुहायां  
मनीषिणां सत्यवतां महात्मनाम् ।  
तेषां त्वयैकेन महात्मनास्मि  
वृद्धस्तस्मात् प्रीतिमांस्तेऽहमद्य ॥ ६० ॥  
हन्तैहि ब्राह्मण क्षिप्रं सह पुत्रेण हस्तिना।  
त्वं हि प्राप्तुं शुभाल्ँलोकानह्नाय च चिराय च ॥ ६१ ॥

स गौतमं पुरस्कृत्य सह पुत्रेण हस्तिना।  
दिवमाचक्रमे वज्री सद्भिः सह दुरासदम् ॥ ६२ ॥

इदं यः शृणुयान्नित्यं यः पठेद्वा जितेन्द्रियः।  
स याति ब्रह्मणो लोकं ब्राह्मणो गौतमो यथा ॥ ६३ ॥