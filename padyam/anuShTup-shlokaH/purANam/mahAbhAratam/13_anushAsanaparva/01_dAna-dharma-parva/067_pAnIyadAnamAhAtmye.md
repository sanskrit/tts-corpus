+++
title_full = "067 अन्न और जलके दानकी महिमा"
title = "०६७ पानीयदानमाहात्म्ये"

+++


श्रुतं दानफलं तात यत् त्वया परिकीर्तितम्।  
अन्नदानं विशेषेण प्रशस्तमिह भारत ॥ १ ॥

पानीयदानमेवैतत् कथं चेह महाफलम्।  
इत्येतच्छ्रोतुमिच्छामि विस्तरेण पितामह ॥ २ ॥

हन्त ते वर्तयिष्यामि यथावद् भरतर्षभ।  
गदतस्तन्ममाद्येह शृणु सत्यपराक्रम ॥ ३ ॥

पानीयदानात् प्रभृति सर्वं वक्ष्यामि तेऽनघ।  
यदन्नं यच्च पानीयं सम्प्रदायाश्नुते नरः ॥ ४ ॥

न तस्मात् परमं दानं किंचिदस्तीति मे मनः।  
अन्नात् प्राणभृतस्तात प्रवर्तन्ते हि सर्वशः ॥ ५ ॥

तस्मादन्नं परं लोके सर्वलोकेषु कथ्यते।  
अन्नाद् बलं च तेजश्च प्राणिनां वर्धते सदा ॥ ६ ॥  
अन्नदानमतस्तस्माच्छ्रेष्ठमाह प्रजापतिः ।

सावित्र्या ह्यपि कौन्तेय श्रुतं ते वचनं शुभम् ॥ ७ ॥  
यतश्च यद् यथा चैव देवसत्रे महामते।

अन्ने दत्ते नरेणेह प्राणा दत्ता भवन्त्युत ॥ ८ ॥  
प्राणदानाद्धि परमं न दानमिह विद्यते।  
श्रुतं हि ते महाबाहो लोमशस्यापि तद्वचः ॥ ९ ॥

प्राणान् दत्त्वा कपोताय यत् प्राप्तं शिबिना पुरा।  
तां गतिं लभते दत्त्वा द्विजस्यान्नं विशाम्पते ॥ १० ॥

तस्माद्‌ विशिष्टां गच्छन्ति प्राणदा इति नःश्रुतम्।  
अन्नं वापि प्रभवति पानीयात् कुरुसत्तम।  
नीरजातेन हि विना न किंचित् सम्प्रवर्तते ॥ ११ ॥

नीरजातश्च भगवान् सोमो ग्रहगणेश्वरः।  
अमृतं च सुधा चैव स्वाहा चैव स्वधा तथा॥१२॥  
अन्नौषध्यो महाराज वीरुधश्च जलोद्‌भवाः।  
यतः प्राणभृतां प्राणाः सम्भवन्ति विशाम्पते ॥ १३ ॥

देवानाममृतं ह्यन्नं नागानां च सुधा तथा।  
पितॄणां च स्वधा प्रोक्ता पशूनां चापि वीरुधः ॥ १४ ॥

अन्नमेव मनुष्याणां प्राणानाहुर्मनीषिणः ।  
तच्च सर्वं नरव्याघ्र पानीयात् सम्प्रवर्तते ॥ १५ ॥  
तस्मात्‌ पानीयदानाद् वै न परं विद्यते क्वचित्।

तच्च दद्यान्नरो नित्यं यदीच्छेद् भूतिमात्मनः ॥ १६ ॥  
धन्यं यशस्यमायुष्यं जलदानमिहोच्यते ।  
शत्रूंश्चाप्यधि कौन्तेय सदा तिष्ठति तोयदः ॥ १७ ॥

सर्वकामानवाप्नोति कीर्तिं चैव हि शाश्वतीम्।  
प्रेत्य चानन्त्यमश्नाति पापेभ्यश्च प्रमुच्यते ॥ १८ ॥

तोयदो मनुजव्याघ्र स्वर्गं गत्वा महाद्युते।  
अक्षयान् समवाप्नोति लोकानित्यब्रवीन्मनुः ॥ १९ ॥