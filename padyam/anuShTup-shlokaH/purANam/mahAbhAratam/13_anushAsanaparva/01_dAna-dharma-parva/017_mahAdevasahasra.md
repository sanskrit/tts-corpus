+++
title_full = "017 शिवसहस्रनामस्तोत्र और उसके पाठका फल"
title = "०१७ महादेवसहस्र"

+++


ततः स प्रयतो भूत्वा मम तात युधिष्ठिर।  
प्राञ्जलिः प्राह विप्रर्षिर्नामसंग्रहमादितः ॥ १ ॥

ब्रह्मप्रोक्तैर्ऋषिप्रोक्तैर्वेदवेदाङ्गसम्भवैः ।  
सर्वलोकेषु विख्यातं स्तुत्यं स्तोष्यामि नामभिः ॥ २ ॥

महद्भिर्विहितैः सत्यैः सिद्धैः सर्वार्थसाधकैः।  
ऋषिणा तण्डिना भक्त्या कृतैर्वेदकृतात्मना ॥ ३ ॥  
यथोक्तैः साधुभिः ख्यातैर्मुनिभिस्तत्त्वदर्शिभिः ।  
प्रवरं प्रथमं स्वर्ग्यं सर्वभूतहितं शुभम् ॥ ४ ॥  
श्रुतैः सर्वत्र जगति ब्रह्मलोकावतारितैः।  
सत्यैस्तत् परमं ब्रह्म ब्रह्मप्रोक्तं सनातनम् ॥ ५ ॥  
वक्ष्ये यदुकुलश्रेष्ठ शृणुष्वावहितो मम।  
वरयैनं भवं देवं भक्तस्त्वं परमेश्वरम् ॥ ६ ॥

तेन ते श्रावयिष्यामि यत् तद् ब्रह्म सनातनम्।  
न शक्यं विस्तरात् कृत्स्नं वक्तुं सर्वस्य केनचित् ॥ ७ ॥  
युक्तेनापि विभूतीनामपि वर्षशतैरपि ।  
यस्यादिर्मध्यमन्तं च सुरैरपि न गम्यते ॥ ८ ॥  
कस्तस्य शक्नुयाद् वक्तुं गुणान् कार्त्स्न्येन माधव।

किं तु देवस्य महतः संक्षिप्तार्थपदाक्षरम् ॥ ९ ॥  
शक्तितश्चरितं वक्ष्ये प्रसादात् तस्य धीमतः।  
अप्राप्य तु ततोऽनुज्ञां न शक्यः स्तोतुमीश्वरः ॥ १० ॥

यदा तेनाभ्यनुज्ञातः स्तुतो वै स तदा मया।  
अनादिनिधनस्याहं जगद्योनेर्महात्मनः ॥ ११ ॥  
नाम्नां कंचित्‌ समुद्‌देशं वक्ष्याम्यव्यक्तयोनिनः।

वरदस्य वरेण्यस्य विश्वरूपस्य धीमतः ॥ १२ ॥  
शृणु नाम्नां च यं कृष्ण यदुक्तं पद्मयोनिना।

दशनामसहस्राणि यान्याह प्रपितामहः ॥ १३ ॥  
तानि निर्मथ्य मनसा दध्नो घृतमिवोद्‌धृतम्।

गिरेः सारं यथा हेम पुष्पसारं यथा मधु ॥ १४ ॥  
घृतात् सारं यथा मण्डस्तथैतत् सारमुद्‌धृतम्।

सर्वपापापहमिदं चतुर्वेदसमन्वितम् ॥ १५ ॥  
प्रयत्नेनाधिगन्तव्यं धार्यं च प्रयतात्मना।  
माङ्गल्यं पौष्टिकं चैव रक्षोघ्नं पावनं महत् ॥ १६ ॥

इदं भक्ताय दातव्यं श्रद्दधानास्तिकाय च।  
नाश्रद्दधानरूपाय नास्तिकायाजितात्मने ॥ १७ ॥

यश्चाभ्यसूयते देवं कारणात्मानमीश्वरम् ।  
स कृष्ण नरकं याति सह पूर्वैः सहात्मजैः ॥ १८ ॥

इदं ध्यानमिदं योगमिदं ध्येयमनुत्तमम्।  
इदं जप्यमिदं ज्ञानं रहस्यमिदमुत्तमम् ॥ १९ ॥

यं ज्ञात्वा अन्तकालेऽपि गच्छेत परमां गतिम्।  
पवित्रं मङ्गलं मेध्यं कल्याणमिदमुत्तमम् ॥ २० ॥  
इदं ब्रह्मा पुरा कुत्वा सर्वलोकपितामहः।  
सर्वस्तवानां राजत्वे दिव्यानां समकल्पयत् ॥ २१ ॥  
तदाप्रभृति चैवायमीश्वरस्य महात्मनः ।  
स्तवराज इति ख्यातो जगत्यमरपूजितः ॥ २२ ॥

ब्रह्मलोकादयं स्वर्गे स्तवराजोऽवतारितः ।  
यतस्तण्डिः पुरा प्राप तेन तण्डिकृतोऽभवत् ॥ २३ ॥

स्वर्गाच्चैवात्र भूर्लोकं तण्डिना ह्यवतारितः।  
सर्वमङ्गलमाङ्गल्यं सर्वपापप्रणाशनम् ॥ २४ ॥  
निगदिष्ये महाबाहो स्तवानामुत्तमं स्तवम्।

ब्रह्मणामपि यद् ब्रह्म पराणामपि यत् परम् ॥ २५ ॥  
तेजसामपि यत् तेजस्तपसामपि यत् तपः।  
शान्तानामपि यः शान्तो द्युतीनामपि या द्युतिः ॥ २६ ॥  
दान्तानामपि यो दान्तो धीमतामपि या च धीः।  
देवानामपि यो देव ऋषीणामपि यस्त्वृषिः ॥ २७ ॥  
यज्ञानामपि यो यज्ञः शिवानामपि यः शिवः।  
रुद्राणामपि यो रुद्रः प्रभा प्रभवतामपि ॥ २८ ॥  
योगिनामपि यो योगी कारणानां च कारणम्।  
यतो लोकाः सम्भवन्ति न भवन्ति यतः पुनः ॥ २९ ॥  
सर्वभूतात्मभूतस्य हरस्यामिततेजसः ।  
अष्टोत्तरसहस्रं तु नाम्नां शर्वस्य मे शृणु।  
यच्छ्रुत्वा मनुजव्याघ्र सर्वान् कामानवाप्स्यसि ॥ ३० ॥

स्थिरः स्थाणुः प्रभुर्भीमः प्रवरो वरदो वरः।  
सर्वात्मा सर्वविख्यातः सर्वः सर्वकरो भवः ॥ ३१ ॥

जटी चर्मी शिखण्डी च सर्वाङ्गः सर्वभावनः।  
हरश्च हरिणाक्षश्च सर्वभूतहरः प्रभुः ॥ ३२ ॥

प्रवृत्तिश्च निवृत्तिश्च नियतः शाश्वतो ध्रुवः।  
श्मशानवासी भगवान् खचरो गोचरोऽर्दनः ॥ ३३ ॥

अभिवाद्यो महाकर्मा तपस्वी भूतभावनः।  
उन्मत्तवेषप्रच्छन्नः सर्वलोकप्रजापतिः ॥ ३४ ॥

महारूपो महाकायो वृषरूपो महायशाः।  
महात्मा सर्वभूतात्मा विश्वरूपो महाहनुः ॥ ३५ ॥

लोकपालोऽन्तर्हितात्मा प्रसादो हयगर्दभिः ।  
पवित्रं च महांश्चैव नियमो नियमाश्रितः ॥ ३६ ॥

सर्वकर्मा स्वयम्भूत आदिरादिकरो निधिः।  
सहस्राक्षो विशालाक्षः सोमो नक्षत्रसाधकः ॥ ३७ ॥

चन्द्रः सूर्यः शनिः केतुर्ग्रहो ग्रहपतिर्वरः।  
अत्रिरत्र्या नमस्कर्ता मृगबाणार्पणोऽनघः ॥ ३८ ॥

महातपा घोरतपा अदीनो दीनसाधकः।  
संवत्सरकरो मन्त्रः प्रमाणं परमं तपः ॥ ३९ ॥

योगी योज्यो महाबीजो महारेता महाबलः।  
सुवर्णरेताः सर्वज्ञः सुबीजो बीजवाहनः ॥ ४० ॥

दशबाहुस्त्वनिमिषो नीलकण्ठ उमापतिः ।  
विश्वरूपः स्वयं श्रेष्ठो बलवीरोऽबलो गणः ॥ ४१ ॥

गणकर्ता गणपतिर्दिग्वासाः काम एव च।  
मन्त्रवित् परमो मन्त्रः सर्वभावकरो हरः ॥ ४२ ॥

कमण्डलुधरो धन्वी बाणहस्तः कपालवान्।  
अशनी शतघ्नी खड्‌गी पट्टिशी चायुधी महान् ॥ ४३ ॥

स्रुवहस्तः सुरूपश्च तेजस्तेजस्करो निधिः।  
उष्णीषी च सुवक्त्रश्च उदग्रो विनतस्तथा ॥ ४४ ॥

दीर्घश्च हरिकेशश्च सुतीर्थः कृष्ण एव च।  
शृगालरूपः सिद्धार्थो मुण्डः सर्वशुभङ्करः ॥ ४५ ॥

अजश्च बहुरूपश्च गन्धधारी कपर्द्यपि।  
ऊर्ध्वरेता ऊर्ध्वलिङ्ग ऊर्ध्वशायी नभःस्थलः ॥ ४६ ॥

त्रिजटी चीरवासाश्च रुद्रः सेनापतिर्विभुः।  
अहश्चरो नक्तंचरस्तिग्ममन्युः सुवर्चसः ॥ ४७ ॥

गजहा दैत्यहा कालो लोकधाता गुणाकरः।  
सिंहशार्दूलरूपश्च आर्द्रचर्माम्बरावृतः ॥ ४८ ॥

कालयोगी महानादः सर्वकामश्चतुष्पथः ।  
निशाचरः प्रेतचारी भूतचारी महेश्वरः ॥ ४९ ॥

बहुभूतो बहुधरः स्वर्भानुरमितो गतिः।  
नृत्यप्रियो नित्यनर्तो नर्तकः सर्वलालसः ॥ ५० ॥

घोरो महातपाः पाशो नित्यो गिरिरुहो नभः।  
सहस्रहस्तो विजयो व्यवसायो ह्यतन्द्रितः ॥ ५१ ॥

अधर्षणो धर्षणात्मा यज्ञहा कामनाशकः।  
दक्षयागापहारी च सुसहो मध्यमस्तथा ॥ ५२ ॥

तेजोऽपहारी बलहा मुदितोऽर्थोऽजितोऽवरः ।  
गम्भीरघोषो गम्भीरो गम्भीरबलवाहनः ॥ ५३ ॥

न्यग्रोधरूपो न्यग्रोधो वृक्षकर्णस्थितिर्विभुः ।  
सुतीक्ष्णदशनश्चैव महाकायो महाननः ॥ ५४ ॥

विष्वक्सेनो हरिर्यज्ञः संयुगापीडवाहनः ।  
तीक्ष्णतापश्च हर्यश्वः सहायः कर्मकालवित् ॥ ५५ ॥

विष्णुप्रसादितो यज्ञः समुद्रो वडवामुखः।  
हुताशनसहायश्च प्रशान्तात्मा हुताशनः ॥ ५६ ॥

उग्रतेजा महातेजा जन्यो विजयकालवित्।  
ज्योतिषामयनं सिद्धिः सर्वविग्रह एव च ॥ ५७ ॥

शिखी मुण्डी जटी ज्वाली मूर्तिजो मूर्द्धगो बली।  
वेणवी पणवी ताली खली कालकटंकटः ॥ ५८ ॥

नक्षत्रविग्रहमतिर्गुणबुद्धिर्लयोऽगमः ।  
प्रजापतिर्विश्वबाहुर्विभागः सर्वगोऽमुखः ॥ ५९ ॥

विमोचनः सुसरणो हिरण्यकवचोद्भवः ।  
मेढ्रजो बलचारी च महीचारी स्रुतस्तथा ॥ ६० ॥

सर्वतूर्यनिनादी च सर्वातोद्यपरिग्रहः ।  
व्यालरूपो गुहावासी गुहो माली तरङ्गवित् ॥ ६१ ॥

त्रिदशस्त्रिकालधृक् कर्मसर्वबन्धविमोचनः ।  
बन्धनस्त्वसुरेन्द्राणां युधि शत्रुविनाशनः ॥ ६२ ॥

सांख्यप्रसादो दुर्वासाः सर्वसाधुनिषेवितः ।  
प्रस्कन्दनो विभागज्ञोऽतुल्यो यज्ञविभागवित् ॥ ६३ ॥

सर्ववासः सर्वचारी दुर्वासा वासवोऽमरः।  
हैमो हेमकरोऽयज्ञः सर्वधारी धरोत्तमः ॥ ६४ ॥

लोहिताक्षो महाक्षश्च विजयाक्षो विशारदः।  
संग्रहो निग्रहः कर्ता सर्पचीरनिवासनः ॥ ६५ ॥

मुख्योऽमुख्यश्च देहश्च काहलिः सर्वकामदः।  
सर्वकालप्रसादश्च सुबलो बलरूपधृक् ॥ ६६ ॥  
सर्वकामवरश्चैव सर्वदः सर्वतोमुखः ।  
आकाशनिर्विरूपश्च निपाती ह्यवशः खगः ॥ ६७ ॥

रौद्ररूपोंऽशुरादित्यो बहुरश्मिः सुवर्चसी ।  
वसुवेगो महावेगो मनोवेगो निशाचरः ॥ ६८ ॥

सर्ववासी श्रियावासी उपदेशकरोऽकरः ।  
मुनिरात्मनिरालोकः सम्भग्नश्च सहस्रदः ॥ ६९ ॥

पक्षी च पक्षरूपश्च अतिदीप्तो विशाम्पतिः।  
उन्मादो मदनः कामो ह्यश्वत्थोऽर्थकरो यशः ॥ ७० ॥

वामदेवश्च वामश्च प्राग् दक्षिणश्च वामनः।  
सिद्धयोगी महर्षिश्च सिद्धार्थः सिद्धसाधकः ॥ ७१ ॥

भिक्षुश्च भिक्षुरूपश्च विपणो मृदुरव्ययः।  
महासेनो विशाखश्च षष्टिभागो गवां पतिः ॥ ७२ ॥

वज्रहस्तश्च विष्कम्भी चमूस्तम्भन एव च।  
वृत्तावृत्तकरस्तालो मधुर्मधुकलोचनः ॥ ७३ ॥

वाचस्पत्यो वाजसनो नित्यमाश्रमपूजितः ।  
ब्रह्मचारी लोकचारी सर्वचारी विचारवित् ॥ ७४ ॥

ईशान ईश्वरः कालो निशाचारी पिनाकवान्।  
निमित्तस्थो निमित्तं च नन्दिर्नन्दिकरो हरिः ॥ ७५ ॥

नन्दीश्वरश्च नन्दी च नन्दनो नन्दिवर्द्धनः।  
भगहारी निहन्ता च कालो ब्रह्मा पितामहः ॥ ७६ ॥

चतुर्मुखो महालिङ्गश्चारुलिङ्गस्तथैव च ।  
लिङ्गाध्यक्षः सुराध्यक्षो योगाध्यक्षो युगावहः ॥ ७७ ॥

बीजाध्यक्षो बीजकर्ता अध्यात्मानुगतो बलः।  
इतिहासः सकल्पश्च गौतमोऽथ निशाकरः ॥ ७८ ॥

दम्भो ह्यदम्भो वैदम्भो वश्यो वशकरः कलिः।  
लोककर्ता पशुपतिर्महाकर्ता ह्यनौषधः ॥ ७९ ॥

अक्षरं परमं ब्रह्म बलवच्छक्र एव च।  
नीतिर्ह्यनीतिः शुद्धात्मा शुद्धो मान्यो गतागतः ॥ ८० ॥

बहुप्रसादः सुस्वप्नो दर्पणोऽथ त्वमित्रजित्।  
वेदकारो मन्त्रकारो विद्वान् समरमर्दनः ॥ ८१ ॥

महामेघनिवासी च महाघोरो वशी करः।  
अग्निज्वालो महाज्वालो अतिधूम्रो हुतो हविः ॥ ८२ ॥

वृषणः शङ्करो नित्यं वर्चस्वी धूमकेतनः।  
नीलस्तथाङ्गलुब्धश्च शोभनो निरवग्रहः ॥ ८३ ॥

स्वस्तिदः स्वस्तिभावश्च भागी भागकरो लघुः।  
उत्सङ्गश्च महाङ्गश्च महागर्भपरायणः ॥ ८४ ॥

कृष्णवर्णः सुवर्णश्च इन्द्रियं सर्वदेहिनाम्।  
महापादो महाहस्तो महाकायो महायशाः ॥ ८५ ॥

महामूर्धा महामात्रो महानेत्रो निशालयः।  
महान्तको महाकर्णो महोष्ठश्च महाहनुः ॥ ८६ ॥

महानासो महाकम्बुर्महाग्रीवः श्मशानभाक् ।  
महावक्षा महोरस्को ह्यन्तरात्मा मृगालयः ॥ ८७ ॥

लम्बनो लम्बितोष्ठश्च महामायः पयोनिधिः।  
महादन्तो महादंष्ट्रो महाजिह्वो महामुखः ॥ ८८ ॥

महानखो महारोमा महाकोशो महाजटः।  
प्रसन्नश्च प्रसादश्च प्रत्ययो गिरिसाधनः ॥ ८९ ॥

स्नेहनोऽस्नेहनश्चैव अजितश्च महामुनिः ।  
वृक्षाकारो वृक्षकेतुरनलो वायुवाहनः ॥ ९० ॥

गण्डली मेरुधामा च देवाधिपतिरेव च।  
अथर्वशीर्षः सामास्य ऋक्सहस्रामितेक्षणः ॥ ९१ ॥

यजुःपादभुजो गुह्यः प्रकाशो जङ्गमस्तथा।  
अमोघार्थः प्रसादश्च अभिगम्यः सुदर्शनः ॥ ९२ ॥

उपकारः प्रियः सर्वः कनकः काञ्चनच्छविः।  
नाभिर्नन्दिकरो भावः पुष्करस्थपतिः स्थिरः ॥ ९३ ॥

द्वादशस्त्रासनश्चाद्यो यज्ञो यज्ञसमाहितः ।  
नक्तं कलिश्च कालश्च मकरः कालपूजितः ॥ ९४ ॥

सगणो गणकारश्च भूतवाहनसारथिः ।  
भस्मशयो भस्मगोप्ता भस्मभूतस्तरुर्गणः ॥ ९५ ॥

लोकपालस्तथालोको महात्मा सर्वपूजितः ।  
शुक्लस्त्रिशुक्लः सम्पन्नः शुचिर्भूतनिषेवितः ॥ ९६ ॥

आश्रमस्थः क्रियावस्थो विश्वकर्ममतिर्वरः ।  
विशालशाखस्ताम्रोष्ठो ह्यम्बुजालः सुनिश्चलः ॥ ९७ ॥

कपिलः कपिशः शुक्ल आयुश्चैव परोऽपरः।  
गन्धर्वो ह्यदितिस्तार्क्ष्यः सुविज्ञेयः सुशारदः ॥ ९८ ॥

परश्वधायुधो देवो अनुकारी सुबान्धवः।  
तुम्बवीणो महाक्रोध ऊर्ध्वरेता जलेशयः ॥ ९९ ॥

उग्रो वंशकरो वंशों वंशनादो ह्यनिन्दितः।  
सर्वाङ्गरूपो मायावी सुहृदो ह्यनिलोऽनलः ॥ १०० ॥

बन्धनो बन्धकर्ता च सुबन्धनविमोचनः।  
सयज्ञारिः सकामारिर्महादंष्ट्रो महायुधः ॥ १०१ ॥

बहुधा निन्दितः शर्वः शङ्करः शङ्करोऽधनः।  
अमरेशो महादेवो विश्वदेवः सुरारिहा ॥ १०२ ॥

अहिर्बुध्न्योऽनिलाभश्च चेकितानो हविस्तथा ।  
अजैकपाच्च कापाली त्रिशंकुरजितः शिवः ॥ १०३ ॥

धन्वन्तरिर्धूमकेतुः स्कन्दो वैश्रवणस्तथा ।  
धाता शक्रश्च विष्णुश्च मित्रस्त्वष्टा ध्रुवो धरः ॥ १०४ ॥

प्रभावः सर्वगो वायुरर्यमा सविता रविः।  
उषङ्‌गुश्च विधाता च मान्धाता भूतभावनः ॥ १०५ ॥

विभुर्वर्णविभावी च सर्वकामगुणावहः ।  
पद्मनाभो महागर्भश्चन्द्रवक्त्रोऽनिलोऽनलः ॥ १०६ ॥

बलवांश्चोपशान्तश्च पुराणः पुण्यचञ्चुरी ।  
कुरुकर्ता कुरुवासी कुरुभूतो गुणौषधः ॥ १०७ ॥

सर्वाशयो दर्भचारी सर्वेषां प्राणिनां पतिः।  
देवदेवः सुखासक्तः सदसत्सर्वरत्नवित् ॥ १०८ ॥

कैलासगिरिवासी च हिमवद्‌गिरिसंश्रयः ।  
कूलहारी कूलकर्ता बहुविद्यो बहुप्रदः ॥ १०९ ॥

वणिजो वर्धकी वृक्षो बकुलश्चन्दनश्छदः।  
सारग्रीवो महाजत्रुरलोलश्च महौषधः ॥ ११० ॥

सिद्धार्थकारी सिद्धार्थश्छन्दोव्याकरणोत्तरः ।  
सिंहनादः सिंहदंष्ट्रः सिंहगः सिंहवाहनः ॥ १११ ॥

प्रभावात्मा जगत्कालस्थालो लोकहितस्तरुः ।  
सारङ्गो नवचक्राङ्गः केतुमाली सभावनः ॥ ११२ ॥

भूतालयो भूतपतिरहोरात्रमनिन्दितः ॥ ११३ ॥

वाहिता सर्वभूतानां निलयश्च विभुर्भवः।  
अमोघः संयतो ह्यश्वो भोजनः प्राणधारणः ॥ ११४ ॥

धृतिमान् मतिमान् दक्षः सत्कृतश्च युगाधिपः।  
गोपालिर्गोपतिर्ग्रामो गोचर्मवसनो हरिः ॥ ११५ ॥

हिरण्यबाहुश्च तथा गुहापालः प्रवेशिनाम्।  
प्रकृष्टारिर्महाहर्षो जितकामो जितेन्द्रियः ॥ ११६ ॥

गान्धारश्च सुवासश्च तपःसक्तो रतिर्नरः।  
महागीतो महानृत्यो ह्यप्सरोगणसेवितः ॥ ११७ ॥

महाकेतुर्महाधातुर्नैकसानुचरश्चलः ।  
आवेदनीय आदेशः सर्वगन्धसुखावहः ॥ ११८ ॥

तोरणस्तारणो वातः परिधी पतिखेचरः।  
संयोगो वर्धनो वृद्धो अतिवृद्धो गुणाधिकः ॥ ११९ ॥

नित्य आत्मसहायश्च देवासुरपतिः पतिः।  
युक्तश्च युक्तबाहुश्च देवो दिविसुपर्वणः ॥ १२० ॥

आषाढश्च सुषाढश्च ध्रुवोऽथ हरिणो हरः।  
वपुरावर्तमानेभ्यो वसुश्रेष्ठो महापथः ॥ १२१ ॥

शिरोहारी विमर्शश्च सर्वलक्षणलक्षितः ।  
अक्षश्च रथयोगी च सर्वयोगी महाबलः ॥ १२२ ॥

समाम्नायोऽसमाम्नायस्तीर्थदेवो महारथः ।  
निर्जीवो जीवनो मन्त्रः शुभाक्षो बहुकर्कशः ॥ १२३ ॥

रत्नप्रभूतो रत्नाङ्गो महार्णवनिपानवित् ।  
मूलं विशालो ह्यमृतो व्यक्ताव्यक्तस्तपोनिधिः ॥ १२४ ॥

आरोहणोऽधिरोहश्च शीलधारी महायशाः ।  
सेनाकल्पो महाकल्पो योगो युगकरो हरिः ॥ १२५ ॥

युगरूपो महारूपो महानागहनोऽवधः ।  
न्यायनिर्वपणः पादः पण्डितो ह्यचलोपमः ॥ १२६ ॥

बहुमालो महामालः शशी हरसुलोचनः।  
विस्तारो लवणः कूपस्त्रियुगः सफलोदयः ॥ १२७ ॥

त्रिलोचनो विषण्णाङ्गो मणिविद्धो जटाधरः।  
बिन्दुर्विसर्गः सुमुखः शरः सर्वायुधः सहः ॥ १२८ ॥

निवेदनः सुखाजातः सुगन्धारो महाधनुः।  
गन्धपाली च भगवानुत्थानः सर्वकर्मणाम् ॥ १२९ ॥

मन्थानो बहुलो वायुः सकलः सर्वलोचनः।  
तलस्तालः करस्थाली ऊर्ध्वसंहननो महान् ॥ १३० ॥

छत्रं सुच्छत्रो विख्यातो लोकः सर्वाश्रयः क्रमः।  
मुण्डो विरूपो विकृतो दण्डी कुण्डी विकुर्वणः ॥ १३१ ॥

हर्यक्षः ककुभो वज्री शतजिह्वः सहस्रपात्।  
सहस्रमूर्धा देवेन्द्रः सर्वदेवमयो गुरुः ॥ १३२ ॥

सहस्रबाहुः सर्वाङ्गः शरण्यः सर्वलोककृत्।  
पवित्रं त्रिककुन्मन्त्रः कनिष्ठः कृष्णपिङ्गलः ॥ १३३ ॥

ब्रह्मदण्डविनिर्माता शतघ्नीपाशशक्तिमान् ।  
पद्मगर्भो महागर्भो ब्रह्मगर्भो जलोद्भवः ॥ १३४ ॥

गभस्तिर्ब्रह्मकृद् ब्रह्मी ब्रह्मविद् ब्राह्मणो गतिः।  
अनन्तरूपो नैकात्मा तिग्मतेजाः स्वयम्भुवः ॥ १३५ ॥

ऊर्ध्वगात्मा पशुपतिर्वातरंहा मनोजवः ।  
चन्दनी पद्मनालाग्रः सुरभ्युत्तरणो नरः ॥ १३६ ॥

कर्णिकारमहास्रग्वी नीलमौलिः पिनाकधृत् ।  
उमापतिरुमाकान्तो जाह्नवीधृदुमाधवः ॥ १३७ ॥

वरो वराहो वरदो वरेण्यः सुमहास्वनः।  
महाप्रसादो दमनः शत्रुहा श्वेतपिङ्गलः ॥ १३८ ॥

पीतात्मा परमात्मा च प्रयतात्मा प्रधानधृत्।  
सर्वपार्श्वमुखस्त्र्यक्षो धर्मसाधारणो वरः ॥ १३९ ॥

चराचरात्मा सूक्ष्मात्मा अमृतो गोवृषेश्वरः।  
साध्यर्षिर्वसुरादित्यो विवस्वान् सवितामृतः ॥ १४० ॥

व्यासः सर्गः सुसंक्षेपो विस्तरः पर्ययो नरः।  
ऋतुः संवत्सरो मासः पक्षः संख्यासमापनः ॥ १४१ ॥

कलाः काष्ठा लवा मात्रा मुहूर्ताहःक्षपाः क्षणाः।  
विश्वक्षेत्रं प्रजाबीजं लिङ्गमाद्यस्तु निर्गमः ॥ १४२ ॥

सदसद् व्यक्तमव्यक्तं पिता माता पितामहः।  
स्वर्गद्वारं प्रजाद्वारं मोक्षद्वारं त्रिविष्टपम् ॥ १४३ ॥

निर्वाणं ह्लादनश्चैव ब्रह्मलोकः परा गतिः।  
देवासुरविनिर्माता देवासुरपरायणः ॥ १४४ ॥

देवासुरगुरुर्देवो देवासुरनमस्कृतः ।  
देवासुरमहामात्रो देवासुरगणाश्रयः ॥ १४५ ॥

देवासुरगणाध्यक्षो देवासुरगणाग्रणीः ।  
देवातिदेवो देवर्षिर्देवासुरवरप्रदः ॥ १४६ ॥

देवासुरेश्वरो विश्वो देवासुरमहेश्वरः ।  
सर्वदेवमयोऽचिन्त्यो देवतात्माऽऽत्मसम्भवः ॥ १४७ ॥

उद्भित् त्रिविक्रमो वैद्यो विरजो नीरजोऽमरः।  
ईड्‌यो हस्तीश्वरो व्याघ्रो देवसिंहो नरर्षभः ॥ १४८ ॥

विबुधोऽग्रवरः सूक्ष्मः सर्वदेवस्तपोमयः ।  
सुयुक्तः शोभनो वज्री प्रासानां प्रभवोऽव्ययः ॥ १४९ ॥

गुहः कान्तो निजः सर्गः पवित्रं सर्वपावनः।  
शृङ्गी शृङ्गप्रियो बभ्रू राजराजो निरामयः ॥ १५० ॥

अभिरामः सुरगणो विरामः सर्वसाधनः।  
ललाटाक्षो विश्वदेवो हरिणो ब्रह्मवर्चसः ॥ १५१ ॥

स्थावराणां पतिश्चैव नियमेन्द्रियवर्धनः ।  
सिद्धार्थःसिद्धभूतार्थोऽचिन्त्यःसत्यव्रतः शुचिः ॥ १५२ ॥

व्रताधिपः परं ब्रह्म भक्तानां परमा गतिः।  
विमुक्तो मुक्ततेजाश्च श्रीमान् श्रीवर्धनो जगत् ॥ १५३ ॥

यथाप्रधानं भगवानिति भक्त्या स्तुतो मया।  
यन्न ब्रह्मादयो देवा विदुस्तत्त्वेन नर्षयः ॥ १५४ ॥  
स्तोतव्यमर्च्यं वन्द्यं च कः स्तोष्यति जगत्पतिम्।

भक्त्या त्वेवं पुरस्कृत्य मया यज्ञपतिर्विभुः ॥ १५५ ॥  
ततोऽभ्यनुज्ञां सम्प्राप्य स्तुतो मतिमतां वरः।

शिवमेभिः स्तुवन् देवं नामभिः पुष्टिवर्धनैः ॥ १५६ ॥  
नित्ययुक्तः शुचिर्भक्तः प्राप्नोत्यात्मानमात्मना ॥ १५७ ॥

एतद्धि परमं ब्रह्म परं ब्रह्माधिगच्छति।  
ऋषयश्चैव देवाश्च स्तुवन्त्येतेन तत्परम् ॥ १५८ ॥

स्तूयमानो महादेवस्तुष्यते नियतात्मभिः ।  
भक्तानुकम्पी भगवानात्मसंस्थाकरो विभुः ॥ १५९ ॥

तथैव च मनुष्येषु ये मनुष्याः प्रधानतः।  
आस्तिकाः श्रद्दधानाश्च बहुभिर्जन्मभिः स्तवैः ॥ १६० ॥  
भक्त्या ह्यनन्यमीशानं परं देवं सनातनम्।  
कर्मणा मनसा वाचा भावेनामिततेजसः ॥ १६१ ॥  
शयाना जाग्रमाणाश्च व्रजन्नुपविशंस्तथा ।  
उन्मिषन् निमिषंश्चैव चिन्तयन्तः पुनः पुनः ॥ १६२ ॥  
शृण्वन्तः श्रावयन्तश्च कथयन्तश्च ते भवम्।  
स्तुवन्तः स्तूयमानाश्च तुष्यन्ति च रमन्ति च ॥ १६३ ॥

जन्मकोटिसहस्रेषु नानासंसारयोनिषु ।  
जन्तोर्विगतपापस्य भवे भक्तिः प्रजायते ॥ १६४ ॥

उत्पन्ना च भवे भक्तिरनन्या सर्वभावतः।  
भाविनः कारणे चास्य सर्वयुक्तस्य सर्वथा ॥ १६५ ॥

एतद् देवेषु दुष्प्रापं मनुष्येषु न लभ्यते।  
निर्विघ्ना निश्चला रुद्रे भक्तिरव्यभिचारिणी ॥ १६६ ॥

तस्यैव च प्रसादेन भक्तिरुत्पद्यते नृणाम्।  
येन यान्ति परां सिद्धिं तद्भागवतचेतसः ॥ १६७ ॥

ये सर्वभावानुगताः प्रपद्यन्ते महेश्वरम्।  
प्रपन्नवत्सलो देवः संसारात् तान् समुद्धरेत् ॥ १६८ ॥

एवमन्ये विकुर्वन्ति देवाः संसारमोचनम्।  
मनुष्याणामृते देवं नान्या शक्तिस्तपोबलम् ॥ १६९ ॥

इति तेनेन्द्रकल्पेन भगवान् सदसत्पतिः।  
कृत्तिवासाः स्तुतः कृष्ण तण्डिना शुभबुद्धिना ॥ १७० ॥

स्तवमेतं भगवतो ब्रह्मा स्वयमधारयत्।  
गीयते च स बुद्ध्येत ब्रह्मा शंकरसंनिधौ ॥ १७१ ॥

इदं पुण्यं पवित्रं च सर्वदा पापनाशनम्।  
योगदं मोक्षदं चैव स्वर्गदं तोषदं तथा ॥ १७२ ॥

एवमेतत् पठन्ते य एकभक्त्या तु शङ्करम्।  
या गतिः सांख्ययोगानां व्रजन्त्येतां गतिं तदा ॥ १७३ ॥

स्तवमेतं प्रयत्नेन सदा रुद्रस्य संनिधौ।  
अब्दमेकं चरेद् भक्तः प्राप्नुयादीप्सितं फलम् ॥ १७४ ॥

एतद् रहस्यं परमं ब्रह्मणो हृदि संस्थितम्।  
ब्रह्मा प्रोवाच शक्राय शक्रः प्रोवाच मृत्यवे ॥ १७५ ॥

मृत्युः प्रोवाच रुद्रेभ्यो रुद्रेभ्यस्तण्डिमागमत्।  
महता तपसा प्राप्तस्तण्डिना ब्रह्मसद्मनि ॥ १७६ ॥

तण्डिः प्रोवाच शुक्राय गौतमाय च भार्गवः।  
वैवस्वताय मनवे गौतमः प्राह माधव ॥ १७७ ॥

नारायणाय साध्याय समाधिष्ठाय धीमते।  
यमाय प्राह भगवान् साध्यो नारायणोऽच्युतः ॥ १७८ ॥

नाचिकेताय भगवानाह वैवस्वतो यमः।  
मार्कण्डेयाय वार्ष्णेय नाचिकेतोऽभ्यभाषत ॥ १७९ ॥

मार्कण्डेयान्मया प्राप्तो नियमेन जनार्दन।  
तवाप्यहममित्रघ्न स्तवं दद्यां ह्यविश्रुतम् ॥ १८० ॥

स्वर्ग्यमारोग्यमायुष्यं धन्यं वेदेन सम्मितम्।  
नास्य विघ्नं विकुर्वन्ति दानवा यक्षराक्षसाः।  
पिशाचा यातुधाना वा गुह्यका भुजगा अपि ॥ १८१ ॥

यः पठेत शुचिः पार्थ ब्रह्मचारी जितेन्द्रियः।  
अभग्नयोगो वर्षं तु सोऽश्वमेधफलं लभेत् ॥ १८२ ॥