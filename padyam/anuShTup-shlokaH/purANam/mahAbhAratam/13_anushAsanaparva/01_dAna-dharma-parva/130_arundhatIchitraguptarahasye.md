+++
title_full = "130 अरुन्धती, धर्मराज और चित्रगुप्तद्वारा धर्मसम्बन्धी रहस्यका वर्णन"
title = "१३० अरुन्धतीचित्रगुप्तरहस्ये"

+++


ततस्त्वृषिगणाः सर्वे पितरश्च सदेवताः।  
अरुन्धतीं तपोवृद्धामपृच्छन्त समाहिताः ॥ १ ॥  
समानशीलां वीर्येण वसिष्ठस्य महात्मनः।  
त्वत्तो धर्मरहस्यानि श्रोतुमिच्छामहे वयम्।  
यत्ते गुह्यतमं भद्रे तत् प्रभाषितुमर्हसि ॥ २ ॥

तपोवृद्धिर्मया प्राप्ता भवतां स्मरणेन वै।  
भवतां च प्रसादेन धर्मान् वक्ष्यामि शाश्वतान् ॥ ३ ॥  
सगुह्यान् सरहस्यांश्च तान् शृणुध्वमशेषतः।  
श्रद्‌दधाने प्रयोक्तव्या यस्य शुद्धं तथा मनः ॥ ४ ॥

अश्रद्‌दधानो मानी च ब्रह्महा गुरुतल्पगः।  
असम्भाष्या हि चत्वारो नैषां धर्मः प्रकाशयेत् ॥ ५ ॥

अहन्यहनि यो दद्यात् कपिलां द्वादशीः समाः।  
मासि मासि च सत्रेण यो यजेत सदा नरः॥६॥  
गवां शतसहस्रं च यो दद्याज्ज्येष्ठपुष्करे।  
न तद्धर्मफलं तुल्यमतिथिर्यस्य तुष्यति ॥ ७ ॥

श्रूयतां चापरो धर्मो मनुष्याणां सुखावहः।  
श्रद्दधानेन कर्तव्यः सरहस्यो महाफलः ॥ ८ ॥

कल्यमुत्थाय गोमध्ये गृह्य दर्भान् सहोदकान्।  
निषिञ्चेत गवां शृङ्गे मस्तकेन च तज्जलम् ॥ ९ ॥  
प्रतीच्छेत निराहारस्तस्य धर्मफलं शृणु।

श्रूयन्ते यानि तीर्थानि त्रिषु लोकेषु कानिचित् ॥ १० ॥  
सिद्धचारणजुष्टानि सेवितानि महर्षिभिः ।  
अभिषेकः समस्तेषां गवां शृङ्गोदकस्य च ॥ ११ ॥

साधु साध्विति चोद्दिष्टं दैवतैः पितृभिस्तथा।  
भूतैश्चैव सुसंहृष्टैः पूजिता साप्यरुन्धती ॥ १२ ॥

अहो धर्मो महाभागे सरहस्य उदाहृतः।  
वरं ददामि ते धन्ये तपस्ते वर्धतां सदा ॥ १३ ॥

रमणीया कथा दिव्या युष्मत्तो या मया श्रुता।  
श्रूयतां चित्रगुप्तस्य भाषितं मम च प्रियम् ॥ १४ ॥

रहस्यं धर्मसंयुक्तं शक्यं श्रोतुं महर्षिभिः।  
श्रद्दधानेन मर्त्येन आत्मनो हितमिच्छता ॥ १५ ॥

न हि पुण्यं तथा पापं कृतं किंचिद् विनश्यति।  
पर्वकाले च यत् किंचिदादित्यं चाधितिष्ठति ॥ १६ ॥

प्रेतलोकं गते मर्त्ये तत् तत् सर्वं विभावसुः।  
प्रतिजानाति पुण्यात्मा तच्च तत्रोपयुज्यते ॥ १७ ॥

किंचिद् धर्मं प्रवक्ष्यामि चित्रगुप्तमतं शुभम्।  
पानीयं चैव दीपं च दातव्यं सततं तथा ॥ १८ ॥

उपानहौ च छत्रं च कपिला च यथातथम्।  
पुष्करे कपिला देया ब्राह्मणे वेदपारगे ॥ १९ ॥  
अग्निहोत्रं च यत्नेन सर्वशः प्रतिपालयेत्।

अयं चैवापरो धर्मश्चित्रगुप्तेन भाषितः ॥ २० ॥  
फलमस्य पृथक्त्वेन श्रोतुमर्हन्ति सत्तमाः।  
प्रलयं सर्वभूतैस्तु गन्तव्यं कालपर्ययात् ॥ २१ ॥

तत्र दुर्गमनुप्राप्ताः क्षुत्तृष्णारिपीडिताः ।  
दह्यमाना विपच्यन्ते न तत्रास्ति पलायनम् ॥ २२ ॥

अन्धकारं तमो घोरं प्रविशन्त्यल्पबुद्धयः।  
तत्र धर्मं प्रवक्ष्यामि येन दुर्गाणि संतरेत् ॥ २३ ॥

अल्पव्ययं महार्थं च प्रेत्य चैव सुखोदयम्।  
पानीयस्य गुणा दिव्याः प्रेतलोके विशेषतः ॥ २४ ॥

तत्र पुण्योदका नाम नदी तेषां विधीयते।  
अक्षयं सलिलं तत्र शीतलं ह्यमृतोपमम् ॥ २५ ॥

स तत्र तोयं पिबति पानीयं यः प्रयच्छति।  
प्रदीपस्य प्रदानेन श्रूयतां गुणविस्तरः ॥ २६ ॥

तमोऽन्धकारं नियतं दीपदो न प्रपश्यति।  
प्रभां चास्य प्रयच्छन्ति सोमभास्करपावकाः ॥ २७ ॥

देवताश्चानुमन्यन्ते विमलाः सर्वतो दिशः।  
द्योतते च यथाऽऽदित्यः प्रेतलोकगतो नरः ॥ २८ ॥

तस्माद् दीपः प्रदातव्यः पानीयं च विशेषतः।  
कपिलां ये प्रयच्छन्ति ब्राह्मणे वेदपारगे ॥ २९ ॥  
पुष्करे च विशेषेण श्रूयतां तस्य यत् फलम्।  
गोशतं सवृषं तेन दत्तं भवति शाश्वतम् ॥ ३० ॥

पापं कर्म च यत् किंचिद् ब्रह्महत्यासमं भवेत्।  
शोधयेत् कपिला ह्येका प्रदत्तं गोशतं यथा ॥ ३१ ॥  
तस्मात्तु कपिला देया कौमुद्यां ज्येष्ठपुष्करे।

न तेषां विषमं किंचिन्न दुःखं न च कण्टकाः॥३२॥  
उपानहौ च यो दद्यात् पात्रभूते द्विजोत्तमे।  
छत्रदाने सुखां छायां लभते परलोकगः ॥ ३३ ॥

न हि दत्तस्य दानस्य नाशोऽस्तीह कदाचन।  
चित्रगुप्तमतं श्रुत्वा हृष्टरोमा विभावसुः ॥ ३४ ॥  
उवाच देवताः सर्वाः पितॄंश्चैव महाद्युतिः।  
श्रुतं हि चित्रगुप्तस्य धर्मगुह्यं महात्मनः ॥ ३५ ॥

श्रद्दधानाश्च ये मर्त्या ब्राह्मणेषु महात्मसु।  
दानमेतत् प्रयच्छन्ति न तेषां विद्यते भयम् ॥ ३६ ॥

धर्मदोषास्त्विमे पञ्च येषां नास्तीह निष्कृतिः।  
असम्भाष्या अनाचारा वर्जनीया नराधमाः ॥ ३७ ॥

ब्रह्महा चैव गोघ्नश्च परदाररतश्च यः।  
अश्रद्दधानश्च नरः स्त्रियं यश्चोपजीवति ॥ ३८ ॥

प्रेतलोकगता ह्येते नरके पापकर्मिणः।  
पच्यन्ते वै यथा मीनाः पूयशोणितभोजनाः ॥ ३९ ॥

असम्भाष्याः पितॄणां च देवानां चैव पञ्च ते।  
स्नातकानां च विप्राणां ये चान्ये च तपोधनाः ॥ ४० ॥