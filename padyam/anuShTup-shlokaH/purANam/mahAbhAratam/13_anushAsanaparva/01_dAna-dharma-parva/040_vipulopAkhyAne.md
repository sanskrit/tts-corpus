+++
title_full = "040 भृगुवंशी विपुलके द्वारा योगबलसे गुरुपत्नीके शरीरमें प्रवेश करके उसकी रक्षा करना"
title = "०४० विपुलोपाख्याने"

+++


एवमेव महाबाहो नात्र मिथ्यास्ति किंचन।  
यथा ब्रवीषि कौरव्य नारीं प्रति जनाधिप ॥ १ ॥

अत्र ते वर्तयिष्यामि इतिहासं पुरातनम्।  
यथा रक्षा कृता पूर्वं विपुलेन महात्मना ॥ २ ॥

प्रमदाश्च यथा सृष्टा ब्रह्मणा भरतर्षभ।  
यदर्थं तच्च ते तात प्रवक्ष्यामि नराधिप ॥ ३ ॥

न हि स्त्रीभ्यः परं पुत्र पापीयः किंचिदस्ति वै।  
अग्निर्हि प्रमदा दीप्तो मायाश्च मयजा विभो ॥ ४ ॥

क्षुरधारा विषं सर्पो वह्निरित्येकतः स्त्रियः।  
प्रजा इमा महाबाहो धार्मिक्य इति नः श्रुतम् ॥ ५ ॥  
स्वयं गच्छन्ति देवत्वं ततो देवानियाद् भयम्।

अथाभ्यगच्छन् देवास्ते पितामहमरिंदम ॥ ६ ॥  
निवेद्य मानसं चापि तूष्णीमासन्नधोमुखाः।

तेषामन्तर्गतं ज्ञात्वा देवानां स पितामहः ॥ ७ ॥  
मानवानां प्रमोहार्थं कृत्या नार्योऽसृजत् प्रभुः।

पूर्वसर्गे तु कौन्तेय साध्व्यो नार्य इहाभवन् ॥ ८ ॥  
असाध्व्यस्तु समुत्पन्नाः कृत्याः सर्गात् प्रजापतेः।  
ताभ्यः कामान् यथाकामं प्रादाद्धि स पितामहः ॥ ९ ॥

ताः कामलुब्धाः प्रमदाः प्रबाधन्ते नरान् सदा।  
क्रोधं कामस्य देवेशः सहायं चासृजत् प्रभुः ॥ १० ॥  
असज्जन्त प्रजाः सर्वाः कामक्रोधवशं गताः।

(द्विजानां च गुरूणां च महागुरुनृपादिनाम्।  
क्षणात् स्त्रीसङ्गकामोत्था यातनाहो निरन्तरा॥

अरक्तमनसां नित्यं ब्रह्मचर्यामलात्मनाम् ।  
तपोदमार्चनध्यानयुक्तानां शुद्धिरुत्तमा ॥)

न च स्त्रीणां क्रियाः काश्चिदिति धर्मो व्यवस्थितः ॥ ११ ॥  
निरिन्द्रिया ह्यशास्त्राश्च स्त्रियोऽनृतमिति श्रुतिः।  
शय्यासनमलंकारमन्नपानमनार्यताम् ॥ १२ ॥  
दुर्वाग्भावं रतिं चैव ददौ स्त्रीभ्यः प्रजापतिः।

न तासां रक्षणं शक्यं कर्तुं पुंसां कथंचन ॥ १३ ॥  
अपि विश्वकृता तात कुतस्तु पुरुषैरिह।

वाचा च वधबन्धैर्वा क्लेशैर्वा विविधैस्तथा ॥ १४ ॥  
न शक्या रक्षितुं नार्यस्ता हि नित्यमसंयताः।

इदं तु पुरुषव्याघ्र पुरस्ताच्छ्रुतवानहम् ॥ १५ ॥  
यथा रक्षा कृता पूर्वं विपुलेन गुरुस्त्रियाः।

ऋषिरासीन्महाभागो देवशर्मेति विश्रुतः ॥ १६ ॥  
तस्य भार्या रुचिर्नाम रूपेणासदृशी भुवि।

तस्या रूपेण सम्मत्ता देवगन्धर्वदानवाः ॥ १७ ॥  
विशेषेण तु राजेन्द्र वृत्रहा पाकशासनः।

नारीणां चरितज्ञश्च देवशर्मा महामुनिः ॥ १८ ॥  
यथाशक्ति यथोत्साहं भार्यां तामभ्यरक्षत।

पुरन्दरं च जानीते परस्त्रीकामचारिणम् ॥ १९ ॥  
तस्माद् बलेन भार्याया रक्षणं स चकार ह।

स कदाचिदृषिस्तात यज्ञं कर्तुमनास्तदा ॥ २० ॥  
भार्यासंरक्षणं कार्यं कथं स्यादित्यचिन्तयत्।

रक्षाविधानं मनसा स संचिन्त्य महातपाः ॥ २१ ॥  
आहूय दयितं शिष्यं विपुलं प्राह भार्गवम्।

यज्ञकारो गमिष्यामि रुचिं चेमां सुरेश्वरः ॥ २२ ॥  
यतः प्रार्थयते नित्यं तां रक्षस्व यथाबलम्।

अप्रमत्तेन ते भाव्यं सदा प्रति पुरन्दरम् ॥ २३ ॥  
स हि रूपाणि कुरुते विविधानि भृगूत्तम।

इत्युक्तो विपुलस्तेन तपस्वी नियतेन्द्रियः ॥ २४ ॥  
सदैवोग्रतपा राजन्नग्न्यर्कसदृशद्युतिः ।  
धर्मज्ञः सत्यवादी च तथेति प्रत्यभाषत।  
पुनश्चेदं महाराज पप्रच्छ प्रस्थितं गुरुम् ॥ २५ ॥

कानि रूपाणि शक्रस्य भवन्त्यागच्छतो मुने।  
वपुस्तेजश्च कीदृग् वै तन्मे व्याख्यातुमर्हसि ॥ २६ ॥

ततः स भगवांस्तस्मै विपुलाय महात्मने।  
आचचक्षे यथातत्त्वं मायां शक्रस्य भारत ॥ २७ ॥

बहुमायः स विप्रर्षे भगवान् पाकशासनः।  
तांस्तान् विकुरुते भावान् बहूनथ मुहुर्मुहुः ॥ २८ ॥

किरीटी वज्रधृग् धन्वी मुकुटी बद्धकुण्डलः ॥ २९ ॥  
भवत्यथ मुहूर्तेन चाण्डालसमदर्शनः ।  
शिखी जटी चीरवासाः पुनर्भवति पुत्रक ॥ ३० ॥

बृहत् शरीरश्च पुनश्चीरवासाः पुनः कृशः।  
गौरं श्यामं च कृष्णं च वर्णं विकुरुते पुनः॥३१॥

विरूपो रूपवांश्चैव युवा वृद्धस्तथैव च।  
ब्राह्मणः क्षत्रियश्चैव वैश्यः शूद्रस्तथैव च ॥ ३२ ॥

प्रतिलोमोऽनुलोमश्च भवत्यथ शतक्रतुः ।  
शुकवायसरूपी च हंसकोकिलरूपवान् ॥ ३३ ॥

सिंहव्याघ्रगजानां च रूपं धारयते पुनः।  
दैवं दैत्यमथो राज्ञां वपुर्धारयतेऽपि च ॥ ३४ ॥

अकृशो वायुभग्नाङ्गः शकुनिर्विकृतस्तथा ।  
चतुष्पाद् बहुरूपश्च पुनर्भवति बालिशः ॥ ३५ ॥

मक्षिकामशकादीनां वपुर्धारयतेऽपि च ।  
न शक्यमस्य ग्रहणं कर्तुं विपुल केनचित् ॥ ३६ ॥  
अपि विश्वकृता तात येन सृष्टमिदं जगत्।  
पुनरन्तर्हितः शक्रो दृश्यते ज्ञानचक्षुषा ॥ ३७ ॥

वायुभूतश्च स पुनर्देवराजो भवत्युत।  
एवं रूपाणि सततं कुरुते पाकशासनः ॥ ३८ ॥

तस्माद् विपुल यत्नेन रक्षेमां तनुमध्यमाम्।  
यथा रुचिं नावलिहेद् देवेन्द्रो भृगुसत्तम ॥ ३९ ॥  
क्रतावुपहिते न्यस्तं हविः श्वेव दुरात्मवान्।

एवमाख्याय स मुनिर्यज्ञकारोऽगमत् तदा ॥ ४० ॥  
देवशर्मा महाभागस्ततो भरतसत्तम ।

विपुलस्तु वचः श्रुत्वा गुरोश्चिन्तामुपेयिवान् ॥ ४१ ॥  
रक्षां च परमां चक्रे देवराजान्महाबलात्।

किं नु शक्यं मया कर्तुं गुरुदाराभिरक्षणे ॥ ४२ ॥  
मायावी हि सुरेन्द्रोऽसौ दुर्धर्षश्चापि वीर्यवान्।

नापिधायाश्रमं शक्यो रक्षितुं पाकशासनः ॥ ४३ ॥  
उटजं वा तथा ह्यस्य नानाविधसरूपता।

वायुरूपेण वा शक्रो गुरुपत्नीं प्रधर्षयेत् ॥ ४४ ॥  
तस्मादिमां सम्प्रविश्य रुचिं स्थास्येऽहमद्य वै।

अथवा पौरुषेणेयं न शक्या रक्षितुं मया ॥ ४५ ॥  
बहुरूपो हि भगवान् श्रूयते पाकशासनः।  
सोऽहं योगबलादेनां रक्षिष्ये पाकशासनात् ॥ ४६ ॥

गात्राणि गात्रैरस्याहं सम्प्रवेक्ष्ये हि रक्षितुम्।  
यद्युच्छिष्टामिमां पत्नीमद्य पश्यति मे गुरुः ॥ ४७ ॥  
शप्स्यत्यसंशयं कोपाद् दिव्यज्ञानो महातपाः।

न चेयं रक्षितुं शक्या यथान्या प्रमदा नृभिः ॥ ४८ ॥  
मायावी हि सुरेन्द्रोऽसावहो प्राप्तोऽस्मि संशयम्।

अवश्यं करणीयं हि गुरोरिह हि शासनम् ॥ ४९ ॥  
यदि त्वेतदहं कुर्यामाश्चर्यं स्यात् कृतं मया।

योगेनाथ प्रवेशो हि गुरुपत्न्याः कलेवरे ॥ ५० ॥  
एवमेव शरीरेऽस्या निवत्स्यामि समाहितः।  
असक्तः पद्मपत्रस्थो जलबिन्दुर्यथाचलः ॥ ५१ ॥

निर्मुक्तस्य रजोरूपान्नापराधो भवेन्मम ।  
यथा हि शून्यां पथिकः सभामध्यावसेत् पथि ॥ ५२ ॥  
तथाद्यावासयिष्यामि गुरुपत्न्याः कलेवरम् ।  
एवमेव शरीरेऽस्या निवत्स्यामि समाहितः ॥ ५३ ॥

इत्येवं धर्ममालोक्य वेदवेदांश्च सर्वशः।  
तपश्च विपुलं दृष्ट्वा गुरोरात्मन एव च ॥ ५४ ॥  
इति निश्चित्य मनसा रक्षां प्रति स भार्गवः।  
अन्वतिष्ठत् परं यत्नं यथा तच्छृणु पार्थिव ॥ ५५ ॥

गुरुपत्नीं समासीनो विपुलः स महातपाः।  
उपासीनामनिन्द्याङ्गीं कथाभिः समलोभयत् ॥ ५६ ॥

नेत्राभ्यां नेत्रयोरस्या रश्मिं संयोज्य रश्मिभिः।  
विवेश विपुलः कायमाकाशं पवनो यथा ॥ ५७ ॥

लक्षणं लक्षणेनैव वदनं वदनेन च।  
अविचेष्टन्नतिष्ठद् वै छायेवान्तर्हितो मुनिः ॥ ५८ ॥

ततो विष्टभ्य विपुलो गुरुपत्न्याः कलेवरम्।  
उवास रक्षणे युक्तो न च सा तमबुद्‌ध्यत ॥ ५९ ॥

यं कालं नागतो राजन् गुरुस्तस्य महात्मनः।  
क्रतुं समाप्य स्वगृहं तं कालं सोऽभ्यरक्षत ॥ ६० ॥