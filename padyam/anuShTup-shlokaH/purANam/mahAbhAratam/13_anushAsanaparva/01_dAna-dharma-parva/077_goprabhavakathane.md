+++
title_full = "077 कपिला गौओंकी उत्पत्ति और महिमाका वर्णन"
title = "०७७ गोप्रभवकथने"

+++


ततो युधिष्ठिरो राजा भूयः शान्तनवं नृपम्।  
गोदानविस्तरं धर्मान् पप्रच्छ विनयान्वितः ॥ १ ॥

गोप्रदानगुणान् सम्यक् पुनर्मे ब्रूहि भारत।  
न हि तृप्याम्यहं वीर शृण्वानोऽमृतमीदृशम् ॥ २ ॥

इत्युक्तो धर्मराजेन तदा शान्तनवो नृपः।  
सम्यगाह गुणांस्तस्मै गोप्रदानस्य केवलान् ॥ ३ ॥

वत्सलां गुणसम्पन्नां तरुणीं वस्त्रसंयुताम्।  
दत्त्वेदृशीं गां विप्राय सर्वपापैः प्रमुच्यते ॥ ४ ॥

असुर्या नाम ते लोका गां दत्त्वा तान् न गच्छति।  
पीतोदकां जग्धतृणां नष्टक्षीरां निरिन्द्रियाम् ॥ ५ ॥  
जरारोगोपसम्पन्नां जीर्णां वापीमिवाजलाम् ।  
दत्त्वा तमः प्रविशति द्विजं क्लेशेन योजयेत् ॥ ६ ॥

रुष्टा दुष्टा व्याधिता दुर्बला वा  
नो दातव्या याश्च मूल्यैरदत्तैः।  
क्लेशैर्विप्रं योऽफलैः संयुनक्ति  
तस्यावीर्याश्चाफलाश्चैव लोकाः ॥ ७ ॥

बलान्विताः शीलवयोपपन्नाः  
सर्वे प्रशंसन्ति सुगन्धवत्यः ।  
यथा हि गंगा सरितां वरिष्ठा  
तथार्जुनीनां कपिला वरिष्ठा ॥ ८ ॥

कस्मात् समाने बहुलाप्रदाने  
सद्भिः प्रशस्तं कपिलाप्रदानम् ।  
विशेषमिच्छामि महाप्रभावं  
श्रोतुं समर्थोऽस्मि भवान् प्रवक्तुम् ॥ ९ ॥

वृद्धानां ब्रुवतां तात श्रुतं मे यत् पुरातनम्।  
वक्ष्यामि तदशेषेण रोहिण्यो निर्मिता यथा ॥ १० ॥

प्रजाः सृजेति चादिष्टः पूर्वं दक्षः स्वयम्भुवा।  
असृजद् वृत्तिमेवाग्रे प्रजानां हितकाम्यया ॥ ११ ॥

यथा ह्यमृतमाश्रित्य वर्तयन्ति दिवौकसः।  
तथा वृत्तिं समाश्रित्य वर्तयन्ति प्रजा विभो ॥ १२ ॥

अचरेभ्यश्च भूतेभ्यश्चराः श्रेष्ठाः सदा नराः।  
ब्राह्मणाश्च ततः श्रेष्ठास्तेषु यज्ञाः प्रतिष्ठिताः ॥ १३ ॥

यज्ञैरवाप्यते सोमः स च गोषु प्रतिष्ठितः।  
ततो देवाः प्रमोदन्ते पूर्वं वृत्तिस्ततः प्रजाः ॥ १४ ॥

प्रजातान्येव भूतानि प्राक्रोशन् वृत्तिकांक्षया।  
वृत्तिदं चान्वपद्यन्त तृषिताः पितृमातृवत् ॥ १५ ॥

इतीदं मनसा गत्वा प्रजासर्गार्थमात्मनः।  
प्रजापतिस्तु भगवानमृतं प्रापिबत् तदा ॥ १६ ॥

स गतस्तस्य तृप्तिं तु गन्धं सुरभिमुद्गिरन्।  
ददर्शोद्गारसंवृत्तां सुरभिं मुखजां सुताम् ॥ १७ ॥

सासृजत् सौरभेयीस्तु सुरभिर्लोकमातृकाः ।  
सुवर्णवर्णाः कपिलाः प्रजानां वृत्तिधेनवः ॥ १८ ॥

तासाममृतवर्णानां क्षरन्तीनां समन्ततः ।  
बभूवामृतजः फेनः स्रवन्तीनामिवोर्मिजः ॥ १९ ॥

स वत्समुखविभ्रष्टो भवस्य भुवि तिष्ठतः।  
शिरस्यवाप तत् क्रुद्धः स तदैक्षत च प्रभुः ॥ २० ॥  
ललाटप्रभवेणाक्ष्णा रोहिणीं प्रदहन्निव ।

तत्तेजस्तु ततो रौद्रं कपिलास्ता विशाम्पते ॥ २१ ॥  
नानावर्णत्वमनयन्मेघानिव दिवाकरः ।

यास्तु तस्मादपक्रम्य सोममेवाभिसंश्रिताः ॥ २२ ॥  
यथोत्पन्नाः स्ववर्णास्थास्ता ह्येता नान्यवर्णगाः।  
अथ कुद्धं महादेवं प्रजापतिरभाषत ॥ २३ ॥

अमृतेनावसिक्तस्त्वं नोच्छिष्टं विद्यते गवाम्।  
यथा ह्यमृतमादाय सोमो विस्यन्दते पुनः ॥ २४ ॥  
तथा क्षीरं क्षरन्त्येता रोहिण्योऽमृतसम्भवम्।

न दुष्यत्यनिलो नाग्निर्न सुवर्णं न चोदधिः ॥ २५ ॥  
नामृतेनामृतं पीतं वत्सपीता न वत्सला।  
इमाल्ँलोकान् भरिष्यन्ति हविषा प्रस्रवेण च ॥ २६ ॥  
आसामैश्वर्यमिच्छन्ति सर्वेऽमृतमयं शुभम् ।

वृषभं च ददौ तस्मै सह गोभिः प्रजापतिः ॥ २७ ॥  
प्रसादयामास मनस्तेन रुद्रस्य भारत।

प्रीतश्चापि महादेवश्चकार वृषभं तदा ॥ २८ ॥  
ध्वजं च वाहनं चैव तस्मात् स वृषभध्वजः।

ततो देवैर्महादेवस्तदा पशुपतिः कृतः।  
ईश्वरः स गवां मध्ये वृषभाङ्कः प्रकीर्तितः ॥ २९ ॥

एवमव्यग्रवर्णानां कपिलानां महौजसाम् ।  
प्रदाने प्रथमः कल्पः सर्वासामेव कीर्तितः ॥ ३० ॥

लोकज्येष्ठा लोकवृत्तिप्रवृत्ता  
रुद्रोपेताः सोमविष्यन्दभूताः ।  
सौम्याः पुण्याः कामदाः प्राणदाश्च  
गा वै दत्त्वा सर्वकामप्रदः स्यात् ॥ ३१ ॥

इदं गवां प्रभवविधानमुत्तमं  
पठन् सदाशुचिरपि मंगलप्रियः ।  
विमुच्यते कलिकलुषेण मानवः  
श्रियं सुतान् धनपशुमाप्नुयात्‌ सदा ॥ ३२ ॥

हव्यं कव्यं तर्पणं शान्तिकर्म  
यानं वासो वृद्धबालस्य तुष्टिः।  
एतान् सर्वान् गोप्रदाने गुणान् वै  
दाता राजन्नाप्नुयाद् वै सदैव ॥ ३३ ॥

पितामहस्याथ निशम्य वाक्यं  
राजा सह भ्रातृभिराजमीढः ।  
सुवर्णवर्णानडुहस्तथा गाः  
पार्थो ददौ ब्राह्मणसत्तमेभ्यः ॥ ३४ ॥

तथैव तेभ्योऽपि ददौ द्विजेभ्यो  
गवां सहस्राणि शतानि चैव।  
यज्ञान् समुद्दिश्य च दक्षिणार्थे  
लोकान् विजेतुं परमां च कीर्तिम् ॥ ३५ ॥