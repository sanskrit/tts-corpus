+++
title_full = "141 शिव-पार्वतीका धर्मविषयक संवाद—वर्णाश्रमधर्मसम्बन्धी आचार एवं प्रवृत्ति-निवृत्तिरूप धर्मका निरूपण"
title = "१४१"

+++


तिलोत्तमा नाम पुरा ब्रह्मणा योषिदुत्तमा।  
तिलं तिलं समुद्धृत्य रत्नानां निर्मिता शुभा ॥ १ ॥

साभ्यगच्छत मां देवि रूपेणाप्रतिमा भुवि।  
प्रदक्षिणं लोभयन्ती मां शुभे रुचिरानना ॥ २ ॥

यतो यतः सा सुदती मामुपाधावदन्तिके।  
ततस्ततो मुखं चारु मम देवि विनिर्गतम् ॥ ३ ॥

तां दिदृक्षुरहं योगाच्चतुर्मूर्तित्वमागतः ।  
चतुर्मुखश्च संवृत्तो दर्शयन् योगमुत्तमम् ॥ ४ ॥

पूर्वेण वदनेनाहमिन्द्रत्वमनुशास्मि ह ।  
उत्तरेण त्वया सार्धं रमाम्यहमनिन्दिते ॥ ५ ॥

पश्चिमं मे मुखं सौम्यं सर्वप्राणिसुखावहम्।  
दक्षिणं भीमसंकाशं रौद्रं संहरति प्रजाः ॥ ६ ॥

जटिलो ब्रह्मचारी च लोकानां हितकाम्यया।  
देवकार्यार्थसिद्‌ध्यर्थं पिनाकं मे करे स्थितम् ॥ ७ ॥

इन्द्रेण च पुरा व्रजं क्षिप्तं श्रीकाङ्क्षिणा मम।  
दग्ध्वा कण्ठं तु तद् यातं तेन श्रीकण्ठता मम॥८॥

(पुरा युगान्तरे यत्नादमृतार्थं सुरासुरैः।  
बलवद्भिर्विमथितश्चिरकालं महोदधिः ॥

रज्जुना नागराजेन मथ्यमाने महोदधौ।  
विषं तत्र समुद्‌भूतं सर्वलोकविनाशनम्॥

तद् दृष्ट्वा विबुधाः सर्वे तदा विमनसोऽभवन्।  
ग्रस्तं हि तन्मया देवि लोकानां हितकारणात्॥

तत्कृता नीलता चासीत् कण्ठे बर्हिनिभा शुभे।  
तदाप्रभृति चैवाहं नीलकण्ठ इति स्मृतः॥  
एतत् ते सर्वमाख्यातं किं भूयः श्रोतुमिच्छसि।

नीलकण्ठ नमस्तेऽस्तु सर्वलोकसुखावह ॥  
बहूनामायुधानां त्वं पिनाकं धर्तुमिच्छसि।  
किमर्थं देवदेवेश तन्मे शंसितुमर्हसि॥

शस्त्रागमं ते वक्ष्यामि शृणु धर्म्यं शुचिस्मिते।  
युगान्तरे महादेवि कण्वो नाम महामुनिः॥  
स हि दिव्यां तपश्चर्यां कर्तुमेवोपचक्रमे।

तथा तस्य तपो घोरं चरतः कालपर्ययात्॥  
वल्मीकं पुनरुद्‌भूतं तस्यैव शिरसि प्रिये।  
धरमाणश्च तत् सर्वं तपश्चर्यां तथाकरोत्।

तस्मै ब्रह्मा वरं दातुं जगाम तपसार्चितः॥  
दत्त्वा तस्मै वरं देवो वेणुं दृष्ट्वा त्वचिन्तयत्।

लोककार्यं समुद्दिश्य वेणुनानेन भामिनि॥  
चिन्तयित्वा तमादाय कार्मुकार्थे न्ययोजयत्।

विष्णोर्मम च सामर्थ्यं ज्ञात्वा लोकपितामहः॥  
धनुषी द्वे तदा प्रादाद् विष्णवे मम चैव तु।

पिनाकं नाम मे चापं शार्ङ्गं नाम हरेर्धनुः॥  
तृतीयमवशेषेण गाण्डीवमभवद् धनुः ।

तच्च सोमाय निर्दिश्य ब्रह्मा लोकं गतः पुनः॥  
एतत् ते सर्वमाख्यातं शस्त्रागममनिन्दिते।)

वाहनेष्वत्र सर्वेषु श्रीमत्स्वन्येषु सत्तम।  
कथं च वृषभो देव वाहनत्वमुपागतः ॥ ९ ॥

सुरभीमसृजद् ब्रह्मा देवधेनुं पयोमुचम्।  
सा सृष्टा बहुधा जाता क्षरमाणा पयोऽमृतम् ॥ १० ॥

तस्या वत्समुखोत्सृष्टः फेनो मद्‌गात्रमागतः।  
ततो दग्धा मया गावो नानावर्णत्वमागताः ॥ ११ ॥

ततोऽहं लोकगुरुणा शमं नीतोऽर्थवेदिना।  
वृषं चैनं ध्वजार्थं मे ददौ वाहनमेव च ॥ १२ ॥

निवासा बहुरूपास्ते दिवि सर्वगुणान्विताः।  
तांश्च संत्यज्य भगवन् श्मशाने रमसे कथम् ॥ १३ ॥

केशास्थिकलिले भीमे कपालघटसंकुले ।  
गृध्रगोमायुबहुले चिताग्निशतसंकुले ॥ १४ ॥  
अशुचौ मांसकलिले वसाशोणितकर्दमे ।  
विकीर्णान्त्रास्थिनिचये शिवानादविनादिते ॥ १५ ॥

मेध्यान्वेषी महीं कृत्स्नां विचराम्यनिशं सदा।  
न च मेध्यतरं किंचित् श्मशानादिह लक्ष्यते ॥ १६ ॥

तेन मे सर्ववासानां श्मशाने रमते मनः।  
न्यग्रोधशाखासंछन्ने निर्भुग्नस्रग्विभूषिते ॥ १७ ॥

तत्र चैव रमन्तीमे भूतसंघाः शुचिस्मिते।  
न च भूतगणैर्देवि विनाहं वस्तुमुत्सहे ॥ १८ ॥

एष वासो हि मे मेध्यः स्वर्गीयश्च मतः शुभे।  
पुण्यः परमकश्चैव मेध्यकामैरुपास्यते ॥ १९ ॥

(अस्माच्छ्‌मशानमेध्यं तु नास्ति किंचिदनिन्दिते।  
निस्सम्पातान्मनुष्याणां तस्माच्छुचितमं स्मृतम् ॥

स्थानं मे तत्र विहितं वीरस्थानमिति प्रिये।  
कपालशतसम्पूर्णमभिरूपं भयानकम् ॥

मध्याह्ने संध्ययोस्तत्र नक्षत्रे रुद्रदैवते।  
आयुष्कामैरशुद्धैर्वा न गन्तव्यमिति स्थितिः॥

मदन्येन न शक्यं हि निहन्तुं भूतजं भयम्।  
तत्रस्थोऽहं प्रजाः सर्वाः पालयामि दिने दिने॥

मन्नियोगाद् भूतसंघा न च घ्नन्तीह कंचन।  
तांस्तु लोकहितार्थाय श्मशाने रमयाम्यहम्॥  
एतत्ते सर्वमाख्यातं किं भूयः श्रोतुमिच्छसि।

भगवन् देवदेवेश त्रिनेत्र वृषभध्वज।  
पिङ्गलं विकृतं भाति रूपं ते तु भयानकम्॥

भस्मदिग्धं विरूपाक्षं तीक्ष्णदंष्ट्रं जटाकुलम्।  
व्याघ्रोदरत्वक्संवीतं कपिलश्मश्रुसंततम् ॥

रौद्रं भयानकं घोरं शूलपट्टिशसंयुतम्।  
किमर्थं त्वीदृशं रूपं तन्मे शंसितुमर्हसि॥

तदहं कथयिष्यामि शृणु तत्त्वं समाहिता।  
द्विविधो लौकिको भावः शीतमुष्णमिति प्रिये॥

तयोर्हि ग्रथितं सर्वं सौम्याग्नेयमिदं जगत्।  
सौम्यत्वं सततं विष्णौ मय्याग्नेयं प्रतिष्ठितम्॥  
अनेन वपुषा नित्यं सर्वलोकान् बिभर्म्यहम्।

रौद्राकृतिं विरूपाक्षं शूलपट्टिशसंयुतम् ।  
आग्नेयमिति मे रूपं देवि लोकहिते रतम्॥

यद्यहं विपरीतः स्यामेतत् त्यक्त्वा शुभानने।  
तदैव सर्वलोकानां विपरीतं प्रवर्तते॥

तस्मान्मयेदं ध्रियते रूपं लोकहितैषिणा।  
इति ते कथितं देवि किं भूयः श्रोतुमिच्छसि॥

एवं ब्रुवति देवेशे विस्मिता परमर्षयः।  
वाग्भिःसाञ्जलिमालाभिरभितुष्टुवुरीश्वरम् ॥

नमः शङ्कर सर्वेश नमः सर्वजगद्‌गुरो।  
नमो देवादिदेवाय नमः शशिकलाधर॥

नमो घोरतराद् घोर नमो रुद्राय शङ्कर।  
नमः शान्ततराच्छान्त नमश्चन्द्रस्य पालक॥

नमः सोमाय देवाय नमस्तुभ्यं चतुर्मुख।  
नमो भूतपते शम्भो जह्नुकन्याम्बुशेखर॥

नमस्त्रिशूलहस्ताय पन्नगाभरणाय च ।  
नमोऽस्तु विषमाक्षाय दक्षयज्ञप्रदाहक ॥

नमोऽस्तु बहुनेत्राय लोकरक्षणतत्पर ।  
अहो देवस्य माहात्म्यमहो देवस्य वै कृपा॥  
एवं धर्मपरत्वं च देवदेवस्य चार्हति।

एवं ब्रुवत्सु मुनिषु वचो देव्यब्रवीद्धरम्।  
सम्प्रीत्यर्थं मुनीनां सा क्षणज्ञा परमं हितम्॥)

भगवन् सर्वभूतेश सर्वधर्मविदां वर।  
पिनाकपाणे वरद संशयो मे महानयम् ॥ २० ॥

अयं मुनिगणः सर्वस्तपस्तेप इति प्रभो।  
तपोवेषकरो लोके भ्रमते विविधाकृतिः ॥ २१ ॥  
अस्य चैवर्षिसंघस्य मम च प्रियकाम्यया।  
एतं ममेह संदेहं वक्तुमर्हस्यरिंदम ॥ २२ ॥

धर्मः किंलक्षणः प्रोक्तः कथं वा चरितुं नरैः।  
शक्यो धर्ममविन्दद्भिर्धर्मज्ञ वद मे प्रभो ॥ २३ ॥

ततो मुनिगणः सर्वस्तां देवीं प्रत्यपूजयत्।  
वाग्भिर्ऋग्भूषितार्थाभिः स्तवैश्चार्थविशारदैः ॥ २४ ॥

अहिंसा सत्यवचनं सर्वभूतानुकम्पनम् ।  
शमो दानं यथाशक्ति गार्हस्थ्यो धर्म उत्तमः ॥ २५ ॥

परदारेष्वसंसर्गो न्यासस्त्रीपरिरक्षणम् ।  
अदत्तादानविरमो मधुमांसस्य वर्जनम् ॥ २६ ॥  
एष पञ्चविधो धर्मो बहुशाखः सुखोदयः।  
देहिभिर्धर्मपरमैश्चर्तव्यो धर्मसम्भवः ॥ २७ ॥

भगवन् संशयः पृष्ठस्तन्मे शंसितुमर्हसि।  
चातुर्वर्ण्यस्य यो धर्मः स्वे स्वे वर्णे गुणावहः ॥ २८ ॥

ब्राह्मणे कीदृशो धर्मः क्षत्रिये कीदृशोऽभवत्।  
वैश्ये किंलक्षणो धर्मः शूद्रे किंलक्षणो भवेत् ॥ २९ ॥

(एतत्ते कथयिष्यामि यत्ते देवि मनःप्रियम्।  
शृणु तत् सर्वमखिलं धर्मं वर्णाश्रमाश्रितम्॥

ब्राह्मणाः क्षत्रिया वैश्याः शूद्राश्चेति चतुर्विधम्।  
ब्रह्मणा विहिताः पूर्वं लोकतन्त्रमभीप्सता॥  
कर्माणि च तदर्हाणि शास्त्रेषु विहितानि वै।

यदीदमेकवर्णं स्याज्जगत् सर्वं विनश्यति॥  
सहैव देवि वर्णानि चत्वारि विहितान्यतः।

मुखतो ब्राह्मणाः सृष्टास्तस्मात्‌ ते वाग्विशारदाः॥  
बाहुभ्यां क्षत्रियाः सृष्टास्तस्मात्‌ ते बाहुगर्विताः।

उदरादुद्‌गता वैश्यास्तस्माद् वार्तोपजीविनः ॥  
शूद्राश्च पादतः सृष्टास्तस्मात् ते परिचारकाः।  
तेषां धर्मांश्च कर्माणि शृणु देवि समाहिता॥

विप्राः कृता भूमिदेवा लोकानां धारणे कृताः।  
ते कैश्चिन्नावमन्तव्या ब्राह्मणा हितमिच्छुभिः॥

यदि ते ब्राह्मणा न स्युर्दानयोगवहाः सदा।  
उभयोर्लोकयोर्देवि स्थितिर्न स्यात् समासतः॥

ब्राह्मणान् योऽवमन्येत निन्देच्च क्रोधयेच्च वा।  
प्रहरेत हरेद् वापि धनं तेषां नराधमः॥  
कारयेद्धीनकर्माणि कामलोभविमोहनात् ।  
स च मामवमन्येत मां क्रोधयति निन्दति॥  
मामेव प्रहरेन्मूढो मद्धनस्यापहारकः ।  
मामेव प्रेषणं कृत्वा निन्दते मूढचेतनः॥

स्वाध्यायो यजनं दानं तस्य धर्म इति स्थितिः।  
कर्माण्यध्यापनं चैव याजनं च प्रतिग्रहः॥  
सत्यं शान्तिस्तपः शौचं तस्य धर्मः सनातनः।

विक्रयो रसधान्यानां ब्राह्मणस्य विगर्हितः॥

तप एव सदा धर्मो ब्राह्मणस्य न संशयः।  
स तु धर्मार्थमुत्पन्नः पूर्वं धात्रा तपोबलात्॥)

न्यायतस्ते महाभागे सर्वशः समुदीरितः।  
भूमिदेवा महाभागाः सदा लोके द्विजातयः ॥ ३० ॥

उपवासः सदा धर्मो ब्राह्मणस्य न संशयः।  
स हि धर्मार्थसम्पन्नो ब्रह्मभूयाय कल्पते ॥ ३१ ॥

तस्य धर्मक्रिया देवि ब्रह्मचर्या च न्यायतः।  
व्रतोपनयनं चैव द्विजो येनोपपद्यते ॥ ३२ ॥

गुरुदैवतपूजार्थं स्वाध्यायाभ्यसनात्मकः ।  
देहिभिर्धर्मपरमैश्चर्तव्यो धर्मसम्भवः ॥ ३३ ॥

भगवन् संशयो मेऽस्ति तन्मे व्याख्यातुमर्हसि।  
चातुर्वर्ण्यस्य धर्मं वै नैपुण्येन प्रकीर्तय ॥ ३४ ॥

रहस्यश्रवणं धर्मो वेदव्रतनिषेवणम् ।  
अग्निकार्यं तथा धर्मो गुरुकार्यप्रसाधनम् ॥ ३५ ॥

भैक्षचर्या परो धर्मो नित्ययज्ञोपवीतिता।  
नित्यं स्वाध्यायिता धर्मो ब्रह्मचर्याश्रमस्तथा ॥ ३६ ॥

गुरुणा चाभ्यनुज्ञातः समावर्तेत वै द्विजः।  
विन्देतानन्तरं भार्यामनुरूपां यथाविधि ॥ ३७ ॥

शूद्रान्नवर्जनं धर्मस्तथा सत्पथसेवनम् ।  
धर्मो नित्योपवासित्वं ब्रह्मचर्यं तथैव च ॥ ३८ ॥

आहिताग्निरधीयानो जुह्वानः संयतेन्द्रियः ।  
विघसाशी यताहारो गृहस्थः सत्यवाक् शुचिः ॥ ३९ ॥

अतिथिव्रतता धर्मो धर्मस्त्रेताग्निधारणम् ।  
इष्टीश्च पशुबन्धांश्च विधिपूर्वं समाचरेत् ॥ ४० ॥

यज्ञश्च परमो धर्मस्तथाहिंसा च देहिषु।  
अपूर्वभोजनं धर्मो विघसाशित्वमेव च ॥ ४१ ॥

भुक्ते परिजने पश्चाद् भोजनं धर्म उच्यते।  
ब्राह्मणस्य गृहस्थस्य श्रोत्रियस्य विशेषतः ॥ ४२ ॥

दम्पत्योः समशीलत्वं धर्मः स्याद् गृहमेधिनः।  
गृह्याणां चैव देवानां नित्यपुष्पबलिक्रिया ॥ ४३ ॥  
नित्योपलेपनं धर्मस्तथा नित्योपवासिता ।

सुसम्मृष्टोपलिप्ते च साज्यधूमो भवेद् गृहे ॥ ४४ ॥  
एष द्विजजने धर्मो गार्हस्थ्यो लोकधारणः।  
द्विजानां च सतां नित्यं सदैवैष प्रवर्तते ॥ ४५ ॥

यस्तु क्षत्रगतो देवि मया धर्म उदीरितः।  
तमहं ते प्रवक्ष्यामि तन्मे शृणु समाहिता ॥ ४६ ॥

क्षत्रियस्य स्मृतो धर्मः प्रजापालनमादितः।  
निर्दिष्टफलभोक्ता हि राजा धर्मेण युज्यते ॥ ४७ ॥

(क्षत्रियास्तु ततो देवि द्विजानां पालने स्मृताः।  
यदि न क्षत्रियो लोके जगत् स्यादधरोत्तरम्॥  
रक्षणात् क्षत्रियैरेव जगद् भवति शाश्वतम्।

सम्यग्गुणहितो धर्मो धर्मः पौरहितक्रिया।  
व्यवहारस्थितिर्नित्यं गुणयुक्तो महीपतिः ॥)

प्रजाः पालयते यो हि धर्मेण मनुजाधिपः।  
तस्य धर्मार्जिता लोकाः प्रजापालनसंचिताः ॥ ४८ ॥

तस्य राज्ञः परो धर्मो दमः स्वाध्याय एव च।  
अग्निहोत्रपरिस्पन्दो दानाध्ययनमेव च ॥ ४९ ॥  
यज्ञोपवीतधरणं यज्ञो धर्मक्रियास्तथा ।  
भृत्यानां भरणं धर्मः कृते कर्मण्यमोघता ॥ ५० ॥  
सम्यग्दण्डे स्थितिर्धमो धर्मो वेदक्रतुर्क्रियाः।  
व्यवहारस्थितिर्धर्मः सत्यवाक्यरतिस्तथा ॥ ५१ ॥

आर्तहस्तप्रदो राजा प्रेत्य चेह महीयते।  
गोब्राह्मणार्थे विक्रान्तः संग्रामे निधनं गतः ॥ ५२ ॥  
अश्वमेधजिताल्ँलोकानाप्नोति त्रिदिवालये ॥ ५३ ॥

(तथैव देवि वैश्याश्च लोकयात्राहिताः स्मृताः।  
अन्ये तानुपजीवन्ति प्रत्यक्षफलदा हि ते॥  
यदि न स्युस्तथा वैश्या न भवेयुस्तथा परे।)

वैश्यस्य सततं धर्मः पाशुपाल्यं कृषिस्तथा।  
अग्निहोत्रपरिस्पन्दो दानाध्ययनमेव च ॥ ५४ ॥  
वाणिज्यं सत्पथस्थानमातिथ्यं प्रशमो दमः।  
विप्राणां स्वागतं त्यागो वैश्यधर्मः सनातनः ॥ ५५ ॥

तिलान् गन्धान् रसांश्चैव विक्रीणीयान्न चैव हि।  
वणिक्पथमुपासीनो वैश्यः सत्पथमाश्रितः ॥ ५६ ॥  
सर्वातिथ्यं त्रिवर्गस्य यथाशक्ति यथार्हतः।

शूद्रधर्मः परो नित्यं शुश्रूषा च द्विजातिषु ॥ ५७ ॥  
स शूद्रः संशिततपाः सत्यवादी जितेन्द्रियः।  
शुश्रूषुरतिथिं प्राप्तं तपः संचिनुते महत् ॥ ५८ ॥

नित्यं स हि शुभाचारो देवताद्विजपूजकः।  
शूद्रो धर्मफलैरिष्टैः सम्प्रयुज्येत बुद्धिमान् ॥ ५९ ॥

(तथैव शूद्रा विहिताः सर्वधर्मप्रसाधकाः।  
शूद्राश्च यदि ते न स्युः कर्मकर्ता न विद्यते॥

त्रयः पूर्वे शूद्रमूलाः सर्वे कर्मकराः स्मृताः।  
ब्राह्मणादिषु शुश्रूषा दासधर्म इति स्मृतः॥

वार्ता च कारुकर्माणि शिल्पं नाट्‌यं तथैव च।  
अहिंसकः शुभाचारो दैवतद्विजवन्दकः ॥

शूद्रो धर्मफलैरिष्टैः स्वधर्मेणोपयुज्यते ।  
एवमादि तथान्यच्च शूद्रधर्म इति स्मृतः॥)

एतत् ते सर्वमाख्यातं चातुर्वर्ण्यस्य शोभने।  
एकैकस्येह सुभगे किमन्यच्छ्रोतुमिच्छसि ॥ ६० ॥

(भगवन् देवदेवेश नमस्ते वृषभध्वज।  
श्रोतुमिच्छाम्यहं देव धर्ममाश्रमिणां विभो॥

तथाश्रमगतं धर्मं शृणु देवि समाहिता।  
आश्रमाणां तु यो धर्मः क्रियते ब्रह्मवादिभिः॥

गृहस्थः प्रवरस्तेषां गार्हस्थ्यं धर्ममाश्रितः।  
पञ्चयज्ञक्रिया शौचं दारतुष्टिरतन्द्रिता ॥  
ऋतुकालाभिगमनं दानयज्ञतपांसि च ।  
अविप्रवासस्तस्येष्टः स्वाध्यायश्चाग्निपूर्वकम् ॥

तथैव वानप्रस्थस्य धर्माः प्रोक्ताः सनातनाः।  
गृहवासं समुत्सृज्य निश्चित्यैकमनाः शुभैः॥  
वन्यैरेव सदाहारैर्वर्तयेदिति च स्थितिः।

भूमिशय्या जटाश्मश्रुचर्मवल्कलधारणम् ॥  
देवतातिथिसत्कारो महाकृच्छ्राभिपूजनम् ।  
अग्निहोत्रं त्रिषवणं तस्य नित्यं विधीयते॥  
ब्रह्मचर्यं क्षमा शौचं तस्य धर्मः सनातनः।  
एवं स विगते प्राणे देवलोके महीयते॥

यतिधर्मास्तथा देवि गृहांस्त्यक्त्वा यतस्ततः।  
आकिञ्चन्यमनारम्भः सर्वतः शौचमार्जवम् ॥  
सर्वत्र भैक्षचर्या च सर्वत्रैव विवासनम्।  
सदा ध्यानपरत्वं च दोषशुद्धिः क्षमा दया॥  
तत्त्वानुगतबुद्धित्वं तस्य धर्मविधिर्भवेत् ।

बुभुक्षितं पिपासार्तमतिथिं श्रान्तमागतम् ।  
अर्चयन्ति वरारोहे तेषामपि फलं महत्॥

पात्रमित्येव दातव्यं सर्वस्मै धर्मकाङ्क्षिभिः।  
आगमिष्यति यत् पात्रं तत् पात्रं तारयिष्यति॥

काले सम्प्राप्तमतिथिं भोक्तुकाममुपस्थितम् ।  
यस्तं सम्भावयेत् तत्र व्यासोऽयं समुपस्थितः॥

तस्य पूजां यथाशक्त्या सौम्यचित्तः प्रयोजयेत्।  
चित्तमूलो भवेद् धर्मो धर्ममूलं भवेद् यशः॥

तस्मात् सौम्येन चित्तेन दातव्यं देवि सर्वथा।  
सौम्यचित्तस्तु यो दद्यात् तद्धि दानमनुत्तमम्॥

यथाम्बुबिन्दुभिः सूक्ष्मैः पतद्भिर्मेदिनीतले ।  
केदाराश्च तटाकानि सरांसि सरितस्तथा॥  
तोयपूर्णानि दृश्यन्ते अप्रतर्क्यानि शोभने।  
अल्पमल्पमपि ह्येकं दीयमानं विवर्धते॥

पीडयापि च भृत्यानां दानमेव विशिष्यते।  
पुत्रदारधनं धान्यं न मृताननुगच्छति॥

श्रेयो दानं च भोगश्च धनं प्राप्य यशस्विनी।  
दानेन हि महाभागा भवन्ति मनुजाधिपाः॥  
नास्ति भूमौ दानसमं नास्ति दानसमो निधिः।  
नास्ति सत्यात् परो धर्मो नानृतात् पातकं परम्॥

आश्रमे यस्तु तप्येत तपो मूलफलाशनः।  
आदित्याभिमुखो भूत्वा जटावल्कलसंवृतः ॥  
मण्डूकशायी हेमन्ते ग्रीष्मे पञ्चतपा भवेत्।  
सम्यक् तपश्चरन्तीह श्रद्दधाना वनाश्रमे॥  
गृहाश्रमस्य ते देवि कलां नार्हन्ति षोडशीम्।

गृहाश्रमस्य या चर्या व्रतानि नियमाश्च ये॥  
यथा च देवताः पूज्याः सततं गृहमेधिना।  
यद् यच्च परिहर्तव्यं गृहिणा तिथिपर्वसु॥  
तत् सर्वं श्रोतुमिच्छामि कथ्यमानं त्वया विभो।

गृहाश्रमस्य यन्मूलं फलं धर्मोऽयमुत्तमः॥  
पादैश्चतुर्भिः सततं धर्मो यत्र प्रतिष्ठितः।  
सारभूतं वरारोहे दध्नो घृतमिवोद्‌धृतम्॥  
तदहं ते प्रवक्ष्यामि श्रूयतां धर्मचारिणि।

शुश्रूषन्ते ये पितरं मातरं च गृहाश्रमे॥  
भर्तारं चैव या नारी अग्निहोत्रं च ये द्विजाः।  
तेषु तेषु च प्रीणन्ति देवा इन्द्रपुरोगमाः॥  
पितरः पितृलोकस्थाः स्वधर्मेण स रज्यते।

मातापितृवियुक्तानां का चर्या गृहमेधिनाम्॥  
विधवानां च नारीणां भवानेतद् ब्रवीतु मे।

देवतातिथिशुश्रूषा गुरुवृद्धाभिवादनम् ॥  
अहिंसा सर्वभूतानामलोभः सत्यसंधता ।  
ब्रह्मचर्यं शरण्यत्वं शौचं पूर्वाभिभाषणम्॥  
कृतज्ञत्वमपैशुन्यं सततं धर्मशीलता ।  
दिने द्विरभिषेकं च पितृदैवतपूजनम्॥  
गवाह्निकप्रदानं च संविभागोऽतिथिष्वपि ।  
दीपं प्रतिश्रयं चैव दद्यात् पाद्यासनं तथा॥  
पञ्चमेऽहनि षष्ठे वा द्वादशेऽप्यष्टमेऽपि वा।  
चतुर्दशे पञ्चदशे ब्रह्मचारी सदा भवेत्॥  
श्मश्रुकर्म शिरोऽभ्यङ्गमञ्जनं दन्तधावनम् ।  
नैतेष्वहस्सु कुर्वीत तेषु लक्ष्मीः प्रतिष्ठिता॥

व्रतोपवासनियमस्तपो दानं च शक्तितः।  
भरणं भृत्यवर्गस्य दीनानामनुकम्पनम् ॥  
परदारनिवृत्तिश्च स्वदारेषु रतिः सदाः।

शरीरमेकं दम्पत्योर्विधात्रा पूर्वनिर्मितम् ॥  
तस्मात् स्वदारनिरतो ब्रह्मचारी विधीयते।

शीलवृत्तविनीतस्य निगृहीतेन्द्रियस्य च ॥  
आर्जवे वर्तमानस्य सर्वभूतहितैषिणः ।  
प्रियातिथेश्च क्षान्तस्य धर्मार्जितधनस्य च॥  
गृहाश्रमपदस्थस्य किमन्यैः कृत्यमाश्रमैः ।

यथा मातरमाश्रित्य सर्वे जीवन्ति जन्तवः॥  
तथा गृहाश्रमं प्राप्य सर्वे जीवन्ति चाश्रमाः।

राजानः सर्वपाषण्डाः सर्वे रङ्गोपजीविनः॥  
व्यालग्रहाश्च डम्भाश्च चोरा राजभटास्तथा।  
सविद्याः सर्वशीलज्ञाः सर्वे वै विचिकित्सकाः॥  
दूराध्वानं प्रपन्नाश्च क्षीणपथ्योदना नराः।  
एते चान्ये च बहवः तर्कयन्ति गृहाश्रमम्॥

मार्जारा मूषिकाः श्वानः सूकराश्च शुकास्तथा।  
कपोतका कर्कटकाः सरीसृपनिषेवणाः ॥  
अरण्यवासिनश्चान्ये सङ्घा ये मृगपक्षिणाम्।  
एवं बहुविधा देवि लोकेऽस्मिन् सचराचराः॥  
गृहे क्षेत्रे बिले चैव शतशोऽथ सहस्रशः।  
गृहस्थेन कृतं कर्म सर्वैस्तैरिह भुज्यते॥

उपयुक्तं च यत् तेषां मतिमान् नानुशोचति।  
धर्म इत्येव संकल्प्य यस्तु तस्य फलं शृणु॥

सर्वयज्ञप्रणीतस्य हयमेधेन यत् फलम्।  
वर्षे स द्वादशे देवि फलेनैतेन युज्यते॥)

उक्तस्त्वया पृथग्धर्मश्चातुर्वर्ण्यहितः शुभः ।  
सर्वव्यापी तु यो धर्मो भगवंस्तद् ब्रवीहि मे ॥ ६१ ॥

ब्राह्मणा लोकसारेण सृष्टा धात्रा गुणार्थिना।  
लोकांस्तारयितुं कृत्स्नान् मर्त्येषु क्षितिदेवताः ॥ ६२ ॥  
तेषामपि प्रवक्ष्यामि धर्मकर्मफलोदयम् ।  
ब्राह्मणेषु हि यो धर्मः स धर्मः परमो मतः॥६३॥

इमे ते लोकधर्मार्थं त्रयः सृष्टाः स्वयम्भुवा।  
पृथिव्यां सर्जने नित्यं सृष्टांस्तानपि मे शृणु ॥ ६४ ॥

वेदोक्तः परमो धर्मः स्मृतिशास्त्रगतोऽपरः।  
शिष्टाचीर्णोऽपरः प्रोक्तस्त्रयो धर्माः सनातनाः ॥ ६५ ॥

त्रैविद्यो ब्राह्मणो विद्वान् न चाध्ययनजीवकः।  
त्रिकर्मा त्रिपरिक्रान्तो मैत्र एष स्मृतो द्विजः ॥ ६६ ॥

षडिमानि तु कर्माणि प्रोवाच भुवनेश्वरः।  
वृत्त्यर्थं ब्राह्मणानां वै शृणु धर्मान् सनातनान् ॥ ६७ ॥

यजनं याजनं चैव तथा दानप्रतिग्रहौ।  
अध्यापनं चाध्ययनं षट्‌कर्मा धर्मभाग् द्विजः ॥ ६८ ॥

नित्यः स्वाध्यायिता धर्मो धर्मो यज्ञः सनातनः।  
दानं प्रशस्यते चास्य यथाशक्ति यथाविधि ॥ ६९ ॥

शमस्तूपरमो धर्मः प्रवृत्तः सत्सु नित्यशः।  
गृहस्थानां विशुद्धानां धर्मस्य निचयो महान् ॥ ७० ॥

पञ्चयज्ञविशुद्धात्मा सत्यवागनसूयकः ।  
दाता ब्राह्मणसत्कर्ता सुसंसृष्टनिवेशनः ॥ ७१ ॥  
अमानी च सदाजिह्मः स्निग्धवाणीप्रदस्तथा।  
अतिथ्यभ्यागतरतिः शेषान्नकृतभोजनः ॥७२ ॥  
पाद्यमर्घ्यं यथान्यायमासनं शयनं तथा।  
दीपं प्रतिश्रयं चैव यो ददाति स धार्मिकः ॥ ७३ ॥

प्रातरुत्थाय चाचम्य भोजनेनोपमन्त्र्य च।  
सत्कृत्यानुव्रजेद् यस्तु तस्य धर्मः सनातनः ॥ ७४ ॥

सर्वातिथ्यं त्रिवर्गस्य यथाशक्ति निशानिशम्।  
शूद्रधर्मः समाख्यातस्त्रिवर्गपरिचारणम् ॥ ७५ ॥

प्रवृत्तिलक्षणो धर्मो गृहस्थेषु विधीयते।  
तमहं वर्तयिष्यामि सर्वभूतहितं शुभम् ॥ ७६ ॥

दातव्यमसकृच्छक्त्या यष्टव्यमसकृत् तथा ।  
पुष्टिकर्मविधानं च कर्तव्यं भूतिमिच्छता ॥ ७७ ॥

धर्मेणार्थः समाहार्यो धर्मलब्धं त्रिधा धनम्।  
कर्तव्यं धर्मपरमं मानवेन प्रयत्नतः ॥ ७८ ॥

एकेनांशेन धर्मार्थौ कर्तव्यौ भूतिमिच्छता।  
एकेनांशेन कामार्थ एकमंशं विवर्धयेत् ॥ ७९ ॥

निवृत्तिलक्षणस्त्वन्यो धर्मो मोक्षाय तिष्ठति।  
तस्य वृत्तिं प्रवक्ष्यामि शृणु मे देवि तत्त्वतः ॥ ८० ॥

सर्वभूतदया धर्मो न चैकग्रामवासिता।  
आशापाशविमोक्षश्च शस्यते मोक्षकाङ्क्षिणाम् ॥ ८१ ॥

न कुट्‌यां नोदके सङ्गो न वाससि न चासने।  
न त्रिदण्डे न शयने नाग्नौ न शरणालये ॥ ८२ ॥

अध्यात्मगतिचित्तो यस्तन्मनास्तत्परायणः ।  
युक्तो योगं प्रति सदा प्रतिसंख्यानमेव च ॥ ८३ ॥

वृक्षमूलपरो नित्यं शून्यागारनिवेशनः ।  
नदीपुलिनशायी च नदीतीररतिश्च यः ॥ ८४ ॥  
विमुक्तः सर्वसङ्गेषु स्नेहबन्धेषु च द्विजः।  
आत्मन्येवात्मनो भावं समासज्जेत वै द्विजः ॥ ८५ ॥

स्थाणुभूतो निराहारो मोक्षदृष्टेन कर्मणा।  
परिव्रजेति यो युक्तस्तस्य धर्मः सनातनः ॥ ८६ ॥

न चैकत्र समासक्तो न चैकग्रामगोचरः।  
मुक्तो ह्यटति निर्मुक्तो न चैकपुलिनेशयः ॥ ८७ ॥

एष मोक्षविदां धर्मो वेदोक्तः सत्पथः सताम्।  
यो मार्गमनुयातीमं पदं तस्य च विद्यते ॥ ८८ ॥

चतुर्विधा भिक्षवस्ते कुटीचकबहूदकौ ।  
हंसः परमहंसश्च यो यः पश्चात् स उत्तमः ॥ ८९ ॥

अतः परतरं नास्ति नावरं न तिरोग्रतः।  
अदुःखमसुखं सौम्यमजरामरमव्ययम् ॥ ९० ॥

गार्हस्थ्यो मोक्षधर्मश्च सज्जनाचरितस्त्वया ।  
भाषितो जीवलोकस्य मार्गः श्रेयस्करो महान् ॥ ९१ ॥

ऋषिधर्मं तु धर्मज्ञ श्रोतुमिच्छाम्यतः परम्।  
स्पृहा भवति मे नित्यं तपोवननिवासिषु ॥ ९२ ॥

आज्यधूमोद्भवो गन्धो रुणद्धीव तपोवनम्।  
तं दृष्ट्वा मे मनः प्रीतं महेश्वर सदा भवेत्॥९३॥

एतन्मे संशयं देव मुनिधर्मकृतं विभो।  
सर्वधर्मार्थतत्त्वज्ञ देवदेव वदस्व मे।  
निखिलेन मया पृष्टं महादेव यथातथम् ॥ ९४ ॥

हन्त तेऽहं प्रवक्ष्यामि मुनिधर्ममनुत्तमम्।  
यं कृत्वा मुनयो यान्ति सिद्धिं स्वतपसा शुभे ॥ ९५ ॥

फेनपानामृषीणां यो धर्मो धर्मविदां सताम्।  
तन्मे शृणु महाभागे धर्मज्ञे धर्ममादितः ॥ ९६ ॥

उञ्छन्ति सततं ये ते ब्राह्म्यं फेनोत्करं शुभम्।  
अमृतं ब्रह्मणा पीतमध्वरे प्रसृतं दिवि ॥ ९७ ॥

एष तेषां विशुद्धानां फेनपानां तपोधने।  
धर्मचर्याकृतो मार्गो बालखिल्यगणैः शृणु ॥ ९८ ॥

वालखिल्यास्तपःसिद्धा मुनयः सूर्यमण्डले ।  
उञ्छे तिष्ठन्ति धर्मज्ञाः शाकुनीं वृत्तिमास्थिताः ॥ ९९ ॥

मृगनिर्मोकवसनाश्चीरवल्कलवाससः ।  
निर्द्वन्द्वाःसत्पथं प्राप्ता वालखिल्यास्तपोधनाः ॥ १०० ॥

अङ्‌गुष्ठपर्वमात्रा ये भूत्वा स्वे स्वे व्यवस्थिताः।  
तपश्चरणमीहन्ते तेषां धर्मफलं महत् ॥ १०१ ॥

ते सुरैः समतां यान्ति सुरकार्यार्थसिद्धये।  
द्योतयन्ति दिशः सर्वास्तपसा दग्धकिल्बिषाः ॥ १०२ ॥

ये त्वन्ये शुद्धमनसो दयाधर्मपरायणाः।  
सन्तश्चक्रचराः पुण्याः सोमलोकचराश्च ये ॥ १०३ ॥  
पितृलोकसमीपस्थास्त उञ्छन्ति यथाविधि ।

सम्प्रक्षालाश्मकुट्टाश्च दन्तोलूखलिकाश्च ते ॥ १०४ ॥  
सोमपानां च देवानामूष्मपाणां तथैव च।  
उञ्छन्ति ये समीपस्थाः सदारा नियतेन्द्रियाः ॥ १०५ ॥

तेषामग्निपरिस्पन्दः पितॄणां चार्चनं तथा।  
यज्ञानां चैव पञ्चानां यजनं धर्म उच्यते ॥ १०६ ॥

एष चक्रचरैर्देवि देवलोकचरैर्द्विजैः ।  
ऋषिधर्मः सदा चीर्णो योऽन्यस्तमपि मे शृणु ॥ १०७ ॥

सर्वेष्वेवर्षिधर्मेषु ज्ञेयोऽऽत्मा संयतेन्द्रियैः ।  
कामक्रोधौ ततः पश्चाज्जेतव्याविति मे मतिः ॥ १०८ ॥

अग्निहोत्रपरिस्पन्दो धर्मरात्रिसमासनम् ।  
सोमयज्ञाभ्यनुज्ञानं पञ्चमी यज्ञदक्षिणा ॥ १०९ ॥

नित्यं यज्ञक्रिया धर्मः पितृदेवार्चने रतिः।  
सर्वातिथ्यं च कर्तव्यमन्नेनोञ्छार्जितेन वै ॥ ११० ॥

निवृत्तिरुपभोगेषु गोरसानां शमे रतिः।  
स्थण्डिले शयने योगः शाकपर्णनिषेवणम् ॥ १११ ॥  
फलमूलाशनं वायुरापः शैवलभक्षणम् ।  
ऋषीणां नियमा ह्येते यैर्जयन्त्यजितां गतिम् ॥ ११२ ॥

विधूमे सन्नमुसले व्यङ्गारे भुक्तवज्जने।  
अतीतपात्रसंचारे काले विगतभिक्षुके ॥ ११३ ॥  
अतिथिं काङ्क्षमाणो वै शेषान्नकृतभोजनः।  
सत्यधर्मरतः शान्तो मुनिधर्मेण युज्यते ॥ ११४ ॥  
न स्तम्भी न च मानी स्यान्नाप्रसन्नो न विस्मितः।  
मित्रामित्रसमो मैत्रो यः स धर्मविदुत्तमः ॥ ११५ ॥