+++
title_full = "111 बृहस्पतिका युधिष्ठिरसे प्राणियोंके जन्मके प्रकारका और नानाविध पापोंके फलस्वरूप नरकादिकी प्राप्ति एवं तिर्यग्योनियोंमें जन्म लेनेका वर्णन"
title = "१११ संसारचक्रम्"

+++


पितामह महाप्राज्ञ सर्वशास्त्रविशारद ।  
श्रोतुमिच्छामि मर्त्यानां संसारविधिमुत्तमम् ॥ १ ॥

केन वृत्तेन राजेन्द्र वर्तमाना नरा भुवि।  
प्राप्नुवन्त्युत्तमं स्वर्गं कथं च नरकं नृप ॥ २ ॥

मृतं शरीरमुत्सृज्य काष्ठलोष्टसमं जनाः।  
प्रयान्त्यमुं लोकमितः को वै ताननुगच्छति ॥ ३ ॥

अयमायाति भगवान् बृहस्पतिरुदारधीः ।  
पृच्छैनं सुमहाभागमेतद् गुह्यं सनातनम् ॥ ४ ॥

नैतदन्येन शक्यं हि वक्तुं केनचिदद्य वै।  
वक्ता बृहस्पतिसमो न ह्यन्यो विद्यते क्वचित् ॥ ५ ॥

तयोः संवदतोरेवं पार्थगांगेययोस्तदा ।  
आजगाम विशुद्धात्मा नाकपृष्ठाद् बृहस्पतिः ॥ ६ ॥

ततो राजा समुत्थाय धृतराष्ट्रपुरोगमः।  
पूजामनुपमां चक्रे सर्वे ते च सभासदः ॥ ७ ॥

ततो धर्मसुतो राजा भगवन्तं बृहस्पतिम्।  
उपगम्य यथान्यायं प्रश्नं पप्रच्छ तत्त्वतः ॥ ८ ॥

भगवन् सर्वधर्मज्ञ सर्वशास्त्रविशारद ।  
मर्त्यस्य कः सहायो वै पिता माता सुतो गुरुः॥९॥  
ज्ञातिसम्बन्धिवर्गश्च मित्रवर्गस्तथैव च ।  
मृतं शरीरमुत्सृज्य काष्ठलोष्टसमं जनाः ॥ १० ॥  
गच्छन्त्यमुत्र लोकं वै क एनमनुगच्छति।

एकः प्रसूयते राजन्नेक एव विनश्यति ॥ ११ ॥  
एकस्तरति दुर्गाणि गच्छत्येकस्तु दुर्गतिम्।

असहायः पिता माता तथा भ्राता सुतो गुरुः ॥ १२ ॥  
ज्ञातिसम्बन्धिवर्गश्च मित्रवर्गस्तथैव च ।

मृतं शरीरमुत्सृज्य काष्ठलोष्टसमं जनाः ॥ १३ ॥  
मुहूर्तमिव रोदित्वा ततो यान्ति पराङ्‌मुखाः।

तैस्तच्छरीरमुत्सृष्टं धर्म एकोऽनुगच्छति ॥ १४ ॥  
तस्माद् धर्मः सहायश्च सेवितव्यः सदा नृभिः।

प्राणी धर्मसमायुक्तो गच्छेत् स्वर्गगतिं पराम् ॥ १५ ॥  
तथैवाधर्मसंयुक्तो नरकं चोपपद्यते ।

तस्मान्न्यायागतैरर्थैर्धर्मं सेवेत पण्डितः ॥ १६ ॥  
धर्म एको मनुष्याणां सहायः पारलौकिकः।

लोभान्मोहादनुक्रोशाद् भयाद् वाप्यबहुश्रुतः ॥ १७ ॥  
नरः करोत्यकार्याणि परार्थे लोभमोहितः।

धर्मश्चार्थश्च कामश्च त्रितयं जीविते फलम् ॥ १८ ॥  
एतत् त्रयमवाप्तव्यमधर्मपरिवर्जितम् ।

श्रुतं भगवतो वाक्यं धर्मयुक्तं परं हितम् ॥ १९ ॥  
शरीरनिचयं ज्ञातुं बुद्धिस्तु मम जायते।

मृतं शरीरं हि नृणां सूक्ष्ममव्यक्ततां गतम् ॥ २० ॥  
अचक्षुर्विषयं प्राप्तं कथं धर्मोऽनुगच्छति।

पृथिवी वायुराकाशमापो ज्योतिर्मनोऽन्तकः ॥ २१ ॥  
बुद्धिरात्मा च सहिता धर्मं पश्यन्ति नित्यदा।

प्राणिनामिह सर्वेषां साक्षिभूता निशानिशम् ॥ २२ ॥  
एतैश्च सह धर्मोऽपि तं जीवमनुगच्छति।

त्वगस्थिमांसं शुक्रं च शोणितं च महामते ॥ २३ ॥  
शरीरं वर्जयन्त्येते जीवितेन विवर्जितम्।

ततो धर्मसमायुक्तः प्राप्नुते जीव एव हि ॥ २४ ॥  
ततोऽस्य कर्म पश्यन्ति शुभं वा यदि वाशुभम्।  
देवताः पञ्चभूतस्थाः किं भूयः श्रोतुमिच्छसि ॥ २५ ॥

ततो धर्मसमायुक्तः स जीवः सुखमेधते।  
इहलोके परे चैव किं भूयः कथयामि ते ॥ २६ ॥

तद् दर्शितं भगवता यथा धर्मोऽनुगच्छति।  
एतत् तु ज्ञातुमिच्छामि कथं रेतः प्रवर्तते ॥ २७ ॥

अन्नमश्नन्ति यद् देवाः शरीरस्था नरेश्वर।  
पृथिवी वायुराकाशमापो ज्योतिर्मनस्तथा ॥ २८ ॥  
ततस्तृप्तेषु राजेन्द्र तेषु भूतेषु पञ्चसु।  
मनःषष्ठेषु शुद्धात्मन् रेतः सम्पद्यते महत् ॥ २९ ॥

ततो गर्भः सम्भवति श्लेषात् स्त्रीपुंसयोर्नृप।  
एतत् ते सर्वमाख्यातं भूयः किं श्रोतुमिच्छसि ॥ ३० ॥

आख्यातं मे भगवता गर्भः संजायते यथा।  
यथा जातस्तु पुरुषः प्रपद्यति तदुच्यताम् ॥ ३१ ॥

आसन्नमात्रः पुरुषस्तैर्भूतैरभिभूयते ।  
विप्रयुक्तश्च तैर्भूतैः पुनर्यात्यपरां गतिम् ॥ ३२ ॥

सर्वभूतसमायुक्तः प्राप्नुते जीव एव हि।  
ततोऽस्य कर्म पश्यन्ति शुभं वा यदि वाशुभम्।  
देवताः पञ्चभूतस्थाः किं भूयः श्रोतुमिच्छसि ॥ ३३ ॥

त्वगस्थिमांसमुत्सृज्य तैश्च भूतैर्विवर्जितः ।  
जीवः स भगवन् क्वस्थः सुखदुःखे समश्नुते ॥ ३४ ॥

जीवः कर्मसमायुक्तः शीघ्रं रेतस्त्वमागतः।  
स्त्रीणां पुष्पं समासाद्य सूते कालेन भारत ॥ ३५ ॥

यमस्य पुरुषैः क्लेशं यमस्य पुरुषैर्वधम्।  
दुःखं संसारचक्रं च नरः क्लेशं स विन्दति ॥ ३६ ॥

इहलोके च स प्राणी जन्मप्रभृति पार्थिव।  
सुकृतं कर्म वै भुङ्क्ते धर्मस्य फलमाश्रितः ॥ ३७ ॥  
यदि धर्मं यथाशक्ति जन्मप्रभृति सेवते।  
ततः स पुरुषो भूत्वा सेवते नित्यदा सुखम् ॥ ३८ ॥

अथान्तरा तु धर्मस्याप्यधर्ममुपसेवते ।  
सुखस्यानन्तरं दुःखं स जीवोऽप्यधिगच्छति ॥ ३९ ॥

अधर्मेण समायुक्तो यमस्य विषयं गतः।  
महद् दुःखं समासाद्य तिर्यग्योनौ प्रजायते ॥ ४० ॥

कर्मणा येन येनेह यस्यां योनौ प्रजायते।  
जीवो मोहसमायुक्तस्तन्मे निगदतः शृणु ॥ ४१ ॥

यदेतदुच्यते शास्त्रे सेतिहासे च च्छन्दसि।  
यमस्य विषयं घोरं मर्त्यो लोकः प्रपद्यते ॥ ४२ ॥

इह स्थानानि पुण्यानि देवतुल्यानि भूपते।  
तिर्यग्योन्यतिरिक्तानि गतिमन्ति च सर्वशः ॥ ४३ ॥

यमस्य भवने दिव्ये ब्रह्यलोकसमे गुणैः।  
कर्मभिर्नियतैर्बद्धो जन्तुर्दुःखान्युपाश्नुते ॥ ४४ ॥

येन येन तु भावेन कर्मणा पुरुषो गतिम्।  
प्रयाति परुषां घोरां तत्ते वक्ष्याम्यतः परम् ॥ ४५ ॥

अधीत्य चतुरो वेदान् द्विजो मोहसमन्वितः।  
पतितात् प्रतिगृह्याथ खरयोनौ प्रजायते ॥ ४६ ॥

खरो जीवति वर्षाणि दश पञ्च च भारत।  
खरो मृतो बलीवर्दः सप्त वर्षाणि जीवति ॥ ४७ ॥

बलीवर्दो मृतश्चापि जायते ब्रह्मराक्षसः।  
ब्रह्मरक्षश्च मासांस्त्रींस्ततो जायति ब्राह्मणः ॥ ४८ ॥

पतितं याजयित्वा तु कृमियोनौ प्रजायते।  
तत्र जीवति वर्षाणि दश पञ्च च भारत ॥ ४९ ॥

कृमिभावाद् विमुक्तस्तु ततो जायति गर्दभः।  
गर्दभः पञ्च वर्षाणि पञ्च वर्षाणि सूकरः ॥ ५० ॥  
कुक्कुटः पञ्च वर्षाणि पञ्च वर्षाणि जम्बुकः।  
श्वा वर्षमेकं भवति ततो जायति मानवः ॥ ५१ ॥

उपाध्यायस्य यः पापं शिष्यः कुर्यादबुद्धिमान्।  
स जीव इह संसारांस्त्रीनाप्नोति न संशयः ॥ ५२ ॥  
प्राक् श्वा भवति राजेन्द्र ततः क्रव्यात्ततः खरः।  
ततः प्रेतः परिक्लिष्टः पश्चाज्जायति ब्राह्मणः ॥ ५३ ॥

मनसापि गुरोर्भार्यां यः शिष्यो याति पापकृत्।  
स उग्रान् प्रैति संसारानधर्मेणेह चेतसा ॥ ५४ ॥

श्वयोनौ तु स सम्भूतस्त्रीणि वर्षाणि जीवति।  
तत्रापि निधनं प्राप्तः कृमियोनौ प्रजायते ॥ ५५ ॥  
कृमिभावमनुप्राप्तो वर्षमेकं तु जीवति।  
ततस्तु निधनं प्राप्तो ब्रह्मयोनौ प्रजायते ॥ ५६ ॥

यदि पुत्रसमं शिष्यं गुरुर्हन्यादकारणे।  
आत्मनः कामकारेण सोऽपि हिंस्रः प्रजायते ॥ ५७ ॥

पितरं मातरं चैव यस्तु पुत्रोऽवमन्यते।  
सोऽपि राजन् मृतो जन्तुः पूर्वं जायेत गर्दभः ॥ ५८ ॥

गर्दभत्वं तु सम्प्राप्य दश वर्षाणि जीवति।  
संवत्सरं तु कुम्भीरस्ततो जायेत मानवः ॥ ५९ ॥

पुत्रस्य मातापितरौ यस्य रुष्टात्रुभावपि।  
गुर्वपध्यानतः सोऽपि मृतो जायति गर्दभः ॥ ६० ॥

खरो जीवति मासांस्तु दश श्वा च चतुर्दश।  
बिडालः सप्तमासांस्तु ततो जायति मानवः ॥ ६१ ॥

मातापितरावाक्रुश्य सारिकः सम्प्रजायते ।  
ताडयित्वा तु तावेव जायते कच्छपो नृप ॥ ६२ ॥

कच्छपो दश वर्षाणि त्रीणि वर्षाणि शल्यकः।  
व्यालो भूत्वा च षण्मासांस्ततो जायति मानुषः ॥ ६३ ॥

भर्तृपिण्डमुपाश्नन् यो राजद्विष्टानि सेवते।  
सोऽपि मोहसमापन्नो मृतो जायति वानरः ॥ ६४ ॥

वानरो दश वर्षाणि पञ्च वर्षाणि मूषिकः।  
श्वाथ भूत्वा तु षण्मासांस्ततो जायति मानुषः ॥ ६५ ॥

न्यासापहर्ता तु नरो यमस्य विषयं गतः।  
संसाराणां शतं गत्वा कृमियोनौ प्रजायते ॥ ६६ ॥

तत्र जीवति वर्षाणि दश पञ्च च भारत।  
दुष्कृतस्य क्षयं कृत्वा ततो जायति मानुषः ॥ ६७ ॥

असूयको नरश्चापि मृतो जायति शार्ङ्गकः।  
विश्वासहर्ता तु नरो मीनो जायति दुर्मतिः ॥ ६८ ॥

भूत्वा मीनोऽष्ट वर्षाणि मृतो जायति भारत।  
मृगस्तु चतुरो मासांस्ततश्छागः प्रजायते ॥ ६९ ॥

छागस्तु निधनं प्राप्य पूर्णे संवत्सरे ततः।  
कीटः संजायते जन्तुस्ततो जायति मानुषः ॥ ७० ॥

धान्यान् यवांस्तिलान् माषान् कुलत्थान् सर्षपांश्चणान्।  
कलापानथ मुद्गांश्च गोधूमानतसींस्तथा ॥ ७१ ॥  
सस्यस्यान्यस्य हर्ता च मोहाज्जन्तुरचेतनः।  
स जायते महाराज मूषिको निरपत्रपः ॥ ७२ ॥

ततः प्रेत्य महाराज मृतो जायति सूकरः।  
सूकरो जातमात्रस्तु रोगेण म्रियते नृप ॥ ७३ ॥

श्वा ततो जायते मूढः कर्मणा तेन पार्थिव।  
भूत्वा श्वा पञ्च वर्षाणि ततो जायति मानवः ॥ ७४ ॥

परदाराभिमर्शं तु कृत्वा जायति वै वृकः।  
श्वा शृगालस्ततो गृध्रो व्यालः कङ्को बकस्तथा ॥ ७५ ॥

भ्रातुर्भार्यां तु पापात्मा यो धर्षयति मोहितः।  
पुंस्कोकिलत्वमाप्नोति सोऽपि संवत्सरं नृप ॥ ७६ ॥

सखिभार्यां गुरोर्भार्यां राजभार्यां तथैव च।  
प्रधर्षयित्वा कामाय मृतो जायति सूकरः ॥ ७७ ॥

सूकरः पञ्च वर्षाणि दश वर्षाणि श्वाविधः।  
बिडालः पञ्च वर्षाणि दश वर्षाणि कुक्कुटः ॥ ७८ ॥  
पिपीलिकस्तु मासांस्त्रीन् कीटः स्यान्मासमेव तु।  
एतानासाद्य संसारान् कृमियोनौ प्रजायते ॥ ७९ ॥

तत्र जीवति मासांस्तु कृमियोनौ चतुर्दश।  
ततोऽधर्मक्षयं कृत्वा पुनर्जायति मानवः ॥ ८० ॥

उपस्थिते विवाहे तु यज्ञे दानेऽपि वा विभो।  
मोहात् करोति यो विघ्नं स मृतो जायते कृमिः॥८१॥

कृमिर्जीवति वर्षाणि दश पञ्च च भारत।  
अधर्मस्य क्षयं कृत्वा ततो जायति मानवः ॥ ८२ ॥

पूर्वं दत्त्वा तु यः कन्यां द्वितीये दातुमिच्छति।  
सोऽपि राजन् मृतो जन्तुः कृमियोनौ प्रजायते ॥ ८३ ॥

तत्र जीवति वर्षाणि त्रयोदश युधिष्ठिर।  
अधर्मसंक्षये युक्तस्ततो जायति मानवः ॥ ८४ ॥

देवकार्यमकृत्वा तु पितृकार्यमथापि वा।  
अनिर्वाप्य समश्नन् वै मृतो जायति वायसः ॥ ८५ ॥

वायसः शतवर्षाणि ततो जायति कुक्कुटः।  
जायते व्यालकश्चापि मासं तस्मात् तु मानुषः ॥ ८६ ॥

ज्येष्ठं पितृसमं चापि भ्रातरं योऽवमन्यते।  
सोऽपि मृत्युमुपागम्य क्रौञ्चयोनौ प्रजायते ॥ ८७ ॥

क्रौञ्चो जीवति वर्षं तु ततो जायति चीरकः।  
ततो निधनमापन्नो मानुषत्वमुपाश्नुते ॥ ८८ ॥

वृषलो ब्राह्मणीं गत्वा कृमियोनौ प्रजायते।  
ततः सम्प्राप्य निधनं जायते सूकरः पुनः ॥ ८९ ॥

सूकरो जातमात्रस्तु रोगेण म्रियते नृप।  
श्वा ततो जायते मूढः कर्मणा तेन पार्थिव ॥ ९० ॥

श्वा भूत्वा कृतकर्मासौ जायते मानुषस्ततः।  
तत्रापत्यं समुत्पाद्य मृतो जायति मूषिकः ॥ ९१ ॥

कृतघ्नस्तु मृतो राजन् यमस्य विषयं गतः।  
यमस्य पुरुषैः क्रुद्धैर्वधं प्राप्नोति दारुणम् ॥ ९२ ॥

दण्डं समुद्गरं शूलमग्निकुम्भं च दारुणम्।  
असिपत्रवनं घोरवालुकं कूटशाल्मलीम् ॥ ९३ ॥  
एताश्चान्याश्च बह्वीश्च यमस्य विषयं गतः।  
यातनाः प्राप्य तत्रोग्रास्ततो वध्यति भारत ॥ ९४ ॥

ततो हतः कृतघ्नः स तत्रोग्रैर्भरतर्षभ।  
संसारचक्रमासाद्य कृमियोनौ प्रजायते ॥ ९५ ॥

कृमिर्भवति वर्षाणि दश पञ्च च भारत।  
ततो गर्भं समासाद्य तत्रैव म्रियते शिशुः ॥ ९६ ॥

ततो गर्भशतैर्जन्तुर्बहुभिः सम्प्रपद्यते ।  
संसारांश्च बहून् गत्वा ततस्तिर्यक्षु जायते ॥ ९७ ॥

ततो दुःखमनुप्राप्य बहु वर्षगणानिह।  
अपुनर्भवसंयुक्तस्ततः कूर्मः प्रजायते ॥ ९८ ॥

दधि हृत्वा बकश्चापि प्लवो मत्स्यानसंस्कृतान्।  
चोरयित्वा तु दुर्बुद्धिर्मधु दंशः प्रजायते ॥ ९९ ॥

फलं वा मूलकं हृत्वा अपूपं वा पिपीलिकाः।  
चोरयित्वा च निष्पावं जायते हलगोलकः ॥ १०० ॥

पायसं चोरयित्वा तु तित्तिरित्वमवाप्नुते।  
हृत्वा पिष्टमयं पूपं कुम्भोलूकः प्रजायते ॥ १०१ ॥

अयो हृत्वा तु दुर्बुद्धिर्वायसो जायते नरः।  
कांस्यं हृत्वा तु दुर्बुद्धिर्हारितो जायते नरः ॥ १०२ ॥

राजतं भाजनं हृत्वा कपोतः सम्प्रजायते।  
हृत्वा तु काञ्चनं भाण्डं कृमियोनौ प्रजायते ॥ १०३ ॥

पत्रोर्णं चोरयित्वा तु कृकलत्वं निगच्छति।  
कौशिकं तु ततो हृत्वा नरो जायति वर्तकः ॥ १०४ ॥

अंशुकं चोरयित्वा तु शुको जायति मानवः।  
चोरयित्वा दुकूलं तु मृतो हंसः प्रजायते ॥ १०५ ॥

क्रौञ्चः कार्पासिकं हृत्वा मृतो जायति मानवः।  
चोरयित्वा नरः पट्टं त्वाविकं चैव भारत ॥ १०६ ॥  
क्षौमं च वस्त्रमादाय शशो जन्तुः प्रजायते।

वर्णान् हृत्वा तु पुरुषो मृतो जायति बर्हिणः ॥ १०७ ॥  
हृत्वा रक्तानि वस्त्राणि जायते जीवजीवकः।

वर्णकादींस्तथा गन्धांश्चोरयित्वेह मानवः ॥ १०८ ॥  
छुच्छुन्दरित्वमाप्नोति राजल्लोँभपरायणः ।  
तत्र जीवति वर्षाणि ततो दश च पञ्च च॥१०९॥

अधर्मस्य क्षयं गत्वा ततो जायति मानुषः।  
चोरयित्वा पयश्चापि बलाका सम्प्रजायते ॥ ११० ॥

यस्तु चोरयते तैलं नरो मोहसमन्वितः।  
सोऽपि राजन् मृतो जन्तुस्तैलपायी प्रजायते ॥ १११ ॥

अशस्त्रं पुरुषं हत्वा सशस्त्रः पुरुषाधमः।  
अर्थार्थी यदि वा वैरी स मृतो जायते खरः॥११२॥

खरो जीवति वर्षे द्वे ततः शस्त्रेण वध्यते।  
स मृतो मृगयोनौ तु नित्योद्विग्नोऽभिजायते ॥ ११३ ॥

मृगो वध्यति शस्त्रेण गते संवत्सरे तु सः।  
हतो मृगस्ततो मीनः सोऽपि जालेन बध्यते ॥ ११४ ॥

मासे चतुर्थे सम्प्राप्ते श्वापदः सम्प्रजायते।  
श्वापदो दश वर्षाणि द्वीपी वर्षाणि पञ्च च ॥ ११५ ॥

ततस्तु निधनं प्राप्तः कालपर्यायचोदितः।  
अधर्मस्य क्षयं कृत्वा ततो जायति मानुषः ॥ ११६ ॥

स्त्रियं हत्वा तु दुर्बुद्धिर्यमस्य विषयं गतः।  
बहून् क्लेशान् समासाद्य संसारांश्चैव विंशतिम् ॥ ११७ ॥

ततः पश्चान्महाराज कृमियोनौ प्रजायते।  
कृमिर्विंशतिवर्षाणि भूत्वा जायति मानुषः ॥ ११८ ॥

भोजनं चोरयित्वा तु मक्षिका जायते नरः।  
मक्षिकासंघवशगो बहून् मासान् भवत्युत ॥ ११९ ॥  
ततः पापक्षयं कृत्वा मानुषत्वमवाप्नुते।

धान्यं हृत्वा तु पुरुषो लोमशः सम्प्रजायते ॥ १२० ॥  
तथा पिण्याकसम्मिश्रमशनं चोरयेन्नरः ।  
स जायते बभ्रुसमो दारुणो मूषिको नरः ॥ १२१ ॥  
दशन् वै मानुषान्नित्यं पापात्मा स विशाम्पते।

घृतं हृत्वा तु दुर्बुद्धिः काकमद्‌गुः प्रजायते ॥ १२२ ॥  
मत्स्यमांसमथो हृत्वा काको जायति दुर्मतिः।  
लवणं चोरयित्वा तु चिरिकाकः प्रजायते ॥ १२३ ॥

विश्वासेन तु निक्षिप्तं यो विनिह्नोति मानवः।  
स गतायुर्नरस्तात मत्स्ययोनौ प्रजायते ॥ १२४ ॥

मत्स्ययोनिमनुप्राप्य मृतो जायति मानुषः।  
मानुषत्वमनुप्राप्य क्षीणायुरुपपद्यते ॥ १२५ ॥

पापानि तु नराः कृत्वा तिर्यग् जायन्ति भारत।  
न चात्मनः प्रमाणं ते धर्मं जानन्ति किंचन ॥ १२६ ॥

ये पापानि नराः कृत्वा निरस्यन्ति व्रतैः सदा।  
सुखदुःखसमायुक्ता व्यथितास्ते भवन्त्युत ॥ १२७ ॥  
असंवासाः प्रजायन्ते म्लेच्छाश्चापि न संशयः।  
नराः पापसमाचारा लोभमोहसमन्विताः ॥ १२८ ॥

वर्जयन्ति च पापानि जन्मप्रभृति ये नराः।  
अरोगा रूपवन्तस्ते धनिनश्च भवन्त्युत ॥ १२९ ॥

स्त्रियोऽप्येतेन कल्पेन कृत्वा पापमवाप्नुयुः।  
एतेषामेव जन्तूनां भार्यात्वमुपयान्ति ताः ॥ १३० ॥

परस्वहरणे दोषाः सर्व एव प्रकीर्तिताः।  
एतद्धि लेशमात्रेण कथितं ते मयानघ ॥ १३१ ॥

अपरस्मिन् कथायोगे भूयः श्रोष्यसि भारत।  
एतन्मया महाराज ब्रह्मणो वदतः पुरा ॥ १३२ ॥  
सुरर्षीणां श्रुतं मध्ये पृष्टश्चापि यथातथम्।  
मयापि तच्च कार्त्स्न्येन यथावदनुवर्णितम्।  
एतच्छ्रुत्वा महाराज धर्मे कुरु मनः सदा ॥ १३३ ॥