+++
title_full = "160 श्रीकृष्णद्वारा भगवान् शंकरके माहात्म्यका वर्णन"
title = "१६० ईश्वरप्रशंसा"

+++


दुर्वाससः प्रसादात् ते यत् तदा मधुसूदन।  
अवाप्तमिह विज्ञानं तन्मे व्याख्यातुमर्हसि ॥ १ ॥

महाभाग्यं च यत् तस्य नामानि च महात्मनः।  
तत् त्वत्तो ज्ञातुमिच्छामि सर्वं मतिमतां वर ॥ २ ॥

हन्त ते कीर्तयिष्यामि नमस्कृत्य कपर्दिने।  
यदवाप्तं मया राजन् श्रेयो यच्चार्जितं यशः ॥ ३ ॥

प्रयतः प्रातरुत्थाय यदधीये विशाम्पते।  
प्राञ्जलिः शतरुद्रीयं तन्मे निगदतः शृणु ॥ ४ ॥

प्रजापतिस्तत् ससृजे तपसोऽन्ते महातपाः।  
शङ्करस्त्वसृजत् तात प्रजाः स्थावरजङ्गमाः ॥ ५ ॥

नास्ति किंचित् परं भूतं महादेवाद् विशाम्पते।  
इह त्रिष्वपि लोकेषु भूतानां प्रभवो हि सः ॥ ६ ॥

न चैवोत्सहते स्थातुं कश्चिदग्रे महात्मनः।  
न हि भूतं समं तेन त्रिषु लोकेषु विद्यते॥७॥

गन्धेनापि हि संग्रामे तस्य क्रुद्धस्य शत्रवः।  
विसंज्ञा हतभूयिष्ठा वेपन्ते च पतन्ति च ॥ ८ ॥

घोरं च निनदं तस्य पर्जन्यनिनदोपमम्।  
श्रुत्वा विशीर्येद् हृदयं देवानामपि संयुगे ॥ ९ ॥

यांश्च घोरेण रूपेण पश्येत्‌ क्रुद्धः पिनाकधृत्।  
न सुरा नासुरा लोके न गन्धर्वा न पन्नगाः॥१०॥  
कुपिते सुखमेधन्ते तस्मिन्नपि गुहागताः।

प्रजापतेश्च दक्षस्य यजतो वितते क्रतौ ॥ ११ ॥  
विव्याध कुपितो यज्ञं निर्भयस्तु भवस्तदा।  
धनुषा बाणमुत्यृज्य सघोषं विननाद च ॥ १२ ॥

ते न शर्म कुतः शान्तिं विषादं लेभिरे सुराः।  
विद्धे च सहसा यज्ञे कुपिते च महेश्वरे ॥ १३ ॥

तेन ज्यातलघोषेण सर्वे लोकाः समाकुलाः।  
बभूवुरवशाः पार्थ विषेदुश्च सुरसुराः ॥ १४ ॥

आपश्चुक्षुभिरे चैव चकम्पे च वसुन्धरा।  
व्यद्रवन् गिरयश्चापि द्यौः पफाल च सर्वशः ॥ १५ ॥

अन्धेन तमसा लोकाः प्रावृता न चकाशिरे।  
प्रणष्टा ज्योतिषां भाश्च सह सूर्येण भारत ॥ १६ ॥

भृशं भीतास्ततः शान्तिं चक्रुः स्वस्त्ययनानि च।  
ऋषयः सर्वभूतानामात्मनश्च हितैषिणः ॥ १७ ॥

ततः सोऽभ्यद्रवद् देवान् रुद्रो रौद्रपराक्रमः।  
भगस्य नयने क्रुद्धः प्रहारेण व्यशातयत् ॥ १८ ॥

पूषणं चाभिदुद्राव पादेन च रुषान्वितः।  
पुरोडाशं भक्षयतो दशनान् वै व्यशातयत् ॥ १९ ॥

ततः प्रणेमुर्देवास्ते वेपमानाः स्म शङ्करम्।  
पुनश्च संदधे रुद्रो दीप्तं सुनिशितं शरम् ॥ २० ॥

रुद्रस्य विक्रमं दृष्ट्वा भीता देवाः सहर्षिभिः।  
ततः प्रसादयामासुः शर्वं ते विबुधोत्तमाः ॥ २१ ॥

जेपुश्च शतरुद्रीयं देवाः कृत्वाञ्जलिं तदा।  
संस्तूयमानस्त्रिदशैः प्रससाद महेश्वरः ॥ २२ ॥

रुद्रस्य भागं यज्ञे च विशिष्टं ते त्वकल्पयन्।  
भयेन त्रिदशा राजन् शरणं च प्रपेदिरे ॥ २३ ॥

तेन चैव हि तुष्टेन स यज्ञः संधितोऽभवत्।  
यद् यच्चापहृतं तत्र तत्तथैवान्वजीवयत् ॥ २४ ॥

असुराणां पुराण्यासंस्त्रीणि वीर्यवतां दिवि।  
आयसं राजतं चैव सौवर्णमपि चापरम् ॥ २५ ॥

नाशकत् तानि मघवा जेतुं सर्वायुधैरपि।  
अथ सर्वेऽमरा रुद्रं जग्मुः शरणमर्दिताः ॥ २६ ॥

तत ऊचुर्महात्मानो देवाः सर्वे समागताः।  
रुद्र रौद्रा भविष्यन्ति पशवः सर्वकर्मसु ॥ २७ ॥  
जहि दैत्यान् सह पुरैर्लोकांस्त्रायस्व मानद।

स तथोक्तस्तथेत्युक्त्वा कृत्वा विष्णुं शरोत्तमम् ॥ २८ ॥  
शल्यमग्निं तथा कृत्वा पुङ्खं वैवस्वतं यमम्।  
वेदान्‌ कृत्वा धनुः सर्वान् ज्यां च सावित्रिमुत्तमाम् ॥ २९ ॥  
ब्रह्माणं सारथिं कृत्वा विनियुज्य च सर्वशः।  
त्रिपर्वणा त्रिशल्येन तेन तानि बिभेद सः ॥ ३० ॥

शरेणादित्यवर्णेन कालाग्निसमतेजसा ।  
तेऽसुराः सपुरास्तत्र दग्धा रुद्रेण भारत ॥ ३१ ॥

तं चैवाङ्कगतं दृष्ट्वा बालं पञ्चशिखं पुनः।  
उमा जिज्ञासमाना वै कोऽयमित्यब्रवीत् तदा ॥ ३२ ॥

असूयतश्च शक्रस्य वज्रेण प्रहरिष्यतः।  
स वज्रं स्तम्भयामास तं बाहुं परिघोपमम् ॥ ३३ ॥

न सम्बुबुधिरे चैव देवास्तं भुवनेश्वरम्।  
सप्रजापतयः सर्वे तस्मिन् मुमुहुरीश्वरे ॥ ३४ ॥

ततो ध्यात्वा च भगवान् ब्रह्मा तममितौजसम्।  
अयं श्रेष्ठ इति ज्ञात्वा ववन्दे तमुमापतिम् ॥ ३५ ॥

ततः प्रसादयामासुरुमां रुद्रं च ते सुराः।  
बभूव स तदा बाहुर्बलहन्तुर्यथा पुरा ॥ ३६ ॥

स चापि ब्राह्मणो भूत्वा दुर्वासा नाम वीर्यवान्।  
द्वारवत्यां मम गृहे चिरं कालमुपावसत् ॥ ३७ ॥

विप्रकारान् प्रयुङ्‌क्ते स्म सुबहून्‌ मम वेश्मनि।  
तानुदारतया चाहं चक्षमे चातिदुःसहान् ॥ ३८ ॥

स वै रुद्रः स च शिवः सोऽग्निः सर्वः स सर्वजित्।  
स चैवेन्द्रश्च वायुश्च सोऽश्विनौ स च विद्युतः ॥ ३९ ॥

स चन्द्रमाः स चेशानः स सूर्यो वरुणश्च सः।  
स कालः सोऽन्तको मृत्युः स यमो रात्र्यहानि च॥४०॥

मासार्धमासा ऋतवः संध्ये संवत्सरश्च सः।  
स धाता स विधाता च विश्वकर्मा स सर्ववित्॥४१॥

नक्षत्राणि गृहाश्चैव दिशोऽथ प्रदिशस्तथा।  
विश्वमूर्तिरमेयात्मा भगवान् परमद्युतिः ॥ ४२ ॥

एकधा च द्विधा चैव बहुधा च स एव हि।  
शतधा सहस्रधा चैव तथा शतसहस्रधा ॥ ४३ ॥

ईदृशः स महादेवो भूयश्च भगवानतः।  
न हि शक्या गुणा वक्तुमपि वर्षशतैरपि ॥ ४४ ॥