+++
title_full = "093 गृहस्थके धर्मोंका रहस्य, प्रतिग्रहके दोष बतानेके लिये वृषादर्भि और सप्तर्षियोंकी कथा, भिक्षुरूपधारी इन्द्रके द्वारा कृत्याका वध करके सप्तर्षियोंकी रक्षा तथा कमलोंकी चोरीके विषयमें शपथ खानेके बहानेसे धर्मपालनका संकेत"
title = "०९३ बिसस्तैन्योपाख्याने"

+++


द्विजातयो व्रतोपेता हविस्ते यदि भुञ्जते।  
अन्नं ब्राह्मणकामाय कथमेतत् पितामह ॥ १ ॥

अवेदोक्तव्रताश्चैव भुञ्जानाः कामकारणे ।  
वेदोक्तेषु तु भुञ्जाना व्रतलुप्ता युधिष्ठिर ॥ २ ॥

यदिदं तप इत्याहुरुपवासं पृथग्जनाः।  
तपः स्यादेतदेवेह तपोऽन्यद् वापि किं भवेत् ॥ ३ ॥

मासार्धमासोपवासाद् यत् तपो मन्यते जनः।  
आत्मतन्त्रोपघाती यो न तपस्वी न धर्मवित् ॥ ४ ॥

त्यागस्य चापि सम्पत्तिः शिष्यते तप उत्तमम्।  
सदोपवासी च भवेद् ब्रह्मचारी तथैव च ॥ ५ ॥  
मुनिश्च स्यात् सदा विप्रो वेदांश्चैव सदा जपेत्।

कुटुम्बिको धर्मकामः सदास्वप्नश्च मानवः ॥ ६ ॥  
अमांसाशी सदा च स्यात् पवित्रं च सदा पठेत्।  
ऋतवादी सदा च स्यान्नियतश्च सदा भवेत् ॥ ७ ॥  
विघसाशी कथं च स्याद् सदा चैवातिथिप्रियः।  
अमृताशी सदा च स्यात् पवित्री च सदा भवेत्॥८॥

कथं सदोपवासी स्याद् ब्रह्मचारी च पार्थिव।  
विघसाशी कथं च स्यात् कथं चैवातिथिप्रियः ॥ ९ ॥

अन्तरा सायमाशं च प्रातराशं च यो नरः।  
सदोपवासी भवति यो न भुंक्तेऽन्तरा पुनः ॥ १० ॥

भार्यां गच्छन् ब्रह्मचारी ऋतौ भवति चैव ह।  
ऋतवादी सदा च स्याद् दानशीलस्तु मानवः ॥ ११ ॥

अभक्षयन् वृथा मांसममांसाशी भवत्युत।  
दानं ददत् पवित्री स्यादस्वप्नश्च दिवास्वपन् ॥ १२ ॥

भृत्यातिथिषु यो भुंक्ते भुक्तवत्सु नरः सदा।  
अमृतं केवलं भुंक्ते इति विद्धि युधिष्ठिर ॥ १३ ॥

अभुक्तवत्सु नाश्नाति ब्राह्मणेषु तु यो नरः।  
अभोजनेन तेनास्य जितः स्वर्गो भवत्युत ॥ १४ ॥

देवेभ्यश्च पितृभ्यश्च संश्रितेभ्यस्तथैव च।  
अवशिष्टानि यो भुंक्ते तमाहुर्विघसाशिनम् ॥ १५ ॥  
तेषां लोका ह्यपर्यन्ताः सदने ब्रह्मणः स्मृताः।  
उपस्थिता ह्यप्सरसो गन्धर्वैश्च जनाधिप ॥ १६ ॥

देवतातिथिभिः सार्धं पितृभ्यश्चोपभुञ्जते ।  
रमन्ते पुत्रपौत्रेण तेषां गतिरनुत्तमा ॥ १७ ॥

ब्राह्मणेभ्यः प्रयच्छन्ति दानानि विविधानि च।  
दातृप्रतिग्रहीत्रोर्वै को विशेषः पितामह ॥ १८ ॥

साधोर्यः प्रतिगृह्णीयात् तथैवासाधुतो द्विजः।  
गुणवत्यल्पदोषः स्यान्निर्गुणे तु निमज्जति ॥ १९ ॥

अत्राप्युदाहरन्तीममितिहासं पुरातनम् ।  
वृषादर्भेश्च संवादं सप्तर्षीणां च भारत ॥ २० ॥

कश्यपोऽत्रिर्वसिष्ठश्च भरद्वाजोऽथ गौतमः ।  
विश्वामित्रो जमदग्निः साध्वी चैवाप्यरुन्धती ॥ २१ ॥  
सर्वेषामथ तेषां तु गण्डाभूत् कर्मकारिका।  
शूद्रः पशुसखश्चैव भर्ता चास्या बभूव ह ॥ २२ ॥  
ते च सर्वे तपस्यन्तः पुरा चेरुर्महीमिमाम्।  
समाधिनोपशिक्षन्तो ब्रह्मलोकं सनातनम् ॥ २३ ॥

अथाभवदनावृष्टिर्महती कुरुनन्दन ।  
कृच्छ्रप्राणोऽभवद् यत्र लोकोऽयं वै क्षुधान्वितः ॥ २४ ॥

कस्मिंश्चिच्च पुरा यज्ञे शैब्येन शिबिसूनुना।  
दक्षिणार्थेऽथ ऋत्विग्भ्यो दत्तः पुत्रः पुरा किल ॥ २५ ॥

अस्मिन्‌ कालेऽथ सोऽल्पायुर्दिष्टान्तमगमत् प्रभुः।  
ते तं क्षुधाभिसंतप्ताः परिवार्योपतस्थिरे ॥ २६ ॥

(प्रतिग्रहो ब्राह्मणानां सृष्टा वृत्तिरनिन्दिता।)  
प्रतिग्रहस्तारयति पुष्टिर्वै प्रतिगृह्यताम् ।  
मयि यद् विद्यते वित्तं तद् वृणुध्वं तपोधनाः ॥ २७ ॥

प्रियो हि मे ब्राह्मणो याचमानो  
दद्यामहं वोऽश्वतरीसहस्रम् ।  
एकैकशः सवृषाः सम्प्रसूताः  
सर्वेषां वै शीघ्रगाः श्वेतरोमाः ॥ २८ ॥

कुलंभराननडुहः शतं शतान्  
धुर्यान् श्वेतान् सर्वशोऽहं ददामि।  
प्रष्ठौहीनां पीवराणां च ताव-  
दग्र्या गृष्ट्यो धेनवः सुव्रताश्च ॥ २९ ॥

वरान् ग्रामान् व्रीहिरसं यवांश्च  
रत्नं चान्यद् दुर्लभं किं ददानि।  
नास्मिन्नभक्ष्ये भावमेवं कुरुध्वं  
पुष्ट्‌यर्थं वः किं प्रयच्छाम्यहं वै ॥ ३० ॥

राजन् प्रतिग्रहो राज्ञां मध्वास्वादो विषोपमः।  
तज्जानमानः कस्मात् त्वं कुरुषे नः प्रलोभनम् ॥ ३१ ॥

क्षेत्रं हि दैवतमिदं ब्राह्मणान् समुपाश्रितम्।  
अमलो ह्येष तपसा प्रीतः प्रीणाति देवताः ॥ ३२ ॥

अह्नापहि तपो जातु ब्राह्मणस्योपजायते।  
तद् दाव इव निर्दह्यात् प्राप्तो राजप्रतिग्रहः ॥ ३३ ॥

कुशलं सह दानेन राजन्नस्तु सदा तव।  
अर्थिभ्यो दीयतां सर्वमित्युक्त्वान्येन ते ययुः ॥ ३४ ॥

ततः प्रचोदिता राज्ञा वनं गत्वास्य मन्त्रिणः।  
प्रचीयोदुम्बराणि स्म दातुं तेषां प्रचक्रिरे ॥ ३५ ॥

उदुम्बराण्यथान्यानि हेमगर्भाण्युपाहरन् ।  
भृत्यास्तेषां ततस्तानि प्रग्राहितुमुपाद्रवन् ॥ ३६ ॥

गुरूणीति विदित्वाथ न ग्राह्याण्यत्रिरब्रवीत्।  
न स्महे मन्दविज्ञाना न स्महे मन्दबुद्धयः ॥ ३७ ॥  
हैमानीमानि जानीमः प्रतिबुद्धाः स्म जागृम।  
इह ह्येतदुपादत्तं प्रेत्य स्यात् कटुकोदयम्।  
अप्रतिग्राह्यमेवैतत् प्रेत्येह च सुखेप्सुना ॥ ३८ ॥

शतेन निष्कगणितं सहस्रेण च सम्मितम्।  
तथा बहु प्रतीच्छन् वै पापिष्ठां पतते गतिम् ॥ ३९ ॥

यत्पृथिव्यां व्रीहियवं हिरण्यं पशवः स्त्रियः।  
सर्वं तन्नालमेकस्य तस्माद् विद्वान् शमं चरेत् ॥ ४० ॥

उत्पन्नस्य रुरोः शृंगं वर्धमानस्य वर्धते।  
प्रार्थना पुरुषस्येव तस्य मात्रा न विद्यते ॥ ४१ ॥

न तल्लोके द्रव्यमस्ति यल्लोकं प्रतिपूरयेत्।  
समुद्रकल्पः पुरुषो न कदाचन पूर्यते ॥ ४२ ॥

कामं कामयमानस्य यदा कामः समृध्यते।  
अथैनमपरः कामस्तृष्णाविध्यति बाणवत् ॥ ४३ ॥

न जातु कामः कामनामुपभोगेन शाम्यति।  
हविषा कृष्णवर्त्मेव भूय एवाभिवर्धते॥)

प्रतिग्रहे संयमो वै तपो धारयते ध्रुवम्।  
तद् धनं ब्राह्मणस्येह लुभ्यमानस्य विस्रवेत् ॥ ४४ ॥

धर्मार्थं संचयो यो वै द्रव्याणां पक्षसम्मतः।  
तपःसंचय एवेह विशिष्टो द्रव्यसंचयात् ॥ ४५ ॥

उग्रादितो भयाद् यस्माद् बिभ्यतीमे ममेश्वराः।  
बलीयांसो दुर्बलवद् बिभेम्यहमतः परम् ॥ ४६ ॥

यद् वै धर्मे परं नास्ति ब्राह्मणास्तद्धनं विदुः।  
विनयार्थं सुविद्वांसमुपासेयं यथातथम् ॥ ४७ ॥

कुशलं सह दानेन तस्मै यस्य प्रजा इमाः।  
फलान्युपधियुक्तानि य एवं नः प्रयच्छति ॥ ४८ ॥

इत्युक्त्वा हेमगर्भाणि हित्वा तानि फलानि वै।  
ऋषयो जग्मुरन्यत्र सर्व एव धृतव्रताः ॥ ४९ ॥

उपधिं शंकमानास्ते हित्वा तानि फलानि वै।  
ततोऽन्येनैव गच्छन्ति विदितं तेऽस्तु पार्थिव ॥ ५० ॥

इत्युक्तः स तु भृत्यैस्तैर्वृषादर्भिश्चुकोप ह।  
तेषां वै प्रतिकर्तुं च सर्वेषामगमद् गृहम् ॥ ५१ ॥

स गत्वा हवनीयेऽग्नौ तीव्रं नियममास्थितः।  
जुहाव संस्कृतैर्मन्त्रैरेकैकामाहुतिं नृपः ॥ ५२ ॥

तस्मादग्नेः समुत्तस्थौ कृत्या लोकभयंकरी।  
तस्या नाम वृषादर्भिर्यातुधानीत्यथाकरोत् ॥ ५३ ॥

सा कृत्या कालरात्रीव कृताञ्जलिरुपस्थिता।  
वृषादर्भिं नरपतिं किं करोमीति चाब्रवीत् ॥ ५४ ॥

ऋषीणां गच्छ सप्तानामरुन्धत्यास्तथैव च।  
दासीभर्तुश्च दास्याश्च मनसा नाम धारय ॥ ५५ ॥  
ज्ञात्वा नामानि चैवैषां सर्वानेतान् विनाशय।  
विनष्टेषु तथा स्वैरं गच्छ यत्रेप्सितं तव ॥ ५६ ॥

सा तथेति प्रतिश्रुत्य यातुधानी स्वरूपिणी।  
जगाम तद् वनं यत्र विचेरुस्ते महर्षयः ॥ ५७ ॥

अथात्रिप्रमुखा राजन् वने तस्मिन् महर्षयः।  
व्यचरन् भक्षयन्तो वै मूलानि च फलानि च ॥ ५८ ॥

अथापश्यन् सुपीनांसपाणिपादमुखोदरम् ।  
परिव्रजन्तं स्थूलांगं परिव्राजं शुना सह ॥ ५९ ॥

अरुन्धती तु तं दृष्ट्‌वा सर्वांगोपचितं शुभम्।  
भवितारो भवन्तो वै नैवमित्यब्रवीदृषीन् ॥ ६० ॥

नैतस्येह यथास्माकमग्निहोत्रमनिर्हुतम् ।  
सायं प्रातश्च होतव्यं तेन पीवाञ्छुना सह ॥ ६१ ॥

नैतस्येह यथास्माकं क्षुधा वीर्यं समाहतम्।  
कृच्छ्राधीतं प्रणष्टं च तेन पीवाञ्छुना सह ॥ ६२ ॥

नैतस्येह यथास्माकं शश्वच्छास्त्रं जरद्‌गवः।  
अलसः क्षुत्परो मूर्खस्तेन पीवाञ्छुना सह ॥ ६३ ॥

नैतस्येह यथास्माकं भक्तमिन्धनमेव च।  
संचिन्त्यं वार्षिकं चित्ते तेन पीवाञ्छुना सह ॥ ६४ ॥

नैतस्येह यथास्माकं चत्वारश्च सहोदराः।  
देहि देहीति भिक्षन्ति तेन पीवाञ्छुना सह ॥ ६५ ॥

नैतस्येह यथास्माकं ब्रह्मबन्धोरचेतसः ।  
शोको भार्यापवादेन तेन पीवाञ्छुना सह ॥ ६६ ॥

नैतस्येह यथास्माकं त्रिकौशेयं च रांकवम्।  
एकैकं वै त्रिवर्षीयं तेन पीवाञ्छुना सह ॥ ६७ ॥

अथ दृष्ट्वा परिव्राट्‌ स तान् महर्षीन्‌ शुना सह।  
अभिगम्य यथान्यायं पाणिस्पर्शमथाचरत् ॥ ६८ ॥

परिचर्यां वने तां तु क्षुत्प्रतीघातकारिकाम्।  
अन्योन्येन निवेद्याथ प्रातिष्ठन्त सहैव ते ॥ ६९ ॥

एकनिश्चयकार्याश्च व्यचरन्त वनानि ते।  
आददानाः समुद्‌धृत्य मूलानि च फलानि च ॥ ७० ॥

कदाचिद् विचरन्तस्ते वृक्षैरविरलैर्वृताम् ।  
शुचिवारिप्रसन्नोदां ददृशुः पद्‌मिनीं शुभाम् ॥ ७१ ॥

बालादित्यवपुःप्रख्यैः पुष्करैरुपशोभिताम् ।  
वैदूर्यवर्णसदृशैः पद्‌मपत्रैरथावृताम् ॥ ७२ ॥

नानाविधैश्च विहगैर्जलप्रकरसेविभिः ।  
एकद्वारामनादेयां सूपतीर्थामकर्दमाम् ॥ ७३ ॥

वृषादर्भिप्रयुक्ता तु कृत्या विकृतदर्शना।  
यातुधानीति विख्याता पद्‌मिनीं तामरक्षत ॥ ७४ ॥

पशुसखसहायास्तु बिसार्थं ते महर्षयः।  
पद्‌मिनीमभिजग्मुस्ते सर्वे कृत्याभिरक्षिताम् ॥ ७५ ॥

ततस्ते यातुधानीं तां दृष्ट्‌वा विकृतदर्शनाम्।  
स्थितां कमलिनीतीरे कृत्यामूचुर्महर्षयः ॥ ७६ ॥

एका तिष्ठसि का च त्वं कस्यार्थे किं प्रयोजनम्।  
पद्‌मिनीतीरमाश्रित्य ब्रूहि त्वं किं चिकीर्षसि ॥ ७७ ॥

यास्मि सास्म्यनुयोगो मे न कर्तव्यः कथंचन।  
आरक्षिणीं मां पद्‌मिन्या वित्त सर्वे तपोधनाः ॥ ७८ ॥

सर्व एव क्षुधार्ताः स्म न चान्यत् किंचिदस्ति नः।  
भवत्याः सम्मते सर्वे गृह्णीयाम बिसान्युत ॥ ७९ ॥

समयेन बिसानीतो गृह्णीध्वं कामकारतः।  
एकैको नाम मे प्रोक्त्वा ततो गृह्णीत माचिरम् ॥ ८० ॥

विज्ञाय यातुधानीं तां कृत्यामृषिवधैषिणीम्।  
अत्रिः क्षुधापरीतात्मा ततो वचनमब्रवीत् ॥ ८१ ॥

अरात्रिरत्रिः सा रात्रिर्यां नाधीते त्रिरद्य वै।  
अरात्रिरत्रिरित्येव नाम मे विद्धि शोभने ॥ ८२ ॥

यथोदाहृतमेतत् ते मयि नाम महाद्युते।  
दुर्धार्यमेतन्मनसा गच्छावतर पद्‌मिनीम् ॥ ८३ ॥

वसिष्ठोऽस्मि वरिष्ठोऽस्मि वसे वासगृहेष्वपि।  
वसिष्ठत्वाच्च वासाच्च वसिष्ठ इति विद्धि माम् ॥ ८४ ॥

नामनैरुक्तमेतत् ते दुःखव्याभाषिताक्षरम् ।  
नैतद् धारयितुं शक्यं गच्छावतर पद्‌मिनीम् ॥ ८५ ॥

कुलं कुलं च कुवमः कुवमः कश्यपो द्विजः।  
काश्यः काशनिकाशत्वादेतन्मे नाम धारय ॥ ८६ ॥

यथोदाहृतमेतत् ते मयि नाम महाद्युते।  
दुर्धार्यमेतन्मनसा गच्छावतर पद्‌मिनीम् ॥ ८७ ॥

भरेऽसुतान् भरेऽशिष्यान् भरे देवान् भरे द्विजान्।  
भरे भार्यां भरे द्वाजं भरद्वाजोऽस्मि शोभने ॥ ८८ ॥

नामनैरुक्तमेतत् ते दुःखव्याभाषिताक्षरम् ।  
नैतद् धारयितुं शक्यं गच्छावतर पद्‌मिनीम् ॥ ८९ ॥

गोदमो दमतोऽधूमोऽदमस्ते समदर्शनात् ।  
विद्धि मां गौतमं कृत्ये यातुधानि निबोध माम् ॥ ९० ॥

यथोदाहृतमेतत् ते मयि नाम महामुने।  
नैतद् धारयितुं शक्यं गच्छावतर पद्‌मिनीम् ॥ ९१ ॥

विश्वे देवाश्च मे मित्रं मित्रमस्मि गवां तथा।  
विश्वामित्रमिति ख्यातं यातुधानि निबोध माम् ॥ ९२ ॥

नामनैरुक्तमेतत् ते दुःखव्याभाषिताक्षरम् ।  
नैतद् धारयितुं शक्यं गच्छावतर पद्‌मिनीम् ॥ ९३ ॥

जाजमद्यजजानेऽहं जिजाहीह जिजायिषि ।  
जमदग्निरिति ख्यातस्ततो मां विद्धि शोभने ॥ ९४ ॥

यथोदाहृतमेतत् ते मयि नाम महामुने।  
नैतद् धारयितुं शक्यं गच्छावतर पद्‌मिनीम् ॥ ९५ ॥

धरान् धरित्रीं वसुधां भर्तुस्तिष्ठाम्यनन्तरम्।  
मनोऽनुरुन्धती भर्तुरिति मां विद्ध्यारुन्धतीम् ॥ ९६ ॥

नामनैरुक्तमेतत् ते दुःखव्याभाषिताक्षरम् ।  
नैतद् धारयितुं शक्यं गच्छावतर पद्‌मिनीम् ॥ ९७ ॥

वक्त्रैकदेशे गण्डेति धातुमेतं प्रचक्षते।  
तेनोन्नतेन गण्डेति विद्धि मानलसम्भवे ॥ ९८ ॥

नामनैरुक्तमेतत् ते दुःखव्याभाषिताक्षरम् ।  
नैतद् धारयितुं शक्यं गच्छावतर पद्‌मिनीम् ॥ ९९ ॥

पशून् रञ्जामि दृष्ट्वाहं पशूनां च सदा सखा।  
गौणं पशुसखेत्येवं विद्धि मामग्निसम्भवे ॥ १०० ॥

नामनैरुक्तमेतत् ते दुःखव्याभाषिताक्षरम् ।  
नैतद् धारयितुं शक्यं गच्छावतर पद्‌मिनीम् ॥ १०१ ॥

एभिरुक्तं यथा नाम नाहं वक्तुमिहोत्सहे।  
शुनःसखसखायं मां यातुधान्युपधारय ॥ १०२ ॥

नामनैरुक्तमेतत् ते वाक्यं संदिग्धया गिरा।  
तस्मात् पुनरिदानीं त्वं ब्रूहि यन्नाम ते द्विज ॥ १०३ ॥

सकृदुक्तं मया नाम न गृहीतं त्वया यदि।  
तस्मात् त्रिदण्डाभिहता गच्छ भस्मेति मा जिरम् ॥ १०४ ॥

सा ब्रह्मदण्डकल्पेन तेन मूर्ध्नि हता तदा।  
कृत्या पपात मेदिन्यां भस्म सा च जगाम ह॥१०५॥

शुनःसखा च हत्वा तां यातुधानीं महाबलाम्।  
भूवि त्रिदण्डं विष्टभ्य शाद्वले समुपाविशत् ॥ १०६ ॥

ततस्ते मुनयः सर्वे पुष्कराणि बिसानि च।  
यथाकाममुपादाय समुत्तस्थुर्मुदान्विताः ॥ १०७ ॥

श्रमेण महता कृत्वा ते बिसानि कलापशः।  
तीरे निक्षिप्य पद्‌मिन्यास्तर्पणं चक्रुरम्भसा ॥ १०८ ॥

अथोत्थाय जलात्‌ तस्मात्‌ सर्वे ते समुपागमन्।  
नापश्यंश्चापि ते तानि बिसानि पुरुषर्षभाः ॥ १०९ ॥

केन क्षुधापरीतानामस्माकं पापकर्मणाम् ।  
नृशंसेनापनीतानि बिसान्याहारकांक्षिणाम् ॥ ११० ॥

ते शंकमानास्त्वन्योन्यं पप्रच्छुर्द्विजसत्तमाः ।  
त ऊचुः समयं सर्वे कुर्म इत्यरिकर्शन ॥ १११ ॥

त उक्त्वा बाढमित्येवं सर्व एव तदा समम्।  
क्षुधार्ताः सुपरिश्रान्ताः शपथायोपचक्रमुः ॥ ११२ ॥

स गां स्पृशतु पादेन सूर्यं च प्रतिमेहतु।  
अनध्यायेष्वधीयीत बिसस्तैन्यं करोति यः ॥ ११३ ॥

अनध्याये पठेल्लोके शुनः सः परिकर्षतु।  
परिव्राट् कामवृत्तस्तु बिसस्तैन्यं करोति यः ॥ ११४ ॥  
शरणागतं हन्तु स वै स्वसुतां चोपजीवतु।  
अर्थान्‌ कांक्षतु कीनाशाद् बिसस्तैन्यं करोति यः ॥ ११५ ॥

सर्वत्र सर्वं लपतु न्यासलोपं करोतु च।  
कूटसाक्षित्वमभ्येतु बिसस्तैन्यं करोति यः ॥ ११६ ॥

वृथामांसाशनश्चास्तु वृथादानं करोतु च।  
यातु स्त्रियं दिवा चैव बिसस्तैन्यं करोति यः ॥ ११७ ॥

नृशंसस्त्यक्तधर्मास्तु स्त्रीषु ज्ञातिषु गोषु च।  
ब्राह्मणं चापि जयतां बिसस्तैन्यं करोति यः ॥ ११८ ॥

उपाध्यायमधः कृत्वा ऋचोऽध्येतु अजूंषि च।  
जुहोतु च स कक्षाग्नौ बिसस्तैन्यं करोति यः ॥ ११९ ॥

पुरीषमुत्सृजत्वप्सु हन्तु गां चैव द्रुह्यतु।  
अनृतौ मैथुनं यातु बिसस्तैन्यं करोति यः ॥ १२० ॥

द्वेष्यो भार्योपजीवी स्याद् दूरबन्धुश्च वैरवान्।  
अन्योन्यस्यातिथिश्चास्तु बिसस्तैन्यं करोति यः ॥ १२१ ॥

अधीत्य वेदांस्त्यजतु त्रीनग्नीनपविध्यतु ।  
विक्रीणातु तथा सोमं बिसस्तैन्यं करोति यः ॥ १२२ ॥

उदपानप्लवे ग्रामे ब्राह्मणो वृषलीपतिः।  
तस्य सालोक्यतां यातु बिसस्तैन्यं करोति यः ॥ १२३ ॥

जीवतो वै गुरून् भृत्यान् भरन्त्वस्य परे जनाः।  
अगतिर्बहुपुत्रः स्याद् बिसस्तैन्यं करोति यः ॥ १२४ ॥

अशुचिर्ब्रह्मकूटोऽस्तु ऋद्ध्या चैवाप्यहंकृतः ।  
कर्षको मत्सरी चास्तु बिसस्तैन्यं करोति यः ॥ १२५ ॥

वर्षाचरोऽस्तु भृतको राज्ञश्चास्तु पुरोहितः।  
अयाज्यस्य भवेदृत्विग् बिसस्तैन्यं करोति यः ॥ १२६ ॥

नित्यं परिभवेच्छ्‌वश्रूं भर्तुर्भवतु दुर्मनाः।  
एका स्वादु समाश्नातु बिसस्तैन्यं करोति या ॥ १२७ ॥

ज्ञातीनां गृहमध्यस्था सक्तूनत्तु दिनक्षये।  
अभोग्या वीरसूरस्तु बिसस्तैन्यं करोति या ॥ १२८ ॥

अनृतं भाषतु सदा बन्धुभिश्च विरुध्यतु।  
ददातु कन्यां शुल्केन बिसस्तैन्यं करोति या ॥ १२९ ॥

साधयित्वा स्वयं प्राशेद् दास्ये जीर्यतु चैव ह।  
विकर्मणा प्रमीयेत बिसस्तैन्यं करोति या ॥ १३० ॥

दास एव प्रजायेतामप्रसूतिरकिंचनः ।  
दैवतेष्वनमस्कारो बिसस्तैन्यं करोति यः ॥ १३१ ॥

अध्वर्यवे दुहितरं वा ददातु  
च्छन्दोगे वा चरितब्रह्मचर्ये ।  
आथर्वणं वेदमधीत्य विप्रः  
स्नायीत वा यो हरते बिसानि ॥ १३२ ॥

इष्टमेतद् द्विजातीनां योऽयं ते शपथः कृतः।  
त्वया कृतं बिसस्तैन्यं सर्वेषां नः शुनःसख ॥ १३३ ॥

न्यस्तमद्यं न पश्यद्‌भिर्यदुक्तं कृतकर्मभिः।  
सत्यमेतन्न मिथ्यैतद् बिसस्तैन्यं कृतं मया ॥ १३४ ॥

मया ह्यन्तर्हितानीह बिसानीमानि पश्यत।  
परीक्षार्थं भगवतां कृतमेवं मयानघाः ॥ १३५ ॥

रक्षणार्थं च सर्वेषां भवतामहमागतः।  
यातुधानी ह्यतिक्रूरा कृत्यैषा वो वधैषिणी ॥ १३६ ॥

वृषादर्भिप्रयुक्तैषा निहता मे तपोधनाः।  
दुष्टा हिंस्यादियं पापा युष्मान् प्रत्यग्निसम्भवा ॥ १३७ ॥  
तस्मादस्म्यागतो विप्रा वासवं मां निबोधत।  
अलोभादक्षया लोकाः प्राप्ता वै सार्वकामिकाः ॥ १३८ ॥  
उत्तिष्ठध्वमितः क्षिप्रं तानवाप्नुत वै द्विजाः ॥ १३९ ॥

ततो महर्षयः प्रीतास्तथेत्युक्त्वा पुरंदरम्।  
सहैव त्रिदशेन्द्रेण सर्वे जग्मुस्त्रिविष्टपम् ॥ १४० ॥

एवमेते महात्मानो भोगैर्बहुविधैरपि ।  
क्षुधा परमया युक्ताश्छन्द्यमाना महात्मभिः ॥ १४१ ॥  
नैव लोभं तदा चक्रुस्ततः स्वर्गमवाप्नुवन् ॥ १४२ ॥

तस्मात्‌ सर्वास्ववस्थासु नरो लोभं विवर्जयेत्।  
एष धर्मः परो राजंस्तस्माल्लोभं विवर्जयेत् ॥ १४३ ॥

इदं नरः सुचरितं समवायेषु कीर्तयन्।  
अर्थभागी च भवति न च दुर्गाण्यवाप्नुते ॥ १४४ ॥

प्रीयन्ते पितरश्चास्य ऋषयो देवतास्तथा।  
यशोधर्मार्थभागी च भवति प्रेत्य मानवः ॥ १४५ ॥