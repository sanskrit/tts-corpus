+++
title_full = "164 भीष्मका शुभाशुभ कर्मोंको ही सुख-दुःखकी प्राप्तिमें कारण बताते हुए धर्मके अनुष्ठानपर जोर देना"
title = "१६४ धर्मप्रशंसायाम्"

+++


कार्यते यच्च क्रियते सच्चासच्च कृताकृतम्।  
तत्राश्वसीत सत्कृत्वा असत्कृत्वा न विश्वसेत् ॥ १ ॥

काल एव सर्वकाले निग्रहानुग्रहौ ददत्।  
बुद्धिमाविश्य भूतानां धर्माधर्मौ प्रवर्तते ॥ २ ॥

तदा त्वस्य भवेद् बुद्धिर्धर्मार्थस्य प्रदर्शनात्।  
तदाश्वसीत धर्मात्मा दृढबुद्धिर्न विश्वसेत् ॥ ३ ॥

एतावन्मात्रमेतद्धि भूतानां प्राज्ञलक्षणम् ।  
कालयुक्तोऽप्युभयविच्छेषं युक्तं समाचरेत् ॥ ४ ॥

यथा ह्युपस्थितैश्वर्याः प्रजायन्ते न राजसाः।  
एवमेवात्मनाऽऽत्मानं पूजयन्तीह धार्मिकाः ॥ ५ ॥

न ह्यधर्मतयाधर्मं दद्यात् कालः कथंचन।  
तस्माद् विशुद्धमात्मानं जानीयाद् धर्मचारिणम् ॥ ६ ॥

स्प्रष्टुमप्यसमर्थो हि ज्वलन्तमिव पावकम्।  
अधर्मः संततो धर्मं कालेन परिरक्षितम् ॥ ७ ॥

कार्यावेतौ हि धर्मेण धर्मो हि विजयावहः।  
त्रयाणामपि लोकानामालोकः कारणं भवेत् ॥ ८ ॥

न तु कश्चिन्नयेत् प्राज्ञो गृहीत्वैव करे नरम्।  
उच्यमानस्तु धर्मेण धर्मलोकभयच्छले ॥ ९ ॥

शूद्रोऽहं नाधिकारो मे चातुराश्रम्यसेवने।  
इति विज्ञानमपरे नात्मन्युपदधत्युत ॥ १० ॥

विशेषेण च वक्ष्यामि चातुर्वर्ण्यस्य लिङ्गतः।  
पञ्चभूतशरीराणां सर्वेषां सदृशात्मनाम् ॥ ११ ॥  
लोकधर्मे च धर्मे च विशेषकरणं कृतम्।  
यथैकत्वं पुनर्यान्ति प्राणिनस्तत्र विस्तरः ॥ १२ ॥

अध्रुवो हि कथं लोकः स्मृतो धर्मः कथं ध्रुवः।  
यत्र कालो ध्रुवस्तात तत्र धर्मः सनातनः ॥ १३ ॥

सर्वेषां तुल्यदेहानां सर्वेषां सदृशात्मनाम्।  
कालो धर्मेण संयुक्तः शेष एव स्वयं गुरुः ॥ १४ ॥

एवं सति न दोषोऽस्ति भूतानां धर्मसेवने।  
तिर्यग्योनावपि सतां लोक एव मतो गुरुः ॥ १५ ॥