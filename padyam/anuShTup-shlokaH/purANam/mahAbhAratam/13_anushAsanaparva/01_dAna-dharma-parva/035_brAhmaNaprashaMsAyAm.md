+++
title_full = "035 ब्रह्माजीके द्वारा ब्राह्मणोंकी महत्ताका वर्णन"
title = "०३५ ब्राह्मणप्रशंसायाम्"

+++


जन्मनैव महाभागो ब्राह्मणो नाम जायते।  
नमस्यः सर्वभूतानामतिथिः प्रसृताग्रभुक् ॥ १ ॥

सर्वार्थाः सुहृदस्तात ब्राह्मणाः सुमनोमुखाः।  
गीर्भिर्मङ्गलयुक्ताभिरनुध्यायन्ति पूजिताः ॥ २ ॥

सर्वान्नो द्विषतस्तात ब्राह्मणा जातमन्यवः।  
गीर्भिर्दारुणयुक्ताभिरभिहन्युरपूजिताः ॥ ३ ॥

अत्र गाथाः पुरागीताः कीर्तयन्ति पुराविदः।  
सृष्ट्वा द्विजातीन् धाता हि यथापूर्वं समादधत् ॥ ४ ॥  
न चान्यदिह कर्तव्यं किञ्चिदूर्ध्वं यथाविधि।  
गुप्तो गोपायते ब्रह्मा श्रेयो वस्तेन शोभनम् ॥ ५ ॥

स्वमेव कुर्वतां कर्म श्रीर्वो ब्राह्मी भविष्यति।  
प्रमाणं सर्वभूतानां प्रग्रहाश्च भविष्यथ ॥ ६ ॥

न शौद्रं कर्म कर्तव्यं ब्राह्मणेन विपश्चिता।  
शौद्रं हि कुर्वतः कर्म धर्मः समुपरुध्यते ॥ ७ ॥

श्रीश्च बुद्धिश्च तेजश्च विभूतिश्च प्रतापिनी।  
स्वाध्याये चैव माहात्म्यं विपुलं प्रतिपत्स्यते ॥ ८ ॥

हुत्वा चाहवनीयस्थं महाभाग्ये प्रतिष्ठिताः।  
अग्रभोज्याः प्रसूतीनां श्रिया ब्राह्म्यानुकल्पिताः ॥ ९ ॥

श्रद्धया परया युक्ता ह्यनभिद्रोहलब्धया।  
दमस्वाध्यायनिरताः सर्वान् कामानवाप्स्यथ ॥ १० ॥

यच्चैव मानुषे लोके यच्च देवेषु किञ्चन।  
सर्वं तु तपसा साध्यं ज्ञानेन नियमेन च ॥ ११ ॥

(युष्मत्सम्माननात् प्रीतिं पावनाः क्षत्रियाः श्रियम्।  
अमुत्रेह समायान्ति वैश्यशूद्रादिकास्तथा ॥  
अरक्षिताश्च युष्माभिर्विरुद्धा यान्ति विप्लवम्।  
युष्मत्तेजोधृता लोकास्तद् रक्षथ जगत्त्रयम्॥)

इत्येवं ब्रह्मगीतास्ते समाख्याता मयानघ।  
विप्राणामनुकम्पार्थं तेन प्रोक्तं हि धीमता ॥ १२ ॥

भूयस्तेषां बलं मन्ये यथा राज्ञस्तपस्विनः।  
दुरासदाश्च चण्डाश्च रभसाः क्षिप्रकारिणः ॥ १३ ॥

सन्त्येषां सिंहसत्त्वाश्च व्याघ्रसत्त्वास्तथापरे ।  
वराहमृगसत्त्वाश्च जलसत्त्वास्तथापरे ॥ १४ ॥

सर्पस्पर्शसमाः केचित् तथान्ये मकरस्पृशः।  
विभाष्यघातिनः केचित् तथा चक्षुर्हणोऽपरे ॥ १५ ॥

सन्ति चाशीविषसमाः सन्ति मन्दास्तथापरे।  
विविधानीह वृत्तानि ब्राह्मणानां युधिष्ठिर ॥ १६ ॥

मेकला द्राविडा लाटाः पौण्ड्राः कान्वशिरास्तथा।  
शौण्डिका दरदा दार्वाश्चौराः शबरबर्बराः ॥ १७ ॥  
किराता यवनाश्चैव तास्ताः क्षत्रियजातयः।  
वृषलत्वमनुप्राप्ता ब्राह्मणानाममर्षणात् ॥ १८ ॥

ब्राह्मणानां परिभवादसुराः सलिलेशयाः ।  
ब्राह्मणानां प्रसादाच्च देवाः स्वर्गनिवासिनः ॥ १९ ॥

अशक्यं स्प्रष्टुमाकाशमचाल्यो हिमवान् गिरिः।  
अधार्या सेतुना गङ्गा दुर्जया ब्राह्मणा भुवि ॥ २० ॥

न ब्राह्मणविरोधेन शक्या शास्तुं वसुन्धरा।  
ब्राह्मणा हि महात्मानो देवानामपि देवताः ॥ २१ ॥

तान् पूजयस्व सततं दानेन परिचर्यया।  
यदीच्छसि महीं भोक्तुमिमां सागरमेखलाम् ॥ २२ ॥

प्रतिग्रहेण तेजो हि विप्राणां शाम्यतेऽनघ।  
प्रतिग्रहं ये नेच्छेयुस्तेभ्यो रक्ष्यं त्वया नृप ॥ २३ ॥