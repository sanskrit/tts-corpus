+++
title_full = "148 भगवान् श्रीकृष्णकी महिमाका वर्णन और भीष्मजीका युधिष्ठिरको राज्य करनेके लिये आदेश देना"
title = "१४८ महापुरुषप्रस्तावे"

+++


अथ व्योम्नि महान् शब्दः सविद्युत्स्तनयित्नुमान्।  
मेघैश्च गगनं नीलं संरुद्धमभवद् घनैः ॥ १ ॥

प्रावृषीव च पर्जन्यो ववृषे निर्मलं पयः।  
तमश्चैवाभवद् घोरं दिशश्च न चकाशिरे ॥ २ ॥

ततो देवगिरौ तस्मिन् रम्ये पुण्ये सनातने।  
न शर्वं भूतसंघं वा ददृशुर्मुनयस्तदा ॥ ३ ॥

व्यभ्रं च गगनं सद्यः क्षणेन समपद्यत।  
तीर्थयात्रां ततो विप्रा जग्मुश्चान्ये यथागतम् ॥ ४ ॥

तदद्‌भुतमचिन्त्यं च दृष्ट्‌वा ते विस्मिताऽभवन्।  
शङ्करस्योमया सार्धं संवादं त्वत्कथाश्रयम् ॥ ५ ॥  
स भवान् पुरुषव्याघ्र ब्रह्मभूतः सनातनः।  
यदर्थमनुशिष्टाः स्मो गिरिपृष्ठे महात्मना ॥ ६ ॥

द्वितीयं त्वद्‌भुतमिदं त्वत्तेजः कृतमद्य वै।  
दृष्ट्‌वा च विस्मिताः कृष्ण सा च नः स्मृतिरागता॥७॥

एतत् ते देवदेवस्य माहात्म्यं कथितं प्रभो।  
कपर्दिनो गिरीशस्य महाबाहो जनार्दन ॥ ८ ॥

इत्युक्तः स तदा कृष्णस्तपोवननिवासिभिः।  
मानयामास तान् सर्वानृषीन् देवकिनन्दनः ॥ ९ ॥

अथर्षयः सम्प्रहृष्टाः पुनस्ते कृष्णमब्रुवन्।  
पुनः पुनः दर्शयास्मान् सदैव मधुसूदन ॥ १० ॥

न हि नः सा रतिः स्वर्गे या च त्वद्दर्शने विभो।  
तदृतं च महाबाहो यदाह भगवान् भवः ॥ ११ ॥

एतत् ते सर्वमाख्यातं रहस्यमरिकर्शन।  
त्वमेव ह्यर्थतत्त्वज्ञः पृष्टोऽस्मान् पृच्छसे यदा ॥ १२ ॥  
तदस्माभिरिदं गुह्यं त्वत्प्रियार्थमुदाहृतम् ।  
न च तेऽविदितं किंचित्त्रिषु लोकेषु विद्यते ॥ १३ ॥

जन्म चैव प्रसूतिश्च यच्चान्यत् कारणं विभो।  
वयं तु बहुचापल्यादशक्ता गुह्यधारणे ॥ १४ ॥

ततः स्थिते त्वयि विभो लघुत्वात् प्रलपामहे।  
न हि किंचित् तदाश्चर्यं यन्न वेत्ति भवानिह ॥ १५ ॥  
दिवि वा भुवि वा देव सर्वं हि विदितं तव।

साधयाम वयं कृष्ण बुद्धिं पुष्टिमवाप्नुहि ॥ १६ ॥

पुत्रस्ते सदृशस्तात विशिष्टो वा भविष्यति।  
महाप्रभावसंयुक्तो दीप्तिकीर्तिकरः प्रभुः ॥ १७ ॥

ततः प्रणम्य देवेशं यादवं पुरुषोत्तमम्।  
प्रदक्षिणमुपावृत्य प्रजग्मुस्ते महर्षयः ॥ १८ ॥

सोऽयं नारायणः श्रीमान् दीप्त्या परमया युतः।  
व्रतं यथावत् तच्चीर्त्वा द्वारकां पुनरागमत् ॥ १९ ॥

पूर्णे च दशमे मासि पुत्रोऽस्य परमाद्‌भुतः।  
रुक्मिण्यां सम्मतो जज्ञे शूरो वंशधरः प्रभो ॥ २० ॥

स कामः सर्वभूतानां सर्वभावगतो नृप।  
असुराणां सुराणां च चरत्यन्तर्गतः सदा ॥ २१ ॥

सोऽयं पुरुषशार्दूलो मेघवर्णश्चतुर्भुजः ।  
संश्रितःपाण्डवान् प्रेम्णा भवन्तश्चैनमाश्रिताः ॥ २२ ॥

कीर्तिर्लक्ष्मीर्धृतिश्चैव स्वर्गमार्गस्तथैव च ।  
यत्रैष संस्थितस्तत्र देवो विष्णुस्त्रिविक्रमः ॥ २३ ॥

सेन्द्रा देवास्त्रयस्त्रिंशदेष नात्र विचारणा।  
आदिदेवो महादेवः सर्वभूतप्रतिश्रयः ॥ २४ ॥

अनादिनिधनोऽव्यक्तो महात्मा मधुसूदनः ।  
अयं जातो महातेजाः सुराणामर्थसिद्धये ॥ २५ ॥

सुदुस्तरार्थतत्त्वस्य वक्ता कर्ता च माधवः।  
तव पार्थ जयः कृत्स्नस्तव कीर्तिस्तथातुला ॥ २६ ॥  
तवेयं पृथिवी देवी कृत्स्ना नारायणाश्रयात्।  
अयं नाथस्तवाचिन्त्यो यस्य नारायणो गतिः ॥ २७ ॥

स भवांस्त्वमुपाध्वर्यू रणाग्नौ हुतवान् नृपान्।  
कृष्णस्रुवेण महता युगान्ताग्निसमेन वै ॥ २८ ॥

दुर्योधनश्च शोच्चोऽसौ सपुत्रभ्रातृबान्धवः ।  
कृतवान्‌ योऽबुद्धिः क्रोधाद्धरिगाण्डीविविग्रहम् ॥ २९ ॥

दैतेया दानवेन्द्राश्च महाकाया महाबलाः।  
चक्राग्नौ क्षयमापन्ना दावाग्नौ शलभा इव ॥ ३० ॥

प्रतियोद्धुं न शक्यो हि मानुषैरेष संयुगे।  
विहीनैः पुरुषव्याघ्र सत्त्वशक्तिबलादिभिः ॥ ३१ ॥

जयो योगी युगान्ताभः सव्यसाची रणाग्रगः।  
तेजसा हतवान् सर्वं सुयोधनबलं नृप ॥ ३२ ॥

यत् तु गोवृषभांकेन मुनिभ्यः समुदाहृतम्।  
पुराणं हिमवत्पृष्ठे तन्मे निगदतः शृणु ॥ ३३ ॥

यावत्‌ तस्य भवेत्‌ पुष्टिस्तेजो दीप्तिः पराक्रमः।  
प्रभावः सन्नतिर्जन्म कृष्णे तन्त्रिगुणं विभो ॥ ३४ ॥

कः शक्नोत्यन्यथाकर्तुं तद् यदि स्यात्‌ तथा शृणु।  
यत्र कृष्णो हि भगवांस्तत्र पुष्टिरनुत्तमा ॥ ३५ ॥

वयं त्विहाल्पमतयः परतन्त्राः सुविक्लवाः।  
ज्ञानपूर्वं प्रपन्नाः स्मो मृत्योः पन्थानमव्ययम् ॥ ३६ ॥

भवांश्चाप्यार्जवपरः पूर्वं कृत्वा प्रतिश्रयम्।  
राजवृत्तं न लभते प्रतिज्ञापालने रतः ॥ ३७ ॥

अप्येवात्मवधं लोके राजंस्त्वं बहु मन्यसे।  
न हि प्रतिज्ञा या दत्ता तां प्रहातुमरिंदम ॥ ३८ ॥

कालेनायं जनः सर्वो निहतो रणमूर्धनि।  
वयं च कालेन हताः कालो हि परमेश्वरः ॥ ३९ ॥

न हि कालेन कालज्ञः स्पृष्टः शोचितुमर्हसि।  
कालो लोहितरक्ताक्षः कृष्णो दण्डी सनातनः ॥ ४० ॥

तस्मात् कुन्तीसुत ज्ञातीन् नेह शोचितुमर्हसि।  
व्यपेतमन्युर्नित्यं त्वं भव कौरवनन्दन ॥ ४१ ॥  
माधवस्यास्य माहात्म्यं श्रुतं यत् कथितं मया।  
तदेव तावत् पर्याप्तं सज्जनस्य निदर्शनम् ॥ ४२ ॥

व्यासस्य वचनं श्रुत्वा नारदस्य च धीमतः।  
स्वयं चैव महाराज कृष्णस्यार्हतमस्य वै ॥ ४३ ॥  
प्रभावश्चर्षिपूगस्य कथितः सुमहान् मया।  
महेश्वरस्य संवादं शैलपुत्र्याश्च भारत ॥ ४४ ॥

धारयिष्यति यश्चैनं महापुरुषसम्भवम् ।  
शृणुयात् कथयेद् वा यः स श्रेयो लभते परम्॥४५॥

भवितारश्च तस्याथ सर्वे कामा यथेप्सिताः।  
प्रेत्य स्वर्गं च लभते नरो नास्त्यत्र संशयः ॥ ४६ ॥

न्याय्यं श्रेयोऽभिकामेन प्रतिपत्तुं जनार्दनः।  
एष एवाक्षयो विप्रैः स्तुतो राजन् जनार्दनः ॥ ४७ ॥

महेश्वरमुखोत्सृष्टा ये च धर्मगुणाः स्मृताः।  
ते त्वया मनसा धार्याः कुरुराज दिवानिशम् ॥ ४८ ॥

एवं ते वर्तमानस्य सम्यग्दण्डधरस्य च।  
प्रजापालनदक्षस्य स्वर्गलोको भविष्यति ॥ ४९ ॥

धर्मेणापि सदा राजन् प्रजा रक्षितुमर्हसि।  
यस्तस्य विपुलो दण्डः सम्यग्धर्मः स कीर्त्यते ॥ ५० ॥

य एष कथितो राजन् मया सज्जनसंनिधौ।  
शङ्करस्योमया सार्धं संवादो धर्मसंहितः ॥ ५१ ॥

श्रुत्वा वा श्रोतुकामो वाप्यर्चयेद् वृषभध्वजम्।  
विशुद्धेनेह भावेन य इच्छेद् भूतिमात्मनः ॥ ५२ ॥

एष तस्यानवद्यस्य नारदस्य महात्मनः।  
संदेशो देवपूजार्थं तं तथा कुरु पाण्डव ॥ ५३ ॥

एतदत्यद्‌भुतं वृत्तं पुण्ये हि भवति प्रभो।  
वासुदेवस्य कौन्तेय स्थाणोश्चैव स्वभावजम् ॥ ५४ ॥

दशवर्षसहस्राणि बदर्यामेष शाश्वतः ।  
तपश्चचार विपुलं सह गाण्डीवधन्वना ॥ ५५ ॥

त्रियुगौ पुण्डरीकाक्षौ वासुदेवधनञ्जयौ ।  
विदितौ नारदादेतौ मम व्यासाच्च पार्थिव ॥ ५६ ॥

बाल एव महाबाहुश्चकार कदनं महत्।  
कंसस्य पुण्डरीकाक्षो ज्ञातित्राणार्थकारणात् ॥ ५७ ॥

कर्मणामस्य कौन्तेय नान्तं संख्यातुमुत्सहे।  
शाश्वतस्य पुराणस्य पुरुषस्य युधिष्ठिर ॥ ५८ ॥

ध्रुवं श्रेयः परं तात भविष्यति तवोत्तमम्।  
यस्य ते पुरुषव्याघ्रः सखा चायं जनार्दनः ॥ ५९ ॥

दुर्योधनं तु शोचामि प्रेत्य लोकेऽपि दुर्मतिम्।  
यत्कृते पृथिवी सर्वा विनष्टा सहयद्विपा ॥ ६० ॥

दुर्योधनापराधेन कर्णस्य शकुनेस्तथा ।  
दुःशासनचतुर्थानां कुरवो निधनं गताः ॥ ६१ ॥

एवं सम्भाषमाणे तु गाङ्गेये पुरुषर्षभे।  
तूष्णीं बभूव कौरव्यो मध्ये तेषां महात्मनाम् ॥ ६२ ॥

तच्छ्रुत्वा विस्मयं जग्मुर्धृतराष्ट्रादयो नृपाः।  
सम्पूज्य मनसा कृष्णं सर्वे प्राञ्जलयोऽभवन् ॥ ६३ ॥

ऋषयश्चापि ते सर्वे नारदप्रमुखास्तदा।  
प्रतिगृह्याभ्यनन्दन्त तद्वाक्यं प्रतिपूज्य च ॥ ६४ ॥

इत्येतदखिलं सर्वैः पाण्डवो भ्रातृभिः सह।  
श्रुतवान् सुमहाश्चर्यं पुण्यं भीष्मानुशासनम् ॥ ६५ ॥

युधिष्ठिरस्तु गाङ्गेयं विश्रान्तं भूरिदक्षिणम्।  
पुनरेव महाबुद्धिः पर्यपृच्छन्महीपतिः ॥ ६६ ॥