+++
title_full = "023 देवता और पितरोंके कार्यमें निमन्त्रण देनेयोग्य पात्रों तथा नरकगामी और स्वर्गगामी मनुष्योंके लक्षणोंका वर्णन"
title = "०२३ स्वर्गनरकगामिवर्णने"

+++


श्राद्धकाले च दैवे च पित्र्येऽपि च पितामह।  
इच्छामीह त्वयाऽऽख्यातं विहितं यत् सुरर्षिभिः ॥ १ ॥

दैवं पौर्वाह्णिकं कुर्यादपराह्णे तु पैतृकम्।  
मङ्गलाचारसम्पन्नः कृतशौचः प्रयत्नवान् ॥ २ ॥  
मनुष्याणां तु मध्याह्ने प्रदद्यादुपपत्तिभिः।  
कालहीनं तु यद् दानं तं भागं रक्षसां विदुः॥३॥

लङ्घितं चावलीढं च कलिपूर्वं च यत् कृतम्।  
रजस्वलाभिदृष्टं च तं भागं रक्षसां विदुः ॥ ४ ॥

अवघुष्टं च यद् भुक्तमव्रतेन च भारत।  
परामृष्टं शुना चैव तं भागं रक्षसां विदुः ॥ ५ ॥

केशकीटावपतितं क्षुतं श्वभिरवेक्षितम् ।  
रुदितं चावधूतं च तं भागं रक्षसां विदुः ॥ ६ ॥

निरोङ्कारेण यद् भुक्तं सशस्त्रेण च भारत।  
दुरात्मना च यद् भुक्तं तं भागं रक्षसां विदुः॥७॥

परोच्छिष्टं च यद् भुक्तं परिभुक्तं च यद् भवेत्।  
दैवे पित्र्ये च सततं तं भागं रक्षसां विदुः॥८॥

मन्त्रहीनं क्रियाहीनं यच्छ्राद्धं परिविष्यते।  
त्रिभिर्वर्णैर्नरश्रेष्ठ तं भागं रक्षसां विदुः ॥ ९ ॥

आज्याहुतिं विना चैव यत्किंचित् परिविष्यते।  
दुराचारैश्च यद् भुक्तं तं भागं रक्षसां विदुः ॥ १० ॥  
ये भागा रक्षसां प्राप्तास्त उक्ता भरतर्षभ।

अत ऊर्ध्वं विसर्गस्य परीक्षां ब्राह्मणे शृणु ॥ ११ ॥  
यावन्तः पतिता विप्रा जडोन्मत्तास्तथैव च।  
दैवे वाप्यथ पित्र्ये वा राजन् नार्हन्ति केतनम् ॥ १२ ॥

श्वित्री क्लीबश्च कुष्ठी च तथा यक्ष्महतश्च यः।  
अपस्मारी च यश्चान्धो राजन् नार्हन्ति केतनम् ॥ १३ ॥

चिकित्सका देवलका वृथा नियमधारिणः।  
सोमविक्रयिणश्चैव राजन् नार्हन्ति केतनम् ॥ १४ ॥

गायना नर्तकाश्चैव प्लवका वादकास्तथा।  
कथका योधकाश्चैव राजन् नार्हन्ति केतनम् ॥ १५ ॥

होतारो वृषलानां च वृषलाध्यापकास्तथा।  
तथा वृषलशिष्याश्च राजन् नार्हन्ति केतनम् ॥ १६ ॥

अनुयोक्ता च यो विप्रो अनुयुक्तश्च भारत।  
नार्हतस्तावपि श्राद्धं ब्रह्मविक्रयिणौ हि तौ ॥ १७ ॥

अग्रणीर्यः कृतः पूर्वं वर्णावरपरिग्रहः।  
ब्राह्मणः सर्वविद्योऽपि राजन् नार्हति केतनम् ॥ १८ ॥

अनग्नयश्च ये विप्रा मृतनिर्यातकाश्च ये।  
स्तेनाश्च पतिताश्चैव राजन् नार्हन्ति केतनम् ॥ १९ ॥

अपरिज्ञातपूर्वाश्च गणपूर्वाश्च भारत ।  
पुत्रिकापूर्वपुत्राश्च श्राद्धे नार्हन्ति केतनम् ॥ २० ॥

ऋणकर्ता च यो राजन् यश्च वार्धुषिको नरः।  
प्राणिविक्रयवृत्तिश्च राजन् नार्हन्ति केतनम् ॥ २१ ॥

स्त्रीपूर्वाः काण्डपृष्ठाश्च यावन्तो भरतर्षभ।  
अजपा ब्राह्मणाश्चैव श्राद्धे नार्हन्ति केतनम् ॥ २२ ॥

श्राद्धे दैवे च निर्दिष्टो ब्राह्मणो भरतर्षभ।  
दातुः प्रतिग्रहीतुश्च शृणुष्वानुग्रहं पुनः ॥ २३ ॥

चीर्णव्रता गुणैर्युक्ता भवेयुर्येऽपि कर्षकाः।  
सावित्रीज्ञाः क्रियावन्तस्ते राजन् केतनक्षमाः ॥ २४ ॥

क्षात्रधर्मिणमप्याजौ केतयेत् कुलजं द्विजम्।  
न त्वेव वणिजं तात श्राद्धे च परिकल्पयेत् ॥ २५ ॥

अग्निहोत्री च यो विप्रो ग्रामवासी च यो भवेत्।  
अस्तेनश्चातिथिज्ञश्च स राजन् केतनक्षमः ॥ २६ ॥

सावित्रीं जपते यस्तु त्रिकालं भरतर्षभ।  
भिक्षावृत्तिः कियावांश्च स राजन् केतनक्षमः ॥ २७ ॥

उदितास्तमितो यश्च तथैवास्तमितोदितः ।  
अहिंस्रश्चाल्पदोषश्च स राजन् केतनक्षमः ॥ २८ ॥

अकल्कको ह्यतर्कश्च ब्राह्मणो भरतर्षभ।  
संसर्गे भैक्ष्यवृत्तिश्च स राजन् केतनक्षमः ॥ २९ ॥

अव्रती कितवः स्तेनः प्राणिविक्रयिको वणिक्।  
पश्चाच्च पीतवान् सोमं स राजन् केतनक्षमः ॥ ३० ॥

अर्जयित्वा धनं पूर्वं दारुणैरपि कर्मभिः।  
भवेत् सर्वातिथिः पश्चात् स राजन्‌ केतनक्षमः ॥ ३१ ॥

ब्रह्मविक्रयनिर्दिष्टं स्त्रिया यच्चार्जितं धनम्।  
अदेयं पितृविप्रेभ्यो यच्च क्लैब्यादुपार्जितम् ॥ ३२ ॥

क्रियमाणेऽपवर्गे च यो द्विजो भरतर्षभ।  
न व्याहरति यद्युक्तं तस्याधर्मो गवानृतम् ॥ ३३ ॥

श्राद्धस्य ब्राह्मणः कालः प्राप्तं दधि घृतं तथा।  
सोमक्षयश्च मांसं च यदारण्यं युधिष्ठिर ॥ ३४ ॥

(मुहूर्तानां त्रयं पूर्वमह्नः प्रातरिति स्मृतम्।  
जपध्यानादिभिस्तस्मिन् विप्रैः कार्यं शुभव्रतम्॥

सङ्गवाख्यं त्रिभागं तु मध्याह्नस्त्रिमुहूर्तकः।  
लौकिकं सङ्गवेऽर्थ्यं च स्नानादि ह्यथ मध्यमे॥

चतुर्थमपराह्णं तु त्रिमुहूर्तं तु पित्र्यकम्।

श्राद्धापवर्गे विप्रस्य स्वधा वै मुदिता भवेत्।  
क्षत्रियस्यापि यो ब्रूयात् प्रीयन्तां पितरस्त्विति ॥ ३५ ॥

अपवर्गे तु वैश्यस्य श्राद्धकर्मणि भारत।  
अक्षय्यमभिधातव्यं स्वस्ति शूद्रस्य भारत ॥ ३६ ॥

पुण्याहवाचनं दैवं ब्राह्मणस्य विधीयते।  
एतदेव निरोङ्कारं क्षत्रियस्य विधीयते ॥ ३७ ॥

वैश्यस्य दैवे वक्तव्यं प्रीयन्तां देवता इति।  
कर्मणामानुपूर्व्येण विधिपूर्वं कृतं शृणु ॥ ३८ ॥

जातकर्मादिकाः सर्वास्त्रिषु वर्णेषु भारत।  
ब्रह्मक्षत्रे हि मन्त्रोक्ता वैश्यस्य च युधिष्ठिर ॥ ३९ ॥

विप्रस्य रशना मौञ्जी मौर्वी राजन्यगामिनी।  
बाल्वजी ह्येव वैश्यस्य धर्म एष युधिष्ठिर ॥ ४० ॥

(पालाशो द्विजदण्डः स्यादश्वत्थः क्षत्रियस्य तु।  
औदुम्बरश्च वैश्यस्य धर्म एष युधिष्ठिर॥)

दातुः प्रतिग्रहीतुश्च धर्माधर्माविमौ शृणु।  
ब्राह्मणस्यानृतेऽधर्मः प्रोक्तः पातकसंज्ञितः ।  
चतुर्गुणः क्षत्रियस्य वैश्यस्याष्टगुणः स्मृतः ॥ ४१ ॥

नान्यत्र ब्राह्मणोऽश्नीयात् पूर्वं विप्रेण केतितः।  
यवीयान् पशुहिंसायां तुल्यधर्मो भवेत् स हि ॥ ४२ ॥

तथा राजन्यवैश्याभ्यां यद्यश्नीयात्तु केतितः।  
यवीयान् पशुहिंसायां भागार्धं समवाप्नुयात् ॥ ४३ ॥

दैवं वाप्यथवा पित्र्यं योऽश्नीयाद् ब्राह्मणादिषु।  
अस्नातो ब्राह्मणो राजंस्तस्याधर्मो गवानृतम् ॥ ४४ ॥

आशौचो ब्राह्मणो राजन्‌ योऽश्नीयाद् ब्राह्मणादिषु।  
ज्ञानपूर्वमथो लोभात् तस्याधर्मो गवानृतम् ॥ ४५ ॥

अर्थेनान्येन यो लिप्सेत् कर्मार्थं चैव भारत।  
आमन्त्रयति राजेन्द्र तस्याधर्मोऽनृतं स्मृतम् ॥ ४६ ॥

अवेदव्रतचारित्रास्त्रिभिर्वर्णैर्युधिष्ठिर ।  
मन्त्रवत्परिविष्यन्ते त्स्याधर्मो गवानृतम् ॥ ४७ ॥

पित्र्यं वाप्यथवा दैवं दीयते यत् पितामह।  
एतदिच्छाम्यहं ज्ञातुं दत्तं केषु महाफलम् ॥ ४८ ॥

येषां दाराः प्रतीक्षन्ते सुवृष्टिमिव कर्षकाः।  
उच्छेषपरिशेषं हि तान् भोजय युधिष्ठिर ॥ ४९ ॥

चारित्रनिरता राजन् ये कृशाः कृशवृत्तयः।  
अर्थिनश्चोपगच्छन्ति तेषु दत्तं महाफलम् ॥ ५० ॥

तद्भक्तास्तद्‌गृहा राजंस्तद्बलास्तदपाश्रयाः ।  
अर्थिनश्च भवन्त्यर्थे तेषु दत्तं महाफलम् ॥ ५१ ॥

तस्करेभ्यः परेभ्यो वा ये भयार्ता युधिष्ठिर।  
अर्थिनो भोक्तुमिच्छन्ति तेषु दत्तं महाफलम् ॥ ५२ ॥

अकल्ककस्य विप्रस्य रौक्ष्यात् करकृतात्मनः।  
वटवो यस्य भिक्षन्ति तेभ्यो दत्तं महाफलम् ॥ ५३ ॥

हृतस्वा हृतदाराश्च ये विप्रा देशसम्प्लवे।  
अर्थार्थमभिगच्छन्ति तेभ्यो दत्तं महाफलम् ॥ ५४ ॥

व्रतिनो नियमस्थाश्च ये विप्राः श्रुतसम्मताः।  
तत्समाप्त्यर्थमिच्छन्ति तेभ्यो दत्तं महाफलम् ॥ ५५ ॥

अत्युक्रान्ताश्च धर्मेषु पाषण्डसमयेषु च।  
कृशप्राणाः कृशधनास्तेभ्यो दत्तं महाफलम् ॥ ५६ ॥

(व्रतानां पारणार्थाय गुर्वर्थे यज्ञदक्षिणाम्।  
निवेशार्थं च विद्वांसस्तेषां दत्तं महाफलम्॥

पित्रोश्च रक्षणार्थाय पुत्रदारार्थमेव वा।  
महाव्याधिविमोक्षाय तेषु दत्तं महाफलम्॥

बालाः स्त्रियश्च वाञ्छन्ति सुभक्तं चाप्यसाधनाः।  
स्वर्गमायान्ति दत्त्वैषां निरयान् नोपयान्ति ते॥)

कृतसर्वस्वहरणा निर्दोषाः प्रभविष्णुभिः ।  
स्पृहयन्ति च भुक्त्वान्नं तेषु दत्तं महाफलम् ॥ ५७ ॥

तपस्विनस्तपोनिष्ठास्तेषां भैक्षचराश्च ये ।  
अर्थिनः किञ्चिदिच्छन्ति तेषु दत्तं महाफलम् ॥ ५८ ॥

महाफलविधिर्दाने श्रुतस्ते भरतर्षभ ।  
निरयं येन गच्छन्ति स्वर्गं चैव हि तत् शृणु॥५९॥

गुर्वर्थमभयार्थं वा वर्जयित्वा युधिष्ठिर।  
येऽनृतं कथयन्ति स्म ते वै निरयगामिनः ॥ ६० ॥

परदाराभिहर्तारः परदाराभिमर्शिनः ।  
परदारप्रयोक्तारस्ते वै निरयगामिनः ॥ ६१ ॥

ये परस्वापहर्तारः परस्वानां च नाशकाः।  
सूचकाश्च परेषां ये ते वै निरयगामिनः ॥ ६२ ॥

प्रपाणां च सभानां च संक्रमाणां च भारत।  
अगाराणां च भेत्तारो नरा निरयगामिनः ॥ ६३ ॥

अनाथां प्रमदां बालां वृद्धां भीतां तपस्विनीम्।  
वञ्चयन्ति नरा ये च ते वै निरयगामिनः ॥ ६४ ॥

वृत्तिच्छेदं गृहच्छेदं दारच्छेदं च भारत।  
मित्रच्छेदं तथाऽऽशायास्ते वै निरयगामिनः ॥ ६५ ॥

सूचकाः सेतुभेत्तारः परवृत्त्युपजीवकाः ।  
अकृतज्ञाश्च मित्राणां ते वै निरयगामिनः ॥ ६६ ॥

पाषण्डा दूषकाश्चैव समयानां च दूषकाः।  
ये प्रत्यवसिताश्चैव ते वै निरयगामिनः ॥ ६७ ॥

विषमव्यवहाराश्च विषमाश्चैव वृद्धिषु ।  
लाभेषु विषमाश्चैव ते वै निरयगामिनः ॥ ६८ ॥

दूतसंव्यवहाराश्च निष्परीक्षाश्च मानवाः ।  
प्राणिहिंसाप्रवृत्ताश्च ते वै निरयगामिनः ॥ ६९ ॥

कृताशं कृतनिर्देशं कृतभक्तं कृतश्रमम्।  
भेदैर्ये व्यपकर्षन्ति ते वै निरयगामिनः ॥ ७० ॥

पर्यश्नन्ति च ये दारानग्निभृत्यातिथींस्तथा।  
उत्सन्नपितृदेवेज्यास्ते वै निरयगामिनः ॥ ७१ ॥

वेदविक्रयिणश्चैव वेदानां चैव दूषकाः।  
वेदानां लेखकाश्चैव ते वै निरयगामिनः ॥ ७२ ॥

चातुराश्रम्यबाह्याश्च श्रुतिबाह्याश्च ये नराः।  
विकर्मभिश्च जीवन्ति ते वै निरयगामिनः ॥ ७३ ॥

केशविक्रयिका राजन् विषविक्रयिकाश्च ये।  
क्षीरविक्रयिकाश्चैव ते वै निरयगामिनः ॥ ७४ ॥

ब्राह्मणानां गवां चैव कन्यानां च युधिष्ठिर।  
येऽन्तरं यान्ति कार्येषु ते वै निरयगामिनः ॥ ७५ ॥

शस्त्रविक्रयिकाश्चैव कर्तारश्च युधिष्ठिर ।  
शल्यानां धनुषां चैव ते वै निरयगामिनः ॥ ७६ ॥

शिलाभिः शङ्कुभिर्वापि श्वभ्रैर्वा भरतर्षभ।  
ये मार्गमनुरुन्धन्ति ते वै निरयगामिनः ॥ ७७ ॥

उपाध्यायांश्च भृत्यांश्च भक्ताश्चं भरतर्षभ।  
ये त्यजन्त्यविकारांस्त्रींस्ते वै निरयगामिनः ॥ ७८ ॥

अप्राप्तदमकाश्चैव नासानां वेधकाश्च ये।  
बन्धकाश्च पशूनां ये ते वै निरयगामिनः ॥ ७९ ॥

अगोप्तारश्च राजानो बलिषड्भागतस्कराः ।  
समर्थाश्चाप्यदातारस्ते वै निरयगामिनः ॥ ८० ॥

(संश्रुत्य चाप्रदातारो दरिद्राणां विनिन्दकाः।  
श्रोत्रियाणां विनीतानां दरिद्राणां विशेषतः॥  
क्षमिणां निन्दकाश्चैव ते वै निरयगामिनः।)

क्षान्तान्‌ दान्तांस्तथा प्राज्ञान् दीर्घकालं सहोषितान्।  
त्यजन्ति कृतकृत्या ये ते वै निरयगामिनः ॥ ८१ ॥

बालानामथ वृद्धानां दासानां चैव ये नराः।  
अदत्त्वा भक्षयन्त्यग्रे ते वै निरयगामिनः ॥ ८२ ॥

एते पूर्वं विनिर्दिष्टाः प्रोक्ता निरयगामिनः।  
भागिनः स्वर्गलोकस्य वक्ष्यामि भरतर्षभ ॥ ८३ ॥

सर्वेष्वेव तु कार्येषु दैवपूर्वेषु भारत।  
हन्ति पुत्रान् पशून् कृत्स्नान्‌ ब्राह्मणातिक्रमः कृतः ॥ ८४ ॥

दानेन तपसा चैव सत्येन च युधिष्ठिर।  
ये धर्ममनुवर्तन्ते ते नराः स्वर्गगामिनः ॥ ८५ ॥

शुश्रूषाभिस्तपोभिश्च विद्यामादाय भारत ।  
ये प्रतिग्रहनिःस्नेहास्ते नराः स्वर्गगामिनः ॥ ८६ ॥

भयात्पापात्तथा बाधाद्‌ दारिद्र्याद् व्याधिधर्षणात्।  
यत्कृते प्रतिमुच्यन्ते ते नराः स्वर्गगामिनः ॥ ८७ ॥

क्षमावन्तश्च धीराश्च धर्मकार्येषु चोत्थिताः।  
मङ्गलाचारसम्पन्नाः पुरुषाः स्वर्गगामिनः ॥ ८८ ॥

निवृत्ता मधुमांसेभ्यः परदारेभ्य एव च।  
निवृत्ताश्चैव मद्येभ्यस्ते नराः स्वर्गगामिनः ॥ ८९ ॥

आश्रमाणां च कर्तारः कुलानां चैव भारत।  
देशानां नगराणां च ते नराः स्वर्गगामिनः ॥ ९० ॥

वस्त्राभरणदातारो भक्तपानान्नदास्तथा ।  
कुटुम्बानां च दातारः पुरुषाः स्वर्गगामिनः ॥ ९१ ॥

सर्वहिंसानिवृत्ताश्च नराः सर्वसहाश्च ये।  
सर्वल्याश्रयभूताश्च ते नराः स्वर्गगामिनः ॥ ९२ ॥

मातरं पितरं चैव शुश्रूषन्ति जितेन्द्रियाः।  
भ्रातॄणां चैव सस्नेहास्ते नराः स्वर्गगामिनः ॥ ९३ ॥

आढ्याश्च बलवन्तश्च यौवनस्थाश्च भारत।  
ये वै जितेन्द्रिया धीरास्ते नराः स्वर्गगामिनः ॥ ९४ ॥

अपराधिषु सस्नेहा मृदवो मृदुवत्सलाः।  
आराधनसुखाश्चापि पुरुषाः स्वर्गगामिनः ॥ ९५ ॥

सहस्रपरिवेष्टारस्तथैव च सहस्रदाः ।  
त्रातारश्च सहस्राणां ते नराः स्वर्गगामिनः ॥ ९६ ॥

सुवर्णस्य च दातारो गवां च भरतर्षभ।  
यानानां वाहनानां च ते नराः स्वर्गगामिनः ॥ ९७ ॥

वैवाहिकानां द्रव्याणां प्रेष्याणां च युधिष्ठिर।  
दातारो वाससां चैव ते नराः स्वर्गगामिनः ॥ ९८ ॥

विहारावसथोद्यानकूपारामसभाप्रपाः ।  
वप्राणां चैव कर्तारस्ते नराः स्वर्गगामिनः ॥ ९९ ॥

निवेशनानां क्षेत्राणां वसतीनां च भारत।  
दातारः प्रार्थितानां च ते नराः स्वर्गगामिनः ॥ १०० ॥

रसानां चाथ बीजानां धान्यानां च युधिष्ठिर।  
स्वयमुत्पाद्य दातारः पुरुषाः स्वर्गगामिनः ॥ १०१ ॥

यस्मिंस्तस्मिन् कुले जाता बहुपुत्राः शतायुषः।  
सानुक्रोशा जितक्रोधाः पुरुषाः स्वर्गगामिनः ॥ १०२ ॥

एतदुक्तममुत्रार्थं दैवं पित्र्यं च भारत।  
दानधर्मं च दानस्य यत् पूर्वमृषिभिः कृतम् ॥ १०३ ॥