+++
title_full = "126 विष्णु, बलदेव, देवगण, धर्म, अग्नि, विश्वामित्र, गोसमुदाय और ब्रह्माजीके द्वारा धर्मके गूढ़ रहस्यका वर्णन"
title = "१२६ देवरहस्ये"

+++


केन ते च भवेत् प्रीतिः कथं तुष्टिं तु गच्छसि।  
इति पृष्टः सुरेन्द्रेण प्रोवाच हरिरीश्वरः ॥ १ ॥

ब्राह्मणानां परीवादो मम विद्वेषणं महत्।  
ब्राह्मणैः पूजितैर्नित्यं पूजितोऽहं न संशयः ॥ २ ॥

नित्याभिवाद्या विप्रेन्द्रा भुक्त्वा पादौ तथात्मनः।  
तेषां तुष्यामि मर्त्यानां यश्चक्रे च बलिं हरेत् ॥ ३ ॥

वामनं ब्राह्मणं दृष्ट्वा वराहं च जलोत्थितम्।  
उद्धृतां धरणीं चैव मूर्ध्ना धारयते तु यः ॥ ४ ॥  
न तेषामशुभं किंचित् कल्मषं चोपपद्यते।

अश्वत्थं रोचनां गां च पूजयेद् यो नरः सदा॥५॥  
पूजितं च जगत् तेन सदेवासुरमानुषम्।

तेन रूपेण तेषां च पूजां गृह्णामि तत्त्वतः ॥ ६ ॥  
पूजा ममैषा नास्त्यन्या यावल्लोकाः प्रतिष्ठिताः।

अन्यथा हि वृथा मर्त्याः पूजयन्त्यल्पबुद्धयः ॥ ७ ॥  
नाहं तत् प्रतिगृह्णामि न सा तुष्टिकरी मम ॥ ८ ॥

चक्रं पादौ वराहं च ब्राह्मणं चापि वामनम्।  
उद्‌धृतां धरणीं चैव किमर्थं त्वं प्रशंससि ॥ ९ ॥

भवान् सृजति भूतानि भवान् संहरति प्रजाः।  
प्रकृतिः सर्वभूतानां समर्त्यानां सनातनी ॥ १० ॥

सम्प्रहस्य ततो विष्णुरिदं वचनमब्रवीत्।  
चक्रेण निहता दैत्याः पद्भ्यां क्रान्ता वसुन्धरा ॥ ११ ॥  
वाराहं रूपमास्थाय हिरण्याक्षो निपातितः।  
वामनं रूपमास्थाय जितो राजा मया बलिः ॥ १२ ॥

परितुष्टो भवाम्येवं मानुषाणां महात्मनाम्।  
तन्मां ये पूजयिष्यन्ति नास्ति तेषां पराभवः ॥ १३ ॥

अपि वा ब्राह्मणं दृष्ट्वा ब्रह्मचारिणमागतम्।  
ब्राह्मणाग्र्याहुतिं दत्त्वा अमृतं तस्य भोजनम् ॥ १४ ॥

ऐन्द्रीं संध्यामुपासित्वा आदित्याभिमुखः स्थितः।  
सर्वतीर्थेषु स स्नातो मुच्यते सर्वकिल्बिषैः ॥ १५ ॥

एतद् वः कथितं गुह्यमखिलेन तपोधनाः।  
संशयं पृच्छमानानां किं भूयः कथयाम्यहम् ॥ १६ ॥

श्रूयतां परमं गुह्यं मानुषाणां सुखावहम्।  
अजानन्तो यदबुधाः क्लिश्यन्ते भूतपीडिताः ॥ १७ ॥

कल्य उत्थाय यो मर्त्यः स्पृशेद् गां वै घृतं दधि।  
सर्षपं च प्रियङ्गुं च कल्मषात् प्रतिमुच्यते ॥ १८ ॥

भूतानि चैव सर्वाणि अग्रतः पृष्ठतोऽपि वा।  
उच्छिष्टं वापि च्छिद्रेषु वर्जयन्ति तपोधनाः ॥ १९ ॥

प्रगृह्यौदुम्बरं पात्रं तोयपूर्णमुदङ्‌मुखः ।  
उपवासं तु गृह्णीयाद् यद् वा संकल्पयेद् व्रतम् ॥ २० ॥

देवतास्तस्य तुष्यन्ति कामिकं चापि सिध्यति।  
अन्यथा हि वृथा मर्त्याः कुर्वते स्वल्पबुद्धयः ॥ २१ ॥

उपवासे बलौ चापि ताम्रपात्रं विशिष्यते।  
बलिर्भिक्षा तथार्घ्यं च पितॄणां च तिलोदकम् ॥ २२ ॥  
ताम्रपात्रेण दातव्यमन्यथाल्पफलं भवेत् ।  
गुह्यमेतत् समुद्दिष्टं यथा तुष्यन्ति देवताः ॥ २३ ॥

राजपौरुषिके विप्रे घाण्टिके परिचारिके।  
गोरक्षके वाणिजके तथा कारुकुशीलवे ॥ २४ ॥  
मित्रद्रुह्यनधीयाने यश्च स्वाद् वृषलीपतिः।  
एतेषु दैवं पित्र्यं वा न देयं स्यात् कथंचन॥२५॥  
पिण्डदास्तस्य हीयन्ते न च प्रीणाति वै पितॄन्।

अतिथिर्यस्य भग्नाशो गृहात् प्रतिनिवर्तते ॥ २६ ॥  
पितरस्तस्य देवाश्च अग्नयश्च तथैव हि।  
निराशाः प्रतिगच्छन्ति अतिथेरप्रतिग्रहात् ॥ २७ ॥

स्त्रीघ्नैर्गोघ्नैः कृतघ्नैश्च ब्रह्मघ्नैर्गुरुतल्पगैः ।  
तुल्यदोषो भवत्येभिर्यस्यातिथिरनर्चितः ॥ २८ ॥

पादमुद्यम्य यो मर्त्यः स्पृशेद् गाश्च सुदुर्मतिः।  
ब्राह्मणं वा महाभागं दीप्यमानं तथानलम् ॥ २९ ॥  
तस्य दोषान् प्रवक्ष्यामि तच्छृणुध्वं समाहिताः।

दिवं स्पृशत्यशब्दोऽस्य त्रस्यन्ति पितरश्च वै ॥ ३० ॥  
वैमनस्यं च देवानां कृतं भवति पुष्कलम्।  
पावकश्च महातेजा हव्यं न प्रतिगृह्णति ॥ ३१ ॥

आजन्मनां शतं चैव नरके पच्यते तु सः।  
निष्कृतिं च न तस्यापि अनुमन्यन्ति कर्हिचित् ॥ ३२ ॥

तस्माद् गावो न पादेन स्प्रष्टव्या वै कदाचन।  
ब्राह्मणश्च महातेजा दीप्यमानस्तथानलः ॥ ३३ ॥  
श्रद्दधानेन मर्त्येन आत्मनो हितमिच्छता।  
एते दोषा मया प्रोक्तास्त्रिषु यः पादमुत्सृजेत् ॥ ३४ ॥

श्रूयतां परमं गुह्यं रहस्यं धर्मसंहितम्।  
परमान्नेन यो दद्यात् पितॄणामौपहारिकम् ॥ ३५ ॥  
गजच्छायायां पूर्वस्यां कुतपे दक्षिणामुखः।  
यदा भाद्रपदे मासि भवते बहुले मघा ॥ ३६ ॥  
श्रूयतां तस्य दानस्य यादृशो गुणविस्तरः।  
कृतं तेन महच्छ्राद्धं वर्षाणीह त्रयोदश ॥ ३७ ॥

बहुले समंगे ह्यकुतोऽभये च  
क्षेमे च सख्येव हि भूयसी च।  
यथा पुरा ब्रह्मपुरे सवत्सा  
शतक्रतोर्वज्रधरस्य यज्ञे ॥ ३८ ॥  
भूयश्च या विष्णुपदे स्थिता या  
विभावसोश्चापि पथे स्थिता या।  
देवाश्च सर्वे सह नारदेन  
प्रकुर्वते सर्वसहेति नाम ॥ ३९ ॥

मन्त्रेणैतेनाभिवन्देत यो वै  
विमुच्यते पापकृतेन कर्मणा ।  
लोकानवाप्नोति पुरंदरस्य  
गवां फलं चन्द्रमसो द्युतिं च ॥ ४० ॥

एतं हि मन्त्रं त्रिदशाभिजुष्टं  
पठेत यः पर्वसु गोष्ठमध्ये।  
न तस्य पापं न भयं न शोकः  
सहस्रनेत्रस्य च याति लोकम् ॥ ४१ ॥

अथ सप्त महाभागा ऋषयो लोकविश्रुताः।  
वसिष्ठप्रमुखाः सर्वे ब्रह्माणं पद्मसम्भवम् ॥ ४२ ॥  
प्रदक्षिणमभिक्रम्य सर्वे प्राञ्जलयः स्थिताः।

उवाच वचनं तेषां वसिष्ठो ब्रह्मवित्तमः ॥ ४३ ॥  
सर्वप्राणिहितं प्रश्नं ब्रह्मक्षत्रे विशेषतः।

द्रव्यहीनाः कथं मर्त्या दरिद्राः साधुवर्तिनः ॥ ४४ ॥  
प्राप्नुवन्तीह यज्ञस्य फलं केन च कर्मणा।  
एतच्छ्रुत्वा वचस्तेषां ब्रह्मा वचनमब्रवीत् ॥ ४५ ॥

अहो प्रश्नो महाभागा गूढार्थः परमः शुभः।  
सूक्ष्मः श्रेयांश्च मर्दानां भवद्भिः समुदाहृतः ॥ ४६ ॥

श्रूयतां सर्वमाख्यास्ये निखिलेन तपोधनाः।  
यथा यज्ञफलं मर्त्यो लभते नाज संशयः ॥ ४७ ॥

पौषमासस्य शुक्ले वै यदा युज्येत रोहिणी।  
तेन नक्षत्रयोगेन आकाशशयनो भवेत् ॥ ४८ ॥  
एकवस्त्रः शुचिः स्नातः श्रद्दधानः समाहितः।  
सोमस्य रश्मयः पीत्वा महायज्ञफलं लभेत् ॥ ४९ ॥

एतद् वः परमं गुह्यं कथितं द्विजसत्तमाः।  
यन्मां भवन्तः पृच्छन्ति सूक्ष्मतत्त्वार्थदर्शिनः ॥ ५० ॥