+++
title_full = "162 धर्मके विषयमें आगम-प्रमाणकी श्रेष्ठता, धर्माधर्मके फल, साधु-असाधुके लक्षण तथा शिष्टाचारका निरूपण"
title = "१६२ धर्मप्रमाणकथने"

+++


इत्युक्तवति वाक्यं तु कृष्णे देवकिनन्दने।  
भीष्मं शान्तनवं भूयः पर्यपृच्छद् युधिष्ठिरः ॥ १ ॥

निर्णये वा महाबुद्धे सर्वधर्मविदां वर।  
प्रत्यक्षमागमो वेति किं तयोः कारणं भवेत् ॥ २ ॥

नास्त्यत्र संशयः कश्चिदिति मे वर्तते मतिः।  
शृणु वक्ष्यामि ते प्राज्ञ सम्यक् त्वं मेऽनुपृच्छसि ॥ ३ ॥

संशयः सुगमस्तत्र दुर्गमस्तस्य निर्णयः।  
दृष्टं श्रुतमनन्तं हि यत्र संशयदर्शनम् ॥ ४ ॥

प्रत्यक्षं कारणं दृष्ट्‌वा हैतुकाः प्राज्ञमानिनः।  
नास्तीत्येवं व्यवस्यन्ति सत्यं संशयमेव च ॥ ५ ॥

तदयुक्तं व्यवस्यन्ति बालाः पण्डितमानिनः।  
अथ चेन्मन्यसे चैकं कारणं किं भवेदिति ॥ ६ ॥  
शक्यं दीर्घेण कालेन युक्तेनातन्द्रितेन च।  
प्राणयात्रामनेकां च कल्पमानेन भारत ॥ ७ ॥  
तत्परेणैव नान्येन शक्यं ह्येतस्य दर्शनम्।

हेतूनामन्तमासाद्य विपुलं ज्ञानमुत्तमम् ॥ ८ ॥  
ज्योतिः सर्वस्य लोकस्य विपुलं प्रतिपद्यते।  
न त्वेव गमनं राजन् हेतुतो गमनं तथा।  
अग्राह्यमनिबद्धं च वाचा सम्परिवर्जयेत् ॥ ९ ॥

प्रत्यक्षं लोकतः सिद्धिर्लोकश्चागमपूर्वकः ।  
शिष्टाचारो बहुविधस्तन्मे ब्रूहि पितामह ॥ १० ॥

धर्मस्य ह्रियमाणस्य बलवद्भिर्दुरात्मभिः ।  
संस्था यत्नैरपि कृता कालेन प्रतिभिद्यते ॥ ११ ॥

अधर्मो धर्मरूपेण तृणैः कूप इवावृतः।  
ततस्तैर्भिद्यते वृत्तं शृणु चैव युधिष्ठिर ॥ १२ ॥

अवृत्ता ये तु भिन्दन्ति श्रुतित्यागपरायणाः।  
धर्मविद्वेषिणो मन्दा इत्युक्तस्तेषु संशयः ॥ १३ ॥

अतृप्यन्तस्तु साधूनां य एवागमबुद्धयः।  
परमित्येव संतुष्टास्तानुपास्व च पृच्छ च ॥ १४ ॥  
कामार्थौ पृष्ठतः कृत्वा लोभमोहानुसारिणौ।  
धर्म इत्येव सम्बुद्धास्तानुपास्व च पृच्छ च ॥ १५ ॥

न तेषां भिद्यते वृत्तं यज्ञाः स्वाध्यायकर्म च।  
आचारः कारणं चैव धर्मश्चैकस्त्रयं पुनः ॥ १६ ॥

पुनरेव हि मे बुद्धिः संशये परिमुह्यति।  
अपारे मार्गमाणस्य परं तीरमपश्यतः ॥ १७ ॥

वेदः प्रत्यक्षमाचारः प्रमाणं तत्त्रयं यदि।  
पृथक्त्वं लभ्यते चैषां धर्मश्चैकस्त्रयं कथम् ॥ १८ ॥

धर्मस्य ह्रियमाणस्य बलवद्भिर्दुरात्मभिः ।  
यद्येवं मन्यसे राजंस्त्रिधा धर्मविचारणा ॥ १९ ॥

एक एवेति जानीहि त्रिधा धर्मस्य दर्शनम्।  
पृथक्त्वे च न मे बुद्धिस्त्रयाणामपि वै तथा ॥ २० ॥

उक्तो मार्गस्त्रयाणां च तत्तथैव समाचर।  
जिज्ञासा न तु कर्तव्या धर्मस्य परितर्कणात् ॥ २१ ॥

सदैव भरतश्रेष्ठ मा तेऽभूदत्र संशयः।  
अन्धो जड इवाशङ्की यद् ब्रवीमि तदाचर ॥ २२ ॥

अहिंसा सत्यमक्रोधो दानमेतच्चतुष्टयम् ।  
अजातशत्रो सेवस्व धर्म एष सनातनः ॥ २३ ॥

ब्राह्मणेषु च वृत्तिर्या पितृपैतामहोचिता।  
तामन्वेहि महाबाहो धर्मस्यैते हि देशिकाः ॥ २४ ॥

प्रमाणमप्रमाणं वै यः कुर्यादबुधो जनः।  
न स प्रमाणतामर्हो विवादजननो हि सः ॥ २५ ॥

ब्राह्मणानेव सेवस्व सत्कृत्य बहुमन्य च।  
एतेष्वेव त्विमे लोकाः कृत्स्ना इति निबोध तान् ॥ २६ ॥

ये च धर्ममसूयन्ते ये चैनं पर्युपासते।  
ब्रवीतु मे भवानेतत् क्व ते गच्छन्ति तादृशाः ॥ २७ ॥

रजसा तमसा चैव समवस्तीर्णचेतसः।  
नरकं प्रतिपद्यन्ते धर्मविद्वेषिणो जनाः ॥ २८ ॥

ये तु धर्मं महाराज सततं पर्युपासते।  
सत्यार्जवपराः सन्तस्ते वै स्वर्गभुजो नराः ॥ २९ ॥

धर्म एव गतिस्तेषामाचार्योपासनाद् भवेत्।  
देवलोकं प्रपद्यन्ते ये धर्मं पर्युपासते ॥ ३० ॥

मनुष्या यदि वा देवाः शरीरमुपताप्य वै।  
धर्मिणः सुखमेधन्ते लोभद्वेषविवर्जिताः ॥ ३१ ॥

प्रथमं ब्रह्मणः पुत्रं धर्ममाहुर्मनीषिणः।  
धर्मिणः पर्युपासन्ते फलं पक्वमिवाशयः ॥ ३२ ॥

असतां कीदृशं रूपं साधवः किं च कुर्वते।  
ब्रवीतु मे भवानेतत्‌ सन्तोऽसन्तश्च कीदृशाः ॥ ३३ ॥

दुराचाराश्च दुर्धर्षा दुर्मुखाश्चाप्यसाधवः ।  
साधवः शीलसम्पन्नाः शिष्टाचारस्य लक्षणम् ॥ ३४ ॥

राजमार्गे गवां मध्ये धान्यमध्ये च धर्मिणः।  
नोपसेवन्ति राजेन्द्र सर्गं मूत्रपुरीषयोः ॥ ३५ ॥

पञ्चानामशनं दत्त्वा शेषमश्नन्ति साधवः।  
न जल्पन्ति च भुञ्जाना न निद्रान्त्यार्द्रपाणयः ॥ ३६ ॥

चित्रभानुमनड्‌वाहं देवं गोष्ठं चतुष्पथम्।  
ब्राह्मणं धार्मिकं वृद्धं ये कुर्वन्ति प्रदक्षिणम् ॥ ३७ ॥  
वृद्धानां भारतप्तानां स्त्रीणां चक्रधरस्य च।  
ब्राह्मणानां गवां राज्ञां पन्थानं ददते च ये ॥ ३८ ॥

अतिथीनां च सर्वेषां प्रेष्याणां स्वजनस्य च।  
तथा शरणकामानां गोप्ता स्यात् स्वागतप्रदः ॥ ३९ ॥  
सायंप्रातर्मनुष्याणामशनं देवनिर्मितम् ।  
नान्तरा भोजनं दृष्टमुपवासविधिर्हि सः ॥ ४० ॥

होमकाले यथा वह्निः कालमेव प्रतीक्षते।  
ऋतुकाले तथा नारी ऋतुमेव प्रतीक्षते ॥ ४१ ॥

नान्यदा गच्छते यस्तु ब्रह्मचर्यं च तत् स्मृतम्।  
अमृतं ब्राह्मणा गाव इत्येतत् त्रयमेकतः।  
तस्माद् गोब्राह्मणं नित्यमर्चयेत यथाविधि ॥ ४२ ॥

स्वदेशे परदेशे वाप्यतिथिं नोपवासयेत्।  
कर्म वै सफलं कृत्वा गुरूणां प्रतिपादयेत् ॥ ४३ ॥

गुरुभ्यस्त्वासनं देयमभिवाद्याभिपूज्य च ।  
गुरुमभ्यर्च्य वर्धन्ते आयुषा यशसा श्रिया ॥ ४४ ॥

वृद्धान् नाभिभवेज्जातु न चैतान् प्रेषयेदिति।  
नासीनः स्यात् स्थितेष्वेवमायुरस्य न रिष्यते ॥ ४५ ॥

न नग्नामीक्षते नारीं न नग्नान् पुरुषानपि।  
मैथुनं सततं गुप्तमाहारं च समाचरेत् ॥ ४६ ॥

तीर्थानां गुरवस्तीर्थं चोक्षाणां हृदयं शुचि।  
दर्शनानां परं ज्ञानं संतोषः परमं सुखम् ॥ ४७ ॥

सायं प्रातश्च वृद्धानां शृणुयात्‌ पुष्कला गिरः।  
श्रुतमाप्नोति हि नरः सततं वृद्धसेवया ॥ ४८ ॥

स्वाध्याये भोजने चैव दक्षिणं पाणिमुद्धरेत्।  
यच्छेद्वाङ्‌मनसी नित्यमिन्द्रियाणि तथैव च ॥ ४९ ॥

संस्कृतं पायसं नित्यं यवागूं कृसरं हविः।  
अष्टकाः पितृदैवत्या ग्रहाणामभिपूजनम् ॥ ५० ॥

श्मश्रुकर्मणि मङ्गल्यं क्षुतानामभिनन्दनम् ।  
व्याधितानां च सर्वेषामायुषामभिनन्दनम् ॥ ५१ ॥

न जातु त्वमिति ब्रूयादापन्नोऽपि महत्तरम्।  
त्वंकारो वा वधो वेति विद्वत्सु न विशिष्यते ॥ ५२ ॥

अवराणां समानानां शिष्याणां च समाचरेत्।  
पापमाचक्षते नित्यं हृदयं पापकर्मिणः ॥ ५३ ॥

ज्ञानपूर्वकृतं कर्म च्छादयन्ते ह्यसाधवः।  
ज्ञानपूर्वं विनश्यन्ति गूहमाना महाजने ॥ ५४ ॥

न मां मनुष्याः पश्यन्ति न मां पश्यन्ति देवताः।  
पापेनापिहितः पापः पापमेवाभिजायते ॥ ५५ ॥

यथा वार्धुषिको वृद्धिं दिनभेदे प्रतीक्षते।  
धर्मेण पिहितं पापं धर्ममेवाभिवर्धयेत् ॥ ५६ ॥

यथा लवणमम्भोभिराप्लुतं प्रविलीयते ।  
प्रायश्चित्तहतं पापं तथा सद्यः प्रणश्यति ॥ ५७ ॥

तस्मात् पापं न गूहेत गूहमानं विवर्धयेत्।  
कृत्वा तत् साधुष्वाख्येयं ते तत् प्रशमयन्त्युत ॥ ५८ ॥

आशया संचितं द्रव्यं कालेनैवोपभुज्यते।  
अन्ये चैतत् प्रपद्यन्ते वियोगे तस्य देहिनः ॥ ५९ ॥

मानसं सर्वभूतानां धर्ममाहुर्मनीषिणः ।  
तस्मात् सर्वाणि भूतानि धर्ममेव समासते ॥ ६० ॥

एक एव चरेद् धर्मं न धर्मध्वजिको भवेत्।  
धर्मवाणिजका ह्येते ये धर्ममुपभुञ्जते ॥ ६१ ॥

अर्चेद् देवानदम्भेन सेवेतामायया गुरून्।  
निधिं निदध्यात् पारत्र्यं यात्रार्थं दानशब्दितम् ॥ ६२ ॥