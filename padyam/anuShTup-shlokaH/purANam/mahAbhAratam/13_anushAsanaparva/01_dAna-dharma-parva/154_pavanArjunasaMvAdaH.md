+++
title_full = "154 ब्राह्मणशिरोमणि उतथ्यके प्रभावका वर्णन"
title = "१५४ पवनार्जुनसंवादः"

+++


इमां भूमिं द्विजातिभ्यो दित्सुर्वै दक्षिणां पुरा।  
अङ्गो नाम नृपो राजंस्ततश्चिन्तां मही ययौ ॥ १ ॥

धारिणीं सर्वभूतानामयं प्राप्य वरो नृपः।  
कथमिच्छति मां दातुं द्विजेभ्यो ब्रह्मणः सुताम् ॥ २ ॥

साहं त्यक्त्वा गमिष्यामि भूमित्वं ब्रह्मणः पदम्।  
अयं सराष्ट्रो नृपतिर्मा भूदिति ततोऽगमत् ॥ ३ ॥

ततस्तां कश्यपो दृष्ट्‌वा व्रजन्तीं पृथिवीं तदा।  
प्रविवेश महीं सद्यो मुक्त्वाऽऽत्मानं समाहितः ॥ ४ ॥

ऋद्धा सा सर्वतो जज्ञे तृणौषधिसमन्विता।  
धर्मोत्तरा नष्टभया भूमिरासीत् ततो नृप ॥ ५ ॥

एवं वर्षसहस्राणि दिव्यानि विपुलव्रतः।  
त्रिंशतः कश्यपो राजन् भूमिरासीदतन्द्रितः ॥ ६ ॥

अथागम्य महाराज नमस्कृत्य च कश्यपम्।  
पृथिवी काश्यपी जज्ञे सुता तस्य महात्मनः ॥ ७ ॥

एष राजन्नीदृशो वै ब्राह्मणः कश्यपोऽभवत्।  
अन्य प्रब्रूहि वा त्वं च कश्यपात् क्षत्रियं वरम्॥८॥

तूष्णीं बभूव नृपतिः पवनस्त्वब्रवीत् पुनः।  
शृणु राजन्नुतथ्यस्य जातस्याङ्गिरसे कुले ॥ ९ ॥  
भद्रा सोमस्य दुहिता रूपेण परमा मता।  
तस्यास्तुल्यं पतिं सोम उतथ्यं समपश्यत ॥ १० ॥

सा च तीव्रं तपस्तेपे महाभागा यशस्विनी।  
उतथ्यार्थे तु चार्वङ्गी परं नियममास्थिता ॥ ११ ॥

तत आहूय सोतथ्यं ददावत्रिर्यशस्विनीम्।  
भार्यार्थे स च जग्राह विधिवद् भूरिदक्षिणः ॥ १२ ॥

तां त्वकामयत श्रीमान् वरुणः पूर्वमेव ह।  
स चागम्य वनप्रस्थं यमुनायां जहार ताम् ॥ १३ ॥

जलेश्वरस्तु हृत्वा तामनयत् स्वं पुरं प्रति।  
परमाद्‌भुतसंकाशं षट्‌सहस्रशतह्रदम् ॥ १४ ॥

न हि रम्यतरं किंचित् तस्मादन्यत् पुरोत्तमम्।  
प्रासादैरप्सरोभिश्च दिव्यैः कामैश्च शोभितम् ॥ १५ ॥

तत्र देवस्तया सार्धं रेमे राजन् जलेश्वरः।  
अथाख्यातमुतथ्याय ततः पत्न्यवमर्दनम् ॥ १६ ॥

तच्छ्रुत्वा नारदात् सर्वमुतथ्यो नारदं तदा।  
प्रोवाच गच्छ ब्रूहि त्वं वरुणं परुषं वचः ॥ १७ ॥

मद्वाक्यान्मुञ्च मे भार्यां कस्मात् तां हृतवानसि।  
लोकपालोऽसि लोकानां न लोकस्य विलोपकः ॥ १८ ॥  
सोमेन दत्ता भार्या मे त्वया चापहृताद्य वै।  
इत्युक्तो वचनात् तस्य नारदेन जलेश्वरः ॥ १९ ॥  
मुञ्च भार्यामुतथ्यस्य कस्मात् त्वं हृतवानसि।

इति श्रुत्वा वचस्तस्य सोऽथ तं वरुणोऽब्रवीत् ॥ २० ॥  
ममैषा सुप्रिया भार्या नैनामुत्स्रष्टुमुत्सहे।

इत्युक्तो वरुणेनाथ नारदः प्राप्य तं मुनिम्।  
उतथ्यमब्रवीद् वाक्यं नातिहृष्टमना इव ॥ २१ ॥

गले गृहीत्वा क्षिप्तोऽस्मि वरुणेन महामुने।  
न प्रयच्छति ते भार्यां यत् ते कार्यं कुरुष्व तत्॥२२॥

नारदस्य वचः श्रुत्वा क्रुद्धः प्राज्वलदङ्गिराः।  
अपिबत् तेजसा वारि विष्टभ्य सुमहातपाः ॥ २३ ॥

पीयमाने तु सर्वस्मिंस्तोयेऽपि सलिलेश्वरः।  
सुहृद्भिर्भिक्षमाणोऽपि नैवामुञ्चत तां तदा ॥ २४ ॥

तत क्रुद्धोऽब्रवीद् भूमिमुतथ्यो ब्राह्मणोत्तमः।  
दर्शयस्व स्थलं भद्रे षट्‌सहस्रशतह्रदम् ॥ २५ ॥

ततस्तदीरिणं जातं समुद्रस्यावसर्पतः ।  
तस्माद् देशान्नदीं चैव प्रोवाचासौ द्विजोत्तमः ॥ २६ ॥  
अदृश्या गच्छ भीरु त्वं सरस्वति मरुन् प्रति।  
अपुण्य एष भवतु देशस्त्यक्तस्त्वया शुभे ॥ २७ ॥

तस्मिन् संशोषिते देशे भद्रामादाय वारिपः।  
अददाच्छरणं गत्वा भार्यामाङ्गिरसाय वै ॥ २८ ॥

प्रतिगृह्य तु तां भार्यामुतथ्यः सुमनाऽभवत्।  
मुमोच च जगद् दुःखाद् वरुणं चैव हैहय ॥ २९ ॥

ततः स लब्ध्वा तां भार्यां वरुणं प्राह धर्मवित्।  
उतथ्यः सुमहातेजा यत् तच्छृणु नराधिप ॥ ३० ॥

मयैषा तपसा प्राप्ता क्रोशतस्ते जलाधिप।  
इत्युक्त्वा तामुपादाय स्वमेव भवनं ययौ ॥ ३१ ॥

एष राजन्नीदृशो वै उतथ्यो ब्राह्मणर्षभः।  
ब्रवीम्यहं ब्रूहि वा त्वमुतथ्यात् क्षत्रियं वरम् ॥ ३२ ॥