+++
title_full = "056 च्यवन ऋषिका भृगुवंशी और कुशिक-वंशियोंके सम्बन्धका कारण बताकर तीर्थयात्राके लिये प्रस्थान"
title = "०५६ च्यवनकुशिकसंवादे"

+++


अवश्यं कथनीयं मे तवैतन्नरपुंगव।  
यदर्थं त्वाहमुच्छेत्तुं सम्प्राप्तो मनुजाधिप ॥ १ ॥

भृगूणां क्षत्रिया याज्या नित्यमेतज्जनाधिप।  
ते च भेदं गमिष्यन्ति दैवयुक्तेन हेतुना ॥ २ ॥  
क्षत्रियाश्च भृगून् सर्वान् वधिष्यन्ति नराधिप।  
आ गर्भादनुकृन्तन्तो दैवदण्डनिपीडिताः ॥ ३ ॥

तत उत्पत्स्यतेऽस्माकं कुले गोत्रविवर्धनः।  
ऊर्वो नाम महातेजा ज्वलनार्कसमद्युतिः ॥ ४ ॥

स त्रैलोक्यविनाशाय कोपाग्निं जनयिष्यति।  
महीं सपर्वतवनां यः करिष्यति भस्मसात् ॥ ५ ॥

कंचित् कालं तु वह्निं च स एव शमयिष्यति।  
समुद्रे वडवावक्त्रे प्रक्षिप्य मुनिसत्तमः ॥ ६ ॥

पुत्रं तस्य महाराज ऋचीकं भृगुनन्दनम्।  
साक्षात् कृत्स्नो धनुर्वेदः समुपस्थास्यतेऽनघ ॥ ७ ॥

क्षत्रियाणामभावाय दैवयुक्तेन हेतुना ।  
स तु तं प्रतिगृह्यैव पुत्रे संक्रामयिष्यति ॥ ८ ॥  
जमदग्नौ महाभागे तपसा भावितात्मनि।  
स चापि भृगुशार्दूलस्तं वेदं धारयिष्यति ॥ ९ ॥

कुलात् तु तव धर्मात्मन् कन्यां सोऽधिगमिष्यति।  
उद्भावनार्थं भवतो वंशस्य नृपसत्तम ॥ १० ॥

गाधेर्दुहितरं प्राप्य पौत्रीं तव महातपाः।  
ब्राह्मणं क्षत्रधर्माणं पुत्रमुत्पादयिष्यति ॥ ११ ॥

क्षत्रियं विप्रकर्माणं बृहस्पतिमिवौजसा ।  
विश्वामित्रं तव कुले गाधेः पुत्रं सुधार्मिकम् ॥ १२ ॥  
तपसा महता युक्तं प्रदास्यति महाद्युते।

स्त्रियौ तु कारणं तत्र परिवर्ते भविष्यतः ॥ १३ ॥  
पितामहनियोगाद् वै नान्यथैतद् भविष्यति।

तृतीये पुरुषे तुभ्यं ब्राह्मणत्वमुपैष्यति ॥ १४ ॥  
भविता त्वं च सम्बन्धी भृगूणां भावितात्मनाम्।

कुशिकस्तु मुनेर्वाक्यं च्यवनस्य महात्मनः ॥ १५ ॥  
श्रुत्वा हृष्टोऽभवद् राजा वाक्यं चेदमुवाच ह।  
एवमस्त्विति धर्मात्मा तदा भरतसत्तम ॥ १६ ॥

च्यवनस्तु महातेजाः पुनरेव नराधिपम्।  
वरार्थं चोदयामास तमुवाच स पार्थिवः ॥ १७ ॥

बाढमेवं करिष्यामि कामं त्वत्तो महामुने।  
ब्रह्मभूतं कुलं मेऽस्तु धर्मे चास्य मनो भवेत् ॥ १८ ॥

एवमुक्तस्तथेत्येवं प्रत्युक्त्वा च्यवनो मुनिः।  
अभ्यनुज्ञाय नृपतिं तीर्थयात्रां ययौ तदा ॥ १९ ॥

एतत् ते कथितं सर्वमशेषेण मया नृप।  
भृगूणां कुशिकानां च अभिसम्बन्धकारणम् ॥ २० ॥

यथोक्तमृषिणा चापि तदा तदभवन्नृप।  
जन्म रामस्य च मुनेर्विश्वामित्रस्य चैव हि ॥ २१ ॥