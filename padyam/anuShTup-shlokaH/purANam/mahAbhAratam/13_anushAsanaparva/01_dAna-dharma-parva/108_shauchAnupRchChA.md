+++
title_full = "108 मानस तथा पार्थिव तीर्थकी महत्ता"
title = "१०८ शौचानुपृच्छा"

+++


यद् वरं सर्वतीर्थानां तन्मे ब्रूहि पितामह।  
यत्र चैव परं शौचं तन्मे व्याख्यातुमर्हसि ॥ १ ॥

सर्वाणि खलु तीर्थानि गुणवन्ति मनीषिणः।  
यत्तु तीर्थं च शौचं च तन्मे शृणु समाहितः॥२॥

अगाधे विमले शुद्धे सत्यतोये धृतिह्रदे।  
स्नातव्यं मानसे तीर्थे सत्त्वमालम्ब्य शाश्वतम् ॥ ३ ॥

तीर्थशौचमनर्थित्वमार्जवं सत्यमार्दवम् ।  
अहिंसा सर्वभूतानामानृशंस्यं दमः शमः ॥ ४ ॥

निर्ममा निरहंकारा निर्द्वन्द्वा निष्परिग्रहाः।  
शुचयस्तीर्थभूतास्ते ये भैक्ष्यमुपभुञ्जते ॥ ५ ॥

तत्त्ववित्त्वनहंबुद्धिस्तीर्थप्रवरमुच्यते ।  
(नारायणेऽथ रुद्रे वा भक्तिस्तीर्थं परं मता।)  
शौचलक्षणमेतत् ते सर्वत्रैवान्ववेक्षतः ॥ ६ ॥

रजस्तमः सत्त्वमथो येषां निर्धौतमात्मनः।  
शौचाशौचसमायुक्ताः स्वकार्यपरिमार्गिणः ॥ ७ ॥  
सर्वत्यागेष्वभिरताः सर्वज्ञाः समदर्शिनः ।  
शौचेन वृत्तशौचार्थास्ते तीर्थाः शुचयश्च ये ॥ ८ ॥

नोदकक्लिन्नगात्रस्तु स्नात इत्यभिधीयते ।  
स स्नातो यो दमस्नातः स बाह्याभ्यन्तरः शुचिः ॥ ९ ॥

अतीतेष्वनपेक्षा ये प्राप्तेष्वर्थेषु निर्ममाः।  
शौचमेव परं तेषां येषां नोत्पद्यते स्पृहा ॥ १० ॥

प्रज्ञानं शौचमेवेह शरीरस्य विशेषतः।  
तथा निष्किंचनत्वं च मनसश्च प्रसन्नता ॥ ११ ॥

वृत्तशौचं मनःशौचं तीर्थशौचमतः परम्।  
ज्ञानोत्पन्नं च यच्छौचं तच्छौचं परमं स्मृतम् ॥ १२ ॥

मनसा च प्रदीप्तेन ब्रह्मज्ञानजलेन च।  
स्नाति यो मानसे तीर्थे तत्स्नानं तत्त्वदर्शिनः ॥ १३ ॥

समारोपितशौचस्तु नित्यं भावसमाहितः ।  
केवलं गुणसम्पन्नः शुचिरेव नरः सदा ॥ १४ ॥

शरीरस्थानि तीर्थानि प्रोक्तान्येतानि भारत।  
पृथिव्यां यानि तीर्थानि पुण्यानि शृणु तान्यपि ॥ १५ ॥

शरीरस्य यथोद्देशाः शुचयः परिकीर्तिताः।  
तथा पृथिव्या भागाश्च पुण्यानि सलिलानि च ॥ १६ ॥

कीर्तनाश्चैव तीर्थस्य स्नानाश्च पितृतर्पणात्।  
धुनन्ति पापं तीर्थेषु ते प्रयान्ति सुखं दिवम् ॥ १७ ॥

परिग्रहाच्च साधूनां पृथिव्याश्चैव तेजसा।  
अतीव पुण्यभागास्ते सलिलस्य च तेजसा ॥ १८ ॥

मनसश्च पृथिव्याश्च पुण्यास्तीर्थास्तथापरे ।  
उभयोरेव यः स्नायात् स सिद्धिं शीघ्रमाप्नुयात् ॥ १९ ॥

यथा बलं क्रियाहीनं क्रिया वा बलवर्जिता।  
नेह साधयते कार्यं समायुक्ता तु सिध्यति ॥ २० ॥  
एवं शरीरशौचेन तीर्थशौचेन चान्वितः।  
शुचिः सिद्धिमवाप्नोति द्विविधं शौचमुत्तमम् ॥ २१ ॥