+++
title_full = "024 ब्रह्महत्याके समान पापोंका निरूपण"
title = "०२४ ब्रह्मघ्नकथने"

+++


इदं मे तत्त्वतो राजन् वक्तुमर्हसि भारत।  
अहिंसयित्वापि कथं ब्रह्महत्या विधीयते ॥ १ ॥

व्यासमामन्त्र्य राजेन्द्र पुरा यत् पृष्टवानहम्।  
तत्तेऽहं सम्प्रवक्ष्यामि तदिहैकमनाः शृणु ॥ २ ॥

चतुर्थस्त्वं वसिष्ठस्य तत्त्वमाख्याहि मे मुने।  
अहिंसयित्वा केनेह ब्रह्महत्या विधीयते ॥ ३ ॥

इति पृष्टो मया राजन् पराशरशरीरजः।  
अब्रवीन्निपुणो धर्मे निःसंशयमनुत्तमम् ॥ ४ ॥

ब्राह्मणं स्वयमाहूय भिक्षार्थे कृशवृत्तिनम्।  
ब्रूयान्नास्तीति यः पश्चात्तं विद्याद् ब्रह्मघातिनम् ॥ ५ ॥

मध्यस्थस्येह विप्रस्य योऽनूचानस्य भारत।  
वृत्तिं हरति दुर्बुद्धिस्तं विद्याद् ब्रह्मघातिनम् ॥ ६ ॥

गोकुलस्य तृषार्तस्य जलार्थे वसुधाधिप।  
उत्पादयति यो विघ्नं तं विद्याद् ब्रह्मघातिनम् ॥ ७ ॥

यः प्रवृत्तां श्रुतिं सम्यक् शास्त्रं वा मुनिभिः कृतम्।  
दूषयत्यनभिज्ञाय तं विद्याद् ब्रह्मघातिनम् ॥ ८ ॥

आत्मजां रूपसम्पन्नां महतीं सदृशे वरे।  
न प्रयच्छति यः कन्यां तं विद्याद् ब्रह्मघातिनम् ॥ ९ ॥

अधर्मनिरतो मूढो मिथ्या यो वै द्विजातिषु।  
दद्यान्मर्मातिगं शोकं तं विद्याद् ब्रह्मघातिनम् ॥ १० ॥

चक्षुषा विप्रहीणस्य पंगुलस्य जडस्य वा।  
हरेत यो वै सर्वस्वं तं विद्याद् ब्रह्मघातिनम् ॥ ११ ॥

आश्रमे वा वने वापि ग्रामे वा यदि वा पुरे।  
अग्निं समुत्सृजेन्मोहात्तं विद्याद् ब्रह्मघातिनम् ॥ १२ ॥