+++
title_full = "071 पिताके शापसे नाचिकेतका यमराजके पास जाना और यमराजका नाचिकेतको गोदानकी महिमा बताना"
title = "०७१ यमवाक्यम्"

+++


दत्तानां फलसम्प्राप्तिं गवां प्रब्रूहि मेऽनघ।  
विस्तरेण महाबाहो न हि तृप्यामि कथ्यताम् ॥ १ ॥

अत्राप्युदाहरन्तीममितिहासं पुरातनम् ।  
ऋषेरुद्दालकेर्वाक्यं नाचिकेतस्य चोभयोः ॥ २ ॥

ऋषिरुद्दालकिर्दीक्षामुपगम्य ततः सुतम् ।  
त्वं मामुपचरस्वेति नाचिकेतमभाषत ॥ ३ ॥

समाप्ते नियमे तस्मिन् महर्षिः पुत्रमब्रवीत्।  
उपस्पर्शनसक्तस्य स्वाध्यायाभिरतस्य च ॥ ४ ॥  
इध्मा दर्भाः सुमनसः कलशश्चातिभोजनम्।  
विस्मृतं मे तदादाय नदीतीरादिहाव्रज ॥ ५ ॥

गत्वानवाप्य तत् सर्वं नदीवेगसमाप्लुतम्।  
न पश्यामि तदित्येवं पितरं सोऽब्रवीन्मुनिः ॥ ६ ॥

क्षुत्पिपासाश्रमाविष्टो मुनिरुद्दालकिस्तदा ।  
यमं पश्येति तं पुत्रमशपत् स महातपाः ॥ ७ ॥

तथा स पित्राभिहतो वाग्वज्रेण कृताञ्जलिः।  
प्रसीदेति ब्रुवन्नेव गतसत्त्वोऽपतद् भुवि ॥ ८ ॥

नाचिकेतं पिता दृष्ट्‌वा पतितं दुःखमूर्च्छितः।  
किं मया कृतमित्युक्त्वा निपपात महीतले ॥ ९ ॥

तस्य दुःखपरीतस्य स्वं पुत्रमनुशोचतः।  
व्यतीतं तदहःशेषं सा चोग्रा तत्र शर्वरी ॥ १० ॥

पित्र्येणाश्रुप्रपातेन नाचिकेतः कुरूद्वह ।  
प्रास्पन्दच्छयने कौश्ये वृष्ट्‌या सस्यमिवाप्लुतम् ॥ ११ ॥

स पर्यपृच्छत् तं पुत्रं क्षीणं पर्यागतं पुनः।  
दिव्यैर्गन्धैः समादिग्धं क्षीणस्वप्नमिवोत्थितम् ॥ १२ ॥

अपि पुत्र जिता लोकाः शुभास्ते स्वेन कर्मणा।  
दिष्ट्‌या चासि पुनः प्राप्तो न हि ते मानुषं वपुः॥१३॥

प्रत्यक्षदर्शी सर्वस्य पित्रा पृष्टो महात्मना।  
स तां वार्तां पितुर्मध्ये महर्षीणां न्यवेदयत् ॥ १४ ॥

कुर्वन् भवच्छासनमाशु यातो  
ह्यहं विशालां रुचिरप्रभावाम् ।  
वैवस्वतीं प्राप्य सभामपश्यं  
सहस्रशो योजनहेमभासम् ॥ १५ ॥

दृष्ट्‌वैव मामभिमुखमापतन्तं  
देहीति स ह्यासनमादिदेश ।  
वैवस्वतोऽर्घ्यादिभिरर्हणैश्च  
भवत्कृते पूजयामास मां सः ॥ १६ ॥

ततस्त्वहं तं शनकैरवोचं  
वृतः सदस्यैरभिपूज्यमानः ।  
प्राप्तोऽस्मि ते विषयं धर्मराज  
लोकानर्हो यानहं तान् विधत्स्व ॥ १७ ॥

यमोऽब्रवीन्मां न मृतोऽसि सौम्य  
यमं पश्येत्याह स त्वां तपस्वी।  
पिता प्रदीप्ताग्निसमानतेजा  
न तच्छक्यमनृतं विप्र कर्तुम् ॥ १८ ॥

दृष्टस्तेऽहं प्रतिगच्छस्व तात  
शोचत्यसौ तव देहस्य कर्ता।  
ददानि किं चापि मनःप्रणीतं  
प्रियातिथेस्तव कामान् वृणीष्व ॥ १९ ॥

तेनैवमुक्तस्तमहं प्रत्यवोचं  
प्राप्तोऽस्मि ते विषयं दुर्निवर्त्यम्।  
इच्छाम्यहं पुण्यकृतां समृद्धान्  
लोकान् द्रष्टुं यदि तेऽहं वरार्हः ॥ २० ॥

यानं समारोप्य तु मां स देवो  
वाहैर्युक्तं सुप्रभं भानुमत् तत्।  
संदर्शयामास तदात्मलोकान्  
सर्वांस्तथा पुण्यकृतां द्विजेन्द्र ॥ २१ ॥

अपश्यं तत्र वेश्मानि तैजसानि महात्मनाम्।  
नानासंस्थानरूपाणि सर्वरत्नमयानि च ॥ २२ ॥

चन्द्रमण्डलशुभ्राणि किङ्किणीजालवन्ति च ।  
अनेकशतभौमानि सान्तर्जलवनानि च ॥ २३ ॥  
वैदूर्यार्कप्रकाशानि रूप्यरुक्ममयानि च ।  
तरुणादित्यवर्णानि स्थावराणि चराणि च ॥ २४ ॥

भक्ष्यभोज्यमयान् शैलान् वासांसि शयनानि च।  
सर्वकामफलांश्चैव वृक्षान् भवनसंस्थितान् ॥ २५ ॥

नद्यो वीथ्यः सभा वाप्यो दीर्घिकाश्चैव सर्वशः।  
घोषवन्ति च यानानि युक्तान्यथ सहस्रशः ॥ २६ ॥

क्षीरस्रवा वै सरितो गिरींश्च  
सर्पिस्तथा विमलं चापि तोयम्।  
वैवस्वतस्यानुमतांश्च देशा-  
नदृष्टपूर्वान् सुबहूनपश्यम् ॥ २७ ॥

सर्वान् दृष्ट्‌वा तदहं धर्मराज-  
मवोचं वै प्रभविष्णुं पुराणम्।  
क्षीरस्यैताः सर्पिषश्चैव नद्यः  
शश्वत्स्रोताः कस्य भोज्याः प्रदिष्टाः ॥ २८ ॥

यमोऽब्रवीद् विद्धि भोज्यास्त्वमेता  
ये दातारः साधवो गोरसानाम्।  
अन्ये लोकाः शाश्वता वीतशोकैः  
समाकीर्णा गोप्रदाने रतानाम् ॥ २९ ॥

न त्वेतासां दानमात्रं प्रशस्तं  
पात्रं कालो गोविशेषो विधिश्च।  
ज्ञात्वा देयं विप्र गवान्तरं हि  
दुःखं ज्ञातुं पावकादित्यभूतम् ॥ ३० ॥

स्वाध्यायवान् योऽतिमात्रं तपस्वी  
वैतानस्थो ब्राह्मणः पात्रमासाम् ।  
कृच्छ्रोत्सृष्टाः पोषणाभ्यागताश्च  
द्वारैरेतैर्गोविशेषाः प्रशस्ताः ॥ ३१ ॥

तिस्त्रो रात्र्यस्त्वद्भिरुपोष्य भूमौ  
तृप्ता गावस्तर्पितेभ्यः प्रदेयाः ।  
वत्सैः प्रीताः सुप्रजाः सोपचारा-  
स्त्र्यहं दत्त्वा गोरसैर्वर्तितव्यम् ॥ ३२ ॥

दत्त्वा धेनुं सुव्रतां कांस्यदोहां  
कल्याणवत्सामपलायिनीं च ।  
यावन्ति रोमाणि भवन्ति तस्या-  
स्तावद् वर्षाण्यश्नुते स्वर्गलोकम् ॥ ३३ ॥

तथानड्‌वाहं ब्राह्मणेभ्यः प्रदाय  
दान्तं धुर्यं बलवन्तं युवानम्।  
कुलानुजीव्यं वीर्यवन्तं बृहन्तं  
भुङ्क्ते लोकान् सम्मितान्‌ धेनुदस्य ॥ ३४ ॥

गोषु क्षान्तं गोशरण्यं कृतज्ञं  
वृत्तिग्लानं तादृशं पात्रमाहुः ।  
वृद्धे ग्लाने सम्भ्रमे वा महार्थे  
कृष्यर्थं वा होम्यहेतोः प्रसूत्याम् ॥ ३५ ॥  
गुर्वर्थं वा बालपुष्ट्‌याभिषंगां  
गां वै दातुं देशकालोऽविशिष्टः।  
अन्तर्ज्ञाताः सक्रयज्ञानलब्धाः  
प्राणक्रीता निर्जिता यौतकाश्च ॥ ३६ ॥

श्रुत्वा वैवस्वतवचस्तमहं पुनरब्रुवम् ।  
अभावे गोप्रदातॄणां कथं लोकान् हि गच्छति ॥ ३७ ॥

ततोऽब्रवीद् यमो धीमान् गोप्रदानपरां गतिम्।  
गोप्रदानानुकल्पं तु गामृते सन्ति गोप्रदाः ॥ ३८ ॥

अलाभे यो गवां दद्याद् घृतधेनुं यतव्रतः।  
तस्यैता घृतवाहिन्यः भरन्ते वत्सला इव ॥ ३९ ॥

घृतालाभे तु यो दद्यात् तिलधेनुं यतव्रतः।  
स दुर्गात् तारितो धेन्वा क्षीरनद्यां प्रमोदते ॥ ४० ॥

तिलालाभे तु यो दद्याज्जलधेनुं यतव्रतः।  
स कामप्रवहां शीतां नदीमेतामुपाश्नुते ॥ ४१ ॥

एवमेतानि मे तत्र धर्मराजो न्यदर्शयत्।  
दृष्ट्‌वा च परमं हर्षमवापमहमच्युत ॥ ४२ ॥

निवेदये चाहमिमं प्रियं ते  
क्रतुर्महानल्पधनप्रचारः ।  
प्राप्तो मया तात स मत्प्रसूतः  
प्रपत्स्यते वेदविधिप्रवृत्तः ॥ ४३ ॥

शापो ह्ययं भवतोऽनुग्रहाय  
प्राप्तो मया यत्र दृष्टो यमो वै।  
दानव्युष्टिं तत्र दृष्ट्‌वा महात्मन्  
निःसंदिग्धान् दानधर्मांश्चरिष्ये ॥ ४४ ॥

इदं च मामब्रवीद् धर्मराजः  
पुनः पुनः सम्प्रहृष्टो महर्षे।  
दानेन यः प्रयतोऽभूत् सदैव  
विशेषतो गोप्रदानं च कुर्यात् ॥ ४५ ॥

शुद्धो ह्यर्थो नावमन्यस्व धर्मान्  
पात्रे देयं देशकालोपपन्ने ।  
तस्माद् गावस्ते नित्यमेव प्रदेया  
मा भूच्च ते संशयः कश्चिदत्र ॥ ४६ ॥

एताः पुरा ह्यददन्नित्यमेव  
शान्तात्मानो दानपथे निविष्टाः ।  
तपांस्युग्राण्यप्रतिशङ्‌कमाना-  
स्ते वै दानं प्रददुश्चैव शक्त्या ॥ ४७ ॥

काले च शक्त्या मत्सरं वर्जयित्वा  
शुद्धात्मानः श्रद्धिनः पुण्यशीलाः ।  
दत्त्वा गा वै लोकममुं प्रपन्ना  
देदीप्यन्ते पुण्यशीलास्तु नाके ॥ ४८ ॥

एतद् दानं न्यायलब्धं द्विजेभ्यः  
पात्रे दत्तं प्रापणीयं परीक्ष्य।  
काम्याष्टम्या वर्तितव्यं दशाहं  
रसैर्गवां शकृता प्रस्नवैर्वा ॥ ४९ ॥

देवव्रती स्याद् वृषभप्रदानै-  
र्वेदावाप्तिर्गोयुगस्य प्रदाने ।  
तीर्थावाप्तिर्गोप्रयुक्तप्रदाने  
पापोत्सर्गः कपिलायाः प्रदाने ॥ ५० ॥

गामप्येकां कपिलां सम्प्रदाय  
न्यायोपेतां कलुषाद् विप्रमुच्येत् ।  
गवां रसात् परमं नास्ति किंचिद्  
गवां प्रदानं सुमहद् वदन्ति ॥ ५१ ॥

गावो लोकांस्तारयन्ति क्षरन्त्यो  
गावश्चान्नं संजनयन्ति लोके ।  
यस्तं जानन्न गवां हार्दमेति  
स वै गन्ता निरयं पापचेताः ॥ ५२ ॥

यैस्तद् दत्तं गोसहस्रं शतं वा  
दशार्धं वा दश वा साधुवत्सम्।  
अप्येका वै साधवे ब्राह्मणाय  
सास्यामुष्मिन् पुण्यतीर्था नदी वै ॥ ५३ ॥

प्राप्त्या पुष्ट्‌या लोकसंरक्षणेन  
गावस्तुल्याः सूर्यपादैः पृथिव्याम् ।  
शब्दश्चैकः संततिश्चोपभोगा-  
स्तस्माद् गोदः सूर्य इवावभाति ॥ ५४ ॥

गुरुं शिष्यो वरयेद् गोप्रदाने  
स वै गन्ता नियतं स्वर्गमेव।  
विधिज्ञानां सुमहान् धर्म एष  
विधिं ह्याद्यं विधयः संविशन्ति ॥ ५५ ॥

इदं दानं न्यायलब्धं द्विजेभ्यः  
पात्रे दत्त्वा प्रापयेथाः परीक्ष्य।  
त्वय्याशंसन्त्यमरा मानवाश्च  
वयं चापि प्रसृते पुण्यशीले ॥ ५६ ॥

इत्युक्तोऽहं धर्मराजं द्विजर्षे  
धर्मात्मानं शिरसाभिप्रणम्य ।  
अनुज्ञातस्तेन वैवस्वतेन  
प्रत्यागमं भगवत्पादमूलम् ॥ ५७ ॥