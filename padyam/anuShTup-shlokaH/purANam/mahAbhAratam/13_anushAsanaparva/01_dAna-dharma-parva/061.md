+++
title_full = "061 राजाके लिये यज्ञ, दान और ब्राह्मण आदि प्रजाकी रक्षाका उपदेश"
title = "०६१"

+++


दानं यज्ञः क्रिया चेह किंस्वित् प्रेत्य महाफलम्।  
कस्य ज्यायः फलं प्रोक्तं कीदृशेभ्यः कथं कदा ॥ १ ॥  
एतदिच्छामि विज्ञातुं याथातथ्येन भारत।  
विद्वन् जिज्ञासमानाय दानधर्मान् प्रचक्ष्व मे ॥ २ ॥

अन्तर्वेद्यां च यद् दत्तं श्रद्धया चानृशंस्यतः।  
किंस्विन्नैःश्रेयसं तात तन्मे ब्रूहि पितामह ॥ ३ ॥

रौद्रं कर्म क्षत्रियस्य सततं तात वर्तते।  
तस्य वैतानिकं कर्म दानं चैवेह पावनम् ॥ ४ ॥

न तु पापकृतां राज्ञां प्रतिगृह्णन्ति साधवः।  
एतस्मात्‌ कारणाद् यज्ञैर्यजेद् राजाऽऽप्तदक्षिणैः ॥ ५ ॥

अथ चेत् प्रतिगृह्णीयुर्दद्यादहरहर्नृपः ।  
श्रद्धामास्थाय परमां पावनं ह्येतदुत्तमम् ॥ ६ ॥

ब्राह्मणांस्तर्पयन् द्रव्यैस्ततो यज्ञे यतव्रतः।  
मैत्रान् साधून् वेदविदः शीलवृत्ततपोर्जितान् ॥ ७ ॥

यत् ते ते न करिष्यन्ति कृतं ते न भविष्यति।  
यज्ञान् साधय साधुभ्यः स्वाद्वन्नान् दक्षिणावतः ॥ ८ ॥

इष्टं दत्तं च मन्येथा आत्मानं दानकर्मणा।  
पूजयेथा यायजूकांस्तवाप्यंशो भवेद् यथा ॥ ९ ॥

(विद्वद्भ्यः सम्प्रदानेन तत्राप्यंशोऽस्य पूजया।  
यज्वभ्यश्चाथ विद्वद्भ्यो दत्त्वा लोकं प्रदापयेत्॥  
प्रदद्याज्ज्ञानदातॄणां ज्ञानदानांशभाग् (भवेत् ।)

प्रजावतो भरेथाश्च ब्राह्मणान् बहुकारिणः।  
प्रजावांस्तेन भवति यथा जनयिता तथा ॥ १० ॥

यावतः साधुधर्मान् वै सन्तः संवर्धयन्त्युत।  
सर्वस्वैश्चापि भर्तव्या नरा ये बहुकारिणः ॥ ११ ॥

समृद्धः सम्प्रयच्छ त्वं ब्राह्मणेभ्यो युधिष्ठिर।  
धेनूरनडुहोऽन्नानि च्छत्रं वासांस्युपानहौ ॥ १२ ॥

आज्यानि यजमानेभ्यस्तथान्नानि च भारत।  
अश्ववन्ति च यानानि वेश्मानि शयनानि च ॥ १३ ॥  
एते देया व्युष्टिमन्तो लघूपायाश्च भारत।

अजुगुप्सांश्च विज्ञाय ब्राह्मणान् वृत्तिकर्शितान् ॥ १४ ॥  
उपच्छन्नं प्रकाशं वा वृत्त्या तान् प्रतिपालयेत्।

राजसूयाश्वमेधाभ्यां श्रेयस्तत् क्षत्रियान् प्रति ॥ १५ ॥  
एवं पापैर्विनिर्मुक्तस्त्वं पूतः स्वर्गमाप्स्यसि।

संचयित्वा पुनः कोशं यद् राष्ट्रं पालयिष्यसि ॥ १६ ॥  
तेन त्वं ब्रह्मभूयत्वमवाप्स्यसि धनानि च।

आत्मनश्च परेषां च वृत्तिं संरक्ष भारत ॥ १७ ॥  
पुत्रवच्चापि भृत्यान् स्वान् प्रजाश्च परिपालय।

योगः क्षेमश्च ते नित्यं ब्राह्मणेष्वस्तु भारत ॥ १८ ॥  
तदर्थं जीवितं तेऽस्तु मा तेभ्योऽप्रतिपालनम्।

अनर्थो ब्राह्मणस्यैष यद् वित्तनिचयो महान् ॥ १९ ॥  
श्रिया ह्यभीक्ष्णं संवासो दर्पयेत् सम्प्रमोहयेत्।

ब्राह्मणेषु प्रमूढेषु धर्मो विप्रणशेद् ध्रुवम्।  
धर्मप्रणाशे भूतानामभावः स्यान्न संशयः ॥ २० ॥

यो रक्षिभ्यः सम्प्रदाय राजा राष्ट्रं विलुम्पति।  
यज्ञे राष्ट्राद् धनं तस्मादानयध्वमिति ब्रुवन् ॥ २१ ॥  
यच्चादाय तदाज्ञप्तं भीतं दत्तं सुदारुणम्।  
यजेद् राजा न तं यज्ञं प्रशंसन्त्यस्य साधवः ॥ २२ ॥

अपीडिताः सुसंवृद्धा ये ददत्यनुकूलतः।  
तादृशेनाप्युपायेन यष्टव्यं नोद्यमाहृतैः ॥ २३ ॥

यदा परिनिषिच्येत निहितो वै यथाविधि।  
तदा राजा महायज्ञैर्यजेत बहुदक्षिणैः ॥ २४ ॥

वृद्धबालधनं रक्ष्यमन्धस्य कृपणस्य च।  
न खातपूर्वं कुर्वीत न रुदन्ती धनं हरेत् ॥ २५ ॥

हृतं कृपणवित्तं हि राष्ट्रं हन्ति नृपश्रियम्।  
दद्याच्च महतो भोगान् क्षुद्भयं प्रणुदेत् सताम् ॥ २६ ॥

येषां स्वादूनि भोज्यानि समवेक्ष्यन्ति बालकाः।  
नाश्नन्ति विधिवत् तानि किं नु पापतरं ततः ॥ २७ ॥

यदि ते तादृशो राष्ट्रे विद्वान् सीदेत् क्षुधा द्विजः।  
भ्रूणहत्यां च गच्छेथाः कृत्वा पापमिवोत्तमम् ॥ २८ ॥

धिक् तस्य जीवितं राज्ञो राष्ट्रे यस्यावसीदति।  
द्विजोऽन्यो वा मनुष्योऽपि शिबिराह वचो यथा ॥ २९ ॥

यस्य स्म विषये राज्ञः स्नातकः सीदति क्षुधा।  
अवृद्धिमेति तद्राष्ट्रं विन्दते सहराजकम् ॥ ३० ॥

क्रोशन्त्यो यस्य वै राष्ट्राद् हृयन्ते तरसा स्त्रियः।  
क्रोशतां पतिपुत्राणां मृतोऽसौ न च जीवति ॥ ३१ ॥

अरक्षितारं हर्तारं विलोप्तारमनायकम् ।  
तं वै राजकलिं हन्युः प्रजाः सन्नह्य निर्घृणम् ॥ ३२ ॥

अहं वो रक्षितेत्युक्त्वा यो न रक्षति भूमिपः।  
स संहत्य निहन्तव्यः श्वेव सोन्माद आतुरः ॥ ३३ ॥

पापं कुर्वन्ति यत् किंचित् प्रजा राज्ञा ह्यरक्षिताः।  
चतुर्थं तस्य पापस्य राजा विन्दति भारत ॥ ३४ ॥

अथाहुः सर्वमेवैति भूयोऽर्धमिति निश्चयः।  
चतुर्थं मतमस्माकं मनोः श्रुत्वानुशासनम् ॥ ३५ ॥

शुभं वा यच्च कुर्वन्ति प्रजा राज्ञा सुरक्षिताः।  
चतुर्थं तस्य पुण्यस्य राजा चाप्नोति भारत ॥ ३६ ॥

जीवन्तं त्वानुजीवन्तु प्रजाः सर्वा युधिष्ठिर।  
पर्जन्यमिव भूतानि महाद्रुममिवाण्डजाः ॥ ३७ ॥  
कुबेरमिव रक्षांसि शतक्रतुमिवामराः ।  
ज्ञातयस्त्वानुजीवन्तु सुहृदश्च परंतप ॥ ३८ ॥