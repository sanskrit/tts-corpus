+++
title_full = "052 राजा कुशिक और उनकी रानीके द्वारा महर्षि च्यवनकी सेवा"
title = "०५२ च्यवनकुशिकसंवादे"

+++


संशयो मे महाप्राज्ञ सुमहान् सागरोपमः।  
तं मे शृणु महाबाहो श्रुत्वा व्याख्यातुमर्हसि ॥ १ ॥

कौतूहलं मे सुमहज्जामदग्न्यं प्रति प्रभो।  
रामं धर्मभृतां श्रेष्ठं तन्मे व्याख्यातुमर्हसि ॥ २ ॥

कथमेष समुत्पन्नो रामः सत्यपराक्रमः।  
कथं ब्रह्मर्षिवंशोऽयं क्षत्रधर्मा व्यजायत ॥ ३ ॥

तदस्य सम्भवं राजन् निखिलेनानुकीर्तय।  
कौशिकाच्च कथं वंशात् क्षत्राद् वै ब्राह्मणो भवेत् ॥ ४ ॥

अहो प्रभावः सुमहानासीद् वै सुमहात्मनः।  
रामस्य च नरव्याघ्र विश्वामित्रस्य चैव हि ॥ ५ ॥

कथं पुत्रानतिक्रम्य तेषां नप्तृष्यथाभवत्।  
एष दोषः सुतान् हित्वा तत्त्वं व्याख्यातुमर्हसि ॥ ६ ॥

अत्राप्युदाहरन्तीममितिहासं पुरातनम् ।  
च्यवनस्य च संवादं कुशिकस्य च भारत ॥ ७ ॥

एतं दोषं पुरा दृष्ट्वा भार्गवश्च्यवनस्तदा।  
आगामिनं महाबुद्धिः स्ववंशे मुनिसत्तमः ॥ ८ ॥  
निश्चित्य मनसा सर्वं गुणदोषबलाबलम्।  
दग्धुकामः कुलं सर्वं कुशिकानां तपोधनः ॥ ९ ॥  
च्यवनः समनुप्राप्य कुशिकं वाक्यमब्रवीत्।  
वस्तुमिच्छा समुत्पन्ना त्वया सह ममानघ ॥ १० ॥

भगवन् सहधर्मोऽयं पण्डितैरिह धार्यते।  
प्रदानकाले कन्यानामुच्यते च सदा बुधैः ॥ ११ ॥

यत्तु तावदतिक्रान्तं धर्मद्वारं तपोधन।  
तत्कार्यं प्रकरिष्यामि तदनुज्ञातुमर्हसि ॥ १२ ॥

अथासनमुपादाय च्यवनस्य महामुनेः ।  
कुशिको भार्यया सार्धमाजगाम यतो मुनिः ॥ १३ ॥

प्रगृह्य राजा भृंगारं पाद्यमस्मै न्यवेदयत्।  
कारयामास सर्वाश्च क्रियास्तस्य महात्मनः ॥ १४ ॥

ततः स राजा च्यवनं मधुपर्कं यथाविधि।  
ग्राहयामास चाव्यग्रो महात्मा नियतव्रतः ॥ १५ ॥

सत्कृत्य तं तथा विप्रमिदं पुनरथाब्रवीत्।  
भगवन् परवन्तौ स्वो ब्रूहि किं करवावहे ॥ १६ ॥

यदि राज्यं यदि धनं यदि गाः संशितव्रत।  
यज्ञदानानि च तथा ब्रूहि सर्वं ददामि ते ॥ १७ ॥  
इदं गृहमिदं राज्यमिदं धर्मासनं च ते।  
राजा त्वमसि शाध्युर्वीमहं तु परवांस्त्वयि ॥ १८ ॥

एवमुक्ते ततो वाक्ये च्यवनो भार्गवस्तदा।  
कुशिकं प्रत्युवाचेदं मुदा परमया युतः ॥ १९ ॥

न राज्यं कामये राजन् न धनं न च योषितः।  
न च गा न च वै देशान् न यज्ञं श्रूयतामिदम्॥२०॥

नियमं किंचिदारप्स्ये युवयोर्यदि रोचते।  
परिचर्योऽस्मि यत्ताभ्यां युवाभ्यामविशङ्कया ॥ २१ ॥

एवमुक्ते तदा तेन दम्पती तौ जहर्षतुः।  
प्रत्यब्रूतां च तमृषिमेवमस्त्विति भारत ॥ २२ ॥

अथ तं कुशिको हृष्टः प्रावेशयदनुत्तमम्।  
गृहोद्देशं ततस्तस्य दर्शनीयमदर्शयत् ॥ २३ ॥

इयं शय्या भगवतो यथाकाममिहोष्यताम्।  
प्रयतिष्यावहे प्रीतिमाहर्तुं ते तपोधन ॥ २४ ॥

अथ सूर्योऽतिचक्राम तेषां संवदतां तथा।  
अथर्षिश्चोदयामास पानमन्नं तथैव च ॥ २५ ॥

तमपृच्छत् ततो राजा कुशिकः प्रणतस्तदा।  
किमन्नजातमिष्टं ते किमुपस्थापयाम्यहम् ॥ २६ ॥

ततः स परया प्रीत्या प्रत्युवाच नराधिपम्।  
औपपत्तिकमाहारं प्रयच्छस्वेति भारत ॥ २७ ॥

तद्वचः पूजयित्वा तु तथेत्याह स पार्थिवः।  
यथोपपन्नमाहारं तस्मै प्रादाज्जनाधिप ॥ २८ ॥

ततः स भुक्त्वा भगवान् दम्पती प्राह धर्मवित्।  
स्वप्तुमिच्छाम्यहं निद्रा बाधते मामिति प्रभो ॥ २९ ॥

ततः शय्यागृहं प्राप्य भगवानृषिसत्तमः।  
संविवेश नरेशस्तु सपत्नीकः स्थितोऽभवत् ॥ ३० ॥

न प्रबोध्योऽस्मि संसुप्त इत्युवाचाथ भार्गवः।  
संवाहितव्यौ मे पादौ जागृतव्यं च तेऽनिशम् ॥ ३१ ॥

अविशङ्कस्तु कुशिकस्तथेत्येवाह धर्मवित् ।  
न प्रबोधयतां तौ च दम्पती रजनीक्षये ॥ ३२ ॥

यथादेशं महर्षेस्तु शुश्रूषापरमौ तदा।  
बभूवतुर्महाराज प्रयतावथ दम्पती ॥ ३३ ॥

ततः स भगवान् विप्रः समादिश्य नराधिपम्।  
सुष्वापैकेन पार्श्वेन दिवसानेकविंशतिम् ॥ ३४ ॥

स तु राजा निराहारः सभार्यः कुरुनन्दन।  
पर्युपासत तं हृष्टश्च्यवनाराधने रतः ॥ ३५ ॥

भार्गवस्तु समुत्तस्थौ स्वयमेव तपोधनः।  
अकिंचिदुक्त्वा तु गृहान्निश्चक्राम महातपाः ॥ ३६ ॥

तमन्वगच्छतां तौ च क्षुधितौ श्रमकर्शितौ।  
भार्यापती मुनिश्रेष्ठस्तावेतौ नावलोकयत् ॥ ३७ ॥

तयोस्तु प्रेक्षतोरेव भार्गवाणां कुलोद्वहः।  
अन्तर्हितोऽभूद् राजेन्द्र ततो राजापतत् क्षितौ ॥ ३८ ॥

स मुहूर्तं समाश्वस्य सह देव्या महाद्युतिः।  
पुनरन्वेषणे यत्नमकरोत् परमं तदा ॥ ३९ ॥