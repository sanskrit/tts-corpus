+++
title_full = "167 भीष्मके अन्त्येष्टि-संस्कारकी सामग्री लेकर युधिष्ठिर आदिका उनके पास जाना और भीष्मका श्रीकृष्ण आदिसे देह-त्यागकी अनुमति लेते हुए धृतराष्ट्र और युधिष्ठिरको कर्तव्यका उपदेश देना"
title = "१६७ दानधर्मे"

+++


ततः कुन्तीसुतो राजा पौरजानपदं जनम्।  
पूजयित्वा यथान्यायमनुजज्ञे गृहान् प्रति ॥ १ ॥

सान्त्वयामास नारीश्च हतवीरा हतेश्वराः।  
विपुलैरर्थदानैः स तदा पाण्डुसुतो नृपः ॥ २ ॥

सोऽभिषिक्तो महाप्राज्ञः प्राप्य राज्यं युधिष्ठिरः।  
अवस्थाप्य नरश्रेष्ठः सर्वाः स्वप्रकृतीस्तथा ॥ ३ ॥  
द्विजेभ्यो गुणमुख्येभ्यो नैगमेभ्यश्च सर्वशः।  
प्रतिगृह्याशिषो मुख्यास्तथा धर्मभृतां वरः ॥ ४ ॥

उषित्वा शर्वरीः श्रीमान् पञ्चाशन्नगरोत्तमे।  
समयं कौरवाग्र्यस्य सस्मार पुरुषर्षभः ॥ ५ ॥

स निर्ययौ गजपुराद् याजकैः परिवारितः।  
दृष्ट्‌वा निवृत्तमादित्यं प्रवृत्तं चोत्तरायणम् ॥ ६ ॥

घृतं माल्यं च गन्धांश्च क्षौमाणि च युधिष्ठिरः।  
चन्दनागुरुमुख्यानि तथा कालीयकान्यपि ॥ ७ ॥  
प्रस्थाप्य पूर्वं कौन्तेयो भीष्मसंस्करणाय वै।  
माल्यानि च वरार्हाणि रत्नानि विविधानि च ॥ ८ ॥

धृतराष्ट्रं पुरस्कृत्य गान्धारीं च यशस्विनीम्।  
मातरं च पृथां धीमान् भ्रातॄंश्च पुरुषर्षभान् ॥ ९ ॥  
जनार्दनेनानुगतो विदुरेण च धीमता।  
युयुत्सुना च कौरव्यो युयुधानेन वा विभो ॥ १० ॥

महता राजभोगेन पारिबर्हेण संवृतः।  
स्तूयमानो महातेजा भीष्मस्याग्नीननुव्रजन् ॥ ११ ॥

निश्चक्राम पुरात् तस्माद् यथा देवपतिस्तथा।  
आससाद कुरुक्षेत्रे ततः शान्तनवं नृपः ॥ १२ ॥

उपास्यमानं व्यासेन पाराशर्येण धीमता।  
नारदेन च राजर्षे देवलेनासितेन च ॥ १३ ॥

हतशिष्टैर्नृपैश्चान्यैर्नानादेशसमागतैः ।  
रक्षिभिश्च महात्मानं रक्ष्यमाणं समन्ततः ॥ १४ ॥

शयानं वीरशयने ददर्श नृपतिस्ततः।  
ततो रथादवातीर्य भ्रातृभिः सह धर्मराट् ॥ १५ ॥

अभिवाद्याथ कौन्तेयः पितामहमरिंदम ।  
द्वैपायनादीन् विप्रांश्च तैश्च प्रत्यभिनन्दितः ॥ १६ ॥

ऋत्विग्भिर्ब्रह्मकल्पैश्च भ्रातृभिः सह धर्मजः।  
आसाद्य शरतल्पस्थमृषिभिः परिवारितम् ॥ १७ ॥  
अब्रवीद् भरतश्रेष्ठं धर्मराजो युधिष्ठिरः।  
भ्रातृभिः सह कौरव्यः शयानं निम्नगासुतम् ॥ १८ ॥

युधिष्ठिरोऽहं नृपते नमस्ते जाह्नवीसुत।  
शृणोषि चेन्महाबाहो ब्रूहि किं करवाणि ते ॥ १९ ॥

प्राप्तोऽस्मि समये राजन्नग्नीनादाय ते विभो।  
आचार्यान् ब्राह्मणांश्चैव ऋत्विजो भ्रातरश्च मे ॥ २० ॥

पुत्रश्च ते महातेजा धृतराष्ट्रो जनेश्वरः।  
उपस्थितः सहामात्यो वासुदेवश्च वीर्यवान् ॥ २१ ॥

हतशिष्टाश्च राजानः सर्वे च कुरुजांगलाः।  
तान् पश्य नरशार्दूल समुन्मीलय लोचने ॥ २२ ॥

यच्चेह किंचित् कर्तव्यं तत्सर्वं प्रापितं मया।  
यथोक्तं भवता काले सर्वमेव च तत् कृतम् ॥ २३ ॥

एवमुक्तस्तु गाङ्गेयः कुन्तीपुत्रेण धीमता।  
ददर्श भारतान् सर्वान् स्थितान् सम्परिवार्य ह ॥ २४ ॥

ततश्च तं बली भीष्मः प्रगृह्य विपुलं भुजम्।  
उद्यन्मेघस्वरो वाग्मी काले वचनमब्रवीत् ॥ २५ ॥

दिष्ट्या प्राप्तोऽसि कौन्तेय सहामात्यो युधिष्ठिर।  
परिवृत्तो हि भगवान् सहस्रांशुर्दिवाकरः ॥ २६ ॥

अष्टपञ्चाशतं रात्र्यः शयानस्याद्य मे गताः।  
शरेषु निशिताग्रेषु यथा वर्षशतं तथा ॥ २७ ॥

माघोऽयं समनुप्राप्तो मासः सौम्यो युधिष्ठिर।  
त्रिभागशेषः पक्षोऽयं शुक्लो भवितुमर्हति ॥ २८ ॥

एवमुक्त्वा तु गाङ्गेयो धर्मपुत्रं युधिष्ठिरम्।  
धृतराष्ट्रमथामन्त्र्य काले वचनमब्रवीत् ॥ २९ ॥

राजन् विदितधर्मोऽसि सुनिर्णीतार्थसंशयः ।  
बहुश्रुता हि ते विप्रा बहवः पर्युपासिताः ॥ ३० ॥

वेदशास्त्राणि सर्वाणि धर्मांश्च मनुजेश्वर।  
वेदांश्च चतुरः सर्वान् निखिलेनानुबुद्ध्यसे ॥ ३१ ॥

न शोचितव्यं कौरव्य भवितव्यं हि तत् तथा।  
श्रुतं देवरहस्यं ते कृष्णद्वैपायनादपि ॥ ३२ ॥

यथा पाण्डोः सुता राजंस्तथैव तव धर्मतः।  
तान् पालय स्थितो धर्मे गुरुशुश्रूषणे रतान् ॥ ३३ ॥

धर्मराजो हि शुद्धात्मा निदेशे स्थास्यते तव।  
आनृशंस्यपरं ह्येनं जानामि गुरुवत्सलम् ॥ ३४ ॥

तव पुत्रा दुरात्मानः क्रोधलोभपरायणाः।  
ईर्ष्याभिभूता दुर्वृत्तास्तान् न शोचितुमर्हसि ॥ ३५ ॥

एतावदुक्त्वा वचनं धृतराष्ट्रं मनीषिणम्।  
वासुदेवं महाबाहुमभ्यभाषत कौरवः ॥ ३६ ॥

भगवन् देवदेवेश सुरासुरनमस्कृत ।  
त्रिविक्रम नमस्तुभ्यं शङ्खचक्रगदाधर ॥ ३७ ॥

वासुदेवो हिरण्यात्मा पुरुषः सविता विराट्।  
जीवभूतोऽनुरूपस्त्वं परमात्मा सनातनः ॥ ३८ ॥

त्रायस्व पुण्डरीकाक्ष पुरुषोत्तम नित्यशः।  
अनुजानीहि मां कृष्ण वैकुण्ठ पुरुषोत्तम ॥ ३९ ॥

रक्ष्याश्च ते पाण्डवेया भवान् येषां परायणम्।  
उक्तवानस्मि दुर्बुद्धिं मन्दं दुर्योधनं तदा ॥ ४० ॥  
‘यतः कृष्णस्ततो धर्मो’ यतो धर्मस्ततो जयः।  
वासुदेवेन तीर्थेन पुत्र संशाम्य पाण्डवैः ॥ ४१ ॥  
संधानस्य परः कालस्तवेति च पुनः पुनः।  
न च मे तद् वचो मूढः कृतवान् स सुमन्दधीः।  
घातयित्वेह पृथिवीं ततः स निधनं गतः ॥ ४२ ॥

त्वां तु जानाम्यहं देवं पुराणमृषिसत्तमम्।  
नरेण सहितं देव बदर्यां सुचिरोषितम् ॥ ४३ ॥

तथा मे नारदः प्राह व्यासश्च सुमहातपाः।  
नरनारायणावेतौ सम्भूतौ मनुजेष्विति ॥ ४४ ॥

स मां त्वमनुजानीहि कृष्ण मोक्ष्ये कलेवरम्।  
त्वयाहं समनुज्ञातो गच्छेयं परमां गतिम् ॥ ४५ ॥

अनुजानामि भीष्म त्वां वसून् प्राप्नुहि पार्थिव।  
न तेऽस्ति वृजिनं किंचिदिहलोके महाद्युते ॥ ४६ ॥

पितृभक्तोऽसि राजर्षे मार्कण्डेय इवापरः।  
तेन मृत्युस्तव वशे स्थितो भृत्य इवानतः ॥ ४७ ॥

एवमुक्तस्तु गाङ्गेयः पाण्डवानिदमब्रवीत् ।  
धृतराष्ट्रमुखांश्चापि सर्वांश्च सुहृदस्तथा ॥ ४८ ॥

प्राणानुत्स्रष्टुमिच्छामि तत्रानुज्ञातुमर्हथ ।  
सत्येषु यतितव्यं वः सत्यं हि परमं बलम् ॥ ४९ ॥

आनृशंस्यपरैर्भाव्यं सदैव नियतात्मभिः ।  
ब्रह्मण्यैर्धर्मशीलैश्च तपोनित्यैश्च भारताः ॥ ५० ॥

इत्युक्त्वा सुहृदः सर्वान् सम्परिष्वज्य चैव ह।  
पुनरेवाब्रवीद् धीमान् युधिष्ठिरमिदं वचः ॥ ५१ ॥  
ब्राह्मणाश्चैव ते नित्यं प्राज्ञाश्चैव विशेषतः।  
आचार्या ऋत्विजश्चैव पूजनीया जनाधिप ॥ ५२ ॥