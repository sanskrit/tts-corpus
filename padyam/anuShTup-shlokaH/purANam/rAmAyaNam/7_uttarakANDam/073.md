+++
title = "०७३"

+++


ततो द्वादशमे वर्षे शत्रुघ्नो रामपालिताम्।  
अयोध्यां चकमे गन्तुमल्पभृत्यबलानुगः॥ १॥

ततो मन्त्रिपुरोगांश्च बलमुख्यान् निवर्त्य च।  
जगाम हयमुख्येन रथानां च शतेन सः॥ २॥

स गत्वा गणितान् वासान् सप्ताष्टौ रघुनन्दनः।  
वाल्मीकाश्रममागत्य वासं चक्रे महायशाः॥ ३॥

सोऽभिवाद्य ततः पादौ वाल्मीकेः पुरुषर्षभः।  
पाद्यमर्घ्यं तथातिथ्यं जग्राह मुनिहस्ततः॥ ४॥

बहुरूपाः सुमधुराः कथास्तत्र सहस्रशः।  
कथयामास स मुनिः शत्रुघ्नाय महात्मने॥ ५॥

उवाच च मुनिर्वाक्यं लवणस्य वधाश्रितम्।  
सुदुष्करं कृतं कर्म लवणं निघ्नता त्वया॥ ६॥

बहवः पार्थिवाः सौम्य हताः सबलवाहनाः।  
लवणेन महाबाहो युध्यमाना महाबलाः॥ ७॥

स त्वया निहतः पापो लीलया पुरुषर्षभ।  
जगतश्च भयं तत्र प्रशान्तं तव तेजसा॥ ८॥

रावणस्य वधो घोरो यत्नेन महता कृताः।  
इदं च सुमहत्कर्म त्वया कृतमयत्नतः॥ ९॥

प्रीतिश्चास्मिन् परा जाता देवानां लवणे हते।  
भूतानां चैव सर्वेषां जगतश्च प्रियं कृतम्॥ १०॥

तच्च युद्धं मया दृष्टं यथावत् पुरुषर्षभ।  
सभायां वासवस्याथ उपविष्टेन राघव॥ ११॥

ममापि परमा प्रीतिर्हृदि शत्रुघ्न वर्तते।  
उपाघ्रास्यामि ते मूर्ध्नि स्नेहस्यैषा परा गतिः॥ १२॥

इत्युक्त्वा मूर्ध्नि शत्रुघ्नमुपाघ्राय महामतिः।  
आतिथ्यमकरोत् तस्य ये च तस्य पदानुगाः॥ १३॥

स भुक्तवान् नरश्रेष्ठो गीतमाधुर्यमुत्तमम्।  
शुश्राव रामचरितं तस्मिन् काले यथाक्रमम्॥ १४॥

तन्त्रीलयसमायुक्तं त्रिस्थानकरणान्वितम्।  
संस्कृतं लक्षणोपेतं समतालसमन्वितम्॥ १५॥  
शुश्राव रामचरितं तस्मिन् काले पुरा कृतम्।

तान्यक्षराणि सत्यानि यथावृत्तानि पूर्वशः॥ १६॥  
श्रुत्वा पुरुषशार्दूलो विसंज्ञो बाष्पलोचनः।

स मुहूर्तमिवासंज्ञो विनिःश्वस्य मुहुर्मुहुः॥ १७॥  
तस्मिन् गीते यथावृत्तं वर्तमानमिवाशृणोत्।

पदानुगाश्च ये राज्ञस्तां श्रुत्वा गीतिसम्पदम्॥ १८॥  
अवाङ्मुखाश्च दीनाश्च ह्याश्चर्यमिति चाब्रुवन्।

परस्परं च ये तत्र सैनिकाः सम्बभाषिरे॥ १९॥  
किमिदं क्व च वर्तामः किमेतत् स्वप्नदर्शनम्।  
अर्थो यो नः पुरा दृष्टस्तमाश्रमपदे पुनः॥ २०॥

शृणुमः किमिदं स्वप्ने गीतबन्धनमुत्तमम्।  
विस्मयं ते परं गत्वा शत्रुघ्नमिदमब्रुवन्॥ २१॥

साधु पृच्छ नरश्रेष्ठ वाल्मीकिं मुनिपुङ्गवम्।  
शत्रुघ्नस्त्वब्रवीत् सर्वान् कौतूहलसमन्वितान्॥ २२॥  
सैनिका न क्षमोऽस्माकं परिप्रष्टुमिहेदृशः।  
आश्चर्याणि बहूनीह भवन्त्यस्याश्रमे मुनेः॥ २३॥

न तु कौतूहलाद् युक्तमन्वेष्टुं तं महामुनिम्।  
एवं तद् वाक्यमुक्त्वा तु सैनिकान् रघुनन्दनः।  
अभिवाद्य महर्षिं तं स्वं निवेशं ययौ तदा॥ २४॥