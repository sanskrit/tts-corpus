+++
title = "०४९"

+++


सीतां तु रुदतीं दृष्ट्वा ते तत्र मुनिदारकाः।  
प्राद्रवन् यत्र भगवानास्ते वाल्मीकिरुग्रधीः॥ १॥

अभिवाद्य मुनेः पादौ मुनिपुत्रा महर्षये।  
सर्वे निवेदयामासुस्तस्यास्तु रुदितस्वनम्॥ २॥

अदृष्टपूर्वा भगवन् कस्याप्येषा महात्मनः।  
पत्नी श्रीरिव सम्मोहाद् विरौति विकृतानना॥ ३॥

भगवन् साधु पश्येस्त्वं देवतामिव खाच्च्युताम्।  
नद्यास्तु तीरे भगवन् वरस्त्री कापि दुःखिता॥ ४॥

दृष्टास्माभिः प्ररुदिता दृढं शोकपरायणा।  
अनर्हा दुःखशोकाभ्यामेका दीना अनाथवत्॥ ५॥

न ह्येनां मानुषीं विद्मः सत्क्रियास्याः प्रयुज्यताम्।  
आश्रमस्याविदूरे च त्वामियं शरणं गता॥ ६॥

त्रातारमिच्छते साध्वी भगवंस्त्रातुमर्हसि।  
तेषां तु वचनं श्रुत्वा बुद‍्ध्या निश्चित्य धर्मवित् ॥ ७॥  
तपसा लब्धचक्षुष्मान् प्राद्रवद् यत्र मैथिली।

तं प्रयान्तमभिप्रेत्य शिष्या ह्येनं महामतिम्॥ ८॥  
तं तु देशमभिप्रेत्य किंचित् पद‍्भ्यां महामतिः।  
अर्घ्यमादाय रुचिरं जाह्नवीतीरमागमत्।  
ददर्श राघवस्येष्टां सीतां पत्नीमनाथवत्॥ ९॥

तां सीतां शोकभारार्तां वाल्मीकिर्मुनिपुङ्गवः।  
उवाच मधुरां वाणीं ह्लादयन्निव तेजसा॥ १०॥

स्नुषा दशरथस्य त्वं रामस्य महिषी प्रिया।  
जनकस्य सुता राज्ञः स्वागतं ते पतिव्रते॥ ११॥

आयान्ती चासि विज्ञाता मया धर्मसमाधिना।  
कारणं चैव सर्वं मे हृदयेनोपलक्षितम्॥ १२॥

तव चैव महाभागे विदितं मम तत्त्वतः।  
सर्वं च विदितं मह्यं त्रैलोक्ये यद्धि वर्तते॥ १३॥

अपापां वेद्मि सीते ते तपोलब्धेन चक्षुषा।  
विस्रब्धा भव वैदेहि साम्प्रतं मयि वर्तसे॥ १४॥

आश्रमस्याविदूरे मे तापस्यस्तपसि स्थिताः।  
तास्त्वां वत्से यथा वत्सं पालयिष्यन्ति नित्यशः॥ १५॥

इदमर्घ्यं प्रतीच्छ त्वं विस्रब्धा विगतज्वरा।  
यथा स्वगृहमभ्येत्य विषादं चैव मा कृथाः॥ १६॥

श्रुत्वा तु भाषितं सीता मुनेः परममद्भुतम्।  
शिरसा वन्द्य चरणौ तथेत्याह कृताञ्जलिः॥ १७॥

तं प्रयान्तं मुनिं सीता प्राञ्जलिः पृष्ठतोऽन्वगात्।  
तं दृष्ट्वा मुनिमायान्तं वैदेह्या मुनिपत्नयः।  
उपाजग्मुर्मुदा युक्ता वचनं चेदमब्रुवन्॥ १८॥

स्वागतं ते मुनिश्रेष्ठ चिरस्यागमनं च ते।  
अभिवादयामस्त्वां सर्वा उच्यतां किं च कुर्महे॥ १९॥

तासां तद् वचनं श्रुत्वा वाल्मीकिरिदमब्रवीत्।  
सीतेयं समनुप्राप्ता पत्नी रामस्य धीमतः॥ २०॥

स्नुषा दशरथस्यैषा जनकस्य सुता सती।  
अपापा पतिना त्यक्ता परिपाल्या मया सदा॥ २१॥

इमां भवत्यः पश्यन्तु स्नेहेन परमेण हि।  
गौरवान्मम वाक्याच्च पूज्या वोऽस्तु विशेषतः॥ २२॥

मुहुर्मुहुश्च वैदेहीं परिदाय महायशाः।  
स्वमाश्रमं शिष्यवृतः पुनरायान्महातपाः॥ २३॥