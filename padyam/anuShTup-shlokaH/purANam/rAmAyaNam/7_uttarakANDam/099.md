+++
title = "०९९"

+++


वाल्मीकिनैवमुक्तस्तु राघवः प्रत्यभाषत।  
प्राञ्जलिर्जगतो मध्ये दृष्ट्वा तां वरवर्णिनीम्॥ १॥

एवमेतन्महाभाग यथा वदसि धर्मवित्।  
प्रत्ययस्तु मम ब्रह्मंस्तव वाक्यैरकल्मषैः॥ २॥

प्रत्ययश्च पुरा वृत्तो वैदेह्याः सुरसंनिधौ।  
शपथश्च कृतस्तत्र तेन वेश्म प्रवेशिता॥ ३॥

लोकापवादो बलवान् येन त्यक्ता हि मैथिली।  
सेयं लोकभयाद् ब्रह्मन्नपापेत्यभिजानता।  
परित्यक्ता मया सीता तद् भवान् क्षन्तुमर्हति॥ ४॥

जानामि चेमौ पुत्रौ मे यमजातौ कुशीलवौ।  
शुद्धायां जगतो मध्ये मैथिल्यां प्रीतिरस्तु मे॥ ५॥

अभिप्रायं तु विज्ञाय रामस्य सुरसत्तमाः।  
सीतायाः शपथे तस्मिन् महेन्द्राद्या महौजसः॥ ६॥  
पितामहं पुरस्कृत्य सर्व एव समागताः।

आदित्या वसवो रुद्रा विश्वेदेवा मरुद‍्गणाः॥ ७॥  
साध्याश्च देवाः सर्वे ते सर्वे च परमर्षयः।  
नागाः सुपर्णाः सिद्धाश्च ते सर्वे हृष्टमानसाः॥ ८॥  
सीताशपथसम्भ्रान्ताः सर्व एव समागताः।

दृष्ट्वा देवानृषींश्चैव राघवः पुनरब्रवीत्॥ ९॥  
प्रत्ययो मे सुरश्रेष्ठ ऋषिवाक्यैरकल्मषैः।  
शुद्धायां जगतो मध्ये वैदेह्यां प्रीतिरस्तु मे॥ १०॥

ततो वायुः शुभः पुण्यो दिव्यगन्धो मनोरमः।  
तं जनौघं सुरश्रेष्ठो ह्लादयामास सर्वतः॥ ११॥

तदद्भुतमिवाचिन्त्यं निरैक्षन्त समाहिताः।  
मानवाः सर्वराष्ट्रेभ्यः पूर्वं कृतयुगे यथा॥ १२॥

सर्वान् समागतान् दृष्ट्वा सीता काषायवासिनी।  
अब्रवीत् प्राञ्जलिर्वाक्यमधोदृष्टिरवाङ्मुखी॥ १३॥

यथाहं राघवादन्यं मनसापि न चिन्तये।  
तथा मे माधवी देवी विवरं दातुमर्हति॥ १४॥

मनसा कर्मण वाचा यथा रामं समर्चये।  
तथा मे माधवी देवी विवरं दातुमर्हति॥ १५॥

यथैतत् सत्यमुक्तं मे वेद्मि रामात् परं न च।  
तथा मे माधवी देवी विवरं दातुमर्हति॥ १६॥

तथा शपन्त्यां वैदेह्यां प्रादुरासीत् तदद्भुतम्।  
भूतलादुत्थितं दिव्यं सिंहासनमनुत्तमम्॥ १७॥

ध्रियमाणं शिरोभिस्तु नागैरमितविक्रमैः।  
दिव्यं दिव्येन वपुषा दिव्यरत्नविभूषितैः॥ १८॥

तस्मिंस्तु धरणी देवी बाहुभ्यां गृह्य मैथिलीम्।  
स्वागतेनाभिनन्द्यैनामासने चोपवेशयत्॥ १९॥

तामासनगतां दृष्ट्वा प्रविशन्तीं रसातलम्।  
पुष्पवृष्टिरविच्छिन्ना दिव्या सीतामवाकिरत्॥ २०॥

साधुकारश्च सुमहान् देवानां सहसोत्थितः।  
साधुसाध्विति वै सीते यस्यास्ते शीलमीदृशम्॥ २१॥

एवं बहुविधा वाचो ह्यन्तरिक्षगताः सुराः।  
व्याजह्रुर्हृष्टमनसो दृष्ट्वा सीताप्रवेशनम्॥ २२॥

यज्ञवाटगताश्चापि मुनयः सर्व एव ते।  
राजानश्च नरव्याघ्रा विस्मयान्नोपरेमिरे॥ २३॥

अन्तरिक्षे च भूमौ च सर्वे स्थावरजङ्गमाः।  
दानवाश्च महाकायाः पाताले पन्नगाधिपाः॥ २४॥

केचिद् विनेदुः संहृष्टाः केचिद् ध्यानपरायणाः।  
केचिद् रामं निरीक्षन्ते केचित् सीतामचेतसः॥ २५॥

सीताप्रवेशनं दृष्ट्वा तेषामासीत् समागमः।  
तन्मुहूर्तमिवात्यर्थं समं सम्मोहितं जगत्॥ २६॥