+++
title = "११२"

+++


अध्यर्धयोजनं गत्वा नदीं पश्चान्मुखाश्रिताम्।  
सरयूं पुण्यसलिलां ददर्श रघुनन्दनः॥ १॥

तां नदीमाकुलावर्तां सर्वत्रानुसरन् नृपः।  
आगतः सप्रजो रामस्तं देशं रघुनन्दनः॥ २॥

अथ तस्मिन् मुहूर्ते तु ब्रह्मा लोकपितामहः।  
सर्वैः परिवृतो देवैर्ऋषिभिश्च महात्मभिः॥ ३॥  
आययौ यत्र काकुत्स्थः स्वर्गाय समुपस्थितः।  
विमानशतकोटीभिर्दिव्याभिरभिसंवृतः॥ ४॥

दिव्यतेजोवृतं व्योम ज्योतिर्भूतमनुत्तमम्।  
स्वयंप्रभैः स्वतेजोभिः स्वर्गिभिः पुण्यकर्मभिः॥ ५॥

पुण्या वाता ववुश्चैव गन्धवन्तः सुखप्रदाः।  
पपात पुष्पवृष्टिश्च देवैर्मुक्ता महौघवत्॥ ६॥

तस्मिंस्तूर्यशतैः कीर्णे गन्धर्वाप्सरसंकुले।  
सरयूसलिलं रामः पद‍्भ्यां समुपचक्रमे॥ ७॥

ततः पितामहो वाणीं त्वन्तरिक्षादभाषत।  
आगच्छ विष्णो भद्रं ते दिष्ट्या प्राप्तोऽसि राघव॥ ८॥

भ्रातृभिः सह देवाभैः प्रविशस्व स्विकां तनुम्।  
यामिच्छसि महाबाहो तां तनुं प्रविश स्विकाम्॥ ९॥

वैष्णवीं तां महातेजो यद्वाऽऽकाशं सनातनम्।  
त्वं हि लोकगतिर्देव न त्वां केचित् प्रजानते॥ १०॥  
ऋते मायां विशालाक्षीं तव पूर्वपरिग्रहाम्।  
त्वामचिन्त्यं महद् भूतमक्षयं चाजरं तथा।  
यामिच्छसि महातेजस्तां तनुं प्रविश स्वयम्॥ ११॥

पितामहवचः श्रुत्वा विनिश्चित्य महामतिः।  
विवेश वैष्णवं तेजः सशरीरः सहानुजः॥ १२॥

ततो विष्णुमयं देवं पूजयन्ति स्म देवताः।  
साध्या मरुद‍्गणाश्चैव सेन्द्राः साग्निपुरोगमाः॥ १३॥

ये च दिव्या ऋषिगणा गन्धर्वाप्सरसश्च याः।  
सुपर्णनागयक्षाश्च दैत्यदानवराक्षसाः॥ १४॥

सर्वं पुष्टं प्रमुदितं सुसम्पूर्णमनोरथम्।  
साधुसाध्विति तैर्देवैस्त्रिदिवं गतकल्मषम्॥ १५॥

अथ विष्णुर्महातेजाः पितामहमुवाच ह।  
एषां लोकं जनौघानां दातुमर्हसि सुव्रत॥ १६॥

इमे हि सर्वे स्नेहान्मामनुयाता यशस्विनः।  
भक्ता हि भजितव्याश्च त्यक्तात्मानश्च मत्कृते॥ १७॥

तच्छ्रुत्वा विष्णुवचनं ब्रह्मा लोकगुरुः प्रभुः।  
लोकान् सांतानिकान् नामयास्यन्तीमे समागताः॥ १८॥

यच्च तिर्यग्गतं किंचित् त्वामेवमनुचिन्तयत्।  
प्राणांस्त्यक्ष्यति भक्त्या तत् संतानेषु निवत्स्यति॥ १९॥  
सर्वैर्ब्रह्मगुणैर्युक्ते ब्रह्मलोकादनन्तरे।

वानराश्च स्विकां योनिमृक्षाश्चैव तथा ययुः॥ २०॥  
येभ्यो विनिःसृताः सर्वे सुरेभ्यः सुरसम्भवाः।  
तेषु प्रविविशे चैव सुग्रीवः सूर्यमण्डलम्॥ २१॥  
पश्यतां सर्वदेवानां स्वान् पितॄन् प्रतिपेदिरे।

तथा ब्रुवति देवेशे गोप्रतारमुपागताः॥ २२॥  
भेजिरे सरयूं सर्वे हर्षपूर्णाश्रुविक्लवाः।

अवगाह्याप्सु यो यो वै प्राणांस्त्यक्त्वा प्रहृष्टवत्॥ २३॥  
मानुषं देहमुत्सृज्य विमानं सोऽध्यरोहत।

तिर्यग्योनिगतानां च शतानि सरयूजलम्॥ २४॥  
सम्प्राप्य त्रिदिवं जग्मुः प्रभासुरवपूंषि तु।  
दिव्या दिव्येन वपुषा देवा दीप्ता इवाभवन्॥ २५॥

गत्वा तु सरयूतोयं स्थावराणि चराणि च।  
प्राप्य तत्तोयविक्लेदं देवलोकमुपागमन्॥ २६॥

तस्मिन् येऽपि समापन्ना ऋक्षवानरराक्षसाः।  
तेऽपि स्वर्गं प्रविविशुर्देहान् निक्षिप्य चाम्भसि॥ २७॥

ततः समागतान् सर्वान् स्थाप्य लोकगुरुर्दिवि।  
हृष्टैः प्रमुदितैर्देवैर्जगाम त्रिदिवं महत्॥ २८॥