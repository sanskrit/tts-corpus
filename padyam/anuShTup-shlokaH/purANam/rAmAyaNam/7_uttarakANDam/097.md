+++
title = "०९७"

+++


रामो बहून्यहान्येव तद् गीतं परमं शुभम्।  
शुश्राव मुनिभिः सार्धं पार्थिवैः सह वानरैः॥ १॥

तस्मिन् गीते तु विज्ञाय सीतापुत्रौ कुशीलवौ।  
तस्याः परिषदो मध्ये रामो वचनमब्रवीत्॥ २॥  
दूतान् शुद्धसमाचारानाहूयात्ममनीषया।  
मद् वचो ब्रूत गच्छध्वमितो भगवतोऽन्तिके॥ ३॥

यदि शुद्धसमाचारा यदि वा वीतकल्मषा।  
करोत्विहात्मनः शुद्धिमनुमान्य महामुनिम्॥ ४॥

छन्दं मुनेश्च विज्ञाय सीतायाश्च मनोगतम्।  
प्रत्ययं दातुकामायास्ततः शंसत मे लघु॥ ५॥

श्वः प्रभाते तु शपथं मैथिली जनकात्मजा।  
करोतु परिषन्मध्ये शोधनार्थं ममैव च॥ ६॥

श्रुत्वा तु राघवस्यैतद् वचः परममद्भुतम्।  
दूताः सम्प्रययुर्बाढं यत्र वै मुनिपुङ्गवः॥ ७॥

ते प्रणम्य महात्मानं ज्वलन्तममितप्रभम्।  
ऊचुस्ते रामवाक्यानि मृदूनि मधुराणि च॥ ८॥

तेषां तद् भाषितं श्रुत्वा रामस्य च मनोगतम्।  
विज्ञाय सुमहातेजा मुनिर्वाक्यमथाब्रवीत्॥ ९॥

एवं भवतु भद्रं वो यथा वदति राघवः।  
तथा करिष्यते सीता दैवतं हि पतिः स्त्रियाः॥ १०॥

तथोक्ता मुनिना सर्वे राजदूता महौजसम्।  
प्रत्येत्य राघवं सर्वं मुनिवाक्यं बभाषिरे॥ ११॥

ततः प्रहृष्टः काकुत्स्थः श्रुत्वा वाक्यं महात्मनः।  
ऋषींस्तत्र समेतांश्च राज्ञश्चैवाभ्यभाषत॥ १२॥

भगवन्तः सशिष्या वै सानुगाश्च नराधिपाः।  
पश्यन्तु सीताशपथं यश्चैवान्योऽपि कांक्षते॥ १३॥

तस्य तद् वचनं श्रुत्वा राघवस्य महात्मनः।  
सर्वेषामृषिमुख्यानां साधुवादो महानभूत्॥ १४॥

राजानश्च महात्मानं प्रशंसन्ति स्म राघवम्।  
उपपन्नं नरश्रेष्ठ त्वय्येव भुवि नान्यतः॥ १५॥

एवं विनिश्चयं कृत्वा श्वोभूत इति राघवः।  
विसर्जयामास तदा सर्वांस्ताञ्छत्रुसूदनः॥ १६॥

इति सम्प्रविचार्य राजसिंहः  
श्वोभूते शपथस्य निश्चयम्।  
विससर्ज मुनीन् नृपांश्च सर्वान्  
स महात्मा महतो महानुभावः॥ १७॥