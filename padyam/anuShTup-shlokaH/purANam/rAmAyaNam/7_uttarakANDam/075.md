+++
title = "०७५"

+++


प्रस्थाप्य तु स शत्रुघ्नं भ्रातृभ्यां सह राघवः।  
प्रमुमोद सुखी राज्यं धर्मेण परिपालयन्॥ १॥

ततः कतिपयाहःसु वृद्धो जानपदो द्विजः।  
मृतं बालमुपादाय राजद्वारमुपागमत्॥ २॥

रुदन् बहुविधा वाचः स्नेहदुःखसमन्वितः।  
असकृत् पुत्रपुत्रेति वाक्यमेतदुवाच ह॥ ३॥

किं नु मे दुष्कृतं कर्म पुरा देहान्तरे कृतम्।  
यदहं पुत्रमेकं तु पश्यामि निधनं गतम्॥ ४॥

अप्राप्तयौवनं बालं पञ्चवर्षसहस्रकम्।  
अकाले कालमापन्नं मम दुःखाय पुत्रक॥ ५॥

अल्पैरहोभिर्निधनं गमिष्यामि न संशयः।  
अहं च जननी चैव तव शोकेन पुत्रक॥ ६॥

न स्मराम्यनृतं ह्युक्तं न च हिंसां स्मराम्यहम्।  
सर्वेषां प्राणिनां पापं न स्मरामि कदाचन॥ ७॥

केनाद्य दुष्कृतेनायं बाल एव ममात्मजः।  
अकृत्वा पितृकार्याणि गतो वैवस्वतक्षयम्॥ ८॥

नेदृशं दृष्टपूर्वं मे श्रुतं वा घोरदर्शनम्।  
मृत्युरप्राप्तकालानां रामस्य विषये ह्ययम्॥ ९॥

रामस्य दुष्कृतं किञ्चिन्महदस्ति न संशयः।  
यथा हि विषयस्थानां बालानां मृत्युरागतः॥ १०॥

नह्यन्यविषयस्थानां बालानां मृत्युतो भयम्।  
स राजञ्जीवयस्वैनं बालं मृत्युवशं गतम्॥ ११॥  
राजद्वारि मरिष्यामि पत्न्या सार्धमनाथवत्।  
ब्रह्महत्यां ततो राम समुपेत्य सुखी भव॥ १२॥

भ्रातृभिः सहितो राजन् दीर्घमायुरवाप्स्यसि।  
उषिताः स्म सुखं राज्ये तवास्मिन् सुमहाबल॥ १३॥

इदं तु पतितं तस्मात् तव राम वशे स्थितान्।  
कालस्य वशमापन्नाः स्वल्पं हि नहि नः सुखम्॥ १४॥

सम्प्रत्यनाथो विषय इक्ष्वाकूणां महात्मनाम्।  
रामं नाथमिहासाद्य बालान्तकरणं ध्रुवम्॥ १५॥

राजदोषैर्विपद्यन्ते प्रजा ह्यविधिपालिताः।  
असद‍्वृत्ते हि नृपतावकाले म्रियते जनः॥ १६॥

यद् वा पुरेष्वयुक्तानि जना जनपदेषु च।  
कुर्वते न च रक्षास्ति तदा कालकृतं भयम्॥ १७॥

सुव्यक्तं राजदोषो हि भविष्यति न संशयः।  
पुरे जनपदे चापि तथा बालवधो ह्ययम्॥ १८॥

एवं बहुविधैर्वाक्यैरुपरुध्य मुहुर्मुहुः।  
राजानं दुःखसंतप्तः सुतं तमुपगूहति॥ १९॥