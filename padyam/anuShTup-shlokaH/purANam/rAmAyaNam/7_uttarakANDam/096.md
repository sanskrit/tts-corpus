+++
title = "०९६"

+++


तौ रजन्यां प्रभातायां स्नातौ हुतहुताशनौ।  
यथोक्तमृषिणा पूर्वं सर्वं तत्रोपगायताम्॥ १॥

तां स शुश्राव काकुत्स्थः पूर्वाचार्यविनिर्मिताम्।  
अपूर्वां पाठ्यजातिं च गेयेन समलंकृताम्॥ २॥

प्रमाणैर्बहुभिर्बद्धां तन्त्रीलयसमन्विताम्।  
बालाभ्यां राघवः श्रुत्वा कौतूहलपरोऽभवत्॥ ३॥

अथ कर्मान्तरे राजा समाहूय महामुनीन्।  
पार्थिवांश्च नरव्याघ्रः पण्डितान् नैगमांस्तथा॥ ४॥  
पौराणिकान् शब्दविदो ये वृद्धाश्च द्विजातयः।  
स्वराणां लक्षणज्ञांश्च उत्सुकान् द्विजसत्तमान्॥ ५॥  
लक्षणज्ञांश्च गान्धर्वान् नैगमांश्च विशेषतः।  
पादाक्षरसमासज्ञांश्छन्दःसु परिनिष्ठितान्॥ ६॥  
कलामात्राविशेषज्ञाञ्‍‍ज्यौतिषे च परं गतान्।  
क्रियाकल्पविदश्चैव तथा कार्यविशारदान्॥ ७॥  
भाषाज्ञानिङ्गितज्ञांश्च नैगमांश्चाप्यशेषतः।

हेतूपचारकुशलान् हैतुकांश्च बहुश्रुतान्॥ ८॥  
छन्दोविदः पुराणज्ञान् वैदिकान् द्विजसत्तमान्।  
चित्रज्ञान् वृत्तसूत्रज्ञान् गीतनृत्यविशारदान्॥ ९॥  
शास्त्रज्ञान् नीतिनिपुणान् वेदान्तार्थप्रबोधकान्।  
एतान् सर्वान् समानीय गातारौ समवेशयत्॥ १०॥

तेषां संवदतां तत्र श्रोतॄणां हर्षवर्धनम्।  
गेयं प्रचक्रतुस्तत्र तावुभौ मुनिदारकौ॥ ११॥

ततः प्रवृत्तं मधुरं गान्धर्वमतिमानुषम्।  
न च तृप्तिं ययुः सर्वे श्रोतारो गेयसम्पदा॥ १२॥

हृष्टा मुनिगणाः सर्वे पार्थिवाश्च महौजसः।  
पिबन्त इव चक्षुर्भिः पश्यन्ति स्म मुहुर्मुहुः॥ १३॥

ऊचुः परस्परं चेदं सर्व एव समाहिताः।  
उभौ रामस्य सदृशौ बिम्बाद् बिम्बमिवोत्थितौ॥ १४॥

जटिलौ यदि न स्यातां न वल्कलधरौ यदि।  
विशेषं नाधिगच्छामो गायतो राघवस्य च॥ १५॥

एवं प्रभाषमाणेषु पौरजानपदेषु च।  
प्रवृत्तमादितः पूर्वसर्गं नारददर्शितम्॥ १६॥

ततः प्रभृति सर्गांश्च यावद् विंशत्यगायताम्।  
ततोऽपराह्णसमये राघवः समभाषत॥ १७॥  
श्रुत्वा विंशतिसर्गांस्तान् भ्रातरं भ्रातृवत्सलः।  
अष्टादश सहस्राणि सुवर्णस्य महात्मनोः॥ १८॥  
प्रयच्छ शीघ्रं काकुत्स्थ यदन्यदभिकांक्षितम्।

ददौ स शीघ्रं काकुत्स्थो बालयोर्वै पृथक् पृथक्॥ १९॥  
दीयमानं सुवर्णं तु नागृह्णीतां कुशीलवौ।

ऊचतुश्च महात्मानौ किमनेनेति विस्मितौ॥ २०॥  
वन्येन फलमूलेन निरतौ वनवासिनौ।  
सुवर्णेन हिरण्येन किं करिष्यावहे वने॥ २१॥

तथा तयोः प्रब्रुवतोः कौतूहलसमन्विताः।  
श्रोतारश्चैव रामश्च सर्व एव सुविस्मिताः॥ २२॥

तस्य चैवागमं रामः काव्यस्य श्रोतुमुत्सुकः।  
पप्रच्छ तौ महातेजास्तावुभौ मुनिदारकौ॥ २३॥

किंप्रमाणमिदं काव्यं का प्रतिष्ठा महात्मनः।  
कर्ता काव्यस्य महतः क्व चासौ मुनिपुङ्गवः॥ २४॥

पृच्छन्तं राघवं वाक्यमूचतुर्मुनिदारकौ।  
वाल्मीकिर्भगवान् कर्ता सम्प्राप्तो यज्ञसंविधम्।  
येनेदं चरितं तुभ्यमशेषं सम्प्रदर्शितम्॥ २५॥

संनिबद्धं हि श्लोकानां चतुर्विंशत्सहस्रकम्।  
उपाख्यानशतं चैव भार्गवेण तपस्विना॥ २६॥

आदिप्रभृति वै राजन् पञ्चसर्गशतानि च।  
काण्डानि षट्कृतानीह सोत्तराणि महात्मना॥ २७॥

कृतानि गुरुणास्माकमृषिणा चरितं तव।  
प्रतिष्ठा जीवितं यावत् तावत् सर्वस्य वर्तते॥ २८॥

यदि बुद्धिः कृता राजन् श्रवणाय महारथ।  
कर्मान्तरे क्षणीभूतस्तच्छृणुष्व सहानुजः॥ २९॥

बाढमित्यब्रवीद् रामस्तौ चानुज्ञाप्य राघवम्।  
प्रहृष्टौ जग्मतुः स्थानं यत्रास्ते मुनिपुङ्गवः॥ ३०॥

रामोऽपि मुनिभिः सार्धं पार्थिवैश्च महात्मभिः।  
श्रुत्वा तद् गीतिमाधुर्यं कर्मशालामुपागमत्॥ ३१॥

शुश्राव तत्ताललयोपपन्नं  
सर्गान्वितं सुस्वरशब्दयुक्तम्।  
तन्त्रीलयव्यञ्जनयोगयुक्तं  
कुशीलवाभ्यां परिगीयमानम्॥ ३२॥