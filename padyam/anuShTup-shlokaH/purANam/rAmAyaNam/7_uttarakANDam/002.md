+++
title = "००२"

+++


तस्य तद् वचनं श्रुत्वा राघवस्य महात्मनः।  
कुम्भयोनिर्महातेजा वाक्यमेतदुवाच ह॥ १॥

शृणु राम तथा वृत्तं तस्य तेजोबलं महत्।  
जघान शत्रून् येनासौ न च वध्यः स शत्रुभिः॥ २॥

तावत् ते रावणस्येदं कुलं जन्म च राघव।  
वरप्रदानं च तथा तस्मै दत्तं ब्रवीमि ते॥ ३॥

पुरा कृतयुगे राम प्रजापतिसुतः प्रभुः।  
पुलस्त्यो नाम ब्रह्मर्षिः साक्षादिव पितामहः॥ ४॥

नानुकीर्त्या गुणास्तस्य धर्मतः शीलतस्तथा।  
प्रजापतेः पुत्र इति वक्तुं शक्यं हि नामतः॥ ५॥

प्रजापतिसुतत्वेन देवानां वल्लभो हि सः।  
इष्टः सर्वस्य लोकस्य गुणैः शुभ्रैर्महामतिः॥ ६॥

स तु धर्मप्रसङ्गेन मेरोः पार्श्वे महागिरेः।  
तृणबिन्द्वाश्रमं गत्वाप्यवसन्मुनिपुङ्गवः॥ ७॥

तपस्तेपे स धर्मात्मा स्वाध्यायनियतेन्द्रियः।  
गत्वाऽऽश्रमपदं तस्य विघ्नं कुर्वन्ति कन्यकाः॥ ८॥  
ऋषिपन्नगकन्याश्च राजर्षितनयाश्च याः।  
क्रीडन्त्योऽप्सरसश्चैव तं देशमुपपेदिरे॥ ९॥

सर्वर्तुषूपभोग्यत्वाद् रम्यत्वात् काननस्य च।  
नित्यशस्तास्तु तं देशं गत्वा क्रीडन्ति कन्यकाः॥ १०॥

देशस्य रमणीयत्वात् पुलस्त्यो यत्र स द्विजः।  
गायन्त्यो वादयन्त्यश्च लासयन्त्यस्तथैव च॥ ११॥  
मुनेस्तपस्विनस्तस्य विघ्नं चक्रुरनिन्दिताः।

अथ रुष्टो महातेजा व्याजहार महामुनिः॥ १२॥  
या मे दर्शनमागच्छेत् सा गर्भं धारयिष्यति।

तास्तु सर्वाः प्रतिश्रुत्य तस्य वाक्यं महात्मनः॥ १३॥  
ब्रह्मशापभयाद् भीतास्तं देशं नोपचक्रमुः।

तृणबिन्दोस्तु राजर्षेस्तनया न शृणोति तत्॥ १४॥  
गत्वाऽऽश्रमपदं तत्र विचचार सुनिर्भया।

न चापश्यच्च सा तत्र कांचिदभ्यागतां सखीम्॥ १५॥  
तस्मन् काले महातेजाः प्राजापत्यो महानृषिः।  
स्वाध्यायमकरोत् तत्र तपसा भावितः स्वयम्॥ १६॥

सा तु वेदश्रुतिं श्रुत्वा दृष्ट्वा वै तपसो निधिम्।  
अभवत् पाण्डुदेहा सा सुव्यञ्जितशरीरजा॥ १७॥

बभूव च समुद्विग्ना दृष्ट्वा तद्दोषमात्मनः।  
इदं मे किंत्विति ज्ञात्वा पितुर्गत्वाऽऽश्रमे स्थिता॥ १८॥

तां तु दृष्ट्वा तथाभूतां तृणबिन्दुरथाब्रवीत्।  
किं त्वमेतत्त्वसदृशं धारयस्यात्मनो वपुः॥ १९॥

सा तु कृत्वाञ्जलिं दीना कन्योवाच तपोधनम्।  
न जाने कारणं तात येन मे रूपमीदृशम्॥ २०॥

किं तु पूर्वं गतास्म्येका महर्षेर्भावितात्मनः।  
पुलस्त्यस्याश्रमं दिव्यमन्वेष्टुं स्वसखीजनम्॥ २१॥

न च पश्याम्यहं तत्र कांचिदभ्यागतां सखीम्।  
रूपस्य तु विपर्यासं दृष्ट्वा त्रासादिहागता॥ २२॥

तृणबिन्दुस्तु राजर्षिस्तपसा द्योतितप्रभः।  
ध्यानं विवेश तच्चापि अपश्यदृषिकर्मजम्॥ २३॥

स तु विज्ञाय तं शापं महर्षेर्भावितात्मनः।  
गृहीत्वा तनयां गत्वा पुलस्त्यमिदमब्रवीत्॥ २४॥

भगवंस्तनयां मे त्वं गुणैः स्वैरेव भूषिताम्।  
भिक्षां प्रतिगृहाणेमां महर्षे स्वयमुद्यताम्॥ २५॥

तपश्चरणयुक्तस्य श्रम्यमाणेन्द्रियस्य ते।  
शुश्रूषणपरा नित्यं भविष्यति न संशयः॥ २६॥

तं ब्रुवाणं तु तद् वाक्यं राजर्षिं धार्मिकं तदा।  
जिघृक्षुरब्रवीत् कन्यां बाढमित्येव स द्विजः॥ २७॥

दत्त्वा तु तनयां राजा स्वमाश्रमपदं गतः।  
सापि तत्रावसत् कन्या तोषयन्ती पतिं गुणैः॥ २८॥

तस्यास्तु शीलवृत्ताभ्यां तुतोष मुनिपुङ्गवः।  
प्रीतः स तु महातेजा वाक्यमेतदुवाच ह॥ २९॥

परितुष्टोऽस्मि सुश्रोणि गुणानां सम्पदा भृशम्।  
तस्माद् देवि ददाम्यद्य पुत्रमात्मसमं तव॥ ३०॥  
उभयोर्वंशकर्तारं पौलस्त्य इति विश्रुतम्।

यस्मात् तु विश्रुतो वेदस्त्वयेहाध्ययतो मम॥ ३१॥  
तस्मात् स विश्रवा नाम भविष्यति न संशयः।

एवमुक्ता तु सा देवी प्रहृष्टेनान्तरात्मना॥ ३२॥  
अचिरेणैव कालेनासूत विश्रवसं सुतम्।  
त्रिषु लोकेषु विख्यातं यशोधर्मसमन्वितम्॥ ३३॥

श्रुतिमान् समदर्शी च व्रताचाररतस्तथा।  
पितेव तपसा युक्तो ह्यभवद् विश्रवा मुनिः॥ ३४॥