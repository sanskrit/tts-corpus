+++
title = "०२१"

+++


एवं संचिन्त्य विप्रेन्द्रो जगाम लघुविक्रमः।  
आख्यातुं तद् यथावृत्तं यमस्य सदनं प्रति॥ १॥

अपश्यत् स यमं तत्र देवमग्निपुरस्कृतम्।  
विधानमनुतिष्ठन्तं प्राणिनो यस्य यादृशम्॥ २॥

स तु दृष्ट्वा यमः प्राप्तं महर्षिं तत्र नारदम्।  
अब्रवीत् सुखमासीनमर्घ्यमावेद्य धर्मतः॥ ३॥

कच्चित् क्षेमं नु देवर्षे कच्चिद् धर्मो न नश्यति।  
किमागमनकृत्यं ते देवगन्धर्वसेवित॥ ४॥

अब्रवीत् तु तदा वाक्यं नारदो भगवानृषिः।  
श्रूयतामभिधास्यामि विधानं च विधीयताम्॥ ५॥  
एष नाम्ना दशग्रीवः पितृराज निशाचरः।  
उपयाति वशं नेतुं विक्रमैस्त्वां सुदुर्जयम्॥ ६॥

एतेन कारणेनाहं त्वरितो ह्यागतः प्रभो।  
दण्डप्रहरणस्याद्य तव किं नु भविष्यति॥ ७॥

एतस्मिन्नन्तरे दूरादंशुमन्तमिवोदितम्।  
ददृशुर्दीप्तमायान्तं विमानं तस्य रक्षसः॥ ८॥

तं देशं प्रभया तस्य पुष्पकस्य महाबलः।  
कृत्वा वितिमिरं सर्वं समीपमभ्यवर्तत॥ ९॥

सोऽपश्यत् स महाबाहुर्दशग्रीवस्ततस्ततः।  
प्राणिनः सुकृतं चैव भुञ्जानांश्चैव दुष्कृतम्॥ १०॥

अपश्यत् सैनिकांश्चास्य यमस्यानुचरैः सह।  
यमस्य पुरुषैरुग्रैर्घोररूपैर्भयानकैः॥ ११॥  
ददर्श वध्यमानांश्च क्लिश्यमानांश्च देहिनः।  
क्रोशतश्च महानादं तीव्रनिष्टनतत्परान्॥ १२॥

कृमिभिर्भक्ष्यमाणांश्च सारमेयैश्च दारुणैः।  
श्रोत्रायासकरा वाचो वदतश्च भयावहाः॥ १३॥

संतार्यमाणान् वैतरणीं बहुशः शोणितोदकाम्।  
वालुकासु च तप्तासु तप्यमानान् मुहुर्मुहुः॥ १४॥

असिपत्रवने चैव भिद्यमानानधार्मिकान्।  
रौरवे क्षारनद्यां च क्षुरधारासु चैव हि॥ १५॥  
पानीयं याचमानांश्च तृषितान् क्षुधितानपि।  
शवभूतान् कृशान् दीनान् विवर्णान् मुक्तमूर्धजान्॥ १६॥  
मलपङ्कधरान् दीनान् रुक्षांश्च परिधावतः।  
ददर्श रावणो मार्गे शतशोऽथ सहस्रशः॥ १७॥

कांश्चिच्च गृहमुख्येषु गीतवादित्रनिःस्वनैः।  
प्रमोदमानानद्राक्षीद् रावणः सुकृतैः स्वकैः॥ १८॥

गोरसं गोप्रदातारो ह्यन्नं चैवान्नदायिनः।  
गृहांश्च गृहदातारः स्वकर्मफलमश्नतः॥ १९॥

सुवर्णमणिमुक्ताभिः प्रमदाभिरलंकृतान्।  
धार्मिकानपरांस्तत्र दीप्यमानान् स्वतेजसा॥ २०॥

ददर्श स महाबाहू रावणो राक्षसाधिपः।  
ततस्तान् भिद्यमानांश्च कर्मभिर्दुष्कृतैः स्वकैः॥ २१॥  
रावणो मोचयामास विक्रमेण बलाद् बली।  
प्राणिनो मोक्षितास्तेन दशग्रीवेण रक्षसा॥ २२॥

सुखमापुर्मुहूर्तं ते ह्यतर्कितमचिन्तितम्।  
प्रेतेषु मुच्यमानेषु राक्षसेन महीयसा॥ २३॥  
प्रेतगोपाः सुसंक्रुद्धा राक्षसेन्द्रमभिद्रवन्।

ततो हलहलाशब्दः सर्वदिग्भ्यः समुत्थितः॥ २४॥  
धर्मराजस्य योधानां शूराणां सम्प्रधावताम्।

ते प्रासैः परिघैः शूलैर्मुसलैः शक्तितोमरैः॥ २५॥  
पुष्पकं समधर्षन्त शूराः शतसहस्रशः।  
तस्यासनानि प्रासादान् वेदिकास्तोरणानि च॥ २६॥  
पुष्पकस्य बभञ्जुस्ते शीघ्रं मधुकरा इव।

देवनिष्ठानभूतं तद् विमानं पुष्पकं मृधे॥ २७॥  
भज्यमानं तथैवासीदक्षयं ब्रह्मतेजसा।

असंख्या सुमहत्यासीत् तस्य सेना महात्मनः॥ २८॥  
शूराणामग्रयातॄणां सहस्राणि शतानि च।

ततो वृक्षैश्च शैलैश्च प्रासादानां शतैस्तथा॥ २९॥  
ततस्ते सचिवास्तस्य यथाकामं यथाबलम्।  
अयुध्यन्त महावीराः स च राजा दशाननः॥ ३०॥

ते तु शोणितदिग्धाङ्गाः सर्वशस्त्रसमाहताः।  
अमात्या राक्षसेन्द्रस्य चक्रुरायोधनं महत्॥ ३१॥

अन्योन्यं ते महाभागा जघ्नुः प्रहरणैर्भृशम्।  
यमस्य च महाबाहो रावणस्य च मन्त्रिणः॥ ३२॥

अमात्यांस्तांस्तु संत्यज्य यमयोधा महाबलाः।  
तमेव चाभ्यधावन्त शूलवर्षैर्दशाननम्॥ ३३॥

ततः शोणितदिग्धाङ्गः प्रहारैर्जर्जरीकृतः।  
फुल्लाशोक इवाभाति पुष्पके राक्षसाधिपः॥ ३४॥

स तु शूलगदाप्रासाञ्छक्तितोमरसायकान्।  
मुसलानि शिलावृक्षान् मुमोचास्त्रबलाद् बली॥ ३५॥

तरूणां च शिलानां च शस्त्राणां चातिदारुणम्।  
यमसैन्येषु तद् वर्षं पपात धरणीतले॥ ३६॥

तांस्तु सर्वान् विनिर्भिद्य तदस्त्रमपहत्य च।  
जघ्नुस्ते राक्षसं घोरमेकं शतसहस्रशः॥ ३७॥

परिवार्य च तं सर्वे शैलं मेघोत्करा इव।  
भिन्दिपालैश्च शूलैश्च निरुछ्वासमपोथयन्॥ ३८॥

विमुक्तकवचः क्रुद्धः सिक्तः शोणितविस्रवैः।  
ततः स पुष्पकं त्यक्त्वा पृथिव्यामवतिष्ठत॥ ३९॥

ततः स कार्मुकी बाणी समरे चाभिवर्धत।  
लब्धसंज्ञो मुहूर्तेन क्रुद्धस्तस्थौ यथान्तकः॥ ४०॥

ततः पाशुपतं दिव्यमस्त्रं संधाय कार्मुके।  
तिष्ठ तिष्ठेति तानुक्त्वा तच्चापं व्यपकर्षत॥ ४१॥

आकर्णात् स विकृष्याथ चापमिन्द्रारिराहवे।  
मुमोच तं शरं क्रुद्धस्त्रिपुरे शंकरो यथा॥ ४२॥

तस्य रूपं शरस्यासीत् सधूमज्वालमण्डलम्।  
वनं दहिष्यतो घर्मे दावाग्नेरिव मूर्च्छतः॥ ४३॥

ज्वालामाली स तु शरः क्रव्यादानुगतो रणे।  
मुक्तो गुल्मान् द्रुमांश्चापि भस्म कृत्वा प्रधावति॥ ४४॥

ते तस्य तेजसा दग्धाः सैन्या वैवस्वतस्य तु।  
रणे तस्मिन् निपतिता माहेन्द्रा इव केतवः॥ ४५॥

ततस्तु सचिवैः सार्धं राक्षसो भीमविक्रमः।  
ननाद सुमहानादं कम्पयन्निव मेदिनीम्॥ ४६॥