+++
title = "०१४"

+++


ततः स सचिवैः सार्धं षड‍‍्भिर्नित्यबलोद्धतः।  
महोदरप्रहस्ताभ्यां मारीचशुकसारणैः॥ १॥  
धूम्राक्षेण च वीरेण नित्यं समरगर्द्धिना।  
वृतः सम्प्रययौ श्रीमान् क्रोधाल्लोकान् दहन्निव॥ २॥

पुराणि स नदीः शैलान् वनान्युपवनानि च।  
अतिक्रम्य मुहूर्तेन कैलासं गिरिमागमत्॥ ३॥

संनिविष्टं गिरौ तस्मिन् राक्षसेन्द्रं निशम्य तु।  
युद्धेप्सुं तं कृतोत्साहं दुरात्मानं समन्त्रिणम्॥ ४॥  
यक्षा न शेकुः संस्थातुं प्रमुखे तस्य रक्षसः।  
राज्ञो भ्रातेति विज्ञाय गता यत्र धनेश्वरः॥ ५॥

ते गत्वा सर्वमाचख्युर्भ्रातुस्तस्य चिकीर्षितम्।  
अनुज्ञाता ययुर्हृष्टा युद्धाय धनदेन ते॥ ६॥

ततो बलानां संक्षोभो व्यवर्धत इवोदधेः।  
तस्य नैर्ऋतराजस्य शैलं संचालयन्निव॥ ७॥

ततो युद्धं समभवद् यक्षराक्षससंकुलम्।  
व्यथिताश्चाभवंस्तत्र सचिवा राक्षसस्य ते॥ ८॥

स दृष्ट्वा तादृशं सैन्यं दशग्रीवो निशाचरः।  
हर्षनादान् बहून् कृत्वा स क्रोधादभ्यधावत॥ ९॥

ये तु ते राक्षसेन्द्रस्य सचिवा घोरविक्रमाः।  
तेषां सहस्रमेकैको यक्षाणां समयोधयत्॥ १०॥

ततो गदाभिर्मुसलैरसिभिः शक्तितोमरैः।  
हन्यमानो दशग्रीवस्तत्सैन्यं समगाहत॥ ११॥  
स निरुच्छ्वासवत् तत्र वध्यमानो दशाननः।  
वर्षद्भिरिव जीमूतैर्धाराभिरवरुध्यत॥ १२॥

न चकार व्यथां चैव यक्षशस्त्रैः समाहतः।  
महीधर इवाम्भोदैर्धाराशतसमुक्षितः॥ १३॥

स महात्मा समुद्यम्य कालदण्डोपमां गदाम्।  
प्रविवेश ततः सैन्यं नयन् यक्षान् यमक्षयम्॥ १४॥

स कक्षमिव विस्तीर्णं शुष्केन्धनमिवाकुलम्।  
वातेनाग्निरिवादीप्तो यक्षसैन्यं ददाह तत्॥ १५॥

तैस्तु तत्र महामात्यैर्महोदरशुकादिभिः।  
अल्पावशेषास्ते यक्षाः कृता वातैरिवाम्बुदाः॥ १६॥

केचित् समाहता भग्नाः पतिताः समरे क्षितौ।  
ओष्ठांश्च दशनैस्तीक्ष्णैरदशन् कुपिता रणे॥ १७॥

श्रान्ताश्चान्योन्यमालिङ्ग्य भ्रष्टशस्त्रा रणाजिरे।  
सीदन्ति च तदा यक्षाः कूला इव जलेन ह॥ १८॥

हतानां गच्छतां स्वर्गं युध्यतामथ धावताम्।  
प्रेक्षतामृषिसङ्घानां न बभूवान्तरं दिवि॥ १९॥

भग्नांस्तु तान् समालक्ष्य यक्षेन्द्रांस्तु महाबलान्।  
धनाध्यक्षो महाबाहुः प्रेषयामास यक्षकान्॥ २०॥

एतस्मिन्नन्तरे राम विस्तीर्णबलवाहनः।  
प्रेषितो न्यपतद् यक्षो नाम्ना संयोधकण्टकः॥ २१॥

तेन चक्रेण मारीचो विष्णुनेव रणे हतः।  
पतितो भूतले शैलात् क्षीणपुण्य इव ग्रहः॥ २२॥

ससंज्ञस्तु मुहूर्तेन स विश्रम्य निशाचरः।  
तं यक्षं योधयामास स च भग्नः प्रदुद्रुवे॥ २३॥

ततः काञ्चनचित्राङ्गं वैदूर्यरजतोक्षितम्।  
मर्यादां प्रतिहाराणां तोरणान्तरमाविशत्॥ २४॥

तं तु राजन् दशग्रीवं प्रविशन्तं निशाचरम्।  
सूर्यभानुरिति ख्यातो द्वारपालो न्यवारयत्॥ २५॥

स वार्यमाणो यक्षेण प्रविवेश निशाचरः।  
यदा तु वारितो राम न व्यतिष्ठत् स राक्षसः॥ २६॥  
ततस्तोरणमुत्पाट्य तेन यक्षेण ताडितः।  
रुधिरं प्रस्रवन् भाति शैलो धातुस्रवैरिव॥ २७॥

स शैलशिखराभेण तोरणेन समाहतः।  
जगाम न क्षतिं वीरो वरदानात् स्वयम्भुवः॥ २८॥

तेनैव तोरणेनाथ यक्षस्तेनाभिताडितः।  
नादृश्यत तदा यक्षो भस्मीकृततनुस्तदा॥ २९॥

ततः प्रदुद्रुवुः सर्वे दृष्ट्वा रक्षःपराक्रमम्।  
ततो नदीर्गुहाश्चैव विविशुर्भयपीडिताः।  
त्यक्तप्रहरणाः श्रान्ता विवर्णवदनास्तदा॥ ३०॥