+++
title = "०७२"

+++


हते तु लवणे देवाः सेन्द्राः साग्निपुरोगमाः।  
ऊचुः सुमधुरां वाणीं शत्रुघ्नं शत्रुतापनम्॥ १॥

दिष्ट्या ते विजयो वत्स दिष्ट्या लवणराक्षसः।  
हतः पुरुषशार्दूल वरं वरय सुव्रत॥ २॥

वरदास्तु महाबाहो सर्व एव समागताः।  
विजयाकांक्षिणस्तुभ्यममोघं दर्शनं हि नः॥ ३॥

देवानां भाषितं श्रुत्वा शूरो मूर्ध्नि कृताञ्जलिः।  
प्रत्युवाच महाबाहुः शत्रुघ्नः प्रयतात्मवान्॥ ४॥

इयं मधुपुरी रम्या मधुरा देवनिर्मिता।  
निवेशं प्राप्नुयाच्छीघ्रमेष मेऽस्तु वरः परः॥ ५॥

तं देवाः प्रीतमनसो बाढमित्येव राघवम्।  
भविष्यति पुरी रम्या शूरसेना न संशयः॥ ६॥

ते तथोक्त्वा महात्मानो दिवमारुरुहुस्तदा।  
शत्रुघ्नोऽपि महातेजास्तां सेनां समुपानयत्॥ ७॥

सा सेना शीघ्रमागच्छच्छ्रुत्वा शत्रुघ्नशासनम्।  
निवेशनं च शत्रुघ्नः श्रावणेन समारभत्॥ ८॥

सा पुरा दिव्यसंकाशा वर्षे द्वादशमे शुभे।  
निविष्टः शूरसेनानां विषयश्चाकुतोभयः॥ ९॥

क्षेत्राणि सस्ययुक्तानि काले वर्षति वासवः।  
अरोगवीरपुरुषा शत्रुघ्नभुजपालिता॥ १०॥

अर्धचन्द्रप्रतीकाशा यमुनातीरशोभिता।  
शोभिता गृहमुख्यैश्च चत्वरापणवीथिकैः।  
चातुर्वर्ण्यसमायुक्ता नानावाणिज्यशोभिता॥ ११॥

यच्च तेन पुरा शुभ्रं लवणेन कृतं महत्।  
तच्छोभयति शत्रुघ्नो नानावर्णोपशोभिताम्॥ १२॥

आरामैश्च विहारैश्च शोभमानां समन्ततः।  
शोभितां शोभनीयैश्च तथान्यैर्देवमानुषैः॥ १३॥

तां पुरीं दिव्यसंकाशां नानापण्योपशोभिताम्।  
नानादेशगतैश्चापि वणिग्भिरुपशोभिताम्॥ १४॥

तां समृद्धां समृद्धार्थः शत्रुघ्नो भरतानुजः।  
निरीक्ष्य परमप्रीतः परं हर्षमुपागमत्॥ १५॥

तस्य बुद्धिः समुत्पन्ना निवेश्य मधुरां पुरीम्।  
रामपादौ निरीक्षेऽहं वर्षे द्वादश आगते॥ १६॥

ततः स ताममरपुरोपमां पुरीं  
निवेश्य वै विविधजनाभिसंवृताम्।  
नराधिपो रघुपतिपाददर्शने  
दधे मतिं रघुकुलवंशवर्धनः॥ १७॥