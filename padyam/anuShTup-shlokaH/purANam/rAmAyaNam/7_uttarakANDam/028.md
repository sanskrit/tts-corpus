+++
title = "०२८"

+++


सुमालिनं हतं दृष्ट्वा वसुना भस्मसात्कृतम्।  
स्वसैन्यं विद्रुतं चापि लक्षयित्वार्दितं सुरैः॥ १॥  
ततः स बलवान् क्रुद्धो रावणस्य सुतस्तदा।  
निवर्त्य राक्षसान् सर्वान् मेघनादो व्यवस्थितः॥ २॥

स रथेनाग्निवर्णेन कामगेन महारथः।  
अभिदुद्राव सेनां तां वनान्यग्निरिव ज्वलन्॥ ३॥

ततः प्रविशतस्तस्य विविधायुधधारिणः।  
विदुद्रुवुर्दिशः सर्वा दर्शनादेव देवताः॥ ४॥

न बभूव तदा कश्चिद् युयुत्सोरस्य सम्मुखे।  
सर्वानाविद्ध्य वित्रस्तांस्ततः शक्रोऽब्रवीत् सुरान्॥ ५॥

न भेतव्यं न गन्तव्यं निवर्तध्वं रणे सुराः।  
एष गच्छति पुत्रो मे युद्धार्थमपराजितः॥ ६॥

ततः शक्रसुतो देवो जयन्त इति विश्रुतः।  
रथेनाद्भुतकल्पेन संग्रामे सोऽभ्यवर्तत॥ ७॥

ततस्ते त्रिदशाः सर्वे परिवार्य शचीसुतम्।  
रावणस्य सुतं युद्धे समासाद्य प्रजघ्निरे॥ ८॥

तेषां युद्धं समभवत् सदृशं देवरक्षसाम्।  
महेन्द्रस्य च पुत्रस्य राक्षसेन्द्रसुतस्य च॥ ९॥

ततो मातलिपुत्रस्य गोमुखस्य स रावणिः।  
सारथेः पातयामास शरान् कनकभूषणान्॥ १०॥

शचीसुतश्चापि तथा जयन्तस्तस्य सारथिम्।  
तं चापि रावणिः क्रुद्धः समन्तात् प्रत्यविध्यत॥ ११॥

स हि क्रोधसमाविष्टो बली विस्फारितेक्षणः।  
रावणिः शक्रतनयं शरवर्षैरवाकिरत्॥ १२॥

ततो नानाप्रहरणाञ्छितधारान् सहस्रशः।  
पातयामास संक्रुद्धः सुरसैन्येषु रावणिः॥ १३॥

शतघ्नीमुसलप्रासगदाखड्गपरश्वधान्।  
महान्ति गिरिशृङ्गाणि पातयामास रावणिः॥ १४॥

ततः प्रव्यथिताः लोकाः संजज्ञे च तमस्ततः।  
तस्य रावणपुत्रस्य शत्रुसैन्यानि निघ्नतः॥ १५॥

ततस्तद् दैवतबलं समन्तात् तं शचीसुतम्।  
बहुप्रकारमस्वस्थमभवच्छरपीडितम्॥ १६॥

नाभ्यजानन्त चान्योन्यं रक्षो वा देवताथवा।  
तत्र तत्र विपर्यस्तं समन्तात् परिधावत॥ १७॥

देवा देवान् निजघ्नुस्ते राक्षसान् राक्षसास्तथा।  
सम्मूढास्तमसाच्छन्ना व्यद्रवन्नपरे तथा॥ १८॥

एतस्मिन्नन्तरे वीरः पुलोमा नाम वीर्यवान्।  
दैत्येन्द्रस्तेन संगृह्य शचीपुत्रोऽपवाहितः॥ १९॥

संगृह्य तं तु दौहित्रं प्रविष्टः सागरं तदा।  
आर्यकः स हि तस्यासीत् पुलोमा येन सा शची॥ २०॥

ज्ञात्वा प्रणाशं तु तदा जयन्तस्याथ देवताः।  
अप्रहृष्टास्ततः सर्वा व्यथिताः सम्प्रदुद्रुवुः॥ २१॥

रावणिस्त्वथ संक्रुद्धो बलैः परिवृतः स्वकैः।  
अभ्यधावत देवांस्तान् मुमोच च महास्वनम्॥ २२॥

दृष्ट्वा प्रणाशं पुत्रस्य दैवतेषु च विद्रुतम्।  
मातलिं चाह देवेशो रथः समुपनीयताम्॥ २३॥

स तु दिव्यो महाभीमः सज्ज एव महारथः।  
उपस्थितो मातलिना वाह्यमानो महाजवः॥ २४॥

ततो मेघा रथे तस्मिंस्तडित्त्वन्तो महाबलाः।  
अग्रतो वायुचपला नेदुः परमनिःस्वनाः॥ २५॥

नानावाद्यानि वाद्यन्त गन्धर्वाश्च समाहिताः।  
ननृतुश्चाप्सरःसङ्घा निर्याते त्रिदशेश्वरे॥ २६॥

रुद्रैर्वसुभिरादित्यैरश्विभ्यां समरुद‍्गणैः।  
वृतो नानाप्रहरणैर्निर्ययौ त्रिदशाधिपः॥ २७॥

निर्गच्छतस्तु शक्रस्य परुषः पवनो ववौ।  
भास्करो निष्प्रभश्चैव महोल्काश्च प्रपेदिरे॥ २८॥

एतस्मिन्नन्तरे शूरो दशग्रीवः प्रतापवान्।  
आरुरोह रथं दिव्यं निर्मितं विश्वकर्मणा॥ २९॥

पन्नगैः सुमहाकायैर्वेष्टितं लोमहर्षणैः।  
येषां निःश्वासवातेन प्रदीप्तमिव संयुगे॥ ३०॥

दैत्यैर्निशाचरैश्चैव स रथः परिवारितः।  
समराभिमुखो दिव्यो महेन्द्रं सोऽभ्यवर्तत॥ ३१॥

पुत्रं तं वारयित्वा तु स्वयमेव व्यवस्थितः।  
सोऽपि युद्धाद् विनिष्क्रम्य रावणिः समुपाविशत्॥ ३२॥

ततो युद्धं प्रवृत्तं तु सुराणां राक्षसैः सह।  
शस्त्राणि वर्षतां तेषां मेघानामिव संयुगे॥ ३३॥

कुम्भकर्णस्तु दुष्टात्मा नानाप्रहरणोद्यतः।  
नाज्ञायत तदा राजन् युद्धं केनाभ्यपद्यत॥ ३४॥

दन्तैः पादैर्भुजैर्हस्तैः शक्तितोमरमुद‍्गरैः।  
येन तेनैव संक्रुद्धस्ताडयामास देवताः॥ ३५॥

स तु रुद्रैर्महाघोरैः संगम्याथ निशाचरः।  
प्रयुद्धस्तैश्च संग्रामे क्षतः शस्त्रैर्निरन्तरम्॥ ३६॥

बभौ शस्त्राचिततनुः कुम्भकर्णः क्षरन्नसृक्।  
विद्युत्स्तनितनिर्घोषो धारावानिव तोयदः॥ ३७॥

ततस्तद् राक्षसं सैन्यं प्रयुद्धं समरुद‍्गणैः।  
रणे विद्रावितं सर्वं नानाप्रहरणैस्तदा॥ ३८॥

केचिद् विनिहताः कृत्ताश्चेष्टन्ति स्म महीतले।  
वाहनेष्ववसक्ताश्च स्थिता एवापरे रणे॥ ३९॥

रथान् नागान् खरानुष्ट्रान् पन्नगांस्तुरगांस्तथा।  
शिशुमारान् वराहांश्च पिशाचवदनानपि॥ ४०॥  
तान् समालिङ्ग्य बाहुभ्यां विष्टब्धाः केचिदुत्थिताः।  
देवैस्तु शस्त्रसंभिन्ना मम्रिरे च निशाचराः॥ ४१॥

चित्रकर्म इवाभाति सर्वेषां रणसम्प्लवः।  
निहतानां प्रसुप्तानां राक्षसानां महीतले॥ ४२॥

शोणितोदकनिष्पन्दा काकगृध्रसमाकुला।  
प्रवृत्ता संयुगमुखे शस्त्रग्राहवती नदी॥ ४३॥

एतस्मिन्नन्तरे क्रुद्धो दशग्रीवः प्रतापवान्।  
निरीक्ष्य तु बलं सर्वं दैवतैर्विनिपातितम्॥ ४४॥

स तं प्रतिविगाह्याशु प्रवृद्धं सैन्यसागरम्।  
त्रिदशान् समरे निघ्नन् शक्रमेवाभ्यवर्तत॥ ४५॥

ततः शक्रो महच्चापं विस्फार्य सुमहास्वनम्।  
यस्य विस्फारनिर्घोषैः स्तनन्ति स्म दिशो दश॥ ४६॥

तद् विकृष्य महच्चापमिन्द्रो रावणमूर्धनि।  
पातयामास स शरान् पावकादित्यवर्चसः॥ ४७॥

तथैव च महाबाहुर्दशग्रीवो निशाचरः।  
शक्रं कार्मुकविभ्रष्टैः शरवर्षैरवाकिरत्॥ ४८॥

प्रयुध्यतोरथ तयोर्बाणवर्षैः समन्ततः।  
नाज्ञायत तदा किंचित् सर्वं हि तमसा वृतम्॥ ४९॥