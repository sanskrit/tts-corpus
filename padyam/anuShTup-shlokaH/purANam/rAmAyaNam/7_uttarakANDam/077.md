+++
title = "०७७"

+++


नारदस्य तु तद् वाक्यं श्रुत्वामृतमयं यथा।  
प्रहर्षमतुलं लेभे लक्ष्मणं चेदमब्रवीत्॥ १॥

गच्छ सौम्य द्विजश्रेष्ठं समाश्वासय सुव्रत।  
बालस्य च शरीरं तत् तैलद्रोण्यां निधापय॥ २॥  
गन्धैश्च परमोदारैस्तैलैश्च सुसुगन्धिभिः।  
यथा न क्षीयते बालस्तथा सौम्य विधीयताम्॥ ३॥

यथा शरीरो बालस्य गुप्तः सन् क्लिष्टकर्मणः।  
विपत्तिः परिभेदो वा न भवेच्च तथा कुरु॥ ४॥

एवं संदिश्य काकुत्स्थो लक्ष्मणं शुभलक्षणम्।  
मनसा पुष्पकं दध्यावागच्छेति महायशाः॥ ५॥

इङ्गितं स तु विज्ञाय पुष्पको हेमभूषितः।  
आजगाम मुहूर्तेन समीपे राघवस्य वै॥ ६॥

सोऽब्रवीत् प्रणतो भूत्वा अयमस्मि नराधिप।  
वश्यस्तव महाबाहो किंकरः समुपस्थितः॥ ७॥

भाषितं रुचिरं श्रुत्वा पुष्पकस्य नराधिपः।  
अभिवाद्य महर्षीन् स विमानं सोऽध्यरोहत॥ ८॥

धनुर्गृहीत्वा तूणी च खड्गं च रुचिरप्रभम्।  
निक्षिप्य नगरे चैतौ सौमित्रिभरतावुभौ॥ ९॥

प्रायात् प्रतीचीं हरितं विचिन्वंश्च ततस्ततः।  
उत्तरामगमच्छ्रीमान् दिशं हिमवतावृताम्॥ १०॥

अपश्यमानस्तत्रापि स्वल्पमप्यथ दुष्कृतम्।  
पूर्वामपि दिशं सर्वामथापश्यन्नराधिपः॥ ११॥

प्रविशुद्धसमाचारामादर्शतलनिर्मलाम्।  
पुष्पकस्थो महाबाहुस्तदापश्यन्नराधिपः॥ १२॥

दक्षिणां दिशमाक्रामत् ततो राजर्षिनन्दनः।  
शैवलस्योत्तरे पार्श्वे ददर्श सुमहत्सरः॥ १३॥

तस्मिन् सरसि तप्यन्तं तापसं सुमहत्तपः।  
ददर्श राघवः श्रीमाँल्लम्बमानमधोमुखम्॥ १४॥

राघवस्तमुपागम्य तप्यन्तं तप उत्तमम्।  
उवाच च नृपो वाक्यं धन्यस्त्वमसि सुव्रत॥ १५॥  
कस्यां योन्यां तपोवृद्ध वर्तसे दृढविक्रम।  
कौतूहलात् त्वां पृच्छामि रामो दाशरथिर्ह्यहम्॥ १६॥

कोऽर्थो मनीषितस्तुभ्यं स्वर्गलाभोऽपरोऽथवा।  
वराश्रयो यदर्थं त्वं तपस्यन्यैः सुदुश्चरम्॥ १७॥

यमाश्रित्य तपस्तप्तं श्रोतुमिच्छामि तापस।  
ब्राह्मणो वासि भद्रं ते क्षत्रियो वासि दुर्जयः।  
वैश्यस्तृतीयो वर्णो वा शूद्रो वा सत्यवाग् भव॥ १८॥

इत्येवमुक्तः स नराधिपेन  
अवाक्शिरा दाशरथाय तस्मै।  
उवाच जातिं नृपपुङ्गवाय  
यत्कारणं चैव तपःप्रयत्नः॥ १९॥