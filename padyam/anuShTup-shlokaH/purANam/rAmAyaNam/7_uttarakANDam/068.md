+++
title = "०६८"

+++


यामेव रात्रिं शत्रुघ्नः पर्णशालां समाविशत्।  
तामेव रात्रिं सीतापि प्रसूता दारकद्वयम्॥ १॥

ततोऽर्धरात्रसमये बालका मुनिदारकाः।  
वाल्मीकेः प्रियमाचख्युः सीतायाः प्रसवं शुभम्॥ २॥

भगवन् रामपत्नी सा प्रसूता दारकद्वयम्।  
ततो रक्षां महातेजः कुरु भूतविनाशिनीम्॥ ३॥

तेषां तद् वचनं श्रुत्वा महर्षिः समुपागमत्।  
बालचन्द्रप्रतीकाशौ देवपुत्रौ महौजसौ॥ ४॥

जगाम तत्र हृष्टात्मा ददर्श च कुमारकौ।  
भूतघ्नीं चाकरोत् ताभ्यां रक्षां रक्षोविनाशिनीम्॥ ५॥

कुशमुष्टिमुपादाय लवं चैव तु स द्विजः।  
वाल्मीकिः प्रददौ ताभ्यां रक्षां भूतविनाशिनीम्॥ ६॥

यस्तयोः पूर्वजो जातः स कुशैर्मन्त्रसत्कृतैः।  
निर्मार्जनीयस्तु तदा कुश इत्यस्य नाम तत्॥ ७॥  
यश्चावरो भवेत् ताभ्यां लवेन सुसमाहितः।  
निर्मार्जनीयो वृद्धाभिर्लवेति च स नामतः॥ ८॥

एवं कुशलवौ नाम्ना तावुभौ यमजातकौ।  
मत्कृताभ्यां च नामभ्यां ख्यातियुक्तौ भविष्यतः॥ ९॥

तां रक्षां जगृहुस्तां च मुनिहस्तात् समाहिताः।  
अकुर्वंश्च ततो रक्षां तयोर्विगतकल्मषाः॥ १०॥

तथा तां क्रियमाणां च वृद्धाभिर्गोत्रनाम च।  
संकीर्तनं च रामस्य सीतायाः प्रसवौ शुभौ॥ ११॥  
अर्धरात्रे तु शत्रुघ्नः शुश्राव सुमहत् प्रियम्।  
पर्णशालां ततो गत्वा मातर्दिष्ट्येति चाब्रवीत्॥ १२॥

तदा तस्य प्रहृष्टस्य शत्रुघ्नस्य महात्मनः।  
व्यतीता वार्षिकी रात्रिः श्रावणी लघुविक्रमा॥ १३॥

प्रभाते सुमहावीर्यः कृत्वा पौर्वाह्णिकीं क्रियाम्।  
मुनिं प्राञ्जलिरामन्त्र्य ययौ पश्चान्मुखः पुनः॥ १४॥

स गत्वा यमुनातीरं सप्तरात्रोषितः पथि।  
ऋषीणां पुण्यकीर्तीनामाश्रमे वासमभ्ययात् ॥ १५॥

स तत्र मुनिभिः सार्धं भार्गवप्रमुखैर्नृपः।  
कथाभिरभिरूपाभिर्वासं चक्रे महायशाः॥ १६॥

स काञ्चनाद्यैर्मुनिभिः समेतै  
रघुप्रवीरो रजनीं तदानीम्।  
कथाप्रकारैर्बहुभिर्महात्मा  
विरामयामास नरेन्द्रसूनुः॥ १७॥