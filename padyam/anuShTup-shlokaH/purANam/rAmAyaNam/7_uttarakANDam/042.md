+++
title = "०४२"

+++
[द्विचत्वारिंशः सर्गः]



<details><summary>भागसूचना</summary>

42. अशोकवनिकामें श्रीराम और सीताका विहार, गर्भिणी सीताका तपोवन देखनेकी इच्छा प्रकट करना और श्रीरामका इसके लिये स्वीकृति देना
</details>

<details open><summary>विश्वास-प्रस्तुतिः</summary>

स विसृज्य ततो रामः पुष्पकं हेमभूषितम्।  
प्रविवेश महाबाहुरशोकवनिकां तदा॥ १॥
</details>

<details><summary>मूलम्</summary>

स विसृज्य ततो रामः पुष्पकं हेमभूषितम्।  
प्रविवेश महाबाहुरशोकवनिकां तदा॥ १॥
</details>

<details><summary>अनुवाद (हिन्दी)</summary>

सुवर्णभूषित पुष्पक विमानको विदा करके महाबाहु श्रीरामने अशोकवनिका (अन्तःपुरके विहार योग्य उपवन) में प्रवेश किया॥ १॥
</details>

<details open><summary>विश्वास-प्रस्तुतिः</summary>

चन्दनागुरुचूतैश्च तुङ्गकालेयकैरपि।  
देवदारुवनैश्चापि समन्तादुपशोभिताम्॥ २॥
</details>

<details><summary>मूलम्</summary>

चन्दनागुरुचूतैश्च तुङ्गकालेयकैरपि।  
देवदारुवनैश्चापि समन्तादुपशोभिताम्॥ २॥
</details>

<details><summary>अनुवाद (हिन्दी)</summary>

चन्दन, अगुरु, आम, तुङ्ग (नारियल), कालेयक (रक्तचन्दन) तथा देवदारु-वन सब ओरसे उसकी शोभा बढ़ा रहे थे॥ २॥
</details>

<details open><summary>विश्वास-प्रस्तुतिः</summary>

चम्पकाशोकपुंनागमधूकपनसासनैः।  
शोभितां पारिजातैश्च विधूमज्वलनप्रभैः॥ ३॥
</details>

<details><summary>मूलम्</summary>

चम्पकाशोकपुंनागमधूकपनसासनैः।  
शोभितां पारिजातैश्च विधूमज्वलनप्रभैः॥ ३॥
</details>

<details><summary>अनुवाद (हिन्दी)</summary>

चम्पा, अशोक, पुंनाग, महुआ, कटहल, असन तथा धूमरहित अग्निके समान प्रकाशित होनेवाले पारिजातसे वह वाटिका सुशोभित थी॥ ३॥
</details>

<details open><summary>विश्वास-प्रस्तुतिः</summary>

लोध्रनीपार्जुनैर्नागैः सप्तपर्णातिमुक्तकैः।  
मन्दारकदलीगुल्मलताजालसमावृताम्॥ ४॥
</details>

<details><summary>मूलम्</summary>

लोध्रनीपार्जुनैर्नागैः सप्तपर्णातिमुक्तकैः।  
मन्दारकदलीगुल्मलताजालसमावृताम्॥ ४॥
</details>

<details><summary>अनुवाद (हिन्दी)</summary>

लोध, कदम्ब, अर्जुन, नागकेसर, छितवन, अतिमुक्तक, मन्दार, कदली तथा गुल्मों और लताओंके समूह उसमें सब ओर व्याप्त थे॥ ४॥
</details>

<details open><summary>विश्वास-प्रस्तुतिः</summary>

प्रियङ्गुभिः कदम्बैश्च तथा च बकुलैरपि।  
जम्बूभिर्दाडिमैश्चैव कोविदारैश्च शोभिताम्॥ ५॥
</details>

<details><summary>मूलम्</summary>

प्रियङ्गुभिः कदम्बैश्च तथा च बकुलैरपि।  
जम्बूभिर्दाडिमैश्चैव कोविदारैश्च शोभिताम्॥ ५॥
</details>

<details><summary>अनुवाद (हिन्दी)</summary>

प्रियङ्गु, धूलिकदम्ब, बकुल, जामुन, अनार और कोविदार आदि वृक्ष उस उपवनको सुशोभित करते थे॥ ५॥
</details>

<details open><summary>विश्वास-प्रस्तुतिः</summary>

सर्वदा कुसुमै रम्यैः फलवद्भिर्मनोरमैः।  
दिव्यगन्धरसोपेतैस्तरुणाङ्कुरपल्लवैः॥ ६॥
</details>

<details><summary>मूलम्</summary>

सर्वदा कुसुमै रम्यैः फलवद्भिर्मनोरमैः।  
दिव्यगन्धरसोपेतैस्तरुणाङ्कुरपल्लवैः॥ ६॥
</details>

<details><summary>अनुवाद (हिन्दी)</summary>

सदा फूल और फल देनेवाले रमणीय, मनोरम, दिव्य रस और गन्धसे युक्त तथा नूतन अङ्कुर-पल्लवोंसे अलंकृत वृक्ष भी उस अशोकवनिकाकी शोभा बढ़ा रहे थे॥ ६॥
</details>

<details open><summary>विश्वास-प्रस्तुतिः</summary>

तथैव तरुभिर्दिव्यैः शिल्पिभिः परिकल्पितैः।  
चारुपल्लवपुष्पाढ्यैर्मत्तभ्रमरसंकुलैः॥ ७॥
</details>

<details><summary>मूलम्</summary>

तथैव तरुभिर्दिव्यैः शिल्पिभिः परिकल्पितैः।  
चारुपल्लवपुष्पाढ्यैर्मत्तभ्रमरसंकुलैः॥ ७॥
</details>

<details><summary>अनुवाद (हिन्दी)</summary>

वृक्ष लगानेकी कलामें कुशल मालियोंद्वारा तैयार किये गये दिव्य वृक्ष, जिनमें मनोहर पल्लव तथा पुष्प शोभा पाते थे और जिनके ऊपर मतवाले भ्रमर छा रहे थे, उस उपवनकी श्रीवृद्धि कर रहे थे॥ ७॥
</details>

<details open><summary>विश्वास-प्रस्तुतिः</summary>

कोकिलैर्भृङ्गराजैश्च नानावर्णैश्च पक्षिभिः।  
शोभितां शतशश्चित्रां चूतवृक्षावतंसकैः॥ ८॥
</details>

<details><summary>मूलम्</summary>

कोकिलैर्भृङ्गराजैश्च नानावर्णैश्च पक्षिभिः।  
शोभितां शतशश्चित्रां चूतवृक्षावतंसकैः॥ ८॥
</details>

<details><summary>अनुवाद (हिन्दी)</summary>

कोकिल, भृङ्गराज आदि रंग-बिरंगे सैकड़ों पक्षी उस वाटिकाकी शोभा थे, जो आम्रकी डालियोंके अग्रभागपर बैठकर वहाँ विचित्र सुषुमाकी सृष्टि कर रहे थे॥ ८॥
</details>

<details open><summary>विश्वास-प्रस्तुतिः</summary>

शातकुम्भनिभाः केचित् केचिदग्निशिखोपमाः।  
नीलाञ्जननिभाश्चान्ये भान्ति तत्र स्म पादपाः॥ ९॥
</details>

<details><summary>मूलम्</summary>

शातकुम्भनिभाः केचित् केचिदग्निशिखोपमाः।  
नीलाञ्जननिभाश्चान्ये भान्ति तत्र स्म पादपाः॥ ९॥
</details>

<details><summary>अनुवाद (हिन्दी)</summary>

कोई वृक्ष सुवर्णके समान पीले, कोई अग्निशिखाके समान उज्ज्वल और कोई नीले अञ्जनके समान श्याम थे, जो स्वयं सुशोभित होकर उस उपवनकी शोभा बढ़ाते थे॥ ९॥
</details>

<details open><summary>विश्वास-प्रस्तुतिः</summary>

सुरभीणि च पुष्पाणि माल्यानि विविधानि च।  
दीर्घिका विविधाकाराः पूर्णाः परमवारिणा॥ १०॥
</details>

<details><summary>मूलम्</summary>

सुरभीणि च पुष्पाणि माल्यानि विविधानि च।  
दीर्घिका विविधाकाराः पूर्णाः परमवारिणा॥ १०॥
</details>

<details><summary>अनुवाद (हिन्दी)</summary>

वहाँ अनेक प्रकारके सुगन्धित पुष्प और गुच्छ दृष्टिगोचर होते थे। उत्तम जलसे भरी हुई भाँति-भाँतिकी बावड़ियाँ देखी जाती थीं॥ १०॥
</details>

<details open><summary>विश्वास-प्रस्तुतिः</summary>

माणिक्यकृतसोपानाः स्फाटिकान्तरकुट्टिमाः।  
फुल्लपद्मोत्पलवनाश्चक्रवाकोपशोभिताः॥ ११॥
</details>

<details><summary>मूलम्</summary>

माणिक्यकृतसोपानाः स्फाटिकान्तरकुट्टिमाः।  
फुल्लपद्मोत्पलवनाश्चक्रवाकोपशोभिताः॥ ११॥
</details>

<details><summary>अनुवाद (हिन्दी)</summary>

जिनमें माणिक्यकी सीढ़ियाँ बनी थीं। सीढ़ियोंके बाद कुछ दूरतक जलके भीतरकी भूमि स्फटिक मणिसे बँधी हुई थी। उन बावड़ियोंके भीतर खिले हुए कमल और कुमुदोंके समूह शोभा पाते थे, चक्रवाक भी उनकी शोभा बढ़ा रहे थे॥ ११॥
</details>

<details open><summary>विश्वास-प्रस्तुतिः</summary>

दात्यूहशुकसंघुष्टा हंससारसनादिताः।  
तरुभिः पुष्पशबलैस्तीरजैरुपशोभिताः॥ १२॥
</details>

<details><summary>मूलम्</summary>

दात्यूहशुकसंघुष्टा हंससारसनादिताः।  
तरुभिः पुष्पशबलैस्तीरजैरुपशोभिताः॥ १२॥
</details>

<details><summary>अनुवाद (हिन्दी)</summary>

पपीहे और तोते वहाँ मीठी बोली बोल रहे थे। हंसों और सारसोंके कलरव गूँज रहे थे। फूलोंसे चितकबरे दिखायी देनेवाले तटवर्ती वृक्ष उन्हें शोभासम्पन्न बना रहे थे॥ १२॥
</details>

<details open><summary>विश्वास-प्रस्तुतिः</summary>

प्राकारैर्विविधाकारैः शोभिताश्च शिलातलैः।  
तत्रैव च वनोद्देशे वैदूर्यमणिसंनिभैः॥ १३॥  
शाद्वलैः परमोपेतां पुष्पितद्रुमकाननाम्।
</details>

<details><summary>मूलम्</summary>

प्राकारैर्विविधाकारैः शोभिताश्च शिलातलैः।  
तत्रैव च वनोद्देशे वैदूर्यमणिसंनिभैः॥ १३॥  
शाद्वलैः परमोपेतां पुष्पितद्रुमकाननाम्।
</details>

<details><summary>अनुवाद (हिन्दी)</summary>

वे भाँति-भाँतिके परकोटों और शिलाओंसे भी सुशोभित थीं। वहीं वनप्रान्तमें नीलमके समान रंगवाली हरी-हरी घासें उस वाटिकाका शृङ्गार कर रही थीं। वहाँके वृक्षोंका समुदाय फूलोंके भारसे लदा हुआ था॥ १३ १/२॥
</details>

<details open><summary>विश्वास-प्रस्तुतिः</summary>

तत्र संघर्षजातानां वृक्षाणां पुष्पशालिनाम्॥ १४॥  
प्रस्तराः पुष्पशबला नभस्तारागणैरिव।
</details>

<details><summary>मूलम्</summary>

तत्र संघर्षजातानां वृक्षाणां पुष्पशालिनाम्॥ १४॥  
प्रस्तराः पुष्पशबला नभस्तारागणैरिव।
</details>

<details><summary>अनुवाद (हिन्दी)</summary>

वहाँ मानो परस्पर होड़ लगाकर खिले हुए पुष्पशाली वृक्षोंके झड़े हुए फूलोंसे काले-काले प्रस्तर उसी तरह चितकबरे दिखायी देते थे, जैसे तारोंके समुदायसे अलंकृत आकाश॥ १४ १/२॥
</details>

<details open><summary>विश्वास-प्रस्तुतिः</summary>

नन्दनं हि यथेन्द्रस्य ब्राह्मं चैत्ररथं यथा॥ १५॥  
तथाभूतं हि रामस्य काननं संनिवेशनम्।
</details>

<details><summary>मूलम्</summary>

नन्दनं हि यथेन्द्रस्य ब्राह्मं चैत्ररथं यथा॥ १५॥  
तथाभूतं हि रामस्य काननं संनिवेशनम्।
</details>

<details><summary>अनुवाद (हिन्दी)</summary>

जैसे इन्द्रका नन्दन और ब्रह्माजीका बनाया हुआ कुबेरका चैत्ररथ वन सुशोभित होता है, उसी प्रकार सुन्दर भवनोंसे विभूषित श्रीरामका वह क्रीडा-कानन शोभा पा रहा था॥ १५ १/२॥
</details>

<details open><summary>विश्वास-प्रस्तुतिः</summary>

बह्वासनगृहोपेतां लतागृहसमावृताम्॥ १६॥  
अशोकवनिकां स्फीतां प्रविश्य रघुनन्दनः।  
आसने च शुभाकारे पुष्पप्रकरभूषिते॥ १७॥  
कुथास्तरणसंस्तीर्णे रामः संनिषसाद ह।
</details>

<details><summary>मूलम्</summary>

बह्वासनगृहोपेतां लतागृहसमावृताम्॥ १६॥  
अशोकवनिकां स्फीतां प्रविश्य रघुनन्दनः।  
आसने च शुभाकारे पुष्पप्रकरभूषिते॥ १७॥  
कुथास्तरणसंस्तीर्णे रामः संनिषसाद ह।
</details>

<details><summary>अनुवाद (हिन्दी)</summary>

वहाँ अनेक ऐसे भवन बने थे, जिनके भीतर बैठनेके लिये बहुत-से आसन सजाये गये थे। वह वाटिका अनेक लतामण्डपोंसे सम्पन्न दिखायी देती थी। उस समृद्धिशालिनी अशोकवनिकामें प्रवेश करके रघुकुलनन्दन श्रीराम पुष्पराशिसे विभूषित एक सुन्दर आसनपर बैठे, जिसपर कालीन बिछा था॥ १६-१७ १/२॥
</details>

<details open><summary>विश्वास-प्रस्तुतिः</summary>

सीतामादाय हस्तेन मधु मैरेयकं शुचि॥ १८॥  
पाययामास काकुत्स्थः शचीमिव पुरंदरः।
</details>

<details><summary>मूलम्</summary>

सीतामादाय हस्तेन मधु मैरेयकं शुचि॥ १८॥  
पाययामास काकुत्स्थः शचीमिव पुरंदरः।
</details>

<details><summary>अनुवाद (हिन्दी)</summary>

जैसे देवराज इन्द्र शचीको सुधापान कराते हैं, उसी प्रकार ककुत्स्थकुलभूषण श्रीरामने अपने हाथसे पवित्र पेय मधु लेकर सीताजीको पिलाया॥ १८ १/२॥
</details>

<details open><summary>विश्वास-प्रस्तुतिः</summary>

मांसानि च सुमृष्टानि फलानि विविधानि च॥ १९॥  
रामस्याभ्यवहारार्थं किंकरास्तूर्णमाहरन्।
</details>

<details><summary>मूलम्</summary>

मांसानि च सुमृष्टानि फलानि विविधानि च॥ १९॥  
रामस्याभ्यवहारार्थं किंकरास्तूर्णमाहरन्।
</details>

<details><summary>अनुवाद (हिन्दी)</summary>

सेवकगण श्रीरामके भोजनके लिये वहाँ तुरंत ही राजोचित भोग्य पदार्थ (भाँति-भाँतिकी रसोई) तथा नाना प्रकारके फल ले आये॥ १९ १/२॥
</details>

<details open><summary>विश्वास-प्रस्तुतिः</summary>

उपानृत्यंश्च राजानं नृत्यगीतविशारदाः॥ २०॥  
अप्सरोरगसंघाश्च किंनरीपरिवारिताः।
</details>

<details><summary>मूलम्</summary>

उपानृत्यंश्च राजानं नृत्यगीतविशारदाः॥ २०॥  
अप्सरोरगसंघाश्च किंनरीपरिवारिताः।
</details>

<details><summary>अनुवाद (हिन्दी)</summary>

उस समय राजा रामके समीप नृत्य और गीतकी कलामें निपुण अप्सराएँ और नागकन्याएँ किन्नरियोंके साथ मिलकर नृत्य करने लगीं॥ २० १/२॥
</details>

<details open><summary>विश्वास-प्रस्तुतिः</summary>

दक्षिणा रूपवत्यश्च स्त्रियः पानवशं गताः॥ २१॥  
उपानृत्यन्त काकुत्स्थं नृत्यगीतविशारदाः।
</details>

<details><summary>मूलम्</summary>

दक्षिणा रूपवत्यश्च स्त्रियः पानवशं गताः॥ २१॥  
उपानृत्यन्त काकुत्स्थं नृत्यगीतविशारदाः।
</details>

<details><summary>अनुवाद (हिन्दी)</summary>

नाचने-गानेमें कुशल और चतुर बहुत-सी रूपवती स्त्रियाँ मधुपानजनित मदके वशीभूत हो श्रीरामचन्द्रजीके निकट अपनी नृत्य-कलाका प्रदर्शन करने लगीं॥ २१ १/२॥
</details>

<details open><summary>विश्वास-प्रस्तुतिः</summary>

मनोऽभिरामा रामास्ता रामो रमयतां वरः॥ २२॥  
रमयामास धर्मात्मा नित्यं परमभूषिताः।
</details>

<details><summary>मूलम्</summary>

मनोऽभिरामा रामास्ता रामो रमयतां वरः॥ २२॥  
रमयामास धर्मात्मा नित्यं परमभूषिताः।
</details>

<details><summary>अनुवाद (हिन्दी)</summary>

दूसरोंके मनको रमानेवाले पुरुषोंमें श्रेष्ठ धर्मात्मा श्रीराम सदा उत्तम वस्त्राभूषणोंसे भूषित हुई उन मनोऽभिराम रमणियोंको उपहार आदि देकर संतुष्ट रखते थे॥ २२ १/२॥
</details>

<details open><summary>विश्वास-प्रस्तुतिः</summary>

स तया सीतया सार्धमासीनो विरराज ह॥ २३॥  
अरुन्धत्या इवासीनो वसिष्ठ इव तेजसा।
</details>

<details><summary>मूलम्</summary>

स तया सीतया सार्धमासीनो विरराज ह॥ २३॥  
अरुन्धत्या इवासीनो वसिष्ठ इव तेजसा।
</details>

<details><summary>अनुवाद (हिन्दी)</summary>

उस समय भगवान् श्रीराम सीतादेवीके साथ सिंहासनपर विराजमान हो अपने तेजसे अरुन्धतीके साथ बैठे हुए वसिष्ठजीके समान शोभा पाते थे॥ २३ १/२॥
</details>

<details open><summary>विश्वास-प्रस्तुतिः</summary>

एवं रामो मुदा युक्तः सीतां सुरसुतोपमाम्॥ २४॥  
रमयामास वैदेहीमहन्यहनि देववत्।
</details>

<details><summary>मूलम्</summary>

एवं रामो मुदा युक्तः सीतां सुरसुतोपमाम्॥ २४॥  
रमयामास वैदेहीमहन्यहनि देववत्।
</details>

<details><summary>अनुवाद (हिन्दी)</summary>

यों श्रीराम प्रतिदिन देवताके समान आनन्दित रहकर देवकन्याके समान सुन्दरी विदेहनन्दिनी सीताके साथ रमण करते थे॥ २४ १/२॥
</details>

<details open><summary>विश्वास-प्रस्तुतिः</summary>

तथा तयोर्विहरतोः सीताराघवयोश्चिरम्॥ २५॥  
अत्यक्रामच्छुभः कालः शैशिरो भोगदः सदा।  
प्राप्तयोर्विविधान् भोगानतीतः शिशिरागमः॥ २६॥
</details>

<details><summary>मूलम्</summary>

तथा तयोर्विहरतोः सीताराघवयोश्चिरम्॥ २५॥  
अत्यक्रामच्छुभः कालः शैशिरो भोगदः सदा।  
प्राप्तयोर्विविधान् भोगानतीतः शिशिरागमः॥ २६॥
</details>

<details><summary>अनुवाद (हिन्दी)</summary>

इस प्रकार सीता और रघुनाथजी चिरकालतक विहार करते रहे। इतनेहीमें सदा भोग प्रदान करनेवाला शिशिरऋतुका सुन्दर समय व्यतीत हो गया। भाँति-भाँतिके भोगोंका उपभोग करते हुए उन राजदम्पतिका वह शिशिरकाल बीत गया॥ २५-२६॥
</details>

<details open><summary>विश्वास-प्रस्तुतिः</summary>

पूर्वाह्णे धर्मकार्याणि कृत्वा धर्मेण धर्मवित्।  
शेषं दिवसभागार्धमन्तःपुरगतोऽभवत्॥ २७॥
</details>

<details><summary>मूलम्</summary>

पूर्वाह्णे धर्मकार्याणि कृत्वा धर्मेण धर्मवित्।  
शेषं दिवसभागार्धमन्तःपुरगतोऽभवत्॥ २७॥
</details>

<details><summary>अनुवाद (हिन्दी)</summary>

धर्मज्ञ श्रीराम दिनके पूर्वभागमें धर्मके अनुसार धार्मिक कृत्य करते थे और शेष आधे दिन अन्तःपुरमें रहते थे॥ २७॥
</details>

<details open><summary>विश्वास-प्रस्तुतिः</summary>

सीतापि देवकार्याणि कृत्वा पौर्वाह्णिकानि वै।  
श्वश्रूणामकरोत् पूजां सर्वासामविशेषतः॥ २८॥
</details>

<details><summary>मूलम्</summary>

सीतापि देवकार्याणि कृत्वा पौर्वाह्णिकानि वै।  
श्वश्रूणामकरोत् पूजां सर्वासामविशेषतः॥ २८॥
</details>

<details><summary>अनुवाद (हिन्दी)</summary>

सीताजी भी पूर्वाह्णकालमें देवपूजन आदि करके सब सासुओंकी समानरूपसे सेवा-पूजा करती थीं॥ २८॥
</details>

<details open><summary>विश्वास-प्रस्तुतिः</summary>

अभ्यगच्छत् ततो रामं विचित्राभरणाम्बरा।  
त्रिविष्टपे सहस्राक्षमुपविष्टं यथा शची॥ २९॥
</details>

<details><summary>मूलम्</summary>

अभ्यगच्छत् ततो रामं विचित्राभरणाम्बरा।  
त्रिविष्टपे सहस्राक्षमुपविष्टं यथा शची॥ २९॥
</details>

<details><summary>अनुवाद (हिन्दी)</summary>

तत्पश्चात् विचित्र वस्त्राभूषणोंसे विभूषित हो श्रीरामचन्द्रजीके पास चली जाती थीं। ठीक उसी तरह, जैसे स्वर्गमें शची सहस्राक्ष इन्द्रकी सेवामें उपस्थित होती हैं॥ २९॥
</details>

<details open><summary>विश्वास-प्रस्तुतिः</summary>

दृष्ट्वा तु राघवः पत्नीं कल्याणेन समन्विताम्।  
प्रहर्षमतुलं लेभे साधुसाध्विति चाब्रवीत्॥ ३०॥
</details>

<details><summary>मूलम्</summary>

दृष्ट्वा तु राघवः पत्नीं कल्याणेन समन्विताम्।  
प्रहर्षमतुलं लेभे साधुसाध्विति चाब्रवीत्॥ ३०॥
</details>

<details><summary>अनुवाद (हिन्दी)</summary>

इन्हीं दिनों श्रीरामचन्द्रजीने अपनी पत्नीको गर्भके मङ्गलमय चिह्नसे युक्त देखकर अनुपम हर्ष प्राप्त किया और कहा—‘बहुत अच्छा, बहुत अच्छा’॥ ३०॥
</details>

<details open><summary>विश्वास-प्रस्तुतिः</summary>

अब्रवीच्च वरारोहां सीतां सुरसुतोपमाम्।  
अपत्यलाभो वैदेहि त्वय्ययं समुपस्थितः॥ ३१॥  
किमिच्छसि वरारोहे कामः किं क्रियतां तव।
</details>

<details><summary>मूलम्</summary>

अब्रवीच्च वरारोहां सीतां सुरसुतोपमाम्।  
अपत्यलाभो वैदेहि त्वय्ययं समुपस्थितः॥ ३१॥  
किमिच्छसि वरारोहे कामः किं क्रियतां तव।
</details>

<details><summary>अनुवाद (हिन्दी)</summary>

फिर वे देवकन्याके समान सुन्दरी सीतासे बोले—‘विदेहनन्दिनि! तुम्हारे गर्भसे पुत्र प्राप्त होनेका यह समय उपस्थित है। वरारोहे! बताओ, तुम्हारी क्या इच्छा है? मैं तुम्हारा कौन-सा मनोरथ पूर्ण करूँ?’॥ ३१ १/२॥
</details>

<details open><summary>विश्वास-प्रस्तुतिः</summary>

स्मितं कृत्वा तु वैदेही रामं वाक्यमथाब्रवीत्॥ ३२॥  
तपोवनानि पुण्यानि द्रष्टुमिच्छामि राघव।  
गङ्गातीरोपविष्टानामृषीणामुग्रतेजसाम्॥ ३३॥  
फलमूलाशिनां देव पादमूलेषु वर्तितुम्।  
एष मे परमः कामो यन्मूलफलभोजिनाम्॥ ३४॥  
अप्येकरात्रिं काकुत्स्थ निवसेयं तपोवने।
</details>

<details><summary>मूलम्</summary>

स्मितं कृत्वा तु वैदेही रामं वाक्यमथाब्रवीत्॥ ३२॥  
तपोवनानि पुण्यानि द्रष्टुमिच्छामि राघव।  
गङ्गातीरोपविष्टानामृषीणामुग्रतेजसाम्॥ ३३॥  
फलमूलाशिनां देव पादमूलेषु वर्तितुम्।  
एष मे परमः कामो यन्मूलफलभोजिनाम्॥ ३४॥  
अप्येकरात्रिं काकुत्स्थ निवसेयं तपोवने।
</details>

<details><summary>अनुवाद (हिन्दी)</summary>

इसपर सीताजीने मुसकराकर श्रीरामचन्द्रजीसे कहा—‘रघुनन्दन! मेरी इच्छा एक बार उन पवित्र तपोवनोंको देखनेकी हो रही है। देव! गङ्गातटपर रहकर फल-मूल खानेवाले जो उग्र तेजस्वी महर्षि हैं, उनके समीप (कुछ दिन) रहना चाहती हूँ। काकुत्स्थ! फल-मूलका आहार करनेवाले महात्माओंके तपोवनमें एक रात निवास करूँ, यही मेरी इस समय सबसे बड़ी अभिलाषा है’॥ ३२—३४ १/२॥
</details>

<details open><summary>विश्वास-प्रस्तुतिः</summary>

तथेति च प्रतिज्ञातं रामेणाक्लिष्टकर्मणा।  
विस्रब्धा भव वैदेहि श्वो गमिष्यस्यसंशयम्॥ ३५॥
</details>

<details><summary>मूलम्</summary>

तथेति च प्रतिज्ञातं रामेणाक्लिष्टकर्मणा।  
विस्रब्धा भव वैदेहि श्वो गमिष्यस्यसंशयम्॥ ३५॥
</details>

<details><summary>अनुवाद (हिन्दी)</summary>

अनायास ही महान् कर्म करनेवाले श्रीरामने सीताकी इस इच्छाको पूर्ण करनेकी प्रतिज्ञा की और कहा—‘विदेहनन्दिनि! निश्चिन्त रहो। कल ही वहाँ जाओगी, इसमें संशय नहीं है’॥ ३५॥
</details>

<details open><summary>विश्वास-प्रस्तुतिः</summary>

एवमुक्त्वा तु काकुत्स्थो मैथिलीं जनकात्मजाम्।  
मध्यकक्षान्तरं रामो निर्जगाम सुहृद‍्वृतः॥ ३६॥
</details>

<details><summary>मूलम्</summary>

एवमुक्त्वा तु काकुत्स्थो मैथिलीं जनकात्मजाम्।  
मध्यकक्षान्तरं रामो निर्जगाम सुहृद‍्वृतः॥ ३६॥
</details>

<details><summary>अनुवाद (हिन्दी)</summary>

मिथिलेशकुमारी जानकीसे ऐसा कहकर ककुत्स्थकुलनन्दन श्रीराम अपने मित्रोंके साथ बीचके खण्डमें चले गये॥ ३६॥
</details>

<details><summary>समाप्तिः</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे द्विचत्वारिंशः सर्गः॥ ४२॥  
इस प्रकार श्रीवाल्मीकिनिर्मित आर्षरामायण आदिकाव्यके उत्तरकाण्डमें बयालीसवाँ सर्ग पूरा हुआ॥ ४२॥
</details>
