+++
title = "१०६"

+++


शृणु राजन् महासत्त्व यदर्थमहमागतः।  
पितामहेन देवेन प्रेषितोऽस्मि महाबल॥ १॥

तवाहं पूर्वके भावे पुत्रः परपुरंजय।  
मायासम्भावितो वीर कालः सर्वसमाहरः॥ २॥

पितामहश्च भगवानाह लोकपतिः प्रभुः।  
समयस्ते कृतः सौम्य लोकान् सम्परिरक्षितुम्॥ ३॥

संक्षिप्य हि पुरा लोकान् मायया स्वयमेव हि।  
महार्णवे शयानोऽप्सु मां त्वं पूर्वमजीजनः॥ ४॥

भोगवन्तं ततो नागमनन्तमुदकेशयम्।  
मायया जनयित्वा त्वं द्वौ च सत्त्वौ महाबलौ॥ ५॥  
मधुं च कैटभं चैव ययोरस्थिचयैर्वृता।  
इयं पर्वतसम्बाधा मेदिनी चाभवत् तदा॥ ६॥

पद्मे दिव्येऽर्कसंकाशे नाभ्यामुत्पाद्य मामपि।  
प्राजापत्यं त्वया कर्म मयि सर्वं निवेशितम्॥ ७॥

सोऽहं संन्यस्तभारो हि त्वामुपास्य जगत्पतिम्।  
रक्षां विधत्स्व भूतेषु मम तेजस्करो भवान्॥ ८॥

ततस्त्वमसि दुर्धर्षात् तस्माद् भावात् सनातनात्।  
रक्षां विधास्यन् भूतानां विष्णुत्वमुपजग्मिवान्॥ ९॥

अदित्यां वीर्यवान् पुत्रो भ्रातॄणां वीर्यवर्धनः।  
समुत्पन्नेषु कृत्येषु तेषां साह्याय कल्पसे॥ १०॥

स त्वं वित्रास्यमानासु प्रजासु जगतां वर।  
रावणस्य वधाकाङ्क्षी मानुषेषु मनोऽदधाः॥ ११॥

दशवर्षसहस्राणि दशवर्षशतानि च।  
कृत्वा वासस्य नियमं स्वयमेवात्मना पुरा॥ १२॥

स त्वं मनोमयः पुत्रः पूर्णायुर्मानुषेष्विह।  
कालोऽयं ते नरश्रेष्ठ समीपमुपवर्तितुम्॥ १३॥

यदि भूयो महाराज प्रजा इच्छस्युपासितुम्।  
वस वा वीर भद्रं ते एवमाह पितामहः॥ १४॥  
अथ वा विजिगीषा ते सुरलोकाय राघव।  
सनाथा विष्णुना देवा भवन्तु विगतज्वराः॥ १५॥

श्रुत्वा पितामहेनोक्तं वाक्यं कालसमीरितम्।  
राघवः प्रहसन् वाक्यं सर्वसंहारमब्रवीत्॥ १६॥

श्रुत्वा मे देवदेवस्य वाक्यं परममद्भुतम्।  
प्रीतिर्हि महती जाता तवागमनसम्भवा॥ १७॥

त्रयाणामपि लोकानां कार्यार्थं मम सम्भवः।  
भद्रं तेऽस्तु गमिष्यामि यत एवाहमागतः॥ १८॥

हृद‍्गतो ह्यसि सम्प्राप्तो न मे तत्र विचारणा।  
मया हि सर्वकृत्येषु देवानां वशवर्तिना।  
स्थातव्यं सर्वसंहार यथा ह्याह पितामहः॥ १९॥