+++
title = "०२३"

+++


ततो जित्वा दशग्रीवो यमं त्रिदशपुङ्गवम्।  
रावणस्तु रणश्लाघी स्वसहायान् ददर्श ह॥ १॥

ततो रुधिरसिक्ताङ्गं प्रहारैर्जर्जरीकृतम्।  
रावणं राक्षसा दृष्ट्वा विस्मयं समुपागमन्॥ २॥

जयेन वर्धयित्वा च मारीचप्रमुखास्ततः।  
पुष्पकं भेजिरे सर्वे सान्त्विता रावणेन तु॥ ३॥

ततो रसातलं रक्षः प्रविष्टः पयसां निधिम्।  
दैत्योरगगणाध्युष्टं वरुणेन सुरक्षितम्॥ ४॥

स तु भोगवतीं गत्वा पुरीं वासुकिपालिताम्।  
कृत्वा नागान् वशे हृष्टो ययौ मणिमयीं पुरीम्॥ ५॥

निवातकवचास्तत्र दैत्या लब्धवरा वसन्।  
राक्षसस्तान् समागम्य युद्धाय समुपाह्वयत्॥ ६॥

ते तु सर्वे सुविक्रान्ता दैतेया बलशालिनः।  
नानाप्रहरणास्तत्र प्रहृष्टा युद्धदुर्मदाः॥ ७॥

शूलैस्त्रिशूलैः कुलिशैः पट्टिशासिपरश्वधैः।  
अन्योन्यं बिभिदुः क्रुद्धा राक्षसा दानवास्तथा॥ ८॥

तेषां तु युध्यमानानां साग्रः संवत्सरो गतः।  
न चान्यतरतस्तत्र विजयो वा क्षयोऽपि वा॥ ९॥

ततः पितामहस्तत्र त्रैलोक्यगतिरव्ययः।  
आजगाम द्रुतं देवो विमानवरमास्थितः॥ १०॥

निवातकवचानां तु निवार्य रणकर्म तत्।  
वृद्धः पितामहो वाक्यमुवाच विदितार्थवत्॥ ११॥

नह्ययं रावणो युद्धे शक्यो जेतुं सुरासुरैः।  
न भवन्तः क्षयं नेतुमपि सामरदानवैः॥ १२॥

राक्षसस्य सखित्वं च भवद्भिः सह रोचते।  
अविभक्ताश्च सर्वार्थाः सुहृदां नात्र संशयः॥ १३॥

ततोऽग्निसाक्षिकं सख्यं कृतवांस्तत्र रावणः।  
निवातकवचैः सार्धं प्रीतिमानभवत् तदा॥ १४॥

अर्चितस्तैर्यथान्यायं संवत्सरमथोषितः।  
स्वपुरान्निर्विशेषं च प्रियं प्राप्तो दशाननः॥ १५॥

तत्रोपधार्य मायानां शतमेकं समाप्तवान्।  
सलिलेन्द्रपुरान्वेषी भ्रमति स्म रसातलम्॥ १६॥

ततोऽश्मनगरं नाम कालकेयैरधिष्ठितम्।  
गत्वा तु कालकेयांश्च हत्वा तत्र बलोत्कटान्॥ १७॥  
शूर्पणख्याश्च भर्तारमसिना प्राच्छिनत् तदा।  
श्यालं च बलवन्तं च विद्युज्जिह्वं बलोत्कटम्॥ १८॥  
जिह्वया संलिहन्तं च राक्षसं समरे तदा।

तं विजित्य मुहूर्तेन जघ्ने दैत्यांश्चतुःशतम्॥ १९॥  
ततः पाण्डुरमेघाभं कैलासमिव भास्वरम्।  
वरुणस्यालयं दिव्यमपश्यद् राक्षसाधिपः॥ २०॥

क्षरन्तीं च पयस्तत्र सुरभिं गामवस्थिताम्।  
यस्याः पयोऽभिनिष्पन्दात् क्षीरोदो नाम सागरः॥ २१॥

ददर्श रावणस्तत्र गोवृषेन्द्रवरारणिम्।  
यस्माच्चन्द्रः प्रभवति शीतरश्मिर्निशाकरः॥ २२॥

यं समाश्रित्य जीवन्ति फेनपाः परमर्षयः।  
अमृतं यत्र चोत्पन्नं स्वधा च स्वधभोजिनाम्॥ २३॥

यां ब्रुवन्ति नरा लोके सुरभिं नाम नामतः।  
प्रदक्षिणं तु तां कृत्वा रावणः परमाद्भुताम्।  
प्रविवेश महाघोरं गुप्तं बहुविधैर्बलैः॥ २४॥

ततो धाराशताकीर्णं शारदाभ्रनिभं तदा।  
नित्यप्रहृष्टं ददृशे वरुणस्य गृहोत्तमम्॥ २५॥

ततो हत्वा बलाध्यक्षान् समरे तैश्च ताडितः।  
अब्रवीच्च ततो योधान् राजा शीघ्रं निवेद्यताम्॥ २६॥

युद्धार्थी रावणः प्राप्तस्तस्य युद्धं प्रदीयताम्।  
वद वा न भयं तेऽस्ति निर्जितोऽस्मीति साञ्जलिः॥ २७॥

एतस्मिन्नन्तरे क्रुद्धा वरुणस्य महात्मनः।  
पुत्राः पौत्राश्च निष्क्रामन् गौश्च पुष्कर एव च॥ २८॥

ते तु तत्र गुणोपेता बलैः परिवृताः स्वकैः।  
युक्त्वा रथान् कामगमानुद्यद्भास्करवर्चसः॥ २९॥

ततो युद्धं समभवद् दारुणं रोमहर्षणम्।  
सलिलेन्द्रस्य पुत्राणां रावणस्य च धीमतः॥ ३०॥

अमात्यैश्च महावीर्यैर्दशग्रीवस्य रक्षसः।  
वारुणं तद् बलं सर्वं क्षणेन विनिपातितम्॥ ३१॥

समीक्ष्य स्वबलं संख्ये वरुणस्य सुतास्तदा।  
अर्दिताः शरजालेन निवृत्ता रणकर्मणः॥ ३२॥

महीतलगतास्ते तु रावणं दृश्य पुष्पके।  
आकाशमाशु विविशुः स्यन्दनैः शीघ्रगामिभिः॥ ३३॥

महदासीत् ततस्तेषां तुल्यं स्थानमवाप्य तत्।  
आकाशयुद्धं तुमुलं देवदानवयोरिव॥ ३४॥

ततस्ते रावणं युद्धे शरैः पावकसंनिभैः।  
विमुखीकृत्य संहृष्टा विनेदुर्विविधान् रवान्॥ ३५॥

ततो महोदरः क्रुद्धो राजानं वीक्ष्य धर्षितम्।  
त्यक्त्वा मृत्युभयं वीरो युद्धाकांक्षी व्यलोकयत्॥ ३६॥

तेन ते वारुणा युद्धे कामगाः पवनोपमाः।  
महोदरेण गदया हयास्ते प्रययुः क्षितिम्॥ ३७॥

तेषां वरुणसूनूनां हत्वा योधान् हयांश्च तान्।  
मुमोचाशु महानादं विरथान् प्रेक्ष्य तान् स्थितान्॥ ३८॥

ते तु तेषां रथाः साश्वाः सह सारथिभिर्वरैः।  
महोदरेण निहताः पतिताः पृथिवीतले॥ ३९॥

ते तु त्यक्त्वा रथान् पुत्रा वरुणस्य महात्मनः।  
आकाशे विष्ठिताः शूराः स्वप्रभावान्न विव्यथुः॥ ४०॥

धनूंषि कृत्वा सज्जानि विनिर्भिद्य महोदरम्।  
रावणं समरे क्रुद्धाः सहिताः समवारयन्॥ ४१॥

सायकैश्चापविभ्रष्टैर्वज्रकल्पैः सुदारुणैः।  
दारयन्ति स्म संक्रुद्धा मेघा इव महागिरिम्॥ ४२॥

ततः क्रुद्धो दशग्रीवः कालाग्निरिव मूर्च्छितः।  
शरवर्षं महाघोरं तेषां मर्मस्वपातयत्॥ ४३॥

मुसलानि विचित्राणि ततो भल्लशतानि च।  
पट्टिशांश्चैव शक्तीश्च शतघ्नीर्महतीरपि॥ ४४॥  
पातयामास दुर्धर्षस्तेषामुपरि विष्ठितः।

अपविद्धास्तु ते वीरा विनिष्पेतुः पदातयः॥ ४५॥  
ततस्तेनैव सहसा सीदन्ति स्म पदातिनः।  
महापङ्कमिवासाद्य कुञ्जराः षष्टिहायनाः॥ ४६॥

सीदमानान् सुतान् दृष्ट्वा विह्वलान् स महाबलः।  
ननाद रावणो हर्षान्महानम्बुधरो यथा॥ ४७॥

ततो रक्षो महानादान् मुक्त्वा हन्ति स्म वारुणान्।  
नानाप्रहरणोपेतैर्धारापातैरिवाम्बुदः॥ ४८॥

ततस्ते विमुखाः सर्वे पतिता धरणीतले।  
रणात् स्वपुरुषैः शीघ्रं गृहाण्येव प्रवेशिताः॥ ४९॥

तानब्रवीत् ततो रक्षो वरुणाय निवेद्यताम्।  
रावणं त्वब्रवीन्मन्त्री प्रहासो नाम वारुणः॥ ५०॥

गतः खलु महाराजो ब्रह्मलोकं जलेश्वरः।  
गान्धर्वं वरुणः श्रोतुं यं त्वमाह्वयसे युधि॥ ५१॥

तत् किं तव यथा वीर परिश्रम्य गते नृपे।  
ये तु संनिहिता वीराः कुमारास्ते पराजिताः॥ ५२॥

राक्षसेन्द्रस्तु तच्छ्रुत्वा नाम विश्राव्य चात्मनः।  
हर्षान्नादं विमुञ्चन् वै निष्क्रान्तो वरुणालयात्॥ ५३॥

आगतस्तु पथा येन तेनैव विनिवृत्य सः।  
लङ्कामभिमुखो रक्षो नभस्तलगतो ययौ॥ ५४॥