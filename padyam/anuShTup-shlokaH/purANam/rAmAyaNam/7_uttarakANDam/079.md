+++
title = "०७९"

+++


पुरा त्रेतायुगे राम बभूव बहुविस्तरम्।  
समन्ताद् योजनशतं विमृगं पक्षिवर्जितम्॥ १॥

तस्मिन् निर्मानुषेऽरण्ये कुर्वाणस्तप उत्तमम्।  
अहमाक्रमितुं सौम्य तदरण्यमुपागमम्॥ २॥

तस्य रूपमरण्यस्य निर्देष्टुं न शशाक ह।  
फलमूलैः सुखास्वादैर्बहुरूपैश्च पादपैः॥ ३॥

तस्यारण्यस्य मध्ये तु सरो योजनमायतम्।  
हंसकारण्डवाकीर्णं चक्रवाकोपशोभितम्॥ ४॥

पद्मोत्पलसमाकीर्णं समतिक्रान्तशैवलम्।  
तदाश्चर्यमिवात्यर्थं सुखास्वादमनुत्तमम्॥ ५॥

अरजस्कं तदक्षोभ्यं श्रीमत्पक्षिगणायुतम्।  
तस्मिन् सरःसमीपे तु महदद्भुतमाश्रमम्॥ ६॥  
पुराणं पुण्यमत्यर्थं तपस्विजनवर्जितम्।

तत्राहमवसं रात्रिं नैदाघीं पुरुषर्षभ॥ ७॥  
प्रभाते कल्यमुत्थाय सरस्तदुपचक्रमे।

अथापश्यं शवं तत्र सुपुष्टमरजः क्वचित्॥ ८॥  
तिष्ठन्तं परया लक्ष्म्या तस्मिंस्तोयाशये नृप।

तमर्थं चिन्तयानोऽहं मुहूर्तं तत्र राघव॥ ९॥  
विष्ठितोऽस्मि सरस्तीरे किं न्विदं स्यादिति प्रभो।

अथापश्यं मुहूर्तात् तु दिव्यमद्भुतदर्शनम्॥ १०॥  
विमानं परमोदारं हंसयुक्तं मनोजवम्।  
अत्यर्थं स्वर्गिणं तत्र विमाने रघुनन्दन॥ ११॥  
उपास्तेऽप्सरसां वीर सहस्रं दिव्यभूषणम्।

गायन्ति काश्चिद् रम्याणि वादयन्ति तथापराः॥ १२॥  
मृदङ्गवीणापणवान् नृत्यन्ति च तथापराः।  
अपराश्चन्द्ररश्म्याभैर्हेमदण्डैर्महाधनैः॥ १३॥  
दोधूयुर्वदनं तस्य पुण्डरीकनिभेक्षणाः।

ततः सिंहासनं हित्वा मेरुकूटमिवांशुमान्॥ १४॥  
पश्यतो मे तदा राम विमानादवरुह्य च।  
तं शवं भक्षयामास स स्वर्गी रघुनन्दन॥ १५॥

ततो भुक्त्वा यथाकामं मांसं बहु सुपीवरम्।  
अवतीर्य सरः स्वर्गी संस्प्रष्टुमुपचक्रमे॥ १६॥

उपस्पृश्य यथान्यायं स स्वर्गी रघुनन्दन।  
आरोढुमुपचक्राम विमानवरमुत्तमम्॥ १७॥

तमहं देवसंकाशमारोहन्तमुदीक्ष्य वै।  
अथाहमब्रुवं वाक्यं तमेव पुरुषर्षभ॥ १८॥

को भवान् देवसंकाश आहारश्च विगर्हितः।  
त्वयेदं भुज्यते सौम्य किमर्थं वक्तुमर्हसि॥ १९॥

कस्य स्यादीदृशो भाव आहारो देवसम्मतः।  
आश्चर्यं वर्तते सौम्य श्रोतुमिच्छामि तत्त्वतः।  
नाहमौपयिकं मन्ये तव भक्ष्यमिमं शवम्॥ २०॥

इत्येवमुक्तः स नरेन्द्र नाकी  
कौतूहलात् सूनृतया गिरा च।  
श्रुत्वा च वाक्यं मम सर्वमेतत्  
सर्वं तथा चाकथयन्ममेति॥ २१॥