+++
title = "०८१"

+++


तदद्भुततमं वाक्यं श्रुत्वागस्त्यस्य राघवः।  
गौरवाद् विस्मयाच्चैव भूयः प्रष्टुं प्रचक्रमे॥ १॥

भगवंस्तद् वनं घोरं तपस्तप्यति यत्र सः।  
श्वेतो वैदर्भको राजा कथं तदमृगद्विजम्॥ २॥

तद् वनं स कथं राजा शून्यं मनुजवर्जितम्।  
तपश्चर्तुं प्रविष्टः स श्रोतुमिच्छामि तत्त्वतः॥ ३॥

रामस्य वचनं श्रुत्वा कौतूहलसमन्वितम्।  
वाक्यं परमतेजस्वी वक्तुमेवोपचक्रमे॥ ४॥

पुरा कृतयुगे राम मनुर्दण्डधरः प्रभुः।  
तस्य पुत्रो महानासीदिक्ष्वाकुः कुलनन्दनः॥ ५॥

तं पुत्रं पूर्वकं राज्ये निक्षिप्य भुवि दुर्जयम्।  
पृथिव्यां राजवंशानां भव कर्तेत्युवाच तम्॥ ६॥

तथैव च प्रतिज्ञातं पितुः पुत्रेण राघव।  
ततः परमसंतुष्टो मनुः पुत्रमुवाच ह॥ ७॥

प्रीतोऽस्मि परमोदार कर्ता चासि न संशयः।  
दण्डेन च प्रजा रक्ष मा च दण्डमकारणे॥ ८॥

अपराधिषु यो दण्डः पात्यते मानवेषु वै।  
स दण्डो विधिवन्मुक्तः स्वर्गं नयति पार्थिवम्॥ ९॥

तस्माद् दण्डे महाबाहो यत्नवान् भव पुत्रक।  
धर्मो हि परमो लोके कुर्वतस्ते भविष्यति॥ १०॥

इति तं बहु संदिश्य मनुः पुत्रं समाधिना।  
जगाम त्रिदिवं हृष्टो ब्रह्मलोकं सनातनम्॥ ११॥

प्रयाते त्रिदिवं तस्मिन्निक्ष्वाकुरमितप्रभः।  
जनयिष्ये कथं पुत्रानिति चिन्तापरोऽभवत्॥ १२॥

कर्मभिर्बहुरूपैश्च तैस्तैर्मनुसुतस्तदा।  
जनयामास धर्मात्मा शतं देवसुतोपमान्॥ १३॥

तेषामवरजस्तात सर्वेषां रघुनन्दन।  
मूढश्चाकृतविद्यश्च न शुश्रूषति पूर्वजान्॥ १४॥

नाम तस्य च दण्डेति पिता चक्रेऽल्पमेधसः।  
अवश्यं दण्डपतनं शरीरेऽस्य भविष्यति॥ १५॥

अपश्यमानस्तं देशं घोरं पुत्रस्य राघव।  
विन्ध्यशैवलयोर्मध्ये राज्यं प्रादादरिंदम॥ १६॥

स दण्डस्तत्र राजाभूद् रम्ये पर्वतरोधसि।  
पुरं चाप्रतिमं राम न्यवेशयदनुत्तमम्॥ १७॥

पुरस्य चाकरोन्नाम मधुमन्तमिति प्रभो।  
पुरोहितं तूशनसं वरयामास सुव्रतम्॥ १८॥

एवं स राजा तद् राज्यमकरोत् सपुरोहितः।  
प्रहृष्टमनुजाकीर्णं देवराजो यथा दिवि॥ १९॥

ततः स राजा मनुजेन्द्रपुत्रः  
सार्धं च तेनोशनसा तदानीम्।  
चकार राज्यं सुमहान‍् महात्मा  
शक्रो दिवीवोशनसा समेतः॥ २०॥