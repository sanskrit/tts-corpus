+++
title = "०५९"

+++


श्रुत्वा तूशनसं क्रुद्धं तदार्तो नहुषात्मजः।  
जरां परमिकां प्राप्य यदुं वचनमब्रवीत्॥ १॥

यदो त्वमसि धर्मज्ञो मदर्थं प्रतिगृह्यताम्।  
जरा परमिका पुत्र भोगै रंस्ये महायशः॥ २॥

न तावत् कृतकृत्योऽस्मि विषयेषु नरर्षभ।  
अनुभूय तदा कामं ततः प्राप्स्याम्यहं जराम्॥ ३॥

यदुस्तद्वचनं श्रुत्वा प्रत्युवाच नरर्षभम्।  
पुत्रस्ते दयितः पूरुः प्रतिगृह्णातु वै जराम्॥ ४॥

बहिष्कृतोऽहमर्थेषु संनिकर्षाच्च पार्थिव।  
प्रतिगृह्णातु वै राजन् यैः सहाश्नासि भोजनम्॥ ५॥

तस्य तद् वचनं श्रुत्वा राजा पूरुमथाब्रवीत्।  
इयं जरा महाबाहो मदर्थं प्रतिगृह्यताम्॥ ६॥

नाहुषेणैवमुक्तस्तु पूरुः प्राञ्जलिरब्रवीत्।  
धन्योऽस्म्यनुगृहीतोऽस्मि शासनेऽस्मि तव स्थितः॥ ७॥

पूरोर्वचनमाज्ञाय नाहुषः परया मुदा।  
प्रहर्षमतुलं लेभे जरां संक्रामयच्च ताम्॥ ८॥

ततः स राजा तरुणः प्राप्य यज्ञान् सहस्रशः।  
बहुवर्षसहस्राणि पालयामास मेदिनीम्॥ ९॥

अथ दीर्घस्य कालस्य राजा पूरुमथाब्रवीत्।  
आनयस्व जरां पुत्र न्यासं निर्यातयस्व मे॥ १०॥

न्यासभूता मया पुत्र त्वयि संक्रामिता जरा।  
तस्मात् प्रतिगृहीष्यामि तां जरां मा व्यथां कृथाः॥ ११॥

प्रीतश्चास्मि महाबाहो शासनस्य प्रतिग्रहात्।  
त्वां चाहमभिषेक्ष्यामि प्रीतियुक्तो नराधिपम्॥ १२॥

एवमुक्त्वा सुतं पूरुं ययातिर्नहुषात्मजः।  
देवयानीसुतं क्रुद्धो राजा वाक्यमुवाच ह॥ १३॥

राक्षसस्त्वं मया जातः क्षत्ररूपो दुरासदः।  
प्रतिहंसि ममाज्ञां त्वं प्रजार्थे विफलो भव॥ १४॥

पितरं गुरुभूतं मां यस्मात् त्वमवमन्यसे।  
राक्षसान् यातुधानांस्त्वं जनयिष्यसि दारुणान्॥ १५॥

न तु सोमकुलोत्पन्ने वंशे स्थास्यति दुर्मतेः।  
वंशोऽपि भवतस्तुल्यो दुर्विनीतो भविष्यति॥ १६॥

तमेवमुक्त्वा राजर्षिः पूरुं राज्यविवर्धनम्।  
अभिषेकेण सम्पूज्य आश्रमं प्रविवेश ह॥ १७॥

ततः कालेन महता दिष्टान्तमुपजग्मिवान्।  
त्रिदिवं स गतो राजा ययातिर्नहुषात्मजः॥ १८॥

पूरुश्चकार तद् राज्यं धर्मेण महता वृतः।  
प्रतिष्ठाने पुरवरे काशिराज्ये महायशाः॥ १९॥

यदुस्तु जनयामास यातुधानान् सहस्रशः।  
पुरे क्रौञ्चवने दुर्गे राजवंशबहिष्कृतः॥ २०॥

एष तूशनसा मुक्तः शापोत्सर्गो ययातिना।  
धारितः क्षत्रधर्मेण यं निमिश्चक्षमे न च॥ २१॥

एतत् ते सर्वमाख्यातं दर्शनं सर्वकारिणाम्।  
अनुवर्तामहे सौम्य दोषो न स्याद् यथा नृगे॥ २२॥

इति कथयति रामे चन्द्रतुल्याननेन  
प्रविरलतरतारं व्योम जज्ञे तदानीम्।  
अरुणकिरणरक्ता दिग् बभौ चैव पूर्वा  
कुसुमरसविमुक्तं वस्त्रमागुण्ठितेव॥ २३॥