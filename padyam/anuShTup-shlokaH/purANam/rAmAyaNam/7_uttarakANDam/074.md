+++
title = "०७४"

+++


तं शयानं नरव्याघ्रं निद्रा नाभ्यागमत् तदा।  
चिन्तयानमनेकार्थं रामगीतमनुत्तमम्॥ १॥

तस्य शब्दं सुमधुरं तन्त्रीलयसमन्वितम्।  
श्रुत्वा रात्रिर्जगामाशु शत्रुघ्नस्य महात्मनः॥ २॥

तस्यां रजन्यां व्युष्टायां कृत्वा पौर्वाह्णिकक्रमम्।  
उवाच प्राञ्जलिर्वाक्यं शत्रुघ्नो मुनिपुङ्गवम्॥ ३॥

भगवन् द्रष्टुमिच्छामि राघवं रघुनन्दनम्।  
त्वयानुज्ञातुमिच्छामि सहैभिः संशितव्रतैः॥ ४॥

इत्येवंवादिनं तं तु शत्रुघ्नं शत्रुसूदनम्।  
वाल्मीकिः सम्परिष्वज्य विससर्ज स राघवम्॥ ५॥

सोऽभिवाद्य मुनिश्रेष्ठं रथमारुह्य सुप्रभम्।  
अयोध्यामगमत् तूर्णं राघवोत्सुकदर्शनः॥ ६॥

स प्रविष्टः पुरीं रम्यां श्रीमानिक्ष्वाकुनन्दनः।  
प्रविवेश महाबाहुर्यत्र रामो महाद्युतिः॥ ७॥

स रामं मन्त्रिमध्यस्थं पूर्णचन्द्रनिभाननम्।  
पश्यन्नमरमध्यस्थं सहस्रनयनं यथा॥ ८॥  
सोऽभिवाद्य महात्मानं ज्वलन्तमिव तेजसा।  
उवाच प्राञ्जलिर्भूत्वा रामं सत्यपराक्रमम्॥ ९॥

यदाज्ञप्तं महाराज सर्वं तत् कृतवानहम्।  
हतः स लवणः पापः पुरी चास्य निवेशिता॥ १०॥

द्वादशैतानि वर्षाणि त्वां विना रघुनन्दन।  
नोत्सहेयमहं वस्तुं त्वया विरहितो नृप॥ ११॥

स मे प्रसादं काकुत्स्थ कुरुष्वामितविक्रम।  
मातृहीनो यथा वत्सो न चिरं प्रवसाम्यहम्॥ १२॥

एवं ब्रुवाणं शत्रुघ्नं परिष्वज्येदमब्रवीत्।  
मा विषादं कृथाः शूर नैतत् क्षत्रियचेष्टितम्॥ १३॥

नावसीदन्ति राजानो विप्रवासेषु राघव।  
प्रजा च परिपाल्या हि क्षात्रधर्मेण राघव॥ १४॥

काले काले तु मां वीर अयोध्यामवलोकितुम्।  
आगच्छ त्वं नरश्रेष्ठ गन्तासि च पुरं तव॥ १५॥

ममापि त्वं सुदयितः प्राणैरपि न संशयः।  
अवश्यं करणीयं च राज्यस्य परिपालनम्॥ १६॥

तस्मात् त्वं वस काकुत्स्थ सप्तरात्रं मया सह।  
ऊर्ध्वं गन्तासि मधुरां सभृत्यबलवाहनः॥ १७॥

रामस्यैतद् वचः श्रुत्वा धर्मयुक्तं मनोऽनुगम्।  
शत्रुघ्नो दीनया वाचा बाढमित्येव चाब्रवीत्॥ १८॥

सप्तरात्रं च काकुत्स्थो राघवस्य यथाज्ञया।  
उष्य तत्र महेष्वासो गमनायोपचक्रमे॥ १९॥

आमन्त्र्य तु महात्मानं रामं सत्यपराक्रमम्।  
भरतं लक्ष्मणं चैव महारथमुपारुहत्॥ २०॥

दूरं पद‍्भ्यामनुगतो लक्ष्मणेन महात्मना।  
भरतेन च शत्रुघ्नो जगामाशु पुरीं तदा॥ २१॥