+++
title = "०५६"

+++


रामस्य भाषितं श्रुत्वा लक्ष्मणः परवीरहा।  
उवाच प्राञ्जलिर्भूत्वा राघवं दीप्ततेजसम्॥ १॥

निक्षिप्य देहौ काकुत्स्थ कथं तौ द्विजपार्थिवौ।  
पुनर्देहेन संयोगं जग्मतुर्देवसम्मतौ॥ २॥

लक्ष्मणेनैवमुक्तस्तु राम इक्ष्वाकुनन्दनः।  
प्रत्युवाच महातेजा लक्ष्मणं पुरुषर्षभः॥ ३॥

तौ परस्परशापेन देहमुत्सृज्य धार्मिकौ।  
अभूतां नृपविप्रर्षी वायुभूतौ तपोधनौ॥ ४॥

अशरीरः शरीरस्य कृतेऽन्यस्य महामुनिः।  
वसिष्ठस्तु महातेजा जगाम पितुरन्तिकम्॥ ५॥

सोऽभिवाद्य ततः पादौ देवदेवस्य धर्मवित्।  
पितामहमथोवाच वायुभूत इदं वचः॥ ६॥

भगवन् निमिशापेन विदेहत्वमुपागमम्।  
देवदेव महादेव वायुभूतोऽहमण्डज॥ ७॥

सर्वेषां देहहीनानां महद् दुःखं भविष्यति।  
लुप्यन्ते सर्वकार्याणि हीनदेहस्य वै प्रभो॥ ८॥  
देहस्यान्यस्य सद्भावे प्रसादं कर्तुमर्हसि।

तमुवाच ततो ब्रह्मा स्वयंभूरमितप्रभः॥ ९॥  
मित्रावरुणजं तेज आविश त्वं महायशः।  
अयोनिजस्त्वं भविता तत्रापि द्विजसत्तम।  
धर्मेण महता युक्तः पुनरेष्यसि मे वशम्॥ १०॥

एवमुक्तस्तु देवेन अभिवाद्य प्रदक्षिणम्।  
कृत्वा पितामहं तूर्णं प्रययौ वरुणालयम्॥ ११॥

तमेव कालं मित्रोऽपि वरुणत्वमकारयत्।  
क्षीरोदेन सहोपेतः पूज्यमानः सुरेश्वरैः॥ १२॥

एतस्मिन्नेव काले तु उर्वशी परमाप्सराः।  
यदृच्छया तमुद्देशमागता सखिभिर्वृता॥ १३॥

तां दृष्ट्वा रूपसम्पन्नां क्रीडन्तीं वरुणालये।  
तदाविशत् परो हर्षो वरुणं चोर्वशीकृते॥ १४॥

स तां पद्मपलाशाक्षीं पूर्णचन्द्रनिभाननाम्।  
वरुणो वरयामास मैथुनायाप्सरोवराम्॥ १५॥

प्रत्युवाच ततः सा तु वरुणं प्राञ्जलिः स्थिता।  
मित्रेणाहं वृता साक्षात् पूर्वमेव सुरेश्वर॥ १६॥

वरुणस्त्वब्रवीद् वाक्यं कन्दर्पशरपीडितः।  
इदं तेजः समुत्स्रक्ष्ये कुम्भेऽस्मिन् देवनिर्मिते॥ १७॥  
एवमुत्सृज्य सुश्रोणि त्वय्यहं वरवर्णिनि।  
कृतकामो भविष्यामि यदि नेच्छसि सङ्गमम्॥ १८॥

तस्य तल्लोकनाथस्य वरुणस्य सुभाषितम्।  
उर्वशी परमप्रीता श्रुत्वा वाक्यमुवाच ह॥ १९॥

काममेतद् भवत्वेवं हृदयं मे त्वयि स्थितम्।  
भावश्चाप्यधिकं तुभ्यं देहो मित्रस्य तु प्रभो॥ २०॥

उर्वश्या एवमुक्तस्तु रेतस्तन्महदद्भुतम्।  
ज्वलदग्निसमप्रख्यं तस्मिन् कुम्भे न्यवासृजत्॥ २१॥

उर्वशी त्वगमत् तत्र मित्रो वै यत्र देवता।  
तां तु मित्रः सुसंक्रुद्ध उर्वशीमिदमब्रवीत्॥ २२॥

मयाभिमन्त्रिता पूर्वं कस्मात् त्वमवसर्जिता।  
पतिमन्यं वृतवती किमर्थं दुष्टचारिणि॥ २३॥

अनेन दुष्कृतेन त्वं मत्क्रोधकलुषीकृता।  
मनुष्यलोकमास्थाय कंचित् कालं निवत्स्यसि॥ २४॥

बुधस्य पुत्रो राजर्षिः काशिराजः पुरूरवाः।  
तमभ्यागच्छ दुर्बुद्धे स ते भर्ता भविष्यति॥ २५॥

ततः सा शापदोषेण पुरूरवसमभ्यगात्।  
प्रतिष्ठाने पुरूरवं बुधस्यात्मजमौरसम्॥ २६॥

तस्य जज्ञे ततः श्रीमानायुः पुत्रो महाबलः।  
नहुषो यस्य पुत्रस्तु बभूवेन्द्रसमद्युतिः॥ २७॥

वज्रमुत्सृज्य वृत्राय श्रान्तेऽथ त्रिदिवेश्वरे।  
शतं वर्षसहस्राणि येनेन्द्रत्वं प्रशासितम्॥ २८॥

सा तेन शापेन जगाम भूमिं  
तदोर्वशी चारुदती सुनेत्रा।  
बहूनि वर्षाण्यवसच्च सुभ्रूः  
शापक्षयादिन्द्रसदो ययौ च॥ २९॥