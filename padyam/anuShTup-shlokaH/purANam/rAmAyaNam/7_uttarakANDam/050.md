+++
title = "०५०"

+++


दृष्ट्वा तु मैथिलीं सीतामाश्रमे सम्प्रवेशिताम्।  
संतापमगमद् घोरं लक्ष्मणो दीनचेतनः॥ १॥

अब्रवीच्च महातेजाः सुमन्त्रं मन्त्रसारथिम्।  
सीतासंतापजं दुःखं पश्य रामस्य सारथे॥ २॥

ततो दुःखतरं किं नु राघवस्य भविष्यति।  
पत्नीं शुद्धसमाचारां विसृज्य जनकात्मजाम्॥ ३॥

व्यक्तं दैवादहं मन्ये राघवस्य विनाभवम्।  
वैदेह्या सारथे नित्यं दैवं हि दुरतिक्रमम्॥ ४॥

यो हि देवान् सगन्धर्वानसुरान् सह राक्षसैः।  
निहन्याद् राघवः क्रुद्धः स दैवं पर्युपासते॥ ५॥

पुरा रामः पितुर्वाक्याद् दण्डके विजने वने।  
उषित्वा नव वर्षाणि पञ्च चैव महावने॥ ६॥

ततो दुःखतरं भूयः सीताया विप्रवासनम्।  
पौराणां वचनं श्रुत्वा नृशंसं प्रतिभाति मे॥ ७॥

को नु धर्माश्रयः सूत कर्मण्यस्मिन् यशोहरे।  
मैथिलीं समनुप्राप्तः पौरैर्हीनार्थवादिभिः॥ ८॥

एता वाचो बहुविधाः श्रुत्वा लक्ष्मणभाषिताः।  
सुमन्त्रः श्रद्धया प्राज्ञो वाक्यमेतदुवाच ह॥ ९॥

न संतापस्त्वया कार्यः सौमित्रे मैथिलीं प्रति।  
दृष्टमेतत् पुरा विप्रैः पितुस्ते लक्ष्मणाग्रतः॥ १०॥

भविष्यति दृढं रामो दुःखप्रायो विसौख्यभाक्।  
प्राप्स्यते च महाबाहुर्विप्रयोगं प्रियैर्द्रुतम्॥ ११॥

त्वां चैव मैथिलीं चैव शत्रुघ्नभरतौ तथा।  
स त्यजिष्यति धर्मात्मा कालेन महता महान्॥ १२॥

इदं त्वयि न वक्तव्यं सौमित्रे भरतेऽपि वा।  
राज्ञा वो व्याहृतं वाक्यं दुर्वासा यदुवाच ह॥ १३॥

महाजनसमीपे च मम चैव नरर्षभ।  
ऋषिणा व्याहृतं वाक्यं वसिष्ठस्य च संनिधौ॥ १४॥

ऋषेस्तु वचनं श्रुत्वा मामाह पुरुषर्षभः।  
सूत न क्वचिदेवं ते वक्तव्यं जनसंनिधौ॥ १५॥

तस्याहं लोकपालस्य वाक्यं तत्सुसमाहितः।  
नैव जात्वनृतं कुर्यामिति मे सौम्य दर्शनम्॥ १६॥

सर्वथैव न वक्तव्यं मया सौम्य तवाग्रतः।  
यदि ते श्रवणे श्रद्धा श्रूयतां रघुनन्दन॥ १७॥

यद्यप्यहं नरेन्द्रेण रहस्यं श्रावितं पुरा।  
तथाप्युदाहरिष्यामि दैवं हि दुरतिक्रमम्॥ १८॥  
येनेदमीदृशं प्राप्तं दुःखं शोकसमन्वितम्।  
न त्वया भरतस्याग्रे शत्रुघ्नस्यापि संनिधौ॥ १९॥

तच्छ्रुत्वा भाषितं तस्य गम्भीरार्थपदं महत्।  
तथ्यं ब्रूहीति सौमित्रिः सूतं तं वाक्यमब्रवीत्॥ २०॥