+++
title = "०९५"

+++


वर्तमाने तथाभूते यज्ञे च परमाद्भुते।  
सशिष्य आजगामाशु वाल्मीकिर्भगवानृषिः॥ १॥

स दृष्ट्वा दिव्यसंकाशं यज्ञमद्भुतदर्शनम्।  
एकान्त ऋषिवाहानां चकार उटजान् शुभान्॥ २॥

शकटांश्च बहून् पूर्णान् फलमूलांश्च शोभनान्।  
वाल्मीकिवाटे रुचिरे स्थापयन्नविदूरतः॥ ३॥

आसीत् सुपूजितो राज्ञा मुनिभिश्च महात्मभिः।  
वाल्मीकिः सुमहातेजा न्यवसत् परमात्मवान्॥ ४॥

स शिष्यावब्रवीद् हृष्टौ युवां गत्वा समाहितौ।  
कृत्स्नं रामायणं काव्यं गायतां परया मुदा॥ ५॥

ऋषिवाटेषु पुण्येषु ब्राह्मणावसथेषु च।  
रथ्यासु राजमार्गेषु पार्थिवानां गृहेषु च॥ ६॥

रामस्य भवनद्वारि यत्र कर्म च कुर्वते।  
ऋत्विजामग्रतश्चैव तत्र गेयं विशेषतः॥ ७॥

इमानि च फलान्यत्र स्वादूनि विविधानि च।  
जातानि पर्वताग्रेषु आस्वाद्यास्वाद्य गायताम्॥ ८॥

न यास्यथः श्रमं वत्सौ भक्षयित्वा फलान्यथ।  
मूलानि च सुमृष्टानि न रागात् परिहास्यथः॥ ९॥

यदि शब्दापयेद् रामः श्रवणाय महीपतिः।  
ऋषीणामुपविष्टानां यथायोग्यं प्रवर्तताम्॥ १०॥

दिवसे विंशतिः सर्गा गेया मधुरया गिरा।  
प्रमाणैर्बहुभिस्तत्र यथोद्दिष्टं मया पुरा॥ ११॥

लोभश्चापि न कर्तव्यः स्वल्पोऽपि धनवाञ्छया।  
किं धनेनाश्रमस्थानां फलमूलाशिनां सदा॥ १२॥

यदि पृच्छेत् स काकुत्स्थो युवां कस्येति दारकौ।  
वाल्मीकेरथ शिष्यौ द्वौ ब्रूतमेवं नराधिपम्॥ १३॥

इमास्तन्त्रीः सुमधुराः स्थानं वापूर्वदर्शनम्।  
मूर्च्छयित्वा सुमधुरं गायतां विगतज्वरौ॥ १४॥

आदिप्रभृति गेयं स्यान्न चावज्ञाय पार्थिवम्।  
पिता हि सर्वभूतानां राजा भवति धर्मतः॥ १५॥

तद् युवां हृष्टमनसौ श्वः प्रभाते समाहितौ।  
गायतं मधुरं गेयं तन्त्रीलयसमन्वितम्॥ १६॥

इति संदिश्य बहुशो मुनिः प्राचेतसस्तदा।  
वाल्मीकिः परमोदारस्तूष्णीमासीन्महामुनिः॥ १७॥

संदिष्टौ मुनिना तेन तावुभौ मैथिलीसुतौ।  
तथैव करवावेति निर्जग्मतुररिंदमौ॥ १८॥

तामद्भुतां तौ हृदये कुमारौ  
निवेश्य वाणीमृषिभाषितां तदा।  
समुत्सुकौ तौ सुखमूषतुर्निशां  
यथाश्विनौ भार्गवनीतिसंहिताम्॥ १९॥