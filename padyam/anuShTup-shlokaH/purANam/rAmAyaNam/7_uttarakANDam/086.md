+++
title = "०८६"

+++


तथोक्तवति रामे तु भरते च महात्मनि।  
लक्ष्मणोऽथ शुभं वाक्यमुवाच रघुनन्दनम्॥ १॥

अश्वमेधो महायज्ञः पावनः सर्वपाप्मनाम्।  
पावनस्तव दुर्धर्षो रोचतां रघुनन्दन॥ २॥

श्रूयते हि पुरावृत्तं वासवे सुमहात्मनि।  
ब्रह्महत्यावृतः शक्रो हयमेधेन पावितः॥ ३॥

पुरा किल महाबाहो देवासुरसमागमे।  
वृत्रो नाम महानासीद् दैतेयो लोकसम्मतः॥ ४॥

विस्तीर्णो योजनशतमुच्छ्रितस्त्रिगुणं ततः।  
अनुरागेण लोकांस्त्रीन् स्नेहात् पश्यति सर्वतः॥ ५॥

धर्मज्ञश्च कृतज्ञश्च बुद‍्ध्या च परिनिष्ठितः।  
शशास पृथिवीं स्फीतां धर्मेण सुसमाहितः॥ ६॥

तस्मिन् प्रशासति तदा सर्वकामदुघा मही।  
रसवन्ति प्रसूनानि मूलानि च फलानि च॥ ७॥

अकृष्टपच्या पृथिवी सुसम्पन्ना महात्मनः।  
स राज्यं तादृशं भुङ्‍क्ते स्फीतमद्भुतदर्शनम्॥ ८॥

तस्य बुद्धिः समुत्पन्ना तपः कुर्यामनुत्तमम्।  
तपो हि परमं श्रेयः सम्मोहमितरत् सुखम्॥ ९॥

स निक्षिप्य सुतं ज्येष्ठं पौरेषु मधुरेश्वरम्।  
तप उग्रं समातिष्ठत् तापयन् सर्वदेवताः॥ १०॥

तपस्तप्यति वृत्रे तु वासवः परमार्तवत्।  
विष्णुं समुपसंक्रम्य वाक्यमेतदुवाच ह॥ ११॥

तपस्यता महाबाहो लोकाः सर्वे विनिर्जिताः।  
बलवान् स हि धर्मात्मा नैनं शक्ष्यामि शासितुम्॥ १२॥

यद्यसौ तप आतिष्ठेद् भूय एव सुरेश्वर।  
यावल्लोका धरिष्यन्ति तावदस्य वशानुगाः॥ १३॥

तं चैनं परमोदारमुपेक्षसि महाबल।  
क्षणं हि न भवेद् वृत्रः क्रुद्धे त्वयि सुरेश्वर॥ १४॥

यदा हि प्रीतिसंयोगं त्वया विष्णो समागतः।  
तदाप्रभृति लोकानां नाथत्वमुपलब्धवान्॥ १५॥

स त्वं प्रसादं लोकानां कुरुष्व सुसमाहितः।  
त्वत्कृतेन हि सर्वं स्यात् प्रशान्तमरुजं जगत्॥ १६॥

इमे हि सर्वे विष्णो त्वां निरीक्षन्ते दिवौकसः।  
वृत्रघातेन महता तेषां साह्यं कुरुष्व ह॥ १७॥

त्वया हि नित्यशः साह्यं कृतमेषां महात्मनाम्।  
असह्यमिदमन्येषामगतीनां गतिर्भवान्॥ १८॥