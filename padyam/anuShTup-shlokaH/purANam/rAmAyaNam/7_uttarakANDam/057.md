+++
title = "०५७"

+++


तां श्रुत्वा दिव्यसंकाशां कथामद्भुतदर्शनाम्।  
लक्ष्मणः परमप्रीतो राघवं वाक्यमब्रवीत्॥ १॥

निक्षिप्तदेहौ काकुत्स्थ कथं तौ द्विजपार्थिवौ।  
पुनर्देहेन संयोगं जग्मतुर्देवसम्मतौ॥ २॥

तस्य तद् भाषितं श्रुत्वा रामः सत्यपराक्रमः।  
तां कथां कथयामास वसिष्ठस्य महात्मनः॥ ३॥

यः स कुम्भो रघुश्रेष्ठ तेजःपूर्णो महात्मनोः।  
तस्मिंस्तेजोमयौ विप्रौ सम्भूतावृषिसत्तमौ॥ ४॥

पूर्वं समभवत् तत्र अगस्त्यो भगवानृषिः।  
नाहं सुतस्तवेत्युक्त्वा मित्रं तस्मादपाक्रमत्॥ ५॥

तद्धि तेजस्तु मित्रस्य उर्वश्याः पूर्वमाहितम्।  
तस्मिन् समभवत् कुम्भे तत्तेजो यत्र वारुणम्॥ ६॥

कस्यचित् त्वथ कालस्य मित्रावरुणसम्भवः।  
वसिष्ठस्तेजसा युक्तो जज्ञे इक्ष्वाकुदैवतम्॥ ७॥

तमिक्ष्वाकुर्महातेजा जातमात्रमनिन्दितम्।  
वव्रे पुरोधसं सौम्य वंशस्यास्य हिताय नः॥ ८॥

एवं त्वपूर्वदेहस्य वसिष्ठस्य महात्मनः।  
कथितो निर्गमः सौम्य निमेः शृणु यथाभवत् ॥ ९॥

दृष्ट्वा विदेहं राजानमृषयः सर्व एव ते।  
तं च ते याजयामासुर्यज्ञदीक्षां मनीषिणः॥ १०॥

तं च देहं नरेन्द्रस्य रक्षन्ति स्म द्विजोत्तमाः।  
गन्धैर्माल्यैश्च वस्त्रैश्च पौरभृत्यसमन्विताः॥ ११॥

ततो यज्ञे समाप्ते तु भृगुस्तत्रेदमब्रवीत्।  
आनयिष्यामि ते चेतस्तुष्टोऽस्मि तव पार्थिव॥ १२॥

सुप्रीताश्च सुराः सर्वे निमेश्चेतस्तदाब्रुवन्।  
वरं वरय राजर्षे क्व ते चेतो निरूप्यताम्॥ १३॥

एवमुक्तः सुरैः सर्वैर्निमेश्चेतस्तदाब्रवीत्।  
नेत्रेषु सर्वभूतानां वसेयं सुरसत्तमाः॥ १४॥

बाढमित्येव विबुधा निमेश्चेतस्तदाब्रुवन्।  
नेत्रेषु सर्वभूतानां वायुभूतश्चरिष्यसि॥ १५॥

त्वत्कृते च निमिष्यन्ति चक्षूंषि पृथिवीपते।  
वायुभूतेन चरता विश्रामार्थं मुहुर्मुहुः॥ १६॥

एवमुक्त्वा तु विबुधाः सर्वे जग्मुर्यथागतम्।  
ऋषयोऽपि महात्मानो निमेर्देहं समाहरन्॥ १७॥  
अरणिं तत्र निक्षिप्य मथनं चक्रुरोजसा।

मन्त्रहोमैर्महात्मानः पुत्रहेतोर्निमेस्तदा॥ १८॥  
अरण्यां मथ्यमानायां प्रादुर्भूतो महातपाः।  
मथनान्मिथिरित्याहुर्जननाज्जनकोऽभवत्॥ १९॥  
यस्माद् विदेहात् सम्भूतो वैदेहस्तु ततः स्मृतः।  
एवं विदेहराजश्च जनकः पूर्वकोऽभवत्।  
मिथिर्नाम महातेजास्तेनायं मैथिलोऽभवत्॥ २०॥

इति सर्वमशेषतो मया  
कथितं सम्भवकारणं तु सौम्य।  
नृपपुङ्गवशापजं द्विजस्य  
द्विजशापाच्च यदद्भुतं नृपस्य॥ २१॥