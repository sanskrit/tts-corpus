+++
title = "०६७"

+++


प्रस्थाप्य च बलं सर्वं मासमात्रोषितः पथि।  
एक एवाशु शत्रुघ्नो जगाम त्वरितं तदा॥ १॥

द्विरात्रमन्तरे शूर उष्य राघवनन्दनः।  
वाल्मीकेराश्रमं पुण्यमगच्छद् वासमुत्तमम्॥ २॥

सोऽभिवाद्य महात्मानं वाल्मीकिं मुनिसत्तमम्।  
कृताञ्जलिरथो भूत्वा वाक्यमेतदुवाच ह॥ ३॥

भगवन् वस्तुमिच्छामि गुरोः कृत्यादिहागतः।  
श्वः प्रभाते गमिष्यामि प्रतीचीं वारुणीं दिशम्॥ ४॥

शत्रुघ्नस्य वचः श्रुत्वा प्रहस्य मुनिपुङ्गवः।  
प्रत्युवाच महात्मानं स्वागतं ते महायशः॥ ५॥

स्वमाश्रममिदं सौम्य राघवाणां कुलस्य वै।  
आसनं पाद्यमर्घ्यं च निर्विशङ्कः प्रतीच्छ मे॥ ६॥

प्रतिगृह्य तदा पूजां फलमूलं च भोजनम्।  
भक्षयामास काकुत्स्थस्तृप्तिं च परमां गतः॥ ७॥

स भुक्त्वा फलमूलं च महर्षिं तमुवाच ह।  
पूर्वा यज्ञविभूतीयं कस्याश्रमसमीपतः॥ ८॥

तत् तस्य भाषितं श्रुत्वा वाल्मीकिर्वाक्यमब्रवीत्।  
शत्रुघ्न शृणु यस्येदं बभूवायतनं पुरा॥ ९॥

युष्माकं पूर्वको राजा सुदासस्तस्य भूपतेः।  
पुत्रो वीरसहो नाम वीर्यवानतिधार्मिकः॥ १०॥

स बाल एव सौदासो मृगयामुपचक्रमे।  
चञ्चूर्यमाणं ददृशे स शूरो राक्षसद्वयम्॥ ११॥

शार्दूलरूपिणौ घोरौ मृगान् बहुसहस्रशः।  
भक्षमाणावसंतुष्टौ पर्याप्तिं नैव जग्मतुः॥ १२॥

स तु तौ राक्षसौ दृष्ट्वा निर्मृगं च वनं कृतम्।  
क्रोधेन महताविष्टो जघानैकं महेषुणा॥ १३॥

विनिपात्य तमेकं तु सौदासः पुरुषर्षभः।  
विज्वरो विगतामर्षो हतं रक्षो ह्युदैक्षत॥ १४॥

निरीक्षमाणं तं दृष्ट्वा सहायं तस्य रक्षसः।  
संतापमकरोद् घोरं सौदासं चेदमब्रवीत्॥ १५॥

यस्मादनपराधं तं सहायं मम जघ्निवान्।  
तस्मात् तवापि पापिष्ठ प्रदास्यामि प्रतिक्रियाम्॥ १६॥

एवमुक्त्वा तु तद् रक्षस्तत्रैवान्तरधीयत।  
कालपर्याययोगेन राजा मित्रसहोऽभवत्॥ १७॥

राजापि यजते यज्ञमस्याश्रमसमीपतः।  
अश्वमेधं महायज्ञं तं वसिष्ठोऽप्यपालयत्॥ १८॥

तत्र यज्ञो महानासीद् बहुवर्षगणायुतः।  
समृद्धः परया लक्ष्म्या देवयज्ञसमोऽभवत्॥ १९॥

अथावसाने यज्ञस्य पूर्ववैरमनुस्मरन्।  
वसिष्ठरूपी राजानमिति होवाच राक्षसः॥ २०॥

अद्य यज्ञावसानान्ते सामिषं भोजनं मम।  
दीयतामतिशीघ्रं वै नात्र कार्या विचारणा॥ २१॥

तच्छ्रुत्वा व्याहृतं वाक्यं रक्षसा ब्रह्मरूपिणा।  
सूदान् संस्कारकुशलानुवाच पृथिवीपतिः॥ २२॥

हविष्यं सामिषं स्वादु यथा भवति भोजनम्।  
तथा कुरुत शीघ्रं वै परितुष्येद् यथा गुरुः॥ २३॥

शासनात् पार्थिवेन्द्रस्य सूदः सम्भ्रान्तमानसः।  
तच्च रक्षः पुनस्तत्र सूदवेषमथाकरोत्॥ २४॥

स मानुषमथो मांसं पार्थिवाय न्यवेदयत्।  
इदं स्वादु हविष्यं च सामिषं चान्नमाहृतम्॥ २५॥

स भोजनं वसिष्ठाय पत्न्या सार्धमुपाहरत्।  
मदयन्त्या नरश्रेष्ठ सामिषं रक्षसा हृतम्॥ २६॥

ज्ञात्वा तदामिषं विप्रो मानुषं भाजनं गतम्।  
क्रोधेन महताविष्टो व्याहर्तुमुपचक्रमे॥ २७॥

यस्मात् त्वं भोजनं राजन् ममैतद् दातुमिच्छसि।  
तस्माद् भोजनमेतत् ते भविष्यति न संशयः॥ २८॥

ततः क्रुद्धस्तु सौदासस्तोयं जग्राह पाणिना।  
वसिष्ठं शप्तुमारेभे भार्या चैनमवारयत्॥ २९॥

राजन् प्रभुर्यतोऽस्माकं वसिष्ठो भगवानृषिः।  
प्रतिशप्तुं न शक्तस्त्वं देवतुल्यं पुरोधसम्॥ ३०॥

ततः क्रोधमयं तोयं तेजोबलसमन्वितम्।  
व्यसर्जयत धर्मात्मा ततः पादौ सिषेच च॥ ३१॥

तेनास्य राज्ञस्तौ पादौ तदा कल्माषतां गतौ।  
तदाप्रभृति राजासौ सौदासः सुमहायशाः॥ ३२॥  
कल्माषपादः संवृत्तः ख्यातश्चैव तथा नृपः।

स राजा सह पत्न्या वै प्रणिपत्य मुहुर्मुहुः।  
पुनर्वसिष्ठं प्रोवाच यदुक्तं ब्रह्मरूपिणा॥ ३३॥

तच्छ्रुत्वा पार्थिवेन्द्रस्य रक्षसा विकृतं च तत्।  
पुनः प्रोवाच राजानं वसिष्ठः पुरुषर्षभम्॥ ३४॥

मया रोषपरीतेन यदिदं व्याहृतं वचः।  
नैतच्छक्यं वृथा कर्तुं प्रदास्यामि च ते वरम्॥ ३५॥

कालो द्वादशवर्षाणि शापस्यान्तो भविष्यति।  
मत् प्रसादाच्च राजेन्द्र अतीतं न स्मरिष्यसि॥ ३६॥

एवं स राजा तं शापमुपभुज्यारिसूदनः।  
प्रतिलेभे पुना राज्यं प्रजाश्चैवान्वपालयत्॥ ३७॥

तस्य कल्माषपादस्य यज्ञस्यायतनं शुभम्।  
आश्रमस्य समीपेऽस्य यन्मां पृच्छसि राघव॥ ३८॥

तस्य तां पार्थिवेन्द्रस्य कथां श्रुत्वा सुदारुणाम्।  
विवेश पर्णशालायां महर्षिमभिवाद्य च॥ ३९॥