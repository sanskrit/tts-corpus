+++
title = "१०५"

+++


कस्यचित् त्वथ कालस्य रामे धर्मपरे स्थिते।  
कालस्तापसरूपेण राजद्वारमुपागमत्॥ १॥

सोऽब्रवील्लक्ष्मणं वाक्यं धृतिमन्तं यशस्विनम्।  
मां निवेदय रामाय सम्प्राप्तं कार्यगौरवात्॥ २॥

दूतो ह्यतिबलस्याहं महर्षेरमितौजसः।  
रामं दिदृक्षुरायातः कार्येण हि महाबल॥ ३॥

तस्य तद् वचनं श्रुत्वा सौमित्रिस्त्वरयान्वितः।  
न्यवेदयत रामाय तापसं तं समागतम्॥ ४॥

जयस्व राजधर्मेण उभौ लोकौ महाद्युते।  
दूतस्त्वां द्रष्टुमायातस्तपसा भास्करप्रभः॥ ५॥

तद् वाक्यं लक्ष्मणोक्तं वै श्रुत्वा राम उवाच ह।  
प्रवेश्यतां मुनिस्तात महौजास्तस्य वाक्यधृक्॥ ६॥

सौमित्रिस्तु तथेत्युक्त्वा प्रावेशयत तं मुनिम्।  
ज्वलन्तमेव तेजोभिः प्रदहन्तमिवांशुभिः॥ ७॥

सोऽभिगम्य रघुश्रेष्ठं दीप्यमानं स्वतेजसा।  
ऋषिर्मधुरया वाचा वर्धस्वेत्याह राघवम्॥ ८॥

तस्मै रामो महातेजाः पूजामर्घ्यपुरोगमाम्।  
ददौ कुशलमव्यग्रं प्रष्टुं चैवोपचक्रमे॥ ९॥

पृष्टश्च कुशलं तेन रामेण वदतां वरः।  
आसने काञ्चने दिव्ये निषसाद महायशाः॥ १०॥

तमुवाच ततो रामः स्वागतं ते महामते।  
प्रापयस्व च वाक्यानि यतो दूतस्त्वमागतः॥ ११॥

चोदितो राजसिंहेन मुनिर्वाक्यमभाषत।  
द्वन्द्वे ह्येतत् प्रवक्तव्यं हितं वै यद्यवेक्षसे॥ १२॥

यः शृणोति निरीक्षेद् वा स वध्यो भविता तव।  
भवेद् वै मुनिमुख्यस्य वचनं यद्यवेक्षसे॥ १३॥

तथेति च प्रतिज्ञाय रामो लक्ष्मणमब्रवीत्।  
द्वारि तिष्ठ महाबाहो प्रतिहारं विसर्जय॥ १४॥

स मे वध्यः खलु भवेद् वाचं द्वन्द्वसमीरितम्।  
ऋषेर्मम च सौमित्रे पश्येद् वा शृणुयाच्च यः॥ १५॥

ततो निक्षिप्य काकुत्स्थो लक्ष्मणं द्वारि संग्रहम्।  
तमुवाच मुने वाक्यं कथयस्वेति राघवः॥ १६॥  
तत् ते मनीषितं वाक्यं येन वासि समाहितः।  
कथयस्वाविशङ्कस्त्वं ममापि हृदि वर्तते॥ १७॥