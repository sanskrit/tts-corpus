+++
title = "०२९"

+++


ततस्तमसि संजाते सर्वे ते देवराक्षसाः।  
अयुद्ध्यन्त बलोन्मत्ताः सूदयन्तः परस्परम्॥ १॥

ततस्तु देवसैन्येन राक्षसानां बृहद् बलम्।  
दशांशं स्थापितं युद्धे शेषं नीतं यमक्षयम्॥ २॥

तस्मिंस्तु तामसे युद्धे सर्वे ते देवराक्षसाः।  
अन्योन्यं नाभ्यजानन्त युद्ध्यमानाः परस्परम्॥ ३॥

इन्द्रश्च रावणश्चैव रावणिश्च महाबलः।  
तस्मिंस्तमोजालवृते मोहमीयुर्न ते त्रयः॥ ४॥

स तु दृष्ट्वा बलं सर्वं रावणो निहतं क्षणात्।  
क्रोधमभ्यगमत् तीव्रं महानादं च मुक्तवान्॥ ५॥

क्रोधात् सूतं च दुर्धर्षः स्यन्दनस्थमुवाच ह।  
परसैन्यस्य मध्येन यावदन्तो नयस्व माम्॥ ६॥

अद्यैतान् त्रिदशान् सर्वान् विक्रमैः समरे स्वयम्।  
नानाशस्त्रमहासारैर्नयामि यमसादनम्॥ ७॥

अहमिन्द्रं वधिष्यामि धनदं वरुणं यमम्।  
त्रिदशान् विनिहत्याशु स्वयं स्थास्याम्यथोपरि॥ ८॥

विषादो नैव कर्तव्यः शीघ्रं वाहय मे रथम्।  
द्विः खलु त्वां ब्रवीम्यद्य यावदन्तं नयस्व माम्॥ ९॥

अयं स नन्दनोद्देशो यत्र वर्तावहे वयम्।  
नय मामद्य तत्र त्वमुदयो यत्र पर्वतः॥ १०॥

तस्य तद् वचनं श्रुत्वा तुरगान् स मनोजवान्।  
आदिदेशाथ शत्रूणां मध्येनैव च सारथिः॥ ११॥

तस्य तं निश्चयं ज्ञात्वा शक्रो देवेश्वरस्तदा।  
रथस्थः समरस्थस्तान् देवान् वाक्यमथाब्रवीत्॥ १२॥

सुराः शृणुत मद्वाक्यं यत् तावन्मम रोचते।  
जीवन्नेव दशग्रीवः साधु रक्षो निगृह्यताम्॥ १३॥

एष ह्यतिबलः सैन्ये रथेन पवनौजसा।  
गमिष्यति प्रवृद्धोर्मिः समुद्र इव पर्वणि॥ १४॥

नह्येष हन्तुं शक्योऽद्य वरदानात् सुनिर्भयः।  
तद् ग्रहीष्यामहे रक्षो यत्ता भवत संयुगे॥ १५॥

यथा बलौ निरुद्धे च त्रैलोक्यं भुज्यते मया।  
एवमेतस्य पापस्य निरोधो मम रोचते॥ १६॥

ततोऽन्यं देशमास्थाय शक्रः संत्यज्य रावणम्।  
अयुध्यत महाराज राक्षसांस्त्रासयन् रणे॥ १७॥

उत्तरेण दशग्रीवः प्रविवेशानिवर्तकः।  
दक्षिणेन तु पार्श्वेन प्रविवेश शतक्रतुः॥ १८॥

ततः स योजनशतं प्रविष्टो राक्षसाधिपः।  
देवतानां बलं सर्वं शरवर्षैरवाकिरत्॥ १९॥

ततः शक्रो निरीक्ष्याथ प्रणष्टं तु स्वकं बलम्।  
न्यवर्तयदसम्भ्रान्तः समावृत्य दशाननम्॥ २०॥

एतस्मिन्नन्तरे नादो मुक्तो दानवराक्षसैः।  
हा हताः स्म इति ग्रस्तं दृष्ट्वा शक्रेण रावणम्॥ २१॥

ततो रथं समास्थाय रावणिः क्रोधमूर्च्छितः।  
तत् सैन्यमतिसंक्रुद्धः प्रविवेश सुदारुणम्॥ २२॥

तां प्रविश्य महामायां प्राप्तां पशुपतेः पुरा।  
प्रविवेश सुसंरब्धस्तत् सैन्यं समभिद्रवत्॥ २३॥

स सर्वा देवतास्त्यक्त्वा शक्रमेवाभ्यधावत।  
महेन्द्रश्च महातेजा नापश्यच्च सुतं रिपोः॥ २४॥

विमुक्तकवचस्तत्र वध्यमानोऽपि रावणिः।  
त्रिदशैः सुमहावीर्यैर्न चकार च किंचन॥ २५॥

स मातलिं समायान्तं ताडयित्वा शरोत्तमैः।  
महेन्द्रं बाणवर्षेण भूय एवाभ्यवाकिरत्॥ २६॥

ततस्त्यक्त्वा रथं शक्रो विससर्ज च सारथिम्।  
ऐरावतं समारुह्य मृगयामास रावणिम्॥ २७॥

स तत्र मायाबलवानदृश्योऽथान्तरिक्षगः।  
इन्द्रं मायापरिक्षिप्तं कृत्वा स प्राद्रवच्छरैः॥ २८॥

स तं यदा परिश्रान्तमिन्द्रं जज्ञेऽथ रावणिः।  
तदैनं मायया बद्‍ध्वा स्वसैन्यमभितोऽनयत्॥ २९॥

तं तु दृष्ट्वा बलात् तेन नीयमानं महारणात्।  
महेन्द्रममराः सर्वे किं नु स्यादित्यचिन्तयन्॥ ३०॥

दृश्यते न स मायावी शक्रजित् समितिंजयः।  
विद्यावानपि येनेन्द्रो माययापहृतो बलात्॥ ३१॥

एतस्मिन्नन्तरे क्रुद्धाः सर्वे सुरगणास्तदा।  
रावणं विमुखीकृत्य शरवर्षैरवाकिरन्॥ ३२॥

रावणस्तु समासाद्य आदित्यांश्च वसूंस्तदा।  
न शशाक स संग्रामे योद्धुं शत्रुभिरर्दितः॥ ३३॥

स तं दृष्ट्वा परिम्लानं प्रहारैर्जर्जरीकृतम्।  
रावणिः पितरं युद्धेऽदर्शनस्थोऽब्रवीदिदम्॥ ३४॥

आगच्छ तात गच्छामो रणकर्म निवर्तताम्।  
जितं नो विदितं तेऽस्तु स्वस्थो भव गतज्वरः॥ ३५॥

अयं हि सुरसैन्यस्य त्रैलोक्यस्य च यः प्रभुः।  
स गृहीतो देवबलाद् भग्नदर्पाः सुराः कृताः॥ ३६॥

यथेष्टं भुङ्क्ष्व लोकांस्त्रीन् निगृह्यारातिमोजसा।  
वृथा किं ते श्रमेणेह युद्धमद्य तु निष्फलम्॥ ३७॥

ततस्ते दैवतगणा निवृत्ता रणकर्मणः।  
तच्छ्रुत्वा रावणेर्वाक्यं शक्रहीनाः सुरा गताः॥ ३८॥

अथ रणविगतः स उत्तमौजा-  
स्त्रिदशरिपुः प्रथितो निशाचरेन्द्रः।  
स्वसुतवचनमादृतः प्रियं तत्  
समनुनिशम्य जगाद चैव सूनुम्॥ ३९॥

अतिबलसदृशैः पराक्रमैस्त्वं  
मम कुलवंशविवर्धनः प्रभो।  
यदयमतुल्यबलस्त्वयाद्य वै  
त्रिदशपतिस्त्रिदशाश्च निर्जिताः॥ ४०॥

नय रथमधिरोप्य वासवं  
नगरमितो व्रज सेनया वृतस्त्वम्।  
अहमपि तव पृष्ठतो द्रुतं  
सह सचिवैरनुयामि हृष्टवत्॥ ४१॥

अथ स बलवृतः सवाहन-  
स्त्रिदशपतिं परिगृह्य रावणिः।  
स्वभवनमधिगम्य वीर्यवान्  
कृतसमरान् विससर्ज राक्षसान्॥ ४२॥