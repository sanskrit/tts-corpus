+++
title = "१०९"

+++


विसृज्य लक्ष्मणं रामो दुःखशोकसमन्वितः।  
पुरोधसं मन्त्रिणश्च नैगमांश्चेदमब्रवीत्॥ १॥

अद्य राज्येऽभिषेक्ष्यामि भरतं धर्मवत्सलम्।  
अयोध्यायाः पतिं वीरं ततो यास्याम्यहं वनम्॥ २॥

प्रवेशयत सम्भारान् मा भूत् कालात्ययो यथा।  
अद्यैवाहं गमिष्यामि लक्ष्मणेन गतां गतिम्॥ ३॥

तच्छ्रुत्वा राघवेणोक्तं सर्वाः प्रकृतयो भृशम्।  
मूर्धभिः प्रणता भूमौ गतसत्त्वा इवाभवन्॥ ४॥

भरतश्च विसंज्ञोऽभूच्छ्रुत्वा राघवभाषितम्।  
राज्यं विगर्हयामास वचनं चेदमब्रवीत्॥ ५॥

सत्येनाहं शपे राजन् स्वर्गभोगेन चैव हि।  
न कामये यथा राज्यं त्वां विना रघुनन्दन॥ ६॥

इमौ कुशीलवौ राजन्नभिषिच्य नराधिप।  
कोशलेषु कुशं वीरमुत्तरेषु तथा लवम्॥ ७॥

शत्रुघ्नस्य च गच्छन्तु दूतास्त्वरितविक्रमाः।  
इदं गमनमस्माकं शीघ्रमाख्यातु मा चिरम्॥ ८॥

तच्छ्रुत्वा भरतेनोक्तं दृष्ट्वा चापि ह्यधोमुखान्।  
पौरान् दुःखेन संतप्तान् वसिष्ठो वाक्यमब्रवीत्॥ ९॥

वत्स राम इमाः पश्य धरणिं प्रकृतीर्गताः।  
ज्ञात्वैषामीप्सितं कार्यं मा चैषां विप्रियं कृथाः॥ १०॥

वसिष्ठस्य तु वाक्येन उत्थाप्य प्रकृतीजनम्।  
किं करोमीति काकुत्स्थः सर्वान् वचनमब्रवीत्॥ ११॥

ततः सर्वाः प्रकृतयो रामं वचनमब्रुवन्।  
गच्छन्तमनुगच्छामो यत्र राम गमिष्यसि॥ १२॥

पौरेषु यदि ते प्रीतिर्यदि स्नेहो ह्यनुत्तमः।  
सपुत्रदाराः काकुत्स्थ समं गच्छाम सत्पथम्॥ १३॥

तपोवनं वा दुर्गं वा नदीमम्भोनिधिं तथा।  
वयं ते यदि न त्याज्याः सर्वान्नो नय ईश्वर॥ १४॥

एषा नः परमा प्रीतिरेष नः परमो वरः।  
हृद‍्गता नः सदा प्रीतिस्तवानुगमने नृप॥ १५॥

पौराणां दृढभक्तिं च बाढमित्येव सोऽब्रवीत्।  
स्वकृतान्तं चान्ववेक्ष्य तस्मिन्नहनि राघवः॥ १६॥  
कोशलेषु कुशं वीरमुत्तरेषु तथा लवम्।  
अभिषिच्य महात्मानावुभौ रामः कुशीलवौ॥ १७॥  
अभिषिक्तौ सुतावङ्के प्रतिष्ठाप्य पुरे ततः।  
परिष्वज्य महाबाहुर्मूर्ध्न्युपाघ्राय चासकृत्॥ १८॥

रथानां तु सहस्राणि नागानामयुतानि च।  
दशायुतानि चाश्वानामेकैकस्य धनं ददौ॥ १९॥

बहुरत्नौ बहुधनौ हृष्टपुष्टजनावृतौ।  
स्वे पुरे प्रेषयामास भ्रातरौ तौ कुशीलवौ॥ २०॥

अभिषिच्य ततो वीरौ प्रस्थाप्य स्वपुरे तदा।  
दूतान् सम्प्रेषयामास शत्रुघ्नाय महात्मने॥ २१॥