+++
title = "०२२"

+++


स तस्य तु महानादं श्रुत्वा वैवस्वतः प्रभुः।  
शत्रुं विजयिनं मेने स्वबलस्य च संक्षयम्॥ १॥

स हि योधान् हतान् मत्वा क्रोधसंरक्तलोचनः।  
अब्रवीत् त्वरितः सूतं रथो मे उपनीयताम्॥ २॥

तस्य सूतस्तदा दिव्यमुपस्थाप्य महारथम्।  
स्थितः स च महातेजा अध्यारोहत तं रथम्॥ ३॥

प्रासमुद‍्गरहस्तश्च मृत्युस्तस्याग्रतः स्थितः।  
येन संक्षिप्यते सर्वं त्रैलोक्यमिदमव्ययम्॥ ४॥

कालदण्डस्तु पार्श्वस्थो मूर्तिमानस्य चाभवत्।  
यमप्रहरणं दिव्यं तेजसा ज्वलदग्निवत्॥ ५॥

तस्य पार्श्वेषु निश्छिद्राः कालपाशाः प्रतिष्ठिताः।  
पावकस्पर्शसंकाशः स्थितो मूर्तश्च मुद‍्गरः॥ ६॥

ततो लोकत्रयं क्षुब्धमकम्पन्त दिवौकसः।  
कालं दृष्ट्वा तथा क्रुद्धं सर्वलोकभयावहम्॥ ७॥

ततस्त्वचोदयत् सूतस्तानश्वान् रुचिरप्रभान्।  
प्रययौ भीमसंनादो यत्र रक्षःपतिः स्थितः॥ ८॥

मुहूर्तेन यमं ते तु हया हरिहयोपमाः।  
प्रापयन् मनसस्तुल्या यत्र तत् प्रस्तुतं रणम्॥ ९॥

दृष्ट्वा तथैव विकृतं रथं मृत्युसमन्वितम्।  
सचिवा राक्षसेन्द्रस्य सहसा विप्रदुद्रुवुः॥ १०॥

लघुसत्त्वतया ते हि नष्टसंज्ञा भयार्दिताः।  
नेह योद्धुं समर्थाः स्म इत्युक्त्वा प्रययुर्दिशः॥ ११॥

स तु तं तादृशं दृष्ट्वा रथं लोकभयावहम्।  
नाक्षुभ्यत दशग्रीवो न चापि भयमाविशत्॥ १२॥

स तु रावणमासाद्य व्यसृजच्छक्तितोमरान्।  
यमो मर्माणि संक्रुद्धो रावणस्य न्यकृन्तत॥ १३॥

रावणस्तु ततः स्वस्थः शरवर्षं मुमोच ह।  
तस्मिन् वैवस्वतरथे तोयवर्षमिवाम्बुदः॥ १४॥

ततो महाशक्तिशतैः पात्यमानैर्महोरसि।  
नाशक्नोत् प्रतिकर्तुं स राक्षसः शल्यपीडितः॥ १५॥

एवं नानाप्रहरणैर्यमेनामित्रकर्षिणा।  
सप्तरात्रं कृतः संख्ये विसंज्ञो विमुखो रिपुः॥ १६॥

तदाऽऽसीत् तुमुलं युद्धं यमराक्षसयोर्द्वयोः।  
जयमाकांक्षतोर्वीर समरेष्वनिवर्तिनोः॥ १७॥

ततो देवाः सगन्धर्वाः सिद्धाश्च परमर्षयः।  
प्रजापतिं पुरस्कृत्य समेतास्तद्रणाजिरे॥ १८॥

संवर्त इव लोकानां युध्यतोरभवत् तदा।  
राक्षसानां च मुख्यस्य प्रेतानामीश्वरस्य च॥ १९॥

राक्षसेन्द्रोऽपि विस्फार्य चापमिन्द्राशनिप्रभम्।  
निरन्तरमिवाकाशं कुर्वन् बाणांस्ततोऽसृजत्॥ २०॥

मृत्युं चतुर्भिर्विशिखैः सूतं सप्तभिरार्दयत्।  
यमं शतसहस्रेण शीघ्रं मर्मस्वताडयत्॥ २१॥

ततः क्रुद्धस्य वदनाद् यमस्य समजायत।  
ज्वालामाली सनिश्वासः सधूमः कोपपावकः॥ २२॥

तदाश्चर्यमथो दृष्ट्वा देवदानवसंनिधौ।  
प्रहर्षितौ सुसंरब्धौ मृत्युकालौ बभूवतुः॥ २३॥

ततो मृत्युः क्रुद्धतरो वैवस्वतमभाषत।  
मुञ्च मां समरे यावद्धन्मीमं पापराक्षसम्॥ २४॥

नैषा रक्षो भवेदद्य मर्यादा हि निसर्गतः।  
हिरण्यकशिपुः श्रीमान् नमुचिः शम्बरस्तथा॥ २५॥  
निसन्दिर्धूमकेतुश्च बलिर्वैरोचनोऽपि च।  
शम्भुर्दैत्यो महाराजो वृत्रो बाणस्तथैव च॥ २६॥  
राजर्षयः शास्त्रविदो गन्धर्वाः समहोरगाः।  
ऋषयः पन्नगा दैत्या यक्षाश्च ह्यप्सरोगणाः॥ २७॥  
युगान्तपरिवर्ते च पृथिवी समहार्णवा।  
क्षयं नीता महाराज सपर्वतसरिद‍्द्रुमा॥ २८॥  
एते चान्ये च बहवो बलवन्तो दुरासदाः।  
विनिपन्ना मया दृष्टाः किमुतायं निशाचरः॥ २९॥

मुञ्च मां साधु धर्मज्ञ यावदेनं निहन्म्यहम्।  
नहि कश्चिन्मया दृष्टो बलवानपि जीवति॥ ३०॥

बलं मम न खल्वेतन्मर्यादैषा निसर्गतः।  
स दृष्टो न मया काल मुहूर्तमपि जीवति॥ ३१॥

तस्यैवं वचनं श्रुत्वा धर्मराजः प्रतापवान्।  
अब्रवीत् तत्र तं मृत्युं त्वं तिष्ठैनं निहन्म्यहम्॥ ३२॥

ततः संरक्तनयनः क्रुद्धो वैवस्वतः प्रभुः।  
कालदण्डममोघं तु तोलयामास पाणिना॥ ३३॥

यस्य पार्श्वेषु निहिताः कालपाशाः प्रतिष्ठिताः।  
पावकाशनिसंकाशो मुद‍्गरो मूर्तिमान् स्थितः॥ ३४॥

दर्शनादेव यः प्राणान् प्राणिनामपि कर्षति।  
किं पुनः स्पृशमानस्य पात्यमानस्य वा पुनः॥ ३५॥

स ज्वालापरिवारस्तु निर्दहन्निव राक्षसम्।  
तेन स्पृष्टो बलवता महाप्रहरणोऽस्फुरत्॥ ३६॥

ततो विदुद्रुवुः सर्वे तस्मात् त्रस्ता रणाजिरे।  
सुराश्च क्षुभिताः सर्वे दृष्ट्वा दण्डोद्यतं यमम्॥ ३७॥

तस्मिन् प्रहर्तुकामे तु यमे दण्डेन रावणम्।  
यमं पितामहः साक्षाद् दर्शयित्वेदमब्रवीत्॥ ३८॥

वैवस्वत महाबाहो न खल्वमितविक्रम।  
न हन्तव्यस्त्वयैतेन दण्डेनैष निशाचरः॥ ३९॥

वरः खलु मयैतस्मै दत्तस्त्रिदशपुङ्गव।  
स त्वया नानृतः कार्यो यन्मया व्याहृतं वचः॥ ४०॥

यो हि मामनृतं कुर्याद् देवो वा मानुषोऽपि वा।  
त्रैलोक्यमनृतं तेन कृतं स्यान्नात्र संशयः॥ ४१॥

क्रुद्धेन विप्रमुक्तोऽयं निर्विशेषं प्रियाप्रिये।  
प्रजाः संहरते रौद्रो लोकत्रयभयावहः॥ ४२॥

अमोघो ह्येष सर्वेषां प्राणिनाममितप्रभः।  
कालदण्डो मया सृष्टः पूर्वं मृत्युपुरस्कृतः॥ ४३॥

तन्न खल्वेष ते सौम्य पात्यो रावणमूर्धनि।  
नह्यस्मिन् पतिते कश्चिन्मुहूर्तमपि जीवति॥ ४४॥

यदि ह्यस्मिन् निपतिते न म्रियेतैष राक्षसः।  
म्रियते वा दशग्रीवस्तदाप्युभयतोऽनृतम्॥ ४५॥

तन्निवर्तय लङ्केशाद् दण्डमेतं समुद्यतम्।  
सत्यं च मां कुरुष्वाद्य लोकांस्त्वं यद्यवेक्षसे॥ ४६॥

एवमुक्तस्तु धर्मात्मा प्रत्युवाच यमस्तदा।  
एष व्यावर्तितो दण्डः प्रभविष्णुर्हि नो भवान्॥ ४७॥

किं त्विदानीं मया शक्यं कर्तुं रणगतेन हि।  
न मया यद्ययं शक्यो हन्तुं वरपुरस्कृतः॥ ४८॥

एष तस्मात् प्रणश्यामि दर्शनादस्य रक्षसः।  
इत्युक्त्वा सरथः साश्वस्तत्रैवान्तरधीयत॥ ४९॥

दशग्रीवस्तु तं जित्वा नाम विश्राव्य चात्मनः।  
आरुह्य पुष्पकं भूयो निष्क्रान्तो यमसादनात्॥ ५०॥

स तु वैवस्वतो देवैः सह ब्रह्मपुरोगमैः।  
जगाम त्रिदिवं हृष्टो नारदश्च महामुनिः॥ ५१॥