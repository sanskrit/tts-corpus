+++
title = "१०३"

+++


श्रुत्वा सेनापतिं प्राप्तं भरतं केकयाधिपः।  
युधाजिद् गार्ग्यसहितं परां प्रीतिमुपागमत्॥ १॥

स निर्ययौ जनौघेन महता केकयाधिपः।  
त्वरमाणोऽभिचक्राम गन्धर्वान् कामरूपिणः॥ २॥

भरतश्च युधाजिच्च समेतौ लघुविक्रमैः।  
गन्धर्वनगरं प्राप्तौ सबलौ सपदानुगौ॥ ३॥

श्रुत्वा तु भरतं प्राप्तं गन्धर्वास्ते समागताः।  
योद्धुकामा महावीर्या व्यनदंस्ते समन्ततः॥ ४॥

ततः समभवद्युद्धं तुमुलं लोमहर्षणम्।  
सप्तरात्रं महाभीमं न चान्यतरयोर्जयः॥ ५॥

खड्गशक्तिधनुर्ग्राहा नद्यः शोणितसंस्रवाः।  
नृकलेवरवाहिन्यः प्रवृत्ताः सर्वतोदिशम्॥ ६॥

ततो रामानुजः क्रुद्धः कालस्यास्त्रं सुदारुणम्।  
संवर्तं नाम भरतो गन्धर्वेष्वभ्यचोदयत्॥ ७॥

ते बद्धाः कालपाशेन संवर्तेन विदारिताः।  
क्षणेनाभिहतास्तेन तिस्रः कोट्यो महात्मना॥ ८॥

तद् युद्धं तादृशं घोरं न स्मरन्ति दिवौकसः।  
निमेषान्तरमात्रेण तादृशानां महात्मनाम्॥ ९॥  
हतेषु तेषु सर्वेषु भरतः केकयीसुतः।  
निवेशयामास तदा समृद्धे द्वे पुरोत्तमे॥ १०॥

तक्षं तक्षशिलायां तु पुष्कलं पुष्कलावते।  
गन्धर्वदेशे रुचिरे गान्धारविषये च सः॥ ११॥

धनरत्नौघसंकीर्णे काननैरुपशोभिते।  
अन्योन्यसंघर्षकृते स्पर्धया गुणविस्तरैः॥ १२॥

उभे सुरुचिरप्रख्ये व्यवहारैरकिल्बिषैः।  
उद्यानयानसम्पूर्णे सुविभक्तान्तरापणे॥ १३॥

उभे पुरवरे रम्ये विस्तरैरुपशोभिते।  
गृहमुख्यैः सुरुचिरैर्विमानैर्बहुभिर्वृते॥ १४॥

शोभिते शोभनीयैश्च देवायतनविस्तरैः।  
तालैस्तमालैस्तिलकैर्बकुलैरुपशोभिते॥ १५॥

निवेश्य पञ्चभिर्वर्षैर्भरतो राघवानुजः।  
पुनरायान्महाबाहुरयोध्यां केकयीसुतः॥ १६॥

सोऽभिवाद्य महात्मानं साक्षाद्धर्ममिवापरम्।  
राघवं भरतः श्रीमान् ब्रह्माणमिव वासवः॥ १७॥

शशंस च यथावृत्तं गन्धर्ववधमुत्तमम्।  
निवेशनं च देशस्य श्रुत्वा प्रीतोऽस्य राघवः॥ १८॥