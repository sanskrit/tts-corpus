+++
title = "०९८"

+++


तस्यां रजन्यां व्युष्टायां यज्ञवाटं गतो नृपः।  
ऋषीन् सर्वान् महातेजाः शब्दापयति राघवः॥ १॥

वसिष्ठो वामदेवश्च जाबालिरथ काश्यपः।  
विश्वामित्रो दीर्घतमा दुर्वासाश्च महातपाः॥ २॥  
पुलस्त्योऽपि तथा शक्तिर्भार्गवश्चैव वामनः।  
मार्कण्डेयश्च दीर्घायुर्मौद‍्गल्यश्च महायशाः॥ ३॥  
गर्गश्च च्यवनश्चैव शतानन्दश्च धर्मवित्।  
भरद्वाजश्च तेजस्वी अग्निपुत्रश्च सुप्रभः॥ ४॥  
नारदः पर्वतश्चैव गौतमश्च महायशाः।  
कात्यायनः सुयज्ञश्च ह्यगस्त्यस्तपसां निधिः॥ ५॥  
एते चान्ये च बहवो मुनयः संशितव्रताः।  
कौतूहलसमाविष्टाः सर्व एव समागताः॥ ६॥

राक्षसाश्च महावीर्या वानराश्च महाबलाः।  
सर्व एव समाजग्मुर्महात्मानः कुतूहलात्॥ ७॥

क्षत्रिया ये च शूद्राश्च वैश्याश्चैव सहस्रशः।  
नानादेशगताश्चैव ब्राह्मणाः संशितव्रताः॥ ८॥

ज्ञाननिष्ठाः कर्मनिष्ठा योगनिष्ठास्तथापरे।  
सीताशपथवीक्षार्थं सर्व एव समागताः॥ ९॥

तदा समागतं सर्वमश्मभूतमिवाचलम्।  
श्रुत्वा मुनिवरस्तूर्णं ससीतः समुपागमत्॥ १०॥

तमृषिं पृष्ठतः सीता अन्वगच्छदवाङ्मुखी।  
कृताञ्जलिर्बाष्पकला कृत्वा रामं मनोगतम्॥ ११॥

तां दृष्ट्वा श्रुतिमायान्तीं ब्रह्माणमनुगामिनीम्।  
वाल्मीकेः पृष्ठतः सीतां साधुवादो महानभूत्॥ १२॥

ततो हलहलाशब्दः सर्वेषामेवमाबभौ।  
दुःखजन्मविशालेन शोकेनाकुलितात्मनाम्॥ १३॥

साधु रामेति केचित् तु साधु सीतेति चापरे।  
उभावेव च तत्रान्ये प्रेक्षकाः सम्प्रचुक्रुशुः॥ १४॥

ततो मध्ये जनौघस्य प्रविश्य मुनिपुङ्गवः।  
सीतासहायो वाल्मीकिरिति होवाच राघवम्॥ १५॥

इयं दाशरथे सीता सुव्रता धर्मचारिणी।  
अपवादात् परित्यक्ता ममाश्रमसमीपतः॥ १६॥

लोकापवादभीतस्य तव राम महाव्रत।  
प्रत्ययं दास्यते सीता तामनुज्ञातुमर्हसि॥ १७॥

इमौ तु जानकीपुत्रावुभौ च यमजातकौ।  
सुतौ तवैव दुर्धर्षौ सत्यमेतद् ब्रवीमि ते॥ १८॥

प्रचेतसोऽहं दशमः पुत्रो राघवनन्दन।  
न स्मराम्यनृतं वाक्यमिमौ तु तव पुत्रकौ॥ १९॥

बहुवर्षसहस्राणि तपश्चर्या मया कृता।  
नोपाश्नीयां फलं तस्या दुष्टेयं यदि मैथिली॥ २०॥

मनसा कर्मणा वाचा भूतपूर्वं न किल्बिषम्।  
तस्याहं फलमश्नामि अपापा मैथिली यदि॥ २१॥

अहं पञ्चसु भूतेषु मनःषष्ठेषु राघव।  
विचिन्त्य सीता शुद्धेति जग्राह वननिर्झरे॥ २२॥

इयं शुद्धसमाचारा अपापा पतिदेवता।  
लोकापवादभीतस्य प्रत्ययं तव दास्यति॥ २३॥

तस्मादियं नरवरात्मज शुद्धभावा  
दिव्येन दृष्टिविषयेण मया प्रविष्टा।  
लोकापवादकलुषीकृतचेतसा या  
त्यक्ता त्वया प्रियतमा विदितापि शुद्धा॥ २४॥