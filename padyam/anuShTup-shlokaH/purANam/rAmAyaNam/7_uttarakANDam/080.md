+++
title = "०८०"

+++


श्रुत्वा तु भाषितं वाक्यं मम राम शुभाक्षरम्।  
प्राञ्जलिः प्रत्युवाचेदं स स्वर्गी रघुनन्दन॥ १॥

शृणु ब्रह्मन् पुरा वृत्तं ममैतत् सुखदुःखयोः।  
अनतिक्रमणीयं च यथा पृच्छसि मां द्विज॥ २॥

पुरा वैदर्भको राजा पिता मम महायशाः।  
सुदेव इति विख्यातस्त्रिषु लोकेषु वीर्यवान्॥ ३॥

तस्य पुत्रद्वयं ब्रह्मन् द्वाभ्यां स्त्रीभ्यामजायत।  
अहं श्वेत इति ख्यातो यवीयान् सुरथोऽभवत्॥ ४॥

ततः पितरि स्वर्याते पौरा मामभ्यषेचयन्।  
तत्राहं कृतवान् राज्यं धर्म्यं च सुसमाहितः॥ ५॥

एवं वर्षसहस्राणि समतीतानि सुव्रत।  
राज्यं कारयतो ब्रह्मन् प्रजा धर्मेण रक्षतः॥ ६॥

सोऽहं निमित्ते कस्मिंश्चिद् विज्ञातायुर्द्विजोत्तम।  
कालधर्मं हृदि न्यस्य ततो वनमुपागमम्॥ ७॥

सोऽहं वनमिदं दुर्गं मृगपक्षिविवर्जितम्।  
तपश्चर्तुं प्रविष्टोऽस्मि समीपे सरसः शुभे॥ ८॥

भ्रातरं सुरथं राज्ये अभिषिच्य महीपतिम्।  
इदं सरः समासाद्य तपस्तप्तं मया चिरम्॥ ९॥

सोऽहं वर्षसहस्राणि तपस्त्रीणि महावने।  
तप्त्वा सुदुष्करं प्राप्तो ब्रह्मलोकमनुत्तमम्॥ १०॥

तस्येमे स्वर्गभूतस्य क्षुत्पिपासे द्विजोत्तम।  
बाधेते परमोदार ततोऽहं व्यथितेन्द्रियः॥ ११॥

गत्वा त्रिभुवनश्रेष्ठं पितामहमुवाच ह।  
भगवन् ब्रह्मलोकोऽयं क्षुत्पिपासाविवर्जितः॥ १२॥  
कस्यायं कर्मणः पाकः क्षुत्पिपासानुगो ह्यहम्।  
आहारः कश्च मे देव तन्मे ब्रूहि पितामह॥ १३॥

पितामहस्तु मामाह तवाहारः सुदेवज।  
स्वादूनि स्वानि मांसानि तानि भक्षय नित्यशः॥ १४॥

स्वशरीरं त्वया पुष्टं कुर्वता तप उत्तमम्।  
अनुप्तं रोहते श्वेत न कदाचिन्महामते॥ १५॥

दत्तं न तेऽस्ति सूक्ष्मोऽपि तप एव निषेवसे।  
तेन स्वर्गगतो वत्स बाध्यसे क्षुत्पिपासया॥ १६॥

स त्वं सुपुष्टमाहारैः स्वशरीरमनुत्तमम्।  
भक्षयित्वामृतरसं तेन वृत्तिर्भविष्यति॥ १७॥

यदा तु तद्वनं श्वेत अगस्त्यः स महानृषिः।  
आगमिष्यति दुर्धर्षस्तदा कृच्छ्राद् विमोक्ष्यसे॥ १८॥

स हि तारयितुं सौम्य शक्तः सुरगणानपि।  
किं पुनस्त्वां महाबाहो क्षुत्पिपासावशं गतम्॥ १९॥

सोऽहं भगवतः श्रुत्वा देवदेवस्य निश्चयम्।  
आहारं गर्हितं कुर्मि स्वशरीरं द्विजोत्तम॥ २०॥

बहून् वर्षगणान् ब्रह्मन् भुज्यमानमिदं मया।  
क्षयं नाभ्येति ब्रह्मर्षे तृप्तिश्चापि ममोत्तमा॥ २१॥

तस्य मे कृच्छ्रभूतस्य कृच्छ्रादस्माद् विमोक्षय।  
अन्येषां न गतिर्ह्यत्र कुम्भयोनिमृते द्विजम्॥ २२॥

इदमाभरणं सौम्य तारणार्थं द्विजोत्तम।  
प्रतिगृह्णीष्व भद्रं ते प्रसादं कर्तुमर्हसि॥ २३॥

इदं तावत् सुवर्णं च धनं वस्त्राणि च द्विज।  
भक्ष्यं भोज्यं च ब्रह्मर्षे ददात्याभरणानि च॥ २४॥

सर्वान् कामान् प्रयच्छामि भोगांश्च मुनिपुङ्गव।  
तारणे भगवन् मह्यं प्रसादं कर्तुमर्हसि॥ २५॥

तस्याहं स्वर्गिणो वाक्यं श्रुत्वा दुःखसमन्वितम्।  
तारणायोपजग्राह तदाभरणमुत्तमम्॥ २६॥

मया प्रतिगृहीते तु तस्मिन्नाभरणे शुभे।  
मानुषः पूर्वको देहो राजर्षेर्विननाश ह॥ २७॥

प्रणष्टे तु शरीरेऽसौ राजर्षिः परया मुदा।  
तृप्तः प्रमुदितो राजा जगाम त्रिदिवं सुखम्॥ २८॥

तेनेदं शक्रतुल्येन दिव्यमाभरणं मम।  
तस्मिन्निमित्ते काकुत्स्थ दत्तमद्भुतदर्शनम्॥ २९॥