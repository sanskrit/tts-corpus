+++
title = "०६४ दशरथमृतिः"
title_english = "064 Dasaratha continued to narrate to Kausalya"

+++


वधमप्रतिरूपं तु महर्षेस्तस्य राघवः।  
विलपन्नेव धर्मात्मा कौसल्यामिदमब्रवीत्॥ १॥

तदज्ञानान्महत्पापं कृत्वा संकुलितेन्द्रियः।  
एकस्त्वचिन्तयं बुद‍्ध्या कथं नु सुकृतं भवेत्॥ २॥

ततस्तं घटमादाय पूर्णं परमवारिणा।  
आश्रमं तमहं प्राप्य यथाख्यातपथं गतः॥ ३॥

तत्राहं दुर्बलावन्धौ वृद्धावपरिणायकौ।  
अपश्यं तस्य पितरौ लूनपक्षाविव द्विजौ॥ ४॥

तन्निमित्ताभिरासीनौ कथाभिरपरिश्रमौ।  
तामाशां मत्कृते हीनावुपासीनावनाथवत्॥ ५॥

शोकोपहतचित्तश्च भयसंत्रस्तचेतनः।  
तच्चाश्रमपदं गत्वा भूयः शोकमहं गतः॥ ६॥

पदशब्दं तु मे श्रुत्वा मुनिर्वाक्यमभाषत।  
किं चिरायसि मे पुत्र पानीयं क्षिप्रमानय॥ ७॥

यन्निमित्तमिदं तात सलिले क्रीडितं त्वया।  
उत्कण्ठिता ते मातेयं प्रविश क्षिप्रमाश्रमम्॥ ८॥

यद् व्यलीकं कृतं पुत्र मात्रा ते यदि वा मया।  
न तन्मनसि कर्तव्यं त्वया तात तपस्विना॥ ९॥

त्वं गतिस्त्वगतीनां च चक्षुस्त्वं हीनचक्षुषाम्।  
समासक्तास्त्वयि प्राणाः कथं त्वं नाभिभाषसे॥ १०॥

मुनिमव्यक्तया वाचा तमहं सज्जमानया।  
हीनव्यञ्जनया प्रेक्ष्य भीतचित्त इवाब्रुवम्॥ ११॥

मनसः कर्म चेष्टाभिरभिसंस्तभ्य वाग्बलम्।  
आचचक्षे त्वहं तस्मै पुत्रव्यसनजं भयम्॥ १२॥

क्षत्रियोऽहं दशरथो नाहं पुत्रो महात्मनः।  
सज्जनावमतं दुःखमिदं प्राप्तं स्वकर्मजम्॥ १३॥

भगवंश्चापहस्तोऽहं सरयूतीरमागतः।  
जिघांसुः श्वापदं किंचिन्निपाने वागतं गजम्॥ १४॥

ततः श्रुतो मया शब्दो जले कुम्भस्य पूर्यतः।  
द्विपोऽयमिति मत्वाहं बाणेनाभिहतो मया॥ १५॥

गत्वा तस्यास्ततस्तीरमपश्यमिषुणा हृदि।  
विनिर्भिन्नं गतप्राणं शयानं भुवि तापसम्॥ १६॥

ततस्तस्यैव वचनादुपेत्य परितप्यतः।  
स मया सहसा बाण उद्‍धृतो मर्मतस्तदा॥ १७॥

स चोद‍्धृतेन बाणेन सहसा स्वर्गमास्थितः।  
भगवन्तावुभौ शोचन्नन्धाविति विलप्य च॥ १८॥

अज्ञानाद् भवतः पुत्रः सहसाभिहतो मया।  
शेषमेवं गते यत् स्यात् तत् प्रसीदतु मे मुनिः॥ १९॥

स तच्छ्रुत्वा वचः क्रूरं मया तदघशंसिना।  
नाशकत् तीव्रमायासं स कर्तुं भगवानृषिः॥ २०॥

स बाष्पपूर्णवदनो निःश्वसन् शोकमूर्च्छितः।  
मामुवाच महातेजाः कृताञ्जलिमुपस्थितम्॥ २१॥

यद्येतदशुभं कर्म न स्म मे कथयेः स्वयम्।  
फलेन्मूर्धा स्म ते राजन् सद्यः शतसहस्रधा॥ २२॥

क्षत्रियेण वधो राजन् वानप्रस्थे विशेषतः।  
ज्ञानपूर्वं कृतः स्थानाच्च्यावयेदपि वज्रिणम्॥ २३॥

सप्तधा तु भवेन्मूर्धा मुनौ तपसि तिष्ठति।  
ज्ञानाद् विसृजतः शस्त्रं तादृशे ब्रह्मवादिनि॥ २४॥

अज्ञानाद्धि कृतं यस्मादिदं ते तेन जीवसे।  
अपि ह्यकुशलं न स्याद् राघवाणां कुतो भवान्॥ २५॥

नय नौ नृप तं देशमिति मां चाभ्यभाषत।  
अद्य तं द्रष्टुमिच्छावः पुत्रं पश्चिमदर्शनम्॥ २६॥

रुधिरेणावसिक्ताङ्गं प्रकीर्णाजिनवाससम्।  
शयानं भुवि निःसंज्ञं धर्मराजवशं गतम्॥ २७॥  
अथाहमेकस्तं देशं नीत्वा तौ भृशदुःखितौ।  
अस्पर्शयमहं पुत्रं तं मुनिं सह भार्यया॥ २८॥

तौ पुत्रमात्मनः स्पृष्ट्वा तमासाद्य तपस्विनौ।  
निपेततुः शरीरेऽस्य पिता चैनमुवाच ह॥ २९॥

नाभिवादयसे माद्य न च मामभिभाषसे।  
किं च शेषे तु भूमौ त्वं वत्स किं कुपितो ह्यसि॥ ३०॥

नन्वहं तेऽप्रियः पुत्र मातरं पश्य धार्मिकीम्।  
किं च नालिङ्गसे पुत्र सुकुमार वचो वद॥ ३१॥

कस्य वा पररात्रेऽहं श्रोष्यामि हृदयङ्गमम्।  
अधीयानस्य मधुरं शास्त्रं वान्यद् विशेषतः॥ ३२॥

को मां संध्यामुपास्यैव स्नात्वा हुतहुताशनः।  
श्लाघयिष्यत्युपासीनः पुत्रशोकभर्यादितम्॥ ३३॥

कन्दमूलफलं हृत्वा यो मां प्रियमिवातिथिम्।  
भोजयिष्यत्यकर्मण्यमप्रग्रहमनायकम्॥ ३४॥

इमामन्धां च वृद्धां च मातरं ते तपस्विनीम्।  
कथं पुत्र भरिष्यामि कृपणां पुत्रगर्धिनीम्॥ ३५॥

तिष्ठ मा मा गमः पुत्र यमस्य सदनं प्रति।  
श्वो मया सह गन्तासि जनन्या च समेधितः॥ ३६॥

उभावपि च शोकार्तावनाथौ कृपणौ वने।  
क्षिप्रमेव गमिष्यावस्त्वया हीनौ यमक्षयम्॥ ३७॥

ततो वैवस्वतं दृष्ट्वा तं प्रवक्ष्यामि भारतीम्।  
क्षमतां धर्मराजो मे बिभृयात् पितरावयम्॥ ३८॥

दातुमर्हति धर्मात्मा लोकपालो महायशाः।  
ईदृशस्य ममाक्षय्यामेकामभयदक्षिणाम्॥ ३९॥

अपापोऽसि यथा पुत्र निहतः पापकर्मणा।  
तेन सत्येन गच्छाशु ये लोकास्त्वस्त्रयोधिनाम्॥ ४०॥  
यां हि शूरा गतिं यान्ति संग्रामेष्वनिर्वितनः।  
हतास्त्वभिमुखाः पुत्र गतिं तां परमां व्रज॥ ४१॥

यां गतिं सगरः शैब्यो दिलीपो जनमेजयः।  
नहुषो धुन्धुमारश्च प्राप्तास्तां गच्छ पुत्रक॥ ४२॥

या गतिः सर्वभूतानां स्वाध्यायात् तपसश्च या।  
भूमिदस्याहिताग्नेश्च एकपत्नीव्रतस्य च॥ ४३॥  
गोसहस्रप्रदातॄणां गुरुसेवाभृतामपि।  
देहन्यासकृतां या च तां गतिं गच्छ पुत्रक॥ ४४॥

नहि त्वस्मिन् कुले जातो गच्छत्यकुशलां गतिम्।  
स तु यास्यति येन त्वं निहतो मम बान्धवः॥ ४५॥

एवं स कृपणं तत्र पर्यदेवयतासकृत्।  
ततोऽस्मै कर्तुमुदकं प्रवृत्तः सह भार्यया॥ ४६॥

स तु दिव्येन रूपेण मुनिपुत्रः स्वकर्मभिः।  
स्वर्गमध्यारुहत् क्षिप्रं शक्रेण सह धर्मवित्॥ ४७॥

आबभाषे च तौ वृद्धौ शक्रेण सह तापसः।  
आश्वस्य च मुहूर्तं तु पितरं वाक्यमब्रवीत्॥ ४८॥

स्थानमस्मि महत् प्राप्तो भवतोः परिचारणात्।  
भवन्तावपि च क्षिप्रं मम मूलमुपैष्यथः॥ ४९॥

एवमुक्त्वा तु दिव्येन विमानेन वपुष्मता।  
आरुरोह दिवं क्षिप्रं मुनिपुत्रो जितेन्द्रियः॥ ५०॥

स कृत्वाथोदकं तूर्णं तापसः सह भार्यया।  
मामुवाच महातेजाः कृताञ्जलिमुपस्थितम्॥ ५१॥

अद्यैव जहि मां राजन् मरणे नास्ति मे व्यथा।  
यः शरेणैकपुत्रं मां त्वमकार्षीरपुत्रकम्॥ ५२॥

त्वयापि च यदज्ञानान्निहतो मे स बालकः।  
तेन त्वामपि शप्स्येऽहं सुदुःखमतिदारुणम्॥ ५३॥

पुत्रव्यसनजं दुःखं यदेतन्मम साम्प्रतम्।  
एवं त्वं पुत्रशोकेन राजन् कालं करिष्यसि॥ ५४॥

अज्ञानात्तु हतो यस्मात् क्षत्रियेण त्वया मुनिः।  
तस्मात् त्वां नाविशत्याशु ब्रह्महत्या नराधिप॥ ५५॥  
त्वामप्येतादृशो भावः क्षिप्रमेव गमिष्यति।  
जीवितान्तकरो घोरो दातारमिव दक्षिणाम्॥ ५६॥

एवं शापं मयि न्यस्य विलप्य करुणं बहु।  
चितामारोप्य देहं तन्मिथुनं स्वर्गमभ्ययात्॥ ५७॥

तदेतच्चिन्तयानेन स्मृतं पापं मया स्वयम्।  
तदा बाल्यात् कृतं देवि शब्दवेध्यनुकर्षिणा॥ ५८॥

तस्यायं कर्मणो देवि विपाकः समुपस्थितः।  
अपथ्यैः सह सम्भुक्ते व्याधिरन्नरसे यथा॥ ५९॥  
तस्मान्मामागतं भद्रे तस्योदारस्य तद् वचः।

इत्युक्त्वा स रुदंस्त्रस्तो भार्यामाह तु भूमिपः॥ ६०॥  
यदहं पुत्रशोकेन संत्यजिष्यामि जीवितम्।  
चक्षुर्भ्यां त्वां न पश्यामि कौसल्ये त्वं हि मां स्पृश॥ ६१॥

यमक्षयमनुप्राप्ता द्रक्ष्यन्ति नहि मानवाः।  
यदि मां संस्पृशेद् रामः सकृदन्वारभेत वा॥ ६२॥  
धनं वा यौवराज्यं वा जीवेयमिति मे मतिः।

न तन्मे सदृशं देवि यन्मया राघवे कृतम्॥ ६३॥  
सदृशं तत्तु तस्यैव यदनेन कृतं मयि।

दुर्वृत्तमपि कः पुत्रं त्यजेद् भुवि विचक्षणः॥ ६४॥  
कश्च प्रव्राज्यमानो वा नासूयेत् पितरं सुतः।

चक्षुषा त्वां न पश्यामि स्मृतिर्मम विलुप्यते॥ ६५॥  
दूता वैवस्वतस्यैते कौसल्ये त्वरयन्ति माम्।

अतस्तु किं दुःखतरं यदहं जीवितक्षये॥ ६६॥  
नहि पश्यामि धर्मज्ञं रामं सत्यपराक्रमम्।

तस्यादर्शनजः शोकः सुतस्याप्रतिकर्मणः॥ ६७॥  
उच्छोषयति वै प्राणान् वारि स्तोकमिवातपः।

न ते मनुष्या देवास्ते ये चारुशुभकुण्डलम्॥ ६८॥  
मुखं द्रक्ष्यन्ति रामस्य वर्षे पञ्चदशे पुनः।

पद्मपत्रेक्षणं सुभ्रु सुदंष्ट्रं चारुनासिकम्॥ ६९॥  
धन्या द्रक्ष्यन्ति रामस्य ताराधिपसमं मुखम्।

सदृशं शारदस्येन्दोः फुल्लस्य कमलस्य च॥ ७०॥  
सुगन्धि मम रामस्य धन्या द्रक्ष्यन्ति ये मुखम्।  
निवृत्तवनवासं तमयोध्यां पुनरागतम्॥ ७१॥  
द्रक्ष्यन्ति सुखिनो रामं शुक्रं मार्गगतं यथा।

कौसल्ये चित्तमोहेन हृदयं सीदतेतराम्॥ ७२॥  
वेदये न च संयुक्तान् शब्दस्पर्शरसानहम्।

चित्तनाशाद् विपद्यन्ते सर्वाण्येवेन्द्रियाणि हि।  
क्षीणस्नेहस्य दीपस्य संरक्ता रश्मयो यथा॥ ७३॥

अयमात्मभवः शोको मामनाथमचेतनम्।  
संसाधयति वेगेन यथा कूलं नदीरयः॥ ७४॥

हा राघव महाबाहो हा ममायासनाशन।  
हा पितृप्रिय मे नाथ हा ममासि गतः सुत॥ ७५॥

हा कौसल्ये न पश्यामि हा सुमित्रे तपस्विनि।  
हा नृशंसे ममामित्रे कैकेयि कुलपांसनि॥ ७६॥

इति मातुश्च रामस्य सुमित्रायाश्च संनिधौ।  
राजा दशरथः शोचञ्जीवितान्तमुपागमत्॥ ७७॥

तथा तु दीनः कथयन् नराधिपः  
प्रियस्य पुत्रस्य विवासनातुरः।  
गतेऽर्धरात्रे भृशदुःखपीडित-  
स्तदा जहौ प्राणमुदारदर्शनः॥ ७८॥