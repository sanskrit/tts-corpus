+++
title = "०६५ अन्तःपुरशोकः"
title_english = "065 Dasaratha passes away"

+++


अथ रात्र्यां व्यतीतायां प्रातरेवापरेऽहनि।  
वन्दिनः पर्युपातिष्ठंस्तत्पार्थिवनिवेशनम्॥ १॥

सूताः परमसंस्कारा मागधाश्चोत्तमश्रुताः।  
गायकाः श्रुतिशीलाश्च निगदन्तः पृथक‍‍्पृथक्॥ २॥

राजानं स्तुवतां तेषामुदात्ताभिहिताशिषाम्।  
प्रासादाभोगविस्तीर्णः स्तुतिशब्दो ह्यवर्तत॥ ३॥

ततस्तु स्तुवतां तेषां सूतानां पाणिवादकाः।  
अपदानान्युदाहृत्य पाणिवादान्यवादयन्॥ ४॥

तेन शब्देन विहगाः प्रतिबुद्धाश्च सस्वनुः।  
शाखास्थाः पञ्जरस्थाश्च ये राजकुलगोचराः॥ ५॥

व्याहृताःपुण्यशब्दाश्च वीणानां चापि निःस्वनाः।  
आशीर्गेयं च गाथानां पूरयामास वेश्म तत्॥ ६॥

ततः शुचिसमाचाराः पर्युपस्थानकोविदाः।  
स्त्रीवर्षवरभूयिष्ठा उपतस्थुर्यथापुरा॥ ७॥

हरिचन्दनसम्पृक्तमुदकं काञ्चनैर्घटैः।  
आनिन्युः स्नानशिक्षाज्ञा यथाकालं यथाविधि॥ ८॥

मङ्गलालम्भनीयानि प्राशनीयान्युपस्करान्।  
उपानिन्युस्तथा पुण्याः कुमारीबहुलाः स्त्रियः॥ ९॥

सर्वलक्षणसम्पन्नं सर्वं विधिवदर्चितम्।  
सर्वं सुगुणलक्ष्मीवत् तदभूदाभिहारिकम्॥ १०॥

ततः सूर्योदयं यावत् सर्वं परिसमुत्सुकम्।  
तस्थावनुपसम्प्राप्तं किंस्विदित्युपशङ्कितम्॥ ११॥

अथ याः कोसलेन्द्रस्य शयनं प्रत्यनन्तराः।  
ताः स्त्रियस्तु समागम्य भर्तारं प्रत्यबोधयन्॥ १२॥

अथाप्युचितवृत्तास्ता विनयेन नयेन च।  
नह्यस्य शयनं स्पृष्ट्वा किंचिदप्युपलेभिरे॥ १३॥

ताः स्त्रियः स्वप्नशीलज्ञाश्चेष्टां संचलनादिषु।  
ता वेपथुपरीताश्च राज्ञः प्राणेषु शङ्किताः॥ १४॥

प्रतिस्रोतस्तृणाग्राणां सदृशं संचकाशिरे।  
अथ संदेहमानानां स्त्रीणां दृष्ट्वा च पार्थिवम्।  
यत् तदाशङ्कितं पापं तदा जज्ञे विनिश्चयः॥ १५॥

कौसल्या च सुमित्रा च पुत्रशोकपराजिते।  
प्रसुप्ते न प्रबुध्येते यथा कालसमन्विते॥ १६॥

निष्प्रभासा विवर्णा च सन्ना शोकेन संनता।  
न व्यराजत कौसल्या तारेव तिमिरावृता॥ १७॥

कौसल्यानन्तरं राज्ञः सुमित्रा तदनन्तरम्।  
न स्म विभ्राजते देवी शोकाश्रुलुलितानना॥ १८॥

ते च दृष्ट्वा तदा सुप्ते उभे देव्यौ च तं नृपम्।  
सुप्तमेवोद‍्गतप्राणमन्तःपुरममन्यत॥ १९॥

ततः प्रचुक्रुशुर्दीनाः सस्वरं ता वराङ्गनाः।  
करेणेव इवारण्ये स्थानप्रच्युतयूथपाः॥ २०॥

तासामाक्रन्दशब्देन सहसोद्‍गतचेतने।  
कौसल्या च सुमित्रा च त्यक्तनिद्रे बभूवतुः॥ २१॥

कौसल्या च सुमित्रा च दृष्ट्वा स्पृष्ट्वा च पार्थिवम्।  
हा नाथेति परिक्रुश्य पेततुर्धरणीतले॥ २२॥

सा कोसलेन्द्रदुहिता चेष्टमाना महीतले।  
न भ्राजते रजोध्वस्ता तारेव गगनच्युता॥ २३॥

नृपे शान्तगुणे जाते कौसल्यां पतितां भुवि।  
अपश्यंस्ताः स्त्रियः सर्वा हतां नागवधूमिव॥ २४॥

ततः सर्वा नरेन्द्रस्य कैकेयीप्रमुखाः स्त्रियः।  
रुदन्त्यः शोकसंतप्ता निपेतुर्गतचेतनाः॥ २५॥

ताभिः स बलवान् नादः क्रोशन्तीभिरनुद्रुतः।  
येन स्फीतीकृतो भूयस्तद् गृहं समनादयत्॥ २६॥

तत् परित्रस्तसम्भ्रान्तपर्युत्सुकजनाकुलम्।  
सर्वतस्तुमुलाक्रन्दं परितापार्तबान्धवम्॥ २७॥  
सद्योनिपतितानन्दं दीनं विक्लवदर्शनम्।  
बभूव नरदेवस्य सद्म दिष्टान्तमीयुषः॥ २८॥

अतीतमाज्ञाय तु पार्थिवर्षभं  
यशस्विनं तं परिवार्य पत्नयः।  
भृशं रुदन्त्यः करुणं सुदुःखिताः  
प्रगृह्य बाहू व्यलपन्ननाथवत्॥ २९॥