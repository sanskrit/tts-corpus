+++
title = "०८१ राजसभागमनम्"
title_english = "081 Bharata with Shatrughna enters the assembly"

+++


ततो नान्दीमुखीं रात्रिं भरतं सूतमागधाः।  
तुष्टुवुः सविशेषज्ञाः स्तवैर्मङ्गलसंस्तवैः॥ १॥

सुवर्णकोणाभिहतः प्राणदद्यामदुन्दुभिः।  
दध्मुः शङ्खांश्च शतशो वाद्यांश्चोच्चावचस्वरान्॥ २॥

स तूर्यघोषः सुमहान् दिवमापूरयन्निव।  
भरतं शोकसंतप्तं भूयः शोकैररन्धयत्॥ ३॥

ततः प्रबुद्धो भरतस्तं घोषं संनिवर्त्य च।  
नाहं राजेति चोक्त्वा तं शत्रुघ्नमिदमब्रवीत्॥ ४॥

पश्य शत्रुघ्न कैकेय्या लोकस्यापकृतं महत्।  
विसृज्य मयि दुःखानि राजा दशरथो गतः॥ ५॥

तस्यैषा धर्मराजस्य धर्ममूला महात्मनः।  
परिभ्रमति राजश्रीर्नौरिवाकर्णिका जले॥ ६॥

यो हि नः सुमहान् नाथः सोऽपि प्रव्राजितो वने।  
अनया धर्ममुत्सृज्य मात्रा मे राघवः स्वयम्॥ ७॥

इत्येवं भरतं वीक्ष्य विलपन्तमचेतनम्।  
कृपणा रुरुदुः सर्वाः सुस्वरं योषितस्तदा॥ ८॥

तथा तस्मिन् विलपति वसिष्ठो राजधर्मवित्।  
सभामिक्ष्वाकुनाथस्य प्रविवेश महायशाः॥ ९॥

शातकुम्भमयीं रम्यां मणिहेमसमाकुलाम्।  
सुधर्मामिव धर्मात्मा सगणः प्रत्यपद्यत॥ १०॥  
स काञ्चनमयं पीठं स्वस्त्यास्तरणसंवृतम्।  
अध्यास्त सर्ववेदज्ञो दूताननुशशास च॥ ११॥

ब्राह्मणान् क्षत्रियान् योधानमात्यान् गणवल्लभान्।  
क्षिप्रमानयताव्यग्राः कृत्यमात्ययिकं हि नः॥ १२॥  
सराजपुत्रं शत्रुघ्नं भरतं च यशस्विनम्।  
युधाजितं सुमन्त्रं च ये च तत्र हिता जनाः॥ १३॥

ततो हलहलाशब्दो महान् समुदपद्यत।  
रथैरश्वैर्गजैश्चापि जनानामुपगच्छताम्॥ १४॥

ततो भरतमायान्तं शतक्रतुमिवामराः।  
प्रत्यनन्दन् प्रकृतयो यथा दशरथं तथा॥ १५॥

ह्रद इव तिमिनागसंवृतः  
स्तिमितजलो मणिशङ्खशर्करः।  
दशरथसुतशोभिता सभा  
सदशरथेव बभूव सा पुरा॥ १६॥