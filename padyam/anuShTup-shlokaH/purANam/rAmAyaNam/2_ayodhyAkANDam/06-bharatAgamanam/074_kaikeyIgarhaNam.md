+++
title = "०७४ कैकेयीगर्हणम्"
title_english = "074 Bharata then promises that he would bring Rama back"

+++


तां तथा गर्हयित्वा तु मातरं भरतस्तदा।  
रोषेण महताविष्टः पुनरेवाब्रवीद् वचः॥ १॥

राज्याद् भ्रंशस्व कैकेयि नृशंसे दुष्टचारिणि।  
परित्यक्तासि धर्मेण मा मृतं रुदती भव॥ २॥

किं नु तेऽदूषयद् रामो राजा वा भृशधार्मिकः।  
ययोर्मृत्युर्विवासश्च त्वत्कृते तुल्यमागतौ॥ ३॥

भ्रूणहत्यामसि प्राप्ता कुलस्यास्य विनाशनात्।  
कैकेयि नरकं गच्छ मा च तातसलोकताम्॥ ४॥

यत्त्वया हीदृशं पापं कृतं घोरेण कर्मणा।  
सर्वलोकप्रियं हित्वा ममाप्यापादितं भयम्॥ ५॥

त्वत्कृते मे पिता वृत्तो रामश्चारण्यमाश्रितः।  
अयशो जीवलोके च त्वयाहं प्रतिपादितः॥ ६॥

मातृरूपे ममामित्रे नृशंसे राज्यकामुके।  
न तेऽहमभिभाष्योऽस्मि दुर्वृत्ते पतिघातिनि॥ ७॥

कौसल्या च सुमित्रा च याश्चान्या मम मातरः।  
दुःखेन महताविष्टास्त्वां प्राप्य कुलदूषिणीम्॥ ८॥

न त्वमश्वपतेः कन्या धर्मराजस्य धीमतः।  
राक्षसी तत्र जातासि कुलप्रध्वंसिनी पितुः॥ ९॥

यत् त्वया धार्मिको रामो नित्यं सत्यपरायणः।  
वनं प्रस्थापितो वीरः पितापि त्रिदिवं गतः॥ १०॥  
यत् प्रधानासि तत् पापं मयि पित्रा विना कृते।  
भ्रातृभ्यां च परित्यक्ते सर्वलोकस्य चाप्रिये॥ ११॥

कौसल्यां धर्मसंयुक्तां वियुक्तां पापनिश्चये।  
कृत्वा कं प्राप्स्यसे ह्यद्य लोकं निरयगामिनि॥ १२॥

किं नावबुध्यसे क्रूरे नियतं बन्धुसंश्रयम्।  
ज्येष्ठं पितृसमं रामं कौसल्यायात्मसम्भवम्॥ १३॥

अङ्गप्रत्यङ्गजः पुत्रो हृदयाच्चाभिजायते।  
तस्मात् प्रियतरो मातुः प्रिया एव तु बान्धवाः॥ १४॥

अन्यदा किल धर्मज्ञा सुरभिः सुरसम्मता।  
वहमानौ ददर्शोर्व्यां पुत्रौ विगतचेतसौ॥ १५॥

तावर्धदिवसं श्रान्तौ दृष्ट्वा पुत्रौ महीतले।  
रुरोद पुत्रशोकेन बाष्पपर्याकुलेक्षणम्॥ १६॥

अधस्ताद् व्रजतस्तस्याः सुरराज्ञो महात्मनः।  
बिन्दवः पतिता गात्रे सूक्ष्माः सुरभिगन्धिनः॥ १७॥

निरीक्षमाणस्तां शक्रो ददर्श सुरभिं स्थिताम्।  
आकाशे विष्ठितां दीनां रुदतीं भृशदुःखिताम्॥ १८॥

तां दृष्ट्वा शोकसंतप्तां वज्रपाणिर्यशस्विनीम्।  
इन्द्रः प्राञ्जलिरुद्विग्नः सुरराजोऽब्रवीद् वचः॥ १९॥

भयं कच्चिन्न चास्मासु कुतश्चिद् विद्यते महत्।  
कुतोनिमित्तः शोकस्ते ब्रूहि सर्वहितैषिणि॥ २०॥

एवमुक्ता तु सुरभिः सुरराजेन धीमता।  
प्रत्युवाच ततो धीरा वाक्यं वाक्यविशारदा॥ २१॥

शान्तं पापं न वः किंचित् कुतश्चिदमराधिप।  
अहं तु मग्नौ शोचामि स्व पुत्रौ विषमे स्थितौ॥ २२॥

एतौ दृष्ट्वा कृशौ दीनौ सूर्यरश्मिप्रतापितौ।  
वध्यमानौ बलीवर्दौ कर्षकेण दुरात्मना॥ २३॥

मम कायात् प्रसूतौ हि दुःखितौ भारपीडितौ।  
यौ दृष्ट्वा परितप्येऽहं नास्ति पुत्रसमः प्रियः॥ २४॥

यस्याः पुत्रसहस्रैस्तु कृत्स्नं व्याप्तमिदं जगत्।  
तां दृष्ट्वा रुदतीं शक्रो न सुतान् मन्यते परम्॥ २५॥

इन्द्रो ह्यश्रुनिपातं तं स्वगात्रे पुण्यगन्धिनम्।  
सुरभिं मन्यते दृष्ट्वा भूयसीं तामिहेश्वरः॥ २६॥

समाप्रतिमवृत्ताया लोकधारणकाम्यया।  
श्रीमत्या गुणमुख्यायाः स्वभावपरिचेष्टया॥ २७॥  
यस्याः पुत्रसहस्राणि सापि शोचति कामधुक्।  
किं पुनर्या विना रामं कौसल्या वर्तयिष्यति॥ २८॥

एकपुत्रा च साध्वी च विवत्सेयं त्वया कृता।  
तस्मात् त्वं सततं दुःखं प्रेत्य चेह च लप्स्यसे॥ २९॥

अहं त्वपचितिं भ्रातुः पितुश्च सकलामिमाम्।  
वर्धनं यशसश्चापि करिष्यामि न संशयः॥ ३०॥

आनाय्य च महाबाहुं कोसलेन्द्रं महाबलम्।  
स्वयमेव प्रवेक्ष्यामि वनं मुनिनिषेवितम्॥ ३१॥

नह्यहं पापसंकल्पे पापे पापं त्वया कृतम्।  
शक्तो धारयितुं पौरैरश्रुकण्ठैर्निरीक्षितः॥ ३२॥

सा त्वमग्निं प्रविश वा स्वयं वा विश दण्डकान्।  
रज्जुं बद्‍ध्वाथवा कण्ठे नहि तेऽन्यत् परायणम्॥ ३३॥

अहमप्यवनीं प्राप्ते रामे सत्यपराक्रमे।  
कृतकृत्यो भविष्यामि विप्रवासितकल्मषः॥ ३४॥

इति नाग इवारण्ये तोमराङ्कुशतोदितः।  
पपात भुवि संक्रुद्धो निःश्वसन्निव पन्नगः॥ ३५॥

संरक्तनेत्रः शिथिलाम्बरस्तथा  
विधूतसर्वाभरणः परंतपः।  
बभूव भूमौ पतितो नृपात्मजः  
शचीपतेः केतुरिवोत्सवक्षये॥ ३६॥