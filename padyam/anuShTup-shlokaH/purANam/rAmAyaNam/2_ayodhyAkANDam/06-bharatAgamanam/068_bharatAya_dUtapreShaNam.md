+++
title = "०६८ भरताय दूतप्रेषणम्"
title_english = "068 Vasishta instructs messengers to call Bharata and Satrughna"

+++


तेषां तद् वचनं श्रुत्वा वसिष्ठः प्रत्युवाच ह।  
मित्रामात्यजनान् सर्वान् ब्राह्मणांस्तानिदं वचः॥ १॥

यदसौ मातुलकुले दत्तराज्यः परं सुखी।  
भरतो वसति भ्रात्रा शत्रुघ्नेन मुदान्वितः॥ २॥

तच्छीघ्रं जवना दूता गच्छन्तु त्वरितं हयैः।  
आनेतुं भ्रातरौ वीरौ किं समीक्षामहे वयम्॥ ३॥

गच्छन्त्विति ततः सर्वे वसिष्ठं वाक्यमब्रुवन्।  
तेषां तद् वचनं श्रुत्वा वसिष्ठो वाक्यमब्रवीत्॥ ४॥

एहि सिद्धार्थ विजय जयन्ताशोकनन्दन।  
श्रूयतामितिकर्तव्यं सर्वानेव ब्रवीमि वः॥ ५॥

पुरं राजगृहं गत्वा शीघ्रं शीघ्रजवैर्हयैः।  
त्यक्तशोकैरिदं वाच्यः शासनाद् भरतो मम॥ ६॥

पुरोहितस्त्वां कुशलं प्राह सर्वे च मन्त्रिणः।  
त्वरमाणश्च निर्याहि कृत्यमात्ययिकं त्वया॥ ७॥

मा चास्मै प्रोषितं रामं मा चास्मै पितरं मृतम्।  
भवन्तः शंसिषुर्गत्वा राघवाणामितः क्षयम्॥ ८॥

कौशेयानि च वस्त्राणि भूषणानि वराणि च।  
क्षिप्रमादाय राज्ञश्च भरतस्य च गच्छत॥ ९॥

दत्तपथ्यशना दूता जग्मुः स्वं स्वं निवेशनम्।  
केकयांस्ते गमिष्यन्तो हयानारुह्य सम्मतान्॥ १०॥

ततः प्रास्थानिकं कृत्वा कार्यशेषमनन्तरम्।  
वसिष्ठेनाभ्यनुज्ञाता दूताः संत्वरितं ययुः॥ ११॥

न्यन्तेनापरतालस्य प्रलम्बस्योत्तरं प्रति।  
निषेवमाणास्ते जग्मुर्नदीं मध्येन मालिनीम्॥ १२॥

ते हास्तिनपुरे गङ्गां तीर्त्वा प्रत्यङ्मुखा ययुः।  
पाञ्चालदेशमासाद्य मध्येन कुरुजाङ्गलम्॥ १३॥

सरांसि च सुफुल्लानि नदीश्च विमलोदकाः।  
निरीक्षमाणा जग्मुस्ते दूताः कार्यवशाद‍्द्रुतम्॥ १४॥

ते प्रसन्नोदकां दिव्यां नानाविहगसेविताम्।  
उपातिजग्मुर्वेगेन शरदण्डां जलाकुलाम्॥ १५॥

निकूलवृक्षमासाद्य दिव्यं सत्योपयाचनम्।  
अभिगम्याभिवाद्यं तं कुलिङ्गां प्राविशन् पुरीम्॥ १६॥

अभिकालं ततः प्राप्य तेजोऽभिभवनाच्च्युताः।  
पितृपैतामहीं पुण्यां तेरुरिक्षुमतीं नदीम्॥ १७॥

अवेक्ष्याञ्जलिपानांश्च ब्राह्मणान् वेदपारगान्।  
ययुर्मध्येन बाह्लीकान् सुदामानं च पर्वतम्॥ १८॥

विष्णोः पदं प्रेक्ष्यमाणा विपाशां चापि शाल्मलीम्।  
नदीर्वापीतटाकानि पल्वलानि सरांसि च॥ १९॥  
पश्यन्तो विविधांश्चापि सिंहान् व्याघ्रान् मृगान् द्विपान्।  
ययुः पथातिमहता शासनं भर्तुरीप्सवः॥ २०॥

ते श्रान्तवाहना दूता विकृष्टेन सता पथा।  
गिरिव्रजं पुरवरं शीघ्रमासेदुरञ्जसा॥ २१॥

भर्तुः प्रियार्थं कुलरक्षणार्थं  
भर्तुश्च वंशस्य परिग्रहार्थम्।  
अहेडमानास्त्वरया स्म दूता  
रात्र्यां तु ते तत्पुरमेव याताः॥ २२॥