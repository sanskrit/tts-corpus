+++
title = "०७३ कैकेयीनिर्भर्त्सनम्"
title_english = "073 Bharata reproaches Kaikeyi in many ways"

+++


श्रुत्वा च स पितुर्वृत्तं भ्रातरौ च विवासितौ।  
भरतो दुःखसंतप्त इदं वचनमब्रवीत्॥ १॥

किं नु कार्यं हतस्येह मम राज्येन शोचतः।  
विहीनस्याथ पित्रा च भ्रात्रा पितृसमेन च॥ २॥

दुःखे मे दुःखमकरोर्व्रणे क्षारमिवाददाः।  
राजानं प्रेतभावस्थं कृत्वा रामं च तापसम्॥ ३॥

कुलस्य त्वमभावाय कालरात्रिरिवागता।  
अङ्गारमुपगूह्य स्म पिता मे नावबुद्धवान्॥ ४॥

मृत्युमापादितो राजा त्वया मे पापदर्शिनि।  
सुखं परिहृतं मोहात् कुलेऽस्मिन् कुलपांसनि॥ ५॥

त्वां प्राप्य हि पिता मेऽद्य सत्यसंधो महायशाः।  
तीव्रदुःखाभिसंतप्तो वृत्तो दशरथो नृपः॥ ६॥

विनाशितो महाराजः पिता मे धर्मवत्सलः।  
कस्मात् प्रव्राजितो रामः कस्मादेव वनं गतः॥ ७॥

कौसल्या च सुमित्रा च पुत्रशोकाभिपीडिते।  
दुष्करं यदि जीवेतां प्राप्य त्वां जननीं मम॥ ८॥

नन्वार्योऽपि च धर्मात्मा त्वयि वृत्तिमनुत्तमाम्।  
वर्तते गुरुवृत्तिज्ञो यथा मातरि वर्तते॥ ९॥

तथा ज्येष्ठा हि मे माता कौसल्या दीर्घदर्शिनी।  
त्वयि धर्मं समास्थाय भगिन्यामिव वर्तते॥ १०॥

तस्याः पुत्रं महात्मानं चीरवल्कलवाससम्।  
प्रस्थाप्य वनवासाय कथं पापे न शोचसे॥ ११॥

अपापदर्शिनं शूरं कृतात्मानं यशस्विनम्।  
प्रव्राज्य चीरवसनं किं नु पश्यसि कारणम्॥ १२॥

लुब्धाया विदितो मन्ये न तेऽहं राघवं यथा।  
तथा ह्यनर्थो राज्यार्थं त्वयाऽऽनीतो महानयम्॥ १३॥

अहं हि पुरुषव्याघ्रावपश्यन् रामलक्ष्मणौ।  
केन शक्तिप्रभावेण राज्यं रक्षितुमुत्सहे॥ १४॥

तं हि नित्यं महाराजो बलवन्तं महौजसम्।  
उपाश्रितोऽभूद् धर्मात्मा मेरुर्मेरुवनं यथा॥ १५॥

सोऽहं कथमिमं भारं महाधुर्यसमुद्यतम्।  
दम्यो धुरमिवासाद्य सहेयं केन चौजसा॥ १६॥

अथवा मे भवेच्छक्तिर्योगैर्बुद्धिबलेन वा।  
सकामां न करिष्यामि त्वामहं पुत्रगर्द्धिनीम्॥ १७॥

न मे विकांक्षा जायेत त्यक्तुं त्वां पापनिश्चयाम्।  
यदि रामस्य नावेक्षा त्वयि स्यान्मातृवत् सदा॥ १८॥

उत्पन्ना तु कथं बुद्धिस्तवेयं पापदर्शिनी।  
साधुचारित्रविभ्रष्टे पूर्वेषां नो विगर्हिता॥ १९॥

अस्मिन् कुले हि सर्वेषां ज्येष्ठो राज्येऽभिषिच्यते।  
अपरे भ्रातरस्तस्मिन् प्रवर्तन्ते समाहिताः॥ २०॥

न हि मन्ये नृशंसे त्वं राजधर्ममवेक्षसे।  
गतिं वा न विजानासि राजवृत्तस्य शाश्वतीम्॥ २१॥

सततं राजपुत्रेषु ज्येष्ठो राजाभिषिच्यते।  
राज्ञामेतत् समं तत् स्यादिक्ष्वाकूणां विशेषतः॥ २२॥

तेषां धर्मैकरक्षाणां कुलचारित्रशोभिनाम्।  
अद्य चारित्रशौटीर्यं त्वां प्राप्य विनिवर्तितम्॥ २३॥

तवापि सुमहाभागे जनेन्द्रकुलपूर्वके।  
बुद्धिमोहः कथमयं सम्भूतस्त्वयि गर्हितः॥ २४॥

न तु कामं करिष्यामि तवाहं पापनिश्चये।  
यया व्यसनमारब्धं जीवितान्तकरं मम॥ २५॥

एष त्विदानीमेवाहमप्रियार्थं तवानघम्।  
निवर्तयिष्यामि वनाद् भ्रातरं स्वजनप्रियम्॥ २६॥

निवर्तयित्वा रामं च तस्याहं दीप्ततेजसः।  
दासभूतो भविष्यामि सुस्थितेनान्तरात्मना॥ २७॥

इत्येवमुक्त्वा भरतो महात्मा  
प्रियेतरैर्वाक्यगणैस्तुदंस्ताम्।  
शोकार्दितश्चापि ननाद भूयः  
सिंहो यथा मन्दरकन्दरस्थः॥ २८॥