+++
title = "०७८ मन्थराशासनम्"
title_english = "078 Shatrughna seizes Manthara and threatens to punish her"

+++


अथ यात्रां समीहन्तं शत्रुघ्नो लक्ष्मणानुजः।  
भरतं शोकसंतप्तमिदं वचनमब्रवीत्॥ १॥

गतिर्यः सर्वभूतानां दुःखे किं पुनरात्मनः।  
स रामः सत्त्वसम्पन्नः स्त्रिया प्रव्राजितो वनम्॥ २॥

बलवान् वीर्यसम्पन्नो लक्ष्मणो नाम योऽप्यसौ।  
किं न मोचयते रामं कृत्वापि पितृनिग्रहम्॥ ३॥

पूर्वमेव तु विग्राह्यः समवेक्ष्य नयानयौ।  
उत्पथं यः समारूढो नार्या राजा वशं गतः॥ ४॥

इति सम्भाषमाणे तु शत्रुघ्ने लक्ष्मणानुजे।  
प्राग्द्वारेऽभूत् तदा कुब्जा सर्वाभरणभूषिता॥ ५॥

लिप्ता चन्दनसारेण राजवस्त्राणि बिभ्रती।  
विविधं विविधैस्तैस्तैर्भूषणैश्च विभूषिता॥ ६॥

मेखलादामभिश्चित्रैरन्यैश्च वरभूषणैः।  
बभासे बहुभिर्बद्धा रज्जुबद्धेव वानरी॥ ७॥

तां समीक्ष्य तदा द्वाःस्थो भृशं पापस्य कारिणीम्।  
गृहीत्वाकरुणं कुब्जां शत्रुघ्नाय न्यवेदयत्॥ ८॥

यस्याः कृते वने रामो न्यस्तदेहश्च वः पिता।  
सेयं पापा नृशंसा च तस्याः कुरु यथामति॥ ९॥

शत्रुघ्नश्च तदाज्ञाय वचनं भृशदुःखितः।  
अन्तःपुरचरान् सर्वानित्युवाच धृतव्रतः॥ १०॥

तीव्रमुत्पादितं दुःखं भ्रातॄणां मे तथा पितुः।  
यथा सेयं नृशंसस्य कर्मणः फलमश्नुताम्॥ ११॥

एवमुक्त्वा च तेनाशु सखीजनसमावृता।  
गृहीता बलवत् कुब्जा सा तद् गृहमनादयत्॥ १२॥

ततः सुभृशसंतप्तस्तस्याः सर्वः सखीजनः।  
क्रुद्धमाज्ञाय शत्रुघ्नं व्यपलायत सर्वशः॥ १३॥

अमन्त्रयत कृत्स्नश्च तस्याः सर्वः सखीजनः।  
यथायं समुपक्रान्तो निःशेषं नः करिष्यति॥ १४॥

सानुक्रोशां वदान्यां च धर्मज्ञां च यशस्विनीम्।  
कौसल्यां शरणं यामः सा हि नोऽस्ति ध्रुवा गतिः॥ १५॥

स च रोषेण संवीतः शत्रुघ्नः शत्रुशासनः।  
विचकर्ष तदा कुब्जां क्रोशन्तीं पृथिवीतले॥ १६॥

तस्यां ह्याकृष्यमाणायां मन्थरायां ततस्ततः।  
चित्रं बहुविधं भाण्डं पृथिव्यां तद्‍व्यशीर्यत॥ १७॥

तेन भाण्डेन विस्तीर्णं श्रीमद् राजनिवेशनम्।  
अशोभत तदा भूयः शारदं गगनं यथा॥ १८॥

स बली बलवत् क्रोधाद् गृहीत्वा पुरुषर्षभः।  
कैकेयीमभिनिर्भर्त्स्य बभाषे परुषं वचः॥ १९॥

तैर्वाक्यैः परुषैर्दुःखैः कैकेयी भृशदुःखिता।  
शत्रुघ्नभयसंत्रस्ता पुत्रं शरणमागता॥ २०॥

तं प्रेक्ष्य भरतः क्रुद्धं शत्रुघ्नमिदमब्रवीत्।  
अवध्याः सर्वभूतानां प्रमदाः क्षम्यतामिति॥ २१॥

हन्यामहमिमां पापां कैकेयीं दुष्टचारिणीम्।  
यदि मां धार्मिको रामो नासूयेन्मातृघातकम्॥ २२॥

इमामपि हतां कुब्जां यदि जानाति राघवः।  
त्वां च मां चैव धर्मात्मा नाभिभाषिष्यते ध्रुवम्॥ २३॥

भरतस्य वचः श्रुत्वा शत्रुघ्नो लक्ष्मणानुजः।  
न्यवर्तत ततो दोषात् तां मुमोच च मूर्च्छिताम्॥ २४॥

सा पादमूले कैकेय्या मन्थरा निपपात ह।  
निःश्वसन्ती सुदुःखार्ता कृपणं विललाप ह॥ २५॥

शत्रुघ्नविक्षेपविमूढसंज्ञां  
समीक्ष्य कुब्जां भरतस्य माता।  
शनैः समाश्वासयदार्तरूपां  
क्रौञ्चीं विलग्नामिव वीक्षमाणाम्॥ २६॥