+++
title = "०५१ गुह-लक्ष्मणसंवादः"
title_english = "051 Guha requests Lakshmana to take rest"

+++


तं जाग्रतमदम्भेन भ्रातुरर्थाय लक्ष्मणम्।  
गुहः संतापसंतप्तो राघवं वाक्यमब्रवीत्॥ १॥

इयं तात सुखा शय्या त्वदर्थमुपकल्पिता।  
प्रत्याश्वसिहि साध्वस्यां राजपुत्र यथासुखम्॥ २॥

उचितोऽयं जनः सर्वः क्लेशानां त्वं सुखोचितः।  
गुप्त्यर्थं जागरिष्यामः काकुत्स्थस्य वयं निशाम्॥ ३॥

नहि रामात् प्रियतमो ममास्ते भुवि कश्चन।  
ब्रवीम्येव च ते सत्यं सत्येनैव च ते शपे॥ ४॥

अस्य प्रसादादाशंसे लोकेऽस्मिन् सुमहद् यशः।  
धर्मावाप्तिं च विपुलामर्थकामौ च पुष्कलौ॥ ५॥

सोऽहं प्रियसखं रामं शयानं सह सीतया।  
रक्षिष्यामि धनुष्पाणिः सर्वथा ज्ञातिभिः सह॥ ६॥

न मेऽस्त्यविदितं किंचिद् वनेऽस्मिंश्चरतः सदा।  
चतुरङ्गं ह्यतिबलं सुमहत् संतरेमहि॥ ७॥

लक्ष्मणस्तु तदोवाच रक्ष्यमाणास्त्वयानघ।  
नात्र भीता वयं सर्वे धर्ममेवानुपश्यता॥ ८॥  
कथं दाशरथौ भूमौ शयाने सह सीतया।  
शक्या निद्रा मया लब्धुं जीवितं वा सुखानि वा॥ ९॥

यो न देवासुरैः सर्वैः शक्यः प्रसहितुं युधि।  
तं पश्य सुखसंसुप्तं तृणेषु सह सीतया॥ १०॥

यो मन्त्रतपसा लब्धो विविधैश्च पराक्रमैः।  
एको दशरथस्यैष पुत्रः सदृशलक्षणः॥ ११॥  
अस्मिन् प्रव्रजिते राजा न चिरं वर्तयिष्यति।  
विधवा मेदिनी नूनं क्षिप्रमेव भविष्यति॥ १२॥

विनद्य सुमहानादं श्रमेणोपरताः स्त्रियः।  
निर्घोषोपरतं तात मन्ये राजनिवेशनम्॥ १३॥

कौसल्या चैव राजा च तथैव जननी मम।  
नाशंसे यदि जीवन्ति सर्वे ते शर्वरीमिमाम्॥ १४॥

जीवेदपि हि मे माता शत्रुघ्नस्यान्ववेक्षया।  
तद् दुःखं यदि कौसल्या वीरसूर्विनशिष्यति॥ १५॥

अनुरक्तजनाकीर्णा सुखालोकप्रियावहा।  
राजव्यसनसंसृष्टा सा पुरी विनशिष्यति॥ १६॥

कथं पुत्रं महात्मानं ज्येष्ठपुत्रमपश्यतः।  
शरीरं धारयिष्यन्ति प्राणा राज्ञो महात्मनः॥ १७॥

विनष्टे नृपतौ पश्चात् कौसल्या विनशिष्यति।  
अनन्तरं च मातापि मम नाशमुपैष्यति॥ १८॥

अतिक्रान्तमतिक्रान्तमनवाप्य मनोरथम्।  
राज्ये राममनिक्षिप्य पिता मे विनशिष्यति॥ १९॥

सिद्धार्थाः पितरं वृत्तं तस्मिन् काले ह्युपस्थिते।  
प्रेतकार्येषु सर्वेषु संस्करिष्यन्ति राघवम्॥ २०॥

रम्यचत्वरसंस्थानां संविभक्तमहापथाम्।  
हर्म्यप्रासादसम्पन्नां गणिकावरशोभिताम्॥ २१॥  
रथाश्वगजसम्बाधां तूर्यनादनिनादिताम्।  
सर्वकल्याणसम्पूर्णां हृष्टपुष्टजनाकुलाम्॥ २२॥  
आरामोद्यानसम्पन्नां समाजोत्सवशालिनीम्।  
सुखिता विचरिष्यन्ति राजधानीं पितुर्मम॥ २३॥

अपि जीवेद् दशरथो वनवासात् पुनर्वयम्।  
प्रत्यागम्य महात्मानमपि पश्याम सुव्रतम्॥ २४॥

अपि सत्यप्रतिज्ञेन सार्धं कुशलिना वयम्।  
निवृत्ते वनवासेऽस्मिन्नयोध्यां प्रविशेमहि॥ २५॥

परिदेवयमानस्य दुःखार्तस्य महात्मनः।  
तिष्ठतो राजपुत्रस्य शर्वरी सात्यवर्तत॥ २६॥

तथा हि सत्यं ब्रुवति प्रजाहिते  
नरेन्द्रसूनौ गुरुसौहृदाद् गुहः।  
मुमोच बाष्पं व्यसनाभिपीडितो  
ज्वरातुरो नाग इव व्यथातुरः॥ २७॥