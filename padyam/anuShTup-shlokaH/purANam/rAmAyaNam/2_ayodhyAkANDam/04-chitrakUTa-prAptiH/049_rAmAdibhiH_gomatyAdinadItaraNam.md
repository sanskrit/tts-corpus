+++
title = "०४९ रामादिभिः गोमत्यादिनदीतरणम्"
title_english = "049 Rama crossed three rivers"

+++


रामोऽपि रात्रिशेषेण तेनैव महदन्तरम्।  
जगाम पुरुषव्याघ्रः पितुराज्ञामनुस्मरन्॥ १॥

तथैव गच्छतस्तस्य व्यपायाद् रजनी शिवा।  
उपास्य तु शिवां संध्यां विषयानत्यगाहत॥ २॥

ग्रामान् विकृष्टसीमान्तान् पुष्पितानि वनानि च।  
पश्यन्नतिययौ शीघ्रं शनैरिव हयोत्तमैः॥ ३॥

शृण्वन् वाचो मनुष्याणां ग्रामसंवासवासिनाम्।  
राजानं धिग् दशरथं कामस्य वशमास्थितम्॥ ४॥

हा नृशंसाद्य कैकेयी पापा पापानुबन्धिनी।  
तीक्ष्णा सम्भिन्नमर्यादा तीक्ष्णकर्मणि वर्तते॥ ५॥

या पुत्रमीदृशं राज्ञः प्रवासयति धार्मिकम्।  
वनवासे महाप्राज्ञं सानुक्रोशं जितेन्द्रियम्॥ ६॥

कथं नाम महाभागा सीता जनकनन्दिनी।  
सदा सुखेष्वभिरता दुःखान्यनुभविष्यति॥ ७॥

अहो दशरथो राजा निःस्नेहः स्वसुतं प्रति।  
प्रजानामनघं रामं परित्यक्तुमिहेच्छति॥ ८॥

एता वाचो मनुष्याणां ग्रामसंवासवासिनाम्।  
शृण्वन्नतिययौ वीरः कोसलान् कोसलेश्वरः॥ ९॥

ततो वेदश्रुतिं नाम शिववारिवहां नदीम्।  
उत्तीर्याभिमुखः प्रायादगस्त्याध्युषितां दिशम्॥ १०॥

गत्वा तु सुचिरं कालं ततः शीतवहां नदीम्।  
गोमतीं गोयुतानूपामतरत् सागरङ्गमाम्॥ ११॥

गोमतीं चाप्यतिक्रम्य राघवः शीघ्रगैर्हयैः।  
मयूरहंसाभिरुतां ततार स्यन्दिकां नदीम्॥ १२॥

स महीं मनुना राज्ञा दत्तामिक्ष्वाकवे पुरा।  
स्फीतां राष्ट्रवृतां रामो वैदेहीमन्वदर्शयत्॥ १३॥

सूत इत्येव चाभाष्य सारथिं तमभीक्ष्णशः।  
हंसमत्तस्वरः श्रीमानुवाच पुरुषोत्तमः॥ १४॥

कदाहं पुनरागम्य सरय्वाः पुष्पिते वने।  
मृगयां पर्यटिष्यामि मात्रा पित्रा च संगतः॥ १५॥

नात्यर्थमभिकांक्षामि मृगयां सरयूवने।  
रतिर्ह्येषातुला लोके राजर्षिगणसम्मता॥ १६॥

राजर्षीणां हि लोकेऽस्मिन् रत्यर्थं मृगया वने।  
काले कृतां तां मनुजैर्धन्विनामभिकांक्षिताम्॥ १७॥

स तमध्वानमैक्ष्वाकः सूतं मधुरया गिरा।  
तं तमर्थमभिप्रेत्य ययौ वाक्यमुदीरयन्॥ १८॥