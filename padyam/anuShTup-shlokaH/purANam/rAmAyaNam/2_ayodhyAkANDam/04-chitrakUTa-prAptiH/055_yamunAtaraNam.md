+++
title = "०५५ यमुनातरणम्"
title_english = "055 "

+++


उषित्वा रजनीं तत्र राजपुत्राव‍‍रिंदमौ।  
महर्षिमभिवाद्याथ जग्मतुस्तं गिरिं प्रति॥ १॥

तेषां स्वस्त्ययनं चैव महर्षिः स चकार ह।  
प्रस्थितान् प्रेक्ष्य तांश्चैव पिता पुत्रानिवौरसान्॥ २॥

ततः प्रचक्रमे वक्तुं वचनं स महामुनिः।  
भरद्वाजो महातेजा रामं सत्यपराक्रमम्॥ ३॥

गङ्गायमुनयोः संधिमासाद्य मनुजर्षभौ।  
कालिन्दीमनुगच्छेतां नदीं पश्चान्मुखाश्रिताम्॥ ४॥

अथासाद्य तु कालिन्दीं प्रतिस्रोतःसमागताम्।  
तस्यास्तीर्थं प्रचरितं प्रकामं प्रेक्ष्य राघव।  
तत्र यूयं प्लवं कृत्वा तरतांशुमतीं नदीम्॥ ५॥

ततो न्यग्रोधमासाद्य महान्तं हरितच्छदम्।  
परीतं बहुभिर्वृक्षैः श्यामं सिद्धोपसेवितम्॥ ६॥  
तस्मिन् सीताञ्जलिं कृत्वा प्रयुञ्जीताशिषां क्रियाम्।  
समासाद्य च तं वृक्षं वसेद् वातिक्रमेत वा॥ ५॥

क्रोशमात्रं ततो गत्वा नीलं प्रेक्ष्य च काननम्।  
सल्लकीबदरीमिश्रं रम्यं वंशैश्च यामुनैः॥ ८॥

स पन्थाश्चित्रकूटस्य गतस्य बहुशो मया।  
रम्यो मार्दवयुक्तश्च दावैश्चैव विवर्जितः॥ ९॥

इति पन्थानमादिश्य महर्षिः संन्यवर्तत।  
अभिवाद्य तथेत्युक्त्वा रामेण विनिवर्तितः॥ १०॥

उपावृत्ते मुनौ तस्मिन् रामो लक्ष्मणमब्रवीत्।  
कृतपुण्याः स्म भद्रं ते मुनिर्यन्नोऽनुकम्पते॥ ११॥

इति तौ पुरुषव्याघ्रौ मन्त्रयित्वा मनस्विनौ।  
सीतामेवाग्रतः कृत्वा कालिन्दीं जग्मतुर्नदीम्॥ १२॥

अथासाद्य तु कालिन्दीं शीघ्रस्रोतस्विनीं नदीम्।  
चिन्तामापेदिरे सद्यो नदीजलतितीर्षवः॥ १३॥

तौ काष्ठसंघाटमथो चक्रतुः सुमहाप्लवम्।  
शुष्कैर्वंशैः समाकीर्णमुशीरैश्च समावृतम्॥ १४॥  
ततो वैतसशाखाश्च जम्बुशाखाश्च वीर्यवान्।  
चकार लक्ष्मणश्छित्त्वा सीतायाः सुखमासनम्॥ १५॥

तत्र श्रियमिवाचिन्त्यां रामो दाशरथिः प्रियाम्।  
ईषत्स लज्जमानां तामध्यारोपयत प्लवम्॥ १६॥  
पार्श्वे तत्र च वैदेह्या वसने भूषणानि च।  
प्लवे कठिनकाजं च रामश्चक्रे समाहितः॥ १७॥

आरोप्य सीतां प्रथमं संघाटं परिगृह्य तौ।  
ततः प्रतेरतुर्यत्तौ प्रीतौ दशरथात्मजौ॥ १८॥

कालिन्दीमध्यमायाता सीता त्वेनामवन्दत।  
स्वस्ति देवि तरामि त्वां पारयेन्मे पतिर्व्रतम्॥ १९॥

यक्ष्ये त्वां गोसहस्रेण सुराघटशतेन च।  
स्वस्ति प्रत्यागते रामे पुरीमिक्ष्वाकुपालिताम्॥ २०॥

कालिन्दीमथ सीता तु याचमाना कृताञ्जलिः।  
तीरमेवाभिसम्प्राप्ता दक्षिणं वरवर्णिनी॥ २१॥

ततः प्लवेनांशुमतीं शीघ्रगामूर्मिमालिनीम्।  
तीरजैर्बहुभिर्वृक्षैः संतेरुर्यमुनां नदीम्॥ २२॥

ते तीर्णाः प्लवमुत्सृज्य प्रस्थाय यमुनावनात्।  
श्यामं न्यग्रोधमासेदुः शीतलं हरितच्छदम्॥ २३॥

न्यग्रोधं समुपागम्य वैदेही चाभ्यवन्दत।  
नमस्तेऽस्तु महावृक्ष पारयेन्मे पतिर्व्रतम्॥ २४॥

कौसल्यां चैव पश्येम सुमित्रां च यशस्विनीम्।  
इति सीताञ्जलिं कृत्वा पर्यगच्छन्मनस्विनी॥ २५॥

अवलोक्य ततः सीतामायाचन्तीमनिन्दिताम्।  
दयितां च विधेयां च रामो लक्ष्मणमब्रवीत्॥ २६॥

सीतामादाय गच्छ त्वमग्रतो भरतानुज।  
पृष्ठतोऽनुगमिष्यामि सायुधो द्विपदां वर॥ २७॥

यद् यत् फलं प्रार्थयते पुष्पं वा जनकात्मजा।  
तत् तत् प्रयच्छ वैदेह्या यत्रास्या रमते मनः॥ २८॥

एकैकं पादपं गुल्मं लतां वा पुष्पशालिनीम्।  
अदृष्टरूपां पश्यन्ती रामं पप्रच्छ साऽबला॥ २९॥

रमणीयान् बहुविधान् पादपान् कुसुमोत्करान्।  
सीतावचनसंरब्ध आनयामास लक्ष्मणः॥ ३०॥

विचित्रवालुकजलां हंससारसनादिताम्।  
रेमे जनकराजस्य सुता प्रेक्ष्य तदा नदीम्॥ ३१॥

क्रोशमात्रं ततो गत्वा भ्रातरौ रामलक्ष्मणौ।  
बहून् मेध्यान् मृगान् हत्वा चेरतुर्यमुनावने॥ ३२॥

विहृत्य ते बर्हिणपूगनादिते  
शुभे वने वारणवानरायुते।  
समं नदीवप्रमुपेत्य सत्वरं  
निवासमाजग्मुरदीनदर्शनाः॥ ३३॥