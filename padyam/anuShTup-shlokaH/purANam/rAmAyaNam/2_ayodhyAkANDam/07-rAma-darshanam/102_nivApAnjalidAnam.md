+++
title = "१०२ निवापाञ्जलिदानम्"
title_english = "102 Bharata requests Rama to come to Ayodhya"

+++


रामस्य वचनं श्रुत्वा भरतः प्रत्युवाच ह।  
किं मे धर्माद् विहीनस्य राजधर्मः करिष्यति॥ १॥

शाश्वतोऽयं सदा धर्मः स्थितोऽस्मासु नरर्षभ।  
ज्येष्ठे पुत्रे स्थिते राजा न कनीयान् भवेन्नृपः॥ २॥

स समृद्धां मया सार्धमयोध्यां गच्छ राघव।  
अभिषेचय चात्मानं कुलस्यास्य भवाय नः॥ ३॥

राजानं मानुषं प्राहुर्देवत्वे सम्मतो मम।  
यस्य धर्मार्थसहितं वृत्तमाहुरमानुषम्॥ ४॥

केकयस्थे च मयि तु त्वयि चारण्यमाश्रिते।  
धीमान् स्वर्गं गतो राजा यायजूकः सतां मतः॥ ५॥

निष्क्रान्तमात्रे भवति सहसीते सलक्ष्मणे।  
दुःखशोकाभिभूतस्तु राजा त्रिदिवमभ्यगात्॥ ६॥

उत्तिष्ठ पुरुषव्याघ्र क्रियतामुदकं पितुः।  
अहं चायं च शत्रुघ्नः पूर्वमेव कृतोदकौ॥ ७॥

प्रियेण किल दत्तं हि पितृलोकेषु राघव।  
अक्षयं भवतीत्याहुर्भवांश्चैव पितुः प्रियः॥ ८॥

त्वामेव शोचंस्तव दर्शनेप्सु-  
स्त्वय्येव सक्तामनिवर्त्य बुद्धिम्।  
त्वया विहीनस्तव शोकरुग्ण-  
स्त्वां संस्मरन्नेव गतः पिता ते॥ ९॥