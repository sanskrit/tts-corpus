+++
title = "११९ रामस्य दण्डकारण्यप्रवेशः"
title_english = "119 Seetha shows the gifts of Anasuya to Rama"

+++


अनसूया तु धर्मज्ञा श्रुत्वा तां महतीं कथाम्।  
पर्यष्वजत बाहुभ्यां शिरस्याघ्राय मैथिलीम्॥ १॥

व्यक्ताक्षरपदं चित्रं भाषितं मधुरं त्वया।  
यथा स्वयंवरं वृत्तं तत् सर्वं च श्रुतं मया॥ २॥

रमेयं कथया ते तु दृढं मधुरभाषिणि।  
रविरस्तं गतः श्रीमानुपोह्य रजनीं शुभाम्॥ ३॥  
दिवसं परिकीर्णानामाहारार्थं पतत्त्रिणाम्।  
संध्याकाले निलीनानां निद्रार्थं श्रूयते ध्वनिः॥ ४॥

एते चाप्यभिषेकार्द्रा मुनयः कलशोद्यताः।  
सहिता उपवर्तन्ते सलिलाप्लुतवल्कलाः॥ ५॥

अग्निहोत्रे च ऋषिणा हुते च विधिपूर्वकम्।  
कपोताङ्गारुणो धूमो दृश्यते पवनोद्धतः॥ ६॥

अल्पवर्णा हि तरवो घनीभूताः समन्ततः।  
विप्रकृष्टेन्द्रिये देशे न प्रकाशन्ति वै दिशः॥ ७॥

रजनीचरसत्त्वानि प्रचरन्ति समन्ततः।  
तपोवनमृगा ह्येते वेदितीर्थेषु शेरते॥ ८॥

सम्प्रवृत्ता निशा सीते नक्षत्रसमलंकृता।  
ज्योत्स्नाप्रावरणश्चन्द्रो दृश्यतेऽभ्युदितोऽम्बरे॥ ९॥

गम्यतामनुजानामि रामस्यानुचरी भव।  
कथयन्त्या हि मधुरं त्वयाहमपि तोषिता॥ १०॥

अलंकुरु च तावत् त्वं प्रत्यक्षं मम मैथिलि।  
प्रीतिं जनय मे वत्से दिव्यालंकारशोभिनी॥ ११॥

सा तदा समलंकृत्य सीता सुरसुतोपमा।  
प्रणम्य शिरसा पादौ रामं त्वभिमुखी ययौ॥ १२॥

तथा तु भूषितां सीतां ददर्श वदतां वरः।  
राघवः प्रीतिदानेन तपस्विन्या जहर्ष च॥ १३॥

न्यवेदयत् ततः सर्वं सीता रामाय मैथिली।  
प्रीतिदानं तपस्विन्या वसनाभरणस्रजाम्॥ १४॥

प्रहृष्टस्त्वभवद् रामो लक्ष्मणश्च महारथः।  
मैथिल्याः सत्क्रियां दृष्ट्वा मानुषेषु सुदुर्लभाम्॥ १५॥

ततः स शर्वरीं प्रीतः पुण्यां शशिनिभाननाम्।  
अर्चितस्तापसैः सर्वैरुवास रघुनन्दनः॥ १६॥

तस्यां रात्र्यां व्यतीतायामभिषिच्य हुताग्निकान्।  
आपृच्छेतां नरव्याघ्रौ तापसान् वनगोचरान्॥ १७॥

तावूचुस्ते वनचरास्तापसा धर्मचारिणः।  
वनस्य तस्य संचारं राक्षसैः समभिप्लुतम्॥ १८॥  
रक्षांसि पुरुषादानि नानारूपाणि राघव।  
वसन्त्यस्मिन् महारण्ये व्यालाश्च रुधिराशनाः॥ १९॥

उच्छिष्टं वा प्रमत्तं वा तापसं ब्रह्मचारिणम्।  
अदन्त्यस्मिन् महारण्ये तान् निवारय राघव॥ २०॥

एष पन्था महर्षीणां फलान्याहरतां वने।  
अनेन तु वनं दुर्गं गन्तुं राघव ते क्षमम्॥ २१॥

इतीरितः प्राञ्जलिभिस्तपस्विभि-  
र्द्विजैः कृतस्वस्त्ययनः परंतपः।  
वनं सभार्यः प्रविवेश राघवः  
सलक्ष्मणः सूर्य इवाभ्रमण्डलम्॥ २२॥