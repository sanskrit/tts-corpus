+++
title = "०९८ भरतेन रामाश्रमगमनम्"
title_english = "098 Bharata continues his search for Rama s hermitage"

+++


निवेश्य सेनां तु विभुः पद्‍भ्यां पादवतां वरः।  
अभिगन्तुं स काकुत्स्थमियेष गुरुवर्तकम्॥ १॥  
निविष्टमात्रे सैन्ये तु यथोद्देशं विनीतवत्।  
भरतो भ्रातरं वाक्यं शत्रुघ्नमिदमब्रवीत्॥ २॥

क्षिप्रं वनमिदं सौम्य नरसंघैः समन्ततः।  
लुब्धैश्च सहितैरेभिस्त्वमन्वेषितुमर्हसि॥ ३॥

गुहो ज्ञातिसहस्रेण शरचापासिपाणिना।  
समन्वेषतु काकुत्स्थावस्मिन् परिवृतः स्वयम्॥ ४॥

अमात्यैः सह पौरैश्च गुरुभिश्च द्विजातिभिः।  
सह सर्वं चरिष्यामि पद‍्भ्यां परिवृतः स्वयम्॥ ५॥

यावन्न रामं द्रक्ष्यामि लक्ष्मणं वा महाबलम्।  
वैदेहीं वा महाभागां न मे शान्तिर्भविष्यति॥ ६॥

यावन्न चन्द्रसंकाशं तद् द्रक्ष्यामि शुभाननम्।  
भ्रातुः पद्मविशालाक्षं न मे शान्तिर्भविष्यति॥ ७॥

सिद्धार्थः खलु सौमित्रिर्यश्चन्द्रविमलोपमम्।  
मुखं पश्यति रामस्य राजीवाक्षं महाद्युतिम्॥ ८॥

यावन्न चरणौ भ्रातुः पार्थिवव्यञ्जनान्वितौ।  
शिरसा प्रग्रहीष्यामि न मे शान्तिर्भविष्यति॥ ९॥

यावन्न राज्ये राज्यार्हः पितृपैतामहे स्थितः।  
अभिषिक्तो जलक्लिन्नो न मे शान्तिर्भविष्यति॥ १०॥

कृतकृत्या महाभागा वैदेही जनकात्मजा।  
भर्तारं सागरान्तायाः पृथिव्या यानुगच्छति॥ ११॥

सुशुभश्चित्रकूटोऽसौ गिरिराजसमो गिरिः।  
यस्मिन् वसति काकुत्स्थः कुबेर इव नन्दने॥ १२॥

कृतकार्यमिदं दुर्गवनं व्यालनिषेवितम्।  
यदध्यास्ते महाराजो रामः शस्त्रभृतां वरः॥ १३॥

एवमुक्त्वा महाबाहुर्भरतः पुरुषर्षभः।  
पद्‍भ्यामेव महातेजाः प्रविवेश महद् वनम्॥ १४॥

स तानि द्रुमजालानि जातानि गिरिसानुषु।  
पुष्पिताग्राणि मध्येन जगाम वदतां वरः॥ १५॥

स गिरेश्चित्रकूटस्य सालमारुह्य सत्वरम्।  
रामाश्रमगतस्याग्नेर्ददर्श ध्वजमुच्छ्रितम्॥ १६॥

तं दृष्ट्वा भरतः श्रीमान् मुमोद सहबान्धवः।  
अत्र राम इति ज्ञात्वा गतः पारमिवाम्भसः॥ १७॥

स चित्रकूटे तु गिरौ निशम्य  
रामाश्रमं पुण्यजनोपपन्नम्।  
गुहेन सार्धं त्वरितो जगाम  
पुनर्निवेश्यैव चमूं महात्मा॥ १८॥