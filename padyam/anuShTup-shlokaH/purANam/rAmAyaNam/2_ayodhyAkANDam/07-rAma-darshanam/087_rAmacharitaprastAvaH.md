+++
title = "०८७ रामचरितप्रस्तावः"
title_english = "087 Guha reports further details of Rama"

+++


गुहस्य वचनं श्रुत्वा भरतो भृशमप्रियम्।  
ध्यानं जगाम तत्रैव यत्र तच्छ्रुतमप्रियम्॥ १॥

सुकुमारो महासत्त्वः सिंहस्कन्धो महाभुजः।  
पुण्डरीकविशालाक्षस्तरुणः प्रियदर्शनः॥ २॥  
प्रत्याश्वस्य मुहूर्तं तु कालं परमदुर्मनाः।  
ससाद सहसा तोत्रैर्हृदि विद्ध इव द्विपः॥ ३॥

भरतं मूर्च्छितं दृष्ट्वा विवर्णवदनो गुहः।  
बभूव व्यथितस्तत्र भूमिकम्पे यथा द्रुमः॥ ४॥

तदवस्थं तु भरतं शत्रुघ्नोऽनन्तरस्थितः।  
परिष्वज्य रुरोदोच्चैर्विसंज्ञः शोककर्शितः॥ ५॥

ततः सर्वाः समापेतुर्मातरो भरतस्य ताः।  
उपवासकृशा दीना भर्तृव्यसनकर्शिताः॥ ६॥

ताश्च तं पतितं भूमौ रुदत्यः पर्यवारयन्।  
कौसल्या त्वनुसृत्यैनं दुर्मनाः परिषस्वजे॥ ७॥

वत्सला स्वं यथा वत्समुपगुह्य तपस्विनी।  
परिपप्रच्छ भरतं रुदती शोकलालसा॥ ८॥

पुत्र व्याधिर्न ते कच्चिच्छरीरं प्रति बाधते।  
अस्य राजकुलस्याद्य त्वदधीनं हि जीवितम्॥ ९॥

त्वां दृष्ट्वा पुत्र जीवामि रामे सभ्रातृके गते।  
वृत्ते दशरथे राज्ञि नाथ एकस्त्वमद्य नः॥ १०॥

कच्चिन्न लक्ष्मणे पुत्र श्रुतं ते किंचिदप्रियम्।  
पुत्रे वा ह्येकपुत्रायाः सहभार्ये वनं गते॥ ११॥

स मुहूर्तं समाश्वस्य रुदन्नेव महायशाः।  
कौसल्यां परिसान्त्व्येदं गुहं वचनमब्रवीत्॥ १२॥

भ्राता मे क्वावसद् रात्रौ क्व सीता क्व च लक्ष्मणः।  
अस्वपच्छयने कस्मिन् किं भुक्त्वा गुह शंस मे॥ १३॥

सोऽब्रवीद् भरतं हृष्टो निषादाधिपतिर्गुहः।  
यद्विधं प्रतिपेदे च रामे प्रियहितेऽतिथौ॥ १४॥

अन्नमुच्चावचं भक्ष्याः फलानि विविधानि च।  
रामायाभ्यवहारार्थं बहुशोऽपहृतं मया॥ १५॥

तत् सर्वं प्रत्यनुज्ञासीद् रामः सत्यपराक्रमः।  
न हि तत् प्रत्यगृह्णात् स क्षत्रधर्ममनुस्मरन्॥ १६॥

नह्यस्माभिः प्रतिग्राह्यं सखे देयं तु सर्वदा।  
इति तेन वयं सर्वे अनुनीता महात्मना॥ १७॥

लक्ष्मणेन यदानीतं पीतं वारि महात्मना।  
औपवास्यं तदाकार्षीद् राघवः सह सीतया॥ १८॥

ततस्तु जलशेषेण लक्ष्मणोऽप्यकरोत् तदा।  
वाग्यतास्ते त्रयः संध्यां समुपासन्त संहिताः॥ १९॥

सौमित्रिस्तु ततः पश्चादकरोत् स्वास्तरं शुभम्।  
स्वयमानीय बर्हींषि क्षिप्रं राघवकारणात्॥ २०॥

तस्मिन् समाविशद् रामः स्वास्तरे सह सीतया।  
प्रक्षाल्य च तयोः पादौ व्यपाक्रामत् स लक्ष्मणः॥ २१॥

एतत् तदिङ्गुदीमूलमिदमेव च तत् तृणम्।  
यस्मिन् रामश्च सीता च रात्रिं तां शयितावुभौ॥ २२॥

नियम्य पृष्ठे तु तलाङ्गुलित्रवान्  
शरैः सुपूर्णाविषुधी परंतपः।  
महद्धनुः सज्जमुपोह्य लक्ष्मणो  
निशामतिष्ठत् परितोऽस्य केवलम्॥ २३॥

ततस्त्वहं चोत्तमबाणचापभृत्  
स्थितोऽभवं तत्र स यत्र लक्ष्मणः।  
अतन्द्रितैर्ज्ञातिभिरात्तकार्मुकै-  
र्महेन्द्रकल्पं परिपालयंस्तदा॥ २४॥