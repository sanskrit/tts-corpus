+++
title = "०९९ श्रीरामदर्शनम्"
title_english = "099 Bharata beholds Rama s hermitage and approaches it"

+++


निविष्टायां तु सेनायामुत्सुको भरतस्ततः।  
जगाम भ्रातरं द्रष्टुं शत्रुघ्नमनुदर्शयन्॥ १॥

ऋषिं वसिष्ठं संदिश्य मातॄर्मे शीघ्रमानय।  
इति त्वरितमग्रे स जगाम गुरुवत्सलः॥ २॥

सुमन्त्रस्त्वपि शत्रुघ्नमदूरादन्वपद्यत।  
रामदर्शनजस्तर्षो भरतस्येव तस्य च॥ ३॥

गच्छन्नेवाथ भरतस्तापसालयसंस्थिताम्।  
भ्रातुः पर्णकुटीं श्रीमानुटजं च ददर्श ह॥ ४॥

शालायास्त्वग्रतस्तस्या ददर्श भरतस्तदा।  
काष्ठानि चावभग्नानि पुष्पाण्यपचितानि च॥ ५॥

स लक्ष्मणस्य रामस्य ददर्शाश्रममीयुषः।  
कृतं वृक्षेष्वभिज्ञानं कुशचीरैः क्वचित् क्वचित्॥ ६॥

ददर्श च वने तस्मिन् महतः संचयान् कृतान्।  
मृगाणां महिषाणां च करीषैः शीतकारणात्॥ ७॥

गच्छन्नेव महाबाहुर्द्युतिमान् भरतस्तदा।  
शत्रुघ्नं चाब्रवीद् हृष्टस्तानमात्यांश्च सर्वशः॥ ८॥

मन्ये प्राप्ताः स्म तं देशं भरद्वाजो यमब्रवीत्।  
नातिदूरे हि मन्येऽहं नदीं मन्दाकिनीमितः॥ ९॥

उच्चैर्बद्धानि चीराणि लक्ष्मणेन भवेदयम्।  
अभिज्ञानकृतः पन्था विकाले गन्तुमिच्छता॥ १०॥

इतश्चोदात्तदन्तानां कुञ्जराणां तरस्विनाम्।  
शैलपार्श्वे परिक्रान्तमन्योन्यमभिगर्जताम्॥ ११॥

यमेवाधातुमिच्छन्ति तापसाः सततं वने।  
तस्यासौ दृश्यते धूमः संकुलः कृष्णवर्त्मनः॥ १२॥

अत्राहं पुरुषव्याघ्रं गुरुसत्कारकारिणम्।  
आर्यं द्रक्ष्यामि संहृष्टं महर्षिमिव राघवम्॥ १३॥

अथ गत्वा मुहूर्तं तु चित्रकूटं स राघवः।  
मन्दाकिनीमनुप्राप्तस्तं जनं चेदमब्रवीत्॥ १४॥

जगत्यां पुरुषव्याघ्र आस्ते वीरासने रतः।  
जनेन्द्रो निर्जनं प्राप्य धिङ्मे जन्म सजीवितम्॥ १५॥

मत्कृते व्यसनं प्राप्तो लोकनाथो महाद्युतिः।  
सर्वान् कामान् परित्यज्य वने वसति राघवः॥ १६॥

इति लोकसमाक्रुष्टः पादेष्वद्य प्रसादयन्।  
रामं तस्य पतिष्यामि सीताया लक्ष्मणस्य च॥ १७॥

एवं स विलपंस्तस्मिन् वने दशरथात्मजः।  
ददर्श महतीं पुण्यां पर्णशालां मनोरमाम्॥ १८॥

सालतालाश्वकर्णानां पर्णैर्बहुभिरावृताम्।  
विशालां मृदुभिस्तीर्णां कुशैर्वेदिमिवाध्वरे॥ १९॥

शक्रायुधनिकाशैश्च कार्मुकैर्भारसाधनैः।  
रुक्मपृष्ठैर्महासारैः शोभितां शत्रुबाधकैः॥ २०॥

अर्करश्मिप्रतीकाशैर्घोरैस्तूणगतैः शरैः।  
शोभितां दीप्तवदनैः सर्पैर्भोगवतीमिव॥ २१॥

महारजतवासोभ्यामसिभ्यां च विराजिताम्।  
रुक्मबिन्दुविचित्राभ्यां चर्मभ्यां चापि शोभिताम्॥ २२॥

गोधाङ्गुलित्रैरासक्तैश्चित्रकाञ्चनभूषितैः।  
अरिसंघैरनाधृष्यां मृगैः सिंहगुहामिव॥ २३॥

प्रागुदक्प्रवणां वेदिं विशालां दीप्तपावकाम्।  
ददर्श भरतस्तत्र पुण्यां रामनिवेशने॥ २४॥

निरीक्ष्य स मुहूर्तं तु ददर्श भरतो गुरुम्।  
उटजे राममासीनं जटामण्डलधारिणम्॥ २५॥  
कृष्णाजिनधरं तं तु चीरवल्कलवाससम्।  
ददर्श राममासीनमभितः पावकोपमम्॥ २६॥

सिंहस्कन्धं महाबाहुं पुण्डरीकनिभेक्षणम्।  
पृथिव्याः सागरान्ताया भर्तारं धर्मचारिणम्॥ २७॥  
उपविष्टं महाबाहुं ब्रह्माणमिव शाश्वतम्।  
स्थण्डिले दर्भसंस्तीर्णे सीतया लक्ष्मणेन च॥ २८॥

तं दृष्ट्वा भरतः श्रीमान् शोकमोहपरिप्लुतः।  
अभ्यधावत धर्मात्मा भरतः केकयीसुतः॥ २९॥

दृष्ट्वैव विललापार्तो बाष्पसंदिग्धया गिरा।  
अशक्नुवन् वारयितुं धैर्याद् वचनमब्रुवन्॥ ३०॥

यः संसदि प्रकृतिभिर्भवेद् युक्त उपासितुम्।  
वन्यैर्मृगैरुपासीनः सोऽयमास्ते ममाग्रजः॥ ३१॥

वासोभिर्बहुसाहस्रैर्यो महात्मा पुरोचितः।  
मृगाजिने सोऽयमिह प्रवस्ते धर्ममाचरन्॥ ३२॥

अधारयद् यो विविधाश्चित्राः सुमनसः सदा।  
सोऽयं जटाभारमिमं सहते राघवः कथम्॥ ३३॥

यस्य यज्ञैर्यथादिष्टैर्युक्तो धर्मस्य संचयः।  
शरीरक्लेशसम्भूतं स धर्मं परिमार्गते॥ ३४॥

चन्दनेन महार्हेण यस्याङ्गमुपसेवितम्।  
मलेन तस्याङ्गमिदं कथमार्यस्य सेव्यते॥ ३५॥

मन्निमित्तमिदं दुःखं प्राप्तो रामः सुखोचितः।  
धिग्जीवितं नृशंसस्य मम लोकविगर्हितम्॥ ३६॥

इत्येवं विलपन् दीनः प्रस्विन्नमुखपङ्कजः।  
पादावप्राप्य रामस्य पपात भरतो रुदन्॥ ३७॥

दुःखाभितप्तो भरतो राजपुत्रो महाबलः।  
उक्त्वाऽऽर्येति सकृद् दीनं पुनर्नोवाच किंचन॥ ३८॥

बाष्पैः पिहितकण्ठश्च प्रेक्ष्य रामं यशस्विनम्।  
आर्येत्येवाभिसंक्रुश्य व्याहर्तुं नाशकत् ततः॥ ३९॥

शत्रुघ्नश्चापि रामस्य ववन्दे चरणौ रुदन्।  
तावुभौ च समालिङ्ग्य रामोऽप्यश्रूण्यवर्तयत्॥ ४०॥

ततः सुमन्त्रेण गुहेन चैव  
समीयतू राजसुतावरण्ये।  
दिवाकरश्चैव निशाकरश्च  
यथाम्बरे शुक्रबृहस्पतिभ्याम्॥ ४१॥

तान् पार्थिवान् वारणयूथपार्हान्  
समागतांस्तत्र महत्यरण्ये।  
वनौकसस्तेऽभिसमीक्ष्य सर्वे  
त्वश्रूण्यमुञ्चन् प्रविहाय हर्षम्॥ ४२॥