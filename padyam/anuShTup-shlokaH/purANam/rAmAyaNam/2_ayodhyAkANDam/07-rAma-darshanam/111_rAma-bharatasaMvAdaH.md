+++
title = "१११ राम-भरतसंवादः"
title_english = "111 Vashishta urges Rama to grant the prayer of Bharata"

+++


वसिष्ठः स तदा राममुक्त्वा राजपुरोहितः।  
अब्रवीद् धर्मसंयुक्तं पुनरेवापरं वचः॥ १॥

पुरुषस्येह जातस्य भवन्ति गुरवः सदा।  
आचार्यश्चैव काकुत्स्थ पिता माता च राघव॥ २॥

पिता ह्येनं जनयति पुरुषं पुरुषर्षभ।  
प्रज्ञां ददाति चाचार्यस्तस्मात् स गुरुरुच्यते॥ ३॥

स तेऽहं पितुराचार्यस्तव चैव परंतप।  
मम त्वं वचनं कुर्वन् नातिवर्तेः सतां गतिम्॥ ४॥

इमा हि ते परिषदो ज्ञातयश्च नृपास्तथा।  
एषु तात चरन् धर्मं नातिवर्तेः सतां गतिम्॥ ५॥

वृद्धाया धर्मशीलाया मातुर्नार्हस्यवर्तितुम्।  
अस्या हि वचनं कुर्वन् नातिवर्तेः सतां गतिम्॥ ६॥

भरतस्य वचः कुर्वन् याचमानस्य राघव।  
आत्मानं नातिवर्तेस्त्वं सत्यधर्मपराक्रम॥ ७॥

एवं मधुरमुक्तः स गुरुणा राघवः स्वयम्।  
प्रत्युवाच समासीनं वसिष्ठं पुरुषर्षभः॥ ८॥

यन्मातापितरौ वृत्तं तनये कुरुतः सदा।  
न सुप्रतिकरं तत् तु मात्रा पित्रा च यत्कृतम्॥ ९॥  
यथाशक्तिप्रदानेन स्वापनोच्छादनेन च।  
नित्यं च प्रियवादेन तथा संवर्धनेन च॥ १०॥

स हि राजा दशरथः पिता जनयिता मम।  
आज्ञापयन्मां यत् तस्य न तन्मिथ्या भविष्यति॥ ११॥

एवमुक्तस्तु रामेण भरतः प्रत्यनन्तरम्।  
उवाच विपुलोरस्कः सूतं परमदुर्मनाः॥ १२॥

इह तु स्थण्डिले शीघ्रं कुशानास्तर सारथे।  
आर्यं प्रत्युपवेक्ष्यामि यावन्मे सम्प्रसीदति॥ १३॥  
निराहारो निरालोको धनहीनो यथा द्विजः।  
शये पुरस्ताच्छालायां यावन्मां प्रतियास्यति॥ १४॥

स तु राममवेक्षन्तं सुमन्त्रं प्रेक्ष्य दुर्मनाः।  
कुशोत्तरमुपस्थाप्य भूमावेवास्थितः स्वयम्॥ १५॥

तमुवाच महातेजा रामो राजर्षिसत्तमः।  
किं मां भरत कुर्वाणं तात प्रत्युपवेक्ष्यसे॥ १६॥

ब्राह्मणो ह्येकपार्श्वेन नरान् रोद‍्धुमिहार्हति।  
न तु मूर्धाभिषिक्तानां विधिः प्रत्युपवेशने॥ १७॥

उत्तिष्ठ नरशार्दूल हित्वैतद् दारुणं व्रतम्।  
पुरवर्यामितः क्षिप्रमयोध्यां याहि राघव॥ १८॥

आसीनस्त्वेव भरतः पौरजानपदं जनम्।  
उवाच सर्वतः प्रेक्ष्य किमार्यं नानुशासथ॥ १९॥

ते तदोचुर्महात्मानं पौरजानपदा जनाः।  
काकुत्स्थमभिजानीमः सम्यग् वदति राघवः॥ २०॥

एषोऽपि हि महाभागः पितुर्वचसि तिष्ठति।  
अत एव न शक्ताः स्मो व्यावर्तयितुमञ्जसा॥ २१॥

तेषामाज्ञाय वचनं रामो वचनमब्रवीत्।  
एवं निबोध वचनं सुहृदां धर्मचक्षुषाम्॥ २२॥

एतच्चैवोभयं श्रुत्वा सम्यक् सम्पश्य राघव।  
उत्तिष्ठ त्वं महाबाहो मां च स्पृश तथोदकम्॥ २३॥

अथोत्थाय जलं स्पृष्ट्वा भरतो वाक्यमब्रवीत्।  
शृण्वन्तु मे परिषदो मन्त्रिणः शृणुयुस्तथा॥ २४॥  
न याचे पितरं राज्यं नानुशासामि मातरम्।  
एवं परमधर्मज्ञं नानुजानामि राघवम्॥ २५॥

यदि त्ववश्यं वस्तव्यं कर्तव्यं च पितुर्वचः।  
अहमेव निवत्स्यामि चतुर्दश वने समाः॥ २६॥

धर्मात्मा तस्य सत्येन भ्रातुर्वाक्येन विस्मितः।  
उवाच रामः सम्प्रेक्ष्य पौरजानपदं जनम्॥ २७॥

विक्रीतमाहितं क्रीतं यत् पित्रा जीवता मम।  
न तल्लोपयितुं शक्यं मया वा भरतेन वा॥ २८॥

उपाधिर्न मया कार्यो वनवासे जुगुप्सितः।  
युक्तमुक्तं च कैकेय्या पित्रा मे सुकृतं कृतम्॥ २९॥

जानामि भरतं क्षान्तं गुरुसत्कारकारिणम्।  
सर्वमेवात्र कल्याणं सत्यसंधे महात्मनि॥ ३०॥

अनेन धर्मशीलेन वनात् प्रत्यागतः पुनः।  
भ्रात्रा सह भविष्यामि पृथिव्याः पतिरुत्तमः॥ ३१॥

वृतो राजा हि कैकेय्या मया तद्वचनं कृतम्।  
अनृतान्मोचयानेन पितरं तं महीपतिम्॥ ३२॥