+++
title = "०९४ चित्रकूटे सीतारामसंवादः"
title_english = "094 Rama shows the captivating scenery of Chitrakuta to Seetha"

+++


दीर्घकालोषितस्तस्मिन् गिरौ गिरिवरप्रियः।  
वैदेह्याः प्रियमाकांक्षन् स्वं च चित्तं विलोभयन्॥ १॥  
अथ दाशरथिश्चित्रं चित्रकूटमदर्शयत्।  
भार्याममरसंकाशः शचीमिव पुरंदरः॥ २॥

न राज्यभ्रंशनं भद्रे न सुहृद्भिर्विनाभवः।  
मनो मे बाधते दृष्ट्वा रमणीयमिमं गिरिम्॥ ३॥

पश्येममचलं भद्रे नानाद्विजगणायुतम्।  
शिखरैः खमिवोद्विद्धैर्धातुमद्भिर्विभूषितम्॥ ४॥

केचिद् रजतसंकाशाः केचित् क्षतजसंनिभाः।  
पीतमाञ्जिष्ठवर्णाश्च केचिन्मणिवरप्रभाः॥ ५॥  
पुष्पार्ककेतकाभाश्च केचिज्ज्योतीरसप्रभाः।  
विराजन्तेऽचलेन्द्रस्य देशा धातुविभूषिताः॥ ६॥

नानामृगगणैर्द्वीपितरक्ष्वृक्षगणैर्वृतः।  
अदुष्टैर्भात्ययं शैलो बहुपक्षिसमाकुलः॥ ७॥

आम्रजम्ब्वसनैर्लोध्रैः प्रियालैः पनसैर्धवैः।  
अङ्कोलैर्भव्यतिनिशैर्बिल्वतिन्दुकवेणुभिः॥ ८॥  
काश्मर्यारिष्टवरणैर्मधूकैस्तिलकैरपि।  
बदर्यामलकैर्नीपैर्वेत्रधन्वनबीजकैः॥ ९॥  
पुष्पवद्भिः फलोपेतैश्छायावद्भिर्मनोरमैः।  
एवमादिभिराकीर्णः श्रियं पुष्यत्ययं गिरिः॥ १०॥

शैलप्रस्थेषु रम्येषु पश्येमान् कामहर्षणान्।  
किंनरान् द्वन्द्वशो भद्रे रममाणान् मनस्विनः॥ ११॥

शाखावसक्तान् खड्गांश्च प्रवराण्यम्बराणि च।  
पश्य विद्याधरस्त्रीणां क्रीडोद्देशान् मनोरमान्॥ १२॥

जलप्रपातैरुद्भेदैर्निष्पन्दैश्च क्वचित् क्वचित्।  
स्रवद्भिर्भात्ययं शैलः स्रवन्मद इव द्विपः॥ १३॥

गुहासमीरणो गन्धान् नानापुष्पभवान् बहून्।  
घ्राणतर्पणमभ्येत्य कं नरं न प्रहर्षयेत्॥ १४॥

यदीह शरदोऽनेकास्त्वया सार्धमनिन्दिते।  
लक्ष्मणेन च वत्स्यामि न मां शोकः प्रधर्षति॥ १५॥

बहुपुष्पफले रम्ये नानाद्विजगणायुते।  
विचित्रशिखरे ह्यस्मिन् रतवानस्मि भामिनि॥ १६॥

अनेन वनवासेन मम प्राप्तं फलद्वयम्।  
पितुश्चानृण्यता धर्मे भरतस्य प्रियं तथा॥ १७॥

वैदेहि रमसे कच्चिच्चित्रकूटे मया सह।  
पश्यन्ती विविधान् भावान् मनोवाक्कायसम्मतान्॥ १८॥

इदमेवामृतं प्राहू राज्ञि राजर्षयः परे।  
वनवासं भवार्थाय प्रेत्य मे प्रपितामहाः॥ १९॥

शिलाः शैलस्य शोभन्ते विशालाः शतशोऽभितः।  
बहुला बहुलैर्वर्णैर्नीलपीतसितारुणैः॥ २०॥

निशि भान्त्यचलेन्द्रस्य हुताशनशिखा इव।  
ओषध्यः स्वप्रभालक्ष्म्या भ्राजमानाः सहस्रशः॥ २१॥

केचित् क्षयनिभा देशाः केचिदुद्यानसंनिभाः।  
केचिदेकशिला भान्ति पर्वतस्यास्य भामिनि॥ २२॥

भित्त्वेव वसुधां भाति चित्रकूटः समुत्थितः।  
चित्रकूटस्य कूटोऽयं दृश्यते सर्वतः शुभः॥ २३॥

कुष्ठस्थगरपुंनागभूर्जपत्रोत्तरच्छदान्।  
कामिनां स्वास्तरान् पश्य कुशेशयदलायुतान्॥ २४॥

मृदिताश्चापविद्धाश्च दृश्यन्ते कमलस्रजः।  
कामिभिर्वनिते पश्य फलानि विविधानि च॥ २५॥

वस्वौकसारां नलिनीमतीत्यैवोत्तरान् कुरून्।  
पर्वतश्चित्रकूटोऽसौ बहुमूलफलोदकः॥ २६॥

इमं तु कालं वनिते विजह्रिवां-  
स्त्वया च सीते सह लक्ष्मणेन।  
रतिं प्रपत्स्ये कुलधर्मवर्धिनीं  
सतां पथि स्वैर्नियमैः परैः स्थितः॥ २७॥