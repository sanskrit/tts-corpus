+++
title = "०८४ गुह-भरतसंवादः"
title_english = "084 Guha welcomes Bharata with drink of honey and meat"

+++


ततो निविष्टां ध्वजिनीं गङ्गामन्वाश्रितां नदीम्।  
निषादराजो दृष्ट्वैव ज्ञातीन् स परितोऽब्रवीत्॥ १॥

महतीयमितः सेना सागराभा प्रदृश्यते।  
नास्यान्तमवगच्छामि मनसापि विचिन्तयन्॥ २॥

यदा नु खलु दुर्बुद्धिर्भरतः स्वयमागतः।  
स एष हि महाकायः कोविदारध्वजो रथे॥ ३॥

बन्धयिष्यति वा पाशैरथ वास्मान् वधिष्यति।  
अनु दाशरथिं रामं पित्रा राज्याद् विवासितम्॥ ४॥

सम्पन्नां श्रियमन्विच्छंस्तस्य राज्ञः सुदुर्लभाम्।  
भरतः कैकयीपुत्रो हन्तुं समधिगच्छति॥ ५॥

भर्ता चैव सखा चैव रामो दाशरथिर्मम।  
तस्यार्थकामाः संनद्धा गङ्गानूपेऽत्र तिष्ठत॥ ६॥

तिष्ठन्तु सर्वदाशाश्च गङ्गामन्वाश्रिता नदीम्।  
बलयुक्ता नदीरक्षा मांसमूलफलाशनाः॥ ७॥

नावां शतानां पञ्चानां कैवर्तानां शतं शतम्।  
संनद्धानां तथा यूनां तिष्ठन्त्वत्यभ्यचोदयत्॥ ८॥

यदि तुष्टस्तु भरतो रामस्येह भविष्यति।  
इयं स्वस्तिमती सेना गङ्गामद्य तरिष्यति॥ ९॥

इत्युक्त्वोपायनं गृह्य मत्स्यमांसमधूनि च।  
अभिचक्राम भरतं निषादाधिपतिर्गुहः॥ १०॥

तमायान्तं तु सम्प्रेक्ष्य सूतपुत्रः प्रतापवान्।  
भरतायाचचक्षेऽथ समयज्ञो विनीतवत्॥ ११॥

एष ज्ञातिसहस्रेण स्थपतिः परिवारितः।  
कुशलो दण्डकारण्ये वृद्धो भ्रातुश्च ते सखा॥ १२॥  
तस्मात् पश्यतु काकुत्स्थं त्वां निषादाधिपो गुहः।  
असंशयं विजानीते यत्र तौ रामलक्ष्मणौ॥ १३॥

एतत् तु वचनं श्रुत्वा सुमन्त्राद् भरतः शुभम्।  
उवाच वचनं शीघ्रं गुहः पश्यतु मामिति॥ १४॥

लब्ध्वानुज्ञां सम्प्रहृष्टो ज्ञातिभिः परिवारितः।  
आगम्य भरतं प्रह्वो गुहो वचनमब्रवीत्॥ १५॥

निष्कुटश्चैव देशोऽयं वञ्चिताश्चापि ते वयम्।  
निवेदयाम ते सर्वं स्वके दाशगृहे वस॥ १६॥

अस्ति मूलफलं चैतन्निषादैः स्वयमर्जितम्।  
आर्द्रं शुष्कं तथा मांसं वन्यं चोच्चावचं तथा॥ १७॥

आशंसे स्वाशिता सेना वत्स्यत्येनां विभावरीम्।  
अर्चितो विविधैः कामैः श्वः ससैन्यो गमिष्यसि॥ १८॥