+++
title = "११२ पादुकाप्रदानम्"
title_english = "112 The sages requests Bharata to accept Rama s words"

+++


तमप्रतिमतेजोभ्यां भ्रातृभ्यां रोमहर्षणम्।  
विस्मिताः संगमं प्रेक्ष्य समुपेता महर्षयः॥ १॥

अन्तर्हिता मुनिगणाः स्थिताश्च परमर्षयः।  
तौ भ्रातरौ महाभागौ काकुत्स्थौ प्रशशंसिरे॥ २॥

सदार्यौ राजपुत्रौ द्वौ धर्मज्ञौ धर्मविक्रमौ।  
श्रुत्वा वयं हि सम्भाषामुभयोः स्पृहयामहे॥ ३॥

ततस्त्वृषिगणाः क्षिप्रं दशग्रीववधैषिणः।  
भरतं राजशार्दूलमित्यूचुः संगता वचः॥ ४॥

कुले जात महाप्राज्ञ महावृत्त महायशः।  
ग्राह्यं रामस्य वाक्यं ते पितरं यद्यवेक्षसे॥ ५॥

सदानृणमिमं रामं वयमिच्छामहे पितुः।  
अनृणत्वाच्च कैकेय्याः स्वर्गं दशरथो गतः॥ ६॥

एतावदुक्त्वा वचनं गन्धर्वाः समहर्षयः।  
राजर्षयश्चैव तथा सर्वे स्वां स्वां गतिं गताः॥ ७॥

ह्लादितस्तेन वाक्येन शुशुभे शुभदर्शनः।  
रामः संहृष्टवदनस्तानृषीनभ्यपूजयत्॥ ८॥

त्रस्तगात्रस्तु भरतः स वाचा सज्जमानया।  
कृताञ्जलिरिदं वाक्यं राघवं पुनरब्रवीत्॥ ९॥

राम धर्ममिमं प्रेक्ष्य कुलधर्मानुसंततम्।  
कर्तुमर्हसि काकुत्स्थ मम मातुश्च याचनाम्॥ १०॥

रक्षितुं सुमहद् राज्यमहमेकस्तु नोत्सहे।  
पौरजानपदांश्चापि रक्तान् रञ्जयितुं तदा॥ ११॥

ज्ञातयश्चापि योधाश्च मित्राणि सुहृदश्च नः।  
त्वामेव हि प्रतीक्षन्ते पर्जन्यमिव कर्षकाः॥ १२॥

इदं राज्यं महाप्राज्ञ स्थापय प्रतिपद्य हि।  
शक्तिमान् स हि काकुत्स्थ लोकस्य परिपालने॥ १३॥

एवमुक्त्वापतद् भ्रातुः पादयोर्भरतस्तदा।  
भृशं सम्प्रार्थयामास राघवेऽतिप्रियं वदन्॥ १४॥

तमङ्के भ्रातरं कृत्वा रामो वचनमब्रवीत्।  
श्यामं नलिनपत्राक्षं मत्तहंसस्वरः स्वयम्॥ १५॥

आगता त्वामियं बुद्धिः स्वजा वैनयिकी च या।  
भृशमुत्सहसे तात रक्षितुं पृथिवीमपि॥ १६॥

अमात्यैश्च सुहृद्भिश्च बुद्धिमद्भिश्च मन्त्रिभिः।  
सर्वकार्याणि सम्मन्त्र्य महान्त्यपि हि कारय॥ १७॥

लक्ष्मीश्चन्द्रादपेयाद् वा हिमवान् वा हिमं त्यजेत्।  
अतीयात् सागरो वेलां न प्रतिज्ञामहं पितुः॥ १८॥

कामाद् वा तात लोभाद् वा मात्रा तुभ्यमिदं कृतम्।  
न तन्मनसि कर्तव्यं वर्तितव्यं च मातृवत्॥ १९॥

एवं ब्रुवाणं भरतः कौसल्यासुतमब्रवीत्।  
तेजसाऽऽदित्यसंकाशं प्रतिपच्चन्द्रदर्शनम्॥ २०॥

अधिरोहार्य पादाभ्यां पादुके हेमभूषिते।  
एते हि सर्वलोकस्य योगक्षेमं विधास्यतः॥ २१॥

सोऽधिरुह्य नरव्याघ्रः पादुके व्यवमुच्य च।  
प्रायच्छत् सुमहातेजा भरताय महात्मने॥ २२॥

स पादुके सम्प्रणम्य रामं वचनमब्रवीत्।  
चतुर्दश हि वर्षाणि जटाचीरधरो ह्यहम्॥ २३॥  
फलमूलाशनो वीर भवेयं रघुनन्दन।  
तवागमनमाकांक्षन् वसन् वै नगराद् बहिः॥ २४॥  
तव पादुकयोर्न्यस्य राज्यतन्त्रं परंतप।

चतुर्दशे हि सम्पूर्णे वर्षेऽहनि रघूत्तम॥ २५॥  
न द्रक्ष्यामि यदि त्वां तु प्रवेक्ष्यामि हुताशनम्।

तथेति च प्रतिज्ञाय तं परिष्वज्य सादरम्॥ २६॥  
शत्रुघ्नं च परिष्वज्य वचनं चेदमब्रवीत्।

मातरं रक्ष कैकेयीं मा रोषं कुरु तां प्रति॥ २७॥  
मया च सीतया चैव शप्तोऽसि रघुनन्दन।  
इत्युक्त्वाश्रुपरीताक्षो भ्रातरं विससर्ज ह॥ २८॥

स पादुके ते भरतः स्वलंकृते  
महोज्ज्वले सम्परिगृह्य धर्मवित् ।  
प्रदक्षिणं चैव चकार राघवं  
चकार चैवोत्तमनागमूर्धनि॥ २९॥

अथानुपूर्व्या प्रतिपूज्य तं जनं  
गुरूंश्च मन्त्रीन् प्रकृतीस्तथानुजौ।  
व्यसर्जयद् राघववंशवर्धनः  
स्थितः स्वधर्मे हिमवानिवाचलः॥ ३०॥

तं मातरो बाष्पगृहीतकण्ठ्यो  
दुःखेन नामन्त्रयितुं हि शेकुः।  
स चैव मातॄरभिवाद्य सर्वा  
रुदन् कुटीं स्वां प्रविवेश रामः॥ ३१॥