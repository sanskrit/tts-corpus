+++
title = "१०५ रामं प्रति भरतस्य प्रार्थना"
title_english = "105 Bharata requests Rama to accept the kingdom"

+++


ततः पुरुषसिंहानां वृतानां तैः सुहृद्‍गणैः।  
शोचतामेव रजनी दुःखेन व्यत्यवर्तत॥ १॥  
रजन्यां सुप्रभातायां भ्रातरस्ते सुहृद्‍वृताः।  
मन्दाकिन्यां हुतं जप्यं कृत्वा राममुपागमन्॥ २॥

तूष्णीं ते समुपासीना न कश्चित् किंचिदब्रवीत्।  
भरतस्तु सुहृन्मध्ये रामं वचनमब्रवीत्॥ ३॥

सान्त्विता मामिका माता दत्तं राज्यमिदं मम।  
तद् ददामि तवैवाहं भुङ्क्ष्व राज्यमकण्टकम्॥ ४॥

महतेवाम्बुवेगेन भिन्नः सेतुर्जलागमे।  
दुरावरं त्वदन्येन राज्यखण्डमिदं महत्॥ ५॥

गतिं खर इवाश्वस्य तार्क्ष्यस्येव पतत्त्रिणः।  
अनुगन्तुं न शक्तिर्मे गतिं तव महीपते॥ ६॥

सुजीवं नित्यशस्तस्य यः परैरुपजीव्यते।  
राम तेन तु दुर्जीवं यः परानुपजीवति॥ ७॥

यथा तु रोपितो वृक्षः पुरुषेण विवर्धितः।  
ह्रस्वकेन दुरारोहो रूढस्कन्धो महाद्रुमः॥ ८॥  
स यदा पुष्पितो भूत्वा फलानि न विदर्शयेत्।  
स तां नानुभवेत् प्रीतिं यस्य हेतोः प्ररोपितः॥ ९॥  
एषोपमा महाबाहो तदर्थं वेत्तुमर्हसि।  
यत्र त्वमस्मान् वृषभो भर्ता भृत्यान् न शाधि हि॥ १०॥

श्रेणयस्त्वां महाराज पश्यन्त्वग्र‍‍्याश्च सर्वशः।  
प्रतपन्तमिवादित्यं राज्यस्थितमरिंदमम्॥ ११॥

तथानुयाने काकुत्स्थ मत्ता नर्दन्तु कुञ्जराः।  
अन्तःपुरगता नार्यो नन्दन्तु सुसमाहिताः॥ १२॥

तस्य साध्वनुमन्यन्त नागरा विविधा जनाः।  
भरतस्य वचः श्रुत्वा रामं प्रत्यनुयाचतः॥ १३॥

तमेवं दुःखितं प्रेक्ष्य विलपन्तं यशस्विनम्।  
रामः कृतात्मा भरतं समाश्वासयदात्मवान्॥ १४॥

नात्मनः कामकारो हि पुरुषोऽयमनीश्वरः।  
इतश्चेतरतश्चैनं कृतान्तः परिकर्षति॥ १५॥

सर्वे क्षयान्ता निचयाः पतनान्ताः समुच्छ्रयाः।  
संयोगा विप्रयोगान्ता मरणान्तं च जीवितम्॥ १६॥

यथा फलानां पक्वानां नान्यत्र पतनाद् भयम्।  
एवं नरस्य जातस्य नान्यत्र मरणाद् भयम्॥ १७॥

यथाऽऽगारं दृढस्थूणं जीर्णं भूत्वोपसीदति।  
तथावसीदन्ति नरा जरामृत्युवशंगताः॥ १८॥

अत्येति रजनी या तु सा न प्रतिनिवर्तते।  
यात्येव यमुना पूर्णं समुद्रमुदकार्णवम्॥ १९॥

अहोरात्राणि गच्छन्ति सर्वेषां प्राणिनामिह।  
आयूंषि क्षपयन्त्याशु ग्रीष्मे जलमिवांशवः॥ २०॥

आत्मानमनुशोच त्वं किमन्यमनुशोचसि।  
आयुस्तु हीयते यस्य स्थितस्यास्य गतस्य च॥ २१॥

सहैव मृत्युर्व्रजति सह मृत्युर्निषीदति।  
गत्वा सुदीर्घमध्वानं सह मृत्युर्निवर्तते॥ २२॥

गात्रेषु वलयः प्राप्ताः श्वेताश्चैव शिरोरुहाः।  
जरया पुरुषो जीर्णः किं हि कृत्वा प्रभावयेत्॥ २३॥

नन्दन्त्युदित आदित्ये नन्दन्त्यस्तमितेऽहनि।  
आत्मनो नावबुध्यन्ते मनुष्या जीवितक्षयम्॥ २४॥

हृष्यन्त्यृतुमुखं दृष्ट्वा नवं नवमिवागतम्।  
ऋतूनां परिवर्तेन प्राणिनां प्राणसंक्षयः॥ २५॥

यथा काष्ठं च काष्ठं च समेयातां महार्णवे।  
समेत्य तु व्यपेयातां कालमासाद्य कंचन॥ २६॥  
एवं भार्याश्च पुत्राश्च ज्ञातयश्च वसूनि च।  
समेत्य व्यवधावन्ति ध्रुवो ह्येषां विनाभवः॥ २७॥

नात्र कश्चिद् यथाभावं प्राणी समतिवर्तते।  
तेन तस्मिन् न सामर्थ्यं प्रेतस्यास्त्यनुशोचतः॥ २८॥

यथा हि सार्थं गच्छन्तं ब्रूयात् कश्चित् पथि स्थितः।  
अहमप्यागमिष्यामि पृष्ठतो भवतामिति॥ २९॥  
एवं पूर्वैर्गतो मार्गः पितृपैतामहैर्ध्रुवः।  
तमापन्नः कथं शोचेद् यस्य नास्ति व्यतिक्रमः॥ ३०॥

वयसः पतमानस्य स्रोतसो वानिवर्तिनः।  
आत्मा सुखे नियोक्तव्यः सुखभाजः प्रजाः स्मृताः॥ ३१॥

धर्मात्मा सुशुभैः कृत्स्नैः क्रतुभिश्चाप्तदक्षिणैः।  
धूतपापो गतः स्वर्गं पिता नः पृथिवीपतिः॥ ३२॥

भृत्यानां भरणात् सम्यक् प्रजानां परिपालनात्।  
अर्थादानाच्च धर्मेण पिता नस्त्रिदिवं गतः॥ ३३॥

कर्मभिस्तु शुभैरिष्टैः क्रतुभिश्चाप्तदक्षिणैः।  
स्वर्गं दशरथः प्राप्तः पिता नः पृथिवीपतिः॥ ३४॥

इष्ट्व बहुविधैर्यज्ञैर्भोगांश्चावाप्य पुष्कलान्।  
उत्तमं चायुरासाद्य स्वर्गतः पृथिवीपतिः॥ ३५॥

आयुरुत्तममासाद्य भोगानपि च राघवः।  
न स शोच्यः पिता तात स्वर्गतः सत्कृतः सताम्॥ ३६॥

स जीर्णमानुषं देहं परित्यज्य पिता हि नः।  
दैवीमृद्धिमनुप्राप्तो ब्रह्मलोकविहारिणीम्॥ ३७॥

तं तु नैवंविधः कश्चित् प्राज्ञः शोचितुमर्हसि।  
त्वद्विधो मद्विधश्चापि श्रुतवान् बुद्धिमत्तरः॥ ३८॥

एते बहुविधाः शोका विलापरुदिते तदा।  
वर्जनीया हि धीरेण सर्वावस्थासु धीमता॥ ३९॥

स स्वस्थो भव मा शोको यात्वा चावस तां पुरीम्।  
तथा पित्रा नियुक्तोऽसि वशिना वदतां वर॥ ४०॥

यत्राहमपि तेनैव नियुक्तः पुण्यकर्मणा।  
तत्रैवाहं करिष्यामि पितुरार्यस्य शासनम्॥ ४१॥

न मया शासनं तस्य त्यक्तुं न्याय्यमरिंदम।  
स त्वयापि सदा मान्यः स वै बन्धुः स नः पिता॥ ४२॥

तद् वचः पितुरेवाहं सम्मतं धर्मचारिणाम्।  
कर्मणा पालयिष्यामि वनवासेन राघव॥ ४३॥

धार्मिकेणानृशंसेन नरेण गुरुवर्तिना।  
भवितव्यं नरव्याघ्र परलोकं जिगीषता॥ ४४॥

आत्मानमनुतिष्ठ त्वं स्वभावेन नरर्षभ।  
निशाम्य तु शुभं वृत्तं पितुर्दशरथस्य नः॥ ४५॥

इत्येवमुक्त्वा वचनं महात्मा  
पितुर्निदेशप्रतिपालनार्थम्।  
यवीयसं भ्रातरमर्थवच्च  
प्रभुर्मुहूर्ताद् विरराम रामः॥ ४६॥