+++
title = "१०९ जाबालिमतनिराकरणम्"
title_english = "109 Rama refutes the atheistic arguments of Jabali"

+++


जाबालेस्तु वचः श्रुत्वा रामः सत्यपराक्रमः।  
उवाच परया सूक्त्या बुद्ध्याविप्रतिपन्नया॥ १॥

भवान् मे प्रियकामार्थं वचनं यदिहोक्तवान्।  
अकार्यं कार्यसंकाशमपथ्यं पथ्य संनिभम्॥ २॥

निर्मर्यादस्तु पुरुषः पापाचारसमन्वितः।  
मानं न लभते सत्सु भिन्नचारित्रदर्शनः॥ ३॥

कुलीनमकुलीनं वा वीरं पुरुषमानिनम्।  
चारित्रमेव व्याख्याति शुचिं वा यदि वाशुचिम्॥ ४॥

अनार्यस्त्वार्य संस्थानः शौचाद्धीनस्तथा शुचिः।  
लक्षण्यवदलक्षण्यो दुःशीलः शीलवानिव॥ ५॥

अधर्मं धर्मवेषेण यद्यहं लोकसंकरम्।  
अभिपत्स्ये शुभं हित्वा क्रियां विधिविवर्जिताम्॥ ६॥  
कश्चेतयानः पुरुषः कार्याकार्यविचक्षणः।  
बहु मन्येत मां लोके दुर्वृत्तं लोकदूषणम्॥ ७॥

कस्य यास्याम्यहं वृत्तं केन वा स्वर्गमाप्नुयाम्।  
अनया वर्तमानोऽहं वृत्त्या हीनप्रतिज्ञया॥ ८॥

कामवृत्तोऽन्वयं लोकः कृत्स्नः समुपवर्तते।  
यद‍्धृत्ताः सन्ति राजानस्तद्‍वृत्ताः सन्ति हि प्रजाः॥ ९॥

सत्यमेवानृशंसं च राजवृत्तं सनातनम्।  
तस्मात् सत्यात्मकं राज्यं सत्ये लोकः प्रतिष्ठितः॥ १०॥

ऋषयश्चैव देवाश्च सत्यमेव हि मेनिरे।  
सत्यवादी हि लोकेऽस्मिन् परं गच्छति चाक्षयम्॥ ११॥

उद्विजन्ते यथा सर्पान्नरादनृतवादिनः।  
धर्मः सत्यपरो लोके मूलं सर्वस्य चोच्यते॥ १२॥

सत्यमेवेश्वरो लोके सत्ये धर्मः सदाश्रितः।  
सत्यमूलानि सर्वाणि सत्यान्नास्ति परं पदम्॥ १३॥

दत्तमिष्टं हुतं चैव तप्तानि च तपांसि च।  
वेदाः सत्यप्रतिष्ठानास्तस्मात् सत्यपरो भवेत्॥ १४॥

एकः पालयते लोकमेकः पालयते कुलम्।  
मज्जत्येको हि निरय एकः स्वर्गे महीयते॥ १५॥

सोऽहं पितुर्निदेशं तु किमर्थं नानुपालये।  
सत्यप्रतिश्रवः सत्यं सत्येन समयीकृतम्॥ १६॥

नैव लोभान्न मोहाद् वा न चाज्ञानात् तमोऽन्वितः।  
सेतुं सत्यस्य भेत्स्यामि गुरोः सत्यप्रतिश्रवः॥ १७॥

असत्यसंधस्य सतश्चलस्यास्थिरचेतसः।  
नैव देवा न पितरः प्रतीच्छन्तीति नः श्रुतम्॥ १८॥

प्रत्यगात्ममिमं धर्मं सत्यं पश्याम्यहं ध्रुवम्।  
भारः सत्पुरुषैश्चीर्णस्तदर्थमभिनन्द्यते॥ १९॥

क्षात्रं धर्ममहं त्यक्ष्ये ह्यधर्मं धर्मसंहितम्।  
क्षुद्रैर्नृशंसैर्लुब्धैश्च सेवितं पापकर्मभिः॥ २०॥

कायेन कुरुते पापं मनसा सम्प्रधार्य तत्।  
अनृतं जिह्वया चाह त्रिविधं कर्म पातकम्॥ २१॥

भूमिः कीर्तिर्यशो लक्ष्मीः पुरुषं प्रार्थयन्ति हि।  
सत्यं समनुवर्तन्ते सत्यमेव भजेत् ततः॥ २२॥

श्रेष्ठं ह्यनार्यमेव स्याद् यद् भवानवधार्य माम्।  
आह युक्तिकरैर्वाक्यैरिदं भद्रं कुरुष्व ह॥ २३॥

कथं ह्यहं प्रतिज्ञाय वनवासमिमं गुरोः।  
भरतस्य करिष्यामि वचो हित्वा गुरोर्वचः॥ २४॥

स्थिरा मया प्रतिज्ञाता प्रतिज्ञा गुरुसंनिधौ।  
प्रहृष्टमानसा देवी कैकेयी चाभवत् तदा॥ २५॥

वनवासं वसन्नेव शुचिर्नियतभोजनः।  
मूलपुष्पफलैः पुण्यैः पितॄन् देवांश्च तर्पयन्॥ २६॥

संतुष्टपञ्चवर्गोऽहं लोकयात्रां प्रवाहये।  
अकुहः श्रद्दधानः सन् कार्याकार्यविचक्षणः॥ २७॥

कर्मभूमिमिमां प्राप्य कर्तव्यं कर्म यच्छुभम्।  
अग्निर्वायुश्च सोमश्च कर्मणां फलभागिनः॥ २८॥

शतं क्रतूनामाहृत्य देवराट् त्रिदिवं गतः।  
तपांस्युग्राणि चास्थाय दिवं प्राप्ता महर्षयः॥ २९॥

अमृष्यमाणः पुनरुग्रतेजा  
निशम्य तन्नास्तिकवाक्यहेतुम्।  
अथाब्रवीत् तं नृपतेस्तनूजो  
विगर्हमाणो वचनानि तस्य॥ ३०॥

सत्यं च धर्मं च पराक्रमं च  
भूतानुकम्पां प्रियवादितां च।  
द्विजातिदेवातिथिपूजनं च  
पन्थानमाहुस्त्रिदिवस्य सन्तः॥ ३१॥

तेनैवमाज्ञाय यथावदर्थ-  
मेकोदयं सम्प्रतिपद्य विप्राः।  
धर्मं चरन्तः सकलं यथावत्  
कांक्षन्ति लोकागममप्रमत्ताः॥ ३२॥

निन्दाम्यहं कर्म कृतं पितुस्तद्  
यस्त्वामगृह्णाद् विषमस्थबुद्धिम्।  
बुद्ध्यानयैवंविधया चरन्तं  
सुनास्तिकं धर्मपथादपेतम्॥ ३३॥

यथा हि चोरः स तथा हि बुद्ध-  
स्तथागतं नास्तिकमत्र विद्धि।  
तस्माद्धि यः शक्यतमः प्रजानां  
स नास्तिके नाभिमुखो बुधः स्यात्॥ ३४॥

त्वत्तो जनाः पूर्वतरे द्विजाश्च  
शुभानि कर्माणि बहूनि चक्रुः।  
छित्त्वा सदेमं च परं च लोकं  
तस्माद् द्विजाः स्वस्ति कृतं हुतं च॥ ३५॥

धर्मे रताः सत्पुरुषैः समेता-  
स्तेजस्विनो दानगुणप्रधानाः।  
अहिंसका वीतमलाश्च लोके  
भवन्ति पूज्या मुनयः प्रधानाः॥ ३६॥

इति ब्रुवन्तं वचनं सरोषं  
रामं महात्मानमदीनसत्त्वम्।  
उवाच पथ्यं पुनरास्तिकं च  
सत्यं वचः सानुनयं च विप्रः॥ ३७॥

न नास्तिकानां वचनं ब्रवीम्यहं  
न नास्तिकोऽहं न च नास्ति किंचन।  
समीक्ष्य कालं पुनरास्तिकोऽभवं  
भवेय काले पुनरेव नास्तिकः॥ ३८॥

स चापि कालोऽयमुपागतः शनै-  
र्यथा मया नास्तिकवागुदीरिता।  
निवर्तनार्थं तव राम कारणात्  
प्रसादनार्थं च मयैतदीरितम्॥ ३९॥