+++
title = "०९५ मन्दाकिनीसौन्दर्यम्-अधिकापातः"
title_english = "095 Rama and Seetha spend some time at Mandakini River"

+++


अथ शैलाद् विनिष्क्रम्य मैथिलीं कोसलेश्वरः।  
अदर्शयच्छुभजलां रम्यां मन्दाकिनीं नदीम्॥ १॥

अब्रवीच्च वरारोहां चन्द्रचारुनिभाननाम्।  
विदेहराजस्य सुतां रामो राजीवलोचनः॥ २॥

विचित्रपुलिनां रम्यां हंससारससेविताम्।  
कुसुमैरुपसम्पन्नां पश्य मन्दाकिनीं नदीम्॥ ३॥

नानाविधैस्तीररुहैर्वृतां पुष्पफलद्रुमैः।  
राजन्तीं राजराजस्य नलिनीमिव सर्वतः॥ ४॥

मृगयूथनिपीतानि कलुषाम्भांसि साम्प्रतम्।  
तीर्थानि रमणीयानि रतिं संजनयन्ति मे॥ ५॥

जटाजिनधराः काले वल्कलोत्तरवाससः।  
ऋषयस्त्ववगाहन्ते नदीं मन्दाकिनीं प्रिये॥ ६॥

आदित्यमुपतिष्ठन्ते नियमादूर्ध्वबाहवः।  
एते परे विशालाक्षि मुनयः संशितव्रताः॥ ७॥

मारुतोद‍्धूतशिखरैः प्रनृत्त इव पर्वतः।  
पादपैः पुष्पपत्राणि सृजद्भिरभितो नदीम्॥ ८॥

क्वचिन्मणिनिकाशोदां क्वचित् पुलिनशालिनीम्।  
क्वचित् सिद्धजनाकीर्णां पश्य मन्दाकिनीं नदीम्॥ ९॥

निर्धूतान् वायुना पश्य विततान् पुष्पसंचयान्।  
पोप्लूयमानानपरान् पश्य त्वं तनुमध्यमे॥ १०॥

पश्यैतद्वल्गुवचसो रथाङ्गाह्वयना द्विजाः।  
अधिरोहन्ति कल्याणि निष्कूजन्तः शुभा गिरः॥ ११॥

दर्शनं चित्रकूटस्य मन्दाकिन्याश्च शोभने।  
अधिकं पुरवासाच्च मन्ये तव च दर्शनात्॥ १२॥

विधूतकल्मषैः सिद्धैस्तपोदमशमान्वितैः।  
नित्यविक्षोभितजलां विगाहस्व मया सह॥ १३॥

सखीवच्च विगाहस्व सीते मन्दाकिनीं नदीम्।  
कमलान्यवमज्जन्ती पुष्कराणि च भामिनि॥ १४॥

त्वं पौरजनवद् व्यालानयोध्यामिव पर्वतम्।  
मन्यस्व वनिते नित्यं सरयूवदिमां नदीम्॥ १५॥

लक्ष्मणश्चैव धर्मात्मा मन्निदेशे व्यवस्थितः।  
त्वं चानुकूला वैदेहि प्रीतिं जनयती मम॥ १६॥

उपस्पृशंस्त्रिषवणं मधुमूलफलाशनः।  
नायोध्यायै न राज्याय स्पृहये च त्वया सह॥ १७॥

इमां हि रम्यां गजयूथलोडितां  
निपीततोयां गजसिंहवानरैः।  
सुपुष्पितां पुष्पभरैरलंकृतां  
न सोऽस्ति यः स्यान्न गतक्लमः सुखी॥ १८॥

इतीव रामो बहुसंगतं वचः  
प्रियासहायः सरितं प्रति ब्रुवन्।  
चचार रम्यं नयनाञ्जनप्रभं  
स चित्रकूटं रघुवंशवर्धनः॥ १९॥