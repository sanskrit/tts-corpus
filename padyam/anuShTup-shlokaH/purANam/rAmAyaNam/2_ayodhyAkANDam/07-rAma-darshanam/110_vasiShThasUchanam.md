+++
title = "११० वसिष्ठसूचनम्"
title_english = "110 Vasishta gives details of the creation of the world to Sri Rama"

+++


क्रुद्धमाज्ञाय रामं तु वसिष्ठः प्रत्युवाच ह।  
जाबालिरपि जानीते लोकस्यास्य गतागतिम्॥ १॥

निवर्तयितुकामस्तु त्वामेतद् वाक्यमब्रवीत्।  
इमां लोकसमुत्पत्तिं लोकनाथ निबोध मे॥ २॥

सर्वं सलिलमेवासीत् पृथिवी तत्र निर्मिता।  
ततः समभवद् ब्रह्मा स्वयंभूर्दैवतैः सह॥ ३॥

स वराहस्ततो भूत्वा प्रोज्जहार वसुंधराम्।  
असृजच्च जगत् सर्वं सह पुत्रैः कृतात्मभिः॥ ४॥

आकाशप्रभवो ब्रह्मा शाश्वतो नित्य अव्ययः।  
तस्मान्मरीचिः संजज्ञे मरीचेः कश्यपः सुतः॥ ५॥

विवस्वान् कश्यपाज्जज्ञे मनुर्वैवस्वतः स्वयम्।  
स तु प्रजापतिः पूर्वमिक्ष्वाकुस्तु मनोः सुतः॥ ६॥

यस्येयं प्रथमं दत्ता समृद्धा मनुना मही।  
तमिक्ष्वाकुमयोध्यायां राजानं विद्धि पूर्वकम्॥ ७॥

इक्ष्वाकोस्तु सुतः श्रीमान् कुक्षिरित्येव विश्रुतः।  
कुक्षेरथात्मजो वीरो विकुक्षिरुदपद्यत॥ ८॥

विकुक्षेस्तु महातेजाः बाणः पुत्रः प्रतापवान्।  
बाणस्य च महाबाहुरनरण्यो महातपाः॥ ९॥

नानावृष्टिर्बभूवास्मिन् न दुर्भिक्षः सतां वरे।  
अनरण्ये महाराजे तस्करो वापि कश्चन॥ १०॥

अनरण्यान्महाराज पृथू राजा बभूव ह।  
तस्मात् पृथोर्महातेजास्त्रिशङ्कुरुदपद्यत॥ ११॥

स सत्यवचनाद् वीरः सशरीरो दिवं गतः।  
त्रिशङ्कोरभवत् सूनुर्धुन्धुमारो महायशाः॥ १२॥

धुन्धुमारान्महातेजा युवनाश्वो व्यजायत।  
युवनाश्वसुतः श्रीमान् मान्धाता समपद्यत॥ १३॥

मान्धातुस्तु महातेजाः सुसंधिरुदपद्यत।  
सुसंधेरपि पुत्रौ द्वौ ध्रुवसंधिः प्रसेनजित्॥ १४॥

यशस्वी ध्रुवसंधेस्तु भरतो रिपुसूदनः।  
भरतात् तु महाबाहोरसितो नाम जायत॥ १५॥

यस्यैते प्रतिराजान उदपद्यन्त शत्रवः।  
हैहयास्तालजङ्घाश्च शूराश्च शशबिन्दवः॥ १६॥

तांस्तु सर्वान् प्रतिव्यूह्य युद्धे राजा प्रवासितः।  
स च शैलवरे रम्ये बभूवाभिरतो मुनिः॥ १७॥

द्वे चास्य भार्ये गर्भिण्यौ बभूवतुरिति श्रुतिः।  
तत्र चैका महाभागा भार्गवं देववर्चसम्॥ १८॥  
ववन्दे पद्मपत्राक्षी कांक्षिणी पुत्रमुत्तमम्।  
एका गर्भविनाशाय सपत्न्यै गरलं ददौ॥ १९॥

भार्गवश्च्यवनो नाम हिमवन्तमुपाश्रितः।  
तमृषिं साभ्युपागम्य कालिन्दी त्वभ्यवादयत्॥ २०॥

स तामभ्यवदत् प्रीतो वरेप्सुं पुत्रजन्मनि।  
पुत्रस्ते भविता देवि महात्मा लोकविश्रुतः॥ २१॥  
धार्मिकश्च सुभीमश्च वंशकर्तारिसूदनः।

श्रुत्वा प्रदक्षिणं कृत्वा मुनिं तमनुमान्य च॥ २२॥  
पद्मपत्रसमानाक्षं पद्मगर्भसमप्रभम्।  
ततः सा गृहमागम्य पत्नी पुत्रमजायत॥ २३॥

सपत्न्या तु गरस्तस्यै दत्तो गर्भजिघांसया।  
गरेण सह तेनैव तस्मात् स सगरोऽभवत्॥ २४॥

स राजा सगरो नाम यः समुद्रमखानयत्।  
इष्ट्वा पर्वणि वेगेन त्रासयान इमाः प्रजाः॥ २५॥

असमञ्जस्तु पुत्रोऽभूत् सगरस्येति नः श्रुतम्।  
जीवन्नेव स पित्रा तु निरस्तः पापकर्मकृत्॥ २६॥

अंशुमानपि पुत्रोऽभूदसमञ्जस्य वीर्यवान्।  
दिलीपोंऽशुमतः पुत्रो दिलीपस्य भगीरथः॥ २७॥

भगीरथात् ककुत्स्थश्च काकुत्स्था येन तु स्मृताः।  
ककुत्स्थस्य तु पुत्रोऽभूद् रघुर्येन तु राघवाः॥ २८॥

रघोस्तु पुत्रस्तेजस्वी प्रवृद्धः पुरुषादकः।  
कल्माषपादः सौदास इत्येवं प्रथितो भुवि॥ २९॥

कल्माषपादपुत्रोऽभूच्छङ्खणस्त्विति नः श्रुतम्।  
यस्तु तद्वीर्यमासाद्य सहसैन्यो व्यनीनशत्॥ ३०॥

शङ्खणस्य तु पुत्रोऽभूच्छूरः श्रीमान् सुदर्शनः।  
सुदर्शनस्याग्निवर्ण अग्निवर्णस्य शीघ्रगः॥ ३१॥

शीघ्रगस्य मरुः पुत्रो मरोः पुत्रः प्रशुश्रुवः।  
प्रशुश्रुवस्य पुत्रोऽभूदम्बरीषो महामतिः॥ ३२॥

अम्बरीषस्य पुत्रोऽभून्नहुषः सत्यविक्रमः।  
नहुषस्य च नाभागः पुत्रः परमधार्मिकः॥ ३३॥

अजश्च सुव्रतश्चैव नाभागस्य सुतावुभौ।  
अजस्य चैव धर्मात्मा राजा दशरथः सुतः॥ ३४॥

तस्य ज्येष्ठोऽसि दायादो राम इत्यभिविश्रुतः।  
तद् गृहाण स्वकं राज्यमवेक्षस्व जगन्नृप॥ ३५॥

इक्ष्वाकूणां हि सर्वेषां राजा भवति पूर्वजः।  
पूर्वजे नावरः पुत्रो ज्येष्ठो राजाभिषिच्यते॥ ३६॥

स राघवाणां कुलधर्ममात्मनः  
सनातनं नाद्य विहन्तुमर्हसि।  
प्रभूतरत्नामनुशाधि मेदिनीं  
प्रभूतराष्ट्रां पितृवन्महायशः॥ ३७॥