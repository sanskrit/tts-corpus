+++
title = "०८५ गुहकृतं मार्गदर्शनम्"
title_english = "085 Bharata thanks Guha for his hospitality"

+++


एवमुक्तस्तु भरतो निषादाधिपतिं गुहम्।  
प्रत्युवाच महाप्राज्ञो वाक्यं हेत्वर्थसंहितम्॥ १॥

ऊर्जितः खलु ते कामः कृतो मम गुरोः सखे।  
यो मे त्वमीदृशीं सेनामभ्यर्चयितुमिच्छसि॥ २॥

इत्युक्त्वा स महातेजा गुहं वचनमुत्तमम्।  
अब्रवीद् भरतः श्रीमान् पन्थानं दर्शयन् पुनः॥ ३॥

कतरेण गमिष्यामि भरद्वाजाश्रमं यथा।  
गहनोऽयं भृशं देशो गङ्गानूपो दुरत्ययः॥ ४॥

तस्य तद् वचनं श्रुत्वा राजपुत्रस्य धीमतः।  
अब्रवीत् प्राञ्जलिर्भूत्वा गुहो गहनगोचरः॥ ५॥

दाशास्त्वनुगमिष्यन्ति देशज्ञाः सुसमाहिताः।  
अहं चानुगमिष्यामि राजपुत्र महाबल॥ ६॥

कच्चिन्न दुष्टो व्रजसि रामस्याक्लिष्टकर्मणः।  
इयं ते महती सेना शङ्कां जनयतीव मे॥ ७॥

तमेवमभिभाषन्तमाकाश इव निर्मलः।  
भरतः श्लक्ष्णया वाचा गुहं वचनमब्रवीत्॥ ८॥

मा भूत् स कालो यत् कष्टं न मां शङ्कितुमर्हसि।  
राघवः स हि मे भ्राता ज्येष्ठः पितृसमो मतः॥ ९॥

तं निवर्तयितुं यामि काकुत्स्थं वनवासिनम्।  
बुद्धिरन्या न मे कार्या गुह सत्यं ब्रवीमि ते॥ १०॥

स तु संहृष्टवदनः श्रुत्वा भरतभाषितम्।  
पुनरेवाब्रवीद् वाक्यं भरतं प्रति हर्षितः॥ ११॥

धन्यस्त्वं न त्वया तुल्यं पश्यामि जगतीतले।  
अयत्नादागतं राज्यं यस्त्वं त्यक्तुमिहेच्छसि॥ १२॥

शाश्वती खलु ते र्कीतिर्लोकाननु चरिष्यति।  
यस्त्वं कृच्छ्रगतं रामं प्रत्यानयितुमिच्छसि॥ १३॥

एवं सम्भाषमाणस्य गुहस्य भरतं तदा।  
बभौ नष्टप्रभः सूर्यो रजनी चाभ्यवर्तत॥ १४॥

संनिवेश्य स तां सेनां गुहेन परितोषितः।  
शत्रुघ्नेन समं श्रीमाञ्छयनं पुनरागमत्॥ १५॥

रामचिन्तामयः शोको भरतस्य महात्मनः।  
उपस्थितो ह्यनर्हस्य धर्मप्रेक्षस्य तादृशः॥ १६॥

अन्तर्दाहेन दहनः संतापयति राघवम्।  
वनदाहाग्निसंतप्तं गूढोऽग्निरिव पादपम्॥ १७॥

प्रसृतः सर्वगात्रेभ्यः स्वेदं शोकाग्निसम्भवम्।  
यथा सूर्यांशुसंतप्तो हिमवान् प्रसृतो हिमम्॥ १८॥

ध्याननिर्दरशैलेन विनिःश्वसितधातुना।  
दैन्यपादपसंघेन शोकायासाधिशृङ्गिणा॥ १९॥  
प्रमोहानन्तसत्त्वेन संतापौषधिवेणुना।  
आक्रान्तो दुःखशैलेन महता कैकयीसुतः॥ २०॥

विनिःश्वसन् वै भृशदुर्मनास्ततः  
प्रमूढसंज्ञः परमापदं गतः।  
शमं न लेभे हृदयज्वरार्दितो  
नरर्षभो यूथहतो यथर्षभः॥ २१॥

गुहेन सार्धं भरतः समागतो  
महानुभावः सजनः समाहितः।  
सुदुर्मनास्तं भरतं तदा पुन-  
र्गुहः समाश्वासयदग्रजं प्रति॥ २२॥