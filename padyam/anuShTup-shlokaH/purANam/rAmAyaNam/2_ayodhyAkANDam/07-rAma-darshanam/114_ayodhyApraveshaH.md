+++
title = "११४ अयोध्याप्रवेशः"
title_english = "114 Bharata enters Ayodhya city"

+++


स्निग्धगम्भीरघोषेण स्यन्दनेनोपयान् प्रभुः।  
अयोध्यां भरतः क्षिप्रं प्रविवेश महायशाः॥ १॥

बिडालोलूकचरितामालीननरवारणाम्।  
तिमिराभ्याहतां कालीमप्रकाशां निशामिव॥ २॥

राहुशत्रोः प्रियां पत्नीं श्रिया प्रज्वलितप्रभाम्।  
ग्रहेणाभ्युदितेनैकां रोहिणीमिव पीडिताम्॥ ३॥

अल्पोष्णक्षुब्धसलिलां घर्मतप्तविहंगमाम्।  
लीनमीनझषग्राहां कृशां गिरिनदीमिव॥ ४॥

विधूमामिव हेमाभां शिखामग्नेः समुत्थिताम्।  
हविरभ्युक्षितां पश्चाच्छिखां विप्रलयं गताम्॥ ५॥

विध्वस्तकवचां रुग्णगजवाजिरथध्वजाम्।  
हतप्रवीरामापन्नां चमूमिव महाहवे॥ ६॥

सफेनां सस्वनां भूत्वा सागरस्य समुत्थिताम्।  
प्रशान्तमारुतोद‍्धूतां जलोर्मिमिव निःस्वनाम्॥ ७॥

त्यक्तां यज्ञायुधैः सर्वैरभिरूपैश्च याजकैः।  
सुत्याकाले सुनिर्वृत्ते वेदिं गतरवामिव॥ ८॥

गोष्ठमध्ये स्थितामार्तामचरन्तीं नवं तृणम्।  
गोवृषेण परित्यक्तां गवां पत्नीमिवोत्सुकाम्॥ ९॥

प्रभाकराद्यैः सुस्निग्धैः प्रज्वलद्भिरिवोत्तमैः।  
वियुक्तां मणिभिर्जात्यैर्नवां मुक्तावलीमिव॥ १०॥

सहसाचरितां स्थानान्महीं पुण्यक्षयाद् गताम्।  
संहृतद्युतिविस्तारां तारामिव दिवश्च्युताम्॥ ११॥

पुष्पनद्धां वसन्तान्ते मत्तभ्रमरशालिनीम्।  
द्रुतदावाग्निविप्लुष्टां क्लान्तां वनलतामिव॥ १२॥

सम्मूढनिगमां सर्वां संक्षिप्तविपणापणाम्।  
प्रच्छन्नशशिनक्षत्रां द्यामिवाम्बुधरैर्युताम्॥ १३॥

क्षीणपानोत्तमैर्भग्नैः शरावैरभिसंवृताम्।  
हतशौण्डामिव ध्वस्तां पानभूमिमसंस्कृताम्॥ १४॥

वृक्णभूमितलां निम्नां वृक्णपात्रैः समावृताम्।  
उपयुक्तोदकां भग्नां प्रपां निपतितामिव॥ १५॥

विपुलां विततां चैव युक्तपाशां तरस्विनाम्।  
भूमौ बाणैर्विनिष्कृत्तां पतितां ज्यामिवायुधात्॥ १६॥

सहसा युद्धशौण्डेन हयारोहेण वाहिताम्।  
निहतां प्रतिसैन्येन वडवामिव पातिताम्॥ १७॥

भरतस्तु रथस्थः सन् श्रीमान् दशरथात्मजः।  
वाहयन्तं रथश्रेष्ठं सारथिं वाक्यमब्रवीत्॥ १८॥

किं नु खल्वद्य गम्भीरो मूर्च्छितो न निशाम्यते।  
यथापुरमयोध्यायां गीतवादित्रनिःस्वनः॥ १९॥

वारुणीमदगन्धश्च माल्यगन्धश्च मूर्च्छितः।  
चन्दनागुरुगन्धश्च न प्रवाति समन्ततः॥ २०॥

यानप्रवरघोषश्च सुस्निग्धहयनिःस्वनः।  
प्रमत्तगजनादश्च महांश्च रथनिःस्वनः॥ २१॥

नेदानीं श्रूयते पुर्यामस्यां रामे विवासिते।  
चन्दनागुरुगन्धांश्च महार्हाश्च वनस्रजः॥ २२॥  
गते रामे हि तरुणाः संतप्ता नोपभुञ्जते।  
बहिर्यात्रां न गच्छन्ति चित्रमाल्यधरा नराः॥ २३॥

नोत्सवाः सम्प्रवर्तन्ते रामशोकार्दिते पुरे।  
सा हि नूनं मम भ्रात्रा पुरस्यास्य द्युतिर्गता॥ २४॥

नहि राजत्ययोध्येयं सासारेवार्जुनी क्षपा।  
कदा नु खलु मे भ्राता महोत्सव इवागतः॥ २५॥  
जनयिष्यत्ययोध्यायां हर्षं ग्रीष्म इवाम्बुदः।

तरुणैश्चारुवेषैश्च नरैरुन्नतगामिभिः॥ २६॥  
सम्पतद्भिरयोध्यायां नाभिभान्ति महापथाः।

इति ब्रुवन् सारथिना दुःखितो भरतस्तदा॥ २७॥  
अयोध्यां सम्प्रविश्यैव विवेश वसतिं पितुः।  
तेन हीनां नरेन्द्रेण सिंहहीनां गुहामिव॥ २८॥

तदा तदन्तःपुरमुज्झितप्रभं  
सुरैरिवोत्कृष्टमभास्करं दिनम्।  
निरीक्ष्य सर्वत्र विभक्तमात्मवान्  
मुमोच बाष्पं भरतः सुदुःखितः॥ २९॥