+++
title = "१०१ हनुमता सञ्जीविनीपर्वतानयनम्"

+++


शक्त्या निपातितं दृष्ट्वा रावणेन बलीयसा।  
लक्ष्मणं समरे शूरं शोणितौघपरिप्लुतम्॥ १॥  
स दत्त्वा तुमुलं युद्धं रावणस्य दुरात्मनः।  
विसृजन्नेव बाणौघान् सुषेणमिदमब्रवीत्॥ २॥

एष रावणवीर्येण लक्ष्मणः पतितो भुवि।  
सर्पवच्चेष्टते वीरो मम शोकमुदीरयन्॥ ३॥

शोणितार्द्रमिमं वीरं प्राणैः प्रियतरं मम।  
पश्यतो मम का शक्तिर्योद‍्धुं पर्याकुलात्मनः॥ ४॥

अयं स समरश्लाघी भ्राता मे शुभलक्षणः।  
यदि पञ्चत्वमापन्नः प्राणैर्मे किं सुखेन वा॥ ५॥

लज्जतीव हि मे वीर्यं भ्रश्यतीव कराद् धनुः।  
सायका व्यवसीदन्ति दृष्टिर्बाष्पवशं गता॥ ६॥

अवसीदन्ति गात्राणि स्वप्नयाने नृणामिव।  
चिन्ता मे वर्धते तीव्रा मुमूर्षापि च जायते॥ ७॥  
भ्रातरं निहतं दृष्ट्वा रावणेन दुरात्मना।  
विष्टनन्तं तु दुःखार्तं मर्मण्यभिहतं भृशम्॥ ८॥

राघवो भ्रातरं दृष्ट्वा प्रियं प्राणं बहिश्चरम्।  
दुःखेन महताविष्टो ध्यानशोकपरायणः॥ ९॥

परं विषादमापन्नो विललापाकुलेन्द्रियः।  
भ्रातरं निहतं दृष्ट्वा लक्ष्मणं रणपांसुषु॥ १०॥

विजयोऽपि हि मे शूर न प्रियायोपकल्पते।  
अचक्षुर्विषयश्चन्द्रः कां प्रीतिं जनयिष्यति॥ ११॥

किं मे युद्धेन किं प्राणैर्युद्धकार्यं न विद्यते।  
यत्रायं निहतः शेते रणमूर्धनि लक्ष्मणः॥ १२॥

यथैव मां वनं यान्तमनुयाति महाद्युतिः।  
अहमप्यनुयास्यामि तथैवैनं यमक्षयम्॥ १३॥

इष्टबन्धुजनो नित्यं मां स नित्यमनुव्रतः।  
इमामवस्थां गमितो राक्षसैः कूटयोधिभिः॥ १४॥

देशे देशे कलत्राणि देशे देशे च बान्धवाः।  
तं तु देशं न पश्यामि यत्र भ्राता सहोदरः॥ १५॥

किं नु राज्येन दुर्धर्षलक्ष्मणेन विना मम।  
कथं वक्ष्याम्यहं त्वम्बां सुमित्रां पुत्रवत्सलाम्॥ १६॥

उपालम्भं न शक्ष्यामि सोढुं दत्तं सुमित्रया।  
किं नु वक्ष्यामि कौसल्यां मातरं किं नु कैकयीम्॥ १७॥

भरतं किं नु वक्ष्यामि शत्रुघ्नं च महाबलम्।  
सह तेन वनं यातो विना तेनागतः कथम्॥ १८॥

इहैव मरणं श्रेयो न तु बन्धुविगर्हणम्।  
किं मया दुष्कृतं कर्म कृतमन्यत्र जन्मनि॥ १९॥  
येन मे धार्मिको भ्राता निहतश्चाग्रतः स्थितः।

हा भ्रातर्मनुजश्रेष्ठ शूराणां प्रवर प्रभो॥ २०॥  
एकाकी किं नु मां त्यक्त्वा परलोकाय गच्छसि।

विलपन्तं च मां भ्रातः किमर्थं नावभाषसे॥ २१॥  
उत्तिष्ठ पश्य किं शेषे दीनं मां पश्य चक्षुषा।

शोकार्तस्य प्रमत्तस्य पर्वतेषु वनेषु च॥ २२॥  
विषण्णस्य महाबाहो समाश्वासयिता मम।

राममेवं ब्रुवाणं तु शोकव्याकुलितेन्द्रियम्॥ २३॥  
आश्वासयन्नुवाचेदं सुषेणः परमं वचः।

त्यजेमां नरशार्दूल बुद्धिं वैक्लव्यकारिणीम्॥ २४॥  
शोकसंजननीं चिन्तां तुल्यां बाणैश्चमूमुखे।

नैव पञ्चत्वमापन्नो लक्ष्मणो लक्ष्मिवर्धनः॥ २५॥  
नह्यस्य विकृतं वक्त्रं न च श्यामत्वमागतम्।  
सुप्रभं च प्रसन्नं च मुखमस्य निरीक्ष्यताम्॥ २६॥

पद्मपत्रतलौ हस्तौ सुप्रसन्ने च लोचने।  
नेदृशं दृश्यते रूपं गतासूनां विशां पते॥ २७॥

विषादं मा कृथा वीर सप्राणोऽयमरिंदम।  
आख्याति तु प्रसुप्तस्य स्रस्तगात्रस्य भूतले॥ २८॥  
सोच्छ्वासं हृदयं वीर कम्पमानं मुहुर्मुहुः।

एवमुक्त्वा महाप्राज्ञः सुषेणो राघवं वचः॥ २९॥  
समीपस्थमुवाचेदं हनूमन्तं महाकपिम्।

सौम्य शीघ्रमितो गत्वा पर्वतं हि महोदयम्॥ ३०॥  
पूर्वं तु कथितो योऽसौ वीर जाम्बवता तव।  
दक्षिणे शिखरे जातां महौषधिमिहानय॥ ३१॥  
विशल्यकरणीं नाम्ना सावर्ण्यकरणीं तथा।  
संजीवकरणीं वीर संधानीं च महौषधीम्॥ ३२॥  
संजीवनार्थं वीरस्य लक्ष्मणस्य त्वमानय।

इत्येवमुक्तो हनुमान् गत्वा चौषधिपर्वतम्।  
चिन्तामभ्यगमच्छ्रीमानजानंस्ता महौषधीः॥ ३३॥

तस्य बुद्धिः समुत्पन्ना मारुतेरमितौजसः।  
इदमेव गमिष्यामि गृहीत्वा शिखरं गिरेः॥ ३४॥

अस्मिंस्तु शिखरे जातामोषधीं तां सुखावहाम्।  
प्रतर्केणावगच्छामि सुषेणो ह्येवमब्रवीत्॥ ३५॥

अगृह्य यदि गच्छामि विशल्यकरणीमहम्।  
कालात्ययेन दोषः स्याद् वैक्लव्यं च महद्भवेत्॥ ३६॥

इति संचिन्त्य हनुमान् गत्वा क्षिप्रं महाबलः।  
आसाद्य पर्वतश्रेष्ठं त्रिः प्रकम्प्य गिरेः शिरः॥ ३७॥  
फुल्लनानातरुगणं समुत्पाट्य महाबलः।  
गृहीत्वा हरिशार्दूलो हस्ताभ्यां समतोलयत्॥ ३८॥

स नीलमिव जीमूतं तोयपूर्णं नभस्तलात्।  
उत्पपात गृहीत्वा तु हनूमान् शिखरं गिरेः॥ ३९॥

समागम्य महावेगः संन्यस्य शिखरं गिरेः।  
विश्रम्य किंचिद्धनुमान् सुषेणमिदमब्रवीत्॥ ४०॥

औषधीर्नावगच्छामि ता अहं हरिपुङ्गव।  
तदिदं शिखरं कृत्स्नं गिरेस्तस्याहृतं मया॥ ४१॥

एवं कथयमानं तु प्रशस्य पवनात्मजम्।  
सुषेणो वानरश्रेष्ठो जग्राहोत्पाट्य चौषधीः॥ ४२॥

विस्मितास्तु बभूवुस्ते सर्वे वानरपुङ्गवाः।  
दृष्ट्वा तु हनुमत्कर्म सुरैरपि सुदुष्करम्॥ ४३॥

ततः संक्षोदयित्वा तामोषधीं वानरोत्तमः।  
लक्ष्मणस्य ददौ नस्तः सुषेणः सुमहाद्युतिः॥ ४४॥

सशल्यः स समाघ्राय लक्ष्मणः परवीरहा।  
विशल्यो विरुजः शीघ्रमुदतिष्ठन्महीतलात्॥ ४५॥

तमुत्थितं तु हरयो भूतलात् प्रेक्ष्य लक्ष्मणम्।  
साधुसाध्विति सुप्रीता लक्ष्मणं प्रत्यपूजयन्॥ ४६॥

एह्येहीत्यब्रवीद् रामो लक्ष्मणं परवीरहा।  
सस्वजे गाढमालिङ्गय बाष्पपर्याकुलेक्षणः॥ ४७॥

अब्रवीच्च परिष्वज्य सौमित्रिं राघवस्तदा।  
दिष्ट्या त्वां वीर पश्यामि मरणात् पुनरागतम्॥ ४८॥

नहि मे जीवितेनार्थः सीतया च जयेन वा।  
को हि मे जीवितेनार्थस्त्वयि पञ्चत्वमागते॥ ४९॥

इत्येवं ब्रुवतस्तस्य राघवस्य महात्मनः।  
खिन्नः शिथिलया वाचा लक्ष्मणो वाक्यमब्रवीत्॥ ५०॥

तां प्रतिज्ञां प्रतिज्ञाय पुरा सत्यपराक्रम।  
लघुः कश्चिदिवासत्त्वो नैवं त्वं वक्तुमर्हसि॥ ५१॥

नहि प्रतिज्ञां कुर्वन्ति वितथां सत्यवादिनः।  
लक्षणं हि महत्त्वस्य प्रतिज्ञापरिपालनम्॥ ५२॥  
नैराश्यमुपगन्तुं च नालं ते मत्कृतेऽनघ।  
वधेन रावणस्याद्य प्रतिज्ञामनुपालय॥ ५३॥

न जीवन् यास्यते शत्रुस्तव बाणपथं गतः।  
नर्दतस्तीक्ष्णदंष्ट्रस्य सिंहस्येव महागजः॥ ५४॥

अहं तु वधमच्छामि शीघ्रमस्य दुरात्मनः।  
यावदस्तं न यात्येष कृतकर्मा दिवाकरः॥ ५५॥

यदि वधमिच्छसि रावणस्य संख्ये  
यदि च कृतां हि तवेच्छसि प्रतिज्ञाम्।  
यदि तव राजसुताभिलाष आर्य  
कुरु च वचो मम शीघ्रमद्य वीर॥ ५६॥