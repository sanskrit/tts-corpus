+++
title = "१०८ रामेण रावणवधः"

+++


अथ संस्मारयामास मातली राघवं तदा।  
अजानन्निव किं वीर त्वमेनमनुवर्तसे॥ १॥

विसृजास्मै वधाय त्वमस्त्रं पैतामहं प्रभो।  
विनाशकालः कथितो यः सुरैः सोऽद्य वर्तते॥ २॥

ततः संस्मारितो रामस्तेन वाक्येन मातलेः।  
जग्राह स शरं दीप्तं निःश्वसन्तमिवोरगम्॥ ३॥

यं तस्मै प्रथमं प्रादादगस्त्यो भगवानृषिः।  
ब्रह्मदत्तं महद् बाणममोघं युधि वीर्यवान्॥ ४॥

ब्रह्मणा निर्मितं पूर्वमिन्द्रार्थममितौजसा।  
दत्तं सुरपतेः पूर्वं त्रिलोकजयकांक्षिणः॥ ५॥

यस्य वाजेषु पवनः फले पावकभास्करौ।  
शरीरमाकाशमयं गौरवे मेरुमन्दरौ॥ ६॥

जाज्वल्यमानं वपुषा सुपुङ्खं हेमभूषितम्।  
तेजसा सर्वभूतानां कृतं भास्करवर्चसम्॥ ७॥  
सधूममिव कालाग्निं दीप्तमाशीविषोपमम्।  
नरनागाश्ववृन्दानां भेदनं क्षिप्रकारिणम्॥ ८॥

द्वाराणां परिघाणां च गिरीणां चापि भेदनम्।  
नानारुधिरदिग्धाङ्गं मेदोदिग्धं सुदारुणम्॥ ९॥  
वज्रसारं महानादं नानासमितिदारुणम्।  
सर्ववित्रासनं भीमं श्वसन्तमिव पन्नगम्॥ १०॥  
कङ्कगृध्रबकानां च गोमायुगणरक्षसाम्।  
नित्यभक्षप्रदं युद्धे यमरूपं भयावहम्॥ ११॥

नन्दनं वानरेन्द्राणां रक्षसामवसादनम्।  
वाजितं विविधैर्वाजैश्चारुचित्रैर्गरुत्मतः॥ १२॥

तमुत्तमेषुं लोकानामिक्ष्वाकुभयनाशनम्।  
द्विषतां कीर्तिहरणं प्रहर्षकरमात्मनः॥ १३॥  
अभिमन्त्र्य ततो रामस्तं महेषुं महाबलः।  
वेदप्रोक्तेन विधिना संदधे कार्मुके बली॥ १४॥

तस्मिन् संधीयमाने तु राघवेण शरोत्तमे।  
सर्वभूतानि संत्रेसुश्चचाल च वसुंधरा॥ १५॥

स रावणाय संक्रुद्धो भृशमायम्य कार्मुकम्।  
चिक्षेप परमायत्तः शरं मर्मविदारणम्॥ १६॥

स वज्र इव दुर्धर्षो वज्रिबाहुविसर्जितः।  
कृतान्त इव चावार्यो न्यपतद् रावणोरसि॥ १७॥

स विसृष्टो महावेगः शरीरान्तकरः परः।  
बिभेद हृदयं तस्य रावणस्य दुरात्मनः॥ १८॥

रुधिराक्तः स वेगेन शरीरान्तकरः शरः।  
रावणस्य हरन् प्राणान् विवेश धरणीतलम्॥ १९॥

स शरो रावणं हत्वा रुधिरार्द्रकृतच्छविः।  
कृतकर्मा निभृतवत् स तूणीं पुनराविशत्॥ २०॥

तस्य हस्ताद्धतस्याशु कार्मुकं तत् ससायकम्।  
निपपात सह प्राणैर्भ्रश्यमानस्य जीवितात्॥ २१॥

गतासुर्भीमवेगस्तु नैर्ऋतेन्द्रो महाद्युतिः।  
पपात स्यन्दनाद् भूमौ वृत्रो वज्रहतो यथा॥ २२॥

तं दृष्ट्वा पतितं भूमौ हतशेषा निशाचराः।  
हतनाथा भयत्रस्ताः सर्वतः सम्प्रदुद्रुवुः॥ २३॥

नर्दन्तश्चाभिपेतुस्तान् वानरा द्रुमयोधिनः।  
दशग्रीववधं दृष्ट्वा वानरा जितकाशिनः॥ २४॥

अर्दिता वानरैर्हृष्टैर्लङ्कामभ्यपतन् भयात्।  
हताश्रयत्वात् करुणैर्बाष्पप्रस्रवणैर्मुखैः॥ २५॥

ततो विनेदुः संहृष्टा वानरा जितकाशिनः।  
वदन्तो राघवजयं रावणस्य च तद्वधम्॥ २६॥

अथान्तरिक्षे व्यनदत् सौम्यस्त्रिदशदुन्दुभिः।  
दिव्यगन्धवहस्तत्र मारुतः सुसुखो ववौ॥ २७॥

निपपातान्तरिक्षाच्च पुष्पवृष्टिस्तदा भुवि।  
किरन्ती राघवरथं दुरावापा मनोहरा॥ २८॥

राघवस्तवसंयुक्ता गगने च विशुश्रुवे।  
साधुसाध्विति वागग्र्या देवतानां महात्मनाम्॥ २९॥

आविवेश महान् हर्षो देवानां चारणैः सह।  
रावणे निहते रौद्रे सर्वलोकभयंकरे॥ ३०॥

ततः सकामं सुग्रीवमङ्गदं च विभीषणम्।  
चकार राघवः प्रीतो हत्वा राक्षसपुंगवम्॥ ३१॥

ततः प्रजग्मुः प्रशमं मरुद‍्गणा  
दिशः प्रसेदुर्विमलं नभोऽभवत्।  
मही चकम्पे न च मारुतो ववौ  
स्थिरप्रभश्चाप्यभवद् दिवाकरः॥ ३२॥

ततस्तु सुग्रीवविभीषणाङ्गदाः  
सुहृद्विशिष्टाः सहलक्ष्मणस्तदा।  
समेत्य हृष्टा विजयेन राघवं  
रणेऽभिरामं विधिनाभ्यपूजयन्॥ ३३॥

स तु निहतरिपुः स्थिरप्रतिज्ञः  
स्वजनबलाभिवृतो रणे बभूव।  
रघुकुलनृपनन्दनो महौजा-  
स्त्रिदशगणैरभिसंवृतो महेन्द्रः॥ ३४॥