+++
title = "०४७ रामलक्ष्मणविषयकसीताशोकवर्णनम्"
title_english = "047 Seetha s anguish about Rama and Lakshmana"

+++


तस्मिन् प्रविष्टे लङ्कायां कृतार्थे रावणात्मजे।  
राघवं परिवार्याथ ररक्षुर्वानरर्षभाः॥ १॥

हनुमानङ्गदो नीलः सुषेणः कुमुदो नलः।  
गजो गवाक्षो गवयः शरभो गन्धमादनः॥ २॥  
जाम्बवानृषभः स्कन्धो रम्भः शतबलिः पृथुः।  
व्यूढानीकाश्च यत्ताश्च द्रुमानादाय सर्वतः॥ ३॥

वीक्षमाणा दिशः सर्वास्तिर्यगूर्ध्वं च वानराः।  
तृणेष्वपि च चेष्टत्सु राक्षसा इति मेनिरे॥ ४॥

रावणश्चापि संहृष्टो विसृज्येन्द्रजितं सुतम्।  
आजुहाव ततः सीतारक्षणी राक्षसीस्तदा॥ ५॥

राक्षस्यस्त्रिजटा चापि शासनात् तमुपस्थिताः।  
ता उवाच ततो हृष्टो राक्षसी राक्षसाधिपः॥ ६॥

हताविन्द्रजिताख्यात वैदेह्या रामलक्ष्मणौ।  
पुष्पकं तत्समारोप्य दर्शयध्वं रणे हतौ॥ ७॥

यदाश्रयादवष्टब्धा नेयं मामुपतिष्ठते।  
सोऽस्या भर्ता सह भ्रात्रा निहतो रणमूर्धनि॥ ८॥

निर्विशङ्का निरुद्विग्ना निरपेक्षा च मैथिली।  
मामुपस्थास्यते सीता सर्वाभरणभूषिता॥ ९॥

अद्य कालवशं प्राप्तं रणे रामं सलक्ष्मणम्।  
अवेक्ष्य विनिवृत्ता सा चान्यां गतिमपश्यती॥ १०॥  
अनपेक्षा विशालाक्षी मामुपस्थास्यते स्वयम्।

तस्य तद् वचनं श्रुत्वा रावणस्य दुरात्मनः॥ ११॥  
राक्षस्यस्तास्तथेत्युक्त्वा जग्मुर्वै यत्र पुष्पकम्।

ततः पुष्पकमादाय राक्षस्यो रावणाज्ञया॥ १२॥  
अशोकवनिकास्थां तां मैथिलीं समुपानयन्।

तामादाय तु राक्षस्यो भर्तृशोकपराजिताम्॥ १३॥  
सीतामारोपयामासुर्विमानं पुष्पकं तदा।

ततः पुष्पकमारोप्य सीतां त्रिजटया सह॥ १४॥  
जग्मुर्दर्शयितुं तस्यै राक्षस्यो रामलक्ष्मणौ।  
रावणश्चारयामास पताकाध्वजमालिनीम्॥ १५॥

प्राघोषयत हृष्टश्च लङ्कायां राक्षसेश्वरः।  
राघवो लक्ष्मणश्चैव हताविन्द्रजिता रणे॥ १६॥

विमानेनापि गत्वा तु सीता त्रिजटया सह।  
ददर्श वानराणां तु सर्वं सैन्यं निपातितम्॥ १७॥

प्रहृष्टमनसश्चापि ददर्श पिशिताशनान्।  
वानरांश्चातिदुःखार्तान् रामलक्ष्मणपार्श्वतः॥ १८॥

ततः सीता ददर्शोभौ शयानौ शरतल्पगौ।  
लक्ष्मणं चैव रामं च विसंज्ञौ शरपीडितौ॥ १९॥

विध्वस्तकवचौ वीरौ विप्रविद्धशरासनौ।  
सायकैश्छिन्नसर्वाङ्गौ शरस्तम्बमयौ क्षितौ॥ २०॥

तौ दृष्ट्वा भ्रातरौ तत्र प्रवीरौ पुरुषर्षभौ।  
शयानौ पुण्डरीकाक्षौ कुमाराविव पावकी॥ २१॥  
शरतल्पगतौ वीरौ तथाभूतौ नरर्षभौ।  
दुःखार्ता करुणं सीता सुभृशं विललाप ह॥ २२॥

भर्तारमनवद्याङ्गी लक्ष्मणं चासितेक्षणा।  
प्रेक्ष्य पांसुषु चेष्टन्तौ रुरोद जनकात्मजा॥ २३॥

सबाष्पशोकाभिहता समीक्ष्य  
तौ भ्रातरौ देवसुतप्रभावौ।  
वितर्कयन्ती निधनं तयोः सा  
दुःखान्विता वाक्यमिदं जगाद॥ २४॥