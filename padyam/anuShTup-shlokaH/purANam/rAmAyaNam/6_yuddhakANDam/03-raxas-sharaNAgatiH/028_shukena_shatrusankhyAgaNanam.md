+++
title = "०२८ शुकेन शत्रुसङ्ख्यागणनम्"
title_english = "028 Shuka enumerates the enemies"

+++


सारणस्य वचः श्रुत्वा रावणं राक्षसाधिपम्।  
बलमादिश्य तत् सर्वं शुको वाक्यमथाब्रवीत्॥ १॥

स्थितान् पश्यसि यानेतान् मत्तानिव महाद्विपान्।  
न्यग्रोधानिव गाङ्गेयान् सालान् हैमवतानिव॥ २॥  
एते दुष्प्रसहा राजन् बलिनः कामरूपिणः।  
दैत्यदानवसंकाशा युद्धे देवपराक्रमाः॥ ३॥

एषां कोटिसहस्राणि नव पञ्च च सप्त च।  
तथा शङ्कुसहस्राणि तथा वृन्दशतानि च॥ ४॥  
एते सुग्रीवसचिवाः किष्किन्धानिलयाः सदा।  
हरयो देवगन्धर्वैरुत्पन्नाः कामरूपिणः॥ ५॥

यौ तौ पश्यसि तिष्ठन्तौ कुमारौ देवरूपिणौ।  
मैन्दश्च द्विविदश्चैव ताभ्यां नास्ति समो युधि॥ ६॥  
ब्रह्मणा समनुज्ञातावमृतप्राशिनावुभौ।  
आशंसेते यथा लङ्कामेतौ मर्दितुमोजसा॥ ७॥

यं तु पश्यसि तिष्ठन्तं प्रभिन्नमिव कुञ्जरम्।  
यो बलात् क्षोभयेत् क्रुद्धः समुद्रमपि वानरः॥ ८॥  
एषोऽभिगन्ता लङ्कायां वैदेह्यास्तव च प्रभो।  
एनं पश्य पुरा दृष्टं वानरं पुनरागतम्॥ ९॥  
ज्येष्ठः केसरिणः पुत्रो वातात्मज इति श्रुतः।  
हनूमानिति विख्यातो लङ्घितो येन सागरः॥ १०॥

कामरूपो हरिश्रेष्ठो बलरूपसमन्वितः।  
अनिवार्यगतिश्चैव यथा सततगः प्रभुः॥ ११॥

उद्यन्तं भास्करं दृष्ट्वा बालः किल बुभुक्षितः।  
त्रियोजनसहस्रं तु अध्वानमवतीर्य हि॥ १२॥  
आदित्यमाहरिष्यामि न मे क्षुत् प्रतियास्यति।  
इति निश्चित्य मनसा पुप्लुवे बलदर्पितः॥ १३॥

अनाधृष्यतमं देवमपि देवर्षिराक्षसैः।  
अनासाद्यैव पतितो भास्करोदयने गिरौ॥ १४॥

पतितस्य कपेरस्य हनुरेका शिलातले।  
किंचिद् भिन्ना दृढहनुर्हनूमानेष तेन वै॥ १५॥

सत्यमागमयोगेन ममैष विदितो हरिः।  
नास्य शक्यं बलं रूपं प्रभावो वानुभाषितुम्॥ १६॥  
एष आशंसते लङ्कामेको मथितुमोजसा।  
येन जाज्वल्यतेऽसौ वै धूमकेतुस्तवाद्य वै।  
लङ्कायां निहितश्चापि कथं विस्मरसे कपिम्॥ १७॥

यश्चैषोऽनन्तरः शूरः श्यामः पद्मनिभेक्षणः।  
इक्ष्वाकूणामतिरथो लोके विश्रुतपौरुषः॥ १८॥

यस्मिन् न चलते धर्मो यो धर्मं नातिवर्तते।  
यो ब्राह्ममस्त्रं वेदांश्च वेद वेदविदां वरः॥ १९॥

यो भिन्द्याद् गगनं बाणैर्मेदिनीं वापि दारयेत्।  
यस्य मृत्योरिव क्रोधः शक्रस्येव पराक्रमः॥ २०॥

यस्य भार्या जनस्थानात् सीता चापि हृता त्वया।  
स एष रामस्त्वां राजन् योद्धुं समभिवर्तते॥ २१॥

यस्यैष दक्षिणे पार्श्वे शुद्धजाम्बूनदप्रभः।  
विशालवक्षास्ताम्राक्षो नीलकुञ्चितमूर्धजः॥ २२॥  
एषो हि लक्ष्मणो नाम भ्रातुः प्रियहिते रतः।  
नये युद्धे च कुशलः सर्वशस्त्रभृतां वरः॥ २३॥

अमर्षी दुर्जयो जेता विक्रान्तश्च जयी बली।  
रामस्य दक्षिणो बाहुर्नित्यं प्राणो बहिश्चरः॥ २४॥

नह्येष राघवस्यार्थे जीवितं परिरक्षति।  
एषैवाशंसते युद्धे निहन्तुं सर्वराक्षसान्॥ २५॥

यस्तु सव्यमसौ पक्षं रामस्याश्रित्य तिष्ठति।  
रक्षोगणपरिक्षिप्तो राजा ह्येष विभीषणः॥ २६॥  
श्रीमता राजराजेन लङ्कायामभिषेचितः।  
त्वामसौ प्रतिसंरब्धो युद्धायैषोऽभिवर्तते॥ २७॥

यं तु पश्यसि तिष्ठन्तं मध्ये गिरिमिवाचलम्।  
सर्वशाखामृगेन्द्राणां भर्तारममितौजसम्॥ २८॥

तेजसा यशसा बुद्ध्या बलेनाभिजनेन च।  
यः कपीनतिबभ्राज हिमवानिव पर्वतः॥ २९॥

किष्किन्धां यः समध्यास्ते गुहां सगहनद्रुमाम्।  
दुर्गां पर्वतदुर्गम्यां प्रधानैः सह यूथपैः॥ ३०॥

यस्यैषा काञ्चनी माला शोभते शतपुष्करा।  
कान्ता देवमनुष्याणां यस्यां लक्ष्मीः प्रतिष्ठिता॥ ३१॥

एतां मालां च तारां च कपिराज्यं च शाश्वतम्।  
सुग्रीवो वालिनं हत्वा रामेण प्रतिपादितः॥ ३२॥

शतं शतसहस्राणां कोटिमाहुर्मनीषिणः।  
शतं कोटिसहस्राणां शङ्कुरित्यभिधीयते॥ ३३॥

शतं शङ्कुसहस्राणां महाशङ्कुरिति स्मृतः।  
महाशङ्कुसहस्राणां शतं वृन्दमिहोच्यते॥ ३४॥

शतं वृन्दसहस्राणां महावृन्दमिति स्मृतम्।  
महावृन्दसहस्राणां शतं पद्ममिहोच्यते॥ ३५॥

शतं पद्मसहस्राणां महापद्ममिति स्मृतम्।  
महापद्मसहस्राणां शतं खर्वमिहोच्यते॥ ३६॥

शतं खर्वसहस्राणां महाखर्वमिति स्मृतम्।  
महाखर्वसहस्राणां समुद्रमभिधीयते।  
शतं समुद्रसाहस्रमोघ इत्यभिधीयते॥ ३७॥  
शतमोघसहस्राणां महौघा इति विश्रुतः।

एवं कोटिसहस्रेण शङ्कूनां च शतेन च।  
महाशङ्कुसहस्रेण तथा वृन्दशतेन च॥ ३८॥  
महावृन्दसहस्रेण तथा पद्मशतेन च।  
महापद्मसहस्रेण तथा खर्वशतेन च॥ ३९॥  
समुद्रेण च तेनैव महौघेन तथैव च  
एष कोटिमहौघेन समुद्रसदृशेन च॥ ४०॥  
विभीषणेन वीरेण सचिवैः परिवारितः।  
सुग्रीवो वानरेन्द्रस्त्वां युद्धार्थमनुवर्तते।  
महाबलवृतो नित्यं महाबलपराक्रमः॥ ४१॥

इमां महाराज समीक्ष्य वाहिनी-  
मुपस्थितां प्रज्वलितग्रहोपमाम्।  
ततः प्रयत्नः परमो विधीयतां  
यथा जयः स्यान्न परैः पराभवः॥ ४२॥