+++
title = "००५ अयोध्यावर्णनम्"
title_english = "005 City ayodhya detailed"

+++


सर्वा पूर्वमियं येषामासीत् कृत्स्ना वसुंधरा।  
प्रजापतिमुपादाय नृपाणां जयशालिनाम्॥ १॥  
येषां स सगरो नाम सागरो येन खानितः।  
षष्टिपुत्रसहस्राणि यं यान्तं पर्यवारयन्॥ २॥  
इक्ष्वाकूणामिदं तेषां राज्ञां वंशे महात्मनाम्।  
महदुत्पन्नमाख्यानं रामायणमिति श्रुतम्॥ ३॥

तदिदं वर्तयिष्यावः सर्वं निखिलमादितः।  
धर्मकामार्थसहितं श्रोतव्यमनसूयता॥ ४॥

कोशलो नाम मुदितः स्फीतो जनपदो महान्।  
निविष्टः सरयूतीरे प्रभूतधनधान्यवान्॥ ५॥

अयोध्या नाम नगरी तत्रासील्लोकविश्रुता।  
मनुना मानवेन्द्रेण या पुरी निर्मिता स्वयम्॥ ६॥

आयता दश च द्वे च योजनानि महापुरी।  
श्रीमती त्रीणि विस्तीर्णा सुविभक्तमहापथा॥ ७॥

राजमार्गेण महता सुविभक्तेन शोभिता।  
मुक्तपुष्पावकीर्णेन जलसिक्तेन नित्यशः॥ ८॥

तां तु राजा दशरथो महाराष्ट्रविवर्धनः।  
पुरीमावासयामास दिवि देवपतिर्यथा॥ ९॥

कपाटतोरणवतीं सुविभक्तान्तरापणाम्।  
सर्वयन्त्रायुधवतीमुषितां सर्वशिल्पिभिः॥ १०॥

सूतमागधसम्बाधां श्रीमतीमतुलप्रभाम्।  
उच्चाट्टालध्वजवतीं शतघ्नीशतसंकुलाम्॥ ११॥

वधूनाटकसंघैश्च संयुक्तां सर्वतः पुरीम्।  
उद्यानाम्रवणोपेतां महतीं सालमेखलाम्॥ १२॥

दुर्गगम्भीरपरिखां दुर्गामन्यैर्दुरासदाम्।  
वाजिवारणसम्पूर्णां गोभिरुष्ट्रैः खरैस्तथा॥ १३॥

सामन्तराजसंघैश्च बलिकर्मभिरावृताम्।  
नानादेशनिवासैश्च वणिग्भिरुपशोभिताम्॥ १४॥

प्रासादै रत्नविकृतैः पर्वतैरिव शोभिताम्।  
कूटागारैश्च सम्पूर्णामिन्द्रस्येवामरावतीम्॥ १५॥

चित्रामष्टापदाकारां वरनारीगणायुताम्।  
सर्वरत्नसमाकीर्णां विमानगृहशोभिताम्॥ १६॥

गृहगाढामविच्छिद्रां समभूमौ निवेशिताम्।  
शालितण्डुलसम्पूर्णामिक्षुकाण्डरसोदकाम्॥ १७॥

दुन्दुभीभिर्मृदंगैश्च वीणाभिः पणवैस्तथा।  
नादितां भृशमत्यर्थं पृथिव्यां तामनुत्तमाम्॥ १८॥

विमानमिव सिद्धानां तपसाधिगतं दिवि।  
सुनिवेशितवेश्मान्तां नरोत्तमसमावृताम्॥ १९॥

ये च बाणैर्न विध्यन्ति विविक्तमपरापरम्।  
शब्दवेध्यं च विततं लघुहस्ता विशारदाः॥ २०॥  
सिंहव्याघ्रवराहाणां मत्तानां नदतां वने।  
हन्तारो निशितैः शस्त्रैर्बलाद् बाहुबलैरपि॥ २१॥  
तादृशानां सहस्रैस्तामभिपूर्णां महारथैः।  
पुरीमावासयामास राजा दशरथस्तदा॥ २२॥

तामग्निमद्भिर्गुणवद्भिरावृतां  
द्विजोत्तमैर्वेदषडंगपारगैः।  
सहस्रदैः सत्यरतैर्महात्मभि-  
र्महर्षिकल्पैर्ऋषिभिश्च केवलैः॥ २३॥