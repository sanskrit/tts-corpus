+++
title = "०१७ ऋक्षवानरोत्पत्तिः"
title_english = "017 brahma orders gods to spawn forest rangers vAnarA s"

+++


पुत्रत्वं तु गते विष्णौ राज्ञस्तस्य महात्मनः।  
उवाच देवताः सर्वाः स्वयम्भूर्भगवानिदम्॥ १॥

सत्यसंधस्य वीरस्य सर्वेषां नो हितैषिणः।  
विष्णोः सहायान् बलिनः सृजध्वं कामरूपिणः॥ २॥  
मायाविदश्च शूरांश्च वायुवेगसमान् जवे।  
नयज्ञान् बुद्धिसम्पन्नान् विष्णुतुल्यपराक्रमान्॥ ३॥  
असंहार्यानुपायज्ञान् दिव्यसंहननान्वितान्।  
सर्वास्त्रगुणसम्पन्नानमृतप्राशनानिव॥ ४॥

अप्सरस्सु च मुख्यासु गन्धर्वीणां तनूषु च।  
यक्षपन्नगकन्यासु ऋक्षविद्याधरीषु च॥ ५॥  
किन्नरीणां च गात्रेषु वानरीणां तनूषु च।  
सृजध्वं हरिरूपेण पुत्रांस्तुल्यपराक्रमान्॥ ६॥

पूर्वमेव मया सृष्टो जाम्बवानृक्षपुंगवः।  
जृम्भमाणस्य सहसा मम वक्त्रादजायत॥ ७॥

ते तथोक्ता भगवता तत् प्रतिश्रुत्य शासनम्।  
जनयामासुरेवं ते पुत्रान् वानररूपिणः॥ ८॥

ऋषयश्च महात्मानः सिद्धविद्याधरोरगाः।  
चारणाश्च सुतान् वीरान् ससृजुर्वनचारिणः॥ ९॥

वानरेन्द्रं महेन्द्राभमिन्द्रो वालिनमात्मजम्।  
सुग्रीवं जनयामास तपनस्तपतां वरः॥ १०॥

बृहस्पतिस्त्वजनयत् तारं नाम महाकपिम्।  
सर्ववानरमुख्यानां बुद्धिमन्तमनुत्तमम्॥ ११॥

धनदस्य सुतः श्रीमान् वानरो गन्धमादनः।  
विश्वकर्मा त्वजनयन्नलं नाम महाकपिम्॥ १२॥

पावकस्य सुतः श्रीमान् नीलोऽग्निसदृशप्रभः।  
तेजसा यशसा वीर्यादत्यरिच्यत वीर्यवान्॥ १३॥

रूपद्रविणसम्पन्नावश्विनौ रूपसम्मतौ।  
मैन्दं च द्विविदं चैव जनयामासतुः स्वयम्॥ १४॥

वरुणो जनयामास सुषेणं नाम वानरम्।  
शरभं जनयामास पर्जन्यस्तु महाबलः॥ १५॥

मारुतस्यौरसः श्रीमान् हनूमान् नाम वानरः।  
वज्रसंहननोपेतो वैनतेयसमो जवे॥ १६॥

सर्ववानरमुख्येषु बुद्धिमान् बलवानपि।  
ते सृष्टा बहुसाहस्रा दशग्रीववधोद्यताः॥ १७॥

अप्रमेयबला वीरा विक्रान्ताः कामरूपिणः।  
ते गजाचलसंकाशा वपुष्मन्तो महाबलाः॥ १८॥

ऋक्षवानरगोपुच्छाः क्षिप्रमेवाभिजज्ञिरे।  
यस्य देवस्य यद्रूपं वेषो यश्च पराक्रमः॥ १९॥  
अजायत समं तेन तस्य तस्य पृथक् पृथक्।  
गोलांगूलेषु चोत्पन्नाः किंचिदुन्नतविक्रमाः॥ २०॥

ऋक्षीषु च तथा जाता वानराः किन्नरीषु च।  
देवा महर्षिगन्धर्वास्तार्क्ष्ययक्षा यशस्विनः॥ २१॥  
नागाः किंपुरुषाश्चैव सिद्धविद्याधरोरगाः।  
बहवो जनयामासुर्हृष्टास्तत्र सहस्रशः॥ २२॥

चारणाश्च सुतान् वीरान् ससृजुर्वनचारिणः।  
वानरान् सुमहाकायान् सर्वान् वै वनचारिणः॥ २३॥

अप्सरस्सु च मुख्यासु तथा विद्याधरीषु च।  
नागकन्यासु च तदा गन्धर्वीणां तनूषु च।  
कामरूपबलोपेता यथाकामविचारिणः॥ २४॥

सिंहशार्दूलसदृशा दर्पेण च बलेन च।  
शिलाप्रहरणाः सर्वे सर्वे पर्वतयोधिनः॥ २५॥

नखदंष्ट्रायुधाः सर्वे सर्वे सर्वास्त्रकोविदाः।  
विचालयेयुः शैलेन्द्रान् भेदयेयुः स्थिरान् द्रुमान्॥ २६॥

क्षोभयेयुश्च वेगेन समुद्रं सरितां पतिम्।  
दारयेयुः क्षितिं पद‍्भ्यामाप्लवेयुर्महार्णवान्॥ २७॥

नभस्तलं विशेयुश्च गृह्णीयुरपि तोयदान्।  
गृह्णीयुरपि मातंगान् मत्तान् प्रव्रजतो वने॥ २८॥

नर्दमानांश्च नादेन पातयेयुर्विहंगमान्।  
ईदृशानां प्रसूतानि हरीणां कामरूपिणाम्॥ २९॥  
शतं शतसहस्राणि यूथपानां महात्मनाम्।  
ते प्रधानेषु यूथेषु हरीणां हरियूथपाः॥ ३०॥

बभूवुर्यूथपश्रेष्ठान् वीरांश्चाजनयन् हरीन्।  
अन्ये ऋक्षवतः प्रस्थानुपतस्थुः सहस्रशः॥ ३१॥

अन्ये नानाविधान् शैलान् काननानि च भेजिरे।  
सूर्यपुत्रं च सुग्रीवं शक्रपुत्रं च वालिनम्॥ ३२॥  
भ्रातरावुपतस्थुस्ते सर्वे च हरियूथपाः।  
नलं नीलं हनूमन्तमन्यांश्च हरियूथपान्॥ ३३॥  
ते तार्क्ष्यबलसम्पन्नाः सर्वे युद्धविशारदाः।  
विचरन्तोऽर्दयन् सर्वान् सिंहव्याघ्रमहोरगान्॥ ३४॥

महाबलो महाबाहुर्वाली विपुलविक्रमः।  
जुगोप भुजवीर्येण ऋक्षगोपुच्छवानरान्॥ ३५॥

तैरियं पृथिवी शूरैः सपर्वतवनार्णवा।  
कीर्णा विविधसंस्थानैर्नानाव्यञ्जनलक्षणैः॥ ३६॥

तैर्मेघवृन्दाचलकूटसंनिभै-  
र्महाबलैर्वानरयूथपाधिपैः।  
बभूव भूर्भीमशरीररूपैः  
समावृता रामसहायहेतोः॥ ३७॥