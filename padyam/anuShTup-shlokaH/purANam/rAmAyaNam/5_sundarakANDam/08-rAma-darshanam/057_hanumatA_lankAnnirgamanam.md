+++
title = "०५७ हनुमता लङ्कान्निर्गमनम्"
title_english = "057 Hanuma leaps from Lanka and touches Mount Mainaka"

+++


आप्लुत्य च महावेगः पक्षवानिव पर्वतः।  
भुजङ्गयक्षगन्धर्वप्रबुद्धकमलोत्पलम्॥ १॥  
स चन्द्रकुमुदं रम्यं सार्ककारण्डवं शुभम्।  
तिष्यश्रवणकादम्बमभ्रशैवलशाद्वलम्॥ २॥  
पुनर्वसुमहामीनं लोहिताङ्गमहाग्रहम्।  
ऐरावतमहाद्वीपं स्वातीहंसविलासितम्॥ ३॥  
वातसंघातजालोर्मिचन्द्रांशुशिशिराम्बुमत्।  
हनूमानपरिश्रान्तः पुप्लुवे गगनार्णवम्॥ ४॥

ग्रसमान इवाकाशं ताराधिपमिवोल्लिखन्।  
हरन्निव सनक्षत्रं गगनं सार्कमण्डलम्॥ ५॥  
अपारमपरिश्रान्तश्चाम्बुधिं समगाहत।  
हनूमान् मेघजालानि विकर्षन्निव गच्छति॥ ६॥

पाण्डुरारुणवर्णानि नीलमाञ्जिष्ठकानि च।  
हरितारुणवर्णानि महाभ्राणि चकाशिरे॥ ७॥

प्रविशन्नभ्रजालानि निष्क्रमंश्च पुनः पुनः।  
प्रकाशश्चाप्रकाशश्च चन्द्रमा इव दृश्यते॥ ८॥

विविधाभ्रघनापन्नगोचरो धवलाम्बरः।  
दृश्यादृश्यतनुर्वीरस्तथा चन्द्रायतेऽम्बरे॥ ९॥

तार्क्ष््यायमाणो गगने स बभौ वायुनन्दनः।  
दारयन् मेघवृन्दानि निष्पतंश्च पुनः पुनः॥ १०॥

नदन् नादेन महता मेघस्वनमहास्वनः।  
प्रवरान् राक्षसान् हत्वा नाम विश्राव्य चात्मनः॥ ११॥  
आकुलां नगरीं कृत्वा व्यथयित्वा च रावणम्।  
अर्दयित्वा महावीरान् वैदेहीमभिवाद्य च॥ १२॥  
आजगाम महातेजाः पुनर्मध्येन सागरम्।

पर्वतेन्द्रं सुनाभं च समुपस्पृश्य वीर्यवान्॥ १३॥  
ज्यामुक्त इव नाराचो महावेगोऽभ्युपागमत्।

स किंचिदारात् सम्प्राप्तः समालोक्य महागिरिम्॥ १४॥  
महेन्द्रं मेघसंकाशं ननाद स महाकपिः।

स पूरयामास कपिर्दिशो दश समन्ततः॥ १५॥  
नदन् नादेन महता मेघस्वनमहास्वनः।

स तं देशमनुप्राप्तः सुहृद्दर्शनलालसः॥ १६॥  
ननाद सुमहानादं लाङ्गूलं चाप्यकम्पयत्।

तस्य नानद्यमानस्य सुपर्णाचरिते पथि॥ १७॥  
फलतीवास्य घोषेण गगनं सार्कमण्डलम्।

ये तु तत्रोत्तरे कूले समुद्रस्य महाबलाः॥ १८॥  
पूर्वं संविष्ठिताः शूरा वायुपुत्रदिदृक्षवः।  
महतो वायुनुन्नस्य तोयदस्येव निःस्वनम्।  
शुश्रुवुस्ते तदा घोषमूरुवेगं हनूमतः॥ १९॥

ते दीनमनसः सर्वे शुश्रुवुः काननौकसः।  
वानरेन्द्रस्य निर्घोषं पर्जन्यनिनदोपमम्॥ २०॥

निशम्य नदतो नादं वानरास्ते समन्ततः।  
बभूवुरुत्सुकाः सर्वे सुहृद्दर्शनकाङ्क्षिणः॥ २१॥

जाम्बवान् स हरिश्रेष्ठः प्रीतिसंहृष्टमानसः।  
उपामन्त्र्य हरीन् सर्वानिदं वचनमब्रवीत्॥ २२॥

सर्वथा कृतकार्योऽसौ हनूमान् नात्र संशयः।  
न ह्यस्याकृतकार्यस्य नाद एवंविधो भवेत्॥ २३॥

तस्य बाहूरुवेगं च निनादं च महात्मनः।  
निशम्य हरयो हृष्टाः समुत्पेतुर्यतस्ततः॥ २४॥

ते नगाग्रान्नगाग्राणि शिखराच्छिखराणि च।  
प्रहृष्टाः समपद्यन्त हनूमन्तं दिदृक्षवः॥ २५॥

ते प्रीताः पादपाग्रेषु गृह्य शाखामवस्थिताः।  
वासांसि च प्रकाशानि समाविध्यन्त वानराः॥ २६॥

गिरिगह्वरसंलीनो यथा गर्जति मारुतः।  
एवं जगर्ज बलवान् हनूमान् मारुतात्मजः॥ २७॥

तमभ्रघनसंकाशमापतन्तं महाकपिम्।  
दृष्ट्वा ते वानराः सर्वे तस्थुः प्राञ्जलयस्तदा॥ २८॥

ततस्तु वेगवान् वीरो गिरेर्गिरिनिभः कपिः।  
निपपात गिरेस्तस्य शिखरे पादपाकुले॥ २९॥

हर्षेणापूर्यमाणोऽसौ रम्ये पर्वतनिर्झरे।  
छिन्नपक्ष इवाकाशात् पपात धरणीधरः॥ ३०॥

ततस्ते प्रीतमनसः सर्वे वानरपुङ्गवाः।  
हनूमन्तं महात्मानं परिवार्योपतस्थिरे॥ ३१॥

परिवार्य च ते सर्वे परां प्रीतिमुपागताः।  
प्रहृष्टवदनाः सर्वे तमागतमुपागमन्॥ ३२॥  
उपायनानि चादाय मूलानि च फलानि च।  
प्रत्यर्चयन् हरिश्रेष्ठं हरयो मारुतात्मजम्॥ ३३॥

विनेदुर्मुदिताः केचित् केचित् किलकिलां तथा।  
हृष्टाः पादपशाखाश्च आनिन्युर्वानरर्षभाः॥ ३४॥

हनूमांस्तु गुरून् वृद्धाञ्जाम्बवत्प्रमुखांस्तदा।  
कुमारमङ्गदं चैव सोऽवन्दत महाकपिः॥ ३५॥

स ताभ्यां पूजितः पूज्यः कपिभिश्च प्रसादितः।  
दृष्टा देवीति विक्रान्तः संक्षेपेण न्यवेदयत्॥ ३६॥

निषसाद च हस्तेन गृहीत्वा वालिनः सुतम्।  
रमणीये वनोद्देशे महेन्द्रस्य गिरेस्तदा॥ ३७॥  
हनूमानब्रवीत् पृष्टस्तदा तान् वानरर्षभान्।  
अशोकवनिकासंस्था दृष्टा सा जनकात्मजा॥ ३८॥

रक्ष्यमाणा सुघोराभी राक्षसीभिरनिन्दिता।  
एकवेणीधरा बाला रामदर्शनलालसा॥ ३९॥  
उपवासपरिश्रान्ता मलिना जटिला कृशा।

ततो दृष्टेति वचनं महार्थममृतोपमम्॥ ४०॥  
निशम्य मारुतेः सर्वे मुदिता वानराभवन्।

क्ष्वेडन्त्यन्ये नदन्त्यन्ये गर्जन्त्यन्ये महाबलाः॥ ४१॥  
चक्रुः किलकिलामन्ये प्रतिगर्जन्ति चापरे।

केचिदुच्छ्रितलाङ्गूलाः प्रहृष्टाः कपिकुञ्जराः॥ ४२॥  
आयताञ्चितदीर्घाणि लाङ्गूलानि प्रविव्यधुः।

अपरे तु हनूमन्तं श्रीमन्तं वानरोत्तमम्॥ ४३॥  
आप्लुत्य गिरिशृङ्गेषु संस्पृशन्ति स्म हर्षिताः।

उक्तवाक्यं हनूमन्तमङ्गदस्तु तदाब्रवीत्॥ ४४॥  
सर्वेषां हरिवीराणां मध्ये वाचमनुत्तमाम्।

सत्त्वे वीर्ये न ते कश्चित् समो वानर विद्यते॥ ४५॥  
यदवप्लुत्य विस्तीर्णं सागरं पुनरागतः।

जीवितस्य प्रदाता नस्त्वमेको वानरोत्तम॥ ४६॥  
त्वत्प्रसादात् समेष्यामः सिद्धार्था राघवेण ह।

अहो स्वामिनि ते भक्तिरहो वीर्यमहो धृतिः॥ ४७॥  
दिष्ट्या दृष्टा त्वया देवी रामपत्नी यशस्विनी।  
दिष्ट्या त्यक्ष्यति काकुत्स्थः शोकं सीतावियोगजम्॥ ४८॥

ततोऽङ्गदं हनूमन्तं जाम्बवन्तं च वानराः।  
परिवार्य प्रमुदिता भेजिरे विपुलाः शिलाः॥ ४९॥  
उपविष्टा गिरेस्तस्य शिलासु विपुलासु ते।  
श्रोतुकामाः समुद्रस्य लङ्घनं वानरोत्तमाः॥ ५०॥  
दर्शनं चापि लङ्कायाः सीताया रावणस्य च।  
तस्थुः प्राञ्जलयः सर्वे हनूमद्वदनोन्मुखाः॥ ५१॥

तस्थौ तत्राङ्गदः श्रीमान् वानरैर्बहुभिर्वृतः।  
उपास्यमानो विबुधैर्दिवि देवपतिर्यथा॥ ५२॥

हनूमता कीर्तिमता यशस्विना  
तथाङ्गदेनाङ्गदनद्धबाहुना।  
मुदा तदाध्यासितमुन्नतं मह-  
न्महीधराग्रं ज्वलितं श्रियाभवत्॥ ५३॥