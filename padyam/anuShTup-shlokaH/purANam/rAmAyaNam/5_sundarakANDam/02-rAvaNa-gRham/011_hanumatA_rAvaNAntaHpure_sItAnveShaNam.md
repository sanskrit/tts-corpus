+++
title = "०११ हनुमता रावणान्तःपुरे सीतान्वेषणम्"
title_english = "011 Hanuma continues search for Seetha"

+++


अवधूय च तां बुद्धिं बभूवावस्थितस्तदा।  
जगाम चापरां चिन्तां सीतां प्रति महाकपिः॥ १॥

न रामेण वियुक्ता सा स्वप्तुमर्हति भामिनी।  
न भोक्तुं नाप्यलंकर्तुं न पानमुपसेवितुम्॥ २॥

नान्यं नरमुपस्थातुं सुराणामपि चेश्वरम्।  
न हि रामसमः कश्चिद् विद्यते त्रिदशेष्वपि॥ ३॥

अन्येयमिति निश्चित्य भूयस्तत्र चचार सः।  
पानभूमौ हरिश्रेष्ठः सीतासंदर्शनोत्सुकः॥ ४॥

क्रीडितेनापराः क्लान्ता गीतेन च तथापराः।  
नृत्येन चापराः क्लान्ताः पानविप्रहतास्तथा॥ ५॥

मुरजेषु मृदंगेषु चेलिकासु च संस्थिताः।  
तथाऽऽस्तरणमुख्येषु संविष्टाश्चापराः स्त्रियः॥ ६॥

अंगनानां सहस्रेण भूषितेन विभूषणैः।  
रूपसंलापशीलेन युक्तगीतार्थभाषिणा॥ ७॥  
देशकालाभियुक्तेन युक्तवाक्याभिधायिना।  
रताधिकेन संयुक्तां ददर्श हरियूथपः॥ ८॥

अन्यत्रापि वरस्त्रीणां रूपसंलापशायिनाम्।  
सहस्रं युवतीनां तु प्रसुप्तं स ददर्श ह॥ ९॥

देशकालाभियुक्तं तु युक्तवाक्याभिधायि तत्।  
रताविरतसंसुप्तं ददर्श हरियूथपः॥ १०॥

तासां मध्ये महाबाहुः शुशुभे राक्षसेश्वरः।  
गोष्ठे महति मुख्यानां गवां मध्ये यथा वृषः॥ ११॥

स राक्षसेन्द्रः शुशुभे ताभिः परिवृतः स्वयम्।  
करेणुभिर्यथारण्ये परिकीर्णो महाद्विपः॥ १२॥

सर्वकामैरुपेतां च पानभूमिं महात्मनः।  
ददर्श कपिशार्दूलस्तस्य रक्षःपतेर्गृहे॥ १३॥  
मृगाणां महिषाणां च वराहाणां च भागशः।  
तत्र न्यस्तानि मांसानि पानभूमौ ददर्श सः॥ १४॥

रौक्मेषु च विशालेषु भाजनेष्वप्यभक्षितान्।  
ददर्श कपिशार्दूलो मयूरान् कुक्कुटांस्तथा॥ १५॥  
वराहवाध्रीणसकान् दधिसौवर्चलायुतान्।  
शल्यान् मृगमयूरांश्च हनुमानन्ववैक्षत॥ १६॥

कृकलान् विविधांश्छागान् शशकानर्धभक्षितान्।  
महिषानेकशल्यांश्च मेषांश्च कृतनिष्ठितान्॥ १७॥  
लेह्यानुच्चावचान् पेयान् भोज्यान्युच्चावचानि च।  
तथाम्ललवणोत्तंसैर्विविधै रागखाण्डवैः॥ १८॥

महानूपुरकेयूरैरपविद्धैर्महाधनैः।  
पानभाजनविक्षिप्तैः फलैश्च विविधैरपि॥ १९॥  
कृतपुष्पोपहारा भूरधिकां पुष्यति श्रियम्।

तत्र तत्र च विन्यस्तैः सुश्लिष्टशयनासनैः॥ २०॥  
पानभूमिर्विना वह्निं प्रदीप्तेवोपलक्ष्यते।

बहुप्रकारैर्विविधैर्वरसंस्कारसंस्कृतैः॥ २१॥  
मांसैः कुशलसंयुक्तैः पानभूमिगतैः पृथक्।  
दिव्याः प्रसन्ना विविधाः सुराः कृतसुरा अपि॥ २२॥  
शर्करासवमाध्वीकाः पुष्पासवफलासवाः।  
वासचूर्णैश्च विविधैर्मृष्टास्तैस्तैः पृथक् पृथक्॥ २३॥

संतता शुशुभे भूमिर्माल्यैश्च बहुसंस्थितैः।  
हिरण्मयैश्च कलशैर्भाजनैः स्फाटिकैरपि॥ २४॥  
जाम्बूनदमयैश्चान्यैः करकैरभिसंवृता।

राजतेषु च कुम्भेषु जाम्बूनदमयेषु च॥ २५॥  
पानश्रेष्ठां तथा भूमिं कपिस्तत्र ददर्श सः।

सोऽपश्यच्छातकुम्भानि सीधोर्मणिमयानि च॥ २६॥  
तानि तानि च पूर्णानि भाजनानि महाकपिः।

क्वचिदर्धावशेषाणि क्वचित् पीतान्यशेषतः॥ २७॥  
क्वचिन्नैव प्रपीतानि पानानि स ददर्श ह।

क्वचिद् भक्ष्यांश्च विविधान् क्वचित् पानानि भागशः॥ २८॥  
क्वचिदर्धावशेषाणि पश्यन् वै विचचार ह।

शयनान्यत्र नारीणां शून्यानि बहुधा पुनः।  
परस्परं समाश्लिष्य काश्चित् सुप्ता वरांगनाः॥ २९॥

काचिच्च वस्त्रमन्यस्या अपहृत्योपगुह्य च।  
उपगम्याबला सुप्ता निद्राबलपराजिता॥ ३०॥

तासामुच्छ्वासवातेन वस्त्रं माल्यं च गात्रजम्।  
नात्यर्थं स्पन्दते चित्रं प्राप्य मन्दमिवानिलम्॥ ३१॥

चन्दनस्य च शीतस्य सीधोर्मधुरसस्य च।  
विविधस्य च माल्यस्य पुष्पस्य विविधस्य च॥ ३२॥  
बहुधा मारुतस्तस्य गन्धं विविधमुद्वहन्।  
स्नानानां चन्दनानां च धूपानां चैव मूर्च्छितः॥ ३३॥  
प्रववौ सुरभिर्गन्धो विमाने पुष्पके तदा।

श्यामावदातास्तत्रान्याः काश्चित् कृष्णा वरांगनाः॥ ३४॥  
काश्चित् काञ्चनवर्णांग््यः प्रमदा राक्षसालये।

तासां निद्रावशत्वाच्च मदनेन विमूर्च्छितम्॥ ३५॥  
पद्मिनीनां प्रसुप्तानां रूपमासीद् यथैव हि।

एवं सर्वमशेषेण रावणान्तःपुरं कपिः।  
ददर्श स महातेजा न ददर्श च जानकीम्॥ ३६॥

निरीक्षमाणश्च ततस्ताः स्त्रियः स महाकपिः।  
जगाम महतीं शंकां धर्मसाध्वसशंकितः॥ ३७॥

परदारावरोधस्य प्रसुप्तस्य निरीक्षणम्।  
इदं खलु ममात्यर्थं धर्मलोपं करिष्यति॥ ३८॥

न हि मे परदाराणां दृष्टिर्विषयवर्तिनी।  
अयं चात्र मया दृष्टः परदारपरिग्रहः॥ ३९॥

तस्य प्रादुरभूच्चिन्ता पुनरन्या मनस्विनः।  
निश्चितैकान्तचित्तस्य कार्यनिश्चयदर्शिनी॥ ४०॥

कामं दृष्टा मया सर्वा विश्वस्ता रावणस्त्रियः।  
न तु मे मनसा किंचिद् वैकृत्यमुपपद्यते॥ ४१॥

मनो हि हेतुः सर्वेषामिन्द्रियाणां प्रवर्तने।  
शुभाशुभास्ववस्थासु तच्च मे सुव्यवस्थितम्॥ ४२॥

नान्यत्र हि मया शक्या वैदेही परिमार्गितुम्।  
स्त्रियो हि स्त्रीषु दृश्यन्ते सदा सम्परिमार्गणे॥ ४३॥

यस्य सत्त्वस्य या योनिस्तस्यां तत् परिमार्गते।  
न शक्यं प्रमदा नष्टा मृगीषु परिमार्गितुम्॥ ४४॥

तदिदं मार्गितं तावच्छुद्धेन मनसा मया।  
रावणान्तःपुरं सर्वं दृश्यते न च जानकी॥ ४५॥

देवगन्धर्वकन्याश्च नागकन्याश्च वीर्यवान्।  
अवेक्षमाणो हनुमान् नैवापश्यत जानकीम्॥ ४६॥

तामपश्यन् कपिस्तत्र पश्यंश्चान्या वरस्त्रियः।  
अपक्रम्य तदा वीरः प्रस्थातुमुपचक्रमे॥ ४७॥

स भूयः सर्वतः श्रीमान् मारुतिर्यत्नमाश्रितः।  
आपानभूमिमुत्सृज्य तां विचेतुं प्रचक्रमे॥ ४८॥