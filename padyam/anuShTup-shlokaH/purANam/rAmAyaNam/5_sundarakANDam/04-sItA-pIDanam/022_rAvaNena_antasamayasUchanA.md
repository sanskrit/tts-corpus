+++
title = "०२२ रावणेन अन्तसमयसूचना"
title_english = "022 Ravana gives deadline"

+++


सीताया वचनं श्रुत्वा परुषं राक्षसेश्वरः।  
प्रत्युवाच ततः सीतां विप्रियं प्रियदर्शनाम्॥ १॥

यथा यथा सान्त्वयिता वश्यः स्त्रीणां तथा तथा।  
यथा यथा प्रियं वक्ता परिभूतस्तथा तथा॥ २॥

संनियच्छति मे क्रोधं त्वयि कामः समुत्थितः।  
द्रवतो मार्गमासाद्य हयानिव सुसारथिः॥ ३॥

वामः कामो मनुष्याणां यस्मिन् किल निबध्यते।  
जने तस्मिंस्त्वनुक्रोशः स्नेहश्च किल जायते॥ ४॥

एतस्मात् कारणान्न त्वां घातयामि वरानने।  
वधार्हामवमानार्हां मिथ्या प्रव्रजने रताम्॥ ५॥

परुषाणि हि वाक्यानि यानि यानि ब्रवीषि माम्।  
तेषु तेषु वधो युक्तस्तव मैथिलि दारुणः॥ ६॥

एवमुक्त्वा तु वैदेहीं रावणो राक्षसाधिपः।  
क्रोधसंरम्भसंयुक्तः सीतामुत्तरमब्रवीत्॥ ७॥

द्वौ मासौ रक्षितव्यौ मे योऽवधिस्ते मया कृतः।  
ततः शयनमारोह मम त्वं वरवर्णिनि॥ ८॥

द्वाभ्यामूर्ध्वं तु मासाभ्यां भर्तारं मामनिच्छतीम्।  
मम त्वां प्रातराशार्थे सूदाश्छेत्स्यन्ति खण्डशः॥ ९॥

तां भर्त्स्यमानां सम्प्रेक्ष्य राक्षसेन्द्रेण जानकीम्।  
देवगन्धर्वकन्यास्ता विषेदुर्विकृतेक्षणाः॥ १०॥

ओष्ठप्रकारैरपरा नेत्रैर्वक्त्रैस्तथापराः।  
सीतामाश्वासयामासुस्तर्जितां तेन रक्षसा॥ ११॥

ताभिराश्वासिता सीता रावणं राक्षसाधिपम्।  
उवाचात्महितं वाक्यं वृत्तशौटीर्यगर्वितम्॥ १२॥

नूनं न ते जनः कश्चिदस्मिन्निःश्रेयसि स्थितः।  
निवारयति यो न त्वां कर्मणोऽस्माद् विगर्हितात्॥ १३॥

मां हि धर्मात्मनः पत्नीं शचीमिव शचीपतेः।  
त्वदन्यस्त्रिषु लोकेषु प्रार्थयेन्मनसापि कः॥ १४॥

राक्षसाधम रामस्य भार्याममिततेजसः।  
उक्तवानसि यत् पापं क्व गतस्तस्य मोक्ष्यसे॥ १५॥

यथा दृप्तश्च मातंगः शशश्च सहितौ वने।  
तथा द्विरदवद् रामस्त्वं नीच शशवत् स्मृतः॥ १६॥

स त्वमिक्ष्वाकुनाथं वै क्षिपन्निह न लज्जसे।  
चक्षुषो विषये तस्य न यावदुपगच्छसि॥ १७॥

इमे ते नयने क्रूरे विकृते कृष्णपिंगले।  
क्षितौ न पतिते कस्मान्मामनार्य निरीक्षतः॥ १८॥

तस्य धर्मात्मनः पत्नी स्नुषा दशरथस्य च।  
कथं व्याहरतो मां ते न जिह्वा पाप शीर्यति॥ १९॥

असंदेशात्तु रामस्य तपसश्चानुपालनात्।  
न त्वां कुर्मि दशग्रीव भस्म भस्मार्हतेजसा॥ २०॥

नापहर्तुमहं शक्या तस्य रामस्य धीमतः।  
विधिस्तव वधार्थाय विहितो नात्र संशयः॥ २१॥

शूरेण धनदभ्रात्रा बलैः समुदितेन च।  
अपोह्य रामं कस्माच्चिद् दारचौर्यं त्वया कृतम्॥ २२॥

सीताया वचनं श्रुत्वा रावणो राक्षसाधिपः।  
विवृत्य नयने क्रूरे जानकीमन्ववैक्षत॥ २३॥

नीलजीमूतसंकाशो महाभुजशिरोधरः।  
सिंहसत्त्वगतिः श्रीमान् दीप्तजिह्वोग्रलोचनः॥ २४॥

चलाग्रमुकुटप्रांशुश्चित्रमाल्यानुलेपनः।  
रक्तमाल्याम्बरधरस्तप्तांगदविभूषणः॥ २५॥  
श्रोणीसूत्रेण महता मेचकेन सुसंवृतः।  
अमृतोत्पादने नद्धो भुजंगेनेव मन्दरः॥ २६॥

ताभ्यां स परिपूर्णाभ्यां भुजाभ्यां राक्षसेश्वरः।  
शुशुभेऽचलसंकाशः शृंगाभ्यामिव मन्दरः॥ २७॥

तरुणादित्यवर्णाभ्यां कुण्डलाभ्यां विभूषितः।  
रक्तपल्लवपुष्पाभ्यामशोकाभ्यामिवाचलः॥ २८॥

स कल्पवृक्षप्रतिमो वसन्त इव मूर्तिमान्।  
श्मशानचैत्यप्रतिमो भूषितोऽपि भयंकरः॥ २९॥

अवेक्षमाणो वैदेहीं कोपसंरक्तलोचनः।  
उवाच रावणः सीतां भुजंग इव निःश्वसन्॥ ३०॥

अनयेनाभिसम्पन्नमर्थहीनमनुव्रते।  
नाशयाम्यहमद्य त्वां सूर्यः संध्यामिवौजसा॥ ३१॥

इत्युक्त्वा मैथिलीं राजा रावणः शत्रुरावणः।  
संददर्श ततः सर्वा राक्षसीर्घोरदर्शनाः॥ ३२॥

एकाक्षीमेककर्णां च कर्णप्रावरणां तथा।  
गोकर्णीं हस्तिकर्णीं च लम्बकर्णीमकर्णिकाम्॥ ३३॥  
हस्तिपद्यश्वपद्यौ च गोपदीं पादचूलिकाम्।  
एकाक्षीमेकपादीं च पृथुपादीमपादिकाम्॥ ३४॥  
अतिमात्रशिरोग्रीवामतिमात्रकुचोदरीम्।  
अतिमात्रास्यनेत्रां च दीर्घजिह्वानखामपि॥ ३५॥  
अनासिकां सिंहमुखीं गोमुखीं सूकरीमुखीम्।  
यथा मद्वशगा सीता क्षिप्रं भवति जानकी॥ ३६॥  
तथा कुरुत राक्षस्यः सर्वाः क्षिप्रं समेत्य वा।  
प्रतिलोमानुलोमैश्च सामदानादिभेदनैः॥ ३७॥  
आवर्जयत वैदेहीं दण्डस्योद्यमनेन च।

इति प्रतिसमादिश्य राक्षसेन्द्रः पुनः पुनः॥ ३८॥  
काममन्युपरीतात्मा जानकीं प्रति गर्जत।

उपगम्य ततः क्षिप्रं राक्षसी धान्यमालिनी॥ ३९॥  
परिष्वज्य दशग्रीवमिदं वचनमब्रवीत्।

मया क्रीड महाराज सीतया किं तवानया॥ ४०॥  
विवर्णया कृपणया मानुष्या राक्षसेश्वर।

नूनमस्यां महाराज न देवा भोगसत्तमान्॥ ४१॥  
विदधत्यमरश्रेष्ठास्तव बाहुबलार्जितान्।

अकामां कामयानस्य शरीरमुपतप्यते॥ ४२॥  
इच्छतीं कामयानस्य प्रीतिर्भवति शोभना।

एवमुक्तस्तु राक्षस्या समुत्क्षिप्तस्ततो बली।  
प्रहसन् मेघसंकाशो राक्षसः स न्यवर्तत॥ ४३॥

प्रस्थितः स दशग्रीवः कम्पयन्निव मेदिनीम्।  
ज्वलद्भास्करसंकाशं प्रविवेश निवेशनम्॥ ४४॥

देवगन्धर्वकन्याश्च नागकन्याश्च तास्ततः।  
परिवार्य दशग्रीवं प्रविशुस्ता गृहोत्तमम्॥ ४५॥

स मैथिलीं धर्मपरामवस्थितां  
प्रवेपमानां परिभर्त्स्य रावणः।  
विहाय सीतां मदनेन मोहितः  
स्वमेव वेश्म प्रविवेश रावणः॥ ४६॥