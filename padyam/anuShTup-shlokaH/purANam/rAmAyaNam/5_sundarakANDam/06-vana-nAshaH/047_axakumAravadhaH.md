+++
title = "०४७ अक्षकुमारवधः"
title_english = "047 Ravana sends his son Aksha"

+++


सेनापतीन् पञ्च स तु प्रमापितान्  
हनूमता सानुचरान् सवाहनान्।  
निशम्य राजा समरोद्धतोन्मुखं  
कुमारमक्षं प्रसमैक्षताक्षम्॥ १॥

स तस्य दृष्ट्यर्पणसम्प्रचोदितः  
प्रतापवान् काञ्चनचित्रकार्मुकः।  
समुत्पपाताथ सदस्युदीरितो  
द्विजातिमुख्यैर्हविषेव पावकः॥ २॥

ततो महान् बालदिवाकरप्रभं  
प्रतप्तजाम्बूनदजालसंततम्।  
रथं समास्थाय ययौ स वीर्यवान्  
महाहरिं तं प्रति नैर्ऋतर्षभः॥ ३॥

ततस्तपःसंग्रहसंचयार्जितं  
प्रतप्तजाम्बूनदजालचित्रितम्।  
पताकिनं रत्नविभूषितध्वजं  
मनोजवाष्टाश्ववरैः सुयोजितम्॥ ४॥  
सुरासुराधृष्यमसङ्गचारिणं  
तडित्प्रभं व्योमचरं समाहितम्।  
सतूणमष्टासिनिबद्धबन्धुरं  
यथाक्रमावेशितशक्तितोमरम्॥ ५॥  
विराजमानं प्रतिपूर्णवस्तुना  
सहेमदाम्ना शशिसूर्यवर्चसा।  
दिवाकराभं रथमास्थितस्ततः  
स निर्जगामामरतुल्यविक्रमः॥ ६॥

स पूरयन् खं च महीं च साचलां  
तुरङ्गमातङ्गमहारथस्वनैः।  
बलैः समेतैः सहतोरणस्थितं  
समर्थमासीनमुपागमत् कपिम्॥ ७॥

स तं समासाद्य हरिं हरीक्षणो  
युगान्तकालाग्निमिव प्रजाक्षये।  
अवस्थितं विस्मितजातसम्भ्रमं  
समैक्षताक्षो बहुमानचक्षुषा॥ ८॥

स तस्य वेगं च कपेर्महात्मनः  
पराक्रमं चारिषु रावणात्मजः।  
विचारयन् स्वं च बलं महाबलो  
युगक्षये सूर्य इवाभिवर्धत॥ ९॥

स जातमन्युः प्रसमीक्ष्य विक्रमं  
स्थितः स्थिरः संयति दुर्निवारणम्।  
समाहितात्मा हनुमन्तमाहवे  
प्रचोदयामास शितैः शरैस्त्रिभिः॥ १०॥

ततः कपिं तं प्रसमीक्ष्य गर्वितं  
जितश्रमं शत्रुपराजयोचितम्।  
अवैक्षताक्षः समुदीर्णमानसं  
सबाणपाणिः प्रगृहीतकार्मुकः॥ ११॥

स हेमनिष्काङ्गदचारुकुण्डलः  
समाससादाशुपराक्रमः कपिम्।  
तयोर्बभूवाप्रतिमः समागमः  
सुरासुराणामपि सम्भ्रमप्रदः॥ १२॥

ररास भूमिर्न तताप भानुमान्  
ववौ न वायुः प्रचचाल चाचलः।  
कपेः कुमारस्य च वीर्यसंयुगं  
ननाद च द्यौरुदधिश्च चुक्षुभे॥ १३॥

स तस्य वीरः सुमुखान् पतत्रिणः  
सुवर्णपुङ्खान् सविषानिवोरगान्।  
समाधिसंयोगविमोक्षतत्त्ववि-  
च्छरानथ त्रीन् कपिमूर्ध्न्यताडयत्॥ १४॥

स तैः शरैर्मूर्ध्नि समं निपातितैः  
क्षरन्नसृग्दिग्धविवृत्तनेत्रः।  
नवोदितादित्यनिभः शरांशुमान्  
व्यराजतादित्य इवांशुमालिकः॥ १५॥

ततः प्लवङ्गाधिपमन्त्रिसत्तमः  
समीक्ष्य तं राजवरात्मजं रणे।  
उदग्रचित्रायुधचित्रकार्मुकं  
जहर्ष चापूर्यत चाहवोन्मुखः॥ १६॥

स मन्दराग्रस्थ इवांशुमाली  
विवृद्धकोपो बलवीर्यसंवृतः।  
कुमारमक्षं सबलं सवाहनं  
ददाह नेत्राग्निमरीचिभिस्तदा॥ १७॥

ततः स बाणासनशक्रकार्मुकः  
शरप्रवर्षो युधि राक्षसाम्बुदः।  
शरान् मुमोचाशु हरीश्वराचले  
बलाहको वृष्टिमिवाचलोत्तमे॥ १८॥

कपिस्ततस्तं रणचण्डविक्रमं  
प्रवृद्धतेजोबलवीर्यसायकम्।  
कुमारमक्षं प्रसमीक्ष्य संयुगे  
ननाद हर्षाद् घनतुल्यनिःस्वनः॥ १९॥

स बालभावाद् युधि वीर्यदर्पितः  
प्रवृद्धमन्युः क्षतजोपमेक्षणः।  
समाससादाप्रतिमं रणे कपिं  
गजो महाकूपमिवावृतं तृणैः॥ २०॥

स तेन बाणैः प्रसभं निपातितै-  
श्चकार नादं घननादनिःस्वनः।  
समुत्सहेनाशु नभः समारुजन्  
भुजोरुविक्षेपणघोरदर्शनः॥ २१॥

तमुत्पतन्तं समभिद्रवद् बली  
स राक्षसानां प्रवरः प्रतापवान्।  
रथी रथश्रेष्ठतरः किरन् शरैः  
पयोधरः शैलमिवाश्मवृष्टिभिः॥ २२॥

स ताञ्छरांस्तस्य हरिर्विमोक्षयं-  
श्चचार वीरः पथि वायुसेविते।  
शरान्तरे मारुतवद् विनिष्पतन्  
मनोजवः संयति भीमविक्रमः॥ २३॥

तमात्तबाणासनमाहवोन्मुखं  
खमास्तृणन्तं विविधैः शरोत्तमैः।  
अवैक्षताक्षं बहुमानचक्षुषा  
जगाम चिन्तां स च मारुतात्मजः॥ २४॥

ततः शरैर्भिन्नभुजान्तरः कपिः  
कुमारवर्येण महात्मना नदन्।  
महाभुजः कर्मविशेषतत्त्वविद्  
विचिन्तयामास रणे पराक्रमम्॥ २५॥

अबालवद् बालदिवाकरप्रभः  
करोत्ययं कर्म महन्महाबलः।  
न चास्य सर्वाहवकर्मशालिनः  
प्रमापणे मे मतिरत्र जायते॥ २६॥

अयं महात्मा च महांश्च वीर्यतः  
समाहितश्चातिसहश्च संयुगे।  
असंशयं कर्मगुणोदयादयं  
सनागयक्षैर्मुनिभिश्च पूजितः॥ २७॥

पराक्रमोत्साहविवृद्धमानसः-  
समीक्षते मां प्रमुखोऽग्रतः स्थितः।  
पराक्रमो ह्यस्य मनांसि कम्पयेत्  
सुरासुराणामपि शीघ्रकारिणः॥ २८॥

न खल्वयं नाभिभवेदुपेक्षितः  
पराक्रमो ह्यस्य रणे विवर्धते।  
प्रमापणं ह्यस्य ममाद्य रोचते  
न वर्धमानोऽग्निरुपेक्षितुं क्षमः॥ २९॥

इति प्रवेगं तु परस्य तर्कयन्  
स्वकर्मयोगं च विधाय वीर्यवान्।  
चकार वेगं तु महाबलस्तदा  
मतिं च चक्रेऽस्य वधे तदानीम्॥ ३०॥

स तस्य तानष्ट वरान् महाहयान्  
समाहितान् भारसहान् विवर्तने।  
जघान वीरः पथि वायुसेविते  
तलप्रहारैः पवनात्मजः कपिः॥ ३१॥

ततस्तलेनाभिहतो महारथः  
स तस्य पिङ्गाधिपमन्त्रिनिर्जितः।  
स भग्ननीडः परिवृत्तकूबरः  
पपात भूमौ हतवाजिरम्बरात्॥ ३२॥

स तं परित्यज्य महारथो रथं  
सकार्मुकः खड्गधरः खमुत्पतन्।  
ततोऽभियोगादृषिरुग्रवीर्यवान्  
विहाय देहं मरुतामिवालयम्॥ ३३॥

कपिस्ततस्तं विचरन्तमम्बरे  
पतत्त्रिराजानिलसिद्धसेविते।  
समेत्य तं मारुतवेगविक्रमः  
क्रमेण जग्राह च पादयोर्दृढम्॥ ३४॥

स तं समाविध्य सहस्रशः कपि-  
र्महोरगं गृह्य इवाण्डजेश्वरः।  
मुमोच वेगात् पितृतुल्यविक्रमो  
महीतले संयति वानरोत्तमः॥ ३५॥

स भग्नबाहूरुकटीपयोधरः  
क्षरन्नसृङ्‍‍‍‍निर्मथितास्थिलोचनः।  
सम्भिन्नसंधिः प्रविकीर्णबन्धनो  
हतः क्षितौ वायुसुतेन राक्षसः॥ ३६॥

महाकपिर्भूमितले निपीड्य तं  
चकार रक्षोऽधिपतेर्महद्भयम्।  
महर्षिभिश्चक्रचरैः समागतैः  
समेत्य भूतैश्च सयक्षपन्नगैः।  
सुरैश्च सेन्द्रैर्भृशजातविस्मयै-  
र्हते कुमारे स कपिर्निरीक्षितः॥ ३७॥

निहत्य तं वज्रिसुतोपमं रणे  
कुमारमक्षं क्षतजोपमेक्षणम्।  
तदेव वीरोऽभिजगाम तोरणं  
कृतक्षणः काल इव प्रजाक्षये॥ ३८॥