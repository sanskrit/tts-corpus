+++
title = "०४६ हनुमता पञ्चचमूनायकवधः"
title_english = "046 Ravana sends five army generals"

+++


हतान् मन्त्रिसुतान् बुद्‍ध्वा वानरेण महात्मना।  
रावणः संवृताकारश्चकार मतिमुत्तमाम्॥ १॥

स विरूपाक्षयूपाक्षौ दुर्धरं चैव राक्षसम्।  
प्रघसं भासकर्णं च पञ्च सेनाग्रनायकान्॥ २॥  
संदिदेश दशग्रीवो वीरान् नयविशारदान्।  
हनूमद्‍ग्रहणेऽव्यग्रान् वायुवेगसमान् युधि॥ ३॥

यात सेनाग्रगाः सर्वे महाबलपरिग्रहाः।  
सवाजिरथमातङ्गाः स कपिः शास्यतामिति॥ ४॥

यत्तैश्च खलु भाव्यं स्यात् तमासाद्य वनालयम्।  
कर्म चापि समाधेयं देशकालाविरोधितम्॥ ५॥

न ह्यहं तं कपिं मन्ये कर्मणा प्रति तर्कयन्।  
सर्वथा तन्महद् भूतं महाबलपरिग्रहम्॥ ६॥

वानरोऽयमिति ज्ञात्वा नहि शुद्ध्यति मे मनः।  
नैवाहं तं कपिं मन्ये यथेयं प्रस्तुता कथा॥ ७॥

भवेदिन्द्रेण वा सृष्टमस्मदर्थं तपोबलात्।  
सनागयक्षगन्धर्वदेवासुरमहर्षयः॥ ८॥  
युष्माभिः प्रहितैः सर्वैर्मया सह विनिर्जिताः।  
तैरवश्यं विधातव्यं व्यलीकं किंचिदेव नः॥ ९॥

तदेव नात्र संदेहः प्रसह्य परिगृह्यताम्।  
यात सेनाग्रगाः सर्वे महाबलपरिग्रहाः॥ १०॥  
सवाजिरथमातङ्गाः स कपिः शास्यतामिति।

नावमन्यो भवद्भिश्च कपिर्धीरपराक्रमः॥ ११॥  
दृष्टा हि हरयः पूर्वे मया विपुलविक्रमाः।

वाली च सह सुग्रीवो जाम्बवांश्च महाबलः॥ १२॥  
नीलः सेनापतिश्चैव ये चान्ये द्विविदादयः।

नैव तेषां गतिर्भीमा न तेजो न पराक्रमः॥ १३॥  
न मतिर्न बलोत्साहो न रूपपरिकल्पनम्।

महत्सत्त्वमिदं ज्ञेयं कपिरूपं व्यवस्थितम्॥ १४॥  
प्रयत्नं महदास्थाय क्रियतामस्य निग्रहः।

कामं लोकास्त्रयः सेन्द्राः ससुरासुरमानवाः॥ १५॥  
भवतामग्रतः स्थातुं न पर्याप्ता रणाजिरे।

तथापि तु नयज्ञेन जयमाकाङ्क्षता रणे॥ १६॥  
आत्मा रक्ष्यः प्रयत्नेन युद्धसिद्धिर्हि चञ्चला।

ते स्वामिवचनं सर्वे प्रतिगृह्य महौजसः॥ १७॥  
समुत्पेतुर्महावेगा हुताशसमतेजसः।  
रथैश्च मत्तैर्नागैश्च वाजिभिश्च महाजवैः॥ १८॥  
शस्त्रैश्च विविधैस्तीक्ष्णैः सर्वैश्चोपहिता बलैः।

ततस्तु ददृशुर्वीरा दीप्यमानं महाकपिम्॥ १९॥  
रश्मिमन्तमिवोद्यन्तं स्वतेजोरश्मिमालिनम्।  
तोरणस्थं महावेगं महासत्त्वं महाबलम्॥ २०॥  
महामतिं महोत्साहं महाकायं महाभुजम्।

तं समीक्ष्यैव ते सर्वे दिक्षु सर्वास्ववस्थिताः॥ २१॥  
तैस्तैः प्रहरणैर्भीमैरभिपेतुस्ततस्ततः।

तस्य पञ्चायसास्तीक्ष्णाः सिताः पीतमुखाः शराः।  
शिरस्युत्पलपत्राभा दुर्धरेण निपातिताः॥ २२॥

स तैः पञ्चभिराविद्धः शरैः शिरसि वानरः।  
उत्पपात नदन् व्योम्नि दिशो दश विनादयन्॥ २३॥

ततस्तु दुर्धरो वीरः सरथः सज्जकार्मुकः।  
किरन् शरशतैर्नैकैरभिपेदे महाबलः॥ २४॥

स कपिर्वारयामास तं व्योम्नि शरवर्षिणम्।  
वृष्टिमन्तं पयोदान्ते पयोदमिव मारुतः॥ २५॥

अर्द्यमानस्ततस्तेन दुर्धरेणानिलात्मजः।  
चकार निनदं भूयो व्यवर्धत च वीर्यवान्॥ २६॥

स दूरं सहसोत्पत्य दुर्धरस्य रथे हरिः।  
निपपात महावेगो विद्युद्राशिर्गिराविव॥ २७॥

ततः स मथिताष्टाश्वं रथं भग्नाक्षकूबरम्।  
विहाय न्यपतद् भूमौ दुर्धरस्त्यक्तजीवितः॥ २८॥

तं विरूपाक्षयूपाक्षौ दृष्ट्वा निपतितं भुवि।  
तौ जातरोषौ दुर्धर्षावुत्पेततुररिंदमौ॥ २९॥

स ताभ्यां सहसोत्प्लुत्य विष्ठितो विमलेऽम्बरे।  
मुद‍्गराभ्यां महाबाहुर्वक्षस्यभिहतः कपिः॥ ३०॥

तयोर्वेगवतोर्वेगं निहत्य स महाबलः।  
निपपात पुनर्भूमौ सुपर्ण इव वेगितः॥ ३१॥

स सालवृक्षमासाद्य समुत्पाट्य च वानरः।  
तावुभौ राक्षसौ वीरौ जघान पवनात्मजः॥ ३२॥

ततस्तांस्त्रीन् हतान् ज्ञात्वा वानरेण तरस्विना।  
अभिपेदे महावेगः प्रहस्य प्रघसो बली॥ ३३॥  
भासकर्णश्च संक्रुद्धः शूलमादाय वीर्यवान्।  
एकतः कपिशार्दूलं यशस्विनमवस्थितौ॥ ३४॥

पट्टिशेन शिताग्रेण प्रघसः प्रत्यपोथयत्।  
भासकर्णश्च शूलेन राक्षसः कपिकुञ्जरम्॥ ३५॥

स ताभ्यां विक्षतैर्गात्रैरसृग्दिग्धतनूरुहः।  
अभवद् वानरः क्रुद्धो बालसूर्यसमप्रभः॥ ३६॥

समुत्पाट्य गिरेः शृङ्गं समृगव्यालपादपम्।  
जघान हनुमान् वीरो राक्षसौ कपिकुञ्जरः।  
गिरिशृङ्गसुनिष्पिष्टौ तिलशस्तौ बभूवतुः॥ ३७॥

ततस्तेष्ववसन्नेषु सेनापतिषु पञ्चसु।  
बलं तदवशेषं तु नाशयामास वानरः॥ ३८॥

अश्वैरश्वान् गजैर्नागान् योधैर्योधान् रथै रथान्।  
स कपिर्नाशयामास सहस्राक्ष इवासुरान्॥ ३९॥

हयैर्नागैस्तुरंगैश्च भग्नाक्षैश्च महारथैः।  
हतैश्च राक्षसैर्भूमी रुद्धमार्गा समन्ततः॥ ४०॥

ततः कपिस्तान् ध्वजिनीपतीन् रणे  
निहत्य वीरान् सबलान् सवाहनान्।  
तथैव वीरः परिगृह्य तोरणं  
कृतक्षणः काल इव प्रजाक्षये॥ ४१॥