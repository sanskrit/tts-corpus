+++
title = "+पाठविधिः"

+++


ॐ सदा श्रवणमात्रेण पापिनां सद्‍गतिप्रदे।  
शुभे रामकथे तुभ्यं गन्धमद्य समर्पये॥

ॐ बालादिसप्तकाण्डेन सर्वलोकसुखप्रद।  
रामायण महोदार पुष्पं तेऽद्य समर्पये॥

ॐ यस्यैकश्लोकपाठस्य फलं सर्वफलाधिकम्।  
तस्मै रामायणायाद्य दशाङ्गं धूपमर्पये॥

ॐ यस्य लोके प्रणेतारो वाल्मीक्यादिमहर्षयः।  
तस्मै रामचरित्राय घृतदीपं समर्पये॥

ॐ श्रूयते ब्रह्मणो लोके शतकोटिप्रविस्तरम्।  
रूपं रामायणस्यास्य तस्मै नैवेद्यमर्पये॥

वाल्मीकिगिरिसम्भूता रामसागरगामिनी।  
पुनाति भुवनं पुण्या रामायणमहानदी॥  
श्लोकसारसमाकीर्णं सर्गकल्लोलसंकुलम्।  
काण्डग्राहमहामीनं वन्दे रामायणार्णवम्॥

ब्रह्मा स्वयम्भूर्भगवान् देवाश्चैव तपस्विनः।  
सिद्धिं दिशन्तु मे सर्वे देवाः सर्षिगणास्त्विह॥

वामे भूमिसुता पुरस्तु हनुमान्  
पश्चात् सुमित्रासुतः  
शत्रुघ्नो भरतश्च पार्श्वदलयो-  
र्वाय्वादिकोणेषु च।  
सुग्रीवश्च विभीषणश्च युवराट्  
तारासुतो जाम्बवान्  
मध्ये नीलसरोजकोमलरुचिं  
रामं भजे श्यामलम्॥  
‘आपदामपहर्तारं दातारं सर्वसम्पदाम्।  
लोकाभिरामं श्रीरामं भूयो भूयो नमाम्यहम्॥’