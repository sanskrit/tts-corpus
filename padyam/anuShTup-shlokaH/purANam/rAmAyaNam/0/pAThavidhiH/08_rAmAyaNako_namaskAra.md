+++
title = "०८ रामायणको नमस्कार"

+++


चरितं रघुनाथस्य शतकोटिप्रविस्तरम्।  
एकैकमक्षरं पुंसां महापातकनाशनम्॥  
वाल्मीकिगिरिसम्भूता रामाम्भोनिधिसंगता।  
श्रीमद्रामायणी गङ्गा पुनाति भुवनत्रयम्॥  
वाल्मीकेर्मुनिसिंहस्य कवितावनचारिणः।  
शृण्वन् रामकथानादं को न याति परां गतिम्॥

स्वस्ति प्रजाभ्यः परिपालयन्तां  
न्याय्येन मार्गेण महीं महीशाः।  
गोब्राह्मणेभ्यः शुभमस्तु नित्यं  
लोकाः समस्ताः सुखिनो भवन्तु॥  
काले वर्षतु पर्जन्यः पृथिवी सस्यशालिनी।  
देशोऽयं क्षोभरहितो ब्राह्मणाः सन्तु निर्भयाः॥  
अपुत्राः पुत्रिणः सन्तु पुत्रिणः सन्तु पौत्रिणः।  
अधनाः सधनाः सन्तु जीवन्तु शरदां शतम्॥  
चरितं रघुनाथस्य शतकोटिप्रविस्तरम्।  
एकैकमक्षरं प्रोक्तं महापातकनाशनम्॥  
शृण्वन् रामायणं भक्त्या यः पादं पदमेव वा।  
स याति ब्रह्मणः स्थानं ब्रह्मणा पूज्यते सदा॥  
रामाय रामभद्राय रामचन्द्राय वेधसे।  
रघुनाथाय नाथाय सीतायाः पतये नमः॥  
यन्मङ्गलं सहस्राक्षे सर्वदेवनमस्कृते।  
वृत्रनाशे समभवत् तत् ते भवतु मङ्गलम्॥  
यन्मङ्गलं सुपर्णस्य विनताकल्पयत् पुरा।  
अमृतं प्रार्थयानस्य तत्ते भवतु मङ्गलम्॥  
मङ्गलं कोसलेन्द्राय महनीयगुणात्मने।  
चक्रवर्तितनूजाय सार्वभौमाय मङ्गलम्॥  
अमृतोत्पादने दैत्यान् घ्नतो वज्रधरस्य यत्।  
अदितिर्मङ्गलं प्रादात् तत् ते भवतु मङ्गलम्॥  
त्रीन् विक्रमान् प्रक्रमतो विष्णोरमिततेजसः।  
यदासीन्मङ्गलं राम तत् ते भवतु मङ्गलम्॥  
ऋषयः सागरा द्वीपा वेदा लोका दिशश्च ते।  
मङ्गलानि महाबाहो दिशन्तु तव सर्वदा॥  
कायेन वाचा मनसेन्द्रियैर्वा  
बुद्ध्याऽऽत्मना वा प्रकृतिस्वभावात्।  
करोमि यद् यत् सकलं परस्मै  
नारायणायेति समर्पये तत्॥