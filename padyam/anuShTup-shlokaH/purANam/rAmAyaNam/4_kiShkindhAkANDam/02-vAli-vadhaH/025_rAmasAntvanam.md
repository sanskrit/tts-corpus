+++
title = "०२५ रामसान्त्वनम्"
title_english = "025 Vali s funeral ritual"

+++


स सुग्रीवं च तारां च साङ्गदां सहलक्ष्मणः।  
समानशोकः काकुत्स्थः सान्त्वयन्निदमब्रवीत्॥ १॥

न शोकपरितापेन श्रेयसा युज्यते मृतः।  
यदत्रानन्तरं कार्यं तत् समाधातुमर्हथ॥ २॥

लोकवृत्तमनुष्ठेयं कृतं वो बाष्पमोक्षणम्।  
न कालादुत्तरं किंचित् कर्मशक्यमुपासितुम्॥ ३॥

नियतिः कारणं लोके नियतिः कर्मसाधनम्।  
नियतिः सर्वभूतानां नियोगेष्विह कारणम्॥ ४॥

न कर्ता कस्यचित् कश्चिन्नियोगे नापि चेश्वरः।  
स्वभावे वर्तते लोकस्तस्य कालः परायणम्॥ ५॥

न कालः कालमत्येति न कालः परिहीयते।  
स्वभावं च समासाद्य न कश्चिदतिवर्तते॥ ६॥

न कालस्यास्ति बन्धुत्वं न हेतुर्न पराक्रमः।  
न मित्रज्ञातिसम्बन्धः कारणं नात्मनो वशः॥ ७॥

किं तु कालपरीणामो द्रष्टव्यः साधु पश्यता।  
धर्मश्चार्थश्च कामश्च कालक्रमसमाहिताः॥ ८॥

इतः स्वां प्रकृतिं वाली गतः प्राप्तः क्रियाफलम्।  
सामदानार्थसंयोगैः पवित्रं प्लवगेश्वरः॥ ९॥

स्वधर्मस्य च संयोगाज्जितस्तेन महात्मना।  
स्वर्गः परिगृहीतश्च प्राणानपरिरक्षता॥ १०॥

एषा वै नियतिः श्रेष्ठा यां गतो हरियूथपः।  
तदलं परितापेन प्राप्तकालमुपास्यताम्॥ ११॥

वचनान्ते तु रामस्य लक्ष्मणः परवीरहा।  
अवदत् प्रश्रितं वाक्यं सुग्रीवं गतचेतसम्॥ १२॥

कुरु त्वमस्य सुग्रीव प्रेतकार्यमनन्तरम्।  
ताराङ्गदाभ्यां सहितो वालिनो दहनं प्रति॥ १३॥

समाज्ञापय काष्ठानि शुष्काणि च बहूनि च।  
चन्दनानि च दिव्यानि वालिसंस्कारकारणात्॥ १४॥

समाश्वासय दीनं त्वमङ्गदं दीनचेतसम्।  
मा भूर्बालिशबुद्धिस्त्वं त्वदधीनमिदं पुरम्॥ १५॥

अङ्गदस्त्वानयेन्माल्यं वस्त्राणि विविधानि च।  
घृतं तैलमथो गन्धान् यच्चात्र समनन्तरम्॥ १६॥

त्वं तार शिबिकां शीघ्रमादायागच्छ सम्भ्रमात्।  
त्वरा गुणवती युक्ता ह्यस्मिन् काले विशेषतः॥ १७॥

सज्जीभवन्तु प्लवगाः शिबिकावाहनोचिताः।  
समर्था बलिनश्चैव निर्हरिष्यन्ति वालिनम्॥ १८॥

एवमुक्त्वा तु सुग्रीवं सुमित्रानन्दवर्धनः।  
तस्थौ भ्रातृसमीपस्थो लक्ष्मणः परवीरहा॥ १९॥

लक्ष्मणस्य वचः श्रुत्वा तारः सम्भ्रान्तमानसः।  
प्रविवेश गुहां शीघ्रं शिबिकासक्तमानसः॥ २०॥

आदाय शिबिकां तारः स तु पर्यापतत् पुनः।  
वानरैरुह्यमानां तां शूरैरुद्वहनोचितैः॥ २१॥

दिव्यां भद्रासनयुतां शिबिकां स्यन्दनोपमाम्।  
पक्षिकर्मभिराचित्रां द्रुमकर्मविभूषिताम्॥ २२॥

आचितां चित्रपत्तीभिः सुनिविष्टां समन्ततः।  
विमानमिव सिद्धानां जालवातायनायुताम्॥ २३॥

सुनियुक्तां विशालां च सुकृतां शिल्पिभिः कृताम्।  
दारुपर्वतकोपेतां चारुकर्मपरिष्कृताम्॥ २४॥

वराभरणहारैश्च चित्रमाल्योपशोभिताम्।  
गुहागहनसंछन्नां रक्तचन्दनभूषिताम्॥ २५॥

पुष्पौघैः समभिच्छन्नां पद्ममालाभिरेव च।  
तरुणादित्यवर्णाभिर्भ्राजमानाभिरावृताम्॥ २६॥

ईदृशीं शिबिकां दृष्ट्वा रामो लक्ष्मणमब्रवीत्।  
क्षिप्रं विनीयतां वाली प्रेतकार्यं विधीयताम्॥ २७॥

ततो वालिनमुद्यम्य सुग्रीवः शिबिकां तदा।  
आरोपयत विक्रोशन्नङ्गदेन सहैव तु॥ २८॥

आरोप्य शिबिकां चैव वालिनं गतजीवितम्।  
अलंकारैश्च विविधैर्माल्यैर्वस्त्रैश्च भूषितम्॥ २९॥

आज्ञापयत् तदा राजा सुग्रीवः प्लवगेश्वरः।  
और्ध्वदेहिकमार्यस्य क्रियतामनुकूलतः॥ ३०॥

विश्राणयन्तो रत्नानि विविधानि बहूनि च।  
अग्रतः प्लवगा यान्तु शिबिका तदनन्तरम्॥ ३१॥

राज्ञामृद्धिविशेषा हि दृश्यन्ते भुवि यादृशाः।  
तादृशैरिह कुर्वन्तु वानरा भर्तृसत्क्रियाम्॥ ३२॥

तादृशं वालिनः क्षिप्रं प्राकुर्वन्नौर्ध्वदेहिकम्।  
अङ्गदं परिरभ्याशु तारप्रभृतयस्तदा॥ ३३॥  
क्रोशन्तः प्रययुः सर्वे वानरा हतबान्धवाः।

ततः प्रणिहिताः सर्वा वानर्योऽस्य वशानुगाः॥ ३४॥  
चुक्रुशुर्वीरवीरेति भूयः क्रोशन्ति ताः प्रियम्।

ताराप्रभृतयः सर्वा वानर्यो हतबान्धवाः॥ ३५॥  
अनुजग्मुश्च भर्तारं क्रोशन्त्यः करुणस्वनाः।

तासां रुदितशब्देन वानरीणां वनान्तरे॥ ३६॥  
वनानि गिरयश्चैव विक्रोशन्तीव सर्वतः।

पुलिने गिरिनद्यास्तु विविक्ते जलसंवृते॥ ३७॥  
चितां चक्रुः सुबहवो वानरा वनचारिणः।

अवरोप्य ततः स्कन्धाच्छिबिकां वानरोत्तमाः॥ ३८॥  
तस्थुरेकान्तमाश्रित्य सर्वे शोकपरायणाः।

ततस्तारा पतिं दृष्ट्वा शिबिकातलशायिनम्॥ ३९॥  
आरोप्याङ्के शिरस्तस्य विललाप सुदुःखिता।

हा वानरमहाराज हा नाथ मम वत्सल॥ ४०॥  
हा महार्ह महाबाहो हा मम प्रिय पश्य माम्।  
जनं न पश्यसीमं त्वं कस्माच्छोकाभिपीडितम्॥ ४१॥

प्रहृष्टमिह ते वक्त्रं गतासोरपि मानद।  
अस्तार्कसमवर्णं च दृश्यते जीवतो यथा॥ ४२॥

एष त्वां रामरूपेण कालः कर्षति वानर।  
येन स्म विधवाः सर्वाः कृता एकेषुणा रणे॥ ४३॥

इमास्तास्तव राजेन्द्र वानर्योऽप्लवगास्तव।  
पादैर्विकृष्टमध्वानमागताः किं न बुध्यसे॥ ४४॥

तवेष्टा ननु चैवेमा भार्याश्चन्द्रनिभाननाः।  
इदानीं नेक्षसे कस्मात् सुग्रीवं प्लवगेश्वर॥ ४५॥

एते हि सचिवा राजंस्तारप्रभृतयस्तव।  
पुरवासिजनश्चायं परिवार्य विषीदति॥ ४६॥

विसर्जयैनान् सचिवान् यथापुरमरिंदम।  
ततः क्रीडामहे सर्वा वनेषु मदनोत्कटाः॥ ४७॥

एवं विलपतीं तारां पतिशोकपरीवृताम्।  
उत्थापयन्ति स्म तदा वानर्यः शोककर्शिताः॥ ४८॥

सुग्रीवेण ततः सार्धं सोऽङ्गदः पितरं रुदन्।  
चितामारोपयामास शोकेनाभिप्लुतेन्द्रियः॥ ४९॥

ततोऽग्निं विधिवद् दत्त्वा सोऽपसव्यं चकार ह।  
पितरं दीर्घमध्वानं प्रस्थितं व्याकुलेन्द्रियः॥ ५०॥

संस्कृत्य वालिनं तं तु विधिवत् प्लवगर्षभाः।  
आजग्मुरुदकं कर्तुं नदीं शुभजलां शिवाम्॥ ५१॥

ततस्ते सहितास्तत्र ह्यङ्गदं स्थाप्य चाग्रतः।  
सुग्रीवतारासहिताः सिषिचुर्वालिने जलम्॥ ५२॥

सुग्रीवेणैव दीनेन दीनो भूत्वा महाबलः।  
समानशोकः काकुत्स्थः प्रेतकार्याण्यकारयत्॥ ५३॥

ततोऽथ तं वालिनमग्र्यपौरुषं  
प्रकाशमिक्ष्वाकुवरेषुणा हतम्।  
प्रदीप्य दीप्ताग्निसमौजसं तदा  
सलक्ष्मणं राममुपेयिवान् हरिः॥ ५४॥