+++
title = "०५२ वानरैः स्वगमनहेतुकथनम्"
title_english = "052 Vanaras deliverance from black hole"

+++


अथ तानब्रवीत् सर्वान् विश्रान्तान् हरियूथपान्।  
इदं वचनमेकाग्रा तापसी धर्मचारिणी॥ १॥

वानरा यदि वः खेदः प्रणष्टः फलभक्षणात्।  
यदि चैतन्मया श्राव्यं श्रोतुमिच्छामि तां कथाम्॥ २॥

तस्यास्तद् वचनं श्रुत्वा हनूमान् मारुतात्मजः।  
आर्जवेन यथातत्त्वमाख्यातुमुपचक्रमे॥ ३॥

राजा सर्वस्य लोकस्य महेन्द्रवरुणोपमः।  
रामो दाशरथिः श्रीमान् प्रविष्टो दण्डकावनम्॥ ४॥

लक्ष्मणेन सह भ्रात्रा वैदेह्या सह भार्यया।  
तस्य भार्या जनस्थानाद् रावणेन हृता बलात्॥ ५॥

वीरस्तस्य सखा राज्ञः सुग्रीवो नाम वानरः।  
राजा वानरमुख्यानां येन प्रस्थापिता वयम्॥ ६॥  
अगस्त्यचरितामाशां दक्षिणां यमरक्षिताम्।  
सहैभिर्वानरैर्मुख्यैरङ्गदप्रमुखैर्वयम्॥ ७॥

रावणं सहिताः सर्वे राक्षसं कामरूपिणम्।  
सीतया सह वैदेह्या मार्गध्वमिति चोदिताः॥ ८॥

विचित्य तु वनं सर्वं समुद्रं दक्षिणां दिशम्।  
वयं बुभुक्षिताः सर्वे वृक्षमूलमुपाश्रिताः॥ ९॥

विवर्णवदनाः सर्वे सर्वे ध्यानपरायणाः।  
नाधिगच्छामहे पारं मग्नाश्चिन्तामहार्णवे॥ १०॥

चारयन्तस्ततश्चक्षुर्दृष्टवन्तो महद् बिलम्।  
लतापादपसंछन्नं तिमिरेण समावृतम्॥ ११॥

अस्माद्धंसा जलक्लिन्नाः पक्षैः सलिलरेणुभिः।  
कुरराः सारसाश्चैव निष्पतन्ति पतत्त्रिणः॥ १२॥

साध्वत्र प्रविशामेति मया तूक्ताः प्लवङ्गमाः।  
तेषामपि हि सर्वेषामनुमानमुपागतम्॥ १३॥

अस्मिन् निपतिताः सर्वेऽप्यथ कार्यत्वरान्विताः।  
ततो गाढं निपतिता गृह्य हस्तैः परस्परम्॥ १४॥

इदं प्रविष्टाः सहसा बिलं तिमिरसंवृतम्।  
एतन्नः कार्यमेतेन कृत्येन वयमागताः॥ १५॥

त्वां चैवोपगताः सर्वे परिद्यूना बुभुक्षिताः।  
आतिथ्यधर्मदत्तानि मूलानि च फलानि च॥ १६॥  
अस्माभिरुपयुक्तानि बुभुक्षापरिपीडितैः।

यत् त्वया रक्षिताः सर्वे म्रियमाणा बुभुक्षया॥ १७॥  
ब्रूहि प्रत्युपकारार्थं किं ते कुर्वन्तु वानराः।

एवमुक्ता तु सर्वज्ञा वानरैस्तैः स्वयंप्रभा॥ १८॥  
प्रत्युवाच ततः सर्वानिदं वानरयूथपान्।

सर्वेषां परितुष्टास्मि वानराणां तरस्विनाम्॥ १९॥  
चरन्त्या मम धर्मेण न कार्यमिह केनचित्।

एवमुक्तः शुभं वाक्यं तापस्या धर्मसंहितम्॥ २०॥  
उवाच हनुमान् वाक्यं तामनिन्दितलोचनाम्।

शरणं त्वां प्रपन्नाः स्मः सर्वे वै धर्मचारिणीम्॥ २१॥  
यः कृतः समयोऽस्मासु सुग्रीवेण महात्मना।  
स तु कालो व्यतिक्रान्तो बिले च परिवर्तताम्॥ २२॥

सा त्वमस्माद् बिलादस्मानुत्तारयितुमर्हसि।  
तस्मात् सुग्रीववचनादतिक्रान्तान् गतायुषः॥ २३॥  
त्रातुमर्हसि नः सर्वान् सुग्रीवभयशङ्कितान्।

महच्च कार्यमस्माभिः कर्तव्यं धर्मचारिणि॥ २४॥  
तच्चापि न कृतं कार्यमस्माभिरिह वासिभिः।

एवमुक्ता हनुमता तापसी वाक्यमब्रवीत्॥ २५॥  
जीवता दुष्करं मन्ये प्रविष्टेन निवर्तितुम्।  
तपसः सुप्रभावेण नियमोपार्जितेन च॥ २६॥  
सर्वानेव बिलादस्मात् तारयिष्यामि वानरान्।

निमीलयत चक्षूंषि सर्वे वानरपुङ्गवाः॥ २७॥  
नहि निष्क्रमितुं शक्यमनिमीलितलोचनैः।

ततो निमीलिताः सर्वे सुकुमाराङ्गुलैः करैः॥ २८॥  
सहसा पिदधुर्दृष्टिं हृष्टा गमनकांक्षया।

वानरास्तु महात्मानो हस्तरुद्धमुखास्तदा॥ २९॥  
निमेषान्तरमात्रेण बिलादुत्तारितास्तया।

उवाच सर्वांस्तांस्तत्र तापसी धर्मचारिणी॥ ३०॥  
निःसृतान् विषमात् तस्मात् समाश्वास्येदमब्रवीत्।

एष विन्ध्यो गिरिः श्रीमान् नानाद्रुमलतायुतः॥ ३१॥  
एष प्रस्रवणः शैलः सागरोऽयं महोदधिः।  
स्वस्ति वोऽस्तु गमिष्यामि भवनं वानरर्षभाः।  
इत्युक्त्वा तद् बिलं श्रीमत् प्रविवेश स्वयंप्रभा॥ ३२॥