+++
title = "०४९ लोपामुद्रायाः सप्तपर्णवने सीतान्वेषणम्"
title_english = "049 Angada encourages all of the monkeys"

+++


अथाङ्गदस्तदा सर्वान् वानरानिदमब्रवीत्।  
परिश्रान्तो महाप्राज्ञः समाश्वास्य शनैर्वचः॥ १॥

वनानि गिरयो नद्यो दुर्गाणि गहनानि च।  
दरी गिरिगुहाश्चैव विचिताः सर्वमन्ततः॥ २॥  
तत्र तत्र सहास्माभिर्जानकी न च दृश्यते।  
तथा रक्षोऽपहर्ता च सीतायाश्चैव दुष्कृती॥ ३॥

कालश्च नो महान् यातः सुग्रीवश्चोग्रशासनः।  
तस्माद् भवन्तः सहिता विचिन्वन्तु समन्ततः॥ ४॥

विहाय तन्द्रीं शोकं च निद्रां चैव समुत्थिताम्।  
विचिनुध्वं तथा सीतां पश्यामो जनकात्मजाम्॥ ५॥

अनिर्वेदं च दाक्ष्यं च मनसश्चापराजयम्।  
कार्यसिद्धिकराण्याहुस्तस्मादेतद् ब्रवीम्यहम्॥ ६॥

अद्यापीदं वनं दुर्गं विचिन्वन्तु वनौकसः।  
खेदं त्यक्त्वा पुनः सर्वं वनमेव विचिन्वताम्॥ ७॥

अवश्यं कुर्वतां तस्य दृश्यते कर्मणः फलम्।  
परं निर्वेदमागम्य नहि नोन्मीलनं क्षमम्॥ ८॥

सुग्रीवः क्रोधनो राजा तीक्ष्णदण्डश्च वानराः।  
भेतव्यं तस्य सततं रामस्य च महात्मनः॥ ९॥

हितार्थमेतदुक्तं वः क्रियतां यदि रोचते।  
उच्यतां हि क्षमं यत् तत् सर्वेषामेव वानराः॥ १०॥

अङ्गदस्य वचः श्रुत्वा वचनं गन्धमादनः।  
उवाच व्यक्तया वाचा पिपासाश्रमखिन्नया॥ ११॥

सदृशं खलु वो वाक्यमङ्गदो यदुवाच ह।  
हितं चैवानुकूलं च क्रियतामस्य भाषितम्॥ १२॥

पुनर्मार्गामहे शैलान् कन्दरांश्च शिलांस्तथा।  
काननानि च शून्यानि गिरिप्रस्रवणानि च॥ १३॥

यथोद्दिष्टानि सर्वाणि सुग्रीवेण महात्मना।  
विचिन्वन्तु वनं सर्वे गिरिदुर्गाणि संगताः॥ १४॥

ततः समुत्थाय पुनर्वानरास्ते महाबलाः।  
विन्ध्यकाननसंकीर्णां विचेरुर्दक्षिणां दिशम्॥ १५॥

ते शारदाभ्रप्रतिमं श्रीमद्रजतपर्वतम्।  
शृङ्गवन्तं दरीवन्तमधिरुह्य च वानराः॥ १६॥

तत्र लोध्रवनं रम्यं सप्तपर्णवनानि च।  
विचिन्वन्तो हरिवराः सीतादर्शनकांक्षिणः॥ १७॥

तस्याग्रमधिरूढास्ते श्रान्ता विपुलविक्रमाः।  
न पश्यन्ति स्म वैदेहीं रामस्य महिषीं प्रियाम्॥ १८॥

ते तु दृष्टिगतं दृष्ट्वा तं शैलं बहुकन्दरम्।  
अध्यारोहन्त हरयो वीक्षमाणाः समन्ततः॥ १९॥

अवरुह्य ततो भूमिं श्रान्ता विगतचेतसः।  
स्थिता मुहूर्तं तत्राथ वृक्षमूलमुपाश्रिताः॥ २०॥

ते मुहूर्तं समाश्वस्ताः किंचिद्भग्नपरिश्रमाः।  
पुनरेवोद्यताः कृत्स्नां मार्गितुं दक्षिणां दिशम्॥ २१॥

हनुमत्प्रमुखास्तावत् प्रस्थिताः प्लवगर्षभाः।  
विन्ध्यमेवादितः कृत्वा विचेरुश्च समन्ततः॥ २२॥