+++
title = "०६१ सम्पातिना स्वकथानिरूपणम्"
title_english = "061 Sampaati s legend contd"

+++


ततस्तद् दारुणं कर्म दुष्करं सहसा कृतम्।  
आचचक्षे मुनेः सर्वं सूर्यानुगमनं तथा॥ १॥

भगवन् व्रणयुक्तत्वाल्लज्जया चाकुलेन्द्रियः।  
परिश्रान्तो न शक्नोमि वचनं परिभाषितुम्॥ २॥

अहं चैव जटायुश्च संघर्षाद् गर्वमोहितौ।  
आकाशं पतितौ दूराज्जिज्ञासन्तौ पराक्रमम्॥ ३॥

कैलासशिखरे बद्‍ध्वा मुनीनामग्रतः पणम्।  
रविः स्यादनुयातव्यो यावदस्तं महागिरिम्॥ ४॥

अप्यावां युगपत् प्राप्तावपश्याव महीतले।  
रथचक्रप्रमाणानि नगराणि पृथक् पृथक्॥ ५॥

क्वचिद् वादित्रघोषश्च क्वचिद् भूषणनिःस्वनः।  
गायन्तीः स्माङ्गना बह्वीः पश्यावो रक्तवाससः॥ ६॥

तूर्णमुत्पत्य चाकाशमादित्यपदमास्थितौ।  
आवामालोकयावस्तद् वनं शाद्वलसंस्थितम्॥ ७॥

उपलैरिव संछन्ना दृश्यते भूः शिलोच्चयैः।  
आपगाभिश्च संवीता सूत्रैरिव वसुंधरा॥ ८॥

हिमवांश्चैव विन्ध्यश्च मेरुश्च सुमहागिरिः।  
भूतले सम्प्रकाशन्ते नागा इव जलाशये॥ ९॥  
तीव्रः स्वेदश्च खेदश्च भयं चासीत् तदावयोः।  
समाविशत मोहश्च ततो मूर्च्छा च दारुणा॥ १०॥

न च दिग् ज्ञायते याम्या न चाग्नेयी न वारुणी।  
युगान्ते नियतो लोको हतो दग्ध इवाग्निना॥ ११॥

मनश्च मे हतं भूयश्चक्षुः प्राप्य तु संश्रयम्।  
यत्नेन महता ह्यस्मिन् मनः संधाय चक्षुषी॥ १२॥  
यत्नेन महता भूयो भास्करः प्रतिलोकितः।  
तुल्यपृथ्वीप्रमाणेन भास्करः प्रतिभाति नौ॥ १३॥

जटायुर्मामनापृच्छ्य निपपात महीं ततः।  
तं दृष्ट्वा तूर्णमाकाशादात्मानं मुक्तवानहम्॥ १४॥

पक्षाभ्यां च मया गुप्तो जटायुर्न प्रदह्यत।  
प्रमादात् तत्र निर्दग्धः पतन् वायुपथादहम्॥ १५॥  
आशङ्के तं निपतितं जनस्थाने जटायुषम्।  
अहं तु पतितो विन्ध्ये दग्धपक्षो जडीकृतः॥ १६॥

राज्याच्च हीनो भ्रात्रा च पक्षाभ्यां विक्रमेण च।  
सर्वथा मर्तुमेवेच्छन् पतिष्ये शिखराद् गिरेः॥ १७॥