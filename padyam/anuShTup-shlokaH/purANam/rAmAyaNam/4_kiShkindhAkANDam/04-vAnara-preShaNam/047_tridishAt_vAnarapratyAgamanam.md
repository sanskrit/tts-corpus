+++
title = "०४७ त्रिदिशात् वानरप्रत्यागमनम्"
title_english = "047 Search for Seetha failed in east north and west"

+++


दर्शनार्थं तु वैदेह्याः सर्वतः कपिकुञ्जराः।  
व्यादिष्टाः कपिराजेन यथोक्तं जग्मुरञ्जसा॥ १॥

ते सरांसि सरित्कक्षानाकाशं नगराणि च।  
नदीदुर्गांस्तथा देशान् विचिन्वन्ति समन्ततः॥ २॥

सुग्रीवेण समाख्याताः सर्वे वानरयूथपाः।  
तत्र देशान् विचिन्वन्ति सशैलवनकाननान्॥ ३॥

विचित्य दिवसं सर्वे सीताधिगमने धृताः।  
समायान्ति स्म मेदिन्यां निशाकालेषु वानराः॥ ४॥

सर्वर्तुकांश्च देशेषु वानराः सफलद्रुमान्।  
आसाद्य रजनीं शय्यां चक्रुः सर्वेष्वहःसु ते॥ ५॥

तदहः प्रथमं कृत्वा मासे प्रस्रवणं गताः।  
कपिराजेन संगम्य निराशाः कपिकुञ्जराः॥ ६॥

विचित्य तु दिशं पूर्वां यथोक्तां सचिवैः सह।  
अदृष्ट्वा विनतः सीतामाजगाम महाबलः॥ ७॥

दिशमप्युत्तरां सर्वां विविच्य स महाकपिः।  
आगतः सह सैन्येन भीतः शतबलिस्तदा॥ ८॥

सुषेणः पश्चिमामाशां विविच्य सह वानरैः।  
समेत्य मासे पूर्णे तु सुग्रीवमुपचक्रमे॥ ९॥

तं प्रस्रवणपृष्ठस्थं समासाद्याभिवाद्य च।  
आसीनं सह रामेण सुग्रीवमिदमब्रुवन्॥ १०॥

विचिताः पर्वताः सर्वे वनानि गहनानि च।  
निम्नगाः सागरान्ताश्च सर्वे जनपदाश्च ये॥ ११॥  
गुहाश्च विचिताः सर्वा याश्च ते परिकीर्तिताः।  
विचिताश्च महागुल्मा लताविततसंतताः॥ १२॥

गहनेषु च देशेषु दुर्गेषु विषमेषु च।  
सत्त्वान्यतिप्रमाणानि विचितानि हतानि च।  
ये चैव गहना देशा विचितास्ते पुनः पुनः॥ १३॥

उदारसत्त्वाभिजनो हनूमान्  
स मैथिलीं ज्ञास्यति वानरेन्द्र।  
दिशं तु यामेव गता तु सीता  
तामास्थितो वायुसुतो हनूमान्॥ १४॥