+++
title = "०४४ रामेण मुद्रिकाप्रदानम्"
title_english = "044 Rama gives ring to Hanuma"

+++


विशेषेण तु सुग्रीवो हनूमत्यर्थमुक्तवान्।  
स हि तस्मिन् हरिश्रेष्ठे निश्चितार्थोऽर्थसाधने॥ १॥

अब्रवीच्च हनूमन्तं विक्रान्तमनिलात्मजम्।  
सुग्रीवः परमप्रीतः प्रभुः सर्ववनौकसाम्॥ २॥

न भूमौ नान्तरिक्षे वा नाम्बरे नामरालये।  
नाप्सु वा गतिसङ्गं ते पश्यामि हरिपुंगव॥ ३॥

सासुराः सहगन्धर्वाः सनागनरदेवताः।  
विदिताः सर्वलोकास्ते ससागरधराधराः॥ ४॥

गतिर्वेगश्च तेजश्च लाघवं च महाकपे।  
पितुस्ते सदृशं वीर मारुतस्य महौजसः॥ ५॥

तेजसा वापि ते भूतं न समं भुवि विद्यते।  
तद् यथा लभ्यते सीता तत्त्वमेवानुचिन्तय॥ ६॥

त्वय्येव हनुमन्नस्ति बलं बुद्धिः पराक्रमः।  
देशकालानुवृत्तिश्च नयश्च नयपण्डित॥ ७॥

ततः कार्यसमासङ्गमवगम्य हनूमति।  
विदित्वा हनुमन्तं च चिन्तयामास राघवः॥ ८॥

सर्वथा निश्चितार्थोऽयं हनूमति हरीश्वरः।  
निश्चितार्थतरश्चापि हनूमान् कार्यसाधने॥ ९॥

तदेवं प्रस्थितस्यास्य परिज्ञातस्य कर्मभिः।  
भर्त्रा परिगृहीतस्य ध्रुवः कार्यफलोदयः॥ १०॥

तं समीक्ष्य महातेजा व्यवसायोत्तरं हरिम्।  
कृतार्थ इव संहृष्टः प्रहृष्टेन्द्रियमानसः॥ ११॥

ददौ तस्य ततः प्रीतः स्वनामाङ्कोपशोभितम्।  
अङ्गुलीयमभिज्ञानं राजपुत्र्याः परंतपः॥ १२॥

अनेन त्वां हरिश्रेष्ठ चिह्नेन जनकात्मजा।  
मत्सकाशादनुप्राप्तमनुद्विग्नानुपश्यति॥ १३॥

व्यवसायश्च ते वीर सत्त्वयुक्तश्च विक्रमः।  
सुग्रीवस्य च संदेशः सिद्धिं कथयतीव मे॥ १४॥

स तद् गृह्य हरिश्रेष्ठः कृत्वा मूर्ध्नि कृताञ्जलिः।  
वन्दित्वा चरणौ चैव प्रस्थितः प्लवगर्षभः॥ १५॥

स तत् प्रकर्षन् हरिणां महद् बलं  
बभूव वीरः पवनात्मजः कपिः।  
गताम्बुदे व्योम्नि विशुद्धमण्डलः  
शशीव नक्षत्रगणोपशोभितः॥ १६॥

अतिबल बलमाश्रितस्तवाहं  
हरिवर विक्रम विक्रमैरनल्पैः।  
पवनसुत यथाधिगम्यते सा  
जनकसुता हनुमंस्तथा कुरुष्व॥ १७॥