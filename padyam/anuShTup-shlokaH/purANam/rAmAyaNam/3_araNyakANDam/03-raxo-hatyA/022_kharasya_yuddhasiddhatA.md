+++
title = "०२२ खरस्य युद्धसिद्धता"
title_english = "022 Khara s army marches to Rama"

+++


एवमाधर्षितः शूरः शूर्पणख्या खरस्ततः।  
उवाच रक्षसां मध्ये खरः खरतरं वचः॥ १॥

तवापमानप्रभवः क्रोधोऽयमतुलो मम।  
न शक्यते धारयितुं लवणाम्भ इवोल्बणम्॥ २॥

न रामं गणये वीर्यान्मानुषं क्षीणजीवितम्।  
आत्मदुश्चरितैः प्राणान् हतो योऽद्य विमोक्ष्यते॥ ३॥

बाष्पः संधार्यतामेष सम्भ्रमश्च विमुच्यताम्।  
अहं रामं सह भ्रात्रा नयामि यमसादनम्॥ ४॥

परश्वधहतस्याद्य मन्दप्राणस्य भूतले।  
रामस्य रुधिरं रक्तमुष्णं पास्यसि राक्षसि॥ ५॥

सम्प्रहृष्टा वचः श्रुत्वा खरस्य वदनाच्च्युतम्।  
प्रशशंस पुनर्मौर्ख्याद् भ्रातरं रक्षसां वरम्॥ ६॥

तया परुषितः पूर्वं पुनरेव प्रशंसितः।  
अब्रवीद् दूषणं नाम खरः सेनापतिं तदा॥ ७॥

चतुर्दश सहस्राणि मम चित्तानुवर्तिनाम्।  
रक्षसां भीमवेगानां समरेष्वनिवर्तिनाम्॥ ८॥  
नीलजीमूतवर्णानां लोकहिंसाविहारिणाम्।  
सर्वोद्योगमुदीर्णानां रक्षसां सौम्य कारय॥ ९॥

उपस्थापय मे क्षिप्रं रथं सौम्य धनूंषि च।  
शरांश्च चित्रान् खड्गांश्च शक्तीश्च विविधाः शिताः॥ १०॥

अग्रे निर्यातुमिच्छामि पौलस्त्यानां महात्मनाम्।  
वधार्थं दुर्विनीतस्य रामस्य रणकोविद॥ ११॥

इति तस्य ब्रुवाणस्य सूर्यवर्णं महारथम्।  
सदश्वैः शबलैर्युक्तमाचचक्षेऽथ दूषणः॥ १२॥

तं मेरुशिखराकारं तप्तकाञ्चनभूषणम्।  
हेमचक्रमसम्बाधं वैदूर्यमयकूबरम्॥ १३॥  
मत्स्यैः पुष्पैर्द्रुमैः शैलैश्चन्द्रसूर्यैश्च काञ्चनैः।  
माङ्गल्यैः पक्षिसङ्घैश्च ताराभिश्च समावृतम्॥ १४॥  
ध्वजनिस्त्रिंशसम्पन्नं किंकिणीवरभूषितम्।  
सदश्वयुक्तं सोऽमर्षादारुरोह खरस्तदा॥ १५॥

खरस्तु तन्महत्सैन्यं रथचर्मायुधध्वजम्।  
निर्यातेत्यब्रवीत् प्रेक्ष्य दूषणः सर्वराक्षसान्॥ १६॥

ततस्तद् राक्षसं सैन्यं घोरचर्मायुधध्वजम्।  
निर्जगाम जनस्थानान्महानादं महाजवम्॥ १७॥

मुद‍्गरैः पट्टिशैः शूलैः सुतीक्ष्णैश्च परश्वधैः।  
खड्गैश्चक्रैश्च हस्तस्थैर्भ्राजमानैः सतोमरैः॥ १८॥  
शक्तिभिः परिघैर्घोरैरतिमात्रैश्च कार्मुकैः।  
गदासिमुसलैर्वज्रैर्गृहीतैर्भीमदर्शनैः॥ १९॥  
राक्षसानां सुघोराणां सहस्राणि चतुर्दश।  
निर्यातानि जनस्थानात् खरचित्तानुवर्तिनाम्॥ २०॥

तांस्तु निर्धावतो दृष्ट्वा राक्षसान् भीमदर्शनान्।  
खरस्याथ रथः किंचिज्जगाम तदनन्तरम्॥ २१॥

ततस्ताञ्छबलानश्वांस्तप्तकाञ्चनभूषितान्।  
खरस्य मतमाज्ञाय सारथिः पर्यचोदयत्॥ २२॥

संचोदितो रथः शीघ्रं खरस्य रिपुघातिनः।  
शब्देनापूरयामास दिशः सप्रदिशस्तथा॥ २३॥

प्रवृद्धमन्युस्तु खरः खरस्वरो  
रिपोर्वधार्थं त्वरितो यथान्तकः।  
अचूचुदत् सारथिमुन्नदन् पुन-  
र्महाबलो मेघ इवाश्मवर्षवान्॥ २४॥