+++
title = "०२७ त्रिशिरो वधः"
title_english = "027 Elimination of Trishira"

+++


खरं तु रामाभिमुखं प्रयान्तं वाहिनीपतिः।  
राक्षसस्त्रिशिरा नाम संनिपत्येदमब्रवीत्॥ १॥

मां नियोजय विक्रान्तं त्वं निवर्तस्व साहसात्।  
पश्य रामं महाबाहुं संयुगे विनिपातितम्॥ २॥

प्रतिजानामि ते सत्यमायुधं चाहमालभे।  
यथा रामं वधिष्यामि वधार्हं सर्वरक्षसाम्॥ ३॥

अहं वास्य रणे मृत्युरेष वा समरे मम।  
विनिवर्त्य रणोत्साहं मुहूर्तं प्राश्निको भव॥ ४॥

प्रहृष्टो वा हते रामे जनस्थानं प्रयास्यसि।  
मयि वा निहते रामं संयुगाय प्रयास्यसि॥ ५॥

खरस्त्रिशिरसा तेन मृत्युलोभात् प्रसादितः।  
गच्छ युध्येत्यनुज्ञातो राघवाभिमुखो ययौ॥ ६॥

त्रिशिरास्तु रथेनैव वाजियुक्तेन भास्वता।  
अभ्यद्रवद् रणे रामं त्रिशृङ्ग इव पर्वतः॥ ७॥

शरधारासमूहान् स महामेघ इवोत्सृजन्।  
व्यसृजत् सदृशं नादं जलार्द्रस्येव दुन्दुभेः॥ ८॥

आगच्छन्तं त्रिशिरसं राक्षसं प्रेक्ष्य राघवः।  
धनुषा प्रतिजग्राह विधुन्वन् सायकान् शितान्॥ ९॥

स सम्प्रहारस्तुमुलो रामत्रिशिरसोस्तदा।  
सम्बभूवातिबलिनोः सिंहकुञ्जरयोरिव॥ १०॥

ततस्त्रिशिरसा बाणैर्ललाटे ताडितस्त्रिभिः।  
अमर्षी कुपितो रामः संरब्ध इदमब्रवीत्॥ ११॥

अहो विक्रमशूरस्य राक्षसस्येदृशं बलम्।  
पुष्पैरिव शरैर्योऽहं ललाटेऽस्मि परिक्षतः॥ १२॥  
ममापि प्रतिगृह्णीष्व शरांश्चापगुणाच्च्युतान्।

एवमुक्त्वा सुसंरब्धः शरानाशीविषोपमान्॥ १३॥  
त्रिशिरोवक्षसि क्रुद्धो निजघान चतुर्दश।

चतुर्भिस्तुरगानस्य शरैः संनतपर्वभिः॥ १४॥  
न्यपातयत तेजस्वी चतुरस्तस्य वाजिनः।  
अष्टभिः सायकैः सूतं रथोपस्थे न्यपातयत्॥ १५॥

रामश्चिच्छेद बाणेन ध्वजं चास्य समुच्छ्रितम्।  
ततो हतरथात् तस्मादुत्पतन्तं निशाचरम्॥ १६॥  
चिच्छेद रामस्तं बाणैर्हृदये सोऽभवज्जडः।

सायकैश्चाप्रमेयात्मा सामर्षस्तस्य रक्षसः॥ १७॥  
शिरांस्यपातयत् त्रीणि वेगवद्भिस्त्रिभिः शरैः।

स धूमशोणितोद‍्गारी रामबाणाभिपीडितः॥ १८॥  
न्यपतत् पतितैः पूर्वं समरस्थो निशाचरः।

हतशेषास्ततो भग्ना राक्षसाः खरसंश्रयाः॥ १९॥  
द्रवन्ति स्म न तिष्ठन्ति व्याघ्रत्रस्ता मृगा इव।

तान् खरो द्रवतो दृष्ट्वा निवर्त्य रुषितस्त्वरन्।  
राममेवाभिदुद्राव राहुश्चन्द्रमसं यथा॥ २०॥