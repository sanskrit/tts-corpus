+++
title = "०२१ खरान्तिके शूर्पणखाशोकः"
title_english = "021 Surpanakha reports demons death to Khara"

+++
<details open><summary>वाचनम्</summary>

<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-021-Kharamthike_Shoorpanakaa_Shokaha_.mp3"></div>
</details>



<details><summary>भागसूचना</summary>

21. शूर्पणखाका खरके पास आकर उन राक्षसोंके वधका समाचार बताना और रामका भय दिखाकर उसे युद्धके लिये उत्तेजित करना
</details>

<details open><summary>विश्वास-प्रस्तुतिः</summary>

स पुनः पतितां दृष्ट्वा क्रोधाच्छूर्पणखां पुनः।  
उवाच व्यक्तया वाचा तामनर्थार्थमागताम्॥ १॥
</details>

<details><summary>मूलम्</summary>

स पुनः पतितां दृष्ट्वा क्रोधाच्छूर्पणखां पुनः।  
उवाच व्यक्तया वाचा तामनर्थार्थमागताम्॥ १॥
</details>

<details><summary>अनुवाद (हिन्दी)</summary>

शूर्पणखाको पुनः पृथ्वीपर पड़ी हुई देख अनर्थके लिये आयी हुई उस बहिनसे खरने क्रोधपूर्वक स्पष्ट वाणीमें फिर कहा—॥ १॥
</details>

<details open><summary>विश्वास-प्रस्तुतिः</summary>

मया त्विदानीं शूरास्ते राक्षसाः पिशिताशनाः।  
त्वत्प्रियार्थं विनिर्दिष्टाः किमर्थं रुद्यते पुनः॥ २॥
</details>

<details><summary>मूलम्</summary>

मया त्विदानीं शूरास्ते राक्षसाः पिशिताशनाः।  
त्वत्प्रियार्थं विनिर्दिष्टाः किमर्थं रुद्यते पुनः॥ २॥
</details>

<details><summary>अनुवाद (हिन्दी)</summary>

‘बहिन! मैंने तुम्हारा प्रिय करनेके लिये उस समय बहुत-से शूरवीर एवं मांसाहारी राक्षसोंको जानेकी आज्ञा दे दी थी, अब फिर तुम किसलिये रो रही हो?॥ २॥
</details>

<details open><summary>विश्वास-प्रस्तुतिः</summary>

भक्ताश्चैवानुरक्ताश्च हिताश्च मम नित्यशः।  
हन्यमाना न हन्यन्ते न न कुर्युर्वचो मम॥ ३॥
</details>

<details><summary>मूलम्</summary>

भक्ताश्चैवानुरक्ताश्च हिताश्च मम नित्यशः।  
हन्यमाना न हन्यन्ते न न कुर्युर्वचो मम॥ ३॥
</details>

<details><summary>अनुवाद (हिन्दी)</summary>

‘मैंने जिन राक्षसोंको भेजा था, वे मेरे भक्त, मुझमें अनुराग रखनेवाले और सदा मेरा हित चाहनेवाले हैं। वे किसीके मारनेपर भी मर नहीं सकते। उनके द्वारा मेरी आज्ञाका पालन न हो, यह भी सम्भव नहीं है॥ ३॥
</details>

<details open><summary>विश्वास-प्रस्तुतिः</summary>

किमेतच्छ्रोतुमिच्छामि कारणं यत्कृते पुनः।  
हा नाथेति विनर्दन्ती सर्पवच्चेष्टसे क्षितौ॥ ४॥
</details>

<details><summary>मूलम्</summary>

किमेतच्छ्रोतुमिच्छामि कारणं यत्कृते पुनः।  
हा नाथेति विनर्दन्ती सर्पवच्चेष्टसे क्षितौ॥ ४॥
</details>

<details><summary>अनुवाद (हिन्दी)</summary>

‘फिर ऐसा कौन-सा कारण उपस्थित हो गया, जिसके लिये तुम ‘हा नाथ’ की पुकार मचाती हुई साँपकी तरह धरतीपर लोट रही हो। मैं उसे सुनना चाहता हूँ॥ ४॥
</details>

<details open><summary>विश्वास-प्रस्तुतिः</summary>

अनाथवद् विलपसि किं नु नाथे मयि स्थिते।  
उत्तिष्ठोत्तिष्ठ मा मैवं वैक्लव्यं त्यज्यतामिति॥ ५॥
</details>

<details><summary>मूलम्</summary>

अनाथवद् विलपसि किं नु नाथे मयि स्थिते।  
उत्तिष्ठोत्तिष्ठ मा मैवं वैक्लव्यं त्यज्यतामिति॥ ५॥
</details>

<details><summary>अनुवाद (हिन्दी)</summary>

‘मेरे-जैसे संरक्षकके रहते हुए तुम अनाथकी तरह विलाप क्यों करती हो? उठो! उठो!! इस तरह लोटो मत। घबराहट छोड़ दो’॥ ५॥
</details>

<details open><summary>विश्वास-प्रस्तुतिः</summary>

इत्येवमुक्ता दुर्धर्षा खरेण परिसान्त्विता।  
विमृज्य नयने सास्रे खरं भ्रातरमब्रवीत्॥ ६॥
</details>

<details><summary>मूलम्</summary>

इत्येवमुक्ता दुर्धर्षा खरेण परिसान्त्विता।  
विमृज्य नयने सास्रे खरं भ्रातरमब्रवीत्॥ ६॥
</details>

<details><summary>अनुवाद (हिन्दी)</summary>

खरके इस प्रकार सान्त्वना देनेपर वह दुर्धर्षराक्षसी अपने आँसूभरे नेत्रोंको पोंछकर भाई खरसे बोली—॥
</details>

<details open><summary>विश्वास-प्रस्तुतिः</summary>

अस्मीदानीमहं प्राप्ता हतश्रवणनासिका।  
शोणितौघपरिक्लिन्ना त्वया च परिसान्त्विता॥ ७॥
</details>

<details><summary>मूलम्</summary>

अस्मीदानीमहं प्राप्ता हतश्रवणनासिका।  
शोणितौघपरिक्लिन्ना त्वया च परिसान्त्विता॥ ७॥
</details>

<details><summary>अनुवाद (हिन्दी)</summary>

‘भैया मैं इस समय फिर तुम्हारे पास क्यों आयी हूँ—यह बताती हूँ, सुनो—मेरे नाक-कान कट गये और मैं खूनकी धारासे नहा उठी, उस अवस्थामें जब पहली बार मैं आयी थी, तब तुमने मुझे बड़ी सान्त्वना दी थी॥ ७॥
</details>

<details open><summary>विश्वास-प्रस्तुतिः</summary>

प्रेषिताश्च त्वया शूरा राक्षसास्ते चतुर्दश।  
निहन्तुं राघवं घोरं मत्प्रियार्थं सलक्ष्मणम्॥ ८॥  
ते तु रामेण सामर्षाः शूलपट्टिशपाणयः।  
समरे निहताः सर्वे सायकैर्मर्मभेदिभिः॥ ९॥
</details>

<details><summary>मूलम्</summary>

प्रेषिताश्च त्वया शूरा राक्षसास्ते चतुर्दश।  
निहन्तुं राघवं घोरं मत्प्रियार्थं सलक्ष्मणम्॥ ८॥  
ते तु रामेण सामर्षाः शूलपट्टिशपाणयः।  
समरे निहताः सर्वे सायकैर्मर्मभेदिभिः॥ ९॥
</details>

<details><summary>अनुवाद (हिन्दी)</summary>

‘तत्पश्चात् मेरा प्रिय करनेके लिये लक्ष्मणसहित रामका वध करनेके उद्देश्यसे तुमने जो वे चौदह शूरवीर राक्षस भेजे थे, वे सब-के-सब अमर्षमें भरकर हाथोंमें शूल और पट्टिश लिये वहाँ जा पहुँचे, परंतु रामने अपने मर्मभेदी बाणोंद्वारा उन सबको समराङ्गणमें मार गिराया॥ ८-९॥
</details>

<details open><summary>विश्वास-प्रस्तुतिः</summary>

तान् भूमौ पतितान् दृष्ट्वा क्षणेनैव महाजवान्।  
रामस्य च महत्कर्म महांस्त्रासोऽभवन्मम॥ १०॥
</details>

<details><summary>मूलम्</summary>

तान् भूमौ पतितान् दृष्ट्वा क्षणेनैव महाजवान्।  
रामस्य च महत्कर्म महांस्त्रासोऽभवन्मम॥ १०॥
</details>

<details><summary>अनुवाद (हिन्दी)</summary>

‘उन महान् वेगशाली निशाचरोंको क्षणभरमें ही धराशायी हुआ देख रामके उस महान् पराक्रमपर दृष्टिपात करके मेरे मनमें बड़ा भय उत्पन्न हो गया॥
</details>

<details open><summary>विश्वास-प्रस्तुतिः</summary>

सास्मि भीता समुद्विग्ना विषण्णा च निशाचर।  
शरणं त्वां पुनः प्राप्ता सर्वतो भयदर्शिनी॥ ११॥
</details>

<details><summary>मूलम्</summary>

सास्मि भीता समुद्विग्ना विषण्णा च निशाचर।  
शरणं त्वां पुनः प्राप्ता सर्वतो भयदर्शिनी॥ ११॥
</details>

<details><summary>अनुवाद (हिन्दी)</summary>

‘निशाचरराज! मैं भयभीत, उद्विग्न और विषादग्रस्त हो गयी हूँ। मुझे सब ओर भय-ही-भय दिखायी देता है, इसीलिये फिर तुम्हारी शरणमें आयी हूँ॥ ११॥
</details>

<details open><summary>विश्वास-प्रस्तुतिः</summary>

विषादनक्राध्युषिते परित्रासोर्मिमालिनि।  
किं मां न त्रायसे मग्नां विपुले शोकसागरे॥ १२॥
</details>

<details><summary>मूलम्</summary>

विषादनक्राध्युषिते परित्रासोर्मिमालिनि।  
किं मां न त्रायसे मग्नां विपुले शोकसागरे॥ १२॥
</details>

<details><summary>अनुवाद (हिन्दी)</summary>

‘मैं शोकके उस विशाल समुद्रमें डूब गयी हूँ, जहाँ विषादरूपी मगर निवास करते हैं और त्रासकी तरङ्गमालाएँ उठती रहती हैं। तुम उस शोकसागरसे मेरा उद्धार क्यों नहीं करते हो?॥ १२॥
</details>

<details open><summary>विश्वास-प्रस्तुतिः</summary>

एते च निहता भूमौ रामेण निशितैः शरैः।  
ये च मे पदवीं प्राप्ता राक्षसाः पिशिताशनाः॥ १३॥
</details>

<details><summary>मूलम्</summary>

एते च निहता भूमौ रामेण निशितैः शरैः।  
ये च मे पदवीं प्राप्ता राक्षसाः पिशिताशनाः॥ १३॥
</details>

<details><summary>अनुवाद (हिन्दी)</summary>

‘जो मांसभक्षी राक्षस मेरे साथ गये थे, वे सब-के-सब रामके पैने बाणोंसे मारे जाकर पृथ्वीपर पड़े हैं॥
</details>

<details open><summary>विश्वास-प्रस्तुतिः</summary>

मयि ते यद्यनुक्रोशो यदि रक्षःसु तेषु च।  
रामेण यदि शक्तिस्ते तेजो वास्ति निशाचर॥ १४॥  
दण्डकारण्यनिलयं जहि राक्षसकण्टकम्।
</details>

<details><summary>मूलम्</summary>

मयि ते यद्यनुक्रोशो यदि रक्षःसु तेषु च।  
रामेण यदि शक्तिस्ते तेजो वास्ति निशाचर॥ १४॥  
दण्डकारण्यनिलयं जहि राक्षसकण्टकम्।
</details>

<details><summary>अनुवाद (हिन्दी)</summary>

‘राक्षसराज! यदि मुझपर और उन मरे हुए राक्षसोंपर तुम्हें दया आती हो तथा यदि रामके साथ लोहा लेनेके लिये तुममें शक्ति और तेज हो तो उन्हें मार डालो; क्योंकि दण्डकारण्यमें घर बनाकर रहनेवाले राम राक्षसोंके लिये कण्टक हैं॥ १४ १/२॥
</details>

<details open><summary>विश्वास-प्रस्तुतिः</summary>

यदि रामममित्रघ्नं न त्वमद्य वधिष्यसि॥ १५॥  
तव चैवाग्रतः प्राणांस्त्यक्ष्यामि निरपत्रपा।
</details>

<details><summary>मूलम्</summary>

यदि रामममित्रघ्नं न त्वमद्य वधिष्यसि॥ १५॥  
तव चैवाग्रतः प्राणांस्त्यक्ष्यामि निरपत्रपा।
</details>

<details><summary>अनुवाद (हिन्दी)</summary>

‘यदि तुम आज ही शत्रुघाती रामका वध नहीं कर डालोगे तो मैं तुम्हारे सामने ही अपने प्राण त्याग दूँगी; क्योंकि मेरी लाज लुट चुकी है॥ १५ १/२॥
</details>

<details open><summary>विश्वास-प्रस्तुतिः</summary>

बुद्ध्याहमनुपश्यामि न त्वं रामस्य संयुगे॥ १६॥  
स्थातुं प्रतिमुखे शक्तः सबलोऽपि महारणे।
</details>

<details><summary>मूलम्</summary>

बुद्ध्याहमनुपश्यामि न त्वं रामस्य संयुगे॥ १६॥  
स्थातुं प्रतिमुखे शक्तः सबलोऽपि महारणे।
</details>

<details><summary>अनुवाद (हिन्दी)</summary>

‘मैं बुद्धिसे बारंबार सोचकर देखती हूँ कि तुम महासमरमें सबल होकर भी रामके सामने युद्धमें नहीं ठहर सकोगे॥ १६ १/२॥
</details>

<details open><summary>विश्वास-प्रस्तुतिः</summary>

शूरमानी न शूरस्त्वं मिथ्यारोपितविक्रमः॥ १७॥  
अपयाहि जनस्थानात् त्वरितः सहबान्धवः।  
जहि त्वं समरे मूढान्यथा तु कुलपांसन॥ १८॥
</details>

<details><summary>मूलम्</summary>

शूरमानी न शूरस्त्वं मिथ्यारोपितविक्रमः॥ १७॥  
अपयाहि जनस्थानात् त्वरितः सहबान्धवः।  
जहि त्वं समरे मूढान्यथा तु कुलपांसन॥ १८॥
</details>

<details><summary>अनुवाद (हिन्दी)</summary>

‘तुम अपनेको शूरवीर मानते हो, किंतु तुममें शौर्य है ही नहीं। तुमने झूठे ही अपने-आपमें पराक्रमका आरोप कर लिया है। मूढ़! तुम समराङ्गणमें उन दोनोंको मार डालो अन्यथा अपने कुलमें कलङ्क लगाकर भाई-बन्धुओंके साथ तुरंत ही इस जनस्थानसे भाग जाओ॥ १७-१८॥
</details>

<details open><summary>विश्वास-प्रस्तुतिः</summary>

मानुषौ तौ न शक्नोषि हन्तुं वै रामलक्ष्मणौ।  
निःसत्त्वस्याल्पवीर्यस्य वासस्ते कीदृशस्त्विह॥ १९॥
</details>

<details><summary>मूलम्</summary>

मानुषौ तौ न शक्नोषि हन्तुं वै रामलक्ष्मणौ।  
निःसत्त्वस्याल्पवीर्यस्य वासस्ते कीदृशस्त्विह॥ १९॥
</details>

<details><summary>अनुवाद (हिन्दी)</summary>

‘राम और लक्ष्मण मनुष्य हैं, यदि उन्हें भी मारनेकी तुममें शक्ति नहीं है तो तुम्हारे-जैसे निर्बल और पराक्रमशून्य राक्षसका यहाँ रहना कैसे सम्भव हो सकता है?॥ १९॥
</details>

<details open><summary>विश्वास-प्रस्तुतिः</summary>

रामतेजोऽभिभूतो हि त्वं क्षिप्रं विनशिष्यसि।  
स हि तेजःसमायुक्तो रामो दशरथात्मजः॥ २०॥  
भ्राता चास्य महावीर्यो येन चास्मि विरूपिता।
</details>

<details><summary>मूलम्</summary>

रामतेजोऽभिभूतो हि त्वं क्षिप्रं विनशिष्यसि।  
स हि तेजःसमायुक्तो रामो दशरथात्मजः॥ २०॥  
भ्राता चास्य महावीर्यो येन चास्मि विरूपिता।
</details>

<details><summary>अनुवाद (हिन्दी)</summary>

‘तुम रामके तेजसे पराजित होकर शीघ्र ही नष्ट हो जाओगे; क्योंकि दशरथकुमार राम बड़े तेजस्वी हैं। उनका भाई भी महान् पराक्रमी है, जिसने मुझे नाक-कानसे हीन करके अत्यन्त कुरूप बना दिया’॥ २० १/२॥
</details>

<details open><summary>विश्वास-प्रस्तुतिः</summary>

एवं विलप्य बहुशो राक्षसी प्रदरोदरी॥ २१॥  
भ्रातुः समीपे शोकार्ता नष्टसंज्ञा बभूव ह।  
कराभ्यामुदरं हत्वा रुरोद भृशदुःखिता॥ २२॥
</details>

<details><summary>मूलम्</summary>

एवं विलप्य बहुशो राक्षसी प्रदरोदरी॥ २१॥  
भ्रातुः समीपे शोकार्ता नष्टसंज्ञा बभूव ह।  
कराभ्यामुदरं हत्वा रुरोद भृशदुःखिता॥ २२॥
</details>

<details><summary>अनुवाद (हिन्दी)</summary>

इस प्रकार बहुत विलाप करके गुफाके समान गहरे पेटवाली वह राक्षसी शोकसे आतुर हो अपने भाईके पास मूर्च्छित-सी हो गयी और अत्यन्त दुःखी हो दोनों हाथोंसे पेट पीटती हुई फूट-फूटकर रोने लगी॥ २१-२२॥
</details>

<details><summary>समाप्तिः</summary>

इत्यार्षे श्रीमद्रामायणे वाल्मीकीये आदिकाव्येऽरण्यकाण्डे एकविंशः सर्गः॥ २१॥  
इस प्रकार श्रीवाल्मीकिनिर्मित आर्षरामायण आदिकाव्यके अरण्यकाण्डमें इक्कीसवाँ सर्ग पूरा हुआ॥ २१॥
</details>
