+++
title = "०४४ मारीचवधः"
title_english = "044 Rama eliminates Maareecha"

+++


तथा तु तं समादिश्य भ्रातरं रघुनन्दनः।  
बबन्धासिं महातेजा जाम्बूनदमयत्सरुम्॥ १॥

ततस्त्रिविनतं चापमादायात्मविभूषणम्।  
आबध्य च कपालौ द्वौ जगामोदग्रविक्रमः॥ २॥

तं वन्यराजो राजेन्द्रमापतन्तं निरीक्ष्य वै।  
बभूवान्तर्हितस्त्रासात् पुनः संदर्शनेऽभवत्॥ ३॥

बद्धासिर्धनुरादाय प्रदुद्राव यतो मृगः।  
तं स्म पश्यति रूपेण द्योतयन्तमिवाग्रतः॥ ४॥  
अवेक्ष्यावेक्ष्य धावन्तं धनुष्पाणिर्महावने।  
अतिवृत्तमिवोत्पाताल्लोभयानं कदाचन॥ ५॥  
शङ्कितं तु समुद्‍भ्रान्तमुत्पतन्तमिवाम्बरम्।  
दृश्यमानमदृश्यं च वनोद्देशेषु केषुचित्॥ ६॥  
छिन्नाभ्रैरिव संवीतं शारदं चन्द्रमण्डलम्।  
मुहूर्तादेव ददृशे मुहुर्दूरात् प्रकाशते॥ ७॥

दर्शनादर्शनेनैव सोऽपाकर्षत राघवम्।  
स दूरमाश्रमस्यास्य मारीचो मृगतां गतः॥ ८॥

आसीत् क्रुद्धस्तु काकुत्स्थो विवशस्तेन मोहितः।  
अथावतस्थे सुश्रान्तश्छायामाश्रित्य शाद्वले॥ ९॥

स तमुन्मादयामास मृगरूपो निशाचरः।  
मृगैः परिवृतोऽथान्यैरदूरात् प्रत्यदृश्यत॥ १०॥

ग्रहीतुकामं दृष्ट्वा तं पुनरेवाभ्यधावत।  
तत्क्षणादेव संत्रासात् पुनरन्तर्हितोऽभवत्॥ ११॥

पुनरेव ततो दूराद् वृक्षखण्डाद् विनिःसृतः।  
दृष्ट्वा रामो महातेजास्तं हन्तुं कृतनिश्चयः॥ १२॥

भूयस्तु शरमुद‍्धृत्य कुपितस्तत्र राघवः।  
सूर्यरश्मिप्रतीकाशं ज्वलन्तमरिमर्दनम्॥ १३॥  
संधाय सुदृढे चापे विकृष्य बलवद‍्बली।  
तमेव मृगमुद्दिश्य श्वसन्तमिव पन्नगम्॥ १४॥  
मुमोच ज्वलितं दीप्तमस्त्रं ब्रह्मविनिर्मितम्।

शरीरं मृगरूपस्य विनिर्भिद्य शरोत्तमः॥ १५॥  
मारीचस्यैव हृदयं बिभेदाशनिसंनिभः।

तालमात्रमथोत्प्लुत्य न्यपतत् स भृशातुरः॥ १६॥  
व्यनदद् भैरवं नादं धरण्यामल्पजीवितः।

म्रियमाणस्तु मारीचो जहौ तां कृत्रिमां तनुम्॥ १७॥  
स्मृत्वा तद्वचनं रक्षो दध्यौ केन तु लक्ष्मणम्।  
इह प्रस्थापयेत् सीता तां शून्ये रावणो हरेत्॥ १८॥

स प्राप्तकालमाज्ञाय चकार च ततः स्वनम्।  
सदृशं राघवस्येव हा सीते लक्ष्मणेति च॥ १९॥

तेन मर्मणि निर्विद्धं शरेणानुपमेन हि।  
मृगरूपं तु तत् त्यक्त्वा राक्षसं रूपमास्थितः॥ २०॥

चक्रे स सुमहाकायं मारीचो जीवितं त्यजन्।  
तं दृष्ट्वा पतितं भूमौ राक्षसं भीमदर्शनम्॥ २१॥  
रामो रुधिरसिक्ताङ्गं चेष्टमानं महीतले।  
जगाम मनसा सीतां लक्ष्मणस्य वचः स्मरन्॥ २२॥

मारीचस्य तु मायैषा पूर्वोक्तं लक्ष्मणेन तु।  
तत् तथा ह्यभवच्चाद्य मारीचोऽयं मया हतः॥ २३॥

हा सीते लक्ष्मणेत्येवमाक्रुश्य तु महास्वनम्।  
ममार राक्षसः सोऽयं श्रुत्वा सीता कथं भवेत्॥ २४॥  
लक्ष्मणश्च महाबाहुः कामवस्थां गमिष्यति।

इति संचिन्त्य धर्मात्मा रामो हृष्टतनूरुहः॥ २५॥  
तत्र रामं भयं तीव्रमाविवेश विषादजम्।  
राक्षसं मृगरूपं तं हत्वा श्रुत्वा च तत्स्वनम्॥ २६॥

निहत्य पृषतं चान्यं मांसमादाय राघवः।  
त्वरमाणो जनस्थानं ससाराभिमुखं तदा॥ २७॥