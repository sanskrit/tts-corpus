+++
title = "००६ रामस्य रक्षोवधप्रतिज्ञा"
title_english = "006 Approach of Sages and Hermits"

+++


शरभङ्गे दिवं प्राप्ते मुनिसङ्घाः समागताः।  
अभ्यगच्छन्त काकुत्स्थं रामं ज्वलिततेजसम्॥ १॥

वैखानसा वालखिल्याः सम्प्रक्षाला मरीचिपाः।  
अश्मकुट्टाश्च बहवः पत्राहाराश्च तापसाः॥ २॥  
दन्तोलूखलिनश्चैव तथैवोन्मज्जकाः परे।  
गात्रशय्या अशय्याश्च तथैवानवकाशिकाः॥ ३॥  
मुनयः सलिलाहारा वायुभक्षास्तथापरे।  
आकाशनिलयाश्चैव तथा स्थण्डिलशायिनः॥ ४॥  
तथोर्ध्ववासिनो दान्तास्तथाऽऽर्द्रपटवाससः।  
सजपाश्च तपोनिष्ठास्तथा पञ्चतपोऽन्विताः॥ ५॥

सर्वे ब्राह्म्या श्रिया युक्ता दृढयोगसमाहिताः।  
शरभङ्गाश्रमे राममभिजग्मुश्च तापसाः॥ ६॥

अभिगम्य च धर्मज्ञा रामं धर्मभृतां वरम्।  
ऊचुः परमधर्मज्ञमृषिसङ्घाः समागताः॥ ७॥

त्वमिक्ष्वाकुकुलस्यास्य पृथिव्याश्च महारथः।  
प्रधानश्चापि नाथश्च देवानां मघवानिव॥ ८॥

विश्रुतस्त्रिषु लोकेषु यशसा विक्रमेण च।  
पितृव्रतत्वं सत्यं च त्वयि धर्मश्च पुष्कलः॥ ९॥

त्वामासाद्य महात्मानं धर्मज्ञं धर्मवत्सलम्।  
अर्थित्वान्नाथ वक्ष्यामस्तच्च नः क्षन्तुमर्हसि॥ १०॥

अधर्मः सुमहान् नाथ भवेत् तस्य तु भूपतेः।  
यो हरेद् बलिषड्भागं न च रक्षति पुत्रवत्॥ ११॥

युञ्जानः स्वानिव प्राणान् प्राणैरिष्टान् सुतानिव।  
नित्ययुक्तः सदा रक्षन् सर्वान् विषयवासिनः॥ १२॥  
प्राप्नोति शाश्वतीं राम कीर्तिं स बहुवार्षिकीम्।  
ब्रह्मणः स्थानमासाद्य तत्र चापि महीयते॥ १३॥

यत् करोति परं धर्मं मुनिर्मूलफलाशनः।  
तत्र राज्ञश्चतुर्भागः प्रजा धर्मेण रक्षतः॥ १४॥

सोऽयं ब्राह्मणभूयिष्ठो वानप्रस्थगणो महान्।  
त्वन्नाथोऽनाथवद् राम राक्षसैर्हन्यते भृशम्॥ १५॥

एहि पश्य शरीराणि मुनीनां भावितात्मनाम्।  
हतानां राक्षसैर्घोरैर्बहूनां बहुधा वने॥ १६॥

पम्पानदीनिवासानामनुमन्दाकिनीमपि।  
चित्रकूटालयानां च क्रियते कदनं महत्॥ १७॥

एवं वयं न मृष्यामो विप्रकारं तपस्विनाम्।  
क्रियमाणं वने घोरं रक्षोभिर्भीमकर्मभिः॥ १८॥

ततस्त्वां शरणार्थं च शरण्यं समुपस्थिताः।  
परिपालय नो राम वध्यमानान् निशाचरैः॥ १९॥

परा त्वत्तो गतिर्वीर पृथिव्यां नोपपद्यते।  
परिपालय नः सर्वान् राक्षसेभ्यो नृपात्मज॥ २०॥

एतच्छ्रुत्वा तु काकुत्स्थस्तापसानां तपस्विनाम्।  
इदं प्रोवाच धर्मात्मा सर्वानेव तपस्विनः॥ २१॥

नैवमर्हथ मां वक्तुमाज्ञाप्योऽहं तपस्विनाम्।  
केवलेन स्वकार्येण प्रवेष्टव्यं वनं मया॥ २२॥

विप्रकारमपाक्रष्टुं राक्षसैर्भवतामिमम्।  
पितुस्तु निर्देशकरः प्रविष्टोऽहमिदं वनम्॥ २३॥

भवतामर्थसिद्ध्यर्थमागतोऽहं यदृच्छया।  
तस्य मेऽयं वने वासो भविष्यति महाफलः॥ २४॥

तपस्विनां रणे शत्रून् हन्तुमिच्छामि राक्षसान्।  
पश्यन्तु वीर्यमृषयः सभ्रातुर्मे तपोधनाः॥ २५॥

दत्त्वा वरं चापि तपोधनानां  
धर्मे धृतात्मा सह लक्ष्मणेन।  
तपोधनैश्चापि सहार्यदत्तः  
सुतीक्ष्णमेवाभिजगाम वीरः॥ २६॥