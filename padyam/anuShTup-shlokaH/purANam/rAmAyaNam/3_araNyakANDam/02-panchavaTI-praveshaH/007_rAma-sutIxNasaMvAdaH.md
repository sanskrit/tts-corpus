+++
title = "००७ राम-सुतीक्ष्णसंवादः"
title_english = "007 Hermitage of Sage Suteekshna"

+++


रामस्तु सहितो भ्रात्रा सीतया च परंतपः।  
सुतीक्ष्णस्याश्रमपदं जगाम सह तैर्द्विजैः॥ १॥

स गत्वा दूरमध्वानं नदीस्तीर्त्वा बहूदकाः।  
ददर्श विमलं शैलं महामेरुमिवोन्नतम्॥ २॥

ततस्तदिक्ष्वाकुवरौ सततं विविधैर्द्रुमैः।  
काननं तौ विविशतुः सीतया सह राघवौ॥ ३॥

प्रविष्टस्तु वनं घोरं बहुपुष्पफलद्रुमम्।  
ददर्शाश्रममेकान्ते चीरमालापरिष्कृतम्॥ ४॥

तत्र तापसमासीनं मलपङ्कजधारिणम्।  
रामः सुतीक्ष्णं विधिवत् तपोधनमभाषत॥ ५॥

रामोऽहमस्मि भगवन् भवन्तं द्रष्टुमागतः।  
तन्माभिवद धर्मज्ञ महर्षे सत्यविक्रम॥ ६॥

स निरीक्ष्य ततो धीरो रामं धर्मभृतां वरम्।  
समाश्लिष्य च बाहुभ्यामिदं वचनमब्रवीत्॥ ७॥

स्वागतं ते रघुश्रेष्ठ राम सत्यभृतां वर।  
आश्रमोऽयं त्वयाऽऽक्रान्तः सनाथ इव साम्प्रतम्॥ ८॥

प्रतीक्षमाणस्त्वामेव नारोहेऽहं महायशः।  
देवलोकमितो वीर देहं त्यक्त्वा महीतले॥ ९॥

चित्रकूटमुपादाय राज्यभ्रष्टोऽसि मे श्रुतः।  
इहोपयातः काकुत्स्थ देवराजः शतक्रतुः॥ १०॥

उपागम्य च मे देवो महादेवः सुरेश्वरः।  
सर्वांल्लोकाञ्जितानाह मम पुण्येन कर्मणा॥ ११॥

तेषु देवर्षिजुष्टेषु जितेषु तपसा मया।  
मत्प्रसादात् सभार्यस्त्वं विहरस्व सलक्ष्मणः॥ १२॥

तमुग्रतपसं दीप्तं महर्षिं सत्यवादिनम्।  
प्रत्युवाचात्मवान् रामो ब्रह्माणमिव वासवः॥ १३॥

अहमेवाहरिष्यामि स्वयं लोकान् महामुने।  
आवासं त्वहमिच्छामि प्रदिष्टमिह कानने॥ १४॥

भवान् सर्वत्र कुशलः सर्वभूतहिते रतः।  
आख्यातं शरभङ्गेन गौतमेन महात्मना॥ १५॥

एवमुक्तस्तु रामेण महर्षिर्लोकविश्रुतः।  
अब्रवीन्मधुरं वाक्यं हर्षेण महता युतः॥ १६॥

अयमेवाश्रमो राम गुणवान् रम्यतामिति।  
ऋषिसंघानुचरितः सदा मूलफलैर्युतः॥ १७॥

इममाश्रममागम्य मृगसंघा महीयसः।  
अहत्वा प्रतिगच्छन्ति लोभयित्वाकुतोभयाः॥ १८॥

नान्यो दोषो भवेदत्र मृगेभ्योऽन्यत्र विद्धि वै।  
तच्छ्रुत्वा वचनं तस्य महर्षेर्लक्ष्मणाग्रजः॥ १९॥  
उवाच वचनं धीरो विगृह्य सशरं धनुः।

तानहं सुमहाभाग मृगसंघान् समागतान्॥ २०॥  
हन्यां निशितधारेण शरेणानतपर्वणा।  
भवांस्तत्राभिषज्येत किं स्यात् कृच्छ्रतरं ततः॥ २१॥

एतस्मिन्नाश्रमे वासं चिरं तु न समर्थये।  
तमेवमुक्त्वोपरमं रामः संध्यामुपागमत्॥ २२॥

अन्वास्य पश्चिमां संध्यां तत्र वासमकल्पयत् ।  
सुतीक्ष्णस्याश्रमे रम्ये सीतया लक्ष्मणेन च॥ २३॥

ततः शुभं तापसयोग्यमन्नं  
स्वयं सुतीक्ष्णः पुरुषर्षभाभ्याम्।  
ताभ्यां सुसत्कृत्य ददौ महात्मा  
संध्यानिवृत्तौ रजनीं समीक्ष्य॥ २४॥