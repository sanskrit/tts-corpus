+++
title = "119"

+++

<details><summary>Summary (SA)</summary>

Chapter 119- The plants and Soma
</details>

{{Ref- SS 195-196}}

ब्रह्मोवाच-

सोमतीर्थम् इति ख्यातं तद् अप्य् उक्तं महात्मभिः ।  
तत्र स्नानेन दानेन सोमपानफलं लभेत् ॥ १ ॥  


जगतां मातरः पूर्वम् ओषध्यो जीवसम्मताः ।  
ममापि मातरो देव्यः पूर्वासां पूर्ववत्तराः ॥ २ ॥  


आसु प्रतिष्ठितो धर्मः स्वाध्यायो यज्ञकर्म च ।  
आभिर् एव धृतं सर्वं त्रैलोक्यं सचराचरम् ॥ ३ ॥  


अशेषरोगोपशमो भवत्य् आभिर् असंशयम् ।  
अन्नम् एताभिर् एव स्याद् अशेषप्राणरक्षणम् ।  
अत्रौषध्यो जगद्वन्द्या माम् ऊचुर् अनहङ्कृताः ॥ ४ ॥  


ओषध्य ऊचुः-

अस्माकं त्वं पतिं देहि राजानं सुरसत्तम ॥ ५ ॥  


ब्रह्मोवाच-

तच् छ्रुत्वा वचनं तासां मयोक्ता ओषधीर् इदम् ।  
पतिं प्राप्स्यथ सर्वाश् च राजानं प्रीतिवर्धनम् ॥ ६ ॥  


राजानम् इति तच् छ्रुत्वा ता माम् ऊचुः पुनर् मुने ।  
गन्तव्यं क्व पुनश् चोक्ता गौतमीं यान्तु मातरः ॥ ७ ॥  


तुष्टायाम् अथ तस्यां वो राजा स्याल् लोकपूजितः ।  
ताश् च गत्वा मुनिश्रेष्ठ तुष्टुवुर् गौतमीं नदीम् ॥ ८ ॥  


ओषध्य ऊचुः-

किं वाकरिष्यन् भववर्तिनो जना ।  
नानाघसङ्घाभिभवाच् च दुःखिताः ।  
न चागमिष्यद् भवती भुवं चेत् ।  
पुण्योदके गौतमि शम्भुकान्ते ॥ ९ ॥  


को वेत्ति भाग्यं नरदेहभाजां ।  
महीगतानां सरिताम् अधीशे ।  
एषां महापातकसङ्घहन्त्री ।  
त्वम् अम्ब गङ्गे सुलभा सदैव ॥ १० ॥  


न ते विभूतिं ननु वेत्ति को ऽपि ।  
त्रैलोक्यवन्द्ये जगदम्ब गङ्गे ।  
गौरीसमालिङ्गितविग्रहो ऽपि ।  
धत्ते स्मरारिः शिरसापि यत् त्वाम् ॥ ११ ॥  


नमो ऽस्तु ते मातर् अभीष्टदायिनि ।  
नमो ऽस्तु ते ब्रह्ममये ऽघनाशिनि ।  
नमो ऽस्तु ते विष्णुपदाब्जनिःसृते ।  
नमो ऽस्तु ते शम्भुजटाविनिःसृते ॥ १२ ॥  


ब्रह्मोवाच-

इत्य् एवं स्तुवताम् ईशा किं ददामीत्य् अवोचत ॥ १३ ॥  


ओषध्य ऊचुः-

पतिं देहि जगन्माता राजानम् अतितेजसम् ॥ १४ ॥  


ब्रह्मोवाच-

तदोवाच नदी गङ्गा ओषधीस् ता इदं वचः ॥ १५ ॥  


गङ्गोवाच-

अहं चामृतरूपास्मि ओषध्यो मातरो ऽमृताः ।  
तादृशं चामृतात्मानं पतिं सोमं ददामि वः ॥ १६ ॥  


ब्रह्मोवाच-

देवाश् च ऋषयो वाक्यं मेनिरे सोम एव च ।  
ओषध्यश् चापि तद् वाक्यं ततो जग्मुः स्वम् आलयम् ॥ १७ ॥  


यत्र चापुर् महौषध्यो राजानम् अमृतात्मकम् ।  
सोमं समस्तसन्तापपापसङ्घनिवारकम् ॥ १८ ॥  


सोमतीर्थं तु तत् ख्यातं सोमपानफलप्रदम् ।  
तत्र स्नानेन दानेन पितरः स्वर्गम् आप्नुयुः ॥ १९ ॥  


य इदं शृणुयान् नित्यं पठेद् वा भक्तितः स्मरेत् ।  
दीर्घम् आयुर् अवाप्नोति स पुत्री धनवान् भवेत् ॥ २० ॥  

