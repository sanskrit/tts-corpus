+++
title = "004"

+++

<details><summary>Summary (SA)</summary>

Chapter 4- Distribution of sovereignties; Pṛthu-episode
</details>

{{Ref- SS 8-11}}

लोमहर्षण उवाच-

अभिषिच्याधिराजेन्द्रं पृथुं वैण्यं पितामहः ।  
ततः क्रमेण राज्यानि व्यादेष्टुम् उपचक्रमे ॥ १ ॥  


द्विजानां वीरुधां चैव नक्षत्रग्रहयोस् तथा ।  
यज्ञानां तपसां चैव सोमं राज्ये ऽभ्यषेचयत् ॥ २ ॥  


अपां तु वरुणं राज्ये राज्ञां वैश्रवणं पतिम् ।  
आदित्यानां तथा विष्णुं वसूनाम् अथ पावकम् ॥ ३ ॥  


प्रजापतीनां दक्षं तु मरुताम् अथ वासवम् ।  
दैत्यानां दानवानां वै प्रह्रादम् अमितौजसम् ॥ ४ ॥  


वैवस्वतं पितॄणां च यमं राज्ये ऽभ्यषेचयत् ।  
यक्षाणां राक्षसानां च पार्थिवानां तथैव च ॥ ५ ॥  


सर्वभूतपिशाचानां गिरीशं शूलपाणिनम् ।  
शैलानां हिमवन्तं च नदीनाम् अथ सागरम् ॥ ६ ॥  


गन्धर्वाणाम् अधिपतिं चक्रे चित्ररथं प्रभुम् ।  
नागानां वासुकिं चक्रे सर्पाणाम् अथ तक्षकम् ॥ ७ ॥  


वारणानां तु राजानम् ऐरावतम् अथादिशत् ।  
उच्चैःश्रवसम् अश्वानां गरुडं चैव पक्षिणाम् ॥ ८ ॥  


मृगाणाम् अथ शार्दूलं गोवृषं तु गवां पतिम् ।  
वनस्पतीनां राजानं प्लक्षम् एवाभ्यषेचयत् ॥ ९ ॥  


एवं विभज्य राज्यानि क्रमेणैव पितामहः ।  
दिशां पालान् अथ ततः स्थापयाम् आस स प्रभुः ॥ १० ॥  


पूर्वस्यां दिशि पुत्रं तु वैराजस्य प्रजापतेः ।  
दिशः पालं सुधन्वानं राजानं सो ऽभ्यषेचयत् ॥ ११ ॥  


दक्षिणस्यां दिशि तथा कर्दमस्य प्रजापतेः ।  
पुत्रं शङ्खपदं नाम राजानं सो ऽभ्यषेचयत् ॥ १२ ॥  


पश्चिमस्यां दिशि तथा रजसः पुत्रम् अच्युतम् ।  
केतुमन्तं महात्मानं राजानं सो ऽभ्यषेचयत् ॥ १३ ॥  


तथा हिरण्यरोमाणं पर्जन्यस्य प्रजापतेः ।  
उदीच्यां दिशि दुर्धर्षं राजानं सो ऽभ्यषेचयत् ॥ १४ ॥  


तैर् इयं पृथिवी सर्वा सप्तद्वीपा सपत्तना ।  
यथाप्रदेशम् अद्यापि धर्मेण प्रतिपाल्यते ॥ १५ ॥  


राजसूयाभिषिक्तस् तु पृथुर् एतैर् नराधिपैः ।  
वेददृष्टेन विधिना राजा राज्ये नराधिपः ॥ १६ ॥  


ततो मन्वन्तरे ऽतीते चाक्षुषे ऽमिततेजसि ।  
वैवस्वताय मनवे पृथिव्यां राज्यम् आदिशत् ॥ १७ ॥  


तस्य विस्तरम् आख्यास्ये मनोर् वैवस्वतस्य ह ।  
भवतां चानुकूल्याय यदि श्रोतुम् इहेच्छथ ।  
महद् एतद् अधिष्ठानं पुराणे तद् अधिष्ठितम् ॥ १८ ॥  


मुनय ऊचुः-

विस्तरेण पृथोर् जन्म लोमहर्षण कीर्तय ।  
यथा महात्मना तेन दुग्धा वेयं वसुन्धरा ॥ १९ ॥  


यथा वापि नृभिर् दुग्धा यथा देवैर् महर्षिभिः ।  
यथा दैत्यैश् च नागैश् च यथा यक्षैर् यथा द्रुमैः ॥ २० ॥  


यथा शैलैः पिशाचैश् च गन्धर्वैश् च द्विजोत्तमैः ।  
राक्षसैश् च महासत्त्वैर् यथा दुग्धा वसुन्धरा ॥ २१ ॥  


तेषां पात्रविशेषांश् च वक्तुम् अर्हसि सुव्रत ।  
वत्सक्षीरविशेषांश् च दोग्धारं चानुपूर्वशः ॥ २२ ॥  


यस्माच् च कारणात् पाणिर् वेणस्य मथितः पुरा ।  
क्रुद्धैर् महर्षिभिस् तात कारणं तच् च कीर्तय ॥ २३ ॥  


लोमहर्षण उवाच-

शृणुध्वं कीर्तयिष्यामि पृथोर् वैण्यस्य विस्तरम् ।  
एकाग्राः प्रयताश् चैव पुण्यार्थं वै द्विजर्षभाः ॥ २४ ॥  


नाशुचेः क्षुद्रमनसो नाशिष्यस्याव्रतस्य च ।  
कीर्तयेयम् इदं विप्राः कृतघ्नायाहिताय च ॥ २५ ॥  


स्वर्ग्यं यशस्यम् आयुष्यं धन्यं वेदैश् च सम्मितम् ।  
रहस्यम् ऋषिभिः प्रोक्तं शृणुध्वं वै यथातथम् ॥ २६ ॥  


यश् चेमं कीर्तयेन् नित्यं पृथोर् वैण्यस्य विस्तरम् ।  
ब्राह्मणेभ्यो नमस्कृत्य न स शोचेत् कृताकृतम् ॥ २७ ॥  


आसीद् धर्मस्य सङ्गोप्ता पूर्वम् अत्रिसमः प्रभुः ।  
अत्रिवंशे समुत्पन्नस् त्व् अङ्गो नाम प्रजापतिः ॥ २८ ॥  


तस्य पुत्रो ऽभवद् वेणो नात्यर्थं धर्मकोविदः ।  
जातो मृत्युसुतायां वै सुनीथायां प्रजापतिः ॥ २९ ॥  


स मातामहदोषेण तेन कालात्मजात्मजः ।  
स्वधर्मं पृष्ठतः कृत्वा कामलोभेष्व् अवर्तत ॥ ३० ॥  


मर्यादां भेदयाम् आस धर्मोपेतां स पार्थिवः ।  
वेदधर्मान् अतिक्रम्य सो ऽधर्मनिरतो ऽभवत् ॥ ३१ ॥  


निःस्वाध्यायवषट्काराः प्रजास् तस्मिन् प्रजापतौ ।  
प्रवृत्तं न पपुः सोमं हुतं यज्ञेषु देवताः ॥ ३२ ॥  


न यष्टव्यं न होतव्यम् इति तस्य प्रजापतेः ।  
आसीत् प्रतिज्ञा क्रूरेयं विनाशे प्रत्युपस्थिते ॥ ३३ ॥  


अहम् इज्यश् च यष्टा च यज्ञश् चेति भृगूद्वह ।  
मयि यज्ञो विधातव्यो मयि होतव्यम् इत्य् अपि ॥ ३४ ॥  


तम् अतिक्रान्तमर्यादम् आददानम् असाम्प्रतम् ।  
ऊचुर् महर्षयः सर्वे मरीचिप्रमुखास् तदा ॥ ३५ ॥  


वयं दीक्षां प्रवेक्ष्यामः संवत्सरगणान् बहून् ।  
अधर्मं कुरु मा वेण एष धर्मः सनातनः ॥ ३६ ॥  


निधने ऽत्रेः प्रसूतस् त्वं प्रजापतिर् असंशयम् ।  
प्रजाश् च पालयिष्ये ऽहम् इतीह समयः कृतः ॥ ३७ ॥  


तांस् तथा ब्रुवतः सर्वान् महर्षीन् अब्रवीत् तदा ।  
वेणः प्रहस्य दुर्बुद्धिर् इमम् अर्थम् अनर्थवित् ॥ ३८ ॥  


वेण उवाच-

स्रष्टा धर्मस्य कश् चान्यः श्रोतव्यं कस्य वा मया ।  
श्रुतवीर्यतपःसत्यैर् मया वा कः समो भुवि ॥ ३९ ॥  


प्रभवं सर्वभूतानां धर्माणां च विशेषतः ।  
सम्मूढा न विदुर् नूनं भवन्तो मां विचेतसः ॥ ४० ॥  


इच्छन् दहेयं पृथिवीं प्लावयेयं जलैस् तथा ।  
द्यां वै भुवं च रुन्धेयं नात्र कार्या विचारणा ॥ ४१ ॥  


यदा न शक्यते मोहाद् अवलेपाच् च पार्थिवः ।  
अपनेतुं तदा वेणस् ततः क्रुद्धा महर्षयः ॥ ४२ ॥  


तं निगृह्य महात्मानो विस्फुरन्तं महाबलम् ।  
ततो ऽस्य सव्यम् ऊरुं ते ममन्थुर् जातमन्यवः ॥ ४३ ॥  


तस्मिन् निमथ्यमाने वै राज्ञ ऊरौ तु जज्ञिवान् ।  
ह्रस्वो ऽतिमात्रः पुरुषः कृष्णश् चेति बभूव ह ॥ ४४ ॥  


स भीतः प्राञ्जलिर् भूत्वा तस्थिवान् द्विजसत्तमाः ।  
तम् अत्रिर् विह्वलं दृष्ट्वा निषीदेत्य् अब्रवीत् तदा ॥ ४५ ॥  


निषादवंशकर्तासौ बभूव वदतां वराः ।  
धीवरान् असृजच् चापि वेणकल्मषसम्भवान् ॥ ४६ ॥  


ये चान्ये विन्ध्यनिलयास् तथा पर्वतसंश्रयाः ।  
अधर्मरुचयो विप्रास् ते तु वै वेणकल्मषाः ॥ ४७ ॥  


ततः पुनर् महात्मानः पाणिं वेणस्य दक्षिणम् ।  
अरणीम् इव संरब्धा ममन्थुर् जातमन्यवः ॥ ४८ ॥  


पृथुस् तस्मात् समुत्पन्नः कराज् ज्वलनसन्निभः ।  
दीप्यमानः स्ववपुषा साक्षाद् अग्निर् इव ज्वलन् ॥ ४९ ॥  


अथ सो ऽजगवं नाम धनुर् गृह्य महारवम् ।  
शरांश् च दिव्यान् रक्षार्थं कवचं च महाप्रभम् ॥ ५० ॥  


तस्मिञ् जाते ऽथ भूतानि सम्प्रहृष्टानि सर्वशः ।  
समापेतुर् महाभागा वेणस् तु त्रिदिवं ययौ ॥ ५१ ॥  


समुत्पन्नेन भो विप्राः सत्पुत्रेण महात्मना ।  
त्रातः स पुरुषव्याघ्रः पुन्नाम्नो नरकात् तदा ॥ ५२ ॥  


तं समुद्राश् च नद्यश् च रत्नान्य् आदाय सर्वशः ।  
तोयानि चाभिषेकार्थं सर्व एवोपतस्थिरे ॥ ५३ ॥  


पितामहश् च भगवान् देवैर् आङ्गिरसैः सह ।  
स्थावराणि च भूतानि जङ्गमानि च सर्वशः ॥ ५४ ॥  


समागम्य तदा वैण्यम् अभ्यषिञ्चन् नराधिपम् ।  
महता राजराजेन प्रजास् तेनानुरञ्जिताः ॥ ५५ ॥  


सो ऽभिषिक्तो महातेजा विधिवद् धर्मकोविदैः ।  
आधिराज्ये तदा राज्ञां पृथुर् वैण्यः प्रतापवान् ॥ ५६ ॥  


पित्रापरञ्जितास् तस्य प्रजास् तेनानुरञ्जिताः ।  
अनुरागात् ततस् तस्य नाम राजाभ्यजायत ॥ ५७ ॥  


आपस् तस्तम्भिरे तस्य समुद्रम् अभियास्यतः ।  
पर्वताश् च ददुर् मार्गं ध्वजभङ्गश् च नाभवत् ॥ ५८ ॥  


अकृष्टपच्या पृथिवी सिध्यन्त्य् अन्नानि चिन्तनात् ।  
सर्वकामदुघा गावः पुटके पुटके मधु ॥ ५९ ॥  


एतस्मिन्न् एव काले तु यज्ञे पैतामहे शुभे ।  
सूतः सूत्यां समुत्पन्नः सौत्ये ऽहनि महामतिः ॥ ६० ॥  


तस्मिन्न् एव महायज्ञे जज्ञे प्राज्ञो ऽथ मागधः ।  
पृथोः स्तवार्थं तौ तत्र समाहूतौ महर्षिभिः ॥ ६१ ॥  


ताव् ऊचुर् ऋषयः सर्वे स्तूयताम् एष पार्थिवः ।  
कर्मैतद् अनुरूपं वां पात्रं चायं नराधिपः ॥ ६२ ॥  


ताव् ऊचतुस् तदा सर्वांस् तान् ऋषीन् सूतमागधौ ।  
आवां देवान् ऋषींश् चैव प्रीणयावः स्वकर्मभिः ॥ ६३ ॥  


न चास्य विद्मो वै कर्म नाम वा लक्षणं यशः ।  
स्तोत्रं येनास्य कुर्याव राज्ञस् तेजस्विनो द्विजाः ॥ ६४ ॥  


ऋषिभिस् तौ नियुक्तौ तु भविष्यैः स्तूयताम् इति ।  
यानि कर्माणि कृतवान् पृथुः पश्चान् महाबलः ॥ ६५ ॥  


ततः प्रभृति वै लोके स्तवेषु मुनिसत्तमाः ।  
आशीर्वादाः प्रयुज्यन्ते सूतमागधबन्दिभिः ॥ ६६ ॥  


तयोः स्तवान्ते सुप्रीतः पृथुः प्रादात् प्रजेश्वरः ।  
अनूपदेशं सूताय मगधं मागधाय च ॥ ६७ ॥  


तं दृष्ट्वा परमप्रीताः प्रजाः प्रोचुर् मनीषिणः ।  
वृत्तीनाम् एष वो दाता भविष्यति नराधिपः ॥ ६८ ॥  


ततो वैण्यं महात्मानं प्रजाः समभिदुद्रुवुः ।  
त्वं नो वृत्तिं विधत्स्वेति महर्षिवचनात् तदा ॥ ६९ ॥  


सो ऽभिद्रुतः प्रजाभिस् तु प्रजाहितचिकीर्षया ।  
धनुर् गृह्य पृषत्कांश् च पृथिवीम् आद्रवद् बली ॥ ७० ॥  


ततो वैण्यभयत्रस्ता गौर् भूत्वा प्राद्रवन् मही ।  
तां पृथुर् धनुर् आदाय द्रवन्तीम् अन्वधावत ॥ ७१ ॥  


सा लोकान् ब्रह्मलोकादीन् गत्वा वैण्यभयात् तदा ।  
प्रददर्शाग्रतो वैण्यं प्रगृहीतशरासनम् ॥ ७२ ॥  


ज्वलद्भिर् निशितैर् बाणैर् दीप्ततेजसम् अन्ततः ।  
महायोगं महात्मानं दुर्धर्षम् अमरैर् अपि ॥ ७३ ॥  


अलभन्ती तु सा त्राणं वैण्यम् एवान्वपद्यत ।  
कृताञ्जलिपुटा भूत्वा पूज्या लोकैस् त्रिभिस् तदा ॥ ७४ ॥  


उवाच वैण्यं नाधर्मं स्त्रीवधे परिपश्यसि ।  
कथं धारयिता चासि प्रजा राजन् विना मया ॥ ७५ ॥  


मयि लोकाः स्थिता राजन् मयेदं धार्यते जगत् ।  
मद्विनाशे विनश्येयुः प्रजाः पार्थिव विद्धि तत् ॥ ७६ ॥  


न माम् अर्हसि हन्तुं वै श्रेयश् चेत् त्वं चिकीर्षसि ।  
प्रजानां पृथिवीपाल शृणु चेदं वचो मम ॥ ७७ ॥  


उपायतः समारब्धाः सर्वे सिध्यन्त्य् उपक्रमाः ।  
उपायं पश्य येन त्वं धारयेथाः प्रजाम् इमाम् ॥ ७८ ॥  


हत्वापि मां न शक्तस् त्वं प्रजानां पोषणे नृप ।  
अनुकूला भविष्यामि यच्छ कोपं महामते ॥ ७९ ॥  


अवध्यां च स्त्रियं प्राहुस् तिर्यग्योनिगतेष्व् अपि ।  
यद्य् एवं पृथिवीपाल न धर्मं त्यक्तुम् अर्हसि ॥ ८० ॥  


एवं बहुविधं वाक्यं श्रुत्वा राजा महामनाः ।  
कोपं निगृह्य धर्मात्मा वसुधाम् इदम् अब्रवीत् ॥ ८१ ॥  


पृथुर् उवाच-

एकस्यार्थे तु यो हन्याद् आत्मनो वा परस्य वा ।  
बहून् वा प्राणिनो ऽनन्तं भवेत् तस्येह पातकम् ॥ ८२ ॥  


सुखम् एधन्ति बहवो यस्मिंस् तु निहते ऽशुभे ।  
तस्मिन् हते नास्ति भद्रे पातकं चोपपातकम् ॥ ८३ ॥  


सो ऽहं प्रजानिमित्तं त्वां हनिष्यामि वसुन्धरे ।  
यदि मे वचनान् नाद्य करिष्यसि जगद्धितम् ॥ ८४ ॥  


त्वां निहत्याद्य बाणेन मच्छासनपराङ्मुखीम् ।  
आत्मानं प्रथयित्वाहं प्रजा धारयिता स्वयम् ॥ ८५ ॥  


सा त्वं शासनम् आस्थाय मम धर्मभृतां वरे ।  
सञ्जीवय प्रजाः सर्वाः समर्था ह्य् असि धारणे ॥ ८६ ॥  


दुहितृत्वं च मे गच्छ तत एनम् अहं शरम् ।  
नियच्छेयं त्वद्वधार्थम् उद्यन्तं घोरदर्शनम् ॥ ८७ ॥  


वसुधोवाच-

सर्वम् एतद् अहं वीर विधास्यामि न संशयः ।  
वत्सं तु मम सम्पश्य क्षरेयं येन वत्सला ॥ ८८ ॥  


समां च कुरु सर्वत्र मां त्वं धर्मभृतां वर ।  
यथा विस्यन्दमानं मे क्षीरं सर्वत्र भावयेत् ॥ ८९ ॥  


लोमहर्षण उवाच-

तत उत्सारयाम् आस शैलाञ् शतसहस्रशः ।  
धनुष्कोट्या तदा वैण्यस् तेन शैला विवर्धिताः ॥ ९० ॥  


नहि पूर्वविसर्गे वै विषमे पृथिवीतले ।  
संविभागः पुराणां वा ग्रामाणां वाभवत् तदा ॥ ९१ ॥  


न सस्यानि न गोरक्ष्यं न कृषिर् न वणिक्पथः ।  
नैव सत्यानृतं चासीन् न लोभो न च मत्सरः ॥ ९२ ॥  


वैवस्वते ऽन्तरे तस्मिन् साम्प्रतं समुपस्थिते ।  
वैण्यात् प्रभृति वै विप्राः सर्वस्यैतस्य सम्भवः ॥ ९३ ॥  


यत्र यत्र समं त्व् अस्या भूमेर् आसीत् तदा द्विजाः ।  
तत्र तत्र प्रजाः सर्वा निवासं समरोचयन् ॥ ९४ ॥  


आहारः फलमूलानि प्रजानाम् अभवत् तदा ।  
कृच्छ्रेण महता युक्त इत्य् एवम् अनुशुश्रुम ॥ ९५ ॥  


स कल्पयित्वा वत्सं तु मनुं स्वायम्भुवं प्रभुम् ।  
स्वपाणौ पुरुषव्याघ्रो दुदोह पृथिवीं ततः ॥ ९६ ॥  


सस्यजातानि सर्वाणि पृथुर् वैण्यः प्रतापवान् ।  
तेनान्नेन प्रजाः सर्वा वर्तन्ते ऽद्यापि सर्वशः ॥ ९७ ॥  


ऋषयश् च तदा देवाः पितरो ऽथ सरीसृपाः ।  
दैत्या यक्षाः पुण्यजना गन्धर्वाः पर्वता नगाः ॥ ९८ ॥  


एते पुरा द्विजश्रेष्ठा दुदुहुर् धरणीं किल ।  
क्षीरं वत्सश् च पात्रं च तेषां दोग्धा पृथक् पृथक् ॥ ९९ ॥  


ऋषीणाम् अभवत् सोमो वत्सो दोग्धा बृहस्पतिः ।  
क्षीरं तेषां तपो ब्रह्म पात्रं छन्दांसि भो द्विजाः ॥ १०० ॥  


देवानां काञ्चनं पात्रं वत्सस् तेषां शतक्रतुः ।  
क्षीरम् ओजस्करं चैव दोग्धा च भगवान् रविः ॥ १०१ ॥  


पितॄणां राजतं पात्रं यमो वत्सः प्रतापवान् ।  
अन्तकश् चाभवद् दोग्धा क्षीरं तेषां सुधा स्मृता ॥ १०२ ॥  


नागानां तक्षको वत्सः पात्रं चालाबुसञ्ज्ञकम् ।  
दोग्धा त्व् ऐरावतो नागस् तेषां क्षीरं विषं स्मृतम् ॥ १०३ ॥  


असुराणां मधुर् दोग्धा क्षीरं मायामयं स्मृतम् ।  
विरोचनस् तु वत्सो ऽभूद् आयसं पात्रम् एव च ॥ १०४ ॥  


यक्षाणाम् आमपात्रं तु वत्सो वैश्रवणः प्रभुः ।  
दोग्धा रजतनाभस् तु क्षीरान्तर्धानम् एव च ॥ १०५ ॥  


सुमाली राक्षसेन्द्राणां वत्सः क्षीरं च शोणितम् ।  
दोग्धा रजतनाभस् तु कपालं पात्रम् एव च ॥ १०६ ॥  


गन्धर्वाणां चित्ररथो वत्सः पात्रं च पङ्कजम् ।  
दोग्धा च सुरुचिः क्षीरं तेषां गन्धः शुचिः स्मृतः ॥ १०७ ॥  


शैलं पात्रं पर्वतानां क्षीरं रत्नौषधीस् तथा ।  
वत्सस् तु हिमवान् आसीद् दोग्धा मेरुर् महागिरिः ॥ १०८ ॥  


प्लक्षो वत्सस् तु वृक्षाणां दोग्धा शालस् तु पुष्पितः ।  
पालाशपात्रं क्षीरं च च्छिन्नदग्धप्ररोहणम् ॥ १०९ ॥  


सेयं धात्री विधात्री च पावनी च वसुन्धरा ।  
चराचरस्य सर्वस्य प्रतिष्ठा योनिर् एव च ॥ ११० ॥  


सर्वकामदुघा दोग्ध्री सर्वसस्यप्ररोहणी ।  
आसीद् इयं समुद्रान्ता मेदिनी परिविश्रुता ॥ १११ ॥  


मधुकैटभयोः कृत्स्ना मेदसा समभिप्लुता ।  
तेनेयं मेदिनी देवी उच्यते ब्रह्मवादिभिः ॥ ११२ ॥  


ततो ऽभ्युपगमाद् राज्ञः पृथोर् वैण्यस्य भो द्विजाः ।  
दुहितृत्वम् अनुप्राप्ता देवी पृथ्वीति चोच्यते ॥ ११३ ॥  


पृथुना प्रविभक्ता च शोधिता च वसुन्धरा ।  
सस्याकरवती स्फीता पुरपत्तनशालिनी ॥ ११४ ॥  


एवम्प्रभावो वैण्यः स राजासीद् राजसत्तमः ।  
नमस्यश् चैव पूज्यश् च भूतग्रामैर् न संशयः ॥ ११५ ॥  


ब्राह्मणैश् च महाभागैर् वेदवेदाङ्गपारगैः ।  
पृथुर् एव नमस्कार्यो ब्रह्मयोनिः सनातनः ॥ ११६ ॥  


पार्थिवैश् च महाभागैः पार्थिवत्वम् इहेच्छुभिः ।  
आदिराजो नमस्कार्यः पृथुर् वैण्यः प्रतापवान् ॥ ११७ ॥  


योधैर् अपि च विक्रान्तैः प्राप्तुकामैर् जयं युधि ।  
आदिराजो नमस्कार्यो योधानां प्रथमो नृपः ॥ ११८ ॥  


यो हि योद्धा रणं याति कीर्तयित्वा पृथुं नृपम् ।  
स घोररूपात् सङ्ग्रामात् क्षेमी भवति कीर्तिमान् ॥ ११९ ॥  


वैश्यैर् अपि च वित्ताढ्यैर् वैश्यवृत्तिविधायिभिः ।  
पृथुर् एव नमस्कार्यो वृत्तिदाता महायशाः ॥ १२० ॥  


तथैव शूद्रैः शुचिभिस् त्रिवर्णपरिचारिभिः ।  
पृथुर् एव नमस्कार्यः श्रेयः परम् इहेप्सुभिः ॥ १२१ ॥  


एते वत्सविशेषाश् च दोग्धारः क्षीरम् एव च ।  
पात्राणि च मयोक्तानि किं भूयो वर्णयामि वः ॥ १२२ ॥  

