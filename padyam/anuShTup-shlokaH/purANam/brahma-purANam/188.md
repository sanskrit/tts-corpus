+++
title = "188"

+++

<details><summary>Summary (SA)</summary>

Chapter 188- Govardhana-episode; encounter of Indra and Kṛṣṇa
</details>

{{Ref- SS 298-299}}

व्यास उवाच-

महे प्रतिहते शक्रो भृशं कोपसमन्वितः ।  
संवर्तकं नाम गणं तोयदानाम् अथाब्रवीत् ॥ १ ॥  


इन्द्र उवाच-

भो भो मेघा निशम्यैतद् वदतो वचनं मम ।  
आज्ञानन्तरम् एवाशु क्रियताम् अविचारितम् ॥ २ ॥  


नन्दगोपः सुदुर्बुद्धिर् गोपैर् अन्यैः सहायवान् ।  
कृष्णाश्रयबलाध्मातो महभङ्गम् अचीकरत् ॥ ३ ॥  


आजीवो यः परं तेषां गोपत्वस्य च कारणम् ।  
ता गावो वृष्टिपातेन पीड्यन्तां वचनान् मम ॥ ४ ॥  


अहम् अप्य् अद्रिशृङ्गाभं तुङ्गम् आरुह्य वारणम् ।  
साहाय्यं वः करिष्यामि वायूनां सङ्गमेन च ॥ ५ ॥  


व्यास उवाच-

इत्य् आज्ञप्ताः सुरेन्द्रेण मुमुचुस् ते बलाहकाः ।  
वातवर्षं महाभीमम् अभावाय गवां द्विजाः ॥ ६ ॥  


ततः क्षणेन धरणी ककुभो ऽम्बरम् एव च ।  
एकं धारामहासारपूरणेनाभवद् द्विजाः ॥ ७ ॥  


गावस् तु तेन पतता वर्षवातेन वेगिना ।  
धुताः प्राणाञ् जहुः सर्वास् तिर्यङ्मुखशिरोधराः ॥ ८ ॥  


क्रोडेन वत्सान् आक्रम्य तस्थुर् अन्या द्विजोत्तमाः ।  
गावो विवत्साश् च कृता वारिपूरेण चापराः ॥ ९ ॥  


वत्साश् च दीनवदनाः पवनाकम्पिकन्धराः ।  
त्राहि त्राहीत्य् अल्पशब्दाः कृष्णम् ऊचुर् इवार्तकाः ॥ १० ॥  


ततस् तद् गोकुलं सर्वं गोगोपीगोपसङ्कुलम् ।  
अतीवार्तं हरिर् दृष्ट्वा त्राणायाचिन्तयत् तदा ॥ ११ ॥  


एतत् कृतं महेन्द्रेण महभङ्गविरोधिना ।  
तद् एतद् अखिलं गोष्ठं त्रातव्यम् अधुना मया ॥ १२ ॥  


इमम् अद्रिम् अहं वीर्याद् उत्पाट्योरुशिलातलम् ।  
धारयिष्यामि गोष्ठस्य पृथुच्छत्त्रम् इवोपरि ॥ १३ ॥  


व्यास उवाच-

इति कृत्वा मतिं कृष्णो गोवर्धनमहीधरम् ।  
उत्पाट्यैककरेणैव धारयाम् आस लीलया ॥ १४ ॥  


गोपांश् चाह जगन्नाथः समुत्पाटितभूधरः ।  
विशध्वम् अत्र सहिताः कृतं वर्षनिवारणम् ॥ १५ ॥  


सुनिर्वातेषु देशेषु यथायोग्यम् इहास्यताम् ।  
प्रविश्य नात्र भेतव्यं गिरिपातस्य निर्भयैः ॥ १६ ॥  


इत्य् उक्तास् तेन ते गोपा विविशुर् गोधनैः सह ।  
शकटारोपितैर् भाण्डैर् गोप्यश् चासारपीडिताः ॥ १७ ॥  


कृष्णो ऽपि तं दधारैवं शैलम् अत्यन्तनिश्चलम् ।  
व्रजौकोवासिभिर् हर्षविस्मिताक्षैर् निरीक्षितः ॥ १८ ॥  


गोपगोपीजनैर् हृष्टैः प्रीतिविस्तारितेक्षणैः ।  
संस्तूयमानचरितः कृष्णः शैलम् अधारयत् ॥ १९ ॥  


सप्तरात्रं महामेघा ववर्षुर् नन्दगोकुले ।  
इन्द्रेण चोदिता मेघा गोपानां नाशकारिणा ॥ २० ॥  


ततो धृते महाशैले परित्राते च गोकुले ।  
मिथ्याप्रतिज्ञो बलभिद् वारयाम् आस तान् घनान् ॥ २१ ॥  


व्यभ्रे नभसि देवेन्द्रे वितथे शक्रमन्त्रिते ।  
निष्क्रम्य गोकुलं हृष्टः स्वस्थानं पुनर् आगमत् ॥ २२ ॥  


मुमोच कृष्णो ऽपि तदा गोवर्धनमहागिरिम् ।  
स्वस्थाने विस्मितमुखैर् दृष्टस् तैर् व्रजवासिभिः ॥ २३ ॥  


व्यास उवाच-

धृते गोवर्धने शैले परित्राते च गोकुले ।  
रोचयाम् आस कृष्णस्य दर्शनं पाकशासनः ॥ २४ ॥  


सो ऽधिरुह्य महानागम् ऐरावतम् अमित्रजित् ।  
गोवर्धनगिरौ कृष्णं ददर्श त्रिदशाधिपः ॥ २५ ॥  


चारयन्तं महावीर्यं गाश् च गोपवपुर्धरम् ।  
कृत्स्नस्य जगतो गोपं वृतं गोपकुमारकैः ॥ २६ ॥  


गरुडं च ददर्शोच्चैर् अन्तर्धानगतं द्विजाः ।  
कृतच्छायं हरेर् मूर्ध्नि पक्षाभ्यां पक्षिपुङ्गवम् ॥ २७ ॥  


अवरुह्य स नागेन्द्राद् एकान्ते मधुसूदनम् ।  
शक्रः सस्मितम् आहेदं प्रीतिविस्फारितेक्षणः ॥ २८ ॥  


इन्द्र उवाच-

कृष्ण कृष्ण शृणुष्वेदं यदर्थम् अहम् आगतः ।  
त्वत्समीपं महाबाहो नैतच् चिन्त्यं त्वयान्यथा ॥ २९ ॥  


भारावतरणार्धाय पृथिव्याः पृथिवीतलम् ।  
अवतीर्णो ऽखिलाधारस् त्वम् एव परमेश्वर ॥ ३० ॥  


महभङ्गविरुद्धेन मया गोकुलनाशकाः ।  
समादिष्टा महामेघास् तैश् चैतत् कदनं कृतम् ॥ ३१ ॥  


त्रातास् तापात् त्वया गावः समुत्पाट्य महागिरिम् ।  
तेनाहं तोषितो वीर कर्मणात्यद्भुतेन ते ॥ ३२ ॥  


साधितं कृष्ण देवानाम् अद्य मन्ये प्रयोजनम् ।  
त्वयायम् अद्रिप्रवरः करेणैकेन चोद्धृतः ॥ ३३ ॥  


गोभिश् च नोदितः कृष्ण त्वत्समीपम् इहागतः ।  
त्वया त्राताभिर् अत्यर्थं युष्मत्कारणकारणात् ॥ ३४ ॥  


स त्वां कृष्णाभिषेक्ष्यामि गवां वाक्यप्रचोदितः ।  
उपेन्द्रत्वे गवाम् इन्द्रो गोविन्दस् त्वं भविष्यसि ॥ ३५ ॥  


अथोपवाह्याद् आदाय घण्टाम् ऐरावताद् गजात् ।  
अभिषेकं तया चक्रे पवित्रजलपूर्णया ॥ ३६ ॥  


क्रियमाणे ऽभिषेके तु गावः कृष्णस्य तत्क्षणात् ।  
प्रस्रवोद्भूतदुग्धार्द्रां सद्यश् चक्रुर् वसुन्धराम् ॥ ३७ ॥  


अभिषिच्य गवां वाक्याद् देवेन्द्रो वै जनार्दनम् ।  
प्रीत्या सप्रश्रयं कृष्णं पुनर् आह शचीपतिः ॥ ३८ ॥  


इन्द्र उवाच-

गवाम् एतत् कृतं वाक्यात् तथान्यद् अपि मे शृणु ।  
यद् ब्रवीमि महाभाग भारावतरणेच्छया ॥ ३९ ॥  


ममांशः पुरुषव्याघ्रः पृथिव्यां पृथिवीधर ।  
अवतीर्णो ऽर्जुनो नाम स रक्ष्यो भवता सदा ॥ ४० ॥  


भारावतरणे सख्यं स ते वीरः करिष्यति ।  
स रक्षणीयो भवता यथात्मा मधुसूदन ॥ ४१ ॥  


श्रीभगवान् उवाच-

जानामि भारते वंशे जातं पार्थं तवांशतः ।  
तम् अहं पालयिष्यामि यावद् अस्मि महीतले ॥ ४२ ॥  


यावन् महीतले शक्र स्थास्याम्य् अहम् अरिन्दम ।  
न तावद् अर्जुनं कश्चिद् देवेन्द्र युधि जेष्यति ॥ ४३ ॥  


कंसो नाम महाबाहुर् दैत्यो ऽरिष्टस् तथा परः ।  
केशी कुवलयापीडो नरकाद्यास् तथापरे ॥ ४४ ॥  


हतेषु तेषु देवेन्द्र भविष्यति महाहवः ।  
तत्र विद्धि सहस्राक्ष भारावतरणं कृतम् ॥ ४५ ॥  


स त्वं गच्छ न सन्तापं पुत्रार्थे कर्तुम् अर्हसि ।  
नार्जुनस्य रिपुः कश्चिन् ममाग्रे प्रभविष्यति ॥ ४६ ॥  


अर्जुनार्थे त्व् अहं सर्वान् युधिष्ठिरपुरोगमान् ।  
निवृत्ते भारते युद्धे कुन्त्यै दास्यामि विक्षतान् ॥ ४७ ॥  


व्यास उवाच-

इत्य् उक्तः सम्परिष्वज्य देवराजो जनार्दनम् ।  
आरुह्यैरावतं नागं पुनर् एव दिवं ययौ ॥ ४८ ॥  


कृष्णो ऽपि सहितो गोभिर् गोपालैश् च पुनर् व्रजम् ।  
आजगामाथ गोपीनां दृष्टपूतेन वर्त्मना ॥ ४९ ॥  

