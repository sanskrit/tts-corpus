+++
title = "076"

+++

<details><summary>Summary (SA)</summary>

Chapter 76- The Gautamī Gaṅgā on earth
</details>

{{Ref- SS 139-140}}

नारद उवाच-

महेश्वरजटाजुटाद् गङ्गाम् आदाय गौतमः ।  
आगत्य ब्रह्मणः पुण्ये ततः किम् अकरोद् गिरौ ॥ १ ॥  


ब्रह्मोवाच-

आदाय गौतमो गङ्गां शुचिः प्रयतमानसः ।  
पूजितो देवगन्धर्वैस् तथा गिरिनिवासिभिः ॥ २ ॥  


गिरेर् मूर्ध्नि जटां स्थाप्य स्मरन् देवं त्रिलोचनम् ।  
उवाच प्राञ्जलिर् भूत्वा गङ्गां स द्विजसत्तमः ॥ ३ ॥  


गौतम उवाच-

त्रिलोचनजटोद्भूते सर्वकामप्रदायिनि ।  
क्षमस्व मातः शान्तासि सुखं याहि हितं कुरु ॥ ४ ॥  


ब्रह्मोवाच-

एवम् उक्ता गौतमेन गङ्गा प्रोवाच गौतमम् ।  
दिव्यरूपधरा देवी दिव्यस्रगनुलेपना ॥ ५ ॥  


गङ्गोवाच-

गच्छेयं देवसदनम् अथवापि कमण्डलुम् ।  
रसातलं वा गच्छेयं जातस् त्वं सत्यवाग् असि ॥ ६ ॥  


गौतम उवाच-

त्रयाणाम् उपकारार्थं लोकानां याचिता मया ।  
शम्भुना च तथा दत्ता देवि तन् नान्यथा भवेत् ॥ ७ ॥  


ब्रह्मोवाच-

तद् गौतमवचः श्रुत्वा गङ्गा मेने द्विजेरितम् ।  
त्रेधात्मानं विभज्याथ स्वर्गमर्त्यरसातले ॥ ८ ॥  


स्वर्गे चतुर्धा व्यगमत् सप्तधा मर्त्यमण्डले ।  
रसातले चतुर्धैव सैवं पञ्चदशाकृतिः ॥ ९ ॥  


सर्वत्र सर्वभूतैव सर्वपापविनाशिनी ।  
सर्वकामप्रदा नित्यं सैव वेदे प्रगीयते ॥ १० ॥  


मर्त्या मर्त्यगताम् एव पश्यन्ति न तलं गताम् ।  
नैव स्वर्गगतां मर्त्याः पश्यन्त्य् अज्ञानबुद्धयः ॥ ११ ॥  


यावत् सागरगा देवी तावद् देवमयी स्मृता ।  
उत्सृष्टा गौतमेनैव प्रायात् पूर्वार्णवं प्रति ॥ १२ ॥  


ततो देवर्षिभिर् जुष्टां मातरं जगतः शुभाम् ।  
गौतमो मुनिशार्दूलः प्रदक्षिणम् अथाकरोत् ॥ १३ ॥  


त्रिलोचनं सुरेशानं प्रथमं पूज्य गौतमः ।  
उभयोस् तीरयोः स्नानं करोमीति दधे मतिम् ॥ १४ ॥  


स्मृतमात्रस् तदा तत्र आविरासीत् करुणार्णवः ।  
तत्र स्नानं कथं सिध्येद् इत्य् एवं शर्वम् अब्रवीत् ॥ १५ ॥  


कृताञ्जलिपुटो भूत्वा भक्तिनम्रस् त्रिलोचनम् ॥ १६ ॥  


गौतम उवाच-

देवदेव महेशान तीर्थस्नानविधिं मम ।  
ब्रूहि सम्यङ् महेशान लोकानां हितकाम्यया ॥ १७ ॥  


शिव उवाच-

महर्षे शृणु सर्वं च विधिं गोदावरीभवम् ।  
पूर्वं नान्दीमुखं कृत्वा देहशुद्धिं विधाय च ॥ १८ ॥  


ब्राह्मणान् भोजयित्वा च तेषाम् आज्ञां प्रगृह्य च ।  
ब्रह्मचर्येण गच्छन्ति पतितालापवर्जिताः ॥ १९ ॥  


यस्य हस्तौ च पादौ च मनश् चैव सुसंयतम् ।  
विद्या तपश् च कीर्तिश् च स तीर्थफलम् अश्नुते ॥ २० ॥  


भावदुष्टिं परित्यज्य स्वधर्मपरिनिष्ठितः ।  
श्रान्तसंवाहनं कुर्वन् दद्याद् अन्नं यथोचितम् ॥ २१ ॥  


अकिञ्चनेभ्यः साधुभ्यो दद्याद् वस्त्राणि कम्बलान् ।  
शृण्वन् हरिकथां दिव्यां तथा गङ्गासमुद्भवाम् ।  
अनेन विधिना गच्छन् सम्यक् तीर्थफलं लभेत् ॥ २२ ॥  

