+++
title = "145"

+++

<details><summary>Summary (SA)</summary>

Chapter 145- Discussion about the best way to liberation
</details>

{{Ref- SS 238}}

ब्रह्मोवाच-

मार्कण्डेयं नाम तीर्थं सर्वपापविमोचनम् ।  
सर्वक्रतुफलं पुण्यम् अघौघविनिवारणम् ॥ १ ॥  


तस्य प्रभावं वक्ष्यामि शृणु नारद यत्नतः ।  
मार्कण्डेयो भरद्वाजो वसिष्ठो ऽत्रिश् च गौतमः ॥ २ ॥  


याज्ञवल्क्यश् च जाबालिर् मुनयो ऽन्ये ऽपि नारद ।  
एते शास्त्रप्रणेतारो वेदवेदाङ्गपारगाः ॥ ३ ॥  


पुराणन्यायमीमांसाकथासु परिनिष्ठिताः ।  
मिथः समूचुर् विद्वांसो मुक्तिं प्रति यथामति ॥ ४ ॥  


केचिज् ज्ञानं प्रशंसन्ति केचित् कर्म तथोभयम् ।  
एवं विवदमानास् ते माम् ऊचुर् उभयं मतम् ॥ ५ ॥  


मदीयं तु मतं ज्ञात्वा ययुश् चक्रगदाधरम् ।  
तस्य चापि मतं ज्ञात्वा ऋषयस् ते महौजसः ॥ ६ ॥  


पुनर् विवदमानास् ते शङ्करं प्रष्टुम् उद्यताः ।  
गङ्गायां च भवं पूज्य तम् एवार्थं शशंसिरे ॥ ७ ॥  


कर्मणस् तु प्रधानत्वम् उवाच त्रिपुरान्तकः ।  
क्रियारूपं च तज् ज्ञानं क्रिया सैव तद् उच्यते ॥ ८ ॥  


तस्मात् सर्वाणि भूतानि कर्मणा सिद्धिम् आप्नुयुः ।  
कर्मैव विश्वतोव्यापि तदृते नास्ति किञ्चन ॥ ९ ॥  


विद्याभ्यासो यज्ञकृतिर् योगाभ्यासः शिवार्चनम् ।  
सर्वं कर्मैव नाकर्मी प्राणी क्वाप्य् अत्र विद्यते ॥ १० ॥  


कर्मैव कारणं तस्माद् अन्यद् उन्मत्तचेष्टितम् ।  
ऋषीणां यत्र संवादो यत्र देवो महेश्वरः ॥ ११ ॥  


चकार निर्णयं सर्वं कर्मणावाप्यते नृभिः ।  
मार्कण्डं मुख्यतः कृत्वा ततो मार्कण्डम् उच्यते ॥ १२ ॥  


तीर्थम् ऋषिगणाकीर्णं गङ्गाया उत्तरे तटे ।  
पितॄणां पावनं पुण्यं स्मरणाद् अपि सर्वदा ॥ १३ ॥  


तत्राष्टौ नवतिस् तात तीर्थान्य् आह जगन्मयः ।  
वेदेन चापि तत् प्रोक्तम् ऋषयो मेनिरे च तत् ॥ १४ ॥  

