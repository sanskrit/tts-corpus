+++
title = "157"

+++

<details><summary>Summary (SA)</summary>

Chapter 157- Rāma and the Liṅgas
</details>

{{Ref- SS 250-251}}

ब्रह्मोवाच-

किष्किन्धातीर्थम् आख्यातं सर्वकामप्रदं नृणाम् ।  
सर्वपापप्रशमनं यत्र सन्निहितो भवः ॥ १ ॥  


तस्य स्वरूपं वक्ष्यामि यत्नेन शृणु नारद ।  
पुरा दाशरथी रामो रावणं लोकरावणम् ॥ २ ॥  


किष्किन्धावासिभिः सार्धं जघान रणमूर्धनि ।  
सपुत्रं सबलं हत्वा सीताम् आदाय शत्रुहा ॥ ३ ॥  


भ्रात्रा सौमित्रिणा सार्धं वानरैश् च महाबलैः ।  
विभीषणेन बलिना देवैः प्रत्यागतो नृपः ॥ ४ ॥  


कृतस्वस्त्ययनः श्रीमान् पुष्पकेण विराजितः ।  
यद् आसीद् धनराजस्य कामगेनाशुगामिना ॥ ५ ॥  


अयोध्याम् अगमन् सर्वे गच्छन् गङ्गाम् अपश्यत ।  
रामो विरामः शत्रूणां शरण्यः शरणार्थिनाम् ॥ ६ ॥  


गौतमीं तु जगत्पुण्यां सर्वकामप्रदायिनीम् ।  
मनोनयनसन्तापनिवारणपरायणाम् ॥ ७ ॥  


तां दृष्ट्वा नृपतिः श्रीमान् गङ्गातीरम् अथाविशत् ।  
तां दृष्ट्वा प्राह नृपतिर् हर्षगद्गदया गिरा ।  
हरीन् सर्वान् अथामन्त्र्य हनुमत्प्रमुखान् मुने ॥ ८ ॥  


राम उवाच-

अस्याः प्रभावाद् धरयो यो ऽसौ मम पिता प्रभुः ।  
सर्वपापविनिर्मुक्तस् ततो यातस् त्रिविष्टपम् ॥ ९ ॥  


इयं जनित्री सकलस्य जन्तोर् ।  
भुक्तिप्रदा मुक्तिम् अथापि दद्यात् ।  
पापानि हन्याद् अपि दारुणानि ।  
कान्यानयास्त्य् अत्र नदी समाना ॥ १० ॥  


हतानि शश्वद् दुरितानि चैव ।  
अस्याः प्रभावाद् अरयः सखायः ।  
विभीषणो मैत्रम् उपैति नित्यं ।  
सीता च लब्धा हनुमांश् च बन्धुः ॥ ११ ॥  


लङ्का च भग्ना सगणं हि रक्षो ।  
हतं हि यस्याः परिसेवनेन ।  
यां गौतमो देववरं प्रपूज्य ।  
शिवं शरण्यं सजटाम् अवाप ॥ १२ ॥  


सेयं जनित्री सकलेप्सितानाम् ।  
अमङ्गलानाम् अपि सन्निहन्त्री ।  
जगत्पवित्रीकरणैकदक्षा ।  
दृष्टाद्य साक्षात् सरितां सवित्री ॥ १३ ॥  


कायेन वाचा मनसा सदैनां ।  
व्रजामि गङ्गां शरणं शरण्याम् ॥ १४ ॥  


ब्रह्मोवाच-

एतत् समाकर्ण्य वचो नृपस्य ।  
तत्राप्लवन् हरयः सर्व एव ।  
पूजां चक्रुर् विधिवत् ते पृथक् च ।  
पुष्पैर् अनेकैः सर्वलोकोपहारैः ॥ १५ ॥  


सम्पूज्य शर्वं नृपतिर् यथावत् ।  
स्तुत्वा वाक्यैः सर्वभावोपयुक्तैः ।  
ते वानरा मुदिताः सर्व एव ।  
नृत्यं च गीतं च तथैव चक्रुः ॥ १६ ॥  


सुखोषितस् तां रजनीं महात्मा ।  
प्रियानुयुक्तः संवृतः प्रेमवद्भिः ।  
दुःखं जहौ सर्वम् अमित्रसम्भवं ।  
किं नाप्यते गौतमीसेवनेन ॥ १७ ॥  


सविस्मयः पश्यति भृत्यवर्गं ।  
गोदावरीं स्तौति च सम्प्रहृष्टः ।  
सम्मानयन् भृत्यगणं समग्रम् ।  
अवाप रामः कमपि प्रमोदम् ।  
पुनः प्रभाते विमले तु सूर्ये ।  
विभीषणो दाशरथिं बभाषे ॥ १८ ॥  


विभीषण उवाच-

नाद्यापि तृप्तास् तु भवाम तीर्थे ।  
कञ्चिच् च कालं निवसाम चात्र ।  
वत्स्याम चात्रैव पराश् चतस्रो ।  
रात्रीर् अथो याम वृतास् त्व् अयोध्याम् ॥ १९ ॥  


ब्रह्मोवाच-

तस्याथ वाक्यं हरयो ऽनुमेनिरे ।  
तथैव रात्रीर् अपराश् चतस्रः ।  
सम्पूज्य देवं सकलेश्वरं तं ।  
भ्रातृप्रियं तीर्थम् अथो जगाम ॥ २० ॥  


सिद्धेश्वरं नाम जगत्प्रसिद्धं ।  
यस्य प्रभावात् प्रबलो दशास्यः ।  
एवं तु पञ्चाहम् अथोषिरे ते ।  
स्वं स्वं प्रतिष्ठापितलिङ्गम् अर्च्य ॥ २१ ॥  


शुश्रूषणं तत्र करोति वायोः ।  
सुतो ऽनुगामी हनुमान् नृपस्य ।  
गच्छन् नृपेन्द्रो हनुमन्तम् आह ।  
लिङ्गानि सर्वाणि विसर्जयस्व ॥ २२ ॥  


मत्स्थापितान्य् उत्तममन्त्रविद्भिस् ।  
तथेतरैः शङ्करकिङ्करैश् च ।  
नोद्वास्य पूजां परशङ्करेण ।  
बाह्यं समायोज्यम् अहो भवस्य ॥ २३ ॥  


तिष्ठन्ति सुस्थास् तदनादरेण ।  
ते खड्गपत्त्रादिषु सम्भवन्ति ।  
ये ऽश्रद्दधानाः शिवलिङ्गपूजां ।  
विधाय कृत्यं न समाचरन्ति ॥ २४ ॥  


यथोचितं ते यमकिङ्करैर् हि ।  
पच्यन्त एवाखिलदुर्गतीषु ।  
रामाज्ञया वायुसुतो जगाम ।  
दोर्भ्यां न चोत्पाटयितुं शशाक ॥ २५ ॥  


ततः स्वपुच्छेन ग्रहीतुकामः ।  
संवेष्ट्य लिङ्गं तु विसृष्टकामः ।  
नैवाशकत् तन् महद् अद्भुतं स्यात् ।  
कपीश्वराणां नृपतेस् तथैव ॥ २६ ॥  


कश् चालयेल् लब्धमहानुभावं ।  
महेशलिङ्गं पुरुषो मनस्वी ।  
तन् निश्चलं प्रेक्ष्य महानुभावो ।  
नृपप्रवीरः सहसा जगाम ॥ २७ ॥  


विप्रान् अथामन्त्र्य विधाय पूजां ।  
प्रदक्षिणीकृत्य च रामचन्द्रः ।  
शुद्धातिशुद्धेन हृदाखिलैस् तैर् ।  
लिङ्गानि सर्वाणि ननाम रामः ॥ २८ ॥  


किष्किन्धवासिप्रवरैर् अशेषैः ।  
संसेवितं तीर्थम् अतो बभूव ।  
अत्राप्लवाद् एव महान्ति पापान्य् ।  
अपि क्षयं यान्ति न संशयो ऽत्र ॥ २९ ॥  


पुनश् च गङ्गां प्रणनाम भक्त्या ।  
प्रसीद मातर् मम गौतमीति ।  
जल्पन् मुहुर् विस्मितचित्तवृत्तिर् ।  
विलोकयन् प्रणमन् गौतमीं ताम् ॥ ३० ॥  


ततः प्रभृत्य् एतद् अतीव पुण्यं ।  
किष्किन्धतीर्थं विबुधा वदन्ति ।  
पठेत् स्मरेद् वापि शृणोति भक्त्या ।  
पापापहं किं पुनः स्नानदानैः ॥ ३१ ॥  

