+++
title = "123"

+++

<details><summary>Summary (SA)</summary>

Chapter 123- Story of Daśaratha and his dutiful son Rāma
</details>

{{Ref- SS 201-206}}

ब्रह्मोवाच-

रामतीर्थम् इति ख्यातं भ्रूणहत्याविनाशनम् ।  
तस्य श्रवणमात्रेण सर्वपापैः प्रमुच्यते ॥ १ ॥  


इक्ष्वाकुवंशप्रभवः क्षत्रियो लोकविश्रुतः ।  
बलवान् मतिमाञ् शूरो यथा शक्रः पुरन्दरः ॥ २ ॥  


पितृपैतामहं राज्यं कुर्वन्न् आस्ते यथा बलिः ।  
तस्य तिस्रो महिष्यः स्यू राज्ञो दशरथस्य हि ॥ ३ ॥  


कौशल्या च सुमित्रा च कैकेयी च महामते ।  
एताः कुलीनाः सुभगा रूपलक्षणसंयुताः ॥ ४ ॥  


तस्मिन् राजनि राज्ये तु स्थिते ऽयोध्यापतौ मुने ।  
वसिष्ठे ब्रह्मविच्छ्रेष्ठे पुरोधसि विशेषतः ॥ ५ ॥  


न च व्याधिर् न दुर्भिक्षं न चावृष्टिर् न चाधयः ।  
ब्रह्मक्षत्रविशां नित्यं शूद्राणां च विशेषतः ॥ ६ ॥  


आश्रमाणां तु सर्वेषाम् आनन्दो ऽभूत् पृथक् पृथक् ।  
तस्मिञ् शासति राजेन्द्र इक्ष्वाकूणां कुलोद्वहे ॥ ७ ॥  


देवानां दानवानां तु राज्यार्थे विग्रहो ऽभवत् ।  
क्वापि तत्र जयं प्रापुर् देवाः क्वापि तथेतरे ॥ ८ ॥  


एवं प्रवर्तमाने तु त्रैलोक्यम् अतिपीडितम् ।  
अभून् नारद तत्राहम् अवदं दैत्यदानवान् ॥ ९ ॥  


देवांश् चापि विशेषेण न कृतं तैर् मदीरितम् ।  
पुनश् च सङ्गरस् तेषां बभूव सुमहान् मिथः ॥ १० ॥  


विष्णुं गत्वा सुराः प्रोचुस् तथेशानं जगन्मयम् ।  
ताव् ऊचतुर् उभौ देवान् असुरान् दैत्यदानवान् ॥ ११ ॥  


तपसा बलिनो यान्तु पुनः कुर्वन्तु सङ्गरम् ।  
तथेत्य् आहुर् ययुः सर्वे तपसे नियतव्रताः ॥ १२ ॥  


ययुस् तु राक्षसान् देवाः पुनस् ते मत्सरान्विताः ।  
देवानां दानवानां च सङ्गरो ऽभूत् सुदारुणः ॥ १३ ॥  


न तत्र देवा जेतारो नैव दैत्याश् च दानवाः ।  
संयुगे वर्तमाने तु वाग् उवाचाशरीरिणी ॥ १४ ॥  


आकाशवाग् उवाच-

येषां दशरथो राजा ते जेतारो न चेतरे ॥ १५ ॥  


ब्रह्मोवाच-

इति श्रुत्वा जयायोभौ जग्मतुर् देवदानवौ ।  
तत्र वायुस् त्वरन् प्राप्तो राजानम् अवदत् तदा ॥ १६ ॥  


वायुर् उवाच-

आगन्तव्यं त्वया राजन् देवदानवसङ्गरे ।  
यत्र राजा दशरथो जयस् तत्रेति विश्रुतम् ॥ १७ ॥  


तस्मात् त्वं देवपक्षे स्या भवेयुर् जयिनः सुराः ॥ १८ ॥  


ब्रह्मोवाच-

तद् वायुवचनं श्रुत्वा राजा दशरथो नृपः ।  
आगम्यते मया सत्यं गच्छ वायो यथासुखम् ॥ १९ ॥  


गते वायौ तदा दैत्या आजग्मुर् भूपतिं प्रति ।  
ते ऽप्य् ऊचुर् भगवन्न् अस्मत्साहाय्यं कर्तुम् अर्हसि ॥ २० ॥  


राजन् दशरथ श्रीमन् विजयस् त्वयि संस्थितः ।  
तस्मात् त्वं वै दैत्यपतेः साहाय्यं कर्तुम् अर्हसि ॥ २१ ॥  


ततः प्रोवाच नृपतिर् वायुना प्रार्थितः पुरा ।  
प्रतिज्ञातं मया तच् च यान्तु दैत्याश् च दानवाः ॥ २२ ॥  


स तु राजा तथा चक्रे गत्वा चैव त्रिविष्टपम् ।  
युद्धं चक्रे तथा दैत्यैर् दानवैः सह राक्षसैः ॥ २३ ॥  


पश्यत्सु देवसङ्घेषु नमुचेर् भ्रातरस् तदा ।  
विविधुर् निशितैर् बाणैर् अथाक्षं नृपतेस् तथा ॥ २४ ॥  


भिन्नाक्षं तं रथं राजा न जानाति स सम्भ्रमात् ।  
राजान्तिके स्थिता सुभ्रूः कैकेय्याज्ञायि नारद ॥ २५ ॥  


न ज्ञापितं तया राज्ञे स्वयम् आलोक्य सुव्रता ।  
भग्नम् अक्षं समालक्ष्य चक्रे हस्तं तदा स्वकम् ॥ २६ ॥  


अक्षवन् मुनिशार्दूल तद् एतन् महद् अद्भुतम् ।  
रथेन रथिनां श्रेष्ठस् तया दत्तकरेण च ॥ २७ ॥  


जितवान् दैत्यदनुजान् देवैः प्राप्य वरान् बहून् ।  
ततो देवैर् अनुज्ञातस् त्व् अयोध्यां पुनर् अभ्यगात् ॥ २८ ॥  


स तु मध्ये महाराजो मार्गे वीक्ष्य तदा प्रियाम् ।  
कैकेय्याः कर्म तद् दृष्ट्वा विस्मयं परमं गतः ॥ २९ ॥  


ततस् तस्यै वरान् प्रादात् त्रींस् तु नारद सा अपि ।  
अनुमान्य नृपप्रोक्तं कैकेयी वाक्यम् अब्रवीत् ॥ ३० ॥  


कैकेय्य् उवाच-

त्वयि तिष्ठन्तु राजेन्द्र त्वया दत्ता वरा अमी ॥ ३१ ॥  


ब्रह्मोवाच-

विभूषणानि राजेन्द्रो दत्त्वा स प्रियया सह ।  
रथेन विजयी राजा ययौ स्वनगरं सुखी ॥ ३२ ॥  


योषितां किम् अदेयं हि प्रियाणाम् उचितागमे ।  
स कदाचिद् दशरथो मृगयाशीलिभिर् वृतः ॥ ३३ ॥  


अटन्न् अरण्ये शर्वर्यां वारिबन्धम् अथाकरोत् ।  
सप्तव्यसनहीनेन भवितव्यं तु भूभुजा ॥ ३४ ॥  


इति जानन्न् अपि च तच् चकार तु विधेर् वशात् ।  
गर्तं प्रविश्य पानार्थम् आगतान् निशितैः शरैः ॥ ३५ ॥  


मृगान् हन्ति महाबाहुः शृणु कालविपर्ययम् ।  
गर्तं प्रविष्टे नृपतौ तस्मिन्न् एव नगोत्तमे ॥ ३६ ॥  


वृद्धो वैश्रवणो नाम न शृणोति न पश्यति ।  
तस्य भार्या तथाभूता ताव् अब्रूतां तदा सुतम् ॥ ३७ ॥  


मातापितराव् ऊचतुः-

आवां तृषार्तौ रात्रिश् च कृष्णा चापि प्रवर्तते ।  
वृद्धानां जीवितं कृत्स्नं बालस् त्वम् असि पुत्रक ॥ ३८ ॥  


अन्धानां बधिराणां च वृद्धानां धिक् च जीवितम् ।  
जराजर्जरदेहानां धिग् धिक् पुत्रक जीवितम् ॥ ३९ ॥  


तावत् पुम्भिर् जीवितव्यं यावल् लक्ष्मीर् दृढं वपुः ।  
यावद् आज्ञाप्रतिहता तीर्थादाव् अन्यथा मृतिः ॥ ४० ॥  


ब्रह्मोवाच-

इत्य् एतद् वचनं श्रुत्वा वृद्धयोर् गुरुवत्सलः ।  
पुत्रः प्रोवाच तद् दुःखं गिरा मधुरया हरन् ॥ ४१ ॥  


पुत्र उवाच-

मयि जीवति किं नाम युवयोर् दुःखम् ईदृशम् ।  
न हरत्य् आत्मजः पित्रोर् यश् चरित्रैर् मनोरुजम् ॥ ४२ ॥  


तेन किं तनुजेनेह कुलोद्वेगविधायिना ॥ ४३ ॥  


ब्रह्मोवाच-

इत्य् उक्त्वा पितरौ नत्वा ताव् आश्वास्य महामनाः ।  
तरुस्कन्धे समारोप्य वृद्धौ च पितरौ तदा ॥ ४४ ॥  


हस्ते गृहीत्वा कलशं जगाम ऋषिपुत्रकः ।  
स ऋषिर् न तु राजानं जानाति नृपतिर् द्विजम् ॥ ४५ ॥  


उभौ सरभसौ तत्र द्विजो वारि समाविशत् ।  
सत्वरं कलशे न्युब्जे वारि गृह्णन्तम् आशुगैः ॥ ४६ ॥  


द्विजं राजा द्विपं मत्वा विव्याध निशितैः शरैः ।  
वनद्विपो ऽपि भूपानाम् अवध्यस् तद् विदन्न् अपि ॥ ४७ ॥  


विव्याध तं नृपः कुर्यान् न किं किं विधिवञ्चितः ।  
स विद्धो मर्मदेशे तु दुःखितो वाक्यम् अब्रवीत् ॥ ४८ ॥  


द्विज उवाच-

केनेदं दुःखदं कर्म कृतं सद्ब्राह्मणस्य मे ।  
मैत्रो ब्राह्मण इत्य् उक्तो नापराधो ऽस्ति कश्चन ॥ ४९ ॥  


ब्रह्मोवाच-

तद् एतद् वचनं श्रुत्वा मुनेर् आर्तस्य भूपतिः ।  
निश्चेष्टश् च निरुत्साहो शनैस् तं देशम् अभ्यगात् ॥ ५० ॥  


तं तु दृष्ट्वा द्विजवरं ज्वलन्तम् इव तेजसा ।  
असाव् अप्य् अभवत् तत्र सशल्य इव मूर्च्छितः ॥ ५१ ॥  


आत्मानम् आत्मना कृत्वा स्थिरं राजाब्रवीद् इदम् ॥ ५२ ॥  


राजोवाच-

को भवान् द्विजशार्दूल किमर्थम् इह चागतः ।  
वद पापकृते मह्यं वद मे निष्कृतिं पराम् ॥ ५३ ॥  


ब्रह्महा वर्णिभिः किन्तु श्वपचैर् अपि जातुचित् ।  
न स्प्रष्टव्यो महाबुद्धे द्रष्टव्यो न कदाचन ॥ ५४ ॥  


ब्रह्मोवाच-

तद् राजवचनं श्रुत्वा मुनिपुत्रो ऽब्रवीद् वचः ॥ ५५ ॥  


मुनिपुत्र उवाच-

उत्क्रमिष्यन्ति मे प्राणा अतो वक्ष्यामि किञ्चन ।  
स्वच्छन्दवृत्तिताज्ञाने विद्धि पाकं च कर्मणाम् ॥ ५६ ॥  


आत्मार्थं तु न शोचामि वृद्धौ तु पितरौ मम ।  
तयोः शुश्रूषकः कः स्याद् अन्धयोर् एकपुत्रयोः ॥ ५७ ॥  


विना मया महारण्ये कथं तौ जीवयिष्यतः ।  
ममाभाग्यम् अहो कीदृक् पितृशुश्रूषणे क्षतिः ॥ ५८ ॥  


जाता मे ऽद्य विना प्राणैर् हा विधे किं कृतं त्वया ।  
तथापि गच्छ तत्र त्वं गृहीतकलशस् त्वरन् ॥ ५९ ॥  


ताभ्यां देह्य् उदपानं त्वं यथा तौ न मरिष्यतः ॥ ६० ॥  


ब्रह्मोवाच-

इत्य् एवं ब्रुवतस् तस्य गताः प्राणा महावने ।  
विसृज्य सशरं चापम् आदाय कलशं नृपः ॥ ६१ ॥  


तत्रागात् स तु वेगेन यत्र वृद्धौ महावने ।  
वृद्धौ चापि तदा रात्रौ ताव् अन्योन्यं समूचतुः ॥ ६२ ॥  


वृद्धाव् ऊचतुः-

उद्विग्नः कुपितो वा स्याद् अथवा भक्षितः कथम् ।  
न प्राप्तश् चावयोर् यष्टिः किं कुर्मः का गतिर् भवेत् ॥ ६३ ॥  


न कोपि तादृशः पुत्रो विद्यते सचराचरे ।  
यः पित्रोर् अन्यथा वाक्यं न करोत्य् अपि निन्दितः ॥ ६४ ॥  


वज्राद् अपि कठोरं वा जीवितं तम् अपश्यतोः ।  
शीघ्रं न यान्ति यत् प्राणास् तदेकायत्तजीवयोः ॥ ६५ ॥  


ब्रह्मोवाच-

एवं बहुविधा वाचो वृद्धयोर् वदतोर् वने ।  
तदा दशरथो राजा शनैस् तं देशम् अभ्यगात् ॥ ६६ ॥  


पादसञ्चारशब्देन मेनाते सुतम् आगतम् ॥ ६७ ॥  


वृद्धाव् ऊचतुः-

कुतो वत्स चिरात् प्राप्तस् त्वं दृष्टिस् त्वं परायणम् ।  
न ब्रूषे किन्तु रुष्टो ऽसि वृद्धयोर् अन्धयोः सुतः ॥ ६८ ॥  


ब्रह्मोवाच-

सशल्य इव दुःखार्तः शोचन् दुष्कृतम् आत्मनः ।  
स भीत इव राजेन्द्रस् ताव् उवाचाथ नारद ॥ ६९ ॥  


उदपानं च कुरुतां तच् छ्रुत्वा नृपभाषितम् ।  
नायं वक्ता सुतो ऽस्माकं को भवांस् तत् पुरा वद ॥ ७० ॥  


पश्चात् पिबावः पानीयं ततो राजाब्रवीच् च तौ ॥ ७१ ॥  


राजोवाच-

तत्र तिष्ठति वां पुत्रो यत्र वारिसमाश्रयः ॥ ७२ ॥  


ब्रह्मोवाच-

तच् छ्रुत्वोचतुर् आर्तौ तौ सत्यं ब्रूहि न चान्यथा ।  
आचचक्षे ततो राजा सर्वम् एव यथातथम् ॥ ७३ ॥  


ततस् तु पतितौ वृद्धौ तत्रावां नय मा स्पृश ।  
ब्रह्मघ्नस्पर्शनं पापं न कदाचिद् विनश्यति ॥ ७४ ॥  


निन्ये वै श्रवणं वृद्धं सभार्यं नृपसत्तमः ।  
यत्रासौ पतितः पुत्रस् तं स्पृष्ट्वा तौ विलेपतुः ॥ ७५ ॥  


वृद्धाव् ऊचतुः-

यथा पुत्रवियोगेन मृत्युर् नौ विहितस् तथा ।  
त्वं चापि पाप पुत्रस्य वियोगान् मृत्युम् आप्स्यसि ॥ ७६ ॥  


ब्रह्मोवाच-

एवं तु जल्पतोर् ब्रह्मन् गताः प्राणास् ततो नृपः ।  
अग्निना योजयाम् आस वृद्धौ च ऋषिपुत्रकम् ॥ ७७ ॥  


ततो जगाम नगरं दुःखितो नृपतिर् मुने ।  
वसिष्ठाय च तत् सर्वं न्यवेदयद् अशेषतः ॥ ७८ ॥  


नृपाणां सूर्यवंश्यानां वसिष्ठो हि परा गतिः ।  
वसिष्ठो ऽपि द्विजश्रेष्ठैः सम्मन्त्र्याह च निष्कृतिम् ॥ ७९ ॥  


वसिष्ठ उवाच-

गालवं वामदेवं च जाबालिम् अथ कश्यपम् ।  
एतान् अन्यान् समाहूय हयमेधाय यत्नतः ॥ ८० ॥  


यजस्व हयमेधैश् च बहुभिर् बहुदक्षिणैः ॥ ८१ ॥  


ब्रह्मोवाच-

अकरोद् धयमेधांश् च राजा दशरथो द्विजैः ।  
एतस्मिन्न् अन्तरे तत्र वाग् उवाचाशरीरिणी ॥ ८२ ॥  


आकाशवाण्य् उवाच-

पूतं शरीरम् अभवद् राज्ञो दशरथस्य हि ।  
व्यवहार्यश् च भविता भविष्यन्ति तथा सुताः ।  
ज्येष्ठपुत्रप्रसादेन राजापापो भविष्यति ॥ ८३ ॥  


ब्रह्मोवाच-

ततो बहुतिथे काले ऋष्यशृङ्गान् मुनीश्वरात् ।  
देवानां कार्यसिद्ध्यर्थं सुता आसन् सुरोपमाः ॥ ८४ ॥  


कौशल्यायां तथा रामः सुमित्रायां च लक्ष्मणः ।  
शत्रुघ्नश् चापि कैकेय्यां भरतो मतिमत्तरः ॥ ८५ ॥  


ते सर्वे मतिमन्तश् च प्रिया राज्ञो वशे स्थिताः ।  
तं राजानम् ऋषिः प्राप्य विश्वामित्रः प्रजापतिः ॥ ८६ ॥  


रामं च लक्ष्मणं चापि अयाचत महामते ।  
यज्ञसंरक्षणार्थाय ज्ञाततन्महिमा मुनिः ॥ ८७ ॥  


चिरप्राप्तसुतो वृद्धो राजा नैवेत्य् अभाषत ॥ ८८ ॥  


राजोवाच-

महता दैवयोगेन कथञ्चिद् वार्धके मुने ।  
जाताव् आनन्दसन्दोहदायकौ मम बालकौ ॥ ८९ ॥  


सशरीरम् इदं राज्यं दास्ये नैव सुताव् इमौ ॥ ९० ॥  


ब्रह्मोवाच-

वसिष्ठेन तदा प्रोक्तो राजा दशरथस् त्व् इति ॥ ९१ ॥  


वसिष्ठ उवाच-

रघवः प्रार्थनाभङ्गं न राजन् क्वापि शिक्षिताः ॥ ९२ ॥  


ब्रह्मोवाच-

रामं च लक्ष्मणं चैव कथञ्चिद् अवदन् नृपः ॥ ९३ ॥  


राजोवाच-

विश्वामित्रस्य ब्रह्मर्षेः कुरुतां यज्ञरक्षणम् ॥ ९४ ॥  


ब्रह्मोवाच-

वदन्न् इति सुतौ सोष्णं निश्वसन् ग्लपिताधरः ।  
पुत्रौ समर्पयाम् आस विश्वामित्रस्य शास्त्रकृत् ॥ ९५ ॥  


तथेत्य् उक्त्वा दशरथं नमस्य च पुनः पुनः ।  
जग्मतू रक्षणार्थाय विश्वामित्रेण तौ मुदा ॥ ९६ ॥  


ततः प्रहृष्टः स मुनिर् मुदा प्रादात् तदोभयोः ।  
माहेश्वरीं महाविद्यां धनुर्विद्यापुरःसराम् ॥ ९७ ॥  


शास्त्रीम् आस्त्रीं लौकिकीं च रथविद्यां गजोद्भवाम् ।  
अश्वविद्यां गदाविद्यां मन्त्राह्वानविसर्जने ॥ ९८ ॥  


सर्वविद्याम् अथावाप्य उभौ तौ रामलक्ष्मणौ ।  
वनौकसां हितार्थाय जघ्नतुस् ताटकां वने ॥ ९९ ॥  


अहल्यां शापनिर्मुक्तां पादस्पर्शाच् च चक्रतुः ।  
यज्ञविध्वंसनायाताञ् जघ्नतुस् तत्र राक्षसान् ॥ १०० ॥  


कृतविद्यौ धनुष्पाणी चक्रतुर् यज्ञरक्षणम् ।  
ततो महामखे वृत्ते विश्वामित्रो मुनीश्वरः ॥ १०१ ॥  


पुत्राभ्यां सहितो राज्ञो जनकं द्रष्टुम् अभ्यगात् ।  
चित्राम् अदर्शयत् तत्र राजमध्ये नृपात्मजः ॥ १०२ ॥  


रामः सौमित्रिसहितो धनुर्विद्यां गुरोर् मताम् ।  
तत्प्रीतो जनकः प्रादात् सीतां लक्ष्मीम् अयोनिजाम् ॥ १०३ ॥  


तथैव लक्ष्मणस्यापि भरतस्यानुजस्य च ।  
शत्रुघ्नभरतादीनां वसिष्ठादिमते स्थितः ॥ १०४ ॥  


राजा दशरथः श्रीमान् विवाहम् अकरोन् मुने ।  
ततो बहुतिथे काले राज्यं तस्य प्रयच्छति ॥ १०५ ॥  


नृपतौ सर्वलोकानाम् अनुमत्या गुरोर् अपि ।  
मन्थरात्मकदुर्दैवप्रेरिता मत्सराकुला ॥ १०६ ॥  


कैकेयी विघ्नम् आतस्थे वनप्रव्राजनं तथा ।  
भरतस्य च तद् राज्यं राजा नैव च दत्तवान् ॥ १०७ ॥  


पितरं सत्यवाक्यं तं कुर्वन् रामो महावनम् ।  
विवेश सीतया सार्धं तथा सौमित्रिणा सह ॥ १०८ ॥  


सतां च मानसं शुद्धं स विवेश स्वकैर् गुणैः ।  
तस्मिन् विनिर्गते रामे वनवासाय दीक्षिते ॥ १०९ ॥  


समं लक्ष्मणसीताभ्यां राज्यतृष्णाविवर्जिते ।  
तं रामं चापि सौमित्रिं सीतां च गुणशालिनीम् ॥ ११० ॥  


दुःखेन महताविष्टो ब्रह्मशापं च संस्मरन् ।  
तदा दशरथो राजा प्राणांस् तत्याज दुःखितः ॥ १११ ॥  


कृतकर्मविपाकेन राजा नीतो यमानुगैः ।  
तस्मै राज्ञे महाप्राज्ञ यावत् स्थावरजङ्गमे ॥ ११२ ॥  


यमसद्मन्य् अनेकानि तामिस्रादीनि नारद ।  
नरकाण्य् अथ घोराणि भीषणानि बहूनि च ॥ ११३ ॥  


तत्र क्षिप्तस् तदा राजा नरकेषु पृथक् पृथक् ।  
पच्यते छिद्यते राजा पिष्यते चूर्ण्यते तथा ॥ ११४ ॥  


शोष्यते दश्यते भूयो दह्यते च निमज्ज्यते ।  
एवमादिषु घोरेषु नरकेषु स पच्यते ॥ ११५ ॥  


रामो ऽपि गच्छन्न् अध्वानं चित्रकूटम् अथागमत् ।  
तत्रैव त्रीणि वर्षाणि व्यतीतानि महामते ॥ ११६ ॥  


पुनः स दक्षिणाम् आशाम् आक्रामद् दण्डकं वनम् ।  
विख्यातं त्रिषु लोकेषु देशानां तद् धि पुण्यदम् ॥ ११७ ॥  


प्राविशत् तन् महारण्यं भीषणं दैत्यसेवितम् ।  
तद्भयाद् ऋषिभिस् त्यक्तं हत्वा दैत्यांस् तु राक्षसान् ॥ ११८ ॥  


विचरन् दण्डकारण्ये ऋषिसेव्यम् अथाकरोत् ।  
तत्रेदं वृत्तम् आख्यास्ये शृणु नारद यत्नतः ॥ ११९ ॥  


तावच् छनैस् त्व् अगाद् रामो यावद् योजनपञ्चकम् ।  
गौतमीं समनुप्राप्तो राजापि नरके स्थितः ॥ १२० ॥  


यमः स्वकिङ्करान् आह रामो दशरथात्मजः ।  
गौतमीम् अभितो याति पितरं तस्य धीमतः ॥ १२१ ॥  


आकर्षन्त्व् अथ राजानं नरकान् नात्र संशयः ।  
उत्तीर्य गौतमीं याति यावद् योजनपञ्चकम् ॥ १२२ ॥  


रामस् तावत् तस्य पिता नरके नैव पच्यताम् ।  
यद् एतन् मद्वचः पुण्यं न कुर्युर् यदि दूतकाः ॥ १२३ ॥  


ततश् च नरके घोरे यूयं सर्वे निमज्जथ ।  
या काप्य् उक्ता परा शक्तिः शिवस्य समवायिनी ॥ १२४ ॥  


ताम् एव गौतमीं सन्तो वदन्त्य् अम्भःस्वरूपिणीम् ।  
हरिब्रह्ममहेशानां मान्या वन्द्या च सैव यत् ॥ १२५ ॥  


निस्तीर्यते न केनापि तद् अतिक्रमजं त्व् अघम् ।  
पापिनो ऽप्य् आत्मजः कश्चिद् यश् च गङ्गाम् अनुस्मरेत् ॥ १२६ ॥  


सो ऽनेकदुर्गनिरयान् निर्गतो मुक्ततां व्रजेत् ।  
किं पुनस् तादृशः पुत्रो गौतमीनिकटे स्थितः ॥ १२७ ॥  


यस्यासौ नरके पक्तुं न कैरपि हि शक्यते ।  
दक्षिणाशापतेर् वाक्यं निशम्य यमकिङ्कराः ॥ १२८ ॥  


नरके पच्यमानं तम् अयोध्याधिपतिं नृपम् ।  
उत्तार्य घोरनरकाद् वचनं चेदम् अब्रुवन् ॥ १२९ ॥  


यमकिङ्करा ऊचुः-

धन्यो ऽसि नृपशार्दूल यस्य पुत्रः स तादृशः ।  
इह चामुत्र विश्रान्तिः सुपुत्रः केन लभ्यते ॥ १३० ॥  


ब्रह्मोवाच-

स विश्रान्तः शनै राजा किङ्करान् वाक्यम् अब्रवीत् ॥ १३१ ॥  


राजोवाच-

नरकेष्व् अथ घोरेषु पच्यमानः पुनः पुनः ।  
कथं त्व् आकर्षितः शीघ्रं तन् मे वक्तुम् इहार्हथ ॥ १३२ ॥  


ब्रह्मोवाच-

तत्र कश्चिच् छान्तमना राजानम् इदम् अब्रवीत् ॥ १३३ ॥  


यमदूत उवाच-

वेदशास्त्रपुराणादाव् एतद् गोप्यं प्रयत्नतः ।  
प्रकाश्यते तद् अपि ते सामर्थ्यं पुत्रतीर्थयोः ॥ १३४ ॥  


रामस् तव सुतः श्रीमान् गौतमीतीरम् आगतः ।  
तस्मात् त्वं नरकाद् घोराद् आकृष्टो ऽसि नरोत्तम ॥ १३५ ॥  


यदि त्वां तत्र गौतम्यां स्मरेद् रामः सलक्ष्मणः ।  
स्नानं कृत्वाथ पिण्डादि ते दद्यात् स नृपोत्तम ।  
ततस् त्वं सर्वपापेभ्यो मुक्तो यासि त्रिविष्टपम् ॥ १३६ ॥  


राजोवाच-

तत्र गत्वा भवद्वाक्यम् आख्यास्ये स्वसुतौ प्रति ।  
भवन्त एव शरणम् अनुज्ञां दातुम् अर्हथ ॥ १३७ ॥  


ब्रह्मोवाच-

तद् राजवचनं श्रुत्वा कृपया यमकिङ्कराः ।  
आज्ञां च प्रददुस् तस्मै राजा प्रागात् सुतौ प्रति ॥ १३८ ॥  


भीषणं यातनादेहम् आपन्नो निःश्वसन् मुहुः ।  
निरीक्ष्य स्वं लज्जमानः कृतं कर्म च संस्मरन् ॥ १३९ ॥  


स्वेच्छया विहरन् गङ्गाम् आससाद च राघवः ।  
गौतम्यास् तटम् आश्रित्य रामो लक्ष्मण एव च ॥ १४० ॥  


सीतया सह वैदेह्या सस्नौ चैव यथाविधि ।  
नैव तत्राभवद् भोज्यं भक्ष्यं वा गौतमीतटे ॥ १४१ ॥  


तद्दिने तत्र वसतां गौतमीतीरवासिनाम् ।  
तद् दृष्ट्वा दुःखितो भ्राता लक्ष्मणो रामम् अब्रवीत् ॥ १४२ ॥  


लक्ष्मण उवाच-

पुत्रौ दशरथस्यावां तवापि बलम् ईदृशम् ।  
नास्ति भोज्यम् अथास्माकं गङ्गातीरनिवासिनाम् ॥ १४३ ॥  


राम उवाच-

भ्रातर् यद् विहितं कर्म नैव तच् चान्यथा भवेत् ।  
पृथिव्याम् अन्नपूर्णायां वयम् अन्नाभिलाषिणः ॥ १४४ ॥  


सौमित्रे नूनम् अस्माभिर् न ब्राह्मणमुखे हुतम् ।  
अवज्ञया महीदेवांस् तर्पयन्त्य् अर्चयन्ति न ॥ १४५ ॥  


ते ये लक्ष्मण जायन्ते सर्वदैव बुभुक्षिताः ।  
स्नात्वा देवान् अथाभ्यर्च्य होतव्यश् च हुताशनः ।  
ततः स्वसमये देवो विधास्यत्य् अशनं तु नौ ॥ १४६ ॥  


ब्रह्मोवाच-

भ्रात्रोः सञ्जल्पतोर् एवं पश्यतोः कर्मणो गतिम् ।  
शनैर् दशरथो राजा तं देशम् उपजग्मिवान् ॥ १४७ ॥  


तं दृष्ट्वा लक्ष्मणः शीघ्रं तिष्ठ तिष्ठेति चाब्रवीत् ।  
धनुर् आकृष्य कोपेन रक्षस् त्वं दानवो ऽथवा ॥ १४८ ॥  


आसन्नं च पुनर् दृष्ट्वा याहि याह्य् अत्र पुण्यभाक् ।  
रामो दाशरथी राजा धर्मभाक् पश्य वर्तते ॥ १४९ ॥  


गुरुभक्तः सत्यसन्धो देवब्राह्मणसेवकः ।  
त्रैलोक्यरक्षादक्षो ऽसौ वर्तते यत्र राघवः ॥ १५० ॥  


न तत्र त्वादृशाम् अस्ति प्रवेशः पापकर्मणाम् ।  
यदि प्रविशसे पाप ततो वधम् अवाप्स्यसि ॥ १५१ ॥  


तत् पुत्रवचनं श्रुत्वा शनैर् आहूय वाचया ।  
उवाचाधोमुखो भूत्वा स्नुषां पुत्रौ कृताञ्जलिः ।  
मुहुर् अन्तर् विनिध्यायन् गतिं दुष्कृतकर्मणः ॥ १५२ ॥  


राजोवाच-

अहं दशरथो राजा पुत्रौ मे शृणुतं वचः ।  
तिसृभिर् ब्रह्महत्याभिर् वृतो ऽहं दुःखम् आगतः ।  
छिन्नं पश्यत मे देहं नरकेषु च पातितम् ॥ १५३ ॥  


ब्रह्मोवाच-

ततः कृताञ्जली रामः सीतया लक्ष्मणेन च ।  
भूमौ प्रणेमुस् ते सर्वे वचनं चैतद् अब्रुवन् ॥ १५४ ॥  


सीतारामलक्ष्मणा ऊचुः-

कस्येदं कर्मणस् तात फलं नृपतिसत्तम ॥ १५५ ॥  


ब्रह्मोवाच-

स च प्राह यथावृत्तं ब्रह्महत्यात्रयं तथा ॥ १५६ ॥  


राजोवाच-

निष्कृतिर् ब्रह्महन्तॄणां पुत्रौ क्वापि न विद्यते ॥ १५७ ॥  


ब्रह्मोवाच-

ततो दुःखेन महता आवृताः सर्वे भुवं गताः ।  
राजानं वनवासं च मातरं पितरं तथा ॥ १५८ ॥  


दुःखागमं कर्मगतिं नरके पातनं तथा ।  
एवमाद्य् अथ संस्मृत्य मुमोह नृपतेः सुतः ।  
विसञ्ज्ञं नृपतिं दृष्ट्वा सीता वाक्यम् अथाब्रवीत् ॥ १५९ ॥  


सीतोवाच-

न शोचन्ति महात्मानस् त्वादृशा व्यसनागमे ।  
चिन्तयन्ति प्रतीकारं दैव्यम् अप्य् अथ मानुषम् ॥ १६० ॥  


शोचद्भिर् युगसाहस्रं विपत्तिर् नैव तीर्यते ।  
व्यामोहम् आप्नुवन्तीह न कदाचिद् विचक्षणाः ॥ १६१ ॥  


किम् अनेनात्र दुःखेन निष्फलेन जनेश्वर ।  
देहि हत्यां प्रथमतो या जाता ह्य् अतिभीषणा ॥ १६२ ॥  


पितृभक्तः पुण्यशीलो वेदवेदाङ्गपारगः ।  
अनागा यो हतो विप्रस् तत्पापस्यात्र निष्कृतिम् ॥ १६३ ॥  


आचरामि यथाशास्त्रं मा शोकं कुरुतं युवाम् ।  
द्वितीयां लक्ष्मणो हत्यां गृह्णातु त्व् अपरां भवान् ॥ १६४ ॥  


ब्रह्मोवाच-

एतद् धर्मयुतं वाक्यं सीतया भाषितं दृढम् ।  
तथेति चाहतुर् उभौ ततो दशरथो ऽब्रवीत् ॥ १६५ ॥  


दशरथ उवाच-

त्वं हि ब्रह्मविदः कन्या जनकस्य त्व् अयोनिजा ।  
भार्या रामस्य किं चित्रं यद् युक्तम् अनुभाषसे ॥ १६६ ॥  


न कोपि भवतां किन्तु श्रमः स्वल्पो ऽपि विद्यते ।  
गौतम्यां स्नानदानेन पिण्डनिर्वपणेन च ॥ १६७ ॥  


तिसृभिर् ब्रह्महत्याभिर् मुक्तो यामि त्रिविष्टपम् ।  
त्वया जनकसम्भूते स्वकुलोचितम् ईरितम् ॥ १६८ ॥  


प्रापयन्ति परं पारं भवाब्धेः कुलयोषितः ।  
गोदावर्याः प्रसादेन किं नामास्त्य् अत्र दुर्लभम् ॥ १६९ ॥  


ब्रह्मोवाच-

तथेति क्रियमाणे तु पिण्डदानाय शत्रुहा ।  
नैवापश्यद् भक्ष्यभोज्यं ततो लक्ष्मणम् अब्रवीत् ॥ १७० ॥  


लक्ष्मणः प्राह विनयाद् इङ्गुद्याश् च फलानि च ।  
सन्ति तेषां च पिण्याकम् आनीतं तत्क्षणाद् इव ॥ १७१ ॥  


पिण्याकेनाथ गङ्गायां पिण्डं दातुं तथा पितुः ।  
मनः कुर्वंस् ततो रामो मन्दो ऽभूद् दुःखितस् तदा ॥ १७२ ॥  


दैवी वाग् अभवत् तत्र दुःखं त्यज नृपात्मज ।  
राज्यभ्रष्टो वनं प्राप्तः किं वै निष्किञ्चनो भवान् ॥ १७३ ॥  


अशठो धर्मनिरतो न शोचितुम् इहार्हसि ।  
वित्तशाठ्येन यो धर्मं करोति स तु पातकी ॥ १७४ ॥  


श्रूयते सर्वशास्त्रेषु यद् राम शृणु यत्नतः ।  
यदन्नः पुरुषो राजंस् तदन्नास् तस्य देवताः ॥ १७५ ॥  


पिण्डे निपतिते भूमौ नापश्यत् पितरं तदा ।  
शवं च पतितं यत्र शवतीर्थम् अनुत्तमम् ॥ १७६ ॥  


महापातकसङ्घातविघातकृद् अनुस्मृतिः ।  
तत्रागच्छंल् लोकपाला रुद्रादित्यास् तथाश्विनौ ॥ १७७ ॥  


स्वं स्वं विमानम् आरूढास् तेषां मध्ये ऽतिदीप्तिमान् ।  
विमानवरम् आरूढः स्तूयमानश् च किन्नरैः ॥ १७८ ॥  


आदित्यसदृशाकारस् तेषां मध्ये बभौ पिता ।  
तम् अदृष्ट्वा स्वपितरं देवान् दृष्ट्वा विमानिनः ॥ १७९ ॥  


कृताञ्जलिपुटो रामः पिता मे क्वेत्य् अभाषत ।  
इति दिव्याभवद् वाणी रामं सम्बोध्य सीतया ॥ १८० ॥  


तिसृभिर् ब्रह्महत्याभिर् मुक्तो दशरथो नृपः ।  
वृतं पश्य सुरैस् तात देवा अप्य् ऊचिरे च तम् ॥ १८१ ॥  


देवा ऊचुः-

धन्यो ऽसि कृतकृत्यो ऽसि राम स्वर्गं गतः पिता ।  
नानानिरयसङ्घातात् पूर्वजान् उद्धरेत् तु यः ॥ १८२ ॥  


स धन्यो ऽलङ्कृतं तेन कृतिना भुवनत्रयम् ।  
एनं पश्य महाबाहो मुक्तपापं रविप्रभम् ॥ १८३ ॥  


सर्वसम्पत्तियुक्तो ऽपि पापी दग्धद्रुमोपमः ।  
निष्किञ्चनो ऽपि सुकृती दृश्यते चन्द्रमौलिवत् ॥ १८४ ॥  


ब्रह्मोवाच-

दृष्ट्वाब्रवीत् सुतं राजा आशीर्भिर् अभिनन्द्य च ॥ १८५ ॥  


राजोवाच-

कृतकृत्यो ऽसि भद्रं ते तारितो ऽहं त्वयानघ ।  
धन्यः स पुत्रो लोके ऽस्मिन् पितॄणां यस् तु तारकः ॥ १८६ ॥  


ब्रह्मोवाच-

ततः सुरगणाः प्रोचुर् देवानां कार्यसिद्धये ।  
रामं च पुरुषश्रेष्ठं गच्छ तात यथासुखम् ।  
ततस् तद्वचनं श्रुत्वा रामस् तान् अब्रवीत् सुरान् ॥ १८७ ॥  


राम उवाच-

गुरौ पितरि मे देवाः किं कृत्यम् अवशिष्यते ॥ १८८ ॥  


देवा ऊचुः-

नदी न गङ्गया तुल्या न त्वया सदृशः सुतः ।  
न शिवेन समो देवो न तारेण समो मनुः ॥ १८९ ॥  


त्वया राम गुरूणां च कार्यं सर्वम् अनुष्ठितम् ।  
तारिताः पितरो राम त्वया पुत्रेण मानद ।  
गच्छन्तु सर्वे स्वस्थानं त्वं च गच्छ यथासुखम् ॥ १९० ॥  


ब्रह्मोवाच-

तद् देववचनाद् धृष्टः सीतया लक्ष्मणाग्रजः ।  
तद् दृष्ट्वा गङ्गामाहात्म्यं विस्मितो वाक्यम् अब्रवीत् ॥ १९१ ॥  


राम उवाच-

अहो गङ्गाप्रभावो ऽयं त्रैलोक्ये नोपमीयते ।  
वयं धन्या यतो गङ्गा दृष्टास्माभिस् त्रिपावनी ॥ १९२ ॥  


ब्रह्मोवाच-

हर्षेण महता युक्तो देवं स्थाप्य महेश्वरम् ।  
तं षोडशभिर् ईशानम् उपचारैः प्रयत्नतः ॥ १९३ ॥  


सम्पूज्यावरणैर् युक्तं षट्त्रिंशत्कलम् ईश्वरम् ।  
कृताञ्जलिपुटो भूत्वा रामस् तुष्टाव शङ्करम् ॥ १९४ ॥  


राम उवाच-

नमामि शम्भुं पुरुषं पुराणं ।  
नमामि सर्वज्ञम् अपारभावम् ।  
नमामि रुद्रं प्रभुम् अक्षयं तं ।  
नमामि शर्वं शिरसा नमामि ॥ १९५ ॥  


नमामि देवं परम् अव्ययं तम् ।  
उमापतिं लोकगुरुं नमामि ।  
नमामि दारिद्र्यविदारणं तं ।  
नमामि रोगापहरं नमामि ॥ १९६ ॥  


नमामि कल्याणम् अचिन्त्यरूपं ।  
नमामि विश्वोद्भवबीजरूपम् ।  
नमामि विश्वस्थितिकारणं तं ।  
नमामि संहारकरं नमामि ॥ १९७ ॥  


नमामि गौरीप्रियम् अव्ययं तं ।  
नमामि नित्यं क्षरम् अक्षरं तम् ।  
नमामि चिद्रूपम् अमेयभावं ।  
त्रिलोचनं तं शिरसा नमामि ॥ १९८ ॥  


नमामि कारुण्यकरं भवस्य ।  
भयङ्करं वापि सदा नमामि ।  
नमामि दातारम् अभीप्सितानां ।  
नमामि सोमेशम् उमेशम् आदौ ॥ १९९ ॥  


नमामि वेदत्रयलोचनं तं ।  
नमामि मूर्तित्रयवर्जितं तम् ।  
नमामि पुण्यं सदसद्व्यतीतं ।  
नमामि तं पापहरं नमामि ॥ २०० ॥  


नमामि विश्वस्य हिते रतं तं ।  
नमामि रूपाणि बहूनि धत्ते ।  
यो विश्वगोप्ता सदसत्प्रणेता ।  
नमामि तं विश्वपतिं नमामि ॥ २०१ ॥  


यज्ञेश्वरं सम्प्रति हव्यकव्यं ।  
तथा गतिं लोकसदाशिवो यः ।  
आराधितो यश् च ददाति सर्वं ।  
नमामि दानप्रियम् इष्टदेवम् ॥ २०२ ॥  


नमामि सोमेश्वरम् अस्वतन्त्रम् ।  
उमापतिं तं विजयं नमामि ।  
नमामि विघ्नेश्वरनन्दिनाथं ।  
पुत्रप्रियं तं शिरसा नमामि ॥ २०३ ॥  


विनाशनं चन्द्रधरं नमामि ।  
नमामि गङ्गाधरम् ईशम् ईड्यम् ।  
उमाधवं देववरं नमामि ॥ २०४ ॥  


सुरासुरैर् अर्चितपादपद्मम् ।  
नमामि देवीमुखवादनानाम् ।  
ईक्षार्थम् अक्षित्रितयं य ऐच्छत् ॥ २०५ ॥  


पञ्चामृतैर् गन्धसुधूपदीपैर् ।  
विचित्रपुष्पैर् विविधैश् च मन्त्रैः ।  
अन्नप्रकारैः सकलोपचारैः ।  
सम्पूजितं सोमम् अहं नमामि ॥ २०६ ॥  


ब्रह्मोवाच-

ततः स भगवान् आह रामं शम्भुः सलक्ष्मणम् ।  
वरान् वृणीष्व भद्रं ते रामः प्राह वृषध्वजम् ॥ २०७ ॥  


राम उवाच-

स्तोत्रेणानेन ये भक्त्या तोष्यन्ति त्वां सुरोत्तम ।  
तेषां सर्वाणि कार्याणि सिद्धिं यान्तु महेश्वर ॥ २०८ ॥  


येषां च पितरः शम्भो पतिता नरकार्णवे ।  
तेषां पिण्डादिदानेन पूता यान्तु त्रिविष्टपम् ॥ २०९ ॥  


जन्मप्रभृति पापानि मनोवाक्कायिकं त्व् अघम् ।  
अत्र तु स्नानमात्रेण तत् सद्यो नाशम् आप्नुयात् ॥ २१० ॥  


अत्र ये भक्तितः शम्भो ददत्य् अर्थिभ्य अण्व् अपि ।  
सर्वं तद् अक्षयं शम्भो दातॄणां फलकृद् भवेत् ॥ २११ ॥  


ब्रह्मोवाच-

एवम् अस्त्व् इति तं रामं शङ्करो हृषितो ऽब्रवीत् ।  
गते तस्मिन् सुरश्रेष्ठे रामो ऽप्य् अनुचरैः सह ॥ २१२ ॥  


गौतमी यत्र चोत्पन्ना शनैस् तं देशम् अभ्यगात् ।  
ततः प्रभृति तत् तीर्थं रामतीर्थम् उदाहृतम् ॥ २१३ ॥  


दयालोर् अपतत् तत्र लक्ष्मणस्य कराच् छरः ।  
तद् बाणतीर्थम् अभवत् सर्वापद्विनिवारणम् ॥ २१४ ॥  


यत्र सौमित्रिणा स्नानं शङ्करस्यार्चनं कृतम् ।  
तत् तीर्थं लक्ष्मणं जातं तथा सीतासमुद्भवम् ॥ २१५ ॥  


नानाविधाशेषपापसङ्घनिर्मूलनक्षमम् ।  
यद् अङ्घ्रिसङ्गाद् अभवद् गङ्गा त्रैलोक्यपावनी ॥ २१६ ॥  


स यत्र स्नानम् अकरोत् तद् वैशिष्ट्यं किम् उच्यते ।  
तद् रामतीर्थसदृशं तीर्थं क्वापि न विद्यते ॥ २१७ ॥  

