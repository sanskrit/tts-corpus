+++
title = "039"

+++

<details><summary>Summary (SA)</summary>

Chapter 39- Destruction of Dakṣa's sacrifice by Śiva
</details>

{{Ref- SS 89-91}}

ऋषय ऊचुः-

प्राचेतसस्य दक्षस्य कथं वैवस्वते ऽन्तरे ।  
विनाशम् अगमद् ब्रह्मन् हयमेधः प्रजापतेः ॥ १ ॥  


देव्या मन्युकृतं बुद्ध्वा क्रुद्धः सर्वात्मकः प्रभुः ।  
कथं विनाशितो यज्ञो दक्षस्यामिततेजसः ।  
महादेवेन रोषाद् वै तन् नः प्रब्रूहि विस्तरात् ॥ २ ॥  


ब्रह्मोवाच-

वर्णयिष्यामि वो विप्रा महादेवेन वै यथा ।  
क्रोधाद् विध्वंसितो यज्ञो देव्याः प्रियचिकीर्षया ॥ ३ ॥  


पुरा मेरोर् द्विजश्रेष्ठाः शृङ्गं त्रैलोक्यपूजितम् ।  
ज्योतिःस्थलं नाम चित्रं सर्वरत्नविभूषितम् ॥ ४ ॥  


अप्रमेयम् अनाधृष्यं सर्वलोकनमस्कृतम् ।  
तत्र देवो गिरितटे सर्वधातुविचित्रिते ॥ ५ ॥  


पर्यङ्क इव विस्तीर्ण उपविष्टो बभूव ह ।  
शैलराजसुता चास्य नित्यं पार्श्वस्थिताभवत् ॥ ६ ॥  


आदित्याश् च महात्मानो वसवश् च महौजसः ।  
तथैव च महात्मानाव् अश्विनौ भिषजां वरौ ॥ ७ ॥  


तथा वैश्रवणो राजा गुह्यकैः परिवारितः ।  
यक्षाणाम् ईश्वरः श्रीमान् कैलासनिलयः प्रभुः ॥ ८ ॥  


उपासते महात्मानम् उशना च महामुनिः ।  
सनत्कुमारप्रमुखास् तथैव परमर्षयः ॥ ९ ॥  


अङ्गिरःप्रमुखाश् चैव तथा देवर्षयो ऽपि च ।  
विश्वावसुश् च गन्धर्वस् तथा नारदपर्वतौ ॥ १० ॥  


अप्सरोगणसङ्घाश् च समाजग्मुर् अनेकशः ।  
ववौ सुखशिवो वायुर् नानागन्धवहः शुचिः ॥ ११ ॥  


सर्वर्तुकुसुमोपेतः पुष्पवन्तो ऽभवन् द्रुमाः ।  
तथा विद्याधराः साध्याः सिद्धाश् चैव तपोधनाः ॥ १२ ॥  


महादेवं पशुपतिं पर्युपासत तत्र वै ।  
भूतानि च तथान्यानि नानारूपधराण्य् अथ ॥ १३ ॥  


राक्षसाश् च महारौद्राः पिशाचाश् च महाबलाः ।  
बहुरूपधरा धृष्टा नानाप्रहरणायुधाः ॥ १४ ॥  


देवस्यानुचरास् तत्र तस्थुर् वैश्वानरोपमाः ।  
नन्दीश्वरश् च भगवान् देवस्यानुमते स्थितः ॥ १५ ॥  


प्रगृह्य ज्वलितं शूलं दीप्यमानं स्वतेजसा ।  
गङ्गा च सरितां श्रेष्ठा सर्वतीर्थजलोद्भवा ॥ १६ ॥  


पर्युपासत तं देवं रूपिणी द्विजसत्तमाः ।  
एवं स भगवांस् तत्र पूज्यमानः सुरर्षिभिः ॥ १७ ॥  


देवैश् च सुमहाभागैर् महादेवो व्यतिष्ठत ।  
कस्यचित् त्व् अथ कालस्य दक्षो नाम प्रजापतिः ॥ १८ ॥  


पूर्वोक्तेन विधानेन यक्ष्यमाणो ऽभ्यपद्यत ।  
ततस् तस्य मखे देवाः सर्वे शक्रपुरोगमाः ॥ १९ ॥  


स्वर्गस्थानाद् अथागम्य दक्षम् आपेदिरे तथा ।  
ते विमानैर् महात्मानो ज्वलद्भिर् ज्वलनप्रभाः ॥ २० ॥  


देवस्यानुमते ऽगच्छन् गङ्गाद्वारम् इति श्रुतिः ।  
गन्धर्वाप्सरसाकीर्णं नानाद्रुमलतावृतम् ॥ २१ ॥  


ऋषिसिद्धैः परिवृतं दक्षं धर्मभृतां वरम् ।  
पृथिव्याम् अन्तरिक्षे च ये च स्वर्लोकवासिनः ॥ २२ ॥  


सर्वे प्राञ्जलयो भूत्वा उपतस्थुः प्रजापतिम् ।  
आदित्या वसवो रुद्राः साध्याः सर्वे मरुद्गणाः ॥ २३ ॥  


विष्णुना सहिताः सर्व आगता यज्ञभागिनः ।  
ऊष्मपा धूमपाश् चैव आज्यपाः सोमपास् तथा ॥ २४ ॥  


अश्विनौ मरुतश् चैव नानादेवगणैः सह ।  
एते चान्ये च बहवो भूतग्रामास् तथैव च ॥ २५ ॥  


जरायुजाण्डजाश् चैव तथैव स्वेदजोद्भिदः ।  
आगताः सत्त्रिणः सर्वे देवाः स्त्रीभिः सहर्षिभिः ॥ २६ ॥  


विराजन्ते विमानस्था दीप्यमाना इवाग्नयः ।  
तान् दृष्ट्वा मन्युनाविष्टो दधीचिर् वाक्यम् अब्रवीत् ॥ २७ ॥  


दधीचिर् उवाच-

अपूज्यपूजने चैव पूज्यानां चाप्य् अपूजने ।  
नरः पापम् अवाप्नोति महद् वै नात्र संशयः ॥ २८ ॥  


ब्रह्मोवाच-

एवम् उक्त्वा तु विप्रर्षिः पुनर् दक्षम् अभाषत ॥ २९ ॥  


दधीचिर् उवाच-

पूज्यं च पशुभर्तारं कस्मान् नार्चयसे प्रभुम् ॥ ३० ॥  


दक्ष उवाच-

सन्ति मे बहवो रुद्राः शूलहस्ताः कपर्दिनः ।  
एकादशस्थानगता नान्यं विद्मो महेश्वरम् ॥ ३१ ॥  


दधीचिर् उवाच-

सर्वेषाम् एकमन्त्रो ऽयं ममेशो न निमन्त्रितः ।  
यथाहं शङ्कराद् ऊर्ध्वं नान्यं पश्यामि दैवतम् ।  
तथा दक्षस्य विपुलो यज्ञो ऽयं न भविष्यति ॥ ३२ ॥  


दक्ष उवाच-

दक्ष उवाच- विष्णोश् च भागा विविधाः प्रदत्तास् ।  
तथा च रुद्रेभ्य उत प्रदत्ताः ।  
अन्ये ऽपि देवा निजभागयुक्ता ।  
ददामि भागं न तु शङ्कराय ॥ ३३ ॥  


ब्रह्मोवाच-

गतास् तु देवता ज्ञात्वा शैलराजसुता तदा ।  
उवाच वचनं शर्वं देवं पशुपतिं पतिम् ॥ ३४ ॥  


उमोवाच-

भगवन् कुत्र यान्त्य् एते देवाः शक्रपुरोगमाः ।  
ब्रूहि तत्त्वेन तत्त्वज्ञ संशयो मे महान् अयम् ॥ ३५ ॥  


महेश्वर उवाच-

दक्षो नाम महाभागे प्रजानां पतिर् उत्तमः ।  
हयमेधेन यजते तत्र यान्ति दिवौकसः ॥ ३६ ॥  


देव्य् उवाच-

यज्ञम् एतं महाभाग किमर्थं नानुगच्छसि ।  
केन वा प्रतिषेधेन गमनं ते न विद्यते ॥ ३७ ॥  


महेश्वर उवाच-

सुरैर् एव महाभागे सर्वम् एतद् अनुष्ठितम् ।  
यज्ञेषु मम सर्वेषु न भाग उपकल्पितः ॥ ३८ ॥  


पूर्वागतेन गन्तव्यं मार्गेण वरवर्णिनि ।  
न मे सुराः प्रयच्छन्ति भागं यज्ञस्य धर्मतः ॥ ३९ ॥  


उमोवाच-

भगवन् सर्वदेवेषु प्रभावाभ्यधिको गुणैः ।  
अजेयश् चाप्य् अधृष्यश् च तेजसा यशसा श्रिया ॥ ४० ॥  


अनेन तु महाभाग प्रतिषेधेन भागतः ।  
अतीव दुःखम् आपन्ना वेपथुश् च महान् अयम् ॥ ४१ ॥  


किं नाम दानं नियमं तपो वा ।  
कुर्याम् अहं येन पतिर् ममाद्य ।  
लभेत भागं भगवान् अचिन्त्यो ।  
यज्ञस्य चेन्द्राद्यमरैर् विचित्रम् ॥ ४२ ॥  


ब्रह्मोवाच-

एवं ब्रुवाणां भगवान् विचिन्त्य ।  
पत्नीं प्रहृष्टः क्षुभिताम् उवाच ।  


महेश्वर उवाच-

न वेत्सि मां देवि कृशोदराङ्गि ।  
किं नाम युक्तं वचनं तवेदम् ॥ ४३ ॥  


अहं विजानामि विशालनेत्रे ।  
ध्यानेन सर्वे च विदन्ति सन्तः ।  
तवाद्य मोहेन सहेन्द्रदेवा ।  
लोकत्रयं सर्वम् अथो विनष्टम् ॥ ४४ ॥  


माम् अध्वरेशं नितरां स्तुवन्ति ।  
रथन्तरं साम गायन्ति मह्यम् ।  
मां ब्राह्मणा ब्रह्ममन्त्रैर् यजन्ति ।  
ममाध्वर्यवः कल्पयन्ते च भागम् ॥ ४५ ॥  


देव्य् उवाच-

विकत्थसे प्राकृतवत् सर्वस्त्रीजनसंसदि ।  
स्तौषि गर्वायसे चापि स्वम् आत्मानं न संशयः ॥ ४६ ॥  


भगवान् उवाच-

नात्मानं स्तौमि देवेशि यथा त्वम् अनुगच्छसि ।  
संस्रक्ष्यामि वरारोहे भागार्थे वरवर्णिनि ॥ ४७ ॥  


ब्रह्मोवाच-

इत्य् उक्त्वा भगवान् पत्नीम् उमां प्राणैर् अपि प्रियाम् ।  
सो ऽसृजद् भगवान् वक्त्राद् भूतं क्रोधाग्निसम्भवम् ॥ ४८ ॥  


तम् उवाच मखं गच्छ दक्षस्य त्वं महेश्वरः ।  
नाशयाशु क्रतुं तस्य दक्षस्य मदनुज्ञया ॥ ४९ ॥  


ब्रह्मोवाच-

ततो रुद्रप्रयुक्तेन सिंहवेषेण लीलया ।  
देव्या मन्युकृतं ज्ञात्वा हतो दक्षस्य स क्रतुः ॥ ५० ॥  


मन्युना च महाभीमा भद्रकाली महेश्वरी ।  
आत्मनः कर्मसाक्षित्वे तेन सार्धं सहानुगा ॥ ५१ ॥  


स एष भगवान् क्रोधः प्रेतावासकृतालयः ।  
वीरभद्रेति विख्यातो देव्या मन्युप्रमार्जकः ॥ ५२ ॥  


सो ऽसृजद् रोमकूपेभ्य आत्मनैव गणेश्वरान् ।  
रुद्रानुगान् गणान् रौद्रान् रुद्रवीर्यपराक्रमान् ॥ ५३ ॥  


रुद्रस्यानुचराः सर्वे सर्वे रुद्रपराक्रमाः ।  
ते निपेतुस् ततस् तूर्णं शतशो ऽथ सहस्रशः ॥ ५४ ॥  


ततः किलकिलाशब्द आकाशं पूरयन्न् इव ।  
समभूत् सुमहान् विप्राः सर्वरुद्रगणैः कृतः ॥ ५५ ॥  


तेन शब्देन महता त्रस्ताः सर्वे दिवौकसः ।  
पर्वताश् च व्यशीर्यन्त चकम्पे च वसुन्धरा ॥ ५६ ॥  


मरुतश् च ववुः क्रूराश् चुक्षुभे वरुणालयः ।  
अग्नयो वै न दीप्यन्ते न चादीप्यत भास्करः ॥ ५७ ॥  


ग्रहा नैव प्रकाशन्ते नक्षत्राणि न तारकाः ।  
ऋषयो न प्रभासन्ते न देवा न च दानवाः ॥ ५८ ॥  


एवं हि तिमिरीभूते निर्दहन्ति गणेश्वराः ।  
प्रभञ्जन्त्य् अपरे यूपान् घोरान् उत्पाटयन्ति च ॥ ५९ ॥  


प्रणदन्ति तथा चान्ये विकुर्वन्ति तथा परे ।  
त्वरितं वै प्रधावन्ति वायुवेगा मनोजवाः ॥ ६० ॥  


चूर्ण्यन्ते यज्ञपात्राणि यज्ञस्यायतनानि च ।  
शीर्यमाणान्य् अदृश्यन्त तारा इव नभस्तलात् ॥ ६१ ॥  


दिव्यान्नपानभक्ष्याणां राशयः पर्वतोपमाः ।  
क्षीरनद्यस् तथा चान्या घृतपायसकर्दमाः ॥ ६२ ॥  


मधुमण्डोदका दिव्याः खण्डशर्करवालुकाः ।  
षड्रसान् निवहन्त्य् अन्या गुडकुल्या मनोरमाः ॥ ६३ ॥  


उच्चावचानि मांसानि भक्ष्याणि विविधानि च ।  
यानि कानि च दिव्यानि लेह्यचोष्याणि यानि च ॥ ६४ ॥  


भुञ्जन्ति विविधैर् वक्त्रैर् विलुम्पन्ति क्षिपन्ति च ।  
रुद्रकोपा महाकोपाः कालाग्निसदृशोपमाः ॥ ६५ ॥  


भक्षयन्तो ऽथ शैलाभा भीषयन्तश् च सर्वतः ।  
क्रीडन्ति विविधाकाराश् चिक्षिपुः सुरयोषितः ॥ ६६ ॥  


एवं गणाश् च तैर् युक्तो वीरभद्रः प्रतापवान् ।  
रुद्रकोपप्रयुक्तश् च सर्वदेवैः सुरक्षितम् ॥ ६७ ॥  


तं यज्ञम् अदहच् छीघ्रं भद्रकाल्याः समीपतः ।  
चक्रुर् अन्ये तथा नादान् सर्वभूतभयङ्करान् ॥ ६८ ॥  


छित्त्वा शिरो ऽन्ये यज्ञस्य व्यनदन्त भयङ्करम् ।  
ततः शक्रादयो देवा दक्षश् चैव प्रजापतिः ।  
ऊचुः प्राञ्जलयो भूत्वा कथ्यतां को भवान् इति ॥ ६९ ॥  


वीरभद्र उवाच-

नाहं देवो न दैत्यो वा न च भोक्तुम् इहागतः ।  
नैव द्रष्टुं च देवेन्द्रा न च कौतूहलान्विताः ॥ ७० ॥  


दक्षयज्ञविनाशार्थं सम्प्राप्तो ऽहं सुरोत्तमाः ।  
वीरभद्रेति विख्यातो रुद्रकोपाद् विनिःसृतः ॥ ७१ ॥  


भद्रकाली च विख्याता देव्याः क्रोधाद् विनिर्गता ।  
प्रेषिता देवदेवेन यज्ञान्तिकम् उपागता ॥ ७२ ॥  


शरणं गच्छ राजेन्द्र देवदेवम् उमापतिम् ।  
वरं क्रोधो ऽपि देवस्य न वरः परिचारकैः ॥ ७३ ॥  


ब्रह्मोवाच-

निखातोत्पाटितैर् यूपैर् अपविद्धैस् ततस् ततः ।  
उत्पतद्भिः पतद्भिश् च गृध्रैर् आमिषगृध्नुभिः ॥ ७४ ॥  


पक्षवातविनिर्धूतैः शिवारुतविनादितैः ।  
स तस्य यज्ञो नृपतेर् बाध्यमानस् तदा गणैः ॥ ७५ ॥  


आस्थाय मृगरूपं वै खम् एवाभ्यपतत् तदा ।  
तं तु यज्ञं तथारूपं गच्छन्तम् उपलभ्य सः ॥ ७६ ॥  


धनुर् आदाय बाणं च तदर्थम् अगमत् प्रभुः ।  
ततस् तस्य गणेशस्य क्रोधाद् अमिततेजसः ॥ ७७ ॥  


ललाटात् प्रसृतो घोरः स्वेदबिन्दुर् बभूव ह ।  
तस्मिन् पतितमात्रे च स्वेदबिन्दौ तदा भुवि ॥ ७८ ॥  


प्रादुर्भूतो महान् अग्निर् ज्वलत्कालानलोपमः ।  
तत्रोदपद्यत तदा पुरुषो द्विजसत्तमाः ॥ ७९ ॥  


ह्रस्वो ऽतिमात्रो रक्ताक्षो हरिच्छ्मश्रुर् विभीषणः ।  
ऊर्ध्वकेशो ऽतिरोमाङ्गः शोणकर्णस् तथैव च ॥ ८० ॥  


करालकृष्णवर्णश् च रक्तवासास् तथैव च ।  
तं यज्ञं स महासत्त्वो ऽदहत् कक्षम् इवानलः ॥ ८१ ॥  


देवाश् च प्रद्रुताः सर्वे गता भीता दिशो दश ।  
तेन तस्मिन् विचरता विक्रमेण तदा तु वै ॥ ८२ ॥  


पृथिवी व्यचलत् सर्वा सप्तद्वीपा समन्ततः ।  
महाभूते प्रवृत्ते तु देवलोकभयङ्करे ॥ ८३ ॥  


तदा चाहं महादेवम् अब्रवं प्रतिपूजयन् ।  
भवते ऽपि सुराः सर्वे भागं दास्यन्ति वै प्रभो ॥ ८४ ॥  


क्रियतां प्रतिसंहारः सर्वदेवेश्वर त्वया ।  
इमाश् च देवताः सर्वा ऋषयश् च सहस्रशः ॥ ८५ ॥  


तव क्रोधान् महादेव न शान्तिम् उपलेभिरे ।  
यश् चैष पुरुषो जातः स्वेदजस् ते सुरर्षभ ॥ ८६ ॥  


ज्वरो नामैष धर्मज्ञ लोकेषु प्रचरिष्यति ।  
एकीभूतस्य न ह्य् अस्य धारणे तेजसः प्रभो ॥ ८७ ॥  


समर्था सकला पृथ्वी बहुधा सृज्यताम् अयम् ।  
इत्य् उक्तः स मया देवो भागे चापि प्रकल्पिते ॥ ८८ ॥  


भगवान् मां तथेत्य् आह देवदेवः पिनाकधृक् ।  
परां च प्रीतिम् अगमत् स स्वयं च पिनाकधृक् ॥ ८९ ॥  


दक्षो ऽपि मनसा देवं भवं शरणम् अन्वगात् ।  
प्राणापानौ समारुध्य चक्षुःस्थाने प्रयत्नतः ॥ ९० ॥  


विधार्य सर्वतो दृष्टिं बहुदृष्टिर् अमित्रजित् ।  
स्मितं कृत्वाब्रवीद् वाक्यं ब्रूहि किं करवाणि ते ॥ ९१ ॥  


श्राविते च महाख्याने देवानां पितृभिः सह ।  
तम् उवाचाञ्जलिं कृत्वा दक्षो देवं प्रजापतिः ।  
भीतः शङ्कितचित्तस् तु सबाष्पवदनेक्षणः ॥ ९२ ॥  


दक्ष उवाच-

यदि प्रसन्नो भगवान् यदि वाहं तव प्रियः ।  
यदि चाहम् अनुग्राह्यो यदि देयो वरो मम ॥ ९३ ॥  


यद् भक्ष्यं भक्षितं पीतं त्रासितं यच् च नाशितम् ।  
चूर्णीकृतापविद्धं च यज्ञसम्भारम् ईदृशम् ॥ ९४ ॥  


दीर्घकालेन महता प्रयत्नेन च सञ्चितम् ।  
न च मिथ्या भवेन् मह्यं त्वत्प्रसादान् महेश्वर ॥ ९५ ॥  


ब्रह्मोवाच-

तथास्त्व् इत्य् आह भगवान् भगनेत्रहरो हरः ।  
धर्माध्यक्षं महादेवं त्र्यम्बकं च प्रजापतिः ॥ ९६ ॥  


जानुभ्याम् अवनीं गत्वा दक्षो लब्ध्वा भवाद् वरम् ।  
नाम्नां चाष्टसहस्रेण स्तुतवान् वृषभध्वजम् ॥ ९७ ॥  

