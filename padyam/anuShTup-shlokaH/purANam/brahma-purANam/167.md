+++
title = "167"

+++

<details><summary>Summary (SA)</summary>

Chapter 167- The young Brahmin and the Rākṣasī
</details>

{{Ref- SS 266-267}}

ब्रह्मोवाच-

विप्रतीर्थम् इति ख्यातं तथा नारायणं विदुः ।  
तस्याख्यानं प्रवक्ष्यामि शृणु विस्मयकारकम् ॥ १ ॥  


अन्तर्वेद्यां द्विजः कश्चिद् ब्राह्मणो वेदपारगः ।  
तस्य पुत्रा महाप्राज्ञा गुणरूपदयान्विताः ॥ २ ॥  


तेषां कनीयान् यो भ्राता शान्तो गुणगणैर् वृतः ।  
आसन्दिव इति ख्यातः सर्वज्ञानो महामतिः ॥ ३ ॥  


विवाहाय पिता तस्माऐ आसन्दिवाय यत्नवान् ।  
एतस्मिन्न् अन्तरे रात्रौ सुप्तं तं द्विजपुत्रकम् ॥ ४ ॥  


अविष्णुस्मरणं सौम्यशिरस्कम् असमाहितम् ।  
आसन्दिवं क्रूररूपा राक्षसी कामरूपिणी ॥ ५ ॥  


तम् आदायागमच् छीघ्रं गौतम्या दक्षिणे तटे ।  
श्रीगिरेर् उत्तरे पारे बहुब्राह्मणसेवितम् ॥ ६ ॥  


नगरं धर्मनिलयं लक्ष्म्या निलयम् एव च ।  
तत्र राजा बृहत्कीर्तिः सर्वक्षत्रगुणान्वितः ॥ ७ ॥  


तस्यामितक्षेमसुभिक्षयुक्तं ।  
निशावसाने द्विजपुत्रयुक्ता ।  
सा राक्षसी तत् पुरम् आससाद ।  
मनोज्ञरूपाणि बिभर्ति नित्यम् ॥ ८ ॥  


सा कामरूपेण चरत्य् अशेषां ।  
महीम् इमां तेन समं द्विजेन ।  
गोदावरीदक्षिणतीरभागे ।  
वृद्धाकृतिस् तं द्विजम् आह भीमा ॥ ९ ॥  


राक्षस्य् उवाच-

एषा तु गङ्गा द्विजमुख्य सन्ध्या ।  
उपास्यतां विप्रवरैः समेत्य ।  
यथोचितं विप्रवरास् तु काले ।  
नोपासते यत्नत एव सन्ध्याम् ॥ १० ॥  


नीचास् त एवाभिहिताः सुरेशैर् ।  
अन्त्यावसायिप्रवरास् त एते ।  
अहं जनित्री तव चेति वाच्यं ।  
नो चेद् इदानीं त्वम् उपैषि नाशम् ॥ ११ ॥  


मद्वाक्यकर्तासि यदि द्विजेन्द्र ।  
सुखं करिष्ये तव यत् प्रियं च ।  
पुनश् च देशं निलयं गुरूंश् च ।  
सम्प्रापयिष्ये ननु सत्यम् एतत् ॥ १२ ॥  


ब्रह्मोवाच-

स प्राह का त्वं द्विजपुङ्गवो ऽपि ।  
सोवाच तं राक्षसी कामरूपा ।  
विश्वासयन्ती शपथैर् अनेकैस् ।  
तं भ्रान्तचित्तं मुनिराजपुत्रम् ॥ १३ ॥  


कङ्कालिनी नाम जगत्प्रसिद्धा ।  
विप्रो ऽपि ताम् आह निवेदितं यत् ।  
तद् एव कर्तास्मि न संशयो ऽत्र ।  
यत् तत् प्रियं वच्मि करोमि चैव ॥ १४ ॥  


ब्रह्मोवाच-

तद् विप्रवचनं श्रुत्वा राक्षसी कामरूपिणी ।  
वृद्धा तथापि चार्वङ्गी दिव्यालङ्कारभूषणा ॥ १५ ॥  


द्विजम् आदाय सर्वत्र मत्सुतो ऽयं गुणाकरः ।  
एवं वदन्ती सर्वत्र याति वक्ति करोति च ॥ १६ ॥  


तं विप्रं रूपसौभाग्यवयोविद्याविभूषितम् ।  
तां च वृद्धां गुणोपेताम् अस्य मातेति मेनिरे ॥ १७ ॥  


तत्र द्विजवरः कश्चित् स्वां कन्यां भूषणान्विताम् ।  
राक्षसीं तां पुरस्कृत्य प्रादात् तस्मै द्विजातये ॥ १८ ॥  


सा कन्या तं पतिं प्राप्य कृतार्थास्मीत्य् अचिन्तयत् ।  
स द्विजो ऽपि गुणैर् युक्तां पत्नीं दृष्ट्वा सुदुःखितः ॥ १९ ॥  


द्विज उवाच-

माम् इयं भक्षयेद् एव राक्षसी पापरूपिणी ।  
किं करोमि क्व गच्छामि कस्यैतत् कथयामि वा ॥ २० ॥  


महत् सङ्कटम् आपन्नं रक्षयिष्यति को ऽत्र माम् ।  
भार्या ममेयं कल्याणी गुणरूपवयोयुता ।  
एनाम् अप्य् अशुभाकस्माद् भक्षयिष्यति राक्षसी ॥ २१ ॥  


ब्रह्मोवाच-

एतस्मिन्न् अन्तरे तत्र भार्या सा गुणशालिनी ।  
वृद्धाप्य् अतिदुराधर्षा सा गता कुत्रचित् तदा ॥ २२ ॥  


प्रश्रयावनता भूत्वा बाला चापि पतिव्रता ।  
भर्तारं दुःखितं ज्ञात्वा पतिं प्राह रहः शनैः ॥ २३ ॥  


भार्योवाच-

कस्मात् ते दुःखम् आपन्नं स्वामिंस् तत्त्वं वदस्व मे ॥ २४ ॥  


ब्रह्मोवाच-

शनैः प्रोवाच तां भार्यां यथावत् पूर्वविस्तरम् ।  
किम् अकथ्यं प्रिये मित्रे कुलीनायां च योषिति ॥ २५ ॥  


भर्तृवाक्यं निशम्येदं प्रोवाच वदतां वरा ॥ २६ ॥  


भार्योवाच-

अनात्मनः सर्वतो ऽपि भयम् अस्ति गृहेष्व् अपि ।  
कुतो भयं ह्य् आत्मवतां किं पुनर् गौतमीतटे ॥ २७ ॥  


वसतां विष्णुभक्तानां विरक्तानां विवेकिनाम् ।  
अत्र स्नात्वा शुचिर् भूत्वा स्तुहि देवम् अनामयम् ॥ २८ ॥  


ब्रह्मोवाच-

एतद् आकर्ण्य गङ्गायां स्नात्वा विगतकल्मषः ।  
तुष्टाव गौतमीतीरे द्विजो नारायणं तथा ॥ २९ ॥  


द्विज उवाच-

त्वम् अन्तरात्मा जगतो ऽस्य नाथ ।  
त्वम् एव कर्तास्य मुकुन्द हर्ता ।  
त्वं पालकः पालयसे न दीनम् ।  
अनाथबन्धो नरसिंह कस्मात् ॥ ३० ॥  


श्रुत्वैतत् प्रार्थनं तस्य जगच्छोकनिवारणः ।  
नारायणो ऽपि तां पापां निजघान स राक्षसीम् ॥ ३१ ॥  


सुदर्शनेन चक्रेण सहस्रारेण भास्वता ।  
तस्मै प्रादाद् वरान् इष्टान् प्रापयच् च गुरुं प्रभुः ॥ ३२ ॥  


ततः प्रभृति तत् तीर्थं विप्रं नारायणं विदुः ।  
स्नानदानेन पूजाद्यैर् यत्र सिध्यति वाञ्छितम् ॥ ३३ ॥  

