+++
title = "086"

+++

<details><summary>Summary (SA)</summary>

Chapter 86- Story of Yama neglecting his duty
</details>

{{Ref- SS 150-151}}

ब्रह्मोवाच-

अस्ति ब्रह्मन् महातीर्थं चक्रतीर्थम् इति श्रुतम् ।  
तत्र स्नानान् नरो भक्त्या हरेर् लोकम् अवाप्नुयात् ॥ १ ॥  


एकादश्यां तु शुक्लायाम् उपोष्य पृथिवीपते ।  
गणिकासङ्गमे स्नात्वा प्राप्नुयाद् अक्षयं पदम् ॥ २ ॥  


पुरा तत्र यथा वृत्तं तन् मे निगदतः शृणु ।  
आसीद् विश्वधरो नाम वैश्यो बहुधनान्वितः ॥ ३ ॥  


उत्तरे वयसि श्रेष्ठस् तस्य पुत्रो ऽभवद् ऋषे ।  
गुणवान् रूपसम्पन्नो विलासी शुभदर्शनः ॥ ४ ॥  


प्राणेभ्यो ऽपि प्रियः पुत्रः काले पञ्चत्वम् आगतः ।  
तथा दृष्ट्वा तु तं पुत्रं दम्पती दुःखपीडितौ ॥ ५ ॥  


कुर्वाते स्म तदा तेन सहैव मरणे मतिम् ।  
हा पुत्र हन्त कालेन पापेन सुदुरात्मना ॥ ६ ॥  


यौवने वर्तमानो ऽपि नीतो ऽसि गुणसागर ।  
आवयोश् च तथैव त्वं प्राणेभ्यो ऽपि सुदुर्लभः ॥ ७ ॥  


इत्थं तु रुदितं श्रुत्वा दम्पत्योः करुणं यमः ।  
त्यक्त्वा निजपुरं तूर्णं कृपयाविष्टमानसः ॥ ८ ॥  


गोदावर्याः शुभे तीरे स्थितो ध्यायञ् जनार्दनम् ।  
अपि स्वल्पेन कालेन प्रजा वृद्धाः समन्ततः ॥ ९ ॥  


इयत इति मे पृथ्वी कथ्यतां केन पूरिता ।  
न कश्चिन् म्रियते जन्तुर् भाराक्रान्ता वसुन्धरा ॥ १० ॥  


ततो देवी गता तूर्णं वसुधा मुनिसत्तम ।  
यत्रास्ति सुरसंयुक्तः शक्रः परपुरञ्जयः ।  
दृष्ट्वा वसुन्धराम् इन्द्रः प्रणिपत्येदम् अब्रवीत् ॥ ११ ॥  


इन्द्र उवाच-

किम् आगमनकार्यं त इति मे पृथ्वि कथ्यताम् ॥ १२ ॥  


धरोवाच-

भारेण गुरुणा शक्र पीडिताहं विना वधम् ।  
कारणं प्रष्टुम् आयाता किम् इदं कथ्यतां मम ॥ १३ ॥  


ब्रह्मोवाच-

इति श्रुत्वा महीवाक्यम् इन्द्रो वचनम् अब्रवीत् ॥ १४ ॥  


इन्द्र उवाच-

कारणं यदि नाम स्यात् तदानीं ज्ञायते मया ।  
सुराणां हि पतिर् यस्माद् अहं सर्वासु मेदिनि ॥ १५ ॥  


ब्रह्मोवाच-

अथ पृथ्वी तदा वाक्यं श्रुत्वा चाह शचीपतिम् ।  
यम आदिश्यतां तर्हि यथा संहरते प्रजाः ॥ १६ ॥  


इति श्रुत्वा वचो मह्या आदिष्टाः सिद्धकिन्नराः ।  
यमस्यानयने शीघ्रं महेन्द्रेण महामुने ॥ १७ ॥  


ततस् ते सत्वरं याताः सर्वे वैवस्वतं पुरम् ।  
नैवापश्यन् यमं तत्र ते सिद्धाः सह किन्नरैः ।  
तथागत्य पुनर् वेगाद् वार्त्ता शक्रे निवेदिता ॥ १८ ॥  


सिद्धकिन्नरा ऊचुः-

यमो यमपुरे नाथ अस्माभिर् नावलोकितः ।  
महतापि सुयत्नेन वीक्ष्यमाणः समन्ततः ॥ १९ ॥  


ब्रह्मोवाच-

इति श्रुत्वा वचस् तेषां पृष्टः शक्रेण वै तदा ।  
सविता स पिता तस्य यमः कुत्रास्त इत्य् अथ ॥ २० ॥  


सूर्य उवाच-

शक्र गोदावरीतीरे कृतान्तो वर्तते ऽधुना ।  
चरंस् तत्र तपस् तीव्रं न जाने किं नु कारणम् ॥ २१ ॥  


ब्रह्मोवाच-

इति श्रुत्वा वचो भानोः शक्रः शङ्काम् उपाविशत् ॥ २२ ॥  


शक्र उवाच-

अहो कष्टं महाकष्टं नष्टा मे सुरनाथता ।  
गोदावर्यां तपः कुर्याद् यमो वै दुष्टचेष्टितः ।  
जिघृक्षुर् मत्पदं नूनं देवा इति मतिर् मम ॥ २३ ॥  


ब्रह्मोवाच-

इत्य् उक्त्वा सहसेन्द्रेण आहूतश् चाप्सरोगणः ॥ २४ ॥  


इन्द्र उवाच-

का भवतीषु कालस्य स्थितस्य तपसि द्विषः ।  
तपःप्रणाशने शक्ता इति मे शीघ्रम् उच्यताम् ॥ २५ ॥  


ब्रह्मोवाच-

इति शक्रवचः श्रुत्वा नोचे कापि महामुने ।  
अथ शक्रः प्रकोपेण प्रत्युवाचाप्सरोगणम् ॥ २६ ॥  


इन्द्र उवाच-

उत्तरं नाब्रवीत् किञ्चिद् यामस् तर्हि वयं स्वयम् ।  
सज्जा भवन्तु विबुधाः सैन्यैर् आयान्तु मा चिरम् ।  
घातयामो वयं शत्रुं तपसा स्वर्गकामुकम् ॥ २७ ॥  


ब्रह्मोवाच-

इत्य् उक्ते सति देवानां सेना प्रादुर्बभूव ह ।  
इतीन्द्रहृदयं ज्ञात्वा हरिणा लोकधारिणा ॥ २८ ॥  


प्रेषितं चक्रिणा चक्रं रक्षणाय यमस्य हि ।  
चक्रं यत्राभवत् तत्र चक्रतीर्थम् अनुत्तमम् ॥ २९ ॥  


अथेन्द्रं मेनका प्राह शङ्कितेति वचस् तदा ॥ ३० ॥  


मेनकोवाच-

कालावलोकने नालं काचिद् अस्ति सुरेश्वर ।  
मरणं च वरं देव भवतो न यमात् पुनः ॥ ३१ ॥  


रूपयौवनमत्तेयं गणिकायाचनं प्रभो ।  
प्रेषणं तत् प्रयच्छैषा स्वामित्वं मन्यते त्वया ॥ ३२ ॥  


ब्रह्मोवाच-

इति श्रुत्वा वचस् तस्याः शक्रः सुरवरेश्वरः ।  
आदिदेशाबलां क्षामां सत्कृत्य गणिकां तथा ॥ ३३ ॥  


शक्र उवाच-

गणिके गच्छ मे कार्यं कुरु सुन्दरि मा चिरम् ।  
कृतकृत्यागता भूयो वल्लभा मे यथा शची ॥ ३४ ॥  


ब्रह्मोवाच-

इत्य् आकर्ण्य वचः शक्राद् उत्पत्य गणिका दिशः ।  
क्षणेन यमसान्निध्यम् आयाता चारुरूपिणी ॥ ३५ ॥  


यमान्तिकम् अनुप्राप्ता द्योतयन्ती दिशो दश ।  
सलीलं ललितं बाला जगौ हिन्दोलकङ्कलम् ॥ ३६ ॥  


ततश् चचाल कालस्य मनो लोलं चलाचलम् ।  
अथोन्मील्य यमो नेत्रे कामपावकपूरिते ॥ ३७ ॥  


तस्यां व्यापारयाम् आस श्रेयःशत्रौ महामुने ।  
ततो विलीय सा सद्यः सरित्त्वम् अगमत् तदा ॥ ३८ ॥  


गौतम्यां तु समागम्य गणिकागणकिङ्करैः ।  
गीयमाना गता स्वर्गे तस्य तीर्थप्रभावतः ॥ ३९ ॥  


गच्छन्तीं गणिकां दृष्ट्वा विमानस्थां दिवं प्रति ।  
विस्मयं परमं प्राप्तः कालस् तरललोचनः ।  
अथादित्येन चागत्य एवम् उक्तो यमस् तदा ॥ ४० ॥  


सूर्य उवाच-

कुरु पुत्र निजं कर्म प्रजानां त्वं परिक्षयम् ।  
पश्य वातं सदा वान्तं सृजन्तं वेधसं प्रजाः ।  
पर्यटन्तं त्रिलोकीं मां वहन्तीं वसुधां प्रजाः ॥ ४१ ॥  


ब्रह्मोवाच-

इति श्रुत्वा यमो वाक्यं पितुर् वचनम् अब्रवीत् ॥ ४२ ॥  


यम उवाच-

एतन् न गर्हितं कर्म कुर्याम् अहम् इदं ध्रुवम् ।  
कर्मण्य् अस्मिन् महाक्रूरे समादेष्टुं न वार्हसि ॥ ४३ ॥  


इति श्रुत्वा च तद् वाक्यं भानुर् वचनम् अब्रवीत् ।  
किं नाम गर्हितं कर्म तव कर्तुम् अलं यम ॥ ४४ ॥  


किं न दृष्टा त्वया यान्ती गणिका गणकिङ्करैः ।  
गीयमाना दिवं सद्यो गौतमीतोयम् आप्लुता ॥ ४५ ॥  


त्वया चात्र तपस् तीव्रं कृतं पुत्र सुदुष्करम् ।  
नैवान्तं तस्य पश्यामि तस्माद् गच्छ निजं पुरम् ॥ ४६ ॥  


इत्य् उक्त्वा भगवान् भानुस् तत्र स्नात्वा गतो दिवम् ।  
यमो ऽपि सङ्गमे स्नात्वा ततो निजपुरं ययौ ॥ ४७ ॥  


भूतहापि ततः शङ्कां तत्याज च महामुने ।  
तथा दृष्ट्वा यमं यान्तं चक्रे चक्रं प्रयाणकम् ॥ ४८ ॥  


भगवान् यत्र गोविन्दो वनमालाविभूषितः ।  
इति यः शृणुयान् मर्त्यः पठेद् वापि समाहितः ॥ ४९ ॥  


आपदस् तस्य नश्यन्ति दीर्घम् आयुर् अवाप्नुयात् ॥ ५० ॥  

