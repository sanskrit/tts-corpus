+++
title = "180"

+++

<details><summary>Summary (SA)</summary>

Chapter 180- Manifestations and incarnations of Viṣṇu
</details>

{{Ref- SS 290-291}}

व्यास उवाच-

नमस्कृत्वा सुरेशाय विष्णवे प्रभविष्णवे ।  
पुरुषाय पुराणाय शाश्वतायाव्ययाय च ॥ १ ॥  


चतुर्व्यूहात्मने तस्मै निर्गुणाय गुणाय च ।  
वरिष्ठाय गरिष्ठाय वरेण्यायामिताय च ॥ २ ॥  


यज्ञाङ्गायाखिलाङ्गाय देवाद्यैर् ईप्सिताय च ।  
यस्माद् अणुतरं नास्ति यस्मान् नास्ति बृहत्तरम् ॥ ३ ॥  


येन विश्वम् इदं व्याप्तम् अजेन सचराचरम् ।  
आविर्भावतिरोभावदृष्टादृष्टविलक्षणम् ॥ ४ ॥  


वदन्ति यत् सृष्टम् इति तथैवाप्य् उपसंहृतम् ।  
ब्रह्मणे चादिदेवाय नमस्कृत्य समाधिना ॥ ५ ॥  


अविकाराय शुद्धाय नित्याय परमात्मने ।  
सदैकरूपरूपाय जिष्णवे विष्णवे नमः ॥ ६ ॥  


नमो हिरण्यगर्भाय हरये शङ्कराय च ।  
वासुदेवाय ताराय सर्गस्थित्यन्तकारिणे ॥ ७ ॥  


एकानेकस्वरूपाय स्थूलसूक्ष्मात्मने नमः ।  
अव्यक्तव्यक्तभूताय विष्णवे मुक्तिहेतवे ॥ ८ ॥  


सर्गस्थितिविनाशानां जगतो यो जगन्मयः ।  
मूलभूतो नमस् तस्मै विष्णवे परमात्मने ॥ ९ ॥  


आधारभूतं विश्वस्याप्य् अणीयांसम् अणीयसाम् ।  
प्रणम्य सर्वभूतस्थम् अच्युतं पुरुषोत्तमम् ॥ १० ॥  


ज्ञानस्वरूपम् अत्यन्तं निर्मलं परमार्थतः ।  
तम् एवार्थस्वरूपेण भ्रान्तिदर्शनतः स्थितम् ॥ ११ ॥  


विष्णुं ग्रसिष्णुं विश्वस्य स्थितिसर्गे तथा प्रभुम् ।  
अनादिं जगताम् ईशम् अजम् अक्षयम् अव्ययम् ॥ १२ ॥  


कथयामि यथा पूर्वं यक्षाद्यैर् मुनिसत्तमैः ।  
पृष्टः प्रोवाच भगवान् अब्जयोनिः पितामहः ॥ १३ ॥  


ऋक्सामान्य् उद्गिरन् वक्त्रैर् यः पुनाति जगत्त्रयम् ।  
प्रणिपत्य तथेशानम् एकार्णवविनिर्गतम् ॥ १४ ॥  


यस्यासुरगणा यज्ञान् विलुम्पन्ति न याजिनाम् ।  
प्रवक्ष्यामि मतं कृत्स्नं ब्रह्मणो ऽव्यक्तजन्मनः ॥ १५ ॥  


येन सृष्टिं समुद्दिश्य धर्माद्याः प्रकटीकृताः ।  
आपो नारा इति प्रोक्ता मुनिभिस् तत्त्वदर्शिभिः ॥ १६ ॥  


अयनं तस्य ताः पूर्वं तेन नारायणः स्मृतः ।  
स देवो भगवान् सर्वं व्याप्य नारायणो विभुः ॥ १७ ॥  


चतुर्धा संस्थितो ब्रह्मा सगुणो निर्गुणस् तथा ।  
एका मूर्तिर् अनुद्देश्या शुक्लां पश्यन्ति तां बुधाः ॥ १८ ॥  


ज्वालामालावनद्धाङ्गी निष्ठा सा योगिनां परा ।  
दूरस्था चान्तिकस्था च विज्ञेया सा गुणातिगा ॥ १९ ॥  


वासुदेवाभिधानासौ निर्ममत्वेन दृश्यते ।  
रूपवर्णादयस् तस्या न भावाः कल्पनामयाः ॥ २० ॥  


आस्ते च सा सदा शुद्धा सुप्रतिष्ठैकरूपिणी ।  
द्वितीया पृथिवीं मूर्ध्ना शेषाख्या धारयत्य् अधः ॥ २१ ॥  


तामसी सा समाख्याता तिर्यक्त्वं समुपागता ।  
तृतीया कर्म कुरुते प्रजापालनतत्परा ॥ २२ ॥  


सत्त्वोद्रिक्ता तु सा ज्ञेया धर्मसंस्थानकारिणी ।  
चतुर्थी जलमध्यस्था शेते पन्नगतल्पगा ॥ २३ ॥  


रजस् तस्या गुणः सर्गं सा करोति सदैव हि ।  
या तृतीया हरेर् मूर्तिः प्रजापालनतत्परा ॥ २४ ॥  


सा तु धर्मव्यवस्थानं करोति नियतं भुवि ।  
प्रोद्धतान् असुरान् हन्ति धर्मव्युच्छित्तिकारिणः ॥ २५ ॥  


पाति देवान् सगन्धर्वान् धर्मरक्षापरायणान् ।  
यदा यदा च धर्मस्य ग्लानिः समुपजायते ॥ २६ ॥  


अभ्युत्थानम् अधर्मस्य तदात्मानं सृजत्य् असौ ।  
भूत्वा पुरा वराहेण तुण्डेनापो निरस्य च ॥ २७ ॥  


एकया दंष्ट्रयोत्खाता नलिनीव वसुन्धरा ।  
कृत्वा नृसिंहरूपं च हिरण्यकशिपुर् हतः ॥ २८ ॥  


विप्रचित्तिमुखाश् चान्ये दानवा विनिपातिताः ।  
वामनं रूपम् आस्थाय बलिं संयम्य मायया ॥ २९ ॥  


त्रैलोक्यं क्रान्तवान् एव विनिर्जित्य दितेः सुतान् ।  
भृगोर् वंशे समुत्पन्नो जामदग्न्यः प्रतापवान् ॥ ३० ॥  


जघान क्षत्रियान् रामः पितुर् वधम् अनुस्मरन् ।  
तथात्रितनयो भूत्वा दत्तात्रेयः प्रतापवान् ॥ ३१ ॥  


योगम् अष्टाङ्गम् आचख्याव् अलर्काय महात्मने ।  
रामो दाशरथिर् भूत्वा स तु देवः प्रतापवान् ॥ ३२ ॥  


जघान रावणं सङ्ख्ये त्रैलोक्यस्य भयङ्करम् ।  
यदा चैकार्णवे सुप्तो देवदेवो जगत्पतिः ॥ ३३ ॥  


सहस्रयुगपर्यन्तं नागपर्यङ्कगो विभुः ।  
योगनिद्रां समास्थाय स्वे महिम्नि व्यवस्थितः ॥ ३४ ॥  


त्रैलोक्यम् उदरे कृत्वा जगत् स्थावरजङ्गमम् ।  
जनलोकगतैः सिद्धैः स्तूयमानो महर्षिभिः ॥ ३५ ॥  


तस्य नाभौ समुत्पन्नं पद्मं दिक्पत्त्रमण्डितम् ।  
मरुत्किञ्जल्कसंयुक्तं गृहं पैतामहं वरम् ॥ ३६ ॥  


यत्र ब्रह्मा समुत्पन्नो देवदेवश् चतुर्मुखः ।  
तदा कर्णमलोद्भूतौ दानवौ मधुकैटभौ ॥ ३७ ॥  


महाबलौ महावीर्यौ ब्रह्माणं हन्तुम् उद्यतौ ।  
जघान तौ दुराधर्षौ उत्थाय शयनोदधेः ॥ ३८ ॥  


एवमादींस् तथैवान्यान् असङ्ख्यातुम् इहोत्सहे ।  
अवतारो ह्य् अजस्येह माथुरः साम्प्रतस् त्व् अयम् ॥ ३९ ॥  


इति सा सात्त्विकी मूर्तिर् अवतारं करोति च ।  
प्रद्युम्नेति समाख्याता रक्षाकर्मण्य् अवस्थिता ॥ ४० ॥  


देवत्वे ऽथ मनुष्यत्वे तिर्यग्योनौ च संस्थिता ।  
गृह्णाति तत्स्वभावश् च वासुदेवेच्छया सदा ॥ ४१ ॥  


ददात्य् अभिमतान् कामान् पूजिता सा द्विजोत्तमाः ।  
एवं मया समाख्यातः कृतकृत्यो ऽपि यः प्रभुः ।  
मानुषत्वं गतो विष्णुः शृणुध्वं चोत्तरं पुनः ॥ ४२ ॥  

