+++
title = "182"

+++

<details><summary>Summary (SA)</summary>

Chapter 182- Birth of Kṛṣṇa
</details>

{{Ref- SS 293-294}}

व्यास उवाच-

यथोक्तं सा जगद्धात्री देवदेवेन वै पुरा ।  
षड्गर्भगर्भविन्यासं चक्रे चान्यस्य कर्षणम् ॥ १ ॥  


सप्तमे रोहिणीं प्राप्ते गर्भे गर्भे ततो हरिः ।  
लोकत्रयोपकाराय देवक्याः प्रविवेश वै ॥ २ ॥  


योगनिद्रा यशोदायास् तस्मिन्न् एव ततो दिने ।  
सम्भूता जठरे तद्वद् यथोक्तं परमेष्ठिना ॥ ३ ॥  


ततो ग्रहगणः सम्यक् प्रचचार दिवि द्विजाः ।  
विष्णोर् अंशे महीं यात ऋतवो ऽप्य् अभवञ् शुभाः ॥ ४ ॥  


नोत्सेहे देवकीं द्रष्टुं कश्चिद् अप्य् अतितेजसा ।  
जाज्वल्यमानां तां दृष्ट्वा मनांसि क्षोभम् आययुः ॥ ५ ॥  


अदृष्टां पुरुषैः स्त्रीभिर् देवकीं देवतागणाः ।  
बिभ्राणां वपुषा विष्णुं तुष्टुवुस् ताम् अहर्निशम् ॥ ६ ॥  


देवा ऊचुः-

त्वं स्वाहा त्वं स्वधा विद्या सुधा त्वं ज्योतिर् एव च ।  
त्वं सर्वलोकरक्षार्थम् अवतीर्णा महीतले ॥ ७ ॥  


प्रसीद देवि सर्वस्य जगतस् त्वं शुभं कुरु ।  
प्रीत्यर्थं धारयेशानं धृतं येनाखिलं जगत् ॥ ८ ॥  


व्यास उवाच-

एवं संस्तूयमाना सा देवैर् देवम् अधारयत् ।  
गर्भेण पुण्डरीकाक्षं जगतां त्राणकारणम् ॥ ९ ॥  


ततो ऽखिलजगत्पद्मबोधायाच्युतभानुना ।  
देवक्याः पूर्वसन्ध्यायाम् आविर्भूतं महात्मना ॥ १० ॥  


मध्यरात्रे ऽखिलाधारे जायमाने जनार्दने ।  
मन्दं जगर्जुर् जलदाः पुष्पवृष्टिमुचः सुराः ॥ ११ ॥  


फुल्लेन्दीवरपत्त्राभं चतुर्बाहुम् उदीक्ष्य तम् ।  
श्रीवत्सवक्षसं जातं तुष्टावानकदुन्दुभिः ॥ १२ ॥  


अभिष्टूय च तं वाग्भिः प्रसन्नाभिर् महामतिः ।  
विज्ञापयाम् आस तदा कंसाद् भीतो द्विजोत्तमाः ॥ १३ ॥  


वसुदेव उवाच-

ज्ञातो ऽसि देवदेवेश शङ्खचक्रगदाधर ।  
दिव्यं रूपम् इदं देव प्रसादेनोपसंहर ॥ १४ ॥  


अद्यैव देव कंसो ऽयं कुरुते मम यातनाम् ।  
अवतीर्णम् इति ज्ञात्वा त्वाम् अस्मिन् मन्दिरे मम ॥ १५ ॥  


देवक्य् उवाच-

यो ऽनन्तरूपो ऽखिलविश्वरूपो ।  
गर्भे ऽपि लोकान् वपुषा बिभर्ति ।  
प्रसीदताम् एष स देवदेवः ।  
स्वमाययाविष्कृतबालरूपः ॥ १६ ॥  


उपसंहर सर्वात्मन् रूपम् एतच् चतुर्भुजम् ।  
जानातु मावतारं ते कंसो ऽयं दितिजान्तक ॥ १७ ॥  


श्रीभगवान् उवाच-

स्तुतो ऽहं यत् त्वया पूर्वं पुत्रार्थिन्या तद् अद्य ते ।  
सफलं देवि सञ्जातं जातो ऽहं यत् तवोदरात् ॥ १८ ॥  


व्यास उवाच-

इत्य् उक्त्वा भगवांस् तूष्णीं बभूव मुनिसत्तमाः ।  
वसुदेवो ऽपि तं रात्राव् आदाय प्रययौ बहिः ॥ १९ ॥  


मोहिताश् चाभवंस् तत्र रक्षिणो योगनिद्रया ।  
मथुराद्वारपालाश् च व्रजत्य् आनकदुन्दुभौ ॥ २० ॥  


वर्षतां जलदानां च तत् तोयम् उल्बणं निशि ।  
सञ्छाद्य तं ययौ शेषः फणैर् आनकदुन्दुभिम् ॥ २१ ॥  


यमुनां चातिगम्भीरां नानावर्तशताकुलाम् ।  
वसुदेवो वहन् विष्णुं जानुमात्रवहां ययौ ॥ २२ ॥  


कंसस्य करम् आदाय तत्रैवाभ्यागतांस् तटे ।  
नन्दादीन् गोपवृद्धांश् च यमुनायां ददर्श सः ॥ २३ ॥  


तस्मिन् काले यशोदापि मोहिता योगनिद्रया ।  
ताम् एव कन्यां मुनयः प्रासूत मोहिते जने ॥ २४ ॥  


वसुदेवो ऽपि विन्यस्य बालम् आदाय दारिकाम् ।  
यशोदाशयने तूर्णम् आजगामामितद्युतिः ॥ २५ ॥  


ददर्श च विबुद्ध्वा सा यशोदा जातम् आत्मजम् ।  
नीलोत्पलदलश्यामं ततो ऽत्यर्थं मुदं ययौ ॥ २६ ॥  


आदाय वसुदेवो ऽपि दारिकां निजमन्दिरम् ।  
देवकीशयने न्यस्य यथापूर्वम् अतिष्ठत ॥ २७ ॥  


ततो बालध्वनिं श्रुत्वा रक्षिणः सहसोत्थिताः ।  
कंसम् आवेदयाम् आसुर् देवकीप्रसवं द्विजाः ॥ २८ ॥  


कंसस् तूर्णम् उपेत्यैनां ततो जग्राह बालिकाम् ।  
मुञ्च मुञ्चेति देवक्या आसन्नकण्ठं निवारितः ॥ २९ ॥  


चिक्षेप च शिलापृष्ठे सा क्षिप्ता वियति स्थितिम् ।  
अवाप रूपं च महत् सायुधाष्टमहाभुजम् ।  
प्रजहास तथैवोच्चैः कंसं च रुषिताब्रवीत् ॥ ३० ॥  


योगमायोवाच-

किं मयाक्षिप्तया कंस जातो यस् त्वां हनिष्यति ।  
सर्वस्वभूतो देवानाम् आसीन् मृत्युः पुरा स ते ।  
तद् एतत् सम्प्रधार्याशु क्रियतां हितम् आत्मनः ॥ ३१ ॥  


व्यास उवाच-

इत्य् उक्त्वा प्रययौ देवी दिव्यस्रग्गन्धभूषणा ।  
पश्यतो भोजराजस्य स्तुता सिद्धैर् विहायसा ॥ ३२ ॥  

