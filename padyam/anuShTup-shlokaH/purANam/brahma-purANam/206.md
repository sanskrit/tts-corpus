+++
title = "206"

+++

<details><summary>Summary (SA)</summary>

Chapter 206- Bāṇa-episode (cont.)
</details>

{{Ref- SS 313-314}}

व्यास उवाच-

बाणो ऽपि प्रणिपत्याग्रे ततश् चाह त्रिलोचनम् ॥ १ ॥  


बाण उवाच-

देव बाहुसहस्रेण निर्विण्णो ऽहं विनाहवम् ।  
कच्चिन् ममैषां बाहूनां साफल्यकरणो रणः ।  
भविष्यति विना युद्धं भाराय मम किं भुजैः ॥ २ ॥  


शङ्कर उवाच-

मयूरध्वजभङ्गस् ते यदा बाण भविष्यति ।  
पिशिताशिजनानन्दं प्राप्स्यसि त्वं तदा रणम् ॥ ३ ॥  


व्यास उवाच-

ततः प्रणम्य मुदितः शम्भुम् अभ्यागतो गृहात् ।  
भग्नं ध्वजम् अथालोक्य हृष्टो हर्षं परं ययौ ॥ ४ ॥  


एतस्मिन्न् एव काले तु योगविद्याबलेन तम् ।  
अनिरुद्धम् अथानिन्ये चित्रलेखा वरा सखी ॥ ५ ॥  


कन्यान्तःपुरमध्ये तं रममाणं सहोषया ।  
विज्ञाय रक्षिणो गत्वा शशंसुर् दैत्यभूपतेः ॥ ६ ॥  


व्यादिष्टं किङ्कराणां तु सैन्यं तेन महात्मना ।  
जघान परिघं लौहम् आदाय परवीरहा ॥ ७ ॥  


हतेषु तेषु बाणो ऽपि रथस्थस् तद्वधोद्यतः ।  
युध्यमानो यथाशक्ति यदा वीरेण निर्जितः ॥ ८ ॥  


मायया युयुधे तेन स तदा मन्त्रचोदितः ।  
ततश् च पन्नगास्त्रेण बबन्ध यदुनन्दनम् ॥ ९ ॥  


द्वारवत्यां क्व यातो ऽसाव् अनिरुद्धेति जल्पताम् ।  
यदूनाम् आचचक्षे तं बद्धं बाणेन नारदः ॥ १० ॥  


तं शोणितपुरे श्रुत्वा नीतं विद्याविदग्धया ।  
योषिता प्रत्ययं जग्मुर् यादवा नाम वैरिति ॥ ११ ॥  


ततो गरुडम् आरुह्य स्मृतमात्रागतं हरिः ।  
बलप्रद्युम्नसहितो बाणस्य प्रययौ पुरम् ॥ १२ ॥  


पुरीप्रवेशे प्रमथैर् युद्धम् आसीन् महाबलैः ।  
ययौ बाणपुराभ्याशं नीत्वा तान् सङ्क्षयं हरिः ॥ १३ ॥  


ततस् त्रिपादस् त्रिशिरा ज्वरो माहेश्वरो महान् ।  
बाणरक्षार्थम् अत्यर्थं युयुधे शार्ङ्गधन्वना ॥ १४ ॥  


तद्भस्मस्पर्शसम्भूततापं कृष्णाङ्गसङ्गमात् ।  
अवाप बलदेवो ऽपि समं सम्मीलितेक्षणः ॥ १५ ॥  


ततः संयुध्यमानस् तु सह देवेन शार्ङ्गिणा ।  
वैष्णवेन ज्वरेणाशु कृष्णदेहान् निराकृतः ॥ १६ ॥  


नारायणभुजाघातपरिपीडनविह्वलम् ।  
तं वीक्ष्य क्षम्यताम् अस्येत्य् आह देवः पितामहः ॥ १७ ॥  


ततश् च क्षान्तम् एवेति प्रोच्य तं वैष्णवं ज्वरम् ।  
आत्मन्य् एव लयं निन्ये भगवान् मधुसूदनः ॥ १८ ॥  


मम त्वया समं युद्धं ये स्मरिष्यन्ति मानवाः ।  
विज्वरास् ते भविष्यन्तीत्य् उक्त्वा चैनं ययौ हरिः ॥ १९ ॥  


ततो ऽग्नीन् भगवान् पञ्च जित्वा नीत्वा क्षयं तथा ।  
दानवानां बलं विष्णुश् चूर्णयाम् आस लीलया ॥ २० ॥  


ततः समस्तसैन्येन दैतेयानां बलेः सुतः ।  
युयुधे शङ्करश् चैव कार्त्तिकेयश् च शौरिणा ॥ २१ ॥  


हरिशङ्करयोर् युद्धम् अतीवासीत् सुदारुणम् ।  
चुक्षुभुः सकला लोकाः शस्त्रास्त्रैर् बहुधार्दिताः ॥ २२ ॥  


प्रलयो ऽयम् अशेषस्य जगतो नूनम् आगतः ।  
मेनिरे त्रिदशा यत्र वर्तमाने महाहवे ॥ २३ ॥  


जृम्भणास्त्रेण गोविन्दो जृम्भयाम् आस शङ्करम् ।  
ततः प्रणेशुर् दैतेयाः प्रमथाश् च समन्ततः ॥ २४ ॥  


जृम्भाभिभूतश् च हरो रथोपस्थम् उपाविशत् ।  
न शशाक तदा योद्धुं कृष्णेनाक्लिष्टकर्मणा ॥ २५ ॥  


गरुडक्षतबाहुश् च प्रद्युम्नास्त्रेण पीडितः ।  
कृष्णहुङ्कारनिर्धूतशक्तिश् चापययौ गुहः ॥ २६ ॥  


जृम्भिते शङ्करे नष्टे दैत्यसैन्ये गुहे जिते ।  
नीते प्रमथसैन्ये च सङ्क्षयं शार्ङ्गधन्वना ॥ २७ ॥  


नन्दीशसङ्गृहीताश्वम् अधिरूढो महारथम् ।  
बाणस् तत्राययौ योद्धुं कृष्णकार्ष्णिबलैः सह ॥ २८ ॥  


बलभद्रो महावीर्यो बाणसैन्यम् अनेकधा ।  
विव्याध बाणैः प्रद्युम्नो धर्मतश् चापलायतः ॥ २९ ॥  


आकृष्य लाङ्गलाग्रेण मुशलेन च पोथितम् ।  
बलं बलेन ददृशे बाणो बाणैश् च चक्रिणः ॥ ३० ॥  


ततः कृष्णस्य बाणेन युद्धम् आसीत् समासतः ।  
परस्परं तु सन्दीप्तान् कायत्राणविभेदिनः ॥ ३१ ॥  


कृष्णश् चिच्छेद बाणांस् तान् बाणेन प्रहिताञ् शरैः ।  
बिभेद केशवं बाणो बाणं विव्याध चक्रधृक् ॥ ३२ ॥  


मुमुचाते तथास्त्राणि बाणकृष्णौ जिगीषया ।  
परस्परक्षतिपरौ परिघांश् च ततो द्विजाः ॥ ३३ ॥  


छिद्यमानेष्व् अशेषेषु शस्त्रेष्व् अस्त्रे च सीदति ।  
प्राचुर्येण हरिर् बाणं हन्तुं चक्रे ततो मनः ॥ ३४ ॥  


ततो ऽर्कशतसम्भूततेजसा सदृशद्युति ।  
जग्राह दैत्यचक्रारिर् हरिश् चक्रं सुदर्शनम् ॥ ३५ ॥  


मुञ्चतो बाणनाशाय तच् चक्रं मधुविद्विषः ।  
नग्ना दैतेयविद्याभूत् कोटरी पुरतो हरेः ॥ ३६ ॥  


ताम् अग्रतो हरिर् दृष्ट्वा मीलिताक्षः सुदर्शनम् ।  
मुमोच बाणम् उद्दिश्य छेत्तुं बाहुवनं रिपोः ॥ ३७ ॥  


क्रमेणास्य तु बाहूनां बाणस्याच्युतचोदितम् ।  
छेदं चक्रे ऽसुरस्याशु शस्त्रास्त्रक्षेपणाद् द्रुतम् ॥ ३८ ॥  


छिन्ने बाहुवने तत् तु करस्थं मधुसूदनः ।  
मुमुक्षुर् बाणनाशाय विज्ञातस् त्रिपुरद्विषा ॥ ३९ ॥  


स उत्पत्याह गोविन्दं सामपूर्वम् उमापतिः ।  
विलोक्य बाणं दोर्दण्डच्छेदासृक्स्राववर्षिणम् ॥ ४० ॥  


रुद्र उवाच-

कृष्ण कृष्ण जगन्नाथ जाने त्वां पुरुषोत्तमम् ।  
परेशं परमात्मानम् अनादिनिधनं परम् ॥ ४१ ॥  


देवतिर्यङ्मनुष्येषु शरीरग्रहणात्मिका ।  
लीलेयं तव चेष्टा हि दैत्यानां वधलक्षणा ॥ ४२ ॥  


तत् प्रसीदाभयं दत्तं बाणस्यास्य मया प्रभो ।  
तत् त्वया नानृतं कार्यं यन् मया व्याहृतं वचः ॥ ४३ ॥  


अस्मत्संश्रयवृद्धो ऽयं नापराधस् तवाव्यय ।  
मया दत्तवरो दैत्यस् ततस् त्वां क्षमयाम्य् अहम् ॥ ४४ ॥  


व्यास उवाच-

इत्य् उक्तः प्राह गोविन्दः शूलपाणिम् उमापतिम् ।  
प्रसन्नवदनो भूत्वा गतामर्षो ऽसुरं प्रति ॥ ४५ ॥  


श्रीभगवान् उवाच-

युष्मद्दत्तवरो बाणो जीवताद् एष शङ्कर ।  
त्वद्वाक्यगौरवाद् एतन् मया चक्रं निवर्तितम् ॥ ४६ ॥  


त्वया यद् अभयं दत्तं तद् दत्तम् अभयं मया ।  
मत्तो ऽविभिन्नम् आत्मानं द्रष्टुम् अर्हसि शङ्कर ॥ ४७ ॥  


यो ऽहं स त्वं जगच् चेदं सदेवासुरमानुषम् ।  
अविद्यामोहितात्मानः पुरुषा भिन्नदर्शिनः ॥ ४८ ॥  


व्यास उवाच-

इत्य् उक्त्वा प्रययौ कृष्णः प्राद्युम्निर् यत्र तिष्ठति ।  
तद्बन्धफणिनो नेशुर् गरुडानिलशोषिताः ॥ ४९ ॥  


ततो ऽनिरुद्धम् आरोप्य सपत्नीकं गरुत्मति ।  
आजग्मुर् द्वारकां रामकार्ष्णिदामोदराः पुरीम् ॥ ५० ॥  

