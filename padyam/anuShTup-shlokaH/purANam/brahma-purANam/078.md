+++
title = "078"

+++

<details><summary>Summary (SA)</summary>

Chapter 78- Descent of the Bhāgīrathī Gaṅgā
</details>

{{Ref- SS 141-143}}

नारद उवाच-

द्विविधा सैव गदिता एकापि सुरसत्तम ।  
एको भेदस् तु कथितो ब्राह्मणेनाहृतो यतः ॥ १ ॥  


क्षत्रियेणापरो ऽप्य् अंशो जटास्व् एव व्यवस्थितः ।  
भवस्य देवदेवस्य आहृतस् तद् वदस्व मे ॥ २ ॥  


ब्रह्मोवाच-

वैवस्वतान्वये जात इक्ष्वाकुकुलसम्भवः ।  
पुरा वै सगरो नाम राजासीद् अतिधार्मिकः ॥ ३ ॥  


यज्वा दानपरो नित्यं धर्माचारविचारवान् ।  
तस्य भार्याद्वयं चासीत् पतिभक्तिपरायणम् ॥ ४ ॥  


तस्य वै सन्ततिर् नाभूद् इति चिन्तापरो ऽभवत् ।  
वसिष्ठं गृहम् आहूय सम्पूज्य विधिवत् ततः ॥ ५ ॥  


उवाच वचनं राजा सन्ततेः कारणं प्रति ।  
इति तद्वचनं श्रुत्वा ध्यात्वा राजानम् अब्रवीत् ॥ ६ ॥  


वसिष्ठ उवाच-

सपत्नीकः सदा राजन्न् ऋषिपूजापरो भव ॥ ७ ॥  


ब्रह्मोवाच-

इत्य् उक्त्वा स मुनिर् विप्र यथास्थानं जगाम ह ।  
एकदा तस्य राजर्षेर् गृहम् आगात् तपोनिधिः ॥ ८ ॥  


तस्यर्षेः पूजनं चक्रे स सन्तुष्टो ऽब्रवीद् वचम् ।  
वरं ब्रूहि महाभागेत्य् उक्ते पुत्रान् स चावृणोत् ॥ ९ ॥  


स मुनिः प्राह राजानम् एकस्यां वंशधारकः ।  
पुत्रो भूयात् तथान्यस्यां षष्टिसाहस्रकं सुताः ॥ १० ॥  


वरं दत्त्वा मुनौ याते पुत्रा जाताः सहस्रशः ।  
स यज्ञान् सुबहूंश् चक्रे हयमेधान् सुदक्षिणान् ॥ ११ ॥  


एकस्मिन् हयमेधे वै दीक्षितो विधिवन् नृपः ।  
पुत्रान् न्ययोजयद् राजा ससैन्यान् हयरक्षणे ॥ १२ ॥  


क्वचिद् अन्तरम् आसाद्य हयं जह्रे शतक्रतुः ।  
मार्गमाणाश् च ते पुत्रा नैवापश्यन् हयं तदा ॥ १३ ॥  


सहस्राणां तथा षष्टिर् नानायुद्धविशारदाः ।  
तेषु पश्यत्सु रक्षांसि पुत्रेषु सगरस्य हि ॥ १४ ॥  


प्रोक्षितं तद् धयं नीत्वा ते रसातलम् आगमन् ।  
राक्षसान् मायया युक्तान् नैवापश्यन्त सागराः ॥ १५ ॥  


न दृष्ट्वा ते हयं पुत्राः सगरस्य बलीयसः ।  
इतश् चेतश् चरन्तस् ते नैवापश्यन् हयं तदा ॥ १६ ॥  


देवलोकं तदा जग्मुः पर्वतांश् च सरांसि च ।  
वनानि च विचिन्वन्तो नैवापश्यन् हयं तदा ॥ १७ ॥  


कृतस्वस्त्ययनो राजा ऋत्विग्भिः कृतमङ्गलः ।  
अदृष्ट्वा तु पशुं रम्यं राजा चिन्ताम् उपेयिवान् ॥ १८ ॥  


अटन्तः सागराः सर्वे देवलोकम् उपागमन् ।  
हयं तम् अनुचिन्वन्तस् तत्रापि न हयो ऽभवत् ॥ १९ ॥  


ततो महीं समाजग्मुः पर्वतांश् च वनानि च ।  
तत्रापि च हयं नैव दृष्टवन्तो नृपात्मजाः ॥ २० ॥  


एतस्मिन्न् अन्तरे तत्र दैवी वाग् अभवत् तदा ।  
रसातले हयो बद्ध आस्ते नान्यत्र सागराः ॥ २१ ॥  


इति श्रुत्वा ततो वाक्यं गन्तुकामा रसातलम् ।  
अखनन् पृथिवीं सर्वां परितः सागरास् ततः ॥ २२ ॥  


ते क्षुधार्ता मृदं शुष्कां भक्षयन्तस् त्व् अहर्निशम् ।  
न्यखनंश् चापि जग्मुश् च सत्वरास् ते रसातलम् ॥ २३ ॥  


तान् आगतान् भूपसुतान् सागरान् बलिनः कृतीन् ।  
श्रुत्वा रक्षांसि सन्त्रस्ता व्यगमन् कपिलान्तिकम् ॥ २४ ॥  


कपिलो ऽपि महाप्राज्ञस् तत्र शेते रसातले ।  
पुरा च साधितं तेन देवानां कार्यम् उत्तमम् ॥ २५ ॥  


विनिद्रेण ततः श्रान्तः सिद्धे कार्ये सुरान् प्रति ।  
अब्रवीत् कपिलः श्रीमान् निद्रास्थानं प्रयच्छथ ॥ २६ ॥  


रसातलं ददुस् तस्मै पुनर् आह सुरान् मुनिः ।  
यो माम् उत्थापयेन् मन्दो भस्मी भूयाच् च सत्वरम् ॥ २७ ॥  


ततः शये तलगतो नो चेन् न स्वप्न एव हि ।  
तथेत्य् उक्तः सुरगणैस् तत्र शेते रसातले ॥ २८ ॥  


तस्य प्रभावं ते ज्ञात्वा राक्षसा मायया युताः ।  
सागराणां च सर्वेषां वधोपायं प्रचक्रिरे ॥ २९ ॥  


विना युद्धेन ते भीता राक्षसाः सत्वरास् तदा ।  
आगत्य यत्र स मुनिः कपिलः कोपनो महान् ॥ ३० ॥  


शिरोदेशे हयं ते वै बद्ध्वाथ त्वरयान्विताः ।  
दूरे स्थित्वा मौनिनश् च प्रेक्षन्तः किं भवेद् इति ॥ ३१ ॥  


ततस् तु सागराः सर्वे निर्विशन्तो रसातलम् ।  
ददृशुस् ते हयं बद्धं शयानं पुरुषं तथा ॥ ३२ ॥  


तं मेनिरे च हर्तारं क्रतुहन्तारम् एव च ।  
एनं हत्वा महापापं नयामो ऽश्वं नृपान्तिकम् ॥ ३३ ॥  


केचिद् ऊचुः पशुं बद्धं नयामो ऽनेन किं फलम् ।  
तदाहुर् अपरे शूरा राजानः शासका वयम् ॥ ३४ ॥  


उत्थाप्यैनं महापापं हन्मः क्षात्रेण वर्चसा ।  
ते तं जघ्नुर् मुनिं पादैर् ब्रुवन्तो निष्ठुराणि च ॥ ३५ ॥  


ततः कोपेन महता कपिलो मुनिसत्तमः ।  
सागरान् ईक्षयाम् आस तान् कोपाद् भस्मसात् करोत् ॥ ३६ ॥  


जज्वलुस् ते ततस् तत्र सागराः सर्व एव हि ।  
तत् तु सर्वं न जानाति दीक्षितः सगरो नृपः ॥ ३७ ॥  


नारदः कथयाम् आस सगराय महात्मने ।  
कपिलस्य तु संस्थानं हयस्यापि तु संस्थितिम् ॥ ३८ ॥  


राक्षसानां तु विकृतिं सागराणां च नाशनम् ।  
ततश् चिन्तापरो राजा कर्तव्यं नावबुध्यत ॥ ३९ ॥  


अपरो ऽपि सुतश् चासीद् असमञ्जा इति श्रुतः ।  
स तु बालांस् तथा पौरान् मौर्ख्यात् क्षिपति चाम्भसि ॥ ४० ॥  


सगरो ऽप्य् अथ विज्ञप्तः पौरैः सम्मिलितैस् तदा ।  
दुर्नयं तस्य तं ज्ञात्वा ततः क्रुद्धो ऽब्रवीन् नृपः ॥ ४१ ॥  


स्वान् अमात्यांस् तदा राजा देशत्यागं करोत्व् अयम् ।  
असमञ्जाः क्षत्रधर्मत्यागी वै बालघातकः ॥ ४२ ॥  


सगरस्य तु तद् वाक्यं श्रुत्वामात्यास् त्वरान्विताः ।  
तत्यजुर् नृपतेः पुत्रम् असमञ्जा गतो वनम् ॥ ४३ ॥  


सागरा ब्रह्मशापेन नष्टाः सर्वे रसातले ।  
एको ऽपि च वनं प्राप्त इदानीं का गतिर् मम ॥ ४४ ॥  


अंशुमान् इति विख्यातः पुत्रस् तस्यासमञ्जसः ।  
आनाय्य बालकं राजा कार्यं तस्मै न्यवेदयत् ॥ ४५ ॥  


कपिलं च समाराध्य अंशुमान् अपि बालकः ।  
सगराय हयं प्रादात् ततः पूर्णो ऽभवत् क्रतुः ॥ ४६ ॥  


तस्यापि पुत्रस् तेजस्वी दिलीप इति धार्मिकः ।  
तस्यापि पुत्रो मतिमान् भगीरथ इति श्रुतः ॥ ४७ ॥  


पितामहानां सर्वेषां गतिं श्रुत्वा सुदुःखितः ।  
सगरं नृपशार्दूलं पप्रच्छ विनयान्वितः ॥ ४८ ॥  


सागराणां तु सर्वेषां निष्कृतिस् तु कथं भवेत् ।  
भगीरथं नृपः प्राह कपिलो वेत्ति पुत्रक ॥ ४९ ॥  


तस्य तद् वचनं श्रुत्वा बालः प्रायाद् रसातलम् ।  
कपिलं च नमस्कृत्वा सर्वं तस्मै न्यवेदयत् ॥ ५० ॥  


स मुनिस् तु चिरं ध्यात्वा तपसाराध्य शङ्करम् ।  
जटाजलेन स्वपितॄन् आप्लाव्य नृपसत्तम ॥ ५१ ॥  


ततः कृतार्थो भविता त्वं च ते पितरस् तथा ।  
तथा करोमीति मुनिं प्रणम्य पुनर् अब्रवीत् ॥ ५२ ॥  


क्व गच्छे ऽहं मुनिश्रेष्ठ कर्तव्यं चापि तद् वद ॥ ५३ ॥  


कपिल उवाच-

कैलासं तं नरश्रेष्ठ गत्वा स्तुहि महेश्वरम् ।  
तपः कुरु यथाशक्ति ततश् चेप्सितम् आप्स्यसि ॥ ५४ ॥  


ब्रह्मोवाच-

तच् छ्रुत्वा स मुनेर् वाक्यं मुनिं नत्वा त्व् अगान् नगम् ।  
कैलासं स शुचिर् भूत्वा बालो बालक्रियान्वितः ।  
तपसे निश्चयं कृत्वा उवाच स भगीरथः ॥ ५५ ॥  


भगीरथ उवाच-

बालो ऽहं बालबुद्धिश् च बालचन्द्रधर प्रभो ।  
नाहं किमपि जानामि ततः प्रीतो भव प्रभो ॥ ५६ ॥  


वाग्भिर् मनोभिः कृतिभिः कदाचिन् ।  
ममोपकुर्वन्ति हिते रता ये ।  
तेभ्यो हितार्थं त्व् इह चामरेश ।  
सोमं नमस्यामि सुरादिपूज्यम् ॥ ५७ ॥  


उत्पादितो यैर् अभिवर्धितश् च ।  
समानगोत्रश् च समानधर्मा ।  
तेषाम् अभीष्टानि शिवः करोतु ।  
बालेन्दुमौलिं प्रणतो ऽस्मि नित्यम् ॥ ५८ ॥  


ब्रह्मोवाच-

एवं तु ब्रुवतस् तस्य पुरस्ताद् अभवच् छिवः ।  
वरेण च्छन्दयानो वै भगीरथम् उवाच ह ॥ ५९ ॥  


शिव उवाच-

यन् न साध्यं सुरगणैर् देयं तत् ते मया ध्रुवम् ।  
वदस्व निर्भयो भूत्वा भगीरथ महामते ॥ ६० ॥  


ब्रह्मोवाच-

भगीरथः प्रणम्येशं हृष्टः प्रोवाच शङ्करम् ॥ ६१ ॥  


भगीरथ उवाच-

जटास्थितां पितॄणां मे पावनाय सरिद्वराम् ।  
ताम् एव देहि देवेश सर्वम् आप्तं ततो भवेत् ॥ ६२ ॥  


ब्रह्मोवाच-

महेशो ऽपि विहस्याथ भगीरथम् उवाच ह ॥ ६३ ॥  


शिव उवाच-

दत्ता मयेयं ते पुत्र पुनस् तां स्तुहि सुव्रत ॥ ६४ ॥  


ब्रह्मोवाच-

तद् देववचनं श्रुत्वा तदर्थं तु तपो महत् ।  
स्तुतिं चकार गङ्गाया भक्त्या प्रयतमानसः ॥ ६५ ॥  


तस्या अपि प्रसादं च प्राप्य बालो ऽप्य् अबालवत् ।  
गङ्गां महेश्वरात् प्राप्ताम् आदायागाद् रसातलम् ॥ ६६ ॥  


न्यवेदयत् स मुनये कपिलाय महात्मने ।  
यथोदितप्रकारेण गङ्गां संस्थाप्य यत्नतः ॥ ६७ ॥  


प्रदक्षिणम् अथावर्त्य कृताञ्जलिपुटो ऽब्रवीत् ॥ ६८ ॥  


भगीरथ उवाच-

देवि मे पितरः शापात् कपिलस्य महामुनेः ।  
प्राप्तास् ते विगतिं मातस् तस्मात् तान् पातुम् अर्हसि ॥ ६९ ॥  


ब्रह्मोवाच-

तथेत्य् उक्त्वा सुरनदी सर्वेषाम् उपकारिका ।  
लोकानाम् उपकारार्थं पितॄणां पावनाय च ॥ ७० ॥  


अगस्त्यपीतस्याम्भोधेः पूरणाय विशेषतः ।  
स्मरणाद् एव पापानां नाशाय सुरनिम्नगा ॥ ७१ ॥  


भगीरथोदितं चक्रे रसातलतले स्थितान् ।  
भस्मीभूतान् नृपसुतान् सागरांश् च विशेषतः ॥ ७२ ॥  


विनिर्दग्धान् अथाप्लाव्य खातपूरम् अथाकरोत् ।  
ततो मेरुं समाप्लाव्य स्थितां बालो ऽब्रवीन् नृपः ॥ ७३ ॥  


कर्मभूमौ त्वया भाव्यं तथेत्य् आगाद् धिमालयम् ।  
हिमवत्पर्वतात् पुण्याद् भारतं वर्षम् अभ्यगात् ॥ ७४ ॥  


तन्मध्यतः पुण्यनदी प्रायात् पूर्वार्णवं प्रति ।  
एवम् एषापि ते प्रोक्ता गङ्गा क्षात्रा महामुने ॥ ७५ ॥  


माहेश्वरी वैष्णवी च सैव ब्राह्मी च पावनी ।  
भागीरथी देवनदी हिमवच्छिखराश्रया ॥ ७६ ॥  


महेश्वरजटावारि एवं द्वैविध्यम् आगतम् ।  
विन्ध्यस्य दक्षिणे गङ्गा गौतमी सा निगद्यते ।  
उत्तरे सापि विन्ध्यस्य भागीरथ्य् अभिधीयते ॥ ७७ ॥  

