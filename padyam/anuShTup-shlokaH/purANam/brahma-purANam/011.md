+++
title = "011"

+++

<details><summary>Summary (SA)</summary>

Chapter 11- The lunar dynasty (cont.)- Branch of Āyu's younger sons
</details>

{{Ref- SS 27-29}}

लोमहर्षण उवाच-

आयोः पुत्राश् च ते पञ्च सर्वे वीरा महारथाः ।  
स्वर्भानुतनयायां च प्रभायां जज्ञिरे नृपाः ॥ १ ॥  


नहुषः प्रथमं जज्ञे वृद्धशर्मा ततः परम् ।  
रम्भो रजिर् अनेनाश् च त्रिषु लोकेषु विश्रुताः ॥ २ ॥  


रजिः पुत्रशतानीह जनयाम् आस पञ्च वै ।  
राजेयम् इति विख्यातं क्षत्रम् इन्द्रभयावहम् ॥ ३ ॥  


यत्र दैवासुरे युद्धे समुत्पन्ने सुदारुणे ।  
देवाश् चैवासुराश् चैव पितामहम् अथाब्रुवन् ॥ ४ ॥  


देवासुरा ऊचुः-

आवयोर् भगवन् युद्धे को विजेता भविष्यति ।  
ब्रूहि नः सर्वभूतेश श्रोतुम् इच्छाम तत्त्वतः ॥ ५ ॥  


ब्रह्मोवाच-

येषाम् अर्थाय सङ्ग्रामे रजिर् आत्तायुधः प्रभुः ।  
योत्स्यते ते विजेष्यन्ति त्रींल् लोकान् नात्र संशयः ॥ ६ ॥  


यतो रजिर् धृतिस् तत्र श्रीश् च तत्र यतो धृतिः ।  
यतो धृतिश् च श्रीश् चैव धर्मस् तत्र जयस् तथा ॥ ७ ॥  


ते देवा दानवाः प्रीता देवेनोक्ता रजिं तदा ।  
अभ्ययुर् जयम् इच्छन्तो वृण्वानास् तं नरर्षभम् ॥ ८ ॥  


स हि स्वर्भानुदौहित्रः प्रभायां समपद्यत ।  
राजा परमतेजस्वी सोमवंशविवर्धनः ॥ ९ ॥  


ते हृष्टमनसः सर्वे रजिं वै देवदानवाः ।  
ऊचुर् अस्मज्जयाय त्वं गृहाण वरकार्मुकम् ॥ १० ॥  


अथोवाच रजिस् तत्र तयोर् वै देवदैत्ययोः ।  
अर्थज्ञः स्वार्थम् उद्दिश्य यशः स्वं च प्रकाशयन् ॥ ११ ॥  


रजिर् उवाच-

यदि दैत्यगणान् सर्वाञ् जित्वा वीर्येण वासवः ।  
इन्द्रो भवामि धर्मेण ततो योत्स्यामि संयुगे ॥ १२ ॥  


देवाः प्रथमतो विप्राः प्रतीयुर् हृष्टमानसाः ।  
एवं यथेष्टं नृपते कामः सम्पद्यतां तव ॥ १३ ॥  


श्रुत्वा सुरगणानां तु वाक्यं राजा रजिस् तदा ।  
पप्रच्छासुरमुख्यांस् तु यथा देवान् अपृच्छत ॥ १४ ॥  


दानवा दर्पसम्पूर्णाः स्वार्थम् एवावगम्य ह ।  
प्रत्यूचुस् तं नृपवरं साभिमानम् इदं वचः ॥ १५ ॥  


दानवा ऊचुः-

अस्माकम् इन्द्रः प्रह्रादो यस्यार्थे विजयामहे ।  
अस्मिंस् तु समरे राजंस् तिष्ठ त्वं राजसत्तम ॥ १६ ॥  


स तथेति ब्रुवन्न् एव देवैर् अप्य् अतिचोदितः ।  
भविष्यसीन्द्रो जित्वैनं देवैर् उक्तस् तु पार्थिवः ॥ १७ ॥  


जघान दानवान् सर्वान् ये ऽवध्या वज्रपाणिनः ।  
स विप्रनष्टां देवानां परमश्रीः श्रियं वशी ॥ १८ ॥  


निहत्य दानवान् सर्वान् आजहार रजिः प्रभुः ।  
ततो रजिं महावीर्यं देवैः सह शतक्रतुः ॥ १९ ॥  


रजिपुत्रो ऽहम् इत्य् उक्त्वा पुनर् एवाब्रवीद् वचः ।  
इन्द्रो ऽसि तात देवानां सर्वेषां नात्र संशयः ॥ २० ॥  


यस्याहम् इन्द्रः पुत्रस् ते ख्यातिं यास्यामि कर्मभिः ।  
स तु शक्रवचः श्रुत्वा वञ्चितस् तेन मायया ॥ २१ ॥  


तथैवेत्य् अब्रवीद् राजा प्रीयमाणः शतक्रतुम् ।  
तस्मिंस् तु देवैः सदृशो दिवं प्राप्ते महीपतौ ॥ २२ ॥  


दायाद्यम् इन्द्राद् आजह्रू राज्यं तत्तनया रजेः ।  
पञ्च पुत्रशतान्य् अस्य तद् वै स्थानं शतक्रतोः ॥ २३ ॥  


समाक्रामन्त बहुधा स्वर्गलोकं त्रिविष्टपम् ।  
ते यदा तु स्वसम्मूढा रागोन्मत्ता विधर्मिणः ॥ २४ ॥  


ब्रह्मद्विषश् च संवृत्ता हतवीर्यपराक्रमाः ।  
ततो लेभे स्वम् ऐश्वर्यम् इन्द्रः स्थानं तथोत्तमम् ॥ २५ ॥  


हत्वा रजिसुतान् सर्वान् कामक्रोधपरायणान् ।  
य इदं च्यावनं स्थानात् प्रतिष्ठानं शतक्रतोः ।  
शृणुयाद् धारयेद् वापि न स दौर्गत्यम् आप्नुयात् ॥ २६ ॥  


लोमहर्षण उवाच-

रम्भो ऽनपत्यस् त्व् आसीच् च वंशं वक्ष्याम्य् अनेनसः ।  
अनेनसः सुतो राजा प्रतिक्षत्रो महायशाः ॥ २७ ॥  


प्रतिक्षत्रसुतश् चासीत् सञ्जयो नाम विश्रुतः ।  
सञ्जयस्य जयः पुत्रो विजयस् तस्य चात्मजः ॥ २८ ॥  


विजयस्य कृतिः पुत्रस् तस्य हर्यत्वतः सुतः ।  
हर्यत्वतसुतो राजा सहदेवः प्रतापवान् ॥ २९ ॥  


सहदेवस्य धर्मात्मा नदीन इति विश्रुतः ।  
नदीनस्य जयत्सेनो जयत्सेनस्य सङ्कृतिः ॥ ३० ॥  


सङ्कृतेर् अपि धर्मात्मा क्षत्रवृद्धो महायशाः ।  
अनेनसः समाख्याताः क्षत्रवृद्धस्य चापरः ॥ ३१ ॥  


क्षत्रवृद्धात्मजस् तत्र सुनहोत्रो महायशाः ।  
सुनहोत्रस्य दायादास् त्रयः परमधार्मिकाः ॥ ३२ ॥  


काशः शलश् च द्वाव् एतौ तथा गृत्समदः प्रभुः ।  
पुत्रो गृत्समदस्यापि शुनको यस्य शौनकः ॥ ३३ ॥  


ब्राह्मणाः क्षत्रियाश् चैव वैश्याः शूद्रास् तथैव च ।  
शलात्मज आर्ष्टिसेणस् तनयस् तस्य काश्यपः ॥ ३४ ॥  


काशस्य काशिपो राजा पुत्रो दीर्घतपास् तथा ।  
धनुस् तु दीर्घतपसो विद्वान् धन्वन्तरिस् ततः ॥ ३५ ॥  


तपसो ऽन्ते सुमहतो जातो वृद्धस्य धीमतः ।  
पुनर् धन्वन्तरिर् देवो मानुषेष्व् इह जन्मनि ॥ ३६ ॥  


तस्य गेहे समुत्पन्नो देवो धन्वन्तरिस् तदा ।  
काशिराजो महाराजः सर्वरोगप्रणाशनः ॥ ३७ ॥  


आयुर्वेदं भरद्वाजात् प्राप्येह स भिषक्क्रियः ।  
तम् अष्टधा पुनर् व्यस्य शिष्येभ्यः प्रत्यपादयत् ॥ ३८ ॥  


धन्वन्तरेस् तु तनयः केतुमान् इति विश्रुतः ।  
अथ केतुमतः पुत्रो वीरो भीमरथः स्मृतः ॥ ३९ ॥  


पुत्रो भीमरथस्यापि दिवोदासः प्रजेश्वरः ।  
दिवोदासस् तु धर्मात्मा वाराणस्यधिपो ऽभवत् ॥ ४० ॥  


एतस्मिन्न् एव काले तु पुरीं वाराणसीं द्विजाः ।  
शून्यां निवेशयाम् आस क्षेमको नाम राक्षसः ॥ ४१ ॥  


शप्ता हि सा मतिमता निकुम्भेन महात्मना ।  
शून्या वर्षसहस्रं वै भवित्री तु न संशयः ॥ ४२ ॥  


तस्यां हि शप्तमात्रायां दिवोदासः प्रजेश्वरः ।  
विषयान्ते पुरीं रम्यां गोमत्यां सन्न्यवेशयत् ॥ ४३ ॥  


भद्रश्रेण्यस्य पूर्वं तु पुरी वाराणसी अभूत् ।  
भद्रश्रेण्यस्य पुत्राणां शतम् उत्तमधन्विनाम् ॥ ४४ ॥  


हत्वा निवेशयाम् आस दिवोदासो नराधिपः ।  
भद्रश्रेण्यस्य तद् राज्यं हृतं येन बलीयसा ॥ ४५ ॥  


भद्रश्रेण्यस्य पुत्रस् तु दुर्दमो नाम विश्रुतः ।  
दिवोदासेन बालेति घृणया स विसर्जितः ॥ ४६ ॥  


हैहयस्य तु दायाद्यं हृतवान् वै महीपतिः ।  
आजह्रे पितृदायाद्यं दिवोदासहृतं बलात् ॥ ४७ ॥  


भद्रश्रेण्यस्य पुत्रेण दुर्दमेन महात्मना ।  
वैरस्यान्तो महाभागाः कृतश् चात्मीयतेजसा ॥ ४८ ॥  


दिवोदासाद् दृषद्वत्यां वीरो जज्ञे प्रतर्दनः ।  
तेन बालेन पुत्रेण प्रहृतं तु पुनर् बलम् ॥ ४९ ॥  


प्रतर्दनस्य पुत्रौ द्वौ वत्सभर्गौ सुविश्रुतौ ।  
वत्सपुत्रो ह्य् अलर्कस् तु सन्नतिस् तस्य चात्मजः ॥ ५० ॥  


अलर्कस् तस्य पुत्रस् तु ब्रह्मण्यः सत्यसङ्गरः ।  
अलर्कं प्रति राजर्षिं श्लोको गीतः पुरातनैः ॥ ५१ ॥  


षष्टिर् वर्षसहस्राणि षष्टिर् वर्षशतानि च ।  
युवा रूपेण सम्पन्नः प्राग् आसीच् च कुलोद्वहः ॥ ५२ ॥  


लोपामुद्राप्रसादेन परमायुर् अवाप्तवान् ।  
तस्यासीत् सुमहद् राज्यं रूपयौवनशालिनः ॥ ५३ ॥  


शापस्यान्ते महाबाहुर् हत्वा क्षेमकराक्षसम् ।  
रम्यां निवेशयाम् आस पुरीं वाराणसीं पुनः ॥ ५४ ॥  


सन्नतेर् अपि दायादः सुनीथो नाम धार्मिकः ।  
सुनीथस्य तु दायादः क्षेमो नाम महायशाः ॥ ५५ ॥  


क्षेमस्य केतुमान् पुत्रः सुकेतुस् तस्य चात्मजः ।  
सुकेतोस् तनयश् चापि धर्मकेतुर् इति स्मृतः ॥ ५६ ॥  


धर्मकेतोस् तु दायादः सत्यकेतुर् महारथः ।  
सत्यकेतुसुतश् चापि विभुर् नाम प्रजेश्वरः ॥ ५७ ॥  


आनर्तस् तु विभोः पुत्रः सुकुमारश् च तत्सुतः ।  
सुकुमारस्य पुत्रस् तु धृष्टकेतुः सुधार्मिकः ॥ ५८ ॥  


धृष्टकेतोस् तु दायादो वेणुहोत्रः प्रजेश्वरः ।  
वेणुहोत्रसुतश् चापि भार्गो नाम प्रजेश्वरः ॥ ५९ ॥  


वत्सस्य वत्सभूमिस् तु भार्गभूमिस् तु भार्गजः ।  
एते त्व् अङ्गिरसः पुत्रा जाता वंशे ऽथ भार्गव ॥ ६० ॥  


ब्राह्मणाः क्षत्रिया वैश्यास् त्रयः पुत्राः सहस्रशः ।  
इत्य् एते काश्यपाः प्रोक्ता नहुषस्य निबोधत ॥ ६१ ॥  

