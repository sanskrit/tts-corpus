+++
title = "108"

+++

<details><summary>Summary (SA)</summary>

Chapter 108- Story of King Ila who became Ilā, the mother of Purūravas
</details>

{{Ref- SS 176-179}}

ब्रह्मोवाच-

इलातीर्थम् इति ख्यातं सर्वसिद्धिकरं नृणाम् ।  
ब्रह्महत्यादिपापानां पावनं सर्वकामदम् ॥ १ ॥  


वैवस्वतान्वये जात इलो नाम जनेश्वरः ।  
महत्या सेनया सार्धं जगाम मृगयावनम् ॥ २ ॥  


परिबभ्राम गहनं बहुव्यालसमाकुलम् ।  
नानाकारद्विजयुतं विटपैः परिशोभितम् ॥ ३ ॥  


वनेचरं नृपश्रेष्ठो मृगयागतमानसः ।  
तत्रैव मतिम् आधत्त इलो ऽमात्यान् अथाब्रवीत् ॥ ४ ॥  


इल उवाच-

गच्छन्तु नगरं सर्वे मम पुत्रेण पालितम् ।  
देशं कोशं बलं राज्यं पालयन्तु पुनश् च तम् ॥ ५ ॥  


वसिष्ठो ऽपि तथा यातु आदायाग्नीन् पितेव नः ।  
पत्नीभिः सहितो धीमान् अरण्ये ऽहं वसाम्य् अथ ॥ ६ ॥  


अरण्यभोगभुग्भिश् च वाजिवारणमानुषैः ।  
मृगयाशीलिभिः कैश्चिद् यान्तु सर्व इतः पुरीम् ॥ ७ ॥  


ब्रह्मोवाच-

तथेत्य् उक्त्वा ययुस् ते ऽपि स्वयं प्रायाच् छनैर् गिरिम् ।  
हिमवन्तं रत्नमयं वसंस् तत्र इलो नृपः ॥ ८ ॥  


ददर्श कन्दरं तत्र नानारत्नविचित्रितम् ।  
तत्र यक्षेश्वरः कश्चित् समन्युर् इति विश्रुतः ॥ ९ ॥  


तस्य भार्या समानाम्नी भर्तृव्रतपरायणा ।  
तस्मिन् वसत्य् असौ यक्षो रमणीये नगोत्तमे ॥ १० ॥  


मृगरूपेण व्यचरद् भार्यया स महामतिः ।  
स्वेच्छया स्ववने यक्षः क्रीडते नृत्यगीतकैः ॥ ११ ॥  


इत्थं स यक्षो जानाति मृगरूपधरो ऽपि च ।  
इलस् तु तं न जानाति कन्दरं यक्षपालितम् ॥ १२ ॥  


यक्षस्य गेहं विपुलं नानारत्नविचित्रितम् ।  
तत्रोपविष्टो नृपतिर् महत्या सेनया वृतः ॥ १३ ॥  


वासं चक्रे स तत्रैव गेहे यक्षस्य धीमतः ।  
स यक्षो ऽधर्मकोपेन भार्यया मृगरूपधृक् ॥ १४ ॥  


इलं जेतुं न शक्नोमि याचितो न ददाति च ।  
हृतं गेहं ममानेन किं करोमीत्य् अचिन्तयत् ॥ १५ ॥  


युधि मत्तं कथं हन्यां चेति स्थित्वा स यक्षराट् ।  
आत्मीयान् प्रेषयाम् आस यक्षाञ् शूरान् धनुर्धरान् ॥ १६ ॥  


यक्ष उवाच-

युद्धे जित्वा च राजानम् इलम् उद्धतदन्तिनम् ।  
गृहाद् यथान्यतो याति मम तत् कर्तुम् अर्हथ ॥ १७ ॥  


ब्रह्मोवाच-

यक्षेश्वरस्य तद् वाक्याद् यक्षास् ते युद्धदुर्मदाः ।  
इलं गत्वाब्रुवन् सर्वे निर्गच्छास्माद् गुहालयात् ॥ १८ ॥  


न चेद् युद्धात् परिभ्रष्टः पलाय्य क्व गमिष्यसि ।  
तद् यक्षवचनात् कोपाद् युद्धं चक्रे स राजराट् ॥ १९ ॥  


जित्वा यक्षान् बहुविधान् उवास दश शर्वरीः ।  
यक्षेश्वरो मृगो भूत्वा भार्ययापि वने वसन् ॥ २० ॥  


हृतगेहो वनं प्राप्तो हृतभृत्यः स यक्षिणीम् ।  
प्राह चिन्तापरो भूत्वा मृगीरूपधरां प्रियाम् ॥ २१ ॥  


यक्ष उवाच-

राजा ऽयं दुर्मनाः कान्ते व्यसनासक्तमानसः ।  
कथम् आयाति विपदं तत्रोपायो विचिन्त्यताम् ॥ २२ ॥  


पापर्द्धिव्यसनान्तानि राज्यान्य् अखिलभूभुजाम् ।  
प्रापयोमावनं सुभ्रूर् मृगी भूत्वा मनोहरा ॥ २३ ॥  


प्रविशेत् तत्र राजायं स्त्री भविष्यत्य् असंशयम् ।  
करणीयं त्वया भद्रे न चैतद् युज्यते मम ।  
अहं तु पुरुषो येन त्वं पुनः स्त्री च यक्षिणी ॥ २४ ॥  


यक्षिण्य् उवाच-

कथं त्वया न गन्तव्यम् उमावनम् अनुत्तमम् ।  
गते ऽपि त्वयि को दोषस् तन् मे कथय तत्त्वतः ॥ २५ ॥  


यक्ष उवाच-

हिमवत्पर्वतश्रेष्ठ उमया सहितः शिवः ।  
देवैर् गणैर् अनुवृतो विचचार यथासुखम् ।  
पार्वती शङ्करं प्राह कदाचिद् रहसि स्थितम् ॥ २६ ॥  


पार्वत्य् उवाच-

स्त्रीणाम् एष स्वभावो ऽस्ति रतं गोपायितं भवेत् ।  
तस्मान् मे नियतं देशम् आज्ञया रक्षितं तव ॥ २७ ॥  


देहि मे त्रिदशेशान उमावनम् इति श्रुतम् ।  
विना त्वया गणेशेन कार्त्तिकेयेन नन्दिना ॥ २८ ॥  


यस् त्व् अत्र प्रविशेन् नाथ स्त्रीत्वं तस्य भवेद् इति ॥ २९ ॥  


यक्ष उवाच-

इत्य् आज्ञोमावने दत्ता प्रसन्नेनेन्दुमौलिना ।  
किं करोमि पुमान् कान्ते त्वया प्रणयनार्दितः ।  
तस्मान् मया न गन्तव्यम् उमाया वनम् उत्तमम् ॥ ३० ॥  


ब्रह्मोवाच-

तद् भर्तृवचनं श्रुत्वा यक्षिणी कामरूपिणी ।  
मृगी भूत्वा विशालाक्षी इलस्य पुरतो ऽभवत् ॥ ३१ ॥  


यक्षस् तु संस्थितस् तत्र ददर्शेलो मृगीं तदा ।  
मृगयासक्तचित्तो वै मृगीं दृष्ट्वा विशेषतः ॥ ३२ ॥  


एक एव हयारूढो निर्ययौ तां मृगीम् अनु ।  
साकर्षत शनैस् तं तु राजानं मृगयाकुलम् ॥ ३३ ॥  


शनैर् जगाम सा तत्र यद् उमावनम् उच्यते ।  
अदृश्या तु मृगी तस्मै दर्शयन्ती क्वचित् क्वचित् ॥ ३४ ॥  


तिष्ठन्ती चैव गच्छन्ती धावन्ती च विभीतवत् ।  
हरिणी चपलाक्षी सा तम् आकर्षद् उमावनम् ॥ ३५ ॥  


अनुप्राप्तो हयारूढस् तत् प्राप स उमावनम् ।  
उमावनं प्रविष्टं तं ज्ञात्वा सा यक्षिणी तदा ॥ ३६ ॥  


मृगीरूपं परित्यज्य यक्षिणी कामरूपिणी ।  
दिव्यरूपं समास्थाय चाशोकतरुसन्निधौ ॥ ३७ ॥  


तच्छाखालम्बितकरा दिव्यगन्धानुलेपना ।  
दिव्यरूपधरा तन्वी कृतकार्या समा तदा ॥ ३८ ॥  


हसन्ती नृपतिं प्रेक्ष्य श्रान्तं हयगतं तदा ।  
मृगीम् आलोकयन्तं तं चपलाक्षम् इलं तदा ॥ ३९ ॥  


भर्तृवाक्यम् अशेषेण स्मरन्ती प्राह भूमिपम् ॥ ४० ॥  


समोवाच-

हयारूढाबला तन्वि क्व एकैव तु गच्छसि ।  
पुरुषस्य च वेषेण इले कम् अनुयास्यसि ॥ ४१ ॥  


ब्रह्मोवाच-

इलेति वचनं श्रुत्वा राजासौ क्रोधमूर्छितः ।  
यक्षिणीं भर्त्सयित्वासौ ताम् अपृच्छन् मृगीं पुनः ॥ ४२ ॥  


तथापि यक्षिणी प्राह इले किम् अनुवीक्षसे ।  
इलेति वचनं श्रुत्वा धृतचापो हयस्थितः ॥ ४३ ॥  


कुपितो दर्शयाम् आस त्रैलोक्यविजयी धनुः ।  
पुनः सा प्राह नृपतिं महात्मानम् इले स्वयम् ॥ ४४ ॥  


प्रेक्षस्व पश्चान् मां ब्रूहि असत्यां सत्यवादिनीम् ।  
तदा चालोकयद् राजा स्तनौ तुङ्गौ भुजान्तरे ॥ ४५ ॥  


किम् इदं मम सञ्जातम् इत्य् एवं चकितो ऽभवत् ॥ ४६ ॥  


इलोवाच-

किम् इदं मम सञ्जातं जानीते भवती स्फुटम् ।  
वद सर्वं यथातथ्यं त्वं का वा वद सुव्रते ॥ ४७ ॥  


यक्षिण्य् उवाच-

हिमवत्कन्दरश्रेष्ठे समन्युर् वसते पतिः ।  
यक्षाणाम् अधिपः श्रीमांस् तद्भार्याहं तु यक्षिणी ॥ ४८ ॥  


यत्कन्दरे भवान् राजा तूपविष्टः सुशीतले ।  
यस्य यक्षा हता मोहात् त्वया हि सङ्गरं विना ॥ ४९ ॥  


ततो ऽहं निर्गमार्थं ते मृगी भूत्वा उमावनम् ।  
प्रविष्टा त्वं प्रविष्टो ऽसि पुरा प्राह महेश्वरः ॥ ५० ॥  


यस् त्व् अत्र प्रविशेन् मन्दः पुमान् स्त्रीत्वम् अवाप्स्यति ।  
तस्मात् स्त्रीत्वम् अवाप्तो ऽसि न त्वं दुःखितुम् अर्हसि ।  
प्रौढो ऽपि को ऽत्र जानाति विचित्रभवितव्यताम् ॥ ५१ ॥  


ब्रह्मोवाच-

यक्षिणीवचनं श्रुत्वा हयारूढस् तदापतत् ।  
तम् आश्वास्य पुनः सैव यक्षिणी वाक्यम् अब्रवीत् ॥ ५२ ॥  


यक्षिण्य् उवाच-

स्त्रीत्वं जातं जातम् एव न पुंस्त्वं कर्तुम् अर्हसि ।  
गृहाण विद्यां स्त्रीयोग्यां नृत्यं गीतम् अलङ्कृतिम् ।  
स्त्रीलालित्यं स्त्रीविलासं स्त्रीकृत्यं सर्वम् एव तत् ॥ ५३ ॥  


ब्रह्मोवाच-

इला सर्वम् अथावाप्य यक्षिणीं वाक्यम् अब्रवीत् ॥ ५४ ॥  


इलोवाच-

को वा भर्ता किं तु कृत्यं पुनः पुंस्त्वं कथं भवेत् ।  
एतद् वदस्व कल्याणी दुःखार्ताया विशेषतः ।  
आर्तानाम् आर्तिशमनाच् छ्रेयो नाभ्यधिकं क्वचित् ॥ ५५ ॥  


यक्षिण्य् उवाच-

बुधः सोमसुतो नाम वनाद् अस्माच् च पूर्वतः ।  
आश्रमस् तस्य सुभगे पितरं नित्यम् एष्यति ॥ ५६ ॥  


अनेनैव पथा सोमं पितरं स बुधो ग्रहः ।  
द्रष्टुं याति ततो नित्यं नमस्कर्तुं तथैव च ॥ ५७ ॥  


यदा याति बुधः शान्तस् तदात्मानं च दर्शय ।  
तं दृष्ट्वा त्वं तु सुभगे सर्वकामान् अवाप्स्यसि ॥ ५८ ॥  


ब्रह्मोवाच-

ताम् आश्वास्य ततः सुभ्रूर् यक्षिण्य् अन्तरधीयत ।  
यक्षिणी सा तम् आचष्ट यक्षो ऽपि सुखम् आप्तवान् ॥ ५९ ॥  


इलसैन्यं च तत्रासीत् तद् गतं च यथासुखम् ।  
उमावनस्थिता चेला गायन्ती नृत्यती पुनः ॥ ६० ॥  


स्त्रीभावम् अनुचेष्टन्ती स्मरन्ती कर्मणो गतिम् ।  
कदाचित् क्रियमाणे तु इलया नृत्यकर्मणि ॥ ६१ ॥  


ताम् अपश्यद् बुधो धीमान् पितरं गन्तुम् उद्यतः ।  
इलां दृष्ट्वा गतिं त्यक्त्वा ताम् आगत्याब्रवीद् बुधः ॥ ६२ ॥  


बुध उवाच-

भार्या भव मम स्वस्था सर्वाभ्यस् त्वं प्रिया भव ॥ ६३ ॥  


ब्रह्मोवाच-

बुधवाक्यम् इला भक्त्या त्व् अभिनन्द्य तथाकरोत् ।  
स्मृत्वा च यक्षिणीवाक्यं ततस् तुष्टाभवन् मुने ॥ ६४ ॥  


बुधो रेमे तया प्रीत्या नीत्वा स्वस्थानम् उत्तमम् ।  
सा चापि सर्वभावेन तोषयाम् आस तं पतिम् ।  
ततो बहुतिथे काले बुधस् तुष्टो ऽवदत् प्रियाम् ॥ ६५ ॥  


बुध उवाच-

किं ते देयं मया भद्रे प्रियं यन् मनसि स्थितम् ॥ ६६ ॥  


ब्रह्मोवाच-

तद्वाक्यसमकालं तु पुत्रं देहीत्य् अभाषत ।  
इला बुधं सोमसुतं प्रीतिमन्तं प्रियं तथा ॥ ६७ ॥  


बुध उवाच-

अमोघम् एतन् मद्वीर्यं तथा प्रीतिसमुद्भवम् ।  
पुत्रस् ते भविता तस्मात् क्षत्रियो लोकविश्रुतः ॥ ६८ ॥  


सोमवंशकरः श्रीमान् आदित्य इव तेजसा ।  
बुद्ध्या बृहस्पतिसमः क्षमया पृथिवीसमः ॥ ६९ ॥  


वीर्येणाजौ हरिर् इव कोपेन हुतभुग् यथा ॥ ७० ॥  


ब्रह्मोवाच-

तस्मिन्न् उत्पद्यमाने तु बुधपुत्रे महात्मनि ।  
जयशब्दश् च सर्वत्र त्व् आसीच् च सुरवेश्मनि ॥ ७१ ॥  


बुधपुत्रे समुत्पन्ने तत्राजग्मुः सुरेश्वराः ।  
अहम् अप्य् आगमं तत्र मुदा युक्तो महामते ॥ ७२ ॥  


जातमात्रः सुतो रावम् अकरोत् स पृथुस्वरम् ।  
तेन सर्वे ऽप्य् अवोचन् वै सङ्गता ऋषयः सुराः ॥ ७३ ॥  


यस्मात् पुरू रवो ऽस्येति तस्माद् एष पुरूरवाः ।  
स्याद् इत्य् एवं नाम चक्रुः सर्वे सन्तुष्टमानसाः ॥ ७४ ॥  


बुधो ऽप्य् अध्यापयाम् आस क्षात्रविद्यां सुतं शुभाम् ।  
धनुर्वेदं सप्रयोगं बुधः प्रादात् तदात्मजे ॥ ७५ ॥  


स शीघ्रं वृद्धिम् अगमच् छुक्लपक्षे यथा शशी ।  
स मातरं दुःखयुतां समीक्ष्येलां महामतिः ।  
नमस्याथ विनीतात्मा इलाम् ऐलो ऽब्रवीद् इदम् ॥ ७६ ॥  


ऐल उवाच-

बुधो मातर् मम पिता तव भर्ता प्रियस् तथा ।  
अहं च पुत्रः कर्मण्यः कस्मात् ते मानसो ज्वरः ॥ ७७ ॥  


इलोवाच-

सत्यं पुत्र बुधो भर्ता त्वं च पुत्रो गुणाकरः ।  
भर्तृपुत्रकृता चिन्ता न ममास्ति कदाचन ॥ ७८ ॥  


तथापि पूर्वजं किञ्चिद् दुःखं स्मृत्वा पुनः पुनः ।  
चिन्तयेयं महाबुद्धे ततो मातरम् अब्रवीत् ॥ ७९ ॥  


ऐल उवाच-

निवेदयस्व मे मातस् तद् एव प्रथमं मम ॥ ८० ॥  


ब्रह्मोवाच-

इला चैनम् उवाचेदं रहोवाचं कथं वदे ।  
तथापि पुत्र ते वच्मि पित्रोः पुत्रो यतो गतिः ।  
मग्नानां दुःखपाथोब्धौ पुत्रः प्रवहणं परम् ॥ ८१ ॥  


ब्रह्मोवाच-

तन् मातृवचनं श्रुत्वा विनीतः प्राह मातरम् ।  
पादयोः पतितश् चापि वद मातर् यथा तथा ॥ ८२ ॥  


ब्रह्मोवाच-

सा पुरूरवसं प्राह इक्ष्वाकूणां तथा कुलम् ।  
तत्रोत्पत्तिं स्वस्य नाम राज्यप्राप्तिं प्रियान् सुतान् ॥ ८३ ॥  


पुरोधसं वसिष्ठं च प्रियां भार्यां स्वकं पदम् ।  
वननिर्याणम् एवाथ अमात्यानां पुरोधसः ॥ ८४ ॥  


प्रेषणं च नगर्यां तां मृगयासक्तिम् एव च ।  
हिमवत्कन्दरगतिं यक्षेश्वरगृहे गतिम् ॥ ८५ ॥  


उमावनप्रवेशं च स्त्रीत्वप्राप्तिम् अशेषतः ।  
महेश्वराज्ञया तत्र चाप्रवेशं नरस्य तु ॥ ८६ ॥  


यक्षिणीवाक्यम् अप्य् अस्य वरदानं तथैव च ।  
बुधप्राप्तिं तथा प्रीतिं पुत्रोत्पत्त्याद्य् अशेषतः ॥ ८७ ॥  


कथयाम् आस तत् सर्वं श्रुत्वा मातरम् अब्रवीत् ।  
पुरूरवाः किं करोमि किं कृत्वा सुकृतं भवेत् ॥ ८८ ॥  


एतावता ते तृप्तिश् चेद् अलम् एतेन चाम्बिके ।  
यद् अप्य् अन्यन् मनोवर्ति तद् अप्य् आज्ञापयस्व मे ॥ ८९ ॥  


इलोवाच-

इच्छेयं पुंस्त्वम् उत्कृष्टम् इच्छेयं राज्यम् उत्तमम् ।  
अभिषेकं च पुत्राणां तव चापि विशेषतः ॥ ९० ॥  


दानं दातुं च यष्टुं च मुक्तिमार्गस्य वीक्षणम् ।  
सर्वं च कर्तुम् इच्छामि तव पुत्र प्रसादतः ॥ ९१ ॥  


पुत्र उवाच-

उपायं त्वा तु पृच्छामि येन पुंस्त्वम् अवाप्स्यसि ।  
तपसो वान्यतो वापि वदस्व मम तत्त्वतः ॥ ९२ ॥  


इलोवाच-

बुधं त्वं पितरं पृच्छ गत्वा पुत्र यथार्थवत् ।  
स तु सर्वं तु जानाति उपदेक्ष्यति ते हितम् ॥ ९३ ॥  


ब्रह्मोवाच-

तन्मातृवचनाद् ऐलो गत्वा पितरम् अञ्जसा ।  
उवाच प्रणतो भूत्वा मातुः कृत्यं तथात्मनः ॥ ९४ ॥  


बुध उवाच-

इलं जाने महाप्राज्ञ इलां जातां पुनस् तथा ।  
उमावनप्रवेशं च शम्भोर् आज्ञां तथैव च ॥ ९५ ॥  


तस्माच् छम्भुप्रसादेन उमायाश् च प्रसादतः ।  
विशापो भविता पुत्र ताव् आराध्य न चान्यथा ॥ ९६ ॥  


पुरूरवा उवाच-

पश्येयं तं कथं देवं कथं वा मातरं शिवाम् ।  
तीर्थाद् वा तपसो वापि तत् पितः प्रथमं वद ॥ ९७ ॥  


बुध उवाच-

गौतमीं गच्छ पुत्र त्वं तत्रास्ते सर्वदा शिवः ।  
उमया सहितः श्रीमाञ् शापहन्ता वरप्रदः ॥ ९८ ॥  


ब्रह्मोवाच-

पुरूरवाः पितुर् वाक्यं श्रुत्वा तु मुदितो ऽभवत् ।  
गौतमीं तपसे धीमान् गङ्गां त्रैलोक्यपावनीम् ॥ ९९ ॥  


पुंस्त्वम् इच्छंस् तथा मातुर् जगाम तपसे त्वरन् ।  
हिमवन्तं गिरिं नत्वा मातरं पितरं गुरुम् ॥ १०० ॥  


गच्छन्तम् अन्वगात् पुत्रम् इला सोमसुतस् तथा ।  
ते सर्वे गौतमीं प्राप्ता हिमवत्पर्वतोत्तमात् ॥ १०१ ॥  


तत्र स्नात्वा तपः किञ्चित् कृत्वा चक्रुः स्तुतिं पराम् ।  
भवस्य देवदेवस्य स्तुतिक्रमम् इमं शृणु ॥ १०२ ॥  


बुधस् तुष्टाव प्रथमम् इला च तदनन्तरम् ।  
ततः पुरूरवाः पुत्रो गौरीं देवीं च शङ्करम् ॥ १०३ ॥  


बुध उवाच-

यौ कुङ्कुमेन स्वशरीरजेन ।  
स्वभावहेमप्रतिमौ सरूपौ ।  
याव् अर्चितौ स्कन्दगणेश्वराभ्यां ।  
तौ मे शरण्यौ शरणं भवेताम् ॥ १०४ ॥  


इलोवाच-

संसारतापत्रयदावदग्धाः ।  
शरीरिणो यौ परिचिन्तयन्तः ।  
सद्यः परां निर्वृतिम् आप्नुवन्ति ।  
तौ शङ्करौ मे शरणं भवेताम् ॥ १०५ ॥  


आर्ता ह्य् अहं पीडितमानसा ते ।  
क्लेशादिगोप्ता न परो ऽस्ति कश्चित् ।  
देव त्वदीयौ चरणौ सुपुण्यौ ।  
तौ मे शरण्यौ शरणं भवेताम् ॥ १०६ ॥  


पुरूरवा उवाच-

ययोः सकाशाद् इदम् अभ्युदैति ।  
प्रयाति चान्ते लयम् एव सर्वम् ।  
जगच्छरण्यौ जगदात्मकौ तु ।  
गौरीहरौ मे शरणं भवेताम् ॥ १०७ ॥  


यौ देववृन्देषु महोत्सवे तु ।  
पादौ गृहाणेश गिरीशपुत्र्याः ।  
प्रोक्तं धृतौ प्रीतिवशाच् छिवेन ।  
तौ मे शरण्यौ शरणं भवेताम् ॥ १०८ ॥  


श्रीदेव्य् उवाच-

किम् अभीष्टं प्रदास्यामि युष्मभ्यं तद् वदन्तु मे ।  
कृतकृत्याः स्थ भद्रं वो देवानाम् अपि दुष्करम् ॥ १०९ ॥  


पुरूरवा उवाच-

इलो राजा तवाज्ञात्वा वनं प्राविशद् अम्बिके ।  
तत् क्षमस्व सुरेशानि पुंस्त्वं दातुं त्वम् अर्हसि ॥ ११० ॥  


ब्रह्मोवाच-

तथेत्य् उवाच तान् सर्वान् भवस्य तु मते स्थिता ।  
ततः स भगवान् आह देवीवाक्यरतः सदा ॥ १११ ॥  


शिव उवाच-

अत्राभिषेकमात्रेण पुंस्त्वं प्राप्नोत्व् अयं नृपः ॥ ११२ ॥  


ब्रह्मोवाच-

स्नाताया बुधभार्यायाः शरीराद् वारि सुस्रुवे ।  
नृत्यं गीतं च लावण्यं यक्षिण्या यद् उपार्जितम् ॥ ११३ ॥  


तत् सर्वं वारिधाराभिर् गङ्गाम्भसि समाविशत् ।  
नृत्या गीता च सौभाग्या इमा नद्यो बभूविरे ॥ ११४ ॥  


ताश् चापि सङ्गता गङ्गां ते पुण्याः सङ्गमास् त्रयः ।  
तेषु स्नानं च दानं च सुरराज्यफलप्रदम् ॥ ११५ ॥  


इला पुंस्त्वम् अवाप्याथ गौरीशम्भोः प्रसादतः ।  
महाभ्युदयसिद्ध्यर्थं वाजिमेधम् अथाकरोत् ॥ ११६ ॥  


पुरोधसं वसिष्ठं च भार्यां पुत्रांस् तथैव च ।  
अमात्यांश् च बलं कोशम् आनीय स नृपोत्तमः ॥ ११७ ॥  


चतुरङ्गं बलं राज्यं दण्डके ऽस्थापयत् तदा ।  
इलस्य नाम्ना विख्यातं तत्र तत् पुरम् उच्यते ॥ ११८ ॥  


पूर्वजातान् अथो पुत्रान् सूर्यवंशक्रमागते ।  
राज्ये ऽभिषिच्य पश्चात् तम् ऐलं स्नेहाद् असिञ्चयत् ॥ ११९ ॥  


सोमवंशकरः श्रीमान् अयं राजा भवेद् इति ।  
सर्वेभ्यो मतिमानेभ्यो ज्येष्ठः श्रेष्ठो ऽभवन् मुने ॥ १२० ॥  


यत्र च क्रतवो वृत्ता इलस्य नृपतेः शुभाः ।  
यत्र पुंस्त्वम् अवाप्याथ यत्र पुत्राः समागताः ॥ १२१ ॥  


यक्षिणीदत्तनृत्यादिगीतसौभाग्यमङ्गलाः ।  
नद्यो भूत्वा यत्र गङ्गां सङ्गतास् तानि नारद ॥ १२२ ॥  


तीर्थानि शुभदान्य् आसन् सहस्राण्य् अथ षोडश ।  
उभयोस् तीरयोस् तात तत्र शम्भुर् इलेश्वरः ।  
तेषु स्नानं च दानं च सर्वक्रतुफलप्रदम् ॥ १२३ ॥  

