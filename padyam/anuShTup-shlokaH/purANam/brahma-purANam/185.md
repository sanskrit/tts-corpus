+++
title = "185"

+++

<details><summary>Summary (SA)</summary>

Chapter 185- Kālīya-episode
</details>

{{Ref- SS 295-296}}

व्यास उवाच-

एकदा तु विना रामं कृष्णो वृन्दावनं ययौ ।  
विचचार वृतो गोपैर् वन्यपुष्पस्रगुज्ज्वलः ॥ १ ॥  


स जगामाथ कालिन्दीं लोलकल्लोलशालिनीम् ।  
तीरसंलग्नफेनौघैर् हसन्तीम् इव सर्वतः ॥ २ ॥  


तस्यां चातिमहाभीमं विषाग्निकणदूषितम् ।  
ह्रदं कालीयनागस्य ददर्शातिविभीषणम् ॥ ३ ॥  


विषाग्निना विसरता दग्धतीरमहातरुम् ।  
वाताहताम्बुविक्षेपस्पर्शदग्धविहङ्गमम् ॥ ४ ॥  


तम् अतीव महारौद्रं मृत्युवक्त्रम् इवापरम् ।  
विलोक्य चिन्तयाम् आस भगवान् मधुसूदनः ॥ ५ ॥  


अस्मिन् वसति दुष्टात्मा कालीयो ऽसौ विषायुधः ।  
यो मया निर्जितस् त्यक्त्वा दुष्टो नष्टः पयोनिधौ ॥ ६ ॥  


तेनेयं दूषिता सर्वा यमुना सागरङ्गमा ।  
न नरैर् गोधनैर् वापि तृषार्तैर् उपभुज्यते ॥ ७ ॥  


तद् अस्य नागराजस्य कर्तव्यो निग्रहो मया ।  
नित्यत्रस्ताः सुखं येन चरेयुर् व्रजवासिनः ॥ ८ ॥  


एतदर्थं नृलोके ऽस्मिन्न् अवतारो मया कृतः ।  
यद् एषाम् उत्पथस्थानां कार्या शास्तिर् दुरात्मनाम् ॥ ९ ॥  


तद् एतन् नातिदूरस्थं कदम्बम् उरुशाखिनम् ।  
अधिरुह्योत्पतिष्यामि ह्रदे ऽस्मिञ् जीवनाशिनः ॥ १० ॥  


व्यास उवाच-

इत्थं विचिन्त्य बद्ध्वा च गाढं परिकरं ततः ।  
निपपात ह्रदे तत्र सर्पराजस्य वेगतः ॥ ११ ॥  


तेनापि पतता तत्र क्षोभितः स महाह्रदः ।  
अत्यर्थदूरजातांश् च तांश् चासिञ्चन् महीरुहान् ॥ १२ ॥  


ते ऽहिदुष्टविषज्वालातप्ताम्बुतपनोक्षिताः ।  
जज्वलुः पादपाः सद्यो ज्वालाव्याप्तदिगन्तराः ॥ १३ ॥  


आस्फोटयाम् आस तदा कृष्णो नागह्रदं भुजैः ।  
तच्छब्दश्रवणाच् चाथ नागराजो ऽभ्युपागमत् ॥ १४ ॥  


आताम्रनयनः कोपाद् विषज्वालाकुलैः फणैः ।  
वृतो महाविषैश् चान्यैर् अरुणैर् अनिलाशनैः ॥ १५ ॥  


नागपत्न्यश् च शतशो हारिहारोपशोभिताः ।  
प्रकम्पिततनूत्क्षेपचलत्कुण्डलकान्तयः ॥ १६ ॥  


ततः प्रवेष्टितः सर्पैः स कृष्णो भोगबन्धनैः ।  
ददंशुश् चापि ते कृष्णं विषज्वालाविलैर् मुखैः ॥ १७ ॥  


तं तत्र पतितं दृष्ट्वा नागभोगनिपीडितम् ।  
गोपा व्रजम् उपागत्य चुक्रुशुः शोकलालसाः ॥ १८ ॥  


गोपा ऊचुः-

एष कृष्णो गतो मोहमग्नो वै कालिये ह्रदे ।  
भक्ष्यते सर्पराजेन तद् आगच्छत मा चिरम् ॥ १९ ॥  


व्यास उवाच-

एतच् छ्रुत्वा ततो गोपा वज्रपातोपमं वचः ।  
गोप्यश् च त्वरिता जग्मुर् यशोदाप्रमुखा ह्रदम् ॥ २० ॥  


हा हा क्वासाव् इति जनो गोपीनाम् अतिविह्वलः ।  
यशोदया समं भ्रान्तो द्रुतः प्रस्खलितो ययौ ॥ २१ ॥  


नन्दगोपश् च गोपाश् च रामश् चाद्भुतविक्रमः ।  
त्वरितं यमुनां जग्मुः कृष्णदर्शनलालसाः ॥ २२ ॥  


ददृशुश् चापि ते तत्र सर्पराजवशङ्गतम् ।  
निष्प्रयत्नं कृतं कृष्णं सर्पभोगेन वेष्टितम् ॥ २३ ॥  


नन्दगोपश् च निश्चेष्टः पश्यन् पुत्रमुखं भृशम् ।  
यशोदा च महाभागा बभूव मुनिसत्तमाः ॥ २४ ॥  


गोप्यस् त्व् अन्या रुदत्यश् च ददृशुः शोककातराः ।  
प्रोचुश् च केशवं प्रीत्या भयकातरगद्गदम् ॥ २५ ॥  


सर्वा यशोदया सार्धं विशामो ऽत्र महाह्रदे ।  
नागराजस्य नो गन्तुम् अस्माकं युज्यते व्रजे ॥ २६ ॥  


दिवसः को विना सूर्यं विना चन्द्रेण का निशा ।  
विना दुग्धेन का गावो विना कृष्णेन को व्रजः ।  
विनाकृता न यास्यामः कृष्णेनानेन गोकुलम् ॥ २७ ॥  


व्यास उवाच-

इति गोपीवचः श्रुत्वा रौहिणेयो महाबलः ।  
उवाच गोपान् विधुरान् विलोक्य स्तिमितेक्षणः ॥ २८ ॥  


नन्दं च दीनम् अत्यर्थं न्यस्तदृष्टिं सुतानने ।  
मूर्छाकुलां यशोदां च कृष्णमाहात्म्यसञ्ज्ञया ॥ २९ ॥  


बलराम उवाच-

किम् अयं देवदेवेश भावो ऽयं मानुषस् त्वया ।  
व्यज्यते स्वं तम् आत्मानं किम् अन्यं त्वं न वेत्सि यत् ॥ ३० ॥  


त्वम् अस्य जगतो नाभिः सुराणाम् एव चाश्रयः ।  
कर्तापहर्ता पाता च त्रैलोक्यं त्वं त्रयीमयः ॥ ३१ ॥  


अत्रावतीर्णयोः कृष्ण गोपा एव हि बान्धवाः ।  
गोप्यश् च सीदतः कस्मात् त्वं बन्धून् समुपेक्षसे ॥ ३२ ॥  


दर्शितो मानुषो भावो दर्शितं बालचेष्टितम् ।  
तद् अयं दम्यतां कृष्ण दुरात्मा दशनायुधः ॥ ३३ ॥  


व्यास उवाच-

इति संस्मारितः कृष्णः स्मितभिन्नौष्ठसम्पुटः ।  
आस्फाल्य मोचयाम् आस स्वं देहं भोगबन्धनात् ॥ ३४ ॥  


आनाम्य चापि हस्ताभ्याम् उभाभ्यां मध्यमं फणम् ।  
आरुह्य भुग्नशिरसः प्रननर्तोरुविक्रमः ॥ ३५ ॥  


व्रणाः फणे ऽभवंस् तस्य कृष्णस्याङ्घ्रिविकुट्टनैः ।  
यत्रोन्नतिं च कुरुते ननामास्य ततः शिरः ॥ ३६ ॥  


मूर्छाम् उपाययौ भ्रान्त्या नागः कृष्णस्य कुट्टनैः ।  
दण्डपातनिपातेन ववाम रुधिरं बहु ॥ ३७ ॥  


तं निर्भुग्नशिरोग्रीवम् आस्यप्रस्रुतशोणितम् ।  
विलोक्य शरणं जग्मुस् तत्पत्न्यो मधुसूदनम् ॥ ३८ ॥  


नागपत्न्य ऊचुः-

ज्ञातो ऽसि देवदेवेश सर्वेशस् त्वम् अनुत्तम ।  
परं ज्योतिर् अचिन्त्यं यत् तदंशः परमेश्वरः ॥ ३९ ॥  


न समर्थाः सुर स्तोतुं यम् अनन्यभवं प्रभुम् ।  
स्वरूपवर्णनं तस्य कथं योषित् करिष्यति ॥ ४० ॥  


यस्याखिलमहीव्योमजलाग्निपवनात्मकम् ।  
ब्रह्माण्डम् अल्पकांशांशः स्तोष्यामस् तं कथं वयम् ॥ ४१ ॥  


ततः कुरु जगत्स्वामिन् प्रसादम् अवसीदतः ।  
प्राणांस् त्यजति नागो ऽयं भर्तृभिक्षा प्रदीयताम् ॥ ४२ ॥  


व्यास उवाच-

इत्य् उक्ते ताभिर् आश्वास्य क्लान्तदेहो ऽपि पन्नगः ।  
प्रसीद देवदेवेति प्राह वाक्यं शनैः शनैः ॥ ४३ ॥  


कालीय उवाच-

तवाष्टगुणम् ऐश्वर्यं नाथ स्वाभाविकं परम् ।  
निरस्तातिशयं यस्य तस्य स्तोष्यामि किं न्व् अहम् ॥ ४४ ॥  


त्वं परस् त्वं परस्याद्यः परं त्वं तत्परात्मकम् ।  
परस्मात् परमो यस् त्वं तस्य स्तोष्यामि किं न्व् अहम् ॥ ४५ ॥  


यथाहं भवता सृष्टो जात्या रूपेण चेश्वरः ।  
स्वभावेन च संयुक्तस् तथेदं चेष्टितं मया ॥ ४६ ॥  


यद्य् अन्यथा प्रवर्तेय देवदेव ततो मयि ।  
न्याय्यो दण्डनिपातस् ते तवैव वचनं यथा ॥ ४७ ॥  


तथापि यं जगत्स्वामी दण्डं पातितवान् मयि ।  
स सोढो ऽयं वरो दण्डस् त्वत्तो नान्यो ऽस्तु मे वरः ॥ ४८ ॥  


हतवीर्यो हतविषो दमितो ऽहं त्वयाच्युत ।  
जीवितं दीयताम् एकम् आज्ञापय करोमि किम् ॥ ४९ ॥  


श्रीभगवान् उवाच-

नात्र स्थेयं त्वया सर्प कदाचिद् यमुनाजले ।  
सभृत्यपरिवारस् त्वं समुद्रसलिलं व्रज ॥ ५० ॥  


मत्पदानि च ते सर्प दृष्ट्वा मूर्धनि सागरे ।  
गरुडः पन्नगरिपुस् त्वयि न प्रहरिष्यति ॥ ५१ ॥  


व्यास उवाच-

इत्य् उक्त्वा सर्पराजानं मुमोच भगवान् हरिः ।  
प्रणम्य सो ऽपि कृष्णाय जगाम पयसां निधिम् ॥ ५२ ॥  


पश्यतां सर्वभूतानां सभृत्यापत्यबन्धवः ।  
समस्तभार्यासहितः परित्यज्य स्वकं ह्रदम् ॥ ५३ ॥  


गते सर्पे परिष्वज्य मृतं पुनर् इवागतम् ।  
गोपा मूर्धनि गोविन्दं सिषिचुर् नेत्रजैर् जलैः ॥ ५४ ॥  


कृष्णम् अक्लिष्टकर्माणम् अन्ये विस्मितचेतसः ।  
तुष्टुवुर् मुदिता गोपा दृष्ट्वा शिवजलां नदीम् ॥ ५५ ॥  


गीयमानो ऽथ गोपीभिश् चरितैश् चारुचेष्टितैः ।  
संस्तूयमानो गोपालैः कृष्णो व्रजम् उपागमत् ॥ ५६ ॥  

