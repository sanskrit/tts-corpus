+++
title = "040"

+++

<details><summary>Summary (SA)</summary>

Chapter 40- Dakṣa's hymn of the thousand names of Śiva; the distribution of fever
</details>

{{Ref- SS 91-93}}

ब्रह्मोवाच-

एवं दृष्ट्वा तदा दक्षः शम्भोर् वीर्यं द्विजोत्तमाः ।  
प्राञ्जलिः प्रणतो भूत्वा संस्तोतुम् उपचक्रमे ॥ १ ॥  


दक्ष उवाच-

नमस् ते देवदेवेश नमस् ते ऽन्धकसूदन ।  
देवेन्द्र त्वं बलश्रेष्ठ देवदानवपूजित ॥ २ ॥  


सहस्राक्ष विरूपाक्ष त्र्यक्ष यक्षाधिपप्रिय ।  
सर्वतःपाणिपादस् त्वं सर्वतोक्षिशिरोमुखः ॥ ३ ॥  


सर्वतःश्रुतिमांल् लोके सर्वम् आवृत्य तिष्ठसि ।  
शङ्कुकर्णो महाकर्णः कुम्भकर्णो ऽर्णवालयः ॥ ४ ॥  


गजेन्द्रकर्णो गोकर्णः शतकर्णो नमो ऽस्तु ते ।  
शतोदरः शतावर्तः शतजिह्वः सनातनः ॥ ५ ॥  


गायन्ति त्वां गायत्रिणो अर्चयन्त्य् अर्कम् अर्किणः ।  
देवदानवगोप्ता च ब्रह्मा च त्वं शतक्रतुः ॥ ६ ॥  


मूर्तिमांस् त्वं महामूर्तिः समुद्रः सरसां निधिः ।  
त्वयि सर्वा देवता हि गावो गोष्ठ इवासते ॥ ७ ॥  


त्वत्तः शरीरे पश्यामि सोमम् अग्निजलेश्वरम् ।  
आदित्यम् अथ विष्णुं च ब्रह्माणं सबृहस्पतिम् ॥ ८ ॥  


क्रिया करणकार्ये च कर्ता कारणम् एव च ।  
असच् च सदसच् चैव तथैव प्रभवाव्ययौ ॥ ९ ॥  


नमो भवाय शर्वाय रुद्राय वरदाय च ।  
पशूनां पतये चैव नमो ऽस्त्व् अन्धकघातिने ॥ १० ॥  


त्रिजटाय त्रिशीर्षाय त्रिशूलवरधारिणे ।  
त्र्यम्बकाय त्रिनेत्राय त्रिपुरघ्नाय वै नमः ॥ ११ ॥  


नमश् चण्डाय मुण्डाय विश्वचण्डधराय च ।  
दण्डिने शङ्कुकर्णाय दण्डिदण्डाय वै नमः ॥ १२ ॥  


नमो ऽर्धदण्डिकेशाय शुष्काय विकृताय च ।  
विलोहिताय धूम्राय नीलग्रीवाय वै नमः ॥ १३ ॥  


नमो ऽस्त्व् अप्रतिरूपाय विरूपाय शिवाय च ।  
सूर्याय सूर्यपतये सूर्यध्वजपताकिने ॥ १४ ॥  


नमः प्रमथनाशाय वृषस्कन्धाय वै नमः ।  
नमो हिरण्यगर्भाय हिरण्यकवचाय च ॥ १५ ॥  


हिरण्यकृतचूडाय हिरण्यपतये नमः ।  
शत्रुघाताय चण्डाय पर्णसङ्घशयाय च ॥ १६ ॥  


नमः स्तुताय स्तुतये स्तूयमानाय वै नमः ।  
सर्वाय सर्वभक्षाय सर्वभूतान्तरात्मने ॥ १७ ॥  


नमो होमाय मन्त्राय शुक्लध्वजपताकिने ।  
नमो ऽनम्याय नम्याय नमः किलकिलाय च ॥ १८ ॥  


नमस् त्वां शयमानाय शयितायोत्थिताय च ।  
स्थिताय धावमानाय कुब्जाय कुटिलाय च ॥ १९ ॥  


नमो नर्तनशीलाय मुखवादित्रकारिणे ।  
बाधापहाय लुब्धाय गीतवादित्रकारिणे ॥ २० ॥  


नमो ज्येष्ठाय श्रेष्ठाय बलप्रमथनाय च ।  
उग्राय च नमो नित्यं नमश् च दशबाहवे ॥ २१ ॥  


नमः कपालहस्ताय सितभस्मप्रियाय च ।  
विभीषणाय भीमाय भीष्मव्रतधराय च ॥ २२ ॥  


नानाविकृतवक्त्राय खड्गजिह्वोग्रदंष्ट्रिणे ।  
पक्षमासलवार्धाय तुम्बीवीणाप्रियाय च ॥ २३ ॥  


अघोरघोररूपाय घोराघोरतराय च ।  
नमः शिवाय शान्ताय नमः शान्ततमाय च ॥ २४ ॥  


नमो बुद्धाय शुद्धाय संविभागप्रियाय च ।  
पवनाय पतङ्गाय नमः साङ्ख्यपराय च ॥ २५ ॥  


नमश् चण्डैकघण्टाय घण्टाजल्पाय घण्टिने ।  
सहस्रशतघण्टाय घण्टामालाप्रियाय च ॥ २६ ॥  


प्राणदण्डाय नित्याय नमस् ते लोहिताय च ।  
हूंहूङ्काराय रुद्राय भगाकारप्रियाय च ॥ २७ ॥  


नमो ऽपारवते नित्यं गिरिवृक्षप्रियाय च ।  
नमो यज्ञाधिपतये भूताय प्रसुताय च ॥ २८ ॥  


यज्ञवाहाय दान्ताय तप्याय च भगाय च ।  
नमस् तटाय तट्याय तटिनीपतये नमः ॥ २९ ॥  


अन्नदायान्नपतये नमस् त्व् अन्नभुजाय च ।  
नमः सहस्रशीर्षाय सहस्रचरणाय च ॥ ३० ॥  


सहस्रोद्धतशूलाय सहस्रनयनाय च ।  
नमो बालार्कवर्णाय बालरूपधराय च ॥ ३१ ॥  


नमो बालार्करूपाय बालक्रीडनकाय च ।  
नमः शुद्धाय बुद्धाय क्षोभणाय क्षयाय च ॥ ३२ ॥  


तरङ्गाङ्कितकेशाय मुक्तकेशाय वै नमः ।  
नमः षट्कर्मनिष्ठाय त्रिकर्मनियताय च ॥ ३३ ॥  


वर्णाश्रमाणां विधिवत् पृथग्धर्मप्रवर्तिने ।  
नमः श्रेष्ठाय ज्येष्ठाय नमः कलकलाय च ॥ ३४ ॥  


श्वेतपिङ्गलनेत्राय कृष्णरक्तेक्षणाय च ।  
धर्मकामार्थमोक्षाय क्रथाय क्रथनाय च ॥ ३५ ॥  


साङ्ख्याय साङ्ख्यमुख्याय योगाधिपतये नमः ।  
नमो रथ्याधिरथ्याय चतुष्पथपथाय च ॥ ३६ ॥  


कृष्णाजिनोत्तरीयाय व्यालयज्ञोपवीतिने ।  
ईशान रुद्रसङ्घात हरिकेश नमो ऽस्तु ते ॥ ३७ ॥  


त्र्यम्बकायाम्बिकानाथ व्यक्ताव्यक्त नमो ऽस्तु ते ।  
कालकामदकामघ्न दुष्टोद्वृत्तनिषूदन ॥ ३८ ॥  


सर्वगर्हित सर्वघ्न सद्योजात नमो ऽस्तु ते ।  
उन्मादन शतावर्तगङ्गातोयार्द्रमूर्धज ॥ ३९ ॥  


चन्द्रार्धसंयुगावर्त मेघावर्त नमो ऽस्तु ते ।  
नमो ऽन्नदानकर्त्रे च अन्नदप्रभवे नमः ॥ ४० ॥  


अन्नभोक्त्रे च गोप्त्रे च त्वम् एव प्रलयानल ।  
जरायुजाण्डजाश् चैव स्वेदजोद्भिज्ज एव च ॥ ४१ ॥  


त्वम् एव देवदेवेश भूतग्रामश् चतुर्विधः ।  
चराचरस्य स्रष्टा त्वं प्रतिहर्ता त्वम् एव च ॥ ४२ ॥  


त्वम् एव ब्रह्मा विश्वेश अप्सु ब्रह्म वदन्ति ते ।  
सर्वस्य परमा योनिः सुधांशो ज्योतिषां निधिः ॥ ४३ ॥  


ऋक्सामानि तथौङ्कारम् आहुस् त्वां ब्रह्मवादिनः ।  
हायि हायि हरे हायि हुवाहावेति वासकृत् ॥ ४४ ॥  


गायन्ति त्वां सुरश्रेष्ठाः सामगा ब्रह्मवादिनः ।  
यजुर्मय ऋङ्मयश् च सामाथर्वयुतस् तथा ॥ ४५ ॥  


पठ्यसे ब्रह्मविद्भिस् त्वं कल्पोपनिषदां गणैः ।  
ब्राह्मणाः क्षत्रिया वैश्याः शूद्रा वर्णाश्रमाश् च ये ॥ ४६ ॥  


त्वम् एवाश्रमसङ्घाश् च विद्युत् स्तनितम् एव च ।  
संवत्सरस् त्वम् ऋतवो मासा मासार्धम् एव च ॥ ४७ ॥  


कला काष्ठा निमेषाश् च नक्षत्राणि युगानि च ।  
वृषाणां ककुदं त्वं हि गिरीणां शिखराणि च ॥ ४८ ॥  


सिंहो मृगाणां पतयस् तक्षकानन्तभोगिनाम् ।  
क्षीरोदो ह्य् उदधीनां च मन्त्राणां प्रणवस् तथा ॥ ४९ ॥  


वज्रं प्रहरणानां च व्रतानां सत्यम् एव च ।  
त्वम् एवेच्छा च द्वेषश् च रागो मोहः शमः क्षमा ॥ ५० ॥  


व्यवसायो धृतिर् लोभः कामक्रोधौ जयाजयौ ।  
त्वं गदी त्वं शरी चापी खट्वाङ्गी मुद्गरी तथा ॥ ५१ ॥  


छेत्ता भेत्ता प्रहर्ता च नेता मन्तासि नो मतः ।  
दशलक्षणसंयुक्तो धर्मो ऽर्थः काम एव च ॥ ५२ ॥  


इन्दुः समुद्रः सरितः पल्वलानि सरांसि च ।  
लतावल्ल्यस् तृणौषध्यः पशवो मृगपक्षिणः ॥ ५३ ॥  


द्रव्यकर्मगुणारम्भः कालपुष्पफलप्रदः ।  
आदिश् चान्तश् च मध्यश् च गायत्र्य् ओङ्कार एव च ॥ ५४ ॥  


हरितो लोहितः कृष्णो नीलः पीतस् तथा क्षणः ।  
कद्रुश् च कपिलो बभ्रुः कपोतो मच्छकस् तथा ॥ ५५ ॥  


सुवर्णरेता विख्यातः सुवर्णश् चाप्य् अथो मतः ।  
सुवर्णनामा च तथा सुवर्णप्रिय एव च ॥ ५६ ॥  


त्वम् इन्द्रश् च यमश् चैव वरुणो धनदो ऽनलः ।  
उत्फुल्लश् चित्रभानुश् च स्वर्भानुर् भानुर् एव च ॥ ५७ ॥  


होत्रं होता च होम्यं च हुतं चैव तथा प्रभुः ।  
त्रिसौपर्णस् तथा ब्रह्मन् यजुषां शतरुद्रियम् ॥ ५८ ॥  


पवित्रं च पवित्राणां मङ्गलानां च मङ्गलम् ।  
प्राणश् च त्वं रजश् च त्वं तमः सत्त्वयुतस् तथा ॥ ५९ ॥  


प्राणो ऽपानः समानश् च उदानो व्यान एव च ।  
उन्मेषश् च निमेषश् च क्षुत्तृङ्जृम्भा तथैव च ॥ ६० ॥  


लोहिताङ्गश् च दंष्ट्री च महावक्त्रो महोदरः ।  
शुचिरोमा हरिच्छ्मश्रुर् ऊर्ध्वकेशश् चलाचलः ॥ ६१ ॥  


गीतवादित्रनृत्याङ्गो गीतवादनकप्रियः ।  
मत्स्यो जालो जलो ऽजय्यो जलव्यालः कुटीचरः ॥ ६२ ॥  


विकालश् च सुकालश् च दुष्कालः कालनाशनः ।  
मृत्युश् चैवाक्षयो ऽन्तश् च क्षमामायाकरोत्करः ॥ ६३ ॥  


संवर्तो वर्तकश् चैव संवर्तकबलाहकौ ।  
घण्टाकी घण्टकी घण्टी चूडालो लवणोदधिः ॥ ६४ ॥  


ब्रह्मा कालाग्निवक्त्रश् च दण्डी मुण्डस् त्रिदण्डधृक् ।  
चतुर्युगश् चतुर्वेदश् चतुर्होत्रश् चतुष्पथः ॥ ६५ ॥  


चातुराश्रम्यनेता च चातुर्वर्ण्यकरश् च ह ।  
क्षराक्षरः प्रियो धूर्तो गणैर् गण्यो गणाधिपः ॥ ६६ ॥  


रक्तमाल्याम्बरधरो गिरीशो गिरिजाप्रियः ।  
शिल्पीशः शिल्पिनः श्रेष्ठः सर्वशिल्पिप्रवर्तकः ॥ ६७ ॥  


भगनेत्रान्तकश् चण्डः पूष्णो दन्तविनाशनः ।  
स्वाहा स्वधा वषट्कारो नमस्कार नमो ऽस्तु ते ॥ ६८ ॥  


गूढव्रतश् च गूढश् च गूढव्रतनिषेवितः ।  
तरणस् तारणश् चैव सर्वभूतेषु तारणः ॥ ६९ ॥  


धाता विधाता सन्धाता निधाता धारणो धरः ।  
तपो ब्रह्म च सत्यं च ब्रह्मचर्यं तथार्जवम् ॥ ७० ॥  


भूतात्मा भूतकृद् भूतो भूतभव्यभवोद्भवः ।  
भूर् भुवः स्वरितश् चैव भूतो ह्य् अग्निर् महेश्वरः ॥ ७१ ॥  


ब्रह्मावर्तः सुरावर्तः कामावर्त नमो ऽस्तु ते ।  
कामबिम्बविनिर्हन्ता कर्णिकारस्रजप्रियः ॥ ७२ ॥  


गोनेता गोप्रचारश् च गोवृषेश्वरवाहनः ।  
त्रैलोक्यगोप्ता गोविन्दो गोप्ता गोगर्ग एव च ॥ ७३ ॥  


अखण्डचन्द्राभिमुखः सुमुखो दुर्मुखो ऽमुखः ।  
चतुर्मुखो बहुमुखो रणेष्व् अभिमुखः सदा ॥ ७४ ॥  


हिरण्यगर्भः शकुनिर् धनदो ऽर्थपतिर् विराट् ।  
अधर्महा महादक्षो दण्डधारो रणप्रियः ॥ ७५ ॥  


तिष्ठन् स्थिरश् च स्थाणुश् च निष्कम्पश् च सुनिश्चलः ।  
दुर्वारणो दुर्विषहो दुःसहो दुरतिक्रमः ॥ ७६ ॥  


दुर्धरो दुर्वशो नित्यो दुर्दर्पो विजयो जयः ।  
शशः शशाङ्कनयनशीतोष्णः क्षुत् तृषा जरा ॥ ७७ ॥  


आधयो व्याधयश् चैव व्याधिहा व्याधिपश् च यः ।  
सह्यो यज्ञमृगव्याधो व्याधीनाम् आकरो ऽकरः ॥ ७८ ॥  


शिखण्डी पुण्डरीकश् च पुण्डरीकावलोकनः ।  
दण्डधृक् चक्रदण्डश् च रौद्रभागविनाशनः ॥ ७९ ॥  


विषपो ऽमृतपश् चैव सुरापः क्षीरसोमपः ।  
मधुपश् चापपश् चैव सर्वपश् च बलाबलः ॥ ८० ॥  


वृषाङ्गराम्भो वृषभस् तथा वृषभलोचनः ।  
वृषभश् चैव विख्यातो लोकानां लोकसंस्कृतः ॥ ८१ ॥  


चन्द्रादित्यौ चक्षुषी ते हृदयं च पितामहः ।  
अग्निष्टोमस् तथा देहो धर्मकर्मप्रसाधितः ॥ ८२ ॥  


न ब्रह्मा न च गोविन्दः पुराणर्षयो न च ।  
माहात्म्यं वेदितुं शक्ता याथातथ्येन ते शिव ॥ ८३ ॥  


शिवा या मूर्तयः सूक्ष्मास् ते मह्यं यान्तु दर्शनम् ।  
ताभिर् मां सर्वतो रक्ष पिता पुत्रम् इवौरसम् ॥ ८४ ॥  


रक्ष मां रक्षणीयो ऽहं तवानघ नमो ऽस्तु ते ।  
भक्तानुकम्पी भगवान् भक्तश् चाहं सदा त्वयि ॥ ८५ ॥  


यः सहस्राण्य् अनेकानि पुंसाम् आवृत्य दुर्दृशाम् ।  
तिष्ठत्य् एकः समुद्रान्ते स मे गोप्तास्तु नित्यशः ॥ ८६ ॥  


यं विनिद्रा जितश्वासाः सत्त्वस्थाः समदर्शिनः ।  
ज्योतिः पश्यन्ति युञ्जानास् तस्मै योगात्मने नमः ॥ ८७ ॥  


सम्भक्ष्य सर्वभूतानि युगान्ते समुपस्थिते ।  
यः शेते जलमध्यस्थस् तं प्रपद्ये ऽम्बुशायिनम् ॥ ८८ ॥  


प्रविश्य वदनं राहोर् यः सोमं पिबते निशि ।  
ग्रसत्य् अर्कं च स्वर्भानुर् भूत्वा सोमाग्निर् एव च ॥ ८९ ॥  


अङ्गुष्ठमात्राः पुरुषा देहस्थाः सर्वदेहिनाम् ।  
रक्षन्तु ते च मां नित्यं नित्यं चाप्याययन्तु माम् ॥ ९० ॥  


येनाप्य् उत्पादिता गर्भा अपो भागगताश् च ये ।  
तेषां स्वाहा स्वधा चैव आप्नुवन्ति स्वदन्ति च ॥ ९१ ॥  


येन रोहन्ति देहस्थाः प्राणिनो रोदयन्ति च ।  
हर्षयन्ति न कृष्यन्ति नमस् तेभ्यस् तु नित्यशः ॥ ९२ ॥  


ये समुद्रे नदीदुर्गे पर्वतेषु गुहासु च ।  
वृक्षमूलेषु गोष्ठेषु कान्तारगहनेषु च ॥ ९३ ॥  


चतुष्पथेषु रथ्यासु चत्वरेषु सभासु च ।  
हस्त्यश्वरथशालासु जीर्णोद्यानालयेषु च ॥ ९४ ॥  


येषु पञ्चसु भूतेषु दिशासु विदिशासु च ।  
इन्द्रार्कयोर् मध्यगता ये च चन्द्रार्करश्मिषु ॥ ९५ ॥  


रसातलगता ये च ये च तस्मात् परं गताः ।  
नमस् तेभ्यो नमस् तेभ्यो नमस् तेभ्यस् तु सर्वशः ॥ ९६ ॥  


सर्वस् त्वं सर्वगो देवः सर्वभूतपतिर् भवः ।  
सर्वभूतान्तरात्मा च तेन त्वं न निमन्त्रितः ॥ ९७ ॥  


त्वम् एव चेज्यसे देव यज्ञैर् विविधदक्षिणैः ।  
त्वम् एव कर्ता सर्वस्य तेन त्वं न निमन्त्रितः ॥ ९८ ॥  


अथवा मायया देव मोहितः सूक्ष्मया तव ।  
तस्मात् तु कारणाद् वापि त्वं मया न निमन्त्रितः ॥ ९९ ॥  


प्रसीद मम देवेश त्वम् एव शरणं मम ।  
त्वं गतिस् त्वं प्रतिष्ठा च न चान्यो ऽस्तीति मे मतिः ॥ १०० ॥  


ब्रह्मोवाच-

स्तुत्वैवं स महादेवं विरराम महामतिः ।  
भगवान् अपि सुप्रीतः पुनर् दक्षम् अभाषत ॥ १०१ ॥  


श्रीभगवान् उवाच-

परितुष्टो ऽस्मि ते दक्ष स्तवेनानेन सुव्रत ।  
बहुना तु किम् उक्तेन मत्समीपं गमिष्यसि ॥ १०२ ॥  


ब्रह्मोवाच-

तथैवम् अब्रवीद् वाक्यं त्रैलोक्याधिपतिर् भवः ।  
कृत्वाश्वासकरं वाक्यं सर्वज्ञो वाक्यसंहितम् ॥ १०३ ॥  


श्रीशिव उवाच-

दक्ष दुःखं न कर्तव्यं यज्ञविध्वंसनं प्रति ।  
अहं यज्ञहनस् तुभ्यं दृष्टम् एतत् पुरानघ ॥ १०४ ॥  


भूयश् च त्वं वरम् इमं मत्तो गृह्णीष्व सुव्रत ।  
प्रसन्नसुमुखो भूत्वा ममैकाग्रमनाः शृणु ॥ १०५ ॥  


अश्वमेधसहस्रस्य वाजपेयशतस्य वै ।  
प्रजापते मत्प्रसादात् फलभागी भविष्यसि ॥ १०६ ॥  


वेदान् षडङ्गान् बुध्यस्व साङ्ख्ययोगांश् च कृत्स्नशः ।  
तपश् च विपुलं तप्त्वा दुश्चरं देवदानवैः ॥ १०७ ॥  


अब्दैर् द्वादशभिर् युक्तं गूढम् अप्रज्ञनिन्दितम् ।  
वर्णाश्रमकृतैर् धर्मैर् विनीतं न क्वचित् क्वचित् ॥ १०८ ॥  


समागतं व्यवसितं पशुपाशविमोक्षणम् ।  
सर्वेषाम् आश्रमाणां च मया पाशुपतं व्रतम् ॥ १०९ ॥  


उत्पादितं दक्ष शुभं सर्वपापविमोचनम् ।  
अस्य चीर्णस्य यत् सम्यक् फलं भवति पुष्कलम् ।  
तच् चास्तु सुमहाभाग मानसस् त्यज्यतां ज्वरः ॥ ११० ॥  


ब्रह्मोवाच-

एवम् उक्त्वा तु देवेशः सपत्नीकः सहानुगः ।  
अदर्शनम् अनुप्राप्तो दक्षस्यामिततेजसः ॥ १११ ॥  


अवाप्य च तथा भागं यथोक्तं चोमया भवः ।  
ज्वरं च सर्वधर्मज्ञो बहुधा व्यभजत् तदा ॥ ११२ ॥  


शान्त्यर्थं सर्वभूतानां शृणुध्वम् अथ वै द्विजाः ।  
शिखाभितापो नागानां पर्वतानां शिलाजतु ॥ ११३ ॥  


अपां तु नीलिकां विद्यान् निर्मोको भुजगेषु च ।  
खोरकः सौरभेयाणाम् ऊखरः पृथिवीतले ॥ ११४ ॥  


शुनाम् अपि च धर्मज्ञा दृष्टिप्रत्यवरोधनम् ।  
रन्ध्रागतम् अथाश्वानां शिखोद्भेदश् च बर्हिणाम् ॥ ११५ ॥  


नेत्ररागः कोकिलानां द्वेषः प्रोक्तो महात्मनाम् ।  
जनानाम् अपि भेदश् च सर्वेषाम् इति नः श्रुतम् ॥ ११६ ॥  


शुकानाम् अपि सर्वेषां हिक्किका प्रोच्यते ज्वरः ।  
शार्दूलेष्व् अथ वै विप्राः श्रमो ज्वर इहोच्यते ॥ ११७ ॥  


मानुषेषु च सर्वज्ञा ज्वरो नामैष कीर्तितः ।  
मरणे जन्मनि तथा मध्ये चापि निवेशितः ॥ ११८ ॥  


एतन् माहेश्वरं तेजो ज्वरो नाम सुदारुणः ।  
नमस्यश् चैव मान्यश् च सर्वप्राणिभिर् ईश्वरः ॥ ११९ ॥  


इमां ज्वरोत्पत्तिम् अदीनमानसः ।  
पठेत् सदा यः सुसमाहितो नरः ।  
विमुक्तरोगः स नरो मुदायुतो ।  
लभेत कामांश् च यथामनीषितान् ॥ १२० ॥  


दक्षप्रोक्तं स्तवं चापि कीर्तयेद् यः शृणोति वा ।  
नाशुभं प्राप्नुयात् किञ्चिद् दीर्घम् आयुर् अवाप्नुयात् ॥ १२१ ॥  


यथा सर्वेषु देवेषु वरिष्ठो भगवान् भवः ।  
तथा स्तवो वरिष्ठो ऽयं स्तवानां दक्षनिर्मितः ॥ १२२ ॥  


यशःस्वर्गसुरैश्वर्यवित्तादिजयकाङ्क्षिभिः ।  
स्तोतव्यो भक्तिम् आस्थाय विद्याकामैश् च यत्नतः ॥ १२३ ॥  


व्याधितो दुःखितो दीनो नरो ग्रस्तो भयादिभिः ।  
राजकार्यनियुक्तो वा मुच्यते महतो भयात् ॥ १२४ ॥  


अनेनैव च देहेन गणानां च महेश्वरात् ।  
इह लोके सुखं प्राप्य गणराड् उपजायते ॥ १२५ ॥  


न यक्षा न पिशाचा वा न नागा न विनायकाः ।  
कुर्युर् विघ्नं गृहे तस्य यत्र संस्तूयते भवः ॥ १२६ ॥  


शृणुयाद् वा इदं नारी भक्त्याथ भवभाविता ।  
पितृपक्षे भर्तृपक्षे पूज्या भवति चैव ह ॥ १२७ ॥  


शृणुयाद् वा इदं सर्वं कीर्तयेद् वाप्य् अभीक्ष्णशः ।  
तस्य सर्वाणि कार्याणि सिद्धिं गच्छन्त्य् अविघ्नतः ॥ १२८ ॥  


मनसा चिन्तितं यच् च यच् च वाचाप्य् उदाहृतम् ।  
सर्वं सम्पद्यते तस्य स्तवस्यास्यानुकीर्तनात् ॥ १२९ ॥  


देवस्य सगुहस्याथ देव्या नन्दीश्वरस्य च ।  
बलिं विभजतः कृत्वा दमेन नियमेन च ॥ १३० ॥  


ततः प्रयुक्तो गृह्णीयान् नामान्य् आशु यथाक्रमम् ।  
ईप्सितांल् लभते ऽप्य् अर्थान् कामान् भोगांश् च मानवः ॥ १३१ ॥  


मृतश् च स्वर्गम् आप्नोति स्त्रीसहस्रसमावृतः ।  
सर्वकामसुयुक्तो वा युक्तो वा सर्वपातकैः ॥ १३२ ॥  


पठन् दक्षकृतं स्तोत्रं सर्वपापैः प्रमुच्यते ।  
मृतश् च गणसायुज्यं पूज्यमानः सुरासुरैः ॥ १३३ ॥  


वृषेण विनियुक्तेन विमानेन विराजते ।  
आभूतसम्प्लवस्थायी रुद्रस्यानुचरो भवेत् ॥ १३४ ॥  


इत्य् आह भगवान् व्यासः पराशरसुतः प्रभुः ।  
नैतद् वेदयते कश्चिन् नैतच् छ्राव्यं च कस्यचित् ॥ १३५ ॥  


श्रुत्वेमं परमं गुह्यं ये ऽपि स्युः पापयोनयः ।  
वैश्याः स्त्रियश् च शूद्राश् च रुद्रलोकम् अवाप्नुयुः ॥ १३६ ॥  


श्रावयेद् यश् च विप्रेभ्यः सदा पर्वसु पर्वसु ।  
रुद्रलोकम् अवाप्नोति द्विजो वै नात्र संशयः ॥ १३७ ॥  

