+++
title = "058"

+++

<details><summary>Summary (SA)</summary>

Chapter 58- Narasiṃha-Māhātmya
</details>

{{Ref- SS 113-115}}

ब्रह्मोवाच-

एवं दृष्ट्वा बलं कृष्णं सुभद्रां प्रणिपत्य च ।  
धर्मं चार्थं च कामं च मोक्षं च लभते ध्रुवम् ॥ १ ॥  


निष्क्रम्य देवतागारात् कृतकृत्यो भवेन् नरः ।  
प्रणम्यायतनं पश्चाद् व्रजेत् तत्र समाहितः ॥ २ ॥  


इन्द्रनीलमयो विष्णुर् यत्रास्ते वालुकावृतः ।  
अन्तर्धानगतं नत्वा ततो विष्णुपुरं व्रजेत् ॥ ३ ॥  


सर्वदेवमयो यो ऽसौ हतवान् असुरोत्तमम् ।  
स आस्ते तत्र भो विप्राः सिंहार्धकृतविग्रहः ॥ ४ ॥  


भक्त्या दृष्ट्वा तु तं देवं प्रणम्य नरकेसरीम् ।  
मुच्यते पातकैर् मर्त्यः समस्तैर् नात्र संशयः ॥ ५ ॥  


नरसिंहस्य ये भक्ता भवन्ति भुवि मानवाः ।  
न तेषां दुष्कृतं किञ्चित् फलं स्याद् यद् यद् ईप्सितम् ॥ ६ ॥  


तस्मात् सर्वप्रयत्नेन नरसिंहं समाश्रयेत् ।  
धर्मार्थकाममोक्षाणां फलं यस्मात् प्रयच्छति ॥ ७ ॥  


मुनय ऊचुः-

माहात्म्यं नरसिंहस्य सुखदं भुवि दुर्लभम् ।  
यथा कथयसे देव तेन नो विस्मयो महान् ॥ ८ ॥  


प्रभावं तस्य देवस्य विस्तरेण जगत्पते ।  
श्रोतुम् इच्छामहे ब्रूहि परं कौतूहलं हि नः ॥ ९ ॥  


यथा प्रसीदेद् देवो ऽसौ नरसिंहो महाबलः ।  
भक्तानाम् उपकाराय ब्रूहि देव नमो ऽस्तु ते ॥ १० ॥  


प्रसादान् नरसिंहस्य या भवन्त्य् अत्र सिद्धयः ।  
ब्रूहि ताः कुरु चास्माकं प्रसादं प्रपितामह ॥ ११ ॥  


ब्रह्मोवाच-

शृणुध्वं तस्य भो विप्राः प्रभावं गदतो मम ।  
अजितस्याप्रमेयस्य भुक्तिमुक्तिप्रदस्य च ॥ १२ ॥  


कः शक्नोति गुणान् वक्तुं समस्तांस् तस्य भो द्विजाः ।  
सिंहार्धकृतदेहस्य प्रवक्ष्यामि समासतः ॥ १३ ॥  


याः काश्चित् सिद्धयश् चात्र श्रूयन्ते दैवमानुषाः ।  
प्रसादात् तस्य ताः सर्वाः सिध्यन्ति नात्र संशयः ॥ १४ ॥  


स्वर्गे मर्त्ये च पाताले दिक्षु तोये पुरे नगे ।  
प्रसादात् तस्य देवस्य भवत्य् अव्याहता गतिः ॥ १५ ॥  


असाध्यं तस्य देवस्य नास्त्य् अत्र सचराचरे ।  
नरसिंहस्य भो विप्राः सदा भक्तानुकम्पिनः ॥ १६ ॥  


विधानं तस्य वक्ष्यामि भक्तानाम् उपकारकम् ।  
येन प्रसीदेच् चैवासौ सिंहार्धकृतविग्रहः ॥ १७ ॥  


शृणुध्वं मुनिशार्दूलाः कल्पराजं सनातनम् ।  
नरसिंहस्य तत्त्वं च यन् न ज्ञातं सुरासुरैः ॥ १८ ॥  


शाकयावकमूलैस् तु फलपिण्याकसक्तुकैः ।  
पयोभक्षेण विप्रेन्द्रा वर्तयेत् साधकोत्तमः ॥ १९ ॥  


कोशकौपीनवासाश् च ध्यानयुक्तो जितेन्द्रियः ।  
अरण्ये विजने देशे पर्वते सिन्धुसङ्गमे ॥ २० ॥  


ऊषरे सिद्धक्षेत्रे च नरसिंहाश्रमे तथा ।  
प्रतिष्ठाप्य स्वयं वापि पूजां कृत्वा विधानतः ॥ २१ ॥  


द्वादश्यां शुक्लपक्षस्य उपोष्य मुनिपुङ्गवाः ।  
जपेल् लक्षाणि वै विंशन् मनसा संयतेन्द्रियः ॥ २२ ॥  


उपपातकयुक्तश् च महापातकसंयुतः ।  
मुक्तो भवेत् ततो विप्राः साधको नात्र संशयः ॥ २३ ॥  


कृत्वा प्रदक्षिणं तत्र नरसिंहं प्रपूजयेत् ।  
पुण्यगन्धादिभिर् धूपैः प्रणम्य शिरसा प्रभुम् ॥ २४ ॥  


कर्पूरचन्दनाक्तानि जातीपुष्पाणि मस्तके ।  
प्रदद्यान् नरसिंहस्य ततः सिद्धिः प्रजायते ॥ २५ ॥  


भगवान् सर्वकार्येषु न क्वचित् प्रतिहन्यते ।  
तेजः सोढुं न शक्ताः स्युर् ब्रह्मरुद्रादयः सुराः ॥ २६ ॥  


किं पुनर् दानवा लोके सिद्धगन्धर्वमानुषाः ।  
विद्याधरा यक्षगणाः सकिन्नरमहोरगाः ॥ २७ ॥  


मन्त्रं यान् आसुरान् हन्तुं जपन्त्य् एके ऽन्यसाधकाः ।  
ते सर्वे प्रलयं यान्ति दृष्ट्वादित्याग्निवर्चसः ॥ २८ ॥  


सकृज्जप्तं तु कवचं रक्षेत् सर्वम् उपद्रवम् ।  
द्विर्जप्तं कवचं दिव्यं रक्षते देवदानवात् ॥ २९ ॥  


गन्धर्वाः किन्नरा यक्षा विद्याधरमहोरगाः ।  
भूताः पिशाचा रक्षांसि ये चान्ये परिपन्थिनः ॥ ३० ॥  


त्रिर्जप्तं कवचं दिव्यम् अभेद्यं च सुरासुरैः ।  
द्वादशाभ्यन्तरे चैव योजनानां द्विजोत्तमाः ॥ ३१ ॥  


रक्षते भगवान् देवो नरसिंहो महाबलः ।  
ततो गत्वा बिलद्वारम् उपोष्य रजनीत्रयम् ॥ ३२ ॥  


पलाशकाष्ठैः प्रज्वाल्य भगवन्तं हुताशनम् ।  
पलाशसमिधस् तत्र जुहुयात् त्रिमधुप्लुताः ॥ ३३ ॥  


द्वे शते द्विजशार्दूला वषट्कारेण साधकः ।  
ततो विवरद्वारं तु प्रकटं जायते क्षणात् ॥ ३४ ॥  


ततो विशेत् तु निःशङ्कं कवची विवरं बुधः ।  
गच्छतः सङ्कटं तस्य तमोमोहश् च नश्यति ॥ ३५ ॥  


राजमार्गः सुविस्तीर्णो दृश्यते भ्रमराजितः ।  
नरसिंहं स्मरंस् तत्र पातालं विशते द्विजाः ॥ ३६ ॥  


गत्वा तत्र जपेत् तत्त्वं नरसिंहाख्यम् अव्ययम् ।  
ततः स्त्रीणां सहस्राणि वीणावादनकर्मणाम् ॥ ३७ ॥  


निर्गच्छन्ति पुरो विप्राः स्वागतं ता वदन्ति च ।  
प्रवेशयन्ति ता हस्ते गृहीत्वा साधकेश्वरम् ॥ ३८ ॥  


ततो रसायनं दिव्यं पाययन्ति द्विजोत्तमाः ।  
पीतमात्रे दिव्यदेहो जायते सुमहाबलः ॥ ३९ ॥  


क्रीडते सह कन्याभिर् यावद् आभूतसम्प्लवम् ।  
भिन्नदेहो वासुदेवे लीयते नात्र संशयः ॥ ४० ॥  


यदा न रोचते वासस् तस्मान् निर्गच्छते पुनः ।  
पट्टं शूलं च खड्गं च रोचनां च मणिं तथा ॥ ४१ ॥  


रसं रसायनं चैव पादुकाञ्जनम् एव च ।  
कृष्णाजिनं मुनिश्रेष्ठा गुटिकां च मनोहराम् ॥ ४२ ॥  


कमण्डलुं चाक्षसूत्रं यष्टिं सञ्जीवनीं तथा ।  
सिद्धविद्यां च शास्त्राणि गृहीत्वा साधकेश्वरः ॥ ४३ ॥  


ज्वलद्वह्निस्फुलिङ्गोर्मिवेष्टितं त्रिशिखं हृदि ।  
सकृन् न्यस्तं दहेत् सर्वं वृजिनं जन्मकोटिजम् ॥ ४४ ॥  


विषे न्यस्तं विषं हन्यात् कुष्ठं हन्यात् तनौ स्थितम् ।  
स्वदेहे भ्रूणहत्यादि कृत्वा दिव्येन शुध्यति ॥ ४५ ॥  


महाग्रहगृहीतेषु ज्वलमानं विचिन्तयेत् ।  
हृदन्ते वै ततः शीघ्रं नश्येयुर् दारुणा ग्रहाः ॥ ४६ ॥  


बालानां कण्ठके बद्धं रक्षा भवति नित्यशः ।  
गण्डपिण्डकलूतानां नाशनं कुरुते ध्रुवम् ॥ ४७ ॥  


व्याधिजाते समिद्भिश् च घृतक्षीरेण होमयेत् ।  
त्रिसन्ध्यं मासम् एकं तु सर्वरोगान् विनाशयेत् ॥ ४८ ॥  


असाध्यं तु न पश्यामि त्रैलोक्ये सचराचरे ।  
यां यां कामयते सिद्धिं तां तां प्राप्नोति स ध्रुवम् ॥ ४९ ॥  


अष्टोत्तरशतं त्व् एके पूजयित्वा मृगाधिपम् ।  
मृत्तिकाः सप्त वल्मीके श्मशाने च चतुष्पथे ॥ ५० ॥  


रक्तचन्दनसम्मिश्रा गवां क्षीरेण लोडयेत् ।  
सिंहस्य प्रतिमां कृत्वा प्रमाणेन षडङ्गुलाम् ॥ ५१ ॥  


लिम्पेत् तथा भूर्जपत्त्रे रोचनया समालिखेत् ।  
नरसिंहस्य कण्ठे तु बद्ध्वा चैव हि मन्त्रवित् ॥ ५२ ॥  


जपेत् सङ्ख्याविहीनं तु पूजयित्वा जलाशये ।  
यावत् सप्ताहमात्रं तु जपेत् संयमितेन्द्रियः ॥ ५३ ॥  


जलाकीर्णा मुहूर्तेन जायते सर्वमेदिनी ।  
अथवा शुष्कवृक्षाग्रे नरसिंहं तु पूजयेत् ॥ ५४ ॥  


जप्त्वा चाष्टशतं तत्त्वं वर्षन्तं विनिवारयेत् ।  
तम् एवं पिञ्जके बद्ध्वा भ्रामयेत् साधकोत्तमः ॥ ५५ ॥  


महावातो मुहूर्तेन आगच्छेन् नात्र संशयः ।  
पुनश् च धारयेत् क्षिप्रं सप्तसप्तेन वारिणा ॥ ५६ ॥  


अथ तां प्रतिमां द्वारि निखनेद् यस्य साधकः ।  
गोत्रोत्सादो भवेत् तस्य उद्धृते चैव शान्तिदः ॥ ५७ ॥  


तस्मात् तं मुनिशार्दूला भक्त्या सम्पूजयेत् सदा ।  
मृगराजं महावीर्यं सर्वकामफलप्रदम् ॥ ५८ ॥  


विमुक्तः सर्वपापेभ्यो विष्णुलोकं स गच्छति ।  
ब्राह्मणाः क्षत्रिया वैश्याः स्त्रियः शूद्रान्त्यजातयः ॥ ५९ ॥  


सम्पूज्य तं सुरश्रेष्ठं भक्त्या सिंहवपुर्धरम् ।  
मुच्यन्ते चाशुभैर् दुःखैर् जन्मकोटिसमुद्भवैः ॥ ६० ॥  


सम्पूज्य तं सुरश्रेष्ठं प्राप्नुवन्त्य् अभिवाञ्छितम् ।  
देवत्वम् अमरेशत्वं गन्धर्वत्वं च भो द्विजाः ॥ ६१ ॥  


यक्षविद्याधरत्वं च तथान्यच् चाभिवाञ्छितम् ।  
दृष्ट्वा स्तुत्वा नमस्कृत्वा सम्पूज्य नरकेसरीम् ॥ ६२ ॥  


प्राप्नुवन्ति नरा राज्यं स्वर्गं मोक्षं च दुर्लभम् ।  
नरसिंहं नरो दृष्ट्वा लभेद् अभिमतं फलम् ॥ ६३ ॥  


निर्मुक्तः सर्वपापेभ्यो विष्णुलोकं स गच्छति ।  
सकृद् दृष्ट्वा तु तं देवं भक्त्या सिंहवपुर्धरम् ॥ ६४ ॥  


मुच्यते चाशुभैर् दुःखैर् जन्मकोटिसमुद्भवैः ।  
सङ्ग्रामे सङ्कटे दुर्गे चोरव्याघ्रादिपीडिते ॥ ६५ ॥  


कान्तारे प्राणसन्देहे विषवह्निजलेषु च ।  
राजादिभ्यः समुद्रेभ्यो ग्रहरोगादिपीडिते ॥ ६६ ॥  


स्मृत्वा तं पुरुषः सर्वै राजग्रामैर् विमुच्यते ।  
सूर्योदये यथा नाशं तमो ऽभ्येति महत्तरम् ॥ ६७ ॥  


तथा सन्दर्शने तस्य विनाशं यान्त्य् उपद्रवाः ।  
गुटिकाञ्जनपातालपादुके च रसायनम् ॥ ६८ ॥  


नरसिंहे प्रसन्ने तु प्राप्नोत्य् अन्यांश् च वाञ्छितान् ।  
यान् यान् कामान् अभिध्यायन् भजते नरकेसरीम् ॥ ६९ ॥  


तांस् तान् कामान् अवाप्नोति नरो नास्त्य् अत्र संशयः ।  
दृष्ट्वा तं देवदेवेशं भक्त्यापूज्य प्रणम्य च ॥ ७० ॥  


दशानाम् अश्वमेधानां फलं दशगुणं लभेत् ।  
पापैः सर्वैर् विनिर्मुक्तो गुणैः सर्वैर् अलङ्कृतः ॥ ७१ ॥  


सर्वकामसमृद्धात्मा जरामरणवर्जितः ।  
सौवर्णेन विमानेन किङ्किणीजालमालिना ॥ ७२ ॥  


सर्वकामसमृद्धेन कामगेन सुवर्चसा ।  
तरुणादित्यवर्णेन मुक्ताहारावलम्बिना ॥ ७३ ॥  


दिव्यस्त्रीशतयुक्तेन दिव्यगन्धर्वनादिना ।  
कुलैकविंशम् उद्धृत्य देववन् मुदितः सुखी ॥ ७४ ॥  


स्तूयमानो ऽप्सरोभिश् च विष्णुलोकं व्रजेन् नरः ।  
भुक्त्वा तत्र वरान् भोगान् विष्णुलोके द्विजोत्तमाः ॥ ७५ ॥  


गन्धर्वैर् अप्सरैर् युक्तः कृत्वा रूपं चतुर्भुजम् ।  
मनोह्लादकरं सौख्यं यावद् आभूतसम्प्लवम् ॥ ७६ ॥  


पुण्यक्षयाद् इहायातः प्रवरे योगिनां कुले ।  
चतुर्वेदी भवेद् विप्रो वेदवेदाङ्गपारगः ।  
वैष्णवं योगम् आस्थाय ततो मोक्षम् अवाप्नुयात् ॥ ७७ ॥  

