+++
title = "169"

+++

<details><summary>Summary (SA)</summary>

Chapter 169- The hunter and the Brahmin as devotees of Śiva
</details>

{{Ref- SS 269-270}}

ब्रह्मोवाच-

भिल्लतीर्थम् इति ख्यातं रोगघ्नं पापनाशनम् ।  
महादेवपदाम्भोजयुगभक्तिप्रदायकम् ॥ १ ॥  


तत्राप्य् एवंविधां पुण्यां कथां शृणु महामते ।  
गङ्गाया दक्षिणे तीरे श्रीगिरेर् उत्तरे तटे ॥ २ ॥  


आदिकेश इति ख्यात ऋषिभिः परिपूजितः ।  
महादेवो लिङ्गरूपी सदास्ते सर्वकामदः ॥ ३ ॥  


सिन्धुद्वीप इति ख्यातो मुनिः परमधार्मिकः ।  
तस्य भ्राता वेद इति स चापि परमो ऋषिः ॥ ४ ॥  


तम् आदिकेशं वै देवं त्रिपुरारिं त्रिलोचनम् ।  
नित्यं पूजयते भक्त्या प्राप्ते मध्यन्दिने रवौ ॥ ५ ॥  


भिक्षाटनाय वेदो ऽपि याति ग्रामं विचक्षणः ।  
याते तस्मिन् द्विजवरे व्याधः परमधार्मिकः ॥ ६ ॥  


तस्मिन् गिरिवरे पुण्ये मृगयां याति नित्यशः ।  
अटित्वा विविधान् देशान् मृगान् हत्वा यथासुखम् ॥ ७ ॥  


मुखे गृहीत्वा पानीयम् अभिषेकाय शूलिनः ।  
न्यस्य मांसं धनुष्कोट्यां श्रान्तो व्याधः शिवं प्रभुम् ॥ ८ ॥  


आदिकेशं समागत्य न्यस्य मांसं ततो बहिः ।  
गङ्गां गत्वा मुखे वारि गृहीत्वागत्य तं शिवम् ॥ ९ ॥  


यस्य कस्यापि पत्त्राणि करेणादाय भक्तितः ।  
अपरेण च मांसानि नैवेद्यार्थं च तन्मनाः ॥ १० ॥  


आदिकेशं समागत्य वेदेनार्चितम् ओजसा ।  
पादेनाहत्य तां पूजां मुखानीतेन वारिणा ॥ ११ ॥  


स्नापयित्वा शिवं देवम् अर्चयित्वा तु पत्त्रकैः ।  
कल्पयित्वा तु तन् मांसं शिवो मे प्रीयताम् इति ॥ १२ ॥  


नैव किञ्चित् स जानाति शिवभक्तिं विना शुभाम् ।  
ततो याति स्वकं स्थानं मांसेन तु यथागतम् ॥ १३ ॥  


करोत्य् एतादृग् आगत्य आगत्य प्रत्यहम् एव सः ।  
तथापीशस् तुतोषास्य विचित्रा हीश्वरस्थितिः ॥ १४ ॥  


यावन् नायात्य् असौ भिल्लः शिवस् तावन् न सौख्यभाक् ।  
भक्तानुकम्पितां शम्भोर् मानातीतां तु वेत्ति कः ॥ १५ ॥  


सम्पूजयत्य् आदिकेशम् उमया प्रत्यहं शिवम् ।  
एवं बहुतिथे काले याते वेदश् चुकोप ह ॥ १६ ॥  


पूजां मन्त्रवतीं चित्रां शिवभक्तिसमन्विताम् ।  
को नु विध्वंसते पापो मत्तः स वधम् आप्नुयात् ॥ १७ ॥  


गुरुदेवद्विजस्वामिद्रोही वध्यो मुनेर् अपि ।  
सर्वस्यापि वधार्हो ऽसौ शिवस्य द्रोहकृन् नरः ॥ १८ ॥  


एवं निश्चित्य मेधावी वेदः सिन्धोस् तथानुजः ।  
कस्येयं पापचेष्टा स्यात् पापिष्ठस्य दुरात्मनः ॥ १९ ॥  


पुष्पैर् वन्यभवैर् दिव्यैः कन्दैर् मूलफलैः शुभैः ।  
कृतां पूजां स विध्वस्य ह्य् अन्यां पूजां करोति यः ॥ २० ॥  


मांसेन तरुपत्त्रैश् च स च वध्यो भवेन् मम ।  
एवं सञ्चिन्त्य मेधावी गोपयित्वा तनुं तदा ॥ २१ ॥  


तं पश्येयम् अहं पापं पूजाकर्तारम् ईश्वरे ।  
एतस्मिन्न् अन्तरे प्रायाद् व्याधो देवं यथा पुरा ॥ २२ ॥  


नित्यवत् पूजयन्तं तम् आदिकेशस् तदाब्रवीत् ॥ २३ ॥  


आदिकेश उवाच-

भो भो व्याध महाबुद्धे श्रान्तो ऽसीति पुनः पुनः ।  
चिराय कथम् आयातस् त्वां विना तात दुःखितः ।  
न विन्दामि सुखं किञ्चित् समाश्वसिहि पुत्रक ॥ २४ ॥  


ब्रह्मोवाच-

तम् एवंवादिनं देवं वेदः श्रुत्वा विलोक्य तु ।  
चुकोप विस्मयाविष्टो न च किञ्चिद् उवाच ह ॥ २५ ॥  


व्याधश् च नित्यवत् पूजां कृत्वा स्वभवनं ययौ ।  
वेदश् च कुपितो भूत्वा आगत्येशम् उवाच ह ॥ २६ ॥  


वेद उवाच-

अयं व्याधः पापरतः क्रियाज्ञानविवर्जितः ।  
प्राणिहिंसारतः क्रूरो निर्दयः सर्वजन्तुषु ॥ २७ ॥  


हीनजातिर् अकिञ्चिज्ज्ञो गुरुक्रमविवर्जितः ।  
सदानुचितकारी चानिर्जिताखिलगोगणः ॥ २८ ॥  


तस्यात्मानं दर्शितवान् न मां किञ्चन वक्ष्यसि ।  
पूजां मन्त्रविधानेन करोमीश यतव्रतः ॥ २९ ॥  


त्वदेकशरणो नित्यं भार्यापुत्रविवर्जितः ।  
व्याधो मांसेन दुष्टेन पूजां तव करोत्य् असौ ॥ ३० ॥  


तस्य प्रसन्नो भगवान् न ममेति महाद्भुतम् ।  
शास्तिम् अस्य करिष्यामि भिल्लस्य ह्य् अपकारिणः ॥ ३१ ॥  


मृदोः कोपि भवेत् प्रीतः कोपि तद्वद् दुरात्मनः ।  
तस्माद् अहं मूर्ध्नि शिलां पातयेयम् असंशयम् ॥ ३२ ॥  


ब्रह्मोवाच-

इत्य् उक्तवति वै वेदे विहस्येशो ऽब्रवीद् इदम् ॥ ३३ ॥  


आदिकेश उवाच-

श्वः प्रतीक्षस्व पश्चान् मे शिलां पातय मूर्धनि ॥ ३४ ॥  


ब्रह्मोवाच-

तथेत्य् उक्त्वा स वेदो ऽपि शिलां सन्त्यज्य बाहुना ।  
उपसंहृत्य तं कोपं श्वः करोमीत्य् उवाच ह ॥ ३५ ॥  


ततः प्रातः समागत्य कृत्वा स्नानादिकर्म च ।  
वेदो ऽपि नित्यवत् पूजां कुर्वन् पश्यति मस्तके ॥ ३६ ॥  


लिङ्गस्य सव्रणां भीमां धारां च रुधिरप्लुताम् ।  
वेदः स विस्मितो भूत्वा किम् इदं लिङ्गमूर्धनि ॥ ३७ ॥  


महोत्पातो भवेत् कस्य सूचयेद् इत्य् अचिन्तयत् ।  
मृद्भिश् च गोमयेनापि कुशैस् तं गाङ्गवारिभिः ॥ ३८ ॥  


प्रक्षालयित्वा तां पूजां कृतवान् नित्यवत् तदा ।  
एतस्मिन्न् अन्तरे प्रायाद् व्याधो विगतकल्मषः ॥ ३९ ॥  


मूर्धानं व्रणसंयुक्तं सरक्तं लिङ्गमस्तके ।  
शङ्करस्यादिकेशस्य ददृशे ऽन्तर्गतस् तदा ॥ ४० ॥  


दृष्ट्वैव किम् इदं चित्रम् इत्य् उक्त्वा निशितैः शरैः ।  
आत्मानं भेदयाम् आस शतधा च सहस्रधा ॥ ४१ ॥  


स्वामिनो वैकृतं दृष्ट्वा कः क्षमेतोत्तमाशयः ।  
मुहुर् निनिन्द चात्मानं मयि जीवत्य् अभूद् इदम् ॥ ४२ ॥  


कष्टम् आपतितं कीदृग् अहो दुर्विधिवैशसात् ।  
तत् कर्म तस्य संवीक्ष्य महादेवो ऽतिविस्मितः ।  
ततः प्रोवाच भगवान् वेदं वेदविदां वरम् ॥ ४३ ॥  


आदिकेश उवाच-

पश्य व्याधं महाबुद्धे भक्तं भावेन संयुतम् ।  
त्वं तु मृद्भिः कुशैर् वार्भिर् मूर्धानं स्पृष्टवान् असि ॥ ४४ ॥  


अनेन सहसा ब्रह्मन् ममात्मापि निवेदितः ।  
भक्तिः प्रेमाथवा शक्तिर् विचारो यत्र विद्यते ।  
तस्माद् अस्मै वरान् दास्ये पश्चात् तुभ्यं द्विजोत्तम ॥ ४५ ॥  


ब्रह्मोवाच-

वरेण च्छन्दयाम् आस व्याधं देवो महेश्वरः ।  
व्याधः प्रोवाच देवेशं निर्माल्यं तव यद् भवेत् ॥ ४६ ॥  


तद् अस्माकं भवेन् नाथ मन्नाम्ना तीर्थम् उच्यताम् ।  
सर्वक्रतुफलं तीर्थं स्मरणाद् एव जायताम् ॥ ४७ ॥  


ब्रह्मोवाच-

तथेत्य् उवाच देवेशस् ततस् तत् तीर्थम् उत्तमम् ।  
भिल्लतीर्थं समस्ताघसङ्घविच्छेदकारणम् ॥ ४८ ॥  


श्रीमहादेवचरणमहाभक्तिविधायकम् ।  
अभवत् स्नानदानाद्यैर् भुक्तिमुक्तिप्रदायकम् ।  
वेदस्यापि वरान् प्रादाच् छिवो नानाविधान् बहून् ॥ ४९ ॥  

