+++
title = "222"

+++

<details><summary>Summary (SA)</summary>

Chapter 222- Rules for the conduct according to caste and stage of life
</details>

{{Ref- SS 356-358}}

मुनय ऊचुः-

श्रोतुम् इच्छामहे ब्रह्मन् वर्णधर्मान् विशेषतः ।  
चतुराश्रमधर्मांश् च द्विजवर्य ब्रवीहि तान् ॥ १ ॥  


व्यास उवाच-

ब्राह्मणक्षत्रियविशां शूद्राणां च यथाक्रमम् ।  
शृणुध्वं संयता भूत्वा वर्णधर्मान् मयोदितान् ॥ २ ॥  


दानदयातपोदेवयज्ञस्वाध्यायतत्परः ।  
नित्योदकी भवेद् विप्रः कुर्याच् चाग्निपरिग्रहम् ॥ ३ ॥  


वृत्त्यर्थं याजयेत् त्व् अन्यान् द्विजान् अध्यापयेत् तथा ।  
कुर्यात् प्रतिग्रहादानं यज्ञार्थं ज्ञानतो द्विजाः ॥ ४ ॥  


सर्वलोकहितं कुर्यान् नाहितं कस्यचिद् द्विजाः ।  
मैत्री समस्तसत्त्वेषु ब्राह्मणस्योत्तमं धनम् ॥ ५ ॥  


गवि रत्ने च पारक्ये समबुद्धिर् भवेद् द्विजाः ।  
ऋताव् अभिगमः पत्न्यां शस्यते वास्य भो द्विजाः ॥ ६ ॥  


दानानि दद्याद् इच्छातो द्विजेभ्यः क्षत्रियो ऽपि हि ।  
यजेच् च विविधैर् यज्ञैर् अधीयीत च भो द्विजाः ॥ ७ ॥  


शस्त्राजीवो महीरक्षा प्रवरा तस्य जीविका ।  
तस्यापि प्रथमे कल्पे पृथिवीपरिपालनम् ॥ ८ ॥  


धरित्रीपालनेनैव कृतकृत्या नराधिपाः ।  
भवन्ति नृपते रक्षा यतो यज्ञादिकर्मणाम् ॥ ९ ॥  


दुष्टानां शासनाद् राजा शिष्टानां परिपालनात् ।  
प्राप्नोत्य् अभिमतांल् लोकान् वर्णसंस्थापको नृपः ॥ १० ॥  


पाशुपाल्यं वणिज्यां च कृषिं च मुनिसत्तमाः ।  
वैश्याय जीविकां ब्रह्मा ददौ लोकपितामहः ॥ ११ ॥  


तस्याप्य् अध्ययनं यज्ञो दानं धर्मश् च शस्यते ।  
नित्यनैमित्तिकादीनाम् अनुष्ठानं च कर्मणाम् ॥ १२ ॥  


द्विजातिसंश्रयं कर्म तदर्थं तेन पोषणम् ।  
क्रयविक्रयजैर् वापि धनैः कारुभवैस् तु वा ॥ १३ ॥  


दानं दद्याच् च शूद्रो ऽपि पाकयज्ञैर् यजेत च ।  
पित्र्यादिकं च वै सर्वं शूद्रः कुर्वीत तेन वै ॥ १४ ॥  


भृत्यादिभरणार्थाय सर्वेषां च परिग्रहाः ।  
ऋतुकालाभिगमनं स्वदारेषु द्विजोत्तमाः ॥ १५ ॥  


दया समस्तभूतेषु तितिक्षा नाभिमानिता ।  
सत्यं शौचम् अनायासो मङ्गलं प्रियवादिता ॥ १६ ॥  


मैत्री चैवास्पृहा तद्वद् अकार्पण्यं द्विजोत्तमाः ।  
अनसूया च सामान्या वर्णानां कथिता गुणाः ॥ १७ ॥  


आश्रमाणां च सर्वेषाम् एते सामान्यलक्षणाः ।  
गुणास् तथोपधर्माश् च विप्रादीनाम् इमे द्विजाः ॥ १८ ॥  


क्षात्रं कर्म द्विजस्योक्तं वैश्यकर्म तथापदि ।  
राजन्यस्य च वैश्योक्तं शूद्रकर्माणि चैतयोः ॥ १९ ॥  


ससामर्थ्ये सति त्याज्यम् उभाभ्याम् अपि च द्विजाः ।  
तद् एवापदि कर्तव्यं न कुर्यात् कर्मसङ्करम् ॥ २० ॥  


इत्य् एते कथिता विप्रा वर्णधर्मा मयाद्य वै ।  
धर्मम् आश्रमिणां सम्यग् ब्रुवतो ऽपि निबोधत ॥ २१ ॥  


बालः कृतोपनयनो वेदाहरणतत्परः ।  
गुरोर् गेहे वसन् विप्रा ब्रह्मचारी समाहितः ॥ २२ ॥  


शौचाचाररतस् तत्र कार्यं शुश्रूषणं गुरोः ।  
व्रतानि चरता ग्राह्यो वेदश् च कृतबुद्धिना ॥ २३ ॥  


उभे सन्ध्ये रविं विप्रास् तथैवाग्निं समाहितः ।  
उपतिष्ठेत् तथा कुर्याद् गुरोर् अप्य् अभिवादनम् ॥ २४ ॥  


स्थिते तिष्ठेद् व्रजेद् याति नीचैर् आसीत चासिते ।  
शिष्यो गुरौ द्विजश्रेष्ठाः प्रतिकूलं च सन्त्यजेत् ॥ २५ ॥  


तेनैवोक्तं पठेद् वेदं नान्यचित्तः पुरस्थितः ।  
अनुज्ञातं च भिक्षान्नम् अश्नीयाद् गुरुणा ततः ॥ २६ ॥  


अवगाहेद् अपः पूर्वम् आचार्येणावगाहिताः ।  
समिज्जलादिकं चास्य कल्यकल्यम् उपानयेत् ॥ २७ ॥  


गृहीतग्राह्यवेदश् च ततो ऽनुज्ञाम् अवाप्य वै ।  
गार्हस्थ्यम् आवसेत् प्राज्ञो निष्पन्नगुरुनिष्कृतिः ॥ २८ ॥  


विधिनावाप्तदारस् तु धनं प्राप्य स्वकर्मणा ।  
गृहस्थकार्यम् अखिलं कुर्याद् विप्राः स्वशक्तितः ॥ २९ ॥  


निर्वापेण पितॄन् अर्च्य यज्ञैर् देवांस् तथातिथीन् ।  
अन्नैर् मुनींश् च स्वाध्यायैर् अपत्येन प्रजापतिम् ॥ ३० ॥  


बलिकर्मणा भूतानि वाक्सत्येनाखिलं जगत् ।  
प्राप्नोति लोकान् पुरुषो निजकर्मसमार्जितान् ॥ ३१ ॥  


भिक्षाभुजश् च ये केचित् परिव्राड् ब्रह्मचारिणः ।  
ते ऽप्य् अत्र प्रतितिष्ठन्ति गार्हस्थ्यं तेन वै परम् ॥ ३२ ॥  


वेदाहरणकार्येण तीर्थस्नानाय च द्विजाः ।  
अटन्ति वसुधां विप्राः पृथिवीदर्शनाय च ॥ ३३ ॥  


अनिकेता ह्य् अनाहारा ये तु सायङ्गृहास् तु ते ।  
तेषां गृहस्थः सततं प्रतिष्ठा योनिर् उच्यते ॥ ३४ ॥  


तेषां स्वागतदानानि वक्तव्यं मधुरं सदा ।  
गृहागतानां दद्याच् च शयनासनभोजनम् ॥ ३५ ॥  


अतिथिर् यस्य भग्नाशो गृहात् प्रतिनिवर्तते ।  
स दत्त्वा दुष्कृतं तस्मै पुण्यम् आदाय गच्छति ॥ ३६ ॥  


अवज्ञानम् अहङ्कारो दम्भश् चापि गृहे सतः ।  
परिवादोपघातौ च पारुष्यं च न शस्यते ॥ ३७ ॥  


यश् च सम्यक् करोत्य् एवं गृहस्थः परमं विधिम् ।  
सर्वबन्धविनिर्मुक्तो लोकान् आप्नोति चोत्तमान् ॥ ३८ ॥  


वयःपरिणतौ विप्राः कृतकृत्यो गृहाश्रमी ।  
पुत्रेषु भार्यां निक्षिप्य वनं गच्छेत् सहैव वा ॥ ३९ ॥  


पर्णमूलफलाहारः केशश्मश्रुजटाधरः ।  
भूमिशायी भवेत् तत्र मुनिः सर्वातिथिर् द्विजाः ॥ ४० ॥  


चर्मकाशकुशैः कुर्यात् परिधानोत्तरीयके ।  
तद्वत् त्रिषवणं स्नानं शस्तम् अस्य द्विजोत्तमाः ॥ ४१ ॥  


देवताभ्यर्चनं होमः सर्वाभ्यागतपूजनम् ।  
भिक्षा बलिप्रदानं तु शस्तम् अस्य प्रशस्यते ॥ ४२ ॥  


वन्यस्नेहेन गात्राणाम् अभ्यङ्गश् चापि शस्यते ।  
तपस्या तस्य विप्रेन्द्राः शीतोष्णादिसहिष्णुता ॥ ४३ ॥  


यस् त्व् एता नियतश् चर्या वानप्रस्थश् चरेन् मुनिः ।  
स दहत्य् अग्निवद् दोषाञ् जयेल् लोकांश् च शाश्वतान् ॥ ४४ ॥  


चतुर्थश् चाश्रमो भिक्षोः प्रोच्यते यो मनीषिभिः ।  
तस्य स्वरूपं गदतो बुध्यध्वं मम सत्तमाः ॥ ४५ ॥  


पुत्रद्रव्यकलत्रेषु त्यजेत् स्नेहं द्विजोत्तमाः ।  
चतुर्थम् आश्रमस्थानं गच्छेन् निर्धूतमत्सरः ॥ ४६ ॥  


त्रैवर्णिकांस् त्यजेत् सर्वान् आरम्भान् द्विजसत्तमाः ।  
मित्रादिषु समो मैत्रः समस्तेष्व् एव जन्तुषु ॥ ४७ ॥  


जरायुजाण्डजादीनां वाङ्मनःकर्मभिः क्वचित् ।  
युक्तः कुर्वीत न द्रोहं सर्वसङ्गांश् च वर्जयेत् ॥ ४८ ॥  


एकरात्रस्थितिर् ग्रामे पञ्चरात्रस्थितिः पुरे ।  
तथा प्रीतिर् न तिर्यक्षु द्वेषो वा नास्य जायते ॥ ४९ ॥  


प्राणयात्रानिमित्तं च व्यङ्गारे ऽभुक्तवज्जने ।  
काले प्रशस्तवर्णानां भिक्षार्थी पर्यटेद् गृहान् ॥ ५० ॥  


अलाभे न विषादी स्याल् लाभे नैव च हर्षयेत् ।  
प्राणयात्रिकमात्रः स्यान् मात्रासङ्गाद् विनिर्गतः ॥ ५१ ॥  


अतिपूजितलाभांस् तु जुगुप्सं चैव सर्वतः ।  
अतिपूजितलाभैस् तु यतिर् मुक्तो ऽपि बध्यते ॥ ५२ ॥  


कामः क्रोधस् तथा दर्पो लोभमोहादयश् च ये ।  
तांस् तु दोषान् परित्यज्य परिव्राण् निर्ममो भवेत् ॥ ५३ ॥  


अभयं सर्वसत्त्वेभ्यो दत्त्वा यश् चरते महीम् ।  
तस्य देहाद् विमुक्तस्य भयं नोत्पद्यते क्वचित् ॥ ५४ ॥  


कृत्वाग्निहोत्रं स्वशरीरसंस्थं ।  
शारीरम् अग्निं स्वमुखे जुहोति ।  
विप्रस् तु भिक्षोपगतैर् हविर्भिश् ।  
चिताग्निना स व्रजति स्म लोकान् ॥ ५५ ॥  


मोक्षाश्रमं यश् चरते यथोक्तं ।  
शुचिश् च सङ्कल्पितबुद्धियुक्तः ।  
अनिन्धनं ज्योतिर् इव प्रशान्तं ।  
स ब्रह्मलोकं व्रजति द्विजातिः ॥ ५६ ॥  

