+++
title = "070"

+++

<details><summary>Summary (SA)</summary>

Chapter 70- Puruṣottamakṣetra-Māhātmya; Gautamī-Māhātmya
</details>

{{Ref- SS 130-131}}

ब्रह्मोवाच-

सर्वेषां चैव तीर्थानां क्षेत्राणां च द्विजोत्तमाः ।  
जपहोमव्रतानां च तपोदानफलानि च ॥ १ ॥  


न तत् पश्यामि भो विप्रा यत् तेन सदृशं भुवि ।  
किं चात्र बहुनोक्तेन भाषितेन पुनः पुनः ॥ २ ॥  


सत्यं सत्यं पुनः सत्यं क्षेत्रं तत् परमं महत् ।  
पुरुषाख्यं सकृद् दृष्ट्वा सागराम्भःसमाप्लुतम् ॥ ३ ॥  


ब्रह्मविद्यां सकृज् ज्ञात्वा गर्भवासो न विद्यते ।  
हरेः सन्निहिते स्थान उत्तमे पुरुषोत्तमे ॥ ४ ॥  


संवत्सरम् उपासीत मासमात्रम् अथापि वा ।  
तेन जप्तं हुतं तेन तेन तप्तं तपो महत् ॥ ५ ॥  


स याति परमं स्थानं यत्र योगेश्वरो हरिः ।  
भुक्त्वा भोगान् विचित्रांश् च देवयोषित्समन्वितः ॥ ६ ॥  


कल्पान्ते पुनर् आगत्य मर्त्यलोके नरोत्तमः ।  
जायते योगिनां विप्रा ज्ञानज्ञेयोद्यतो गृहे ॥ ७ ॥  


सम्प्राप्य वैष्णवं योगं हरेः स्वच्छन्दतां व्रजेत् ।  
कल्पवृक्षस्य रामस्य कृष्णस्य भद्रया सह ॥ ८ ॥  


मार्कण्डेयेन्द्रद्युम्नस्य माहात्म्यं माधवस्य च ।  
स्वर्गद्वारस्य माहात्म्यं सागरस्य विधिः क्रमात् ॥ ९ ॥  


मार्जनस्य यथाकाले भागीरथ्याः समागमम् ।  
सर्वम् एतन् मया ख्यातं यत् परं श्रोतुम् इच्छथ ॥ १० ॥  


इन्द्रद्युम्नस्य माहात्म्यम् एतच् च कथितं मया ।  
सर्वाश्चर्यं समाख्यातं रहस्यं पुरुषोत्तमम् ।  
पुराणं परमं गुह्यं धन्यं संसारमोचनम् ॥ ११ ॥  


मुनय ऊचुः-

नहि नस् तृप्तिर् अस्तीह शृण्वतां तीर्थविस्तरम् ।  
पुनर् एव परं गुह्यं वक्तुम् अर्हस्य् अशेषतः ।  
परं तीर्थस्य माहात्म्यं सर्वतीर्थोत्तमोत्तमम् ॥ १२ ॥  


ब्रह्मोवाच-

इमम् एव पुरा प्रश्नं पृष्टो ऽस्मि द्विजसत्तमाः ।  
नारदेन प्रयत्नेन तदा तं प्रोक्तवान् अहम् ॥ १३ ॥  


नारद उवाच-

तपसो यज्ञदानानां तीर्थानां पावनं स्मृतम् ।  
सर्वं श्रुतं मया त्वत्तो जगद्योने जगत्पते ॥ १४ ॥  


कियन्ति सन्ति तीर्थानि स्वर्गमर्त्यरसातले ।  
सर्वेषाम् एव तीर्थानां सर्वदा किं विशिष्यते ॥ १५ ॥  


ब्रह्मोवाच-

चतुर्विधानि तीर्थानि स्वर्गे मर्त्ये रसातले ।  
दैवानि मुनिशार्दूल आसुराण्य् आर्षाणि च ॥ १६ ॥  


मानुषाणि त्रिलोकेषु विख्यातानि सुरादिभिः ।  
मानुषेभ्यश् च तीर्थेभ्य आर्षं तीर्थम् अनुत्तमम् ॥ १७ ॥  


आर्षेभ्यश् चैव तीर्थेभ्य आसुरं बहुपुण्यदम् ।  
आसुरेभ्यस् तथा पुण्यं दैवं तत् सार्वकामिकम् ॥ १८ ॥  


ब्रह्मविष्णुशिवैश् चैव निर्मितं दैवम् उच्यते ।  
त्रिभ्यो यद् एकं जायेत तस्मान् नातः परं विदुः ॥ १९ ॥  


त्रयाणाम् अपि लोकानां तीर्थं मेध्यम् उदाहृतम् ।  
तत्रापि जाम्बवं द्वीपं तीर्थं बहुगुणोदयम् ॥ २० ॥  


जाम्बवे भारतं वर्षं तीर्थं त्रैलोक्यविश्रुतम् ।  
कर्मभूमिर् यतः पुत्र तस्मात् तीर्थं तद् उच्यते ॥ २१ ॥  


तत्रैव यानि तीर्थानि यान्य् उक्तानि मया तव ।  
हिमवद्विन्ध्ययोर् मध्ये षण्नद्यो देवसम्भवाः ॥ २२ ॥  


तथैव देवजा ब्रह्मन् दक्षिणार्णवविन्ध्ययोः ।  
एता द्वादश नद्यस् तु प्राधान्येन प्रकीर्तिताः ॥ २३ ॥  


अभिसम्पूजितं यस्माद् भारतं बहुपुण्यदम् ।  
कर्मभूमिर् अतो देवैर् वर्षं तस्मात् प्रकीर्तितम् ॥ २४ ॥  


आर्षाणि चैव तीर्थानि देवजानि क्वचित् क्वचित् ।  
आसुरैर् आवृतान्य् आसंस् तद् एवासुरम् उच्यते ॥ २५ ॥  


दैवेष्व् एव प्रदेशेषु तपस् तप्त्वा महर्षयः ।  
दैवप्रभावात् तपस आर्षाण्य् अपि च तान्य् अपि ॥ २६ ॥  


आत्मनः श्रेयसे मुक्त्यै पूजायै भूतये ऽथवा ।  
आत्मनः फलभूत्यर्थं यशसो ऽवाप्तये पुनः ॥ २७ ॥  


मानुषैः कारितान्य् आहुर् मानुषाणीति नारद ।  
एवं चतुर्विधो भेदस् तीर्थानां मुनिसत्तम ॥ २८ ॥  


भेदं न कश्चिज् जानाति श्रोतुं युक्तो ऽसि नारद ।  
बहवः पण्डितम्मन्याः शृण्वन्ति कथयन्ति च ।  
सुकृती को ऽपि जानाति वक्तुं श्रोतुं निजैर् गुणैः ॥ २९ ॥  


नारद उवाच-

तेषां स्वरूपं भेदं च श्रोतुम् इच्छामि तत्त्वतः ।  
यच् छ्रुत्वा सर्वपापेभ्यो मुच्यते नात्र संशयः ॥ ३० ॥  


ब्रह्मन् कृतयुगादौ तु उपायो ऽन्यो न विद्यते ।  
तीर्थसेवां विना स्वल्पआयासेनाभीष्टदायिनीम् ॥ ३१ ॥  


न त्वया सदृशो धातर् वक्ता ज्ञाताथवा क्वचित् ।  
त्वं नाभिकमले विष्णोः सञ्जातो ऽखिलपूर्वजः ॥ ३२ ॥  


ब्रह्मोवाच-

गोदावरी भीमरथी तुङ्गभद्रा च वेणिका ।  
तापी पयोउष्णी विन्ध्यस्य दक्षिणे तु प्रकीर्तिताः ॥ ३३ ॥  


भागीरथी नर्मदा तु यमुना च सरस्वती ।  
विशोका च वितस्ता च हिमवत्पर्वताश्रिताः ॥ ३४ ॥  


एता नद्यः पुण्यतमा देवतीर्थान्य् उदाहृताः ।  
गयः कोल्लासुरो वृत्रस् त्रिपुरो ह्य् अन्धकस् तथा ॥ ३५ ॥  


हयमूर्धा च लवणो नमुचिः शृङ्गकस् तथा ।  
यमः पातालकेतुश् च मयः पुष्कर एव च ॥ ३६ ॥  


एतैर् आवृततीर्थानि आसुराणि शुभानि च ।  
प्रभासो भार्गवो ऽगस्तिर् नरनारायणौ तथा ॥ ३७ ॥  


वसिष्ठश् च भरद्वाजो गोतमः कश्यपो मनुः ।  
इत्यादिमुनिजुष्टानि ऋषितीर्थानि नारद ॥ ३८ ॥  


अम्बरीषो हरिश्चन्द्रो मान्धाता मनुर् एव च ।  
कुरुः कनखलश् चैव भद्राश्वः सगरस् तथा ॥ ३९ ॥  


अश्वयूपो नाचिकेता वृषाकपिर् अरिन्दमः ।  
इत्यादिमानुषैर् विप्र निर्मितानि शुभानि च ॥ ४० ॥  


यशसः फलभूत्यर्थं निर्मितानीह नारद ।  
स्वतोउद्भूतानि दैवानि यत्र क्वापि जगत्त्रये ।  
पुण्यतीर्थानि तान्य् आहुस् तीर्थभेदो मयोदितः ॥ ४१ ॥  

