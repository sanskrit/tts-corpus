+++
title = "021"

+++

<details><summary>Summary (SA)</summary>

Chapter 21- Description of the nether worlds
</details>

{{Ref- SS 56-57}}

लोमहर्षण उवाच-

विस्तार एष कथितः पृथिव्या मुनिसत्तमाः ।  
सप्ततिस् तु सहस्राणि तदुच्छ्रायो ऽपि कथ्यते ॥ १ ॥  


दशसाहस्रम् एकैकं पातालं मुनिसत्तमाः ।  
अतलं वितलं चैव नितलं सुतलं तथा ॥ २ ॥  


तलातलं रसातलं पातालं चापि सप्तमम् ।  
कृष्णा शुक्लारुणा पीता शर्करा शैलकाञ्चनी ॥ ३ ॥  


भूमयो यत्र विप्रेन्द्रा वरप्रासादशोभिताः ।  
तेषु दानवदैतेयजातयः शतशः स्थिताः ॥ ४ ॥  


नागानां च महाङ्गानां ज्ञातयश् च द्विजोत्तमाः ।  
स्वर्लोकाद् अपि रम्याणि पातालानीति नारदः ॥ ५ ॥  


प्राह स्वर्गसदोमध्ये पातालेभ्यो गतो दिवम् ।  
आह्लादकारिणः शुभ्रा मणयो यत्र सुप्रभाः ॥ ६ ॥  


नागाभरणभूषाश् च पातालं केन तत्समम् ।  
दैत्यदानवकन्याभिर् इतश् चेतश् च शोभिते ॥ ७ ॥  


पाताले कस्य न प्रीतिर् विमुक्तस्यापि जायते ।  
दिवार्करश्मयो यत्र प्रभास् तन्वन्ति नातपम् ॥ ८ ॥  


शशिनश् च न शीताय निशि द्योताय केवलम् ।  
भक्ष्यभोज्यमहापानमदमत्तैश् च भोगिभिः ॥ ९ ॥  


यत्र न ज्ञायते कालो गतो ऽपि दनुजादिभिः ।  
वनानि नद्यो रम्याणि सरांसि कमलाकराः ॥ १० ॥  


पुंस्कोकिलादिलापाश् च मनोज्ञान्य् अम्बराणि च ।  
भूषणान्य् अतिरम्याणि गन्धाद्यं चानुलेपनम् ॥ ११ ॥  


वीणावेणुमृदङ्गानां निःस्वनाश् च सदा द्विजाः ।  
एतान्य् अन्यानि रम्याणि भाग्यभोग्यानि दानवैः ॥ १२ ॥  


दैत्योरगैश् च भुज्यन्ते पातालान्तरगोचरैः ।  
पातालानाम् अधश् चास्ते विष्णोर् या तामसी तनुः ॥ १३ ॥  


शेषाख्या यद्गुणान् वक्तुं न शक्ता दैत्यदानवाः ।  
यो ऽनन्तः पठ्यते सिद्धैर् देवदेवर्षिपूजितः ॥ १४ ॥  


सहस्रशिरसा व्यक्तः स्वस्तिकामलभूषणः ।  
फणामणिसहस्रेण यः स विद्योतयन् दिशः ॥ १५ ॥  


सर्वान् करोति निर्वीर्यान् हिताय जगतो ऽसुरान् ।  
मदाघूर्णितनेत्रो ऽसौ यः सदैवैककुण्डलः ॥ १६ ॥  


किरीटी स्रग्धरो भाति साग्निश्वेत इवाचलः ।  
नीलवासा मदोत्सिक्तः श्वेतहारोपशोभितः ॥ १७ ॥  


साभ्रगङ्गाप्रपातो ऽसौ कैलासाद्रिर् इवोत्तमः ।  
लाङ्गलासक्तहस्ताग्रो बिभ्रन् मुशलम् उत्तमम् ॥ १८ ॥  


उपास्यते स्वयं कान्त्या यो वारुण्या च मूर्तया ।  
कल्पान्ते यस्य वक्त्रेभ्यो विषानलशिखोज्ज्वलः ॥ १९ ॥  


सङ्कर्षणात्मको रुद्रो निष्क्रम्यात्ति जगत्त्रयम् ।  
स बिभ्रच्छिखरीभूतम् अशेषं क्षितिमण्डलम् ॥ २० ॥  


आस्ते पातालमूलस्थः शेषो ऽशेषसुरार्चितः ।  
तस्य वीर्यं प्रभावश् च स्वरूपं रूपम् एव च ॥ २१ ॥  


नहि वर्णयितुं शक्यं ज्ञातुं वा त्रिदशैर् अपि ।  
यस्यैषा सकला पृथ्वी फणामणिशिखारुणा ॥ २२ ॥  


आस्ते कुसुममालेव कस् तद्वीर्यं वदिष्यति ।  
यदा विजृम्भते ऽनन्तो मदाघूर्णितलोचनः ॥ २३ ॥  


तदा चलति भूर् एषा साद्रितोयाधिकानना ।  
गन्धर्वाप्सरसः सिद्धाः किन्नरोरगवारणाः ॥ २४ ॥  


नान्तं गुणानां गच्छन्ति ततो ऽनन्तो ऽयम् अव्ययः ।  
यस्य नागवधूहस्तैर् लापितं हरिचन्दनम् ॥ २५ ॥  


मुहुः श्वासानिलायस्तं याति दिक्पटवासताम् ।  
यम् आराध्य पुराणर्षिर् गर्गो ज्योतींषि तत्त्वतः ॥ २६ ॥  


ज्ञातवान् सकलं चैव निमित्तपठितं फलम् ।  
तेनेयं नागवर्येण शिरसा विधृता मही ।  
बिभर्ति सकलांल् लोकान् सदेवासुरमानुषान् ॥ २७ ॥  

