+++
title = "065"

+++

<details><summary>Summary (SA)</summary>

Chapter 65- Bathing festival of Kṛṣṇa, Balarāma, and Subhadrā
</details>

{{Ref- SS 123-125}}

मुनय ऊचुः-

कस्मिन् काले भवेत् स्नानं कृष्णस्य कमलोद्भव ।  
विधिना केन तद् ब्रूहि ततो विधिविदां वर ॥ १ ॥  


ब्रह्मोवाच-

शृणुध्वं मुनयः स्नानं कृष्णस्य वदतो मम ।  
रामस्य च सुभद्रायाः पुण्यं सर्वाघनाशनम् ॥ २ ॥  


मासि ज्येष्ठे च सम्प्राप्ते नक्षत्रे चन्द्रदैवते ।  
पौर्णमास्यां तदा स्नानं सर्वकालं हरेर् द्विजाः ॥ ३ ॥  


सर्वतीर्थमयः कूपस् तत्रास्ते निर्मलः शुचिः ।  
तदा भोगवती तत्र प्रत्यक्षा भवति द्विजाः ॥ ४ ॥  


तस्माज् ज्यैष्ठ्यां समुद्धृत्य हैमाढ्यैः कलशैर् जलम् ।  
कृष्णरामाभिषेकार्थं सुभद्रायाश् च भो द्विजाः ॥ ५ ॥  


कृत्वा सुशोभनं मञ्चं पताकाभिर् अलङ्कृतम् ।  
सुदृढं सुखसञ्चारं वस्त्रैः पुष्पैर् अलङ्कृतम् ॥ ६ ॥  


विस्तीर्णं धूपितं धूपैः स्नानार्थं रामकृष्णयोः ।  
सितवस्त्रपरिच्छन्नं मुक्ताहारावलम्बितम् ॥ ७ ॥  


तत्र नानाविधैर् वाद्यैः कृष्णं नीलाम्बरं द्विजाः ।  
मध्ये सुभद्रां चास्थाप्य जयमङ्गलनिस्वनैः ॥ ८ ॥  


ब्राह्मणैः क्षत्रियैर् वैश्यैः शूद्रैश् चान्यैश् च जातिभिः ।  
अनेकशतसाहस्रैर् वृतं स्त्रीपुरुषैर् द्विजाः ॥ ९ ॥  


गृहस्थाः स्नातकाश् चैव यतयो ब्रह्मचारिणः ।  
स्नापयन्ति तदा कृष्णं मञ्चस्थं सहलायुधम् ॥ १० ॥  


तथा समस्ततीर्थानि पूर्वोक्तानि द्विजोत्तमाः ।  
स्वोदकैः पुष्पमिश्रैश् च स्नापयन्ति पृथक् पृथक् ॥ ११ ॥  


पश्चात् पटहशङ्खाद्यैर् भेरीमुरजनिस्वनैः ।  
काहलैस् तालशब्दैश् च मृदङ्गैर् झर्झरैस् तथा ॥ १२ ॥  


अन्यैश् च विविधैर् वाद्यैर् घण्टास्वनविभूषितैः ।  
स्त्रीणां मङ्गलशब्दैश् च स्तुतिशब्दैर् मनोहरैः ॥ १३ ॥  


जयशब्दैस् तथा स्तोत्रैर् वीणावेणुनिनादितैः ।  
श्रूयते सुमहाञ् शब्दः सागरस्येव गर्जतः ॥ १४ ॥  


मुनीनां वेदशब्देन मन्त्रशब्दैस् तथापरैः ।  
नानास्तोत्ररवैः पुण्यैः सामशब्दोपबृंहितैः ॥ १५ ॥  


यतिभिः स्नातकैश् चैव गृहस्थैर् ब्रह्मचारिभिः ।  
स्नानकाले सुरश्रेष्ठ स्तुवन्ति परया मुदा ॥ १६ ॥  


श्यामैर् वेश्याजनैश् चैव कुचभारावनामिभिः ।  
पीतरक्ताम्बराभिश् च माल्यदामावनामिभिः ॥ १७ ॥  


सरत्नकुण्डलैर् दिव्यैः सुवर्णस्तबकान्वितैः ।  
चामरै रत्नदण्डैश् च वीज्येते रामकेशवौ ॥ १८ ॥  


यक्षविद्याधरैः सिद्धैः किन्नरैश् चाप्सरोगणैः ।  
परिवार्याम्बरगतैर् देवगन्धर्वचारणैः ॥ १९ ॥  


आदित्या वसवो रुद्राः साध्या विश्वे मरुद्गणाः ।  
लोकपालास् तथा चान्ये स्तुवन्ति पुरुषोत्तमम् ॥ २० ॥  


नमस् ते देवदेवेश पुराण पुरुषोत्तम ।  
सर्गस्थित्यन्तकृद् देव लोकनाथ जगत्पते ॥ २१ ॥  


त्रैलोक्यधारिणं देवं ब्रह्मण्यं मोक्षकारणम् ।  
तं नमस्यामहे भक्त्या सर्वकामफलप्रदम् ॥ २२ ॥  


स्तुत्वैवं विबुधाः कृष्णं रामं चैव महाबलम् ।  
सुभद्रां च मुनिश्रेष्ठास् तदाकाशे व्यवस्थिताः ॥ २३ ॥  


गायन्ति देवगन्धर्वा नृत्यन्त्य् अप्सरसस् तथा ।  
देवतूर्याण्य् अवाद्यन्त वाता वान्ति सुशीतलाः ॥ २४ ॥  


पुष्पमिश्रं तदा मेघा वर्षन्त्य् आकाशगोचराः ।  
जयशब्दं च कुर्वन्ति मुनयः सिद्धचारणाः ॥ २५ ॥  


शक्राद्या विबुधाः सर्व ऋषयः पितरस् तथा ।  
प्रजानां पतयो नागा ये चान्ये स्वर्गवासिनः ॥ २६ ॥  


ततो मङ्गलसम्भारैर् विधिमन्त्रपुरस्कृतम् ।  
आभिषेचनिकं द्रव्यं गृहीत्वा देवतागणाः ॥ २७ ॥  


इन्द्रो विष्णुर् महावीर्यः सूर्याचन्द्रमसौ तथा ।  
धाता चैव विधाता च तथा चैवानिलानलौ ॥ २८ ॥  


पूषा भगो ऽर्यमा त्वष्टा अंशुनैव विवस्वता ।  
पत्नीभ्यां सहितो धीमान् मित्रेण वरुणेन च ॥ २९ ॥  


रुद्रैर् वसुभिर् आदित्यैर् अश्विभ्यां च वृतः प्रभुः ।  
विश्वैर् देवैर् मरुद्भिश् च साध्यैश् च पितृभिः सह ॥ ३० ॥  


गन्धर्वैर् अप्सरोभिश् च यक्षराक्षसपन्नगैः ।  
देवर्षिभिर् असङ्ख्येयैस् तथा ब्रह्मर्षिभिर् वरैः ॥ ३१ ॥  


वैखानसैर् वालखिल्यैर् वाय्वाहारैर् मरीचिपैः ।  
भृगुभिश् चाङ्गिरोभिश् च सर्वविद्यासुनिष्ठितैः ॥ ३२ ॥  


सर्वविद्याधरैः पुण्यैर् योगसिद्धिभिर् आवृतः ।  
पितामहः पुलस्त्यश् च पुलहश् च महातपाः ॥ ३३ ॥  


अङ्गिराः कश्यपो ऽत्रिश् च मरीचिर् भृगुर् एव च ।  
क्रतुर् हरः प्रचेताश् च मनुर् दक्षस् तथैव च ॥ ३४ ॥  


ऋतवश् च ग्रहाश् चैव ज्योतींषि च द्विजोत्तमाः ।  
मूर्तिमत्यश् च सरितो देवाश् चैव सनातनाः ॥ ३५ ॥  


समुद्राश् च ह्रदाश् चैव तीर्थानि विविधानि च ।  
पृथिवी द्यौर् दिशश् चैव पादपाश् च द्विजोत्तमाः ॥ ३६ ॥  


अदितिर् देवमाता च ह्रीः श्रीः स्वाहा सरस्वती ।  
उमा शची सिनीवाली तथा चानुमतिः कुहूः ॥ ३७ ॥  


राका च धिषणा चैव पत्न्यश् चान्या दिवौकसाम् ।  
हिमवांश् चैव विन्ध्यश् च मेरुश् चानेकशृङ्गवान् ॥ ३८ ॥  


ऐरावतः सानुचरः कलाकाष्ठास् तथैव च ।  
मासार्धं मासर्तवस् तथा रात्र्यहनी समाः ॥ ३९ ॥  


उच्चैःश्रवा हयश्रेष्ठो नागराजश् च वामनः ।  
अरुणो गरुडश् चैव वृक्षाश् चौषधिभिः सह ॥ ४० ॥  


धर्मश् च भगवान् देवः समाजग्मुर् हि सङ्गताः ।  
कालो यमश् च मृत्युश् च यमस्यानुचराश् च ये ॥ ४१ ॥  


बहुलत्वाच् च नोक्ता ये विविधा देवतागणाः ।  
ते देवस्याभिषेकार्थं समायान्ति ततस् ततः ॥ ४२ ॥  


गृहीत्वा ते तदा विप्राः सर्वे देवा दिवौकसः ।  
आभिषेचनिकं द्रव्यं मङ्गलानि च सर्वशः ॥ ४३ ॥  


दिव्यसम्भारसंयुक्तैः कलशैः काञ्चनैर् द्विजाः ।  
सारस्वतीभिः पुण्याभिर् दिव्यतोयाभिर् एव च ॥ ४४ ॥  


तोयेनाकाशगङ्गायाः कृष्णं रामेण सङ्गतम् ।  
सपुष्पैः काञ्चनैः कुम्भैः स्नापयन्त्य् अवनिस्थिताः ॥ ४५ ॥  


सञ्चरन्ति विमानानि देवानाम् अम्बरे तथा ।  
उच्चावचानि दिव्यानि कामगानि स्थिराणि च ॥ ४६ ॥  


दिव्यरत्नविचित्राणि सेवितान्य् अप्सरोगणैः ।  
गीतैर् वाद्यैः पताकाभिः शोभितानि समन्ततः ॥ ४७ ॥  


एवं तदा मुनिश्रेष्ठाः कृष्णं रामेण सङ्गतम् ।  
स्नापयित्वा सुभद्रां च संस्तुवन्ति मुदान्विताः ॥ ४८ ॥  


जय जय लोकपाल भक्तरक्षक जय जय प्रणतवत्सल जय जय भूतचरण जय जयादिदेव बहुकारण जय जय वासुदेव जय जयासुरसंहरण जय जय दिव्यमीन जय जय त्रिदशवर जय जय जलधिशयन ।  
जय जय योगिवर जय जय सूर्यनेत्र जय जय देवराज जय जय कैटभारे जय जय वेदवर जय जय कूर्मरूप जय जय यज्ञवर जय जय कमलनाभ जय जय शैलचर ।  
जय जय योगशायिञ् जय जय वेगधर जय जय विश्वमूर्ते जय जय चक्रधर जय जय भूतनाथ जय जय धरणीधर जय जय शेषशायिञ् जय जय पीतवासो जय जय सोमकान्त ।  
जय जय योगवास जय जय दहनवक्त्र जय जय धर्मवास जय जय गुणनिधान जय जय श्रीनिवास जय जय गरुडगमन जय जय सुखनिवास जय जय धर्मकेतो जय जय महीनिवास ।  
जय जय गहनचरित्र जय जय योगिगम्य जय जय मखनिवास जय जय वेदवेद्य जय शान्तिकर जय जय योगिचिन्त्य जय जय पुष्टिकर जय जय ज्ञानमूर्ते जय जय कमलाकर ।  
जय जय भाववेद्य जय जय मुक्तिकर जय जय विमलदेह जय जय सत्त्वनिलय जय जय गुणसमृद्ध जय जय यज्ञकर जय जय गुणविहीन जय जय मोक्षकर जय जय भूशरण्य ।  
जय जय कान्तियुत जय जय लोकशरण जय जय लक्ष्मीयुत जय जय पङ्कजाक्ष जय जय सृष्टिकर जय जय योगयुत जय जयातसीकुसुमश्यामदेह जय जय समुद्राविष्टदेह जय जय लक्ष्मीपङ्कजषट्चरण ।  
जय जय भक्तवश जय जय लोककान्त जय जय परमशान्त जय जय परमसार जय जय चक्रधर जय जय भोगियुत जय जय नीलाम्बर जय जय शान्तिकर जय जय मोक्षकर जय जय कलुषहर ॥ ४९ ॥  


जय कृष्ण जगन्नाथ जय सङ्कर्षणानुज ।  
जय पद्मपलाशाक्ष जय वाञ्छाफलप्रद ॥ ५० ॥  


जय मालावृतोरस्क जय चक्रगदाधर ।  
जय पद्मालयाकान्त जय विष्णो नमो ऽस्तु ते ॥ ५१ ॥  


ब्रह्मोवाच-

एवं स्तुत्वा तदा देवाः शक्राद्या हृष्टमानसाः ।  
सिद्धचारणसङ्घाश् च ये चान्ये स्वर्गवासिनः मुनयो वालखिल्याश् च कृष्णं रामेण सङ्गतम् ।  
सुभद्रां च मुनिश्रेष्ठाः प्रणिपत्याम्बरे स्थिताः ॥ ५३ ॥  


दृष्ट्वा स्तुत्वा नमस्कृत्वा तदा ते त्रिदिवौकसः ।  
कृष्णं रामं सुभद्रां च यान्ति स्वं स्वं निवेशनम् ॥ ५४ ॥  


सञ्चरन्ति विमानानि देवानाम् अम्बरे तदा ।  
उच्चावचानि दिव्यानि कामगानि स्थिराणि च ॥ ५५ ॥  


दिव्यरत्नविचित्राणि सेवितान्य् अप्सरोगणैः ।  
गीतैर् वाद्यैः पताकाभिः शोभितानि समन्ततः ॥ ५६ ॥  


तस्मिन् काले तु ये मर्त्याः पश्यन्ति पुरुषोत्तमम् ।  
बलभद्रं सुभद्रां च ते यान्ति पदम् अव्ययम् ॥ ५७ ॥  


सुभद्रारामसहितं मञ्चस्थं पुरुषोत्तमम् ।  
दृष्ट्वा निरामयं स्थानं यान्ति नास्त्य् अत्र संशयः ॥ ५८ ॥  


कपिलाशतदानेन यत् फलं पुष्करे स्मृतम् ।  
तत् फलं कृष्णम् आलोक्य मञ्चस्थं सहलायुधम् ।  
सुभद्रां च मुनिश्रेष्ठाः प्राप्नोति शुभकृन् नरः ॥ ५९ ॥  


कन्याशतप्रदानेन यत् फलं समुदाहृतम् ।  
तत् फलं कृष्णम् आलोक्य मञ्चस्थं लभते नरः ॥ ६० ॥  


सुवर्णशतनिष्काणां दानेन यत् फलं स्मृतम् ।  
तत् फलं कृष्णम् आलोक्य मञ्चस्थं लभते नरः ॥ ६१ ॥  


गोसहस्रप्रदानेन यत् फलं परिकीर्तितम् ।  
तत् फलं कृष्णम् आलोक्य मञ्चस्थं लभते नरः ॥ ६२ ॥  


भूमिदानेन विधिवद् यत् फलं समुदाहृतम् ।  
तत् फलं कृष्णम् आलोक्य मञ्चस्थं लभते नरः ॥ ६३ ॥  


यत् फलं चान्नदानेन अर्घातिथ्येन कीर्तितम् ।  
तत् फलं कृष्णम् आलोक्य मञ्चस्थं लभते नरः ॥ ६४ ॥  


वृषोत्सर्गेण विधिवद् यत् फलं समुदाहृतम् ।  
तत् फलं कृष्णम् आलोक्य मञ्चस्थं लभते नरः ॥ ६५ ॥  


यत् फलं तोयदानेन ग्रीष्मे वान्यत्र कीर्तितम् ।  
तत् फलं कृष्णम् आलोक्य मञ्चस्थं लभते नरः ॥ ६६ ॥  


तिलधेनुप्रदानेन यत् फलं सम्प्रकीर्तितम् ।  
तत् फलं कृष्णम् आलोक्य मञ्चस्थं लभते नरः ॥ ६७ ॥  


गजाश्वरथदानेन यत् फलं समुदाहृतम् ।  
तत् फलं कृष्णम् आलोक्य मञ्चस्थं लभते नरः ॥ ६८ ॥  


सुवर्णशृङ्गीदानेन यत् फलं समुदाहृतम् ।  
तत् फलं कृष्णम् आलोक्य मञ्चस्थं लभते नरः ॥ ६९ ॥  


जलधेनुप्रदानेन यत् फलं समुदाहृतम् ।  
तत् फलं कृष्णम् आलोक्य मञ्चस्थं लभते नरः ॥ ७० ॥  


दानेन घृतधेन्वाश् च फलं यत् समुदाहृतम् ।  
तत् फलं कृष्णम् आलोक्य मञ्चस्थं लभते नरः ॥ ७१ ॥  


चान्द्रायणेन चीर्णेन यत् फलं समुदाहृतम् ।  
तत् फलं कृष्णम् आलोक्य मञ्चस्थं लभते नरः ॥ ७२ ॥  


मासोपवासैर् विधिवद् यत् फलं समुदाहृतम् ।  
तत् फलं कृष्णम् आलोक्य मञ्चस्थं लभते नरः ॥ ७३ ॥  


अथ किं बहुनोक्तेन भाषितेन पुनः पुनः ।  
तस्य देवस्य माहात्म्यं मञ्चस्थस्य द्विजोत्तमाः ॥ ७४ ॥  


यत् फलं सर्वतीर्थेषु व्रतैर् दानैश् च कीर्तितम् ।  
तत् फलं कृष्णम् आलोक्य मञ्चस्थं सहलायुधम् ॥ ७५ ॥  


सुभद्रां च मुनिश्रेष्ठाः प्राप्नोति शुभकृन् नरः ।  
तस्मान् नरो ऽथवा नारी पश्येत् तं पुरुषोत्तमम् ॥ ७६ ॥  


ततः समस्ततीर्थानां लभेत् स्नानादिकं फलम् ।  
स्नानशेषेण कृष्णस्य तोयेनात्माभिषिच्यते ॥ ७७ ॥  


वन्ध्या मृतप्रजा या तु दुर्भगा ग्रहपीडिता ।  
राक्षसाद्यैर् गृहीता वा तथा रोगैश् च संहताः ॥ ७८ ॥  


सद्यस् ताः स्नानशेषेण उदकेनाभिषेचिताः ।  
प्राप्नुवन्तीप्सितान् कामान् यान् यान् वाञ्छन्ति चेप्सितान् ॥ ७९ ॥  


पुत्रार्थिनी लभेत् पुत्रान् सौभाग्यं च सुखार्थिनी ।  
रोगार्ता मुच्यते रोगाद् धनं च धनकाङ्क्षिणी ॥ ८० ॥  


पुण्यानि यानि तोयानि तिष्ठन्ति धरणीतले ।  
तानि स्नानावशेषस्य कलां नार्हन्ति षोडशीम् ॥ ८१ ॥  


तस्मात् स्नानावशेषं यत् कृष्णस्य सलिलं द्विजाः ।  
तेनाभिषिञ्चेद् गात्राणि सर्वकामप्रदं हि तत् ॥ ८२ ॥  


स्नातं पश्यन्ति ये कृष्णं व्रजन्तं दक्षिणामुखम् ।  
ब्रह्महत्यादिभिः पापैर् मुच्यन्ते ते न संशयः ॥ ८३ ॥  


शास्त्रेषु यत् फलं प्रोक्तं पृथिव्यस् त्रिप्रदक्षिणैः ।  
दृष्ट्वा नरो लभेत् कृष्णं व्रजन्तं दक्षिणामुखम् ॥ ८४ ॥  


तीर्थयात्राफलं यत् तु पृथिव्यां समुदाहृतम् ।  
दृष्ट्वा नरो लभेत् कृष्णं तत् फलं दक्षिणामुखम् ॥ ८५ ॥  


बदर्यां यत् फलं प्रोक्तं दृष्ट्वा नारायणं नरम् ।  
दृष्ट्वा नरो लभेत् कृष्णं तत् फलं दक्षिणामुखम् ॥ ८६ ॥  


गङ्गाद्वारे कुरुक्षेत्रे स्नानदानेन यत् फलम् ।  
दृष्ट्वा नरो लभेत् कृष्णं तत् फलं दक्षिणामुखम् ॥ ८७ ॥  


प्रयागे च महामाघ्यां यत् फलं समुदाहृतम् ।  
दृष्ट्वा नरो लभेत् कृष्णं तत् फलं दक्षिणामुखम् ॥ ८८ ॥  


शालग्रामे महाचैत्र्यां स्नानदानेन यत् फलम् ।  
दृष्ट्वा नरो लभेत् कृष्णं तत् फलं दक्षिणामुखम् ॥ ८९ ॥  


महाभिधानकार्त्तिक्यां पुष्करे यत् फलं स्मृतम् ।  
दृष्ट्वा नरो लभेत् कृष्णं तत् फलं दक्षिणामुखम् ॥ ९० ॥  


यत् फलं स्नानदानेन गङ्गासागरसङ्गमे ।  
दृष्ट्वा नरो लभेत् कृष्णं तत् फलं दक्षिणामुखम् ॥ ९१ ॥  


ग्रस्ते सूर्ये कुरुक्षेत्रे स्नानदानेन यत् फलम् ।  
दृष्ट्वा नरो लभेत् कृष्णं तत् फलं दक्षिणामुखम् ॥ ९२ ॥  


गङ्गायां सर्वतीर्थेषु यामुनेषु च भो द्विजाः ।  
सारस्वतेषु तीर्थेषु तथान्येषु सरःसु च ॥ ९३ ॥  


यत् फलं स्नानदानेन विधिवत् समुदाहृतम् ।  
दृष्ट्वा नरो लभेत् कृष्णं तत् फलं दक्षिणामुखम् ॥ ९४ ॥  


पुष्करे चाथ तीर्थेषु गये चामरकण्टके ।  
नैमिषादिषु तीर्थेषु क्षेत्रेष्व् आयतनेषु च ॥ ९५ ॥  


यत् फलं स्नानदानेन राहुग्रस्ते दिवाकरे ।  
दृष्ट्वा नरो लभेत् कृष्णं तत् फलं दक्षिणामुखम् ॥ ९६ ॥  


अथ किं पुनर् उक्तेन भाषितेन पुनः पुनः ।  
यत् किञ्चित् कथितं चात्र फलं पुण्यस्य कर्मणः ॥ ९७ ॥  


वेदशास्त्रे पुराणे च भारते च द्विजोत्तमाः ।  
धर्मशास्त्रेषु सर्वेषु तथान्यत्र मनीषिभिः ॥ ९८ ॥  


दृष्ट्वा नरो लभेत् कृष्णं तत् फलं सहलायुधम् ।  
सकलं भद्रया सार्धं व्रजन्तं दक्षिणामुखम् ॥ ९९ ॥  

