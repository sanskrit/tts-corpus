+++
title = "068"

+++

<details><summary>Summary (SA)</summary>

Chapter 68- Description of Viṣṇu's world
</details>

{{Ref- SS 127-129}}

मुनय ऊचुः-

श्रोतुम् इच्छामहे देव विष्णुलोकम् अनामयम् ।  
लोकानन्दकरं कान्तं सर्वाश्चर्यसमन्वितम् ॥ १ ॥  


प्रमाणं तस्य लोकस्य भोगं कान्तिं बलं प्रभो ।  
कर्मणा केन गच्छन्ति तत्र धर्मपरायणाः ॥ २ ॥  


दर्शनात् स्पर्शनाद् वापि तीर्थस्नानादिनापि वा ।  
विस्तराद् ब्रूहि तत्त्वेन परं कौतूहलं हि नः ॥ ३ ॥  


ब्रह्मोवाच-

शृणुध्वं मुनयः सर्वे यत् परं परमं पदम् ।  
भक्तानाम् ईहितं धन्यं पुण्यं संसारनाशनम् ॥ ४ ॥  


प्रवरं सर्वलोकानां विष्ण्वाख्यं वदतो मम ।  
सर्वाश्चर्यमयं पुण्यं स्थानं त्रैलोक्यपूजितम् ॥ ५ ॥  


अशोकैः पारिजातैश् च मन्दारैश् चम्पकद्रुमैः ।  
मालतीमल्लिकाकुन्दैर् बकुलैर् नागकेसरैः ॥ ६ ॥  


पुन्नागैर् अतिमुक्तैश् च प्रियङ्गुतगरार्जुनैः ।  
पाटलाचूतखदिरैः कर्णिकारवनोज्ज्वलैः ॥ ७ ॥  


नारङ्गैः पनसैर् लोध्रैर् निम्बदाडिमसर्जकैः ।  
द्राक्षालकुचखर्जूरैर् मधुकेन्द्रफलैर् द्रुमैः ॥ ८ ॥  


कपित्थैर् नारिकेरैश् च तालैः श्रीफलसम्भवैः ।  
कल्पवृक्षैर् असङ्ख्यैश् च वन्यैर् अन्यैः सुशोभनैः ॥ ९ ॥  


सरलैश् चन्दनैर् नीपैर् देवदारुशुभाञ्जनैः ।  
जातीलवङ्गकङ्कोलैः कर्पूरामोदवासिभिः ॥ १० ॥  


ताम्बूलपत्त्रनिचयैस् तथा पूगीफलद्रुमैः ।  
अन्यैश् च विविधैर् वृक्षैः सर्वर्तुफलशोभितैः ॥ ११ ॥  


पुष्पैर् नानाविधैश् चैव लतागुच्छसमुद्भवैः ।  
नानाजलाशयैः पुण्यैर् नानापक्षिरुतैर् वरैः ॥ १२ ॥  


दीर्घिकाशतसङ्घातैस् तोयपूर्णैर् मनोहरैः ।  
कुमुदैः शतपत्त्रैश् च पुष्पैः कोकनदैर् वरैः ॥ १३ ॥  


रक्तनीलोत्पलैः कान्तैः कह्लारैश् च सुगन्धिभिः ।  
अन्यैश् च जलजैः पुष्पैर् नानावर्णैः सुशोभनैः ॥ १४ ॥  


हंसकारण्डवाकीर्णैश् चक्रवाकोपशोभितैः ।  
कोयष्टिकैश् च दात्यूहैः कारण्डवरवाकुलैः ॥ १५ ॥  


चातकैः प्रियपुत्रैश् च जीवञ्जीवकजातिभिः ।  
अन्यैर् दिव्यैर् जलचरैर् विहारमधुरस्वनैः ॥ १६ ॥  


एवं नानाविधैर् दिव्यैर् नानाश्चर्यसमन्वितैः ।  
वृक्षैर् जलाशयैः पुण्यैर् भूषितं सुमनोहरैः ॥ १७ ॥  


तत्र दिव्यैर् विमानैश् च नानारत्नविभूषितैः ।  
कामगैः काञ्चनैः शुभ्रैर् दिव्यगन्धर्वनादितैः ॥ १८ ॥  


तरुणादित्यसङ्काशैर् अप्सरोभिर् अलङ्कृतैः ।  
हेमशय्यासनयुतैर् नानाभोगसमन्वितैः ॥ १९ ॥  


खेचरैः सपताकैश् च मुक्ताहारावलम्बिभिः ।  
नानावर्णैर् असङ्ख्यातैर् जातरूपपरिच्छदैः ॥ २० ॥  


नानाकुसुमगन्धाढ्यैश् चन्दनागुरुभूषितैः ।  
सुखप्रचारबहुलैर् नानावादित्रनिःस्वनैः ॥ २१ ॥  


मनोमारुततुल्यैश् च किङ्किणीस्तबकाकुलैः ।  
विहरन्ति पुरे तस्मिन् वैष्णवे लोकपूजिते ॥ २२ ॥  


नानाङ्गनाभिः सततं गन्धर्वाप्सरसादिभिः ।  
चन्द्राननाभिः कान्ताभिर् योषिद्भिः सुमनोहरैः ॥ २३ ॥  


पीनोन्नतकुचाग्राभिः सुमध्याभिः समन्ततः ।  
श्यामावदातवर्णाभिर् मत्तमातङ्गगामिभिः ॥ २४ ॥  


परिवार्य नरश्रेष्ठं वीजयन्ति स्म ताः स्त्रियः ।  
चामरै रुक्मदण्डैश् च नानारत्नविभूषितैः ॥ २५ ॥  


गीतनृत्यैस् तथा वाद्यैर् मोदमानैर् मदालसैः ।  
यक्षविद्याधरैः सिद्धैर् गन्धर्वैर् अप्सरोगणैः ॥ २६ ॥  


सुरसङ्घैश् च ऋषिभिः शुशुभे भुवनोत्तमम् ।  
तत्र प्राप्य महाभोगान् प्राप्नुवन्ति मनीषिणः ॥ २७ ॥  


वटराजसमीपे तु दक्षिणस्योदधेस् तटे ।  
दृष्टो यैर् भगवान् कृष्णः पुष्कराक्षो जगत्पतिः ॥ २८ ॥  


क्रीडन्त्य् अप्सरसैः सार्धं यावद् द्यौश् चन्द्रतारकम् ।  
प्रतप्तहेमसङ्काशा जरामरणवर्जिताः ॥ २९ ॥  


सर्वदुःखविहीनाश् च तृष्णाग्लानिविवर्जिताः ।  
चतुर्भुजा महावीर्या वनमालाविभूषिताः ॥ ३० ॥  


श्रीवत्सलाञ्छनैर् युक्ताः शङ्खचक्रगदाधराः ।  
केचिन् नीलोत्पलश्यामाः केचित् काञ्चनसन्निभाः ॥ ३१ ॥  


केचिन् मरकतप्रख्याः केचिद् वैदूर्यसन्निभाः ।  
श्यामवर्णाः कुण्डलिनस् तथान्ये वज्रसन्निभाः ॥ ३२ ॥  


न तादृक् सर्वदेवानां भान्ति लोका द्विजोत्तमाः ।  
यादृग् भाति हरेर् लोकः सर्वाश्चर्यसमन्वितः ॥ ३३ ॥  


न तत्र पुनरावृत्तिर् गमनाज् जायते द्विजाः ।  
प्रभावात् तस्य देवस्य यावद् आभूतसम्प्लवम् ॥ ३४ ॥  


विचरन्ति पुरे दिव्ये रूपयौवनगर्विताः ।  
कृष्णं रामं सुभद्रां च पश्यन्ति पुरुषोत्तमे ॥ ३५ ॥  


प्रतप्तहेमसङ्काशं तरुणादित्यसन्निभम् ।  
पुरमध्ये हरेर् भाति मन्दिरं रत्नभूषितम् ॥ ३६ ॥  


अनेकशतसाहस्रैः पताकैः समलङ्कृतम् ।  
योजनायुतविस्तीर्णं हेमप्राकारवेष्टितम् ॥ ३७ ॥  


नानावर्णैर् ध्वजैश् चित्रैः कल्पितैः सुमनोहरैः ।  
विभाति शारदो यद्वन् नक्षत्रैः सह चन्द्रमाः ॥ ३८ ॥  


चतुर्द्वारं सुविस्तीर्णं कञ्चुकिभिः सुरक्षितम् ।  
पुरसप्तकसंयुक्तं महोत्सेकं मनोहरम् ॥ ३९ ॥  


प्रथमं काञ्चनं तत्र द्वितीयं मरकतैर् युतम् ।  
इन्द्रनीलं तृतीयं तु महानीलं ततः परम् ॥ ४० ॥  


पुरं तु पञ्चमं दीप्तं पद्मरागमयं पुरम् ।  
षष्ठं वज्रमयं विप्रा वैदूर्यं सप्तमं पुरम् ॥ ४१ ॥  


नानारत्नमयैर् हेमप्रवालाङ्कुरभूषितैः ।  
स्तम्भैर् अद्भुतसङ्काशैर् भाति तद् भवनं महत् ॥ ४२ ॥  


दृश्यन्ते तत्र सिद्धाश् च भासयन्ति दिशो दश ।  
पौर्णमास्यां सनक्षत्रो यथा भाति निशाकरः ॥ ४३ ॥  


आरूढस् तत्र भगवान् सलक्ष्मीको जनार्दनः ।  
पीताम्बरधरः श्यामः श्रीवत्सलक्ष्मसंयुतः ॥ ४४ ॥  


ज्वलत् सुदर्शनं चक्रं घोरं सर्वास्त्रनायकम् ।  
दधार दक्षिणे हस्ते सर्वतेजोमयं हरिः ॥ ४५ ॥  


कुन्देन्दुरजतप्रख्यं हारगोक्षीरसन्निभम् ।  
आदाय तं मुनिश्रेष्ठाः सव्यहस्तेन केशवः ॥ ४६ ॥  


यस्य शब्देन सकलं सङ्क्षोभं जायते जगत् ।  
विश्रुतं पाञ्चजन्येति सहस्रावर्तभूषितम् ॥ ४७ ॥  


दुष्कृतान्तकरीं रौद्रां दैत्यदानवनाशिनीम् ।  
ज्वलद्वह्निशिखाकारां दुःसहां त्रिदशैर् अपि ॥ ४८ ॥  


कौमोदकीं गदां चासौ धृतवान् दक्षिणे करे ।  
वामे विस्फुरति ह्य् अस्य शार्ङ्गं सूर्यसमप्रभम् ॥ ४९ ॥  


शरैर् आदित्यसङ्काशैर् ज्वालामालाकुलैर् वरैः ।  
यो ऽसौ संहरते देवस् त्रैलोक्यं सचराचरम् ॥ ५० ॥  


सर्वानन्दकरः श्रीमान् सर्वशास्त्रविशारदः ।  
सर्वलोकगुरुर् देवः सर्वैर् देवैर् नमस्कृतः ॥ ५१ ॥  


सहस्रमूर्धा देवेशः सहस्रचरणेक्षणः ।  
सहस्राख्यः सहस्राङ्गः सहस्रभुजवान् प्रभुः ॥ ५२ ॥  


सिंहासनगतो देवः पद्मपत्त्रायतेक्षणः ।  
विद्युद्विस्पष्टसङ्काशो जगन्नाथो जगद्गुरुः ॥ ५३ ॥  


परीतः सुरसिद्धैश् च गन्धर्वाप्सरसां गणैः ।  
यक्षविद्याधरैर् नागैर् मुनिसिद्धैः सचारणैः ॥ ५४ ॥  


सुपर्णैर् दानवैर् दैत्यै राक्षसैर् गुह्यकिन्नरैः ।  
अन्यैर् देवगणैर् दिव्यैः स्तूयमानो विराजते ॥ ५५ ॥  


तत्रस्था सततं कीर्तिः प्रज्ञा मेधा सरस्वती ।  
बुद्धिर् मतिस् तथा क्षान्तिः सिद्धिमूर्तिस् तथा द्युतिः ॥ ५६ ॥  


गायत्री चैव सावित्री मङ्गला सर्वमङ्गला ।  
प्रभा मतिस् तथा कान्तिस् तत्र नारायणी स्थिता ॥ ५७ ॥  


श्रद्धा च कौशिकी देवी विद्युत् सौदामिनी तथा ।  
निद्रा रात्रिस् तथा माया तथान्यामरयोषितः ॥ ५८ ॥  


वासुदेवस्य सर्वास् ता भवने सम्प्रतिष्ठिताः ।  
अथ किं बहुनोक्तेन सर्वं तत्र प्रतिष्ठितम् ॥ ५९ ॥  


घृताची मेनका रम्भा सहजन्या तिलोत्तमा ।  
उर्वशी चैव निम्लोचा तथान्या वामना परा ॥ ६० ॥  


मन्दोदरी च सुभगा विश्वाची विपुलानना ।  
भद्राङ्गी चित्रसेना च प्रम्लोचा सुमनोहरा ॥ ६१ ॥  


मुनिसम्मोहिनी रामा चन्द्रमध्या शुभानना ।  
सुकेशी नीलकेशा च तथा मन्मथदीपिनी ॥ ६२ ॥  


अलम्बुषा मिश्रकेशी तथान्या मुञ्जिकस्थला ।  
क्रतुस्थला वराङ्गी च पूर्वचित्तिस् तथा परा ॥ ६३ ॥  


परावती महारूपा शशिलेखा शुभानना ।  
हंसलीलानुगामिन्यो मत्तवारणगामिनी ॥ ६४ ॥  


बिम्बौष्ठी नवगर्भा च विख्याताः सुरयोषितः ।  
एताश् चान्या अप्सरसो रूपयौवनगर्विताः ॥ ६५ ॥  


सुमध्याश् चारुवदनाः सर्वालङ्कारभूषिताः ।  
गीतमाधुर्यसंयुक्ताः सर्वलक्षणसंयुताः ॥ ६६ ॥  


गीतवाद्ये च कुशलाः सुरगन्धर्वयोषितः ।  
नृत्यन्त्य् अनुदिनं तत्र यत्रासौ पुरुषोत्तमः ॥ ६७ ॥  


न तत्र रोगो नो ग्लानिर् न मृत्युर् न हिमातपौ ।  
न क्षुत् पिपासा न जरा न वैरूप्यं न चासुखम् ॥ ६८ ॥  


परमानन्दजननं सर्वकामफलप्रदम् ।  
विष्णुलोकात् परं लोकं नात्र पश्यामि भो द्विजाः ॥ ६९ ॥  


ये लोकाः स्वर्गलोके तु श्रूयन्ते पुण्यकर्मणाम् ।  
विष्णुलोकस्य ते विप्राः कलां नार्हन्ति षोडशीम् ॥ ७० ॥  


एवं हरेः पुरस्थानं सर्वभोगगुणान्वितम् ।  
सर्वसौख्यकरं पुण्यं सर्वाश्चर्यमयं द्विजाः ॥ ७१ ॥  


न तत्र नास्तिका यान्ति पुरुषा विषयात्मकाः ।  
न कृतघ्ना न पिशुना नो स्तेना नाजितेन्द्रियाः ॥ ७२ ॥  


ये ऽर्चयन्ति सदा भक्त्या वासुदेवं जगद्गुरुम् ।  
ते तत्र वैष्णवा यान्ति विष्णुलोकं न संशयः ॥ ७३ ॥  


दक्षिणस्योदधेस् तीरे क्षेत्रे परमदुर्लभे ।  
दृष्ट्वा कृष्णं च रामं च सुभद्रां च द्विजोत्तमाः ॥ ७४ ॥  


कल्पवृक्षसमीपे तु ये त्यजन्ति कलेवरम् ।  
ते तत्र मनुजा यान्ति मृता ये पुरुषोत्तमे ॥ ७५ ॥  


वटसागरयोर् मध्ये यः स्मरेत् पुरुषोत्तमम् ।  
ते ऽपि तत्र नरा यान्ति ये मृताः पुरुषोत्तमे ॥ ७६ ॥  


ते ऽपि तत्र परं स्थानं यान्ति नास्त्य् अत्र संशयः ।  
एवं मया मुनिश्रेष्ठा विष्णुलोकः सनातनः ।  
सर्वानन्दकरः प्रोक्तो भुक्तिमुक्तिफलप्रदः ॥ ७७ ॥  

