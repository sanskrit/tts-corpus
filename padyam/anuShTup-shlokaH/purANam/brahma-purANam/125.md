+++
title = "125"

+++

<details><summary>Summary (SA)</summary>

Chapter 125- The emnity between Anuhrāda and Ulūka
</details>

{{Ref- SS 210-211}}

ब्रह्मोवाच-

यमतीर्थम् इति ख्यातं पितॄणां प्रीतिवर्धनम् ।  
दृष्टादृष्टेष्टदं सर्वदेवर्षिगणसेवितम् ॥ १ ॥  


तस्य प्रभावं वक्ष्यामि सर्वपापप्रणाशनम् ।  
अनुह्राद इति ख्यातः कपोतो बलवान् अभूत् ॥ २ ॥  


तस्य भार्या हेतिनाम्नी पक्षिणी कामरूपिणी ।  
मृत्योः पौत्रो ह्य् अनुह्रादो दौहित्री हेतिर् एव च ॥ ३ ॥  


कालेनाथ तयोः पुत्राः पौत्राश् चैव बभूविरे ।  
तस्य शत्रुश् च बलवान् उलूको नाम पक्षिराट् ॥ ४ ॥  


तस्य पुत्राश् च पौत्राश् च आग्नेयास् ते बलोत्कटाः ।  
तयोश् च वैरम् अभवद् बहुकालं द्विजन्मनोः ॥ ५ ॥  


गङ्गाया उत्तरे तीरे कपोतस्याश्रमो ऽभवत् ।  
तस्याश् च दक्षिणे कूल उलूको नाम पक्षिराट् ॥ ६ ॥  


वासं चक्रे तत्र पुत्रैः पौत्रैश् च द्विजसत्तम ।  
तयोश् च युद्धम् अभवद् बहुकालं विरुद्धयोः ॥ ७ ॥  


पुत्रैः पौत्रैश् च वृतयोर् बलिनोर् बलिभिः सह ।  
उलूको वा कपोतो वा नैवाप्नोति जयाजयौ ॥ ८ ॥  


कपोतो यमम् आराध्य मृत्युं पैतामहं तथा ।  
याम्यम् अस्त्रम् अवाप्याथ सर्वेभ्यो ऽप्य् अधिको ऽभवत् ॥ ९ ॥  


तथोलूको ऽग्निम् आराध्य बलवान् अभवद् भृशम् ।  
वरैर् उन्मत्तयोर् युद्धम् अभवच् चातिभीषणम् ॥ १० ॥  


तत्राग्नेयम् उलूको ऽपि कपोतायास्त्रम् आक्षिपत् ।  
कपोतो ऽप्य् अथ पाशान् वै याम्यान् आक्षिप्य शत्रवे ॥ ११ ॥  


उलूकायाथ दण्डं च मृत्युपाशान् अवासृजत् ।  
पुनस् तद् अभवद् युद्धं पुराडिबकयोर् यथा ॥ १२ ॥  


हेतिः कपोतकी दृष्ट्वा ज्वलनं प्राप्तम् अन्तिके ।  
पतिव्रता महायुद्धे भर्तुः सा दुःखविह्वला ॥ १३ ॥  


अग्निना वेष्ट्यमानांश् च पुत्रान् दृष्ट्वा विशेषतः ।  
सा गत्वा ज्वलनं हेतिस् तुष्टाव विविधोक्तिभिः ॥ १४ ॥  


हेतिर् उवाच-

रूपं न दानं न परोक्षम् अस्ति ।  
यस्यात्मभूतं च पदार्थजातम् ।  
अश्नन्ति हव्यानि च येन देवाः ।  
स्वाहापतिं यज्ञभुजं नमस्ये ॥ १५ ॥  


मुखभूतं च देवानां देवानां हव्यवाहनम् ।  
होतारं चापि देवानां देवानां दूतम् एव च ॥ १६ ॥  


तं देवं शरणं यामि आदिदेवं विभावसुम् ।  
अन्तः स्थितः प्राणरूपो बहिश् चान्नप्रदो हि यः ।  
यो यज्ञसाधनं यामि शरणं तं धनञ्जयम् ॥ १७ ॥  


अग्निर् उवाच-

अमोघम् एतद् अस्त्रं मे न्यस्तं युद्धे कपोतकि ।  
यत्र विश्रमयेद् अस्त्रं तन् मे ब्रूहि पतिव्रते ॥ १८ ॥  


कपोत्य् उवाच-

मयि विश्रम्यताम् अस्त्रं न पुत्रे न च भर्तरि ।  
सत्यवाग् भव हव्येश जातवेदो नमो ऽस्तु ते ॥ १९ ॥  


जातवेदा उवाच-

तुष्टो ऽस्मि तव वाक्येन भर्तृभक्त्या पतिव्रते ।  
तवापि भर्तृपुत्राणां हेति क्षेमं ददाम्य् अहम् ॥ २० ॥  


आग्नेयम् एतद् अस्त्रं मे न भर्तारं सुतान् अपि ।  
न त्वां दहेत् ततो याहि सुखेन त्वं कपोतकि ॥ २१ ॥  


ब्रह्मोवाच-

एतस्मिन्न् अन्तरे तत्र उलूकी ददृशे पतिम् ।  
वेष्ट्यमानं याम्यपाशैर् यमदण्डेन ताडितम् ।  
उलूकी दुःखिता भूत्वा यमं प्रायाद् भयातुरा ॥ २२ ॥  


उलूक्य् उवाच-

त्वद्भीता अनुद्रवन्ते जनास् ।  
त्वद्भीता ब्रह्मचर्यं चरन्ति ।  
त्वद्भीताः साधु चरन्ति धीरास् ।  
त्वद्भीताः कर्मनिष्ठा भवन्ति ॥ २३ ॥  


त्वद्भीता अनाशकम् आचरन्ति ।  
ग्रामाद् अरण्यम् अभि यच् चरन्ति ।  
त्वद्भीताः सौम्यताम् आश्रयन्ते ।  
त्वद्भीताः सोमपानं भजन्ते ।  
त्वद्भीताश् चान्नगोदाननिष्ठास् ।  
त्वद्भीता ब्रह्मवादं वदन्ति ॥ २४ ॥  


ब्रह्मोवाच-

एवं ब्रुवत्यां तस्यां ताम् आह दक्षिणदिक्पतिः ॥ २५ ॥  


यम उवाच-

वरं वरय भद्रं ते दास्ये ऽहं मनसः प्रियम् ॥ २६ ॥  


ब्रह्मोवाच-

यमस्येति वचः श्रुत्वा सा तम् आह पतिव्रता ॥ २७ ॥  


उलूक्य् उवाच-

भर्ता मे वेष्टितः पाशैर् दण्डेनाभिहतस् तव ।  
तस्माद् रक्ष सुरश्रेष्ठ पुत्रान् भर्तारम् एव च ॥ २८ ॥  


ब्रह्मोवाच-

तद्वाक्यात् कृपया युक्तो यमः प्राह पुनः पुनः ॥ २९ ॥  


यम उवाच-

पाशानां चापि दण्डस्य स्थानं वद शुभानने ॥ ३० ॥  


ब्रह्मोवाच-

सा प्रोवाच यमं देवं मयि पाशास् त्वयेरिताः ।  
आविशन्तु जगन्नाथ दण्डो मय्य् एव संविशेत् ।  
ततः प्रोवाच भगवान् यमस् तां कृपया पुनः ॥ ३१ ॥  


यम उवाच-

तव भर्ता च पुत्राश् च सर्वे जीवन्तु विज्वराः ॥ ३२ ॥  


ब्रह्मोवाच-

न्यवारयद् यमः पाशान् आग्नेयास्त्रं तु हव्यवाट् ।  
कपोतोलूकयोश् चापि प्रीतिं वै चक्रतुः सुरौ ।  
आहतुश् च द्विजन्मानौ व्रियतां वर ईप्सितः ॥ ३३ ॥  


पक्षिणाव् ऊचतुः-

भवतोर् दर्शनं लब्धं वैरव्याजेन दुष्करम् ।  
वयं च पक्षिणः पापाः किं वरेण सुरोत्तमौ ॥ ३४ ॥  


अथ देयो वरो ऽस्माकं भवद्भ्यां प्रीतिपूर्वकम् ।  
नात्मार्थम् अनुयाचावो दीयमानं वरं शुभम् ॥ ३५ ॥  


आत्मार्थं यस् तु याचेत स शोच्यो हि सुरेश्वरौ ।  
जीवितं सफलं तस्य यः परार्थोद्यतः सदा ॥ ३६ ॥  


अग्निर् आपो रविः पृथ्वी धान्यानि विविधानि च ।  
परार्थं वर्तनं तेषां सतां चापि विशेषतः ॥ ३७ ॥  


ब्रह्मादयो ऽपि हि यतो युज्यन्ते मृत्युना सह ।  
एवं ज्ञात्वा तु देवेशौ वृथा स्वार्थपरिश्रमः ॥ ३८ ॥  


जन्मना सह यत् पुंसां विहितं परमेष्ठिना ।  
कदाचिन् नान्यथा तद् वै वृथा क्लिश्यन्ति जन्तवः ॥ ३९ ॥  


तस्माद् याचावहे किञ्चिद् धिताय जगतां शुभम् ।  
गुणदायि तु सर्वेषां तद् युवाम् अनुमन्यताम् ॥ ४० ॥  


ब्रह्मोवाच-

ताव् आहतुर् उभौ देवौ पक्षिणौ लोकविश्रुतौ ।  
धर्मस्य यशसो ऽवाप्त्ये लोकानां हितकाम्यया ॥ ४१ ॥  


पक्षिणाव् ऊचतुः-

आवाभ्याम् आश्रमौ तीर्थे गङ्गाया उभये तटे ।  
भवेतां जगतां नाथाव् एष एव परो वरः ॥ ४२ ॥  


स्नानं दानं जपो होमः पितॄणां चापि पूजनम् ।  
सुकृती दुष्कृती वापि यः करोति यथा तथा ।  
सर्वं तद् अक्षयं पुण्यं स्याद् इत्य् एष परो वरः ॥ ४३ ॥  


देवाव् ऊचतुः-

एवम् अस्तु तथा चान्यत् सुप्रीतौ तु ब्रवावहै ॥ ४४ ॥  


यम उवाच-

उत्तरे गौतमीतीरे यमस्तोत्रं पठन्ति ये ।  
तेषां सप्तसु वंशेषु नाकाले मृत्युम् आप्नुयात् ॥ ४५ ॥  


पुरुषो भाजनं च स्यात् सर्वदा सर्वसम्पदाम् ।  
यस् त्व् इदं पठते नित्यं मृत्युस्तोत्रं जितात्मवान् ॥ ४६ ॥  


अष्टाशीतिसहस्रैश् च व्याधिभिर् न स बाध्यते ।  
अस्मिंस् तीर्थे द्विजश्रेष्ठौ त्रिमासाद् गुर्विणी सती ॥ ४७ ॥  


अर्वाग्वन्ध्या च षण्मासात् सप्ताहं स्नानम् आचरेत् ।  
वीरसूः सा भवेन् नारी शतायुः स सुतो भवेत् ॥ ४८ ॥  


लक्ष्मीवान् मतिमाञ् शूरः पुत्रपौत्रविवर्धनः ।  
तत्र पिण्डादिदानेन पितरो मुक्तिम् आप्नुयुः ।  
मनोवाक्कायजात् पापात् स्नानान् मुक्तो भवेन् नरः ॥ ४९ ॥  


ब्रह्मोवाच-

यमवाक्याद् अनु तथा हव्यवाड् आह पक्षिणौ ॥ ५० ॥  


अग्निर् उवाच-

मत्स्तोत्रं दक्षिणे तीरे ये पठन्ति यतव्रताः ।  
तेषाम् आरोग्यम् ऐश्वर्यं लक्ष्मीं रूपं ददाम्य् अहम् ॥ ५१ ॥  


इदं स्तोत्रं तु यः कश्चिद् यत्र क्वापि पठेन् नरः ।  
नैवाग्नितो भयं तस्य लिखिते ऽपि गृहे स्थिते ॥ ५२ ॥  


स्नानं दानं च यः कुर्याद् अग्नितीर्थे शुचिर् नरः ।  
अग्निष्टोमफलं तस्य भवेद् एव न संशयः ॥ ५३ ॥  


ब्रह्मोवाच-

ततः प्रभृति तत् तीर्थं याम्यम् आग्नेयम् एव च ।  
कपोतं च तथोलूकं हेत्युलूकं विदुर् बुधाः ॥ ५४ ॥  


तत्र त्रीणि सहस्राणि तावन्त्य् एव शतानि च ।  
पुनर् नवतितीर्थानि प्रत्येकं मुक्तिभाजनम् ॥ ५५ ॥  


तेषु स्नानेन दानेन प्रेतीभूताश् च ये नराः ।  
पूतास् ते पुत्रवित्ताढ्या आक्रमेयुर् दिवं शुभाः ॥ ५६ ॥  

