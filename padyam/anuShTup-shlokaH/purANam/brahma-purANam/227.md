+++
title = "227"

+++

<details><summary>Summary (SA)</summary>

Chapter 227- On the destiny of Vaiṣṇavas after death
</details>

{{Ref- SS 365-366}}

मुनय ऊचुः-

अहो कृष्णस्य माहात्म्यं श्रुतम् अस्माभिर् अद्भुतम् ।  
सर्वपापहरं पुण्यं धन्यं संसारनाशनम् ॥ १ ॥  


सम्पूज्य विधिवद् भक्त्या वासुदेवं महामुने ।  
कां गतिं यान्ति मनुजा वासुदेवार्चने रताः ॥ २ ॥  


किं प्राप्नुवन्ति ते मोक्षं किं वा स्वर्गं महामुने ।  
अथवा किं मुनिश्रेष्ठ प्राप्नुवन्त्य् उभयं फलम् ॥ ३ ॥  


छेत्तुम् अर्हसि सर्वज्ञ संशयं नो हृदि स्थितम् ।  
छेत्ता नान्यो ऽस्ति लोके ऽस्मिंस् त्वदृते मुनिसत्तम ॥ ४ ॥  


व्यास उवाच-

साधु साधु मुनिश्रेष्ठा भवद्भिर् यद् उदाहृतम् ।  
शृणुध्वम् आनुपूर्व्येण वैष्णवानां सुखावहम् ॥ ५ ॥  


दीक्षामात्रेण कृष्णस्य नरा मोक्षं व्रजन्ति वै ।  
किं पुनर् ये सदा भक्त्या पूजयन्त्य् अच्युतं द्विजाः ॥ ६ ॥  


न तेषां दुर्लभः स्वर्गो मोक्षश् च मुनिसत्तमाः ।  
लभन्ते वैष्णवाः कामान् यान् यान् वाञ्छन्ति दुर्लभान् ॥ ७ ॥  


रत्नपर्वतम् आरुह्य नरो रत्नं यथाददेत् ।  
स्वेच्छया मुनिशार्दूलास् तथा कृष्णान् मनोरथान् ॥ ८ ॥  


कल्पवृक्षं समासाद्य फलानि स्वेच्छया यथा ।  
गृह्णाति पुरुषो विप्रास् तथा कृष्णान् मनोरथान् ॥ ९ ॥  


श्रद्धया विधिवत् पूज्य वासुदेवं जगद्गुरुम् ।  
धर्मार्थकाममोक्षाणां प्राप्नुवन्ति नराः फलम् ॥ १० ॥  


आराध्य तं जगन्नाथं विशुद्धेनान्तरात्मना ।  
प्राप्नुवन्ति नराः कामान् सुराणाम् अपि दुर्लभान् ॥ ११ ॥  


ये ऽर्चयन्ति सदा भक्त्या वासुदेवाख्यम् अव्ययम् ।  
न तेषां दुर्लभं किञ्चिद् विद्यते भुवनत्रये ॥ १२ ॥  


धन्यास् ते पुरुषा लोके ये ऽर्चयन्ति सदा हरिम् ।  
सर्वपापहरं देवं सर्वकामफलप्रदम् ॥ १३ ॥  


ब्राह्मणाः क्षत्रिया वैश्याः स्त्रियः शूद्रान्त्यजातयः ।  
सम्पूज्य तं सुरवरं प्राप्नुवन्ति परां गतिम् ॥ १४ ॥  


तस्माच् छृणुध्वं मुनयो यत् पृच्छत ममानघाः ।  
प्रवक्ष्यामि समासेन गतिं तेषां महात्मनाम् ॥ १५ ॥  


त्यक्त्वा मानुष्यकं देहं रोगायतनम् अध्रुवम् ।  
जरामरणसंयुक्तं जलबुद्बुदसन्निभम् ॥ १६ ॥  


मांसशोणितदुर्गन्धं विष्ठामूत्रादिभिर् युतम् ।  
अस्थिस्थूणम् अमेध्यं च स्नायुचर्मशिरान्वितम् ॥ १७ ॥  


कामगेन विमानेन दिव्यगन्धर्वनादिना ।  
तरुणादित्यवर्णेन किङ्किणीजालमालिना ॥ १८ ॥  


उपगीयमाना गन्धर्वैर् अप्सरोभिर् अलङ्कृताः ।  
व्रजन्ति लोकपालानां भवनं तु पृथक् पृथक् ॥ १९ ॥  


मन्वन्तरप्रमाणं तु भुक्त्वा कालं पृथक् पृथक् ।  
भुवनानि पृथक् तेषां सर्वभोगैर् अलङ्कृताः ॥ २० ॥  


ततो ऽन्तरिक्षं लोकं ते यान्ति सर्वसुखप्रदम् ।  
तत्र भुक्त्वा वरान् भोगान् दशमन्वन्तरं द्विजाः ॥ २१ ॥  


तस्माद् गन्धर्वलोकं तु यान्ति वै वैष्णवा द्विजाः ।  
विंशन्मन्वन्तरं कालं तत्र भुक्त्वा मनोरमान् ॥ २२ ॥  


भोगान् आदित्यलोकं तु तस्माद् यान्ति सुपूजिताः ।  
त्रिंशन्मन्वन्तरं तत्र भोगान् भुक्त्वातिदैवतान् ॥ २३ ॥  


तस्माद् व्रजन्ति ते विप्राश् चन्द्रलोकं सुखप्रदम् ।  
मन्वन्तराणां ते तत्र चत्वारिंशद् गुणान्वितम् ॥ २४ ॥  


कालं भुक्त्वा शुभान् भोगाञ् जरामरणवर्जिताः ।  
तस्मान् नक्षत्रलोकं तु विमानैः समलङ्कृतम् ॥ २५ ॥  


व्रजन्ति ते मुनिश्रेष्ठा गुणैः सर्वैर् अलङ्कृताः ।  
मन्वन्तराणां पञ्चाशद् भुक्त्वा भोगान् यथेप्सितान् ॥ २६ ॥  


तस्माद् व्रजन्ति ते विप्रा देवलोकं सुदुर्लभम् ।  
षष्टिमन्वन्तरं यावत् तत्र भुक्त्वा सुदुर्लभान् ॥ २७ ॥  


भोगान् नानाविधान् विप्रा ऋग्द्व्यष्टकसमन्वितान् ।  
शक्रलोकं पुनस् तस्माद् गच्छन्ति सुरपूजिताः ॥ २८ ॥  


मन्वन्तराणां तत्रैव भुक्त्वा कालं च सप्ततिम् ।  
भोगान् उच्चावचान् दिव्यान् मनसः प्रीतिवर्धनान् ॥ २९ ॥  


तस्माद् व्रजन्ति ते लोकं प्राजापत्यम् अनुत्तमम् ।  
भुक्त्वा तत्रेप्सितान् भोगान् सर्वकामगुणान्वितान् ॥ ३० ॥  


मन्वन्तरम् अशीतिं च कालं सर्वसुखप्रदम् ।  
तस्मात् पैतामहं लोकं यान्ति ते वैष्णवा द्विजाः ॥ ३१ ॥  


मन्वन्तराणां नवति क्रीडित्वा तत्र वै सुखम् ।  
इहागत्य पुनस् तस्माद् विप्राणां प्रवरे कुले ॥ ३२ ॥  


जायन्ते योगिनो विप्रा वेदशास्त्रार्थपारगाः ।  
एवं सर्वेषु लोकेषु भुक्त्वा भोगान् यथेप्सितान् ॥ ३३ ॥  


इहागत्य पुनर् यान्ति उपर्य् उपरि च क्रमात् ।  
सम्भवे सम्भवे ते तु शतवर्षं द्विजोत्तमाः ॥ ३४ ॥  


भुक्त्वा यथेप्सितान् भोगान् यान्ति लोकान्तरं ततः ।  
दशजन्म यदा तेषां क्रमेणैवं प्रपूर्यते ॥ ३५ ॥  


तदा लोकं हरेर् दिव्यं ब्रह्मलोकाद् व्रजन्ति ते ।  
गत्वा तत्राक्षयान् भोगान् भुक्त्वा सर्वगुणान्वितान् ॥ ३६ ॥  


मन्वन्तरशतं यावज् जन्ममृत्युविवर्जिताः ।  
गच्छन्ति भुवनं पश्चाद् वाराहस्य द्विजोत्तमाः ॥ ३७ ॥  


दिव्यदेहाः कुण्डलिनो महाकाया महाबलाः ।  
क्रीडन्ति तत्र विप्रेन्द्राः कृत्वा रूपं चतुर्भुजम् ॥ ३८ ॥  


दश कोटिसहस्राणि वर्षाणां द्विजसत्तमाः ।  
तिष्ठन्ति शाश्वते भावे सर्वैर् देवैर् नमस्कृताः ॥ ३९ ॥  


ततो यान्ति तु ते धीरा नरसिंहगृहं द्विजाः ।  
क्रीडन्ते तत्र मुदिता वर्षकोट्ययुतानि च ॥ ४० ॥  


तदन्ते वैष्णवं यान्ति पुरं सिद्धनिषेवितम् ।  
क्रीडन्ते तत्र सौख्येन वर्षाणाम् अयुतानि च ॥ ४१ ॥  


ब्रह्मलोके पुनर् विप्रा गच्छन्ति साधकोत्तमाः ।  
तत्र स्थित्वा चिरं कालं वर्षकोटिशतान् बहून् ॥ ४२ ॥  


नारायणपुरं यान्ति ततस् ते साधकेश्वराः ।  
भुक्त्वा भोगांश् च विविधान् वर्षकोट्यर्बुदानि च ॥ ४३ ॥  


अनिरुद्धपुरं पश्चाद् दिव्यरूपा महाबलाः ।  
गच्छन्ति साधकवराः स्तूयमानाः सुरासुरैः ॥ ४४ ॥  


तत्र कोटिसहस्राणि वर्षाणां च चतुर्दश ।  
तिष्ठन्ति वैष्णवास् तत्र जरामरणवर्जिताः ॥ ४५ ॥  


प्रद्युम्नस्य पुरं पश्चाद् गच्छन्ति विगतज्वराः ।  
तत्र तिष्ठन्ति ते विप्रा लक्षकोटिशतत्रयम् ॥ ४६ ॥  


स्वच्छन्दगामिनो हृष्टा बलशक्तिसमन्विताः ।  
गच्छन्ति योगिनः पश्चाद् यत्र सङ्कर्षणः प्रभुः ॥ ४७ ॥  


तत्रोषित्वा चिरं कालं भुक्त्वा भोगान् सहस्रशः ।  
विशन्ति वासुदेवैति विरूपाख्ये निरञ्जने ॥ ४८ ॥  


विनिर्मुक्ताः परे तत्त्वे जरामरणवर्जिते ।  
तत्र गत्वा विमुक्तास् ते भवेयुर् नात्र संशयः ॥ ४९ ॥  


एवं क्रमेण भुक्तिं ते प्राप्नुवन्ति मनीषिणः ।  
मुक्तिं च मुनिशार्दूला वासुदेवार्चने रताः ॥ ५० ॥  

