+++
title = "191"

+++

<details><summary>Summary (SA)</summary>

Chapter 191- Akrūra's devotion to Kṛṣṇa
</details>

{{Ref- SS 302}}

व्यास उवाच-

अक्रूरो ऽपि विनिष्क्रम्य स्यन्दनेनाशुगामिना ।  
कृष्णसन्दर्शनासक्तः प्रययौ नन्दगोकुले ॥ १ ॥  


चिन्तयाम् आस चाक्रूरो नास्ति धन्यतरो मया ।  
यो ऽहम् अंशावतीर्णस्य मुखं द्रक्ष्यामि चक्रिणः ॥ २ ॥  


अद्य मे सफलं जन्म सुप्रभाता च मे निशा ।  
यद् उन्निद्राब्जपत्त्राक्षं विष्णोर् द्रक्ष्याम्य् अहम् मुखम् ॥ ३ ॥  


पापं हरति यत् पुंसां स्मृतं सङ्कल्पनामयम् ।  
तत् पुण्डरीकनयनं विष्णोर् द्रक्ष्याम्य् अहं मुखम् ॥ ४ ॥  


निर्जग्मुश् च यतो वेदा वेदाङ्गान्य् अखिलानि च ।  
द्रक्ष्यामि यत् परं धाम देवानां भगवन्मुखम् ॥ ५ ॥  


यज्ञेषु यज्ञपुरुषः पुरुषैः पुरुषोत्तमः ।  
इज्यते यो ऽखिलाधारस् तं द्रक्ष्यामि जगत्पतिम् ॥ ६ ॥  


इष्ट्वा यम् इन्द्रो यज्ञानां शतेनामरराजताम् ।  
अवाप तम् अनन्तादिम् अहं द्रक्ष्यामि केशवम् ॥ ७ ॥  


न ब्रह्मा नेन्द्ररुद्राश्विवस्वादित्यमरुद्गणाः ।  
यस्य स्वरूपं जानन्ति स्पृशत्य् अद्य स मे हरिः ॥ ८ ॥  


सर्वात्मा सर्वगः सर्वः सर्वभूतेषु संस्थितः ।  
यो भवत्य् अव्ययो व्यापी स वीक्ष्यते मयाद्य ह ॥ ९ ॥  


मत्स्यकूर्मवराहाद्यैः सिंहरूपादिभिः स्थितम् ।  
चकार योगतो योगं स माम् आलापयिष्यति ॥ १० ॥  


साम्प्रतं च जगत्स्वामी कार्यजाते व्रजे स्थितिम् ।  
कर्तुं मनुष्यतां प्राप्तः स्वेच्छादेहधृग् अव्ययः ॥ ११ ॥  


यो ऽनन्तः पृथिवीं धत्ते शिखरस्थितिसंस्थिताम् ।  
सो ऽवतीर्णो जगत्यर्थे माम् अक्रूरेति वक्ष्यति ॥ १२ ॥  


पितृबन्धुसुहृद्भ्रातृमातृबन्धुमयीम् इमाम् ।  
यन्मायां नालम् उद्धर्तुं जगत् तस्मै नमो नमः ॥ १३ ॥  


तरन्त्य् अविद्यां विततां हृदि यस्मिन् निवेशिते ।  
योगमायाम् इमां मर्त्यास् तस्मै विद्यात्मने नमः ॥ १४ ॥  


यज्वभिर् यज्ञपुरुषो वासुदेवश् च शाश्वतैः ।  
वेदान्तवेदिभिर् विष्णुः प्रोच्यते यो नतो ऽस्मि तम् ॥ १५ ॥  


तथा यत्र जगद् धाम्नि धार्यते च प्रतिष्ठितम् ।  
सदसत्त्वं स सत्त्वेन मय्य् असौ यातु सौम्यताम् ॥ १६ ॥  


स्मृते सकलकल्याणभाजनं यत्र जायते ।  
पुरुषप्रवरं नित्यं व्रजामि शरणं हरिम् ॥ १७ ॥  


व्यास उवाच-

इत्थं स चिन्तयन् विष्णुं भक्तिनम्रात्ममानसः ।  
अक्रूरो गोकुलं प्राप्तः किञ्चित् सूर्ये विराजति ॥ १८ ॥  


स ददर्श तदा तत्र कृष्णम् आदोहने गवाम् ।  
वत्समध्यगतं फुल्लनीलोत्पलदलच्छविम् ॥ १९ ॥  


प्रफुल्लपद्मपत्त्राक्षं श्रीवत्साङ्कितवक्षसम् ।  
प्रलम्बबाहुम् आयामतुङ्गोरस्थलम् उन्नसम् ॥ २० ॥  


सविलासस्मिताधारं बिभ्राणं मुखपङ्कजम् ।  
तुङ्गरक्तनखं पद्भ्यां धरण्यां सुप्रतिष्ठितम् ॥ २१ ॥  


बिभ्राणं वाससी पीते वन्यपुष्पविभूषितम् ।  
सान्द्रनीललताहस्तं सिताम्भोजावतंसकम् ॥ २२ ॥  


हंसेन्दुकुन्दधवलं नीलाम्बरधरं द्विजाः ।  
तस्यानु बलभद्रं च ददर्श यदुनन्दनम् ॥ २३ ॥  


प्रांशुम् उत्तुङ्गबाहुं च विकाशिमुखपङ्कजम् ।  
मेघमालापरिवृतं कैलासाद्रिम् इवापरम् ॥ २४ ॥  


तौ दृष्ट्वा विकसद्वक्त्रसरोजः स महामतिः ।  
पुलकाञ्चितसर्वाङ्गस् तदाक्रूरो ऽभवद् द्विजाः ॥ २५ ॥  


य एतत् परमं धाम एतत् तत् परमं पदम् ।  
अभवद् वासुदेवो ऽसौ द्विधा यो ऽयं व्यवस्थितः ॥ २६ ॥  


साफल्यम् अक्ष्णोर् युगपन् ममास्तु ।  
दृष्टे जगद्धातरि हासम् उच्चैः ।  
अप्य् अङ्गम् एतद् भगवत्प्रसादाद् ।  
दत्ताङ्गसङ्गे फलवर्त्म तत् स्यात् ॥ २७ ॥  


अद्यैव स्पृष्ट्वा मम हस्तपद्मं ।  
करिष्यति श्रीमदनन्तमूर्तिः ।  
यस्याङ्गुलिस्पर्शहताखिलाघैर् ।  
अवाप्यते सिद्धिर् अनुत्तमा नरैः ॥ २८ ॥  


तथाश्विरुद्रेन्द्रवसुप्रणीता ।  
देवाः प्रयच्छन्ति वरं प्रहृष्टाः ।  
चक्रं घ्नता दैत्यपतेर् हृतानि ।  
दैत्याङ्गनानां नयनान्तराणि ॥ २९ ॥  


यत्राम्बु विन्यस्य बलिर् मनोभ्याम् ।  
अवाप भोगान् वसुधातलस्थः ।  
तथामरेशस् त्रिदशाधिपत्यं ।  
मन्वन्तरं पूर्णम् अवाप शक्रः ॥ ३० ॥  


अथेश मां कंसपरिग्रहेण ।  
दोषास्पदीभूतम् अदोषयुक्तम् ।  
कर्ता न मानोपहितं धिग् अस्तु ।  
यस्मान् मनः साधुबहिष्कृतो यः ॥ ३१ ॥  


ज्ञानात्मकस्याखिलसत्त्वराशेर् ।  
व्यावृत्तदोषस्य सदास्फुटस्य ।  
किं वा जगत्य् अत्र समस्तपुंसाम् ।  
अज्ञातम् अस्यास्ति हृदि स्थितस्य ॥ ३२ ॥  


तस्माद् अहं भक्तिविनम्रगात्रो ।  
व्रजामि विश्वेश्वरम् ईश्वराणाम् ।  
अंशावतारं पुरुषोत्तमस्य ।  
अनादिमध्यान्तम् अजस्य विष्णोः ॥ ३३ ॥  

