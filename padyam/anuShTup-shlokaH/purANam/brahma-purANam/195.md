+++
title = "195"

+++

<details><summary>Summary (SA)</summary>

Chapter 195- Jarāsandha-episode
</details>

{{Ref- SS 306}}

व्यास उवाच-

जरासन्धसुते कंस उपयेमे महाबलः ।  
अस्तिः प्राप्तिश् च भो विप्रास् तयोर् भर्तृहणं हरिम् ॥ १ ॥  


महाबलपरीवारो मागधाधिपतिर् बली ।  
हन्तुम् अभ्याययौ कोपाज् जरासन्धः सयादवम् ॥ २ ॥  


उपेत्य मथुरां सो ऽथ रुरोध मगधेश्वरः ।  
अक्षौहिणीभिः सैन्यस्य त्रयोविंशतिभिर् वृतः ॥ ३ ॥  


निष्क्रम्याल्पपरीवाराव् उभौ रामजनार्दनौ ।  
युयुधाते समं तस्य बलिनौ बलिसैनिकैः ॥ ४ ॥  


ततो बलश् च कृष्णश् च मतिं चक्रे महाबलः ।  
आयुधानां पुराणानाम् आदाने मुनिसत्तमाः ॥ ५ ॥  


अनन्तरं चक्रशार्ङ्गे तूणौ चाप्य् अक्षयौ शरैः ।  
आकाशाद् आगतौ वीरौ तदा कौमोदकी गदा ॥ ६ ॥  


हलं च बलभद्रस्य गगनाद् आगमत् करम् ।  
बलस्याभिमतं विप्राः सुनन्दं मुशलं तथा ॥ ७ ॥  


ततो युद्धे पराजित्य स्वसैन्यं मगधाधिपम् ।  
पुरीं विविशतुर् वीराव् उभौ रामजनार्दनौ ॥ ८ ॥  


जिते तस्मिन् सुदुर्वृत्ते जरासन्धे द्विजोत्तमाः ।  
जीवमाने गते तत्र कृष्णो मेने न तं जितम् ॥ ९ ॥  


पुनर् अप्य् आजगामाथ जरासन्धो बलान्वितः ।  
जितश् च रामकृष्णाभ्याम् अपकृत्य द्विजोत्तमाः ॥ १० ॥  


दश चाष्टौ च सङ्ग्रामान् एवम् अत्यन्तदुर्मदः ।  
यदुभिर् मागधो राजा चक्रे कृष्णपुरोगमैः ॥ ११ ॥  


सर्वेष्व् एव च युद्धेषु यदुभिः स पराजितः ।  
अपक्रान्तो जरासन्धः स्वल्पसैन्यैर् बलाधिकः ॥ १२ ॥  


तद् बलं यादवानां वै रक्षितं यद् अनेकशः ।  
तत् तु सन्निधिमाहात्म्यं विष्णोर् अंशस्य चक्रिणः ॥ १३ ॥  


मनुष्यधर्मशीलस्य लीला सा जगतः पतेः ।  
अस्त्राण्य् अनेकरूपाणि यद् अरातिषु मुञ्चति ॥ १४ ॥  


मनसैव जगत्सृष्टिसंहारं तु करोति यः ।  
तस्यारिपक्षक्षपणे कियान् उद्यमविस्तरः ॥ १५ ॥  


तथापि च मनुष्याणां धर्मस् तदनुवर्तनम् ।  
कुर्वन् बलवता सन्धिं हीनैर् युद्धं करोत्य् असौ ॥ १६ ॥  


साम चोपप्रदानं च तथा भेदं च दर्शयन् ।  
करोति दण्डपातं च क्वचिद् एव पलायनम् ॥ १७ ॥  


मनुष्यदेहिनां चेष्टाम् इत्य् एवम् अनुवर्तते ।  
लीला जगत्पतेस् तस्य च्छन्दतः सम्प्रवर्तते ॥ १८ ॥  

