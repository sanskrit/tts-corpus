+++
title = "062"

+++

<details><summary>Summary (SA)</summary>

Chapter 62- The ocean as holy place (Samudrasnānamāhātmya)
</details>

{{Ref- SS 121}}

ब्रह्मोवाच-

एवं सम्पूज्य विधिवद् भक्त्या तं पुरुषोत्तमम् ।  
प्रणम्य शिरसा पश्चात् सागरं च प्रसादयेत् ॥ १ ॥  


प्राणस् त्वं सर्वभूतानां योनिश् च सरितां पते ।  
तीर्थराज नमस् ते ऽस्तु त्राहि माम् अच्युतप्रिय ॥ २ ॥  


स्नात्वैवं सागरे सम्यक् तस्मिन् क्षेत्रवरे द्विजाः ।  
तीरे चाभ्यर्च्य विधिवन् नारायणम् अनामयम् ॥ ३ ॥  


रामं कृष्णं सुभद्रां च प्रणिपत्य च सागरम् ।  
शतानाम् अश्वमेधानां फलं प्राप्नोति मानवः ॥ ४ ॥  


सर्वपापविनिर्मुक्तः सर्वदुःखविवर्जितः ।  
वृन्दारक इव श्रीमान् रूपयौवनगर्वितः ॥ ५ ॥  


विमानेनार्कवर्णेन दिव्यगन्धर्वनादिना ।  
कुलैकविंशम् उद्धृत्य विष्णुलोकं स गच्छति ॥ ६ ॥  


भुक्त्वा तत्र वरान् भोगान् क्रीडित्वा चाप्सरैः सह ।  
मन्वन्तरशतं साग्रं जरामृत्युविवर्जितः ॥ ७ ॥  


पुण्यक्षयाद् इहायातः कुले सर्वगुणान्विते ।  
रूपवान् सुभगः श्रीमान् सत्यवादी जितेन्द्रियः ॥ ८ ॥  


वेदशास्त्रार्थविद् विप्रो भवेद् यज्वा तु वैष्णवः ।  
योगं च वैष्णवं प्राप्य ततो मोक्षम् अवाप्नुयात् ॥ ९ ॥  


ग्रहोपरागे सङ्क्रान्त्याम् अयने विषुवे तथा ।  
युगादिषु षडशीत्यां व्यतीपाते दिनक्षये ॥ १० ॥  


आषाढ्यां चैव कार्त्तिक्यां माघ्यां वान्ये शुभे तिथौ ।  
ये तत्र दानं विप्रेभ्यः प्रयच्छन्ति सुमेधसः ॥ ११ ॥  


फलं सहस्रगुणितम् अन्यतीर्थाल् लभन्ति ते ।  
पितॄणां ये प्रयच्छन्ति पिण्डं तत्र विधानतः ॥ १२ ॥  


अक्षयां पितरस् तेषां तृप्तिं सम्प्राप्नुवन्ति वै ।  
एवं स्नानफलं सम्यक् सागरस्य मयोदितम् ॥ १३ ॥  


दानस्य च फलं विप्राः पिण्डदानस्य चैव हि ।  
धर्मार्थमोक्षफलदम् आयुष्कीर्तियशस्करम् ॥ १४ ॥  


भुक्तिमुक्तिफलं नॄणां धन्यं दुःस्वप्ननाशनम् ।  
सर्वपापहरं पुण्यं सर्वकामफलप्रदम् ॥ १५ ॥  


नास्तिकाय न वक्तव्यं पुराणं च द्विजोत्तमाः ।  
तावद् गर्जन्ति तीर्थानि माहात्म्यैः स्वैः पृथक् पृथक् ॥ १६ ॥  


यावन् न तीर्थराजस्य माहात्म्यं वर्ण्यते द्विजाः ।  
पुष्करादीनि तीर्थानि प्रयच्छन्ति स्वकं फलम् ॥ १७ ॥  


तीर्थराजस् तु स पुनः सर्वतीर्थफलप्रदः ।  
भूतले यानि तीर्थानि सरितश् च सरांसि च ॥ १८ ॥  


विशन्ति सागरे तानि तेनासौ श्रेष्ठतां गतः ।  
राजा समस्ततीर्थानां सागरः सरितां पतिः ॥ १९ ॥  


तस्मात् समस्ततीर्थेभ्यः श्रेष्ठो ऽसौ सर्वकामदः ।  
तमो नाशं यथाभ्येति भास्करे ऽभ्युदिते द्विजाः ॥ २० ॥  


स्नानेन तीर्थराजस्य तथा पापस्य सङ्क्षयः ।  
तीर्थराजसमं तीर्थं न भूतं न भविष्यति ॥ २१ ॥  


अधिष्ठानं यदा यत्र प्रभोर् नारायणस्य वै ।  
कः शक्नोति गुणान् वक्तुं तीर्थराजस्य भो द्विजाः ॥ २२ ॥  


कोट्यो नवनवत्यस् तु यत्र तीर्थानि सन्ति वै ।  
तस्मात् स्नानं च दानं च होमं जप्यं सुरार्चनम् ।  
यत् किञ्चित् क्रियते तत्र चाक्षयं क्रियते द्विजाः ॥ २३ ॥  

