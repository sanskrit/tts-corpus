+++
title = "213"

+++

<details><summary>Summary (SA)</summary>

Chapter 213- Manifestations of Viṣṇu
</details>

{{Ref- SS 320-324}}

मुनय ऊचुः-

अहो कृष्णस्य माहात्म्यम् अद्भुतं चातिमानुषम् ।  
रामस्य च मुनिश्रेष्ठ त्वयोक्तं भुवि दुर्लभम् ॥ १ ॥  


न तृप्तिम् अधिगच्छामः शृण्वन्तो भगवत्कथाम् ।  
तस्माद् ब्रूहि महाभाग भूयो देवस्य चेष्टितम् ॥ २ ॥  


प्रादुर्भावः पुराणेषु विष्णोर् अमिततेजसः ।  
सतां कथयताम् एव वराह इति नः श्रुतम् ॥ ३ ॥  


न जानीमो ऽस्य चरितं न विधिं न च विस्तरम् ।  
न कर्मगुणसद्भावं न हेतुत्वमनीषितम् ॥ ४ ॥  


किमात्मको वराहो ऽसौ का मूर्तिः का च देवता ।  
किमाचारप्रभावो वा किं वा तेन तदा कृतम् ॥ ५ ॥  


यज्ञार्थे समवेतानां मिषतां च द्विजन्मनाम् ।  
महावराहचरितं सर्वलोकसुखावहम् ॥ ६ ॥  


यथा नारायणो ब्रह्मन् वाराहं रूपम् आस्थितः ।  
दंष्ट्रया गां समुद्रस्थाम् उज्जहारारिमर्दनः ॥ ७ ॥  


विस्तरेणैव कर्माणि सर्वाणि रिपुघातिनः ।  
श्रोतुं नो वर्तते बुद्धिर् हरेः कृष्णस्य धीमतः ॥ ८ ॥  


कर्मणाम् आनुपूर्व्या च प्रादुर्भावाश् च ये विभो ।  
या वास्य प्रकृतिर् ब्रह्मंस् ताश् चाख्यातुं त्वम् अर्हसि ॥ ९ ॥  


व्यास उवाच-

प्रश्नभारो महान् एष भवद्भिः समुदाहृतः ।  
यथाशक्त्या तु वक्ष्यामि श्रूयतां वैष्णवं यशः ॥ १० ॥  


विष्णोः प्रभावश्रवणे दिष्ट्या वो मतिर् उत्थिता ।  
तस्माद् विष्णोः समस्ता वै शृणुध्वं याः प्रवृत्तयः ॥ ११ ॥  


सहस्रास्यं सहस्राक्षं सहस्रचरणं च यम् ।  
सहस्रशिरसं देवं सहस्रकरम् अव्ययम् ॥ १२ ॥  


सहस्रजिह्वं भास्वन्तं सहस्रमुकुटं प्रभुम् ।  
सहस्रदं सहस्रादिं सहस्रभुजम् अव्ययम् ॥ १३ ॥  


हवनं सवनं चैव होतारं हव्यम् एव च ।  
पात्राणि च पवित्राणि वेदिं दीक्षां समित् स्रुवम् ॥ १४ ॥  


स्रुक्सोमसूर्यमुशलं प्रोक्षणीं दक्षिणायनम् ।  
अध्वर्युं सामगं विप्रं सदस्यं सदनं सदः ॥ १५ ॥  


यूपं चक्रं ध्रुवां दर्वीं चरूंश् चोलूखलानि च ।  
प्राग्वंशं यज्ञभूमिं च होतारं च परं च यत् ॥ १६ ॥  


ह्रस्वाण्य् अतिप्रमाणानि स्थावराणि चराणि च ।  
प्रायश्चित्तानि वार्घ्यं च स्थण्डिलानि कुशास् तथा ॥ १७ ॥  


मन्त्रयज्ञवहं वह्निं भागं भागवहं च यत् ।  
अग्रासिनं सोमभुजं हुतार्चिषम् उदायुधम् ॥ १८ ॥  


आहुर् वेदविदो विप्रा यं यज्ञे शाश्वतं प्रभुम् ।  
तस्य विष्णोः सुरेशस्य श्रीवत्साङ्कस्य धीमतः ॥ १९ ॥  


प्रादुर्भावसहस्राणि समतीतान्य् अनेकशः ।  
भूयश् चैव भविष्यन्ति ह्य् एवम् आह पितामहः ॥ २० ॥  


यत् पृच्छध्वं महाभागा दिव्यां पुण्याम् इमां कथाम् ।  
प्रादुर्भावाश्रितां विष्णोः सर्वपापहरां शिवाम् ॥ २१ ॥  


शृणुध्वं तां महाभागास् तद्गतेनान्तरात्मना ।  
प्रवक्ष्याम्य् आनुपूर्व्येण यत् पृच्छध्वं ममानघाः ॥ २२ ॥  


वासुदेवस्य माहात्म्यं चरितं च महामतेः ।  
हितार्थं सुरमर्त्यानां लोकानां प्रभवाय च ॥ २३ ॥  


बहुशः सर्वभूतात्मा प्रादुर्भवति वीर्यवान् ।  
प्रादुर्भावांश् च वक्ष्यामि पुण्यान् दिव्यान् गुणान्वितान् ॥ २४ ॥  


सुप्तो युगसहस्रं यः प्रादुर्भवति कार्यतः ।  
पूर्णे युगसहस्रे ऽथ देवदेवो जगत्पतिः ॥ २५ ॥  


ब्रह्मा च कपिलश् चैव त्र्यम्बकस् त्रिदशास् तथा ।  
देवाः सप्तर्षयश् चैव नागाश् चाप्सरसस् तथा ॥ २६ ॥  


सनत्कुमारश् च महानुभावो ।  
मनुर् महात्मा भगवान् प्रजाकरः ।  
पुराणदेवो ऽथ पुराणि चक्रे ।  
प्रदीप्तवैश्वानरतुल्यतेजाः ॥ २७ ॥  


यो ऽसौ चार्णवमध्यस्थो नष्टे स्थावरजङ्गमे ।  
नष्टे देवासुरनरे प्रनष्टोरगराक्षसे ॥ २८ ॥  


योद्धुकामौ दुराधर्षौ ताव् उभौ मधुकैटभौ ।  
हतौ भगवता तेन तयोर् दत्त्वामितं वरम् ॥ २९ ॥  


पुरा कमलनाभस्य स्वपतः सागराम्भसि ।  
पुष्करे तत्र सम्भूता देवाः सर्षिगणास् तथा ॥ ३० ॥  


एष पौष्करको नाम प्रादुर्भावो महात्मनः ।  
पुराणं कथ्यते यत्र देवश्रुतिसमाहितम् ॥ ३१ ॥  


वाराहस् तु श्रुतिमुखः प्रादुर्भावो महात्मनः ।  
यत्र विष्णुः सुरश्रेष्ठो वाराहं रूपम् आस्थितः ॥ ३२ ॥  


वेदपादो यूपदंष्ट्रः क्रतुदन्तश् चितीमुखः ।  
अग्निजिह्वो दर्भरोमा ब्रह्मशीर्षो महातपाः ॥ ३३ ॥  


अहोरात्रेक्षणो दिव्यो वेदाङ्गः श्रुतिभूषणः ।  
आज्यनासः स्रुवतुण्डः सामघोषस्वरो महान् ॥ ३४ ॥  


सत्यधर्ममयः श्रीमान् क्रमविक्रमसत्कृतः ।  
प्रायश्चित्तनखो घोरः पशुजानुर् मुखाकृतिः ॥ ३५ ॥  


उद्गतान्त्रो होमलिङ्गो बीजौषधिमहाफलः ।  
वाद्यन्तरात्मा मन्त्रस्फिग् विकृतः सोमशोणितः ॥ ३६ ॥  


वेदिस्कन्धो हविर्गन्धो हव्यकव्यातिवेगवान् ।  
प्राग्वंशकायो द्युतिमान् नानादीक्षाभिर् अन्वितः ॥ ३७ ॥  


दक्षिणाहृदयो योगी महासत्त्रमयो महान् ।  
उपाकर्माष्टरुचकः प्रवर्गावर्तभूषणः ॥ ३८ ॥  


नानाच्छन्दोगतिपथो गुह्योपनिषदासनः ।  
छायापत्नीसहायो ऽसौ मणिशृङ्ग इवोत्थितः ॥ ३९ ॥  


महीं सागरपर्यन्तां सशैलवनकाननाम् ।  
एकार्णवजलभ्रष्टाम् एकार्णवगतः प्रभुः ॥ ४० ॥  


दंष्ट्रया यः समुद्धृत्य लोकानां हितकाम्यया ।  
सहस्रशीर्षो लोकादिश् चकार जगतीं पुनः ॥ ४१ ॥  


एवं यज्ञवराहेण भूत्वा भूतहितार्थिना ।  
उद्धृता पृथिवी देवी सागराम्बुधरा पुरा ॥ ४२ ॥  


वाराह एष कथितो नारसिंहस् ततो द्विजाः ।  
यत्र भूत्वा मृगेन्द्रेण हिरण्यकशिपुर् हतः ॥ ४३ ॥  


पुरा कृतयुगे नाम सुरारिर् बलदर्पितः ।  
दैत्यानाम् आदिपुरुषश् चकार सुमहत् तपः ॥ ४४ ॥  


दश वर्षसहस्राणि शतानि दश पञ्च च ।  
जपोपवासनिरतस् तस्थौ मौनव्रतस्थितः ॥ ४५ ॥  


ततः शमदमाभ्यां च ब्रह्मचर्येण चैव हि ।  
प्रीतो ऽभवत् ततस् तस्य तपसा नियमेन च ॥ ४६ ॥  


तं वै स्वयम्भूर् भगवान् स्वयम् आगम्य भो द्विजाः ।  
विमानेनार्कवर्णेन हंसयुक्तेन भास्वता ॥ ४७ ॥  


आदित्यैर् वसुभिः सार्धं मरुद्भिर् दैवतैस् तथा ।  
रुद्रैर् विश्वसहायैश् च यक्षराक्षसकिन्नरैः ॥ ४८ ॥  


दिशाभिः प्रदिशाभिश् च नदीभिः सागरैस् तथा ।  
नक्षत्रैश् च मुहूर्तैश् च खेचरैश् च महाग्रहैः ॥ ४९ ॥  


देवर्षिभिस् तपोवृद्धैः सिद्धैर् विद्वद्भिर् एव च ।  
राजर्षिभिः पुण्यतमैर् गन्धर्वैर् अप्सरोगणैः ॥ ५० ॥  


चराचरगुरुः श्रीमान् वृतः सर्वैः सुरैस् तथा ।  
ब्रह्मा ब्रह्मविदां श्रेष्ठो दैत्यं वचनम् अब्रवीत् ॥ ५१ ॥  


ब्रह्मोवाच-

प्रीतो ऽस्मि तव भक्तस्य तपसानेन सुव्रत ।  
वरं वरय भद्रं ते यथेष्टं कामम् आप्नुहि ॥ ५२ ॥  


हिरण्यकशिपुर् उवाच-

न देवासुरगन्धर्वा न यक्षोरगराक्षसाः ।  
ऋषयो वाथ मां शापैः क्रुद्धा लोकपितामह ॥ ५३ ॥  


शपेयुस् तपसा युक्ता वर एष वृतो मया ।  
न शस्त्रेण न वास्त्रेण गिरिणा पादपेन वा ॥ ५४ ॥  


न शुष्केण न चार्द्रेण न चैवोर्ध्वं न चाप्य् अधः ।  
पाणिप्रहारेणैकेन सभृत्यबलवाहनम् ॥ ५५ ॥  


यो मां नाशयितुं शक्तः स मे मृत्युर् भविष्यति ।  
भवेयम् अहम् एवार्कः सोमो वायुर् हुताशनः ॥ ५६ ॥  


सलिलं चान्तरिक्षं च आकाशं चैव सर्वशः ।  
अहं क्रोधश् च कामश् च वरुणो वासवो यमः ।  
धनदश् च धनाध्यक्षो यक्षः किम्पुरुषाधिपः ॥ ५७ ॥  


ब्रह्मोवाच-

एते दिव्या वरास् तात मया दत्तास् तवाद्भुताः ।  
सर्वान् कामान् इमांस् तात प्राप्स्यसि त्वं न संशयः ॥ ५८ ॥  


व्यास उवाच-

एवम् उक्त्वा तु भगवाञ् जगामाशु पितामहः ।  
वैराजं ब्रह्मसदनं ब्रह्मर्षिगणसेवितम् ॥ ५९ ॥  


ततो देवाश् च नागाश् च गन्धर्वा मुनयस् तथा ।  
वरप्रदानं श्रुत्वैव पितामहम् उपस्थिताः ॥ ६० ॥  


देवा ऊचुः-

वरेणानेन भगवन् बाधिष्यति स नो ऽसुरः ।  
तत् प्रसीदाशु भगवन् वधो ऽप्य् अस्य विचिन्त्यताम् ॥ ६१ ॥  


भगवन् सर्वभूतानां स्वयम्भूर् आदिकृत् प्रभुः ।  
स्रष्टा च हव्यकव्यानाम् अव्यक्तं प्रकृतिर् ध्रुवम् ॥ ६२ ॥  


व्यास उवाच-

ततो लोकहितं वाक्यं श्रुत्वा देवः प्रजापतिः ।  
प्रोवाच भगवान् वाक्यं सर्वदेवगणांस् तथा ॥ ६३ ॥  


ब्रह्मोवाच-

अवश्यं त्रिदशास् तेन प्राप्तव्यं तपसः फलम् ।  
तपसो ऽन्ते च भगवान् वधं विष्णुः करिष्यति ॥ ६४ ॥  


व्यास उवाच-

एतच् छ्रुत्वा सुराः सर्वे वाक्यं पङ्कजजन्मनः ।  
स्वानि स्थानानि दिव्यानि जग्मुस् ते वै मुदान्विताः ॥ ६५ ॥  


लब्धमात्रे वरे चापि सर्वाः सो ऽबाधत प्रजाः ।  
हिरण्यकशिपुर् दैत्यो वरदानेन दर्पितः ॥ ६६ ॥  


आश्रमेषु महाभागान् मुनीन् वै संशितव्रतान् ।  
सत्यधर्मरतान् दान्तांस् तदा धर्षितवांस् तथा ॥ ६७ ॥  


त्रिदिवस्थांस् तथा देवान् पराजित्य महाबलः ।  
त्रैलोक्यं वशम् आनीय स्वर्गे वसति सो ऽसुरः ॥ ६८ ॥  


यदा वरमदोन्मत्तो विचरन् दानवो भुवि ।  
यज्ञीयान् अकरोद् दैत्यान् अयज्ञीयाश् च देवताः ॥ ६९ ॥  


आदित्या वसवः साध्या विश्वे च मरुतस् तथा ।  
शरण्यं शरणं विष्णुम् उपतस्थुर् महाबलम् ॥ ७० ॥  


देवब्रह्ममयं यज्ञं ब्रह्मदेवं सनातनम् ।  
भूतं भव्यं भविष्यं च प्रभुं लोकनमस्कृतम् ।  
नारायणं विभुं देवं शरण्यं शरणं गताः ॥ ७१ ॥  


देवा ऊचुः-

त्रायस्व नो ऽद्य देवेश हिरण्यकशिपोर् भयात् ।  
त्वं हि नः परमो देवस् त्वं हि नः परमो गुरुः ॥ ७२ ॥  


त्वं हि नः परमो धाता ब्रह्मादीनां सुरोत्तम ।  
उत्फुल्लामलपत्त्राक्ष शत्रुपक्षक्षयङ्कर ।  
क्षयाय दितिवंशस्य शरणं त्वं भवस्व नः ॥ ७३ ॥  


वासुदेव उवाच-

भयं त्यजध्वम् अमरा अभयं वो ददाम्य् अहम् ।  
तथैव त्रिदिवं देवाः प्रतिलप्स्यथ मा चिरम् ॥ ७४ ॥  


एषो ऽहं सगणं दैत्यं वरदानेन दर्पितम् ।  
अवध्यम् अमरेन्द्राणां दानवेन्द्रं निहन्मि तम् ॥ ७५ ॥  


व्यास उवाच-

एवम् उक्त्वा तु भगवान् विसृज्य त्रिदशेश्वरान् ।  
हिरण्यकशिपोः स्थानम् आजगाम महाबलः ॥ ७६ ॥  


नरस्यार्धतनुं कृत्वा सिंहस्यार्धतनुं प्रभुः ।  
नारसिंहेन वपुषा पाणिं संस्पृश्य पाणिना ॥ ७७ ॥  


घनजीमूतसङ्काशो घनजीमूतनिस्वनः ।  
घनजीमूतदीप्तौजा जीमूत इव वेगवान् ॥ ७८ ॥  


दैत्यं सो ऽतिबलं दृष्ट्वा दृप्तशार्दूलविक्रमः ।  
दृप्तैर् दैत्यगणैर् गुप्तं हतवान् एकपाणिना ॥ ७९ ॥  


नृसिंह एष कथितो भूयो ऽयं वामनः परः ।  
यत्र वामनम् आस्थाय रूपं दैत्यविनाशनम् ॥ ८० ॥  


बलेर् बलवतो यज्ञे बलिना विष्णुना पुरा ।  
विक्रमैस् त्रिभिर् अक्षोभ्याः क्षोभितास् ते महासुराः ॥ ८१ ॥  


विप्रचित्तिः शिवः शङ्कुर् अयःशङ्कुस् तथैव च ।  
अयःशिरा अश्वशिरा हयग्रीवश् च वीर्यवान् ॥ ८२ ॥  


वेगवान् केतुमान् उग्रः सोग्रव्यग्रो महासुरः ।  
पुष्करः पुष्कलश् चैव शाश्वो ऽश्वपतिर् एव च ॥ ८३ ॥  


प्रह्लादो ऽश्वपतिः कुम्भः संह्रादो गमनप्रियः ।  
अनुह्रादो हरिहयो वाराहः संहरो ऽनुजः ॥ ८४ ॥  


शरभः शलभश् चैव कुपथः क्रोधनः क्रथः ।  
बृहत्कीर्तिर् महाजिह्वः शङ्कुकर्णो महास्वनः ॥ ८५ ॥  


दीप्तजिह्वो ऽर्कनयनो मृगपादो मृगप्रियः ।  
वायुर् गरिष्ठो नमुचिः सम्बरो विस्करो महान् ॥ ८६ ॥  


चन्द्रहन्ता क्रोधहन्ता क्रोधवर्धन एव च ।  
कालकः कालकोपश् च वृत्रः क्रोधो विरोचनः ॥ ८७ ॥  


गरिष्ठश् च वरिष्ठश् च प्रलम्बनरकाव् उभौ ।  
इन्द्रतापनवातापी केतुमान् बलदर्पितः ॥ ८८ ॥  


असिलोमा पुलोमा च बाष्कलः प्रमदो मदः ।  
स्वमिश्रः कालवदनः करालः केशिर् एव च ॥ ८९ ॥  


एकाक्षश् चन्द्रमा राहुः संह्रादः सम्बरः स्वनः ।  
शतघ्नीचक्रहस्ताश् च तथा मुशलपाणयः ॥ ९० ॥  


अश्वयन्त्रायुधोपेता भिन्दिपालायुधास् तथा ।  
शूलोलूखलहस्ताश् च परश्वधधरास् तथा ॥ ९१ ॥  


पाशमुद्गरहस्ताश् च तथा परिघपाणयः ।  
महाशिलाप्रहरणाः शूलहस्ताश् च दानवाः ॥ ९२ ॥  


नानाप्रहरणा घोरा नानावेशा महाबलाः ।  
कूर्मकुक्कुटवक्त्राश् च शशोलूकमुखास् तथा ॥ ९३ ॥  


खरोष्ट्रवदनाश् चैव वराहवदनास् तथा ।  
मार्जारशिखिवक्त्राश् च महावक्त्रास् तथा परे ॥ ९४ ॥  


नक्रमेषाननाः शूरा गोजाविमहिषाननाः ।  
गोधाशल्लकिवक्त्राश् च क्रोष्टुवक्त्राश् च दानवाः ॥ ९५ ॥  


आखुदर्दुरवक्त्राश् च घोरा वृकमुखास् तथा ।  
भीमा मकरवक्त्राश् च क्रौञ्चवक्त्राश् च दानवाः ॥ ९६ ॥  


अश्वाननाः खरमुखा मयूरवदनास् तथा ।  
गजेन्द्रचर्मवसनास् तथा कृष्णाजिनाम्बराः ॥ ९७ ॥  


चीरसंवृतगात्राश् च तथा नीलकवाससः ।  
उष्णीषिणो मुकुटिनस् तथा कुण्डलिनो ऽसुराः ॥ ९८ ॥  


किरीटिनो लम्बशिखाः कम्बुग्रीवाः सुवर्चसः ।  
नानावेशधरा दैत्या नानामाल्यानुलेपनाः ॥ ९९ ॥  


स्वान्य् आयुधानि सङ्गृह्य प्रदीप्तानि च तेजसा ।  
क्रममाणं हृषीकेशम् उपावर्तन्त सर्वशः ॥ १०० ॥  


प्रमथ्य सर्वान् दैतेयान् पादहस्ततलैर् विभुः ।  
रूपं कृत्वा महाभीमं जहाराशु स मेदिनीम् ॥ १०१ ॥  


तस्य विक्रमतो भूमिं चन्द्रादित्यौ स्तनान्तरे ।  
नभः प्रक्रममाणस्य नाभ्यां किल तथा स्थितौ ॥ १०२ ॥  


परम् आक्रममाणस्य जानुदेशे व्यवस्थितौ ।  
विष्णोर् अमितवीर्यस्य वदन्त्य् एवं द्विजातयः ॥ १०३ ॥  


हृत्वा स मेदिनीं कृत्स्नां हत्वा चासुरपुङ्गवान् ।  
ददौ शक्राय वसुधां विष्णुर् बलवतां वरः ॥ १०४ ॥  


एष वो वामनो नाम प्रादुर्भावो महात्मनः ।  
वेदविद्भिर् द्विजैर् एतत् कथ्यते वैष्णवं यशः ॥ १०५ ॥  


भूयो भूतात्मनो विष्णोः प्रादुर्भावो महात्मनः ।  
दत्तात्रेय इति ख्यातः क्षमया परया युतः ॥ १०६ ॥  


तेन नष्टेषु वेदेषु प्रक्रियासु मखेषु च ।  
चातुर्वर्ण्ये च सङ्कीर्णे धर्मे शिथिलतां गते ॥ १०७ ॥  


अतिवर्धति चाधर्मे सत्ये नष्टे ऽनृते स्थिते ।  
प्रजासु शीर्यमाणासु धर्मे चाकुलतां गते ॥ १०८ ॥  


सयज्ञाः सक्रिया वेदाः प्रत्यानीता हि तेन वै ।  
चातुर्वर्ण्यम् असङ्कीर्णं कृतं तेन महात्मना ॥ १०९ ॥  


तेन हैहयराजस्य कार्तवीर्यस्य धीमतः ।  
वरदेन वरो दत्तो दत्तात्रेयेण धीमता ॥ ११० ॥  


एतद् बाहुद्वयं यत् ते तत् ते मम कृते नृप ।  
शतानि दश बाहूनां भविष्यन्ति न संशयः ॥ १११ ॥  


पालयिष्यसि कृत्स्नां च वसुधां वसुधेश्वर ।  
दुर्निरीक्ष्यो ऽरिवृन्दानां युद्धस्थश् च भविष्यसि ॥ ११२ ॥  


एष वो वैष्णवः श्रीमान् प्रादुर्भावो ऽद्भुतः शुभः ।  
भूयश् च जामदग्न्यो ऽयं प्रादुर्भावो महात्मनः ॥ ११३ ॥  


यत्र बाहुसहस्रेण द्विषतां दुर्जयं रणे ।  
रामो ऽर्जुनम् अनीकस्थं जघान नृपतिं प्रभुः ॥ ११४ ॥  


रथस्थं पार्थिवं रामः पातयित्वार्जुनं भुवि ।  
धर्षयित्वार्जुनं रामः क्रोशमानं च मेघवत् ॥ ११५ ॥  


कृत्स्नं बाहुसहस्रं च चिच्छेद भृगुनन्दनः ।  
परश्वधेन दीप्तेन ज्ञातिभिः सहितस्य वै ॥ ११६ ॥  


कीर्णा क्षत्रियकोटीभिर् मेरुमन्दरभूषणा ।  
त्रिः सप्तकृत्वः पृथिवी तेन निःक्षत्रिया कृता ॥ ११७ ॥  


कृत्वा निःक्षत्रियां चैनां भार्गवः सुमहायशाः ।  
सर्वपापविनाशाय वाजिमेधेन चेष्टवान् ॥ ११८ ॥  


यस्मिन् यज्ञे महादाने दक्षिणां भृगुनन्दनः ।  
मारीचाय ददौ प्रीतः कश्यपाय वसुन्धराम् ॥ ११९ ॥  


वारणांस् तुरगाञ् शुभ्रान् रथांश् च रथिनां वरः ।  
हिरण्यम् अक्षयं धेनुर् गजेन्द्रांश् च महीपतिः ॥ १२० ॥  


ददौ तस्मिन् महायज्ञे वाजिमेधे महायशाः ।  
अद्यापि च हितार्थाय लोकानां भृगुनन्दनः ॥ १२१ ॥  


चरमाणस् तपो घोरं जामदग्न्यः पुनः प्रभुः ।  
आस्ते वै देववच् छ्रीमान् महेन्द्रे पर्वतोत्तमे ॥ १२२ ॥  


एष विष्णोः सुरेशस्य शाश्वतस्याव्ययस्य च ।  
जामदग्न्य इति ख्यातः प्रादुर्भावो महात्मनः ॥ १२३ ॥  


चतुर्विंशे युगे वापि विश्वामित्रपुरःसरः ।  
जज्ञे दशरथस्याथ पुत्रः पद्मायतेक्षणः ॥ १२४ ॥  


कृत्वात्मानं महाबाहुश् चतुर्धा प्रभुर् ईश्वरः ।  
लोके राम इति ख्यातस् तेजसा भास्करोपमः ॥ १२५ ॥  


प्रसादनार्थं लोकस्य रक्षसां निग्रहाय च ।  
धर्मस्य च विवृद्ध्यर्थं जज्ञे तत्र महायशाः ॥ १२६ ॥  


तम् अप्य् आहुर् मनुष्येन्द्रं सर्वभूतहिते रतम् ।  
यः समाः सर्वधर्मज्ञश् चतुर्दश वने ऽवसत् ॥ १२७ ॥  


लक्ष्मणानुचरो रामः सर्वभूतहिते रतः ।  
चतुर्दश वने तप्त्वा तपो वर्षाणि राघवः ॥ १२८ ॥  


रूपिणी तस्य पार्श्वस्था सीतेति प्रथिता जने ।  
पूर्वोदिता तु या लक्ष्मीर् भर्तारम् अनुगच्छति ॥ १२९ ॥  


जनस्थाने वसन् कार्यं त्रिदशानां चकार सः ।  
तस्यापकारिणं क्रूरं पौलस्त्यं मनुजर्षभः ॥ १३० ॥  


सीतायाः पदम् अन्विच्छन् निजघान महायशाः ।  
देवासुरगणानां च यक्षराक्षसभोगिनाम् ॥ १३१ ॥  


यत्रावध्यं राक्षसेन्द्रं रावणं युधि दुर्जयम् ।  
युक्तं राक्षसकोटीभिर् नीलाञ्जनचयोपमम् ॥ १३२ ॥  


त्रैलोक्यद्रावणं क्रूरं रावणं राक्षसेश्वरम् ।  
दुर्जयं दुर्धरं दृप्तं शार्दूलसमविक्रमम् ॥ १३३ ॥  


दुर्निरीक्ष्यं सुरगणैर् वरदानेन दर्पितम् ।  
जघान सचिवैः सार्धं ससैन्यं रावणं युधि ॥ १३४ ॥  


महाभ्रगणसङ्काशं महाकायं महाबलम् ।  
रावणं निजघानाशु रामो भूतपतिः पुरा ॥ १३५ ॥  


सुग्रीवस्य कृते येन वानरेन्द्रो महाबलः ।  
वाली विनिहतः सङ्ख्ये सुग्रीवश् चाभिषेचितः ॥ १३६ ॥  


मधोश् च तनयो दृप्तो लवणो नाम दानवः ।  
हतो मधुवने वीरो वरमत्तो महासुरः ॥ १३७ ॥  


यज्ञविघ्नकरौ येन मुनीनां भावितात्मनाम् ।  
मारीचश् च सुबाहुश् च बलेन बलिनां वरौ ॥ १३८ ॥  


निहतौ च निराशौ च कृतौ तेन महात्मना ।  
समरे युद्धशौण्डेन तथान्ये चापि राक्षसाः ॥ १३९ ॥  


विराधश् च कबन्धश् च राक्षसौ भीमविक्रमौ ।  
जघान पुरुषव्याघ्रो गन्धर्वौ शापमोहितौ ॥ १४० ॥  


हुताशनार्कांशुतडिद्गुणाभैः ।  
प्रतप्तजाम्बूनदचित्रपुङ्खैः ।  
महेन्द्रवज्राशनितुल्यसारै ।  
रिपून् स रामः समरे निजघ्ने ॥ १४१ ॥  


तस्मै दत्तानि शस्त्राणि विश्वामित्रेण धीमता ।  
वधार्थं देवशत्रूणां दुर्धर्षाणां सुरैर् अपि ॥ १४२ ॥  


वर्तमाने मखे येन जनकस्य महात्मनः ।  
भग्नं माहेश्वरं चापं क्रीडता लीलया पुरा ॥ १४३ ॥  


एतानि कृत्वा कर्माणि रामो धर्मभृतां वरः ।  
दशाश्वमेधाञ् जारूथ्यान् आजहार निरर्गलान् ॥ १४४ ॥  


नाश्रूयन्ताशुभा वाचो नाकुलं मारुतो ववौ ।  
न वित्तहरणं चासीद् रामे राज्यं प्रशासति ॥ १४५ ॥  


परिदेवन्ति विधवा नानर्थाश् च कदाचन ।  
सर्वम् आसीच् छुभं तत्र रामे राज्यं प्रशासति ॥ १४६ ॥  


न प्राणिनां भयं चासीज् जलाग्न्यनिलघातजम् ।  
न चापि वृद्धा बालानां प्रेतकार्याणि चक्रिरे ॥ १४७ ॥  


ब्रह्मचर्यपरं क्षत्रं विशस् तु क्षत्रिये रताः ।  
शूद्राश् चैव हि वर्णांस् त्रीञ् शुश्रूषन्त्य् अनहङ्कृताः ॥ १४८ ॥  


नार्यो नात्यचरन् भर्तॄन् भार्यां नात्यचरत् पतिः ।  
सर्वम् आसीज् जगद् दान्तं निर्दस्युर् अभवन् मही ॥ १४९ ॥  


राम एको ऽभवद् भर्ता रामः पालयिताभवत् ।  
आसन् वर्षसहस्राणि तथा पुत्रसहस्रिणः ॥ १५० ॥  


अरोगाः प्राणिनश् चासन् रामे राज्यं प्रशासति ।  
देवतानाम् ऋषीणां च मनुष्याणां च सर्वशः ॥ १५१ ॥  


पृथिव्यां समवायो ऽभूद् रामे राज्यं प्रशासति ।  
गाथाम् अप्य् अत्र गायन्ति ये पुराणविदो जनाः ॥ १५२ ॥  


रामे निबद्धतत्त्वार्था माहात्म्यं तस्य धीमतः ।  
श्यामो युवा लोहिताक्षो दीप्तास्यो मितभाषितः ॥ १५३ ॥  


आजानुबाहुः सुमुखः सिंहस्कन्धो महाभुजः ।  
दश वर्षसहस्राणि रामो राज्यम् अकारयत् ॥ १५४ ॥  


ऋक्सामयजुषां घोषो ज्याघोषश् च महात्मनः ।  
अव्युच्छिन्नो ऽभवद् राष्ट्रे दीयतां भुज्यताम् इति ॥ १५५ ॥  


सत्त्ववान् गुणसम्पन्नो दीप्यमानः स्वतेजसा ।  
अति चन्द्रं च सूर्यं च रामो दाशरथिर् बभौ ॥ १५६ ॥  


ईजे क्रतुशतैः पुण्यैः समाप्तवरदक्षिणैः ।  
हित्वायोध्यां दिवं यातो राघवो हि महाबलः ॥ १५७ ॥  


एवम् एव महाबाहुर् इक्ष्वाकुकुलनन्दनः ।  
रावणं सगणं हत्वा दिवम् आचक्रमे विभुः ॥ १५८ ॥  


अपरः केशवस्यायं प्रादुर्भावो महात्मनः ।  
विख्यातो माथुरे कल्पे सर्वलोकहिताय वै ॥ १५९ ॥  


यत्र शाल्वं च चैद्यं च कंसं द्विविदम् एव च ।  
अरिष्टं वृषभं केशिं पूतनां दैत्यदारिकाम् ॥ १६० ॥  


नागं कुवलयापीडं चाणूरं मुष्टिकं तथा ।  
दैत्यान् मानुषदेहेन सूदयाम् आस वीर्यवान् ॥ १६१ ॥  


छिन्नं बाहुसहस्रं च बाणस्याद्भुतकर्मणः ।  
नरकश् च हतः सङ्ख्ये यवनश् च महाबलः ॥ १६२ ॥  


हृतानि च महीपानां सर्वरत्नानि तेजसा ।  
दुराचाराश् च निहिताः पार्थिवा ये महीतले ॥ १६३ ॥  


एष लोकहितार्थाय प्रादुर्भावो महात्मनः ।  
कल्की विष्णुयशा नाम शम्भलग्रामसम्भवः ॥ १६४ ॥  


सर्वलोकहितार्थाय भूयो देवो महायशाः ।  
एते चान्ये च बहवो दिव्या देवगणैर् वृताः ॥ १६५ ॥  


प्रादुर्भावाः पुराणेषु गीयन्ते ब्रह्मवादिभिः ।  
यत्र देवा विमुह्यन्ति प्रादुर्भावानुकीर्तने ॥ १६६ ॥  


पुराणं वर्तते यत्र वेदश्रुतिसमाहितम् ।  
एतद् उद्देशमात्रेण प्रादुर्भावानुकीर्तनम् ॥ १६७ ॥  


कीर्तितं कीर्तनीयस्य सर्वलोकगुरोर् विभोः ।  
प्रीयन्ते पितरस् तस्य प्रादुर्भावानुकीर्तनात् ॥ १६८ ॥  


विष्णोर् अमितवीर्यस्य यः शृणोति कृताञ्जलिः ॥ १६९ ॥  


एताश् च योगेश्वरयोगमायाः ।  
श्रुत्वा नरो मुच्यति सर्वपापैः ।  
ऋद्धिं समृद्धिं विपुलांश् च भोगान् ।  
प्राप्नोति शीघ्रं भगवत्प्रसादात् ॥ १७० ॥  


एवं मया मुनिश्रेष्ठा विष्णोर् अमिततेजसः ।  
सर्वपापहराः पुण्याः प्रादुर्भावाः प्रकीर्तिताः ॥ १७१ ॥  

