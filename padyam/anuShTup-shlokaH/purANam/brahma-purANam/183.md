+++
title = "183"

+++

<details><summary>Summary (SA)</summary>

Chapter 183- Kaṃsa's plans and thoughts
</details>

{{Ref- SS 294}}

व्यास उवाच-

कंसस् त्व् अथोद्विग्नमनाः प्राह सर्वान् महासुरान् ।  
प्रलम्बकेशिप्रमुखान् आहूयासुरपुङ्गवान् ॥ १ ॥  


कंस उवाच-

हे प्रलम्ब महाबाहो केशिन् धेनुक पूतने ।  
अरिष्टाद्यैस् तथा चान्यैः श्रूयतां वचनं मम ॥ २ ॥  


मां हन्तुम् अमरैर् यत्नः कृतः किल दुरात्मभिः ।  
मद्वीर्यतापितान् वीरान् न त्व् एतान् गणयाम्य् अहम् ॥ ३ ॥  


आश्चर्यं कन्यया चोक्तं जायते दैत्यपुङ्गवाः ।  
हास्यं मे जायते वीरास् तेषु यत्नपरेष्व् अपि ॥ ४ ॥  


तथापि खलु दुष्टानां तेषाम् अप्य् अधिकं मया ।  
अपकाराय दैत्येन्द्रा यतनीयं दुरात्मनाम् ॥ ५ ॥  


उत्पन्नश् चापि मृत्युर् मे भूतभव्यभवत्प्रभुः ।  
इत्य् एतद् बालिका प्राह देवकीगर्भसम्भवा ॥ ६ ॥  


तस्माद् बालेषु परमो यत्नः कार्यो महीतले ।  
यत्रोद्रिक्तं बलं बाले स हन्तव्यः प्रयत्नतः ॥ ७ ॥  


व्यास उवाच-

इत्य् आज्ञाप्यासुरान् कंसः प्रविश्यात्मगृहं ततः ।  
उवाच वसुदेवं च देवकीम् अविरोधतः ॥ ८ ॥  


कंस उवाच-

युवयोर् घातिता गर्भा वृथैवैते मयाधुना ।  
को ऽप्य् अन्य एव नाशाय बालो मम समुद्गतः ॥ ९ ॥  


तद् अलं परितापेन नूनं यद् भाविनो हि ते ।  
अर्भका युवयोः को वा आयुषो ऽन्ते न हन्यते ॥ १० ॥  


व्यास उवाच-

इत्य् आश्वास्य विमुच्यैव कंसस् तौ परितोष्य च ।  
अन्तर्गृहं द्विजश्रेष्ठाः प्रविवेश पुनः स्वकम् ॥ ११ ॥  

