+++
title = "071"

+++

<details><summary>Summary (SA)</summary>

Chapter 71- Prehistory of Śiva's marriage with Pārvatī
</details>

{{Ref- SS 131-132}}

नारद उवाच-

त्रिदैवत्यं तु यत् तीर्थं सर्वेभ्यो ह्य् उक्तम् उत्तमम् ।  
तस्य स्वरूपभेदं च विस्तरेण ब्रवीतु मे ॥ १ ॥  


ब्रह्मोवाच-

तावद् अन्यानि तीर्थानि तावत् ताः पुण्यभूमयः ।  
तावद् यज्ञादयो यावत् त्रिदैवत्यं न दृश्यते ॥ २ ॥  


गङ्गेयं सरितां श्रेष्ठा सर्वकामप्रदायिनी ।  
त्रिदैवत्या मुनिश्रेष्ठ तदुत्पत्तिम् अतः शृणु ॥ ३ ॥  


वर्षाणाम् अयुतात् पूर्वं देवकार्य उपस्थिते ।  
तारको बलवान् आसीन् मद्वराद् अतिगर्वितः ॥ ४ ॥  


देवानां परमैश्वर्यं हृतं तेन बलीयसा ।  
ततस् ते शरणं जग्मुर् देवाः सेन्द्रपुरोगमाः ॥ ५ ॥  


क्षीरोदशायिनं देवं जगतां प्रपितामहम् ।  
कृताञ्जलिपुटा देवा विष्णुम् ऊचुर् अनन्यगाः ॥ ६ ॥  


देवा ऊचुः-

त्वं त्राता जगतां नाथ देवानां कीर्तिवर्धन ।  
सर्वेश्वर जगद्योने त्रयीमूर्ते नमो ऽस्तु ते ॥ ७ ॥  


लोकस्रष्टासुरान् हन्ता त्वम् एव जगतां पतिः ।  
स्थित्युत्पत्तिविनाशानां कारणं त्वं जगन्मय ॥ ८ ॥  


त्राता न कोप्य् अस्ति जगत्त्रये ऽपि ।  
शरीरिणां सर्वविपद्गतानाम् ।  
त्वया विना वारिजपत्त्रनेत्र ।  
तापत्रयाणां शरणं न चान्यत् ॥ ९ ॥  


पिता च माता जगतो ऽखिलस्य ।  
त्वम् एव सेवासुलभो ऽसि विष्णो ।  
प्रसीद पाहीश महाभयेभ्यो ।  
ऽस्मदार्तिहन्ता वद कस् त्वदन्यः ॥ १० ॥  


आदिकर्ता वराहस् त्वं मत्स्यः कूर्मस् तथैव च ।  
इत्यादिरूपभेदैर् नो रक्षसे भय आगते ॥ ११ ॥  


हृतस्वाम्यान् सुरगणान् हृतदारान् गतापदः ।  
कस्मान् न रक्षसे देव अनन्यशरणान् हरे ॥ १२ ॥  


ब्रह्मोवाच-

ततः प्रोवाच भगवाञ् शेषशायी जगत्पतिः ।  
कस्माच् च भयम् आपन्नं तद् ब्रुवन्तु गतज्वराः ।  
ततः श्रियः पतिं प्राहुस् तं तारकवधं प्रति ॥ १३ ॥  


देवा ऊचुः-

तारकाद् भयम् आपन्नं भीषणं रोमहर्षणम् ।  
न युद्धैस् तपसा शापैर् हन्तुं नैव क्षमा वयम् ॥ १४ ॥  


अर्वाग्दशाहाद् यो बालस् तस्मान् मृत्युम् अवाप्स्यति ।  
तस्माद् देव न चान्येभ्यस् तत्र नीतिर् विधीयताम् ॥ १५ ॥  


ब्रह्मोवाच-

पुनर् नारायणः प्राह नाहं बलोत्कटः सुराः ।  
न मत्तो मदपत्याच् च न देवेभ्यो वधो भवेत् ॥ १६ ॥  


ईश्वराद् यदि जायेत अपत्यं बहुशक्तिकम् ।  
तस्माद् वधम् अवाप्नोति तारको लोकदारुणः ॥ १७ ॥  


तद् गच्छामः सुराः सर्वे यतितुम् ऋषिभिः सह ।  
भार्यार्थं प्रथमो यत्नः कर्तव्यः प्रभविष्णुभिः ॥ १८ ॥  


तथेत्य् उक्त्वा सुरगणा जग्मुस् ते च नगोत्तमम् ।  
हिमवन्तं रत्नमयं मेनां च हिमवत्प्रियाम् ॥ १९ ॥  


इदम् ऊचुः सर्व एव सभार्यं तुहिनं गिरिम् ॥ २० ॥  


देवा ऊचुः-

दाक्षायणी लोकमाता या शक्तिः संस्थिता गिरौ ।  
बुद्धिः प्रज्ञा धृतिर् मेधा लज्जा पुष्टिः सरस्वती ॥ २१ ॥  


एवं त्व् अनेकधा लोके या स्थिता लोकपावनी ।  
देवानां कार्यसिद्ध्यर्थं युवयोर् गर्भम् आविशत् ॥ २२ ॥  


समुत्पन्ना जगन्माता शम्भोः पत्नी भविष्यति ।  
अस्माकं भवतां चापि पालनी च भविष्यति ॥ २३ ॥  


ब्रह्मोवाच-

हिमवान् अपि तद् वाक्यं सुराणाम् अभिनन्द्य च ।  
मेना चापि महोत्साहा अस्त्व् इत्य् एवं वचो ऽब्रवीत् ॥ २४ ॥  


तदोत्पन्ना जगद्धात्री गौरी हिमवतो गृहे ।  
शिवध्यानरता नित्यं तन्निष्ठा तन्मनोगता ॥ २५ ॥  


तां वै प्रोचुः सुरगणा ईशार्थे तप आविश ।  
तथा हिमवतः पृष्ठे गौरी तेपे तपो महत् ॥ २६ ॥  


पुनः सम्मन्त्रयाम् आसुर् ईशो ध्यायति तां शिवाम् ।  
आत्मानं वा तथान्यद् वा न जानीमः कथं भवः ॥ २७ ॥  


मेनकायाः सुतायां तु चित्तं दध्यात् सुरेश्वरः ।  
तत्र नीतिर् विधातव्या ततः श्रैष्ठ्यम् अवाप्स्यथ ।  
ततः प्राह महाबुद्धिर् वाचस्पतिर् उदारधीः ॥ २८ ॥  


बृहस्पतिर् उवाच-

यस् त्व् अयं मदनो धीमान् कन्दर्पः पुष्पचापधृक् ।  
स विध्यतु शिवं शान्तं बाणैः पुष्पमयैः शुभैः ॥ २९ ॥  


तेन विद्धस् त्रिनेत्रो ऽपि ईशायां बुद्धिम् आदधेत् ।  
परिणेष्यत्य् असौ नूनं तदा तां गिरिजां हरः ॥ ३० ॥  


जयिनः पञ्चबाणस्य न बाणाः क्वापि कुण्ठिताः ।  
तथोढायां जगद्धात्र्यां शम्भोः पुत्रो भविष्यति ॥ ३१ ॥  


जातः पुत्रस् त्रिनेत्रस्य तारकं स हनिष्यति ।  
वसन्तं च सहायार्थं शोभिष्ठं कुसुमाकरम् ॥ ३२ ॥  


आह्लादनं च मनसा कामायैनं प्रयच्छथ ॥ ३३ ॥  


ब्रह्मोवाच-

तथेत्य् उक्त्वा सुरगणा मदनं कुसुमाकरम् ।  
प्रेषयाम् आसुर् अव्यग्राः शिवान्तिकम् अरिन्दमाः ॥ ३४ ॥  


स जगाम त्वरा कामो धृतचापो समाधवः ।  
रत्या च सहितः कामः कर्तुं कर्म सुदुष्करम् ॥ ३५ ॥  


गृहीत्वा सशरं चापम् इदं तस्य मनो ऽभवत् ।  
मया वेध्यस् त्व् अवेध्यो वै शम्भुर् लोकगुरुः प्रभुः ॥ ३६ ॥  


त्रैलोक्यजयिनो बाणाः शम्भौ मे किं दृढा न वा ।  
तेनासौ चाग्निनेत्रेण भस्मशेषस् तदा कृतः ॥ ३७ ॥  


तद् एव कर्म सुदृढम् ईक्षितुं सुरसत्तमाः ।  
आजग्मुस् तत्र यद् वृत्तं शृणु विस्मयकारकम् ॥ ३८ ॥  


शम्भुं दृष्ट्वा सुरगणा यावत् पश्यन्ति मन्मथम् ।  
तावच् च भस्मसाद्भूतं कामं दृष्ट्वा भयातुराः ।  
तुष्टुवुस् त्रिदशेशानं कृताञ्जलिपुटाः सुराः ॥ ३९ ॥  


देवा ऊचुः-

तारकाद् भयम् आपन्नं कुरु पत्नीं गिरेः सुताम् ॥ ४० ॥  


ब्रह्मोवाच-

विद्धचित्तो हरो ऽप्य् आशु मेने वाक्यं सुरोदितम् ।  
अरुन्धतीं वसिष्ठं च मां तु चक्रधरं तथा ॥ ४१ ॥  


प्रेषयाम् आसुर् अमरा विवाहाय परस्परम् ।  
सम्बन्धो ऽपि तथाप्य् आसीद् धिमवल्लोकनाथयोः ॥ ४२ ॥  

