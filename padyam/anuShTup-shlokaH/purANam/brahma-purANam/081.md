+++
title = "081"

+++

<details><summary>Summary (SA)</summary>

Chapter 81- Story of Skanda's lust
</details>

{{Ref- SS 146}}

ब्रह्मोवाच-

कार्त्तिकेयं परं तीर्थं कौमारम् इति विश्रुतम् ।  
यन्नामश्रवणाद् एव कुलवान् रूपवान् भवेत् ॥ १ ॥  


निहते तारके दैत्ये स्वस्थे जाते त्रिविष्टपे ।  
कार्त्तिकेयं सुतं ज्येष्ठं प्रीत्या प्रोवाच पार्वती ॥ २ ॥  


यथासुखं भुङ्क्ष्व भोगांस् त्रैलोक्ये मनसः प्रियान् ।  
ममाज्ञया प्रीतमनाः पितुश् चैव प्रसादतः ॥ ३ ॥  


एवम् उक्तः स वै मात्रा विशाखो देवतास्त्रियः ।  
यथासुखं बलाद् रेमे देवपत्न्यो ऽपि रेमिरे ॥ ४ ॥  


ततः सम्भुज्यमानासु देवपत्नीषु नारद ।  
नाशक्नुवन् वारयितुं कार्त्तिकेयं दिवौकसः ॥ ५ ॥  


ततो निवेदयाम् आसुः पार्वत्यै पुत्रकर्म तत् ।  
असकृद् वार्यमाणो ऽपि मात्रा देवैः स शक्तिधृक् ॥ ६ ॥  


नैवासाव् अकरोद् वाक्यं स्त्रीष्व् आसक्तस् तु षण्मुखः ।  
अभिशापभयाद् भीता पार्वती पर्यचिन्तयत् ॥ ७ ॥  


पुत्रस्नेहात् तथैवेशा देवानां कार्यसिद्धये ।  
देवपत्न्यश् चिरं रक्ष्या इति मत्वा पुनः पुनः ॥ ८ ॥  


यस्यां तु रमते स्कन्दः पार्वती त्व् अपि तादृशी ।  
तद्रूपम् आत्मनः कृत्वा वर्तयाम् आस पार्वती ॥ ९ ॥  


इन्द्रस्य वरुणस्यापि भार्याम् आहूय षण्मुखः ।  
यावत् पश्यति तस्यां तु मातृरूपम् अपश्यत ॥ १० ॥  


ताम् अपास्य नमस्याथ पुनर् अन्याम् अथाह्वयत् ।  
तस्यां तु मातृरूपं स प्रेक्ष्य लज्जाम् उपेयिवान् ॥ ११ ॥  


एवं बह्वीषु तद् रूपं दृष्ट्वा मातृमयं जगत् ।  
इति सञ्चिन्त्य गाङ्गेयो वैराग्यम् अगमत् तदा ॥ १२ ॥  


स तु मातृकृतं ज्ञात्वा प्रवृत्तस्य निवर्तनम् ।  
निवार्यश् चेद् अहं भोगात् किन्तु पूर्वं प्रवर्तितः ॥ १३ ॥  


तस्मान् मातृकृतं सर्वं मम हास्यास्पदं त्व् इति ।  
लज्जया परया युक्तो गौतमीम् अगमत् तदा ॥ १४ ॥  


इयं च मातृरूपा मे शृणोतु मम भाषितम् ।  
इतः स्त्रीनामधेयं यन् मम मातृसमं मतम् ॥ १५ ॥  


एवं ज्ञात्वा लोकनाथः पार्वत्या सह शङ्करः ।  
पुत्रं निवारयाम् आस वृत्तम् इत्य् अब्रवीद् गुरुः ॥ १६ ॥  


ततः सुरपतिः प्रीतः किं ददामीति चिन्तयन् ।  
कृताञ्जलिपुटः स्कन्दः पितरं पुनर् अब्रवीत् ॥ १७ ॥  


स्कन्द उवाच-

सेनापतिः सुरपतिस् तव पुत्रो ऽहम् इत्य् अपि ।  
अलम् एतेन देवेश किं वरैः सुरपूजित ॥ १८ ॥  


अथवा दातुकामो ऽसि लोकानां हितकाम्यया ।  
याचे ऽहं नात्मना देव तद् अनुज्ञातुम् अर्हसि ॥ १९ ॥  


महापातकिनः केचिद् गुरुदाराभिगामिनः ।  
अत्राप्लवनमात्रेण धौतपापा भवन्तु ते ॥ २० ॥  


आप्नुवन्तूत्तमां जातिं तिर्यञ्चो ऽपि सुरेश्वर ।  
कुरूपो रूपसम्पत्तिम् अत्र स्नानाद् अवाप्नुयात् ॥ २१ ॥  


ब्रह्मोवाच-

एवम् अस्त्व् इति तं शम्भुः प्रत्यनन्दत् सुतेरितम् ।  
ततः प्रभृति तत् तीर्थं कार्त्तिकेयम् इति श्रुतम् ।  
तत्र स्नानं च दानं च सर्वक्रतुफलप्रदम् ॥ २२ ॥  

