+++
title = "225"

+++

<details><summary>Summary (SA)</summary>

Chapter 225- On rebirth (dialogue between Śiva and Umā, cont.)
</details>

{{Ref- SS 362-363}}

उमोवाच-

किंशीलः किंसमाचारः पुरुषः कैश् च कर्मभिः ।  
स्वर्गं समभिपद्येत सम्प्रदानेन केन वा ॥ १ ॥  


महेश्वर उवाच-

दाता ब्राह्मणसत्कर्ता दीनार्तकृपणादिषु ।  
भक्षभोज्यान्नपानानां वाससां च महामतिः ॥ २ ॥  


प्रतिश्रयान् सभाः कुर्यात् प्रपाः पुष्करिणीस् तथा ।  
नित्यकादीनि कर्माणि करोति प्रयतः शुचिः ॥ ३ ॥  


आसनं शयनं यानं गृहं रत्नं धनं तथा ।  
सस्यजातानि सर्वाणि सक्षेत्राण्य् अथ योषितः ॥ ४ ॥  


सुप्रशान्तमना नित्यं यः प्रयच्छति मानवः ।  
एवम्भूतो नरो देवि देवलोके ऽभिजायते ॥ ५ ॥  


तत्रोष्य सुचिरं कालं भुक्त्वा भोगान् अनुत्तमान् ।  
सहाप्सरोभिर् मुदितो रमित्वा नन्दनादिषु ॥ ६ ॥  


तस्माच् च्युतो महेशानि मानुषेषूपजायते ।  
महाभागकुले देवि धनधान्यसमाचिते ॥ ७ ॥  


तत्र कामगुणैः सर्वैः समुपेतो मुदान्वितः ।  
महाकार्यो महाभोगो धनी भवति मानवः ॥ ८ ॥  


एते देवि महाभागाः प्राणिनो दानशालिनः ।  
ब्रह्मणा वै पुरा प्रोक्ताः सर्वस्य प्रियदर्शनाः ॥ ९ ॥  


अपरे मानवा देवि प्रदानकृपणा द्विजाः ।  
ये ऽन्नानि न प्रयच्छन्ति विद्यमाने ऽप्य् अबुद्धयः ॥ १० ॥  


दीनान्धकृपणान् दृष्ट्वा भिक्षुकान् अतिथीन् अपि ।  
याच्यमाना निवर्तन्ते जिह्वालोभसमन्विताः ॥ ११ ॥  


न धनानि न वासांसि न भोगान् न च काञ्चनम् ।  
न गाश् च नान्नविकृतिं प्रयच्छन्ति कदाचन ॥ १२ ॥  


अप्रलुब्धाश् च ये लुब्धा नास्तिका दानवर्जितः ।  
एवम्भूता नरा देवि निरयं यान्त्य् अबुद्धयः ॥ १३ ॥  


ते वै मनुष्यतां यान्ति यदा कालस्य पर्ययात् ।  
धनरिक्ते कुले जन्म लभन्ते स्वल्पबुद्धयः ॥ १४ ॥  


क्षुत्पिपासापरीताश् च सर्वलोकबहिष्कृताः ।  
निराशाः सर्वभोगेभ्यो जीवन्त्य् अधर्मजीविकाः ॥ १५ ॥  


अल्पभोगकुले जाता अल्पभोगरता नराः ।  
अनेन कर्मणा देवि भवन्त्य् अधनिनो नराः ॥ १६ ॥  


अपरे दम्भिनो नित्यं मानिनः परतो रताः ।  
आसनार्हस्य ये पीठं न यच्छन्त्य् अल्पचेतसः ॥ १७ ॥  


मार्गार्हस्य च ये मार्गं न प्रयच्छन्त्य् अबुद्धयः ।  
अर्घार्हान् न च संस्कारैर् अर्चयन्ति यथाविधि ॥ १८ ॥  


पाद्यम् आचमनीयं वा प्रयच्छन्त्य् अभिबुद्धयः ।  
शुभं चाभिमतं प्रेम्णा गुरुं नाभिवदन्ति ये ॥ १९ ॥  


अभिमानप्रवृद्धेन लोभेन समम् आस्थिताः ।  
सम्मान्यांश् चावमन्यन्ते वृद्धान् परिभवन्ति च ॥ २० ॥  


एवंविधा नरा देवि सर्वे निरयगामिनः ।  
ते चेद् यदि नरास् तस्मान् निरयाद् उत्तरन्ति च ॥ २१ ॥  


वर्षपूगैस् ततो जन्म लभन्ते कुत्सिते कुले ।  
श्वपाकपुल्कसादीनां कुत्सितानाम् अचेतसाम् ॥ २२ ॥  


कुलेषु ते ऽभिजायन्ते गुरुवृद्धोपतापिनः ।  
न दम्भी न च मानी यो देवतातिथिपूजकः ॥ २३ ॥  


लोकपूज्यो नमस्कर्ता प्रसूतो मधुरं वचः ।  
सर्वकर्मप्रियकरः सर्वभूतप्रियः सदा ॥ २४ ॥  


अद्वेषी सुमुखः श्लक्ष्णः स्निग्धवाणीप्रदः सदा ।  
स्वागतेनैव सर्वेषां भूतानाम् अविहिंसकः ॥ २५ ॥  


यथार्थं सत्क्रियापूर्वम् अर्चयन्न् अवतिष्ठते ।  
मार्गार्हाय ददन् मार्गं गुरुम् अभ्यर्चयन् सदा ॥ २६ ॥  


अतिथिप्रग्रहरतस् तथाभ्यागतपूजकः ।  
एवम्भूतो नरो देवि स्वर्गतिं प्रतिपद्यते ॥ २७ ॥  


ततो मानुष्यम् आसाद्य विशिष्टकुलजो भवेत् ।  
तत्रासौ विपुलैर् भोगैः सर्वरत्नसमायुतः ॥ २८ ॥  


यथार्हदाता चार्हेषु धर्मचर्यापरो भवेत् ।  
सम्मतः सर्वभूतानां सर्वलोकनमस्कृतः ॥ २९ ॥  


स्वकर्मफलम् आप्नोति स्वयम् एव नरः सदा ।  
एष धर्मो मया प्रोक्तो विधात्रा स्वयम् ईरितः ॥ ३० ॥  


यस् तु रौद्रसमाचारः सर्वसत्त्वभयङ्करः ।  
हस्ताभ्यां यदि वा पद्भ्यां रज्ज्वा दण्डेन वा पुनः ॥ ३१ ॥  


लोष्टैः स्तम्भैर् उपायैर् वा जन्तून् बाधेत शोभने ।  
हिंसार्थं निष्कृतिप्रज्ञः प्रोद्वेजयति चैव हि ॥ ३२ ॥  


उपक्रामति जन्तूंश् च उद्वेगजननः सदा ।  
एवं शीलसमाचारो निरयं प्रतिपद्यते ॥ ३३ ॥  


स चेन् मनुष्यतां गच्छेद् यदि कालस्य पर्ययात् ।  
बह्वाबाधापरिक्लिष्टे कुले जयति सो ऽधमे ॥ ३४ ॥  


लोकद्विष्टो ऽधमः पुंसां स्वयं कर्मकृतैः फलैः ।  
एष देवि मनुष्येषु बोद्धव्यो ज्ञातिबन्धुषु ॥ ३५ ॥  


अपरः सर्वभूतानि दयावान् अनुपश्यति ।  
मैत्री दृष्टिः पितृसमो निर्वैरो नियतेन्द्रियः ॥ ३६ ॥  


नोद्वेजयति भूतानि न च हन्ति दयापरः ।  
हस्तपादैश् च नियतैर् विश्वास्यः सर्वजन्तुषु ॥ ३७ ॥  


न रज्ज्वा न च दण्डेन न लोष्टैर् नायुधेन च ।  
उद्वेजयति भूतानि शुभकर्मा दयापरः ॥ ३८ ॥  


एवं शीलसमाचारः स्वर्गे समुपजायते ।  
तत्रासौ भवने दिव्ये मुदा वसति देववत् ॥ ३९ ॥  


स चेत् स्वर्गक्षयान् मर्त्यो मनुष्येषूपजायते ।  
अल्पायासो निरातङ्कः स जातः सुखम् एधते ॥ ४० ॥  


सुखभागी निरायासो निरुद्वेगः सदा नरः ।  
एष देवि सतां मार्गो बाधा यत्र न विद्यते ॥ ४१ ॥  


उमोवाच-

इमे मनुष्या दृश्यन्ते ऊहापोहविशारदाः ।  
ज्ञानविज्ञानसम्पन्नाः प्रज्ञावन्तो ऽर्थकोविदाः ॥ ४२ ॥  


दुष्प्रज्ञाश् चापरे देव ज्ञानविज्ञानवर्जिताः ।  
केन कर्मविपाकेन प्रज्ञावान् पुरुषो भवेत् ॥ ४३ ॥  


अल्पप्रज्ञो विरूपाक्ष कथं भवति मानवः ।  
एवं त्वं संशयं छिन्धि सर्वधर्मभृतां वर ॥ ४४ ॥  


जात्यन्धाश् चापरे देव रोगार्ताश् चापरे तथा ।  
नराः क्लीबाश् च दृश्यन्ते कारणं ब्रूहि तत्र वै ॥ ४५ ॥  


महेश्वर उवाच-

ब्राह्मणान् वेदविदुषः सिद्धान् धर्मविदस् तथा ।  
परिपृच्छन्त्य् अहरहः कुशलाकुशलं सदा ॥ ४६ ॥  


वर्जयन्तो ऽशुभं कर्म सेवमानाः शुभं तथा ।  
लभन्ते स्वर्गतिं नित्यम् इह लोके यथासुखम् ॥ ४७ ॥  


स चेन् मनुष्यतां याति मेधावी तत्र जायते ।  
श्रुतं यज्ञानुगं यस्य कल्याणम् उपजायते ॥ ४८ ॥  


परदारेषु ये चापि चक्षुर् दुष्टं प्रयुञ्जते ।  
तेन दुष्टस्वभावेन जात्यन्धास् ते भवन्ति हि ॥ ४९ ॥  


मनसापि प्रदुष्टेन नग्नां पश्यन्ति ये स्त्रियम् ।  
रोगार्तास् ते भवन्तीह नरा दुष्कृतकारिणः ॥ ५० ॥  


ये तु मूढा दुराचारा वियोनौ मैथुने रताः ।  
पुरुषेषु सुदुष्प्रज्ञाः क्लीबत्वम् उपयान्ति ते ॥ ५१ ॥  


पशूंश् च ये वै बध्नन्ति ये चैव गुरुतल्पगाः ।  
प्रकीर्णमैथुना ये च क्लीबा जायन्ति वै नराः ॥ ५२ ॥  


उमोवाच-

अवद्यं किं तु वै कर्म निरवद्यं तथैव च ।  
श्रेयः कुर्वन्न् अवाप्नोति मानवो देवसत्तम ॥ ५३ ॥  


महेश्वर उवाच-

श्रेयांसं मार्गम् अन्विच्छन् सदा यः पृच्छति द्विजान् ।  
धर्मान्वेषी गुणाकाङ्क्षी स स्वर्गं समुपाश्नुते ॥ ५४ ॥  


यदि मानुष्यतां देवि कदाचित् सन्नियच्छति ।  
मेधावी धारणायुक्तः प्राज्ञस् तत्रापि जायते ॥ ५५ ॥  


एष देवि सतां धर्मो गन्तव्यो भूतिकारकः ।  
नृणां हितार्थाय सदा मया चैवम् उदाहृतः ॥ ५६ ॥  


उमोवाच-

अपरे स्वल्पविज्ञाना धर्मविद्वेषिणो नराः ।  
ब्राह्मणान् वेदविदुषो नेच्छन्ति परिसर्पितुम् ॥ ५७ ॥  


व्रतवन्तो नराः केचिच् छ्रद्धादमपरायणाः ।  
अव्रता भ्रष्टनियमास् तथान्ये राक्षसोपमाः ॥ ५८ ॥  


यज्वानश् च तथैवान्ये निर्मोहाश् च तथा परे ।  
केन कर्मविपाकेन भवन्तीह वदस्व मे ॥ ५९ ॥  


महेश्वर उवाच-

आगमालोकधर्माणां मर्यादाः पूर्वनिर्मिताः ।  
प्रमाणेनानुवर्तन्ते दृश्यन्ते ह दृढव्रताः ॥ ६० ॥  


अधर्मं धर्मम् इत्य् आहुर् ये च मोहवशं गताः ।  
अव्रता नष्टमर्यादास् ते नरा ब्रह्मराक्षसाः ॥ ६१ ॥  


ये वै कालकृतोद्योगात् सम्भवन्तीह मानवाः ।  
निर्होमा निर्वषट्कारास् ते भवन्ति नराधमाः ॥ ६२ ॥  


एष देवि मया सर्वसंशयच्छेदनाय ते ।  
कुशलाकुशलो नॄणां व्याख्यातो धर्मसागरः ॥ ६३ ॥  

