+++
title = "009"

+++

<details><summary>Summary (SA)</summary>

Chapter 9- The origin of Soma, the abduction of Tārā, and the birth of Budha
</details>

{{Ref- SS 24-25}}

लोमहर्षण उवाच-

पिता सोमस्य भो विप्रा जज्ञे ऽत्रिर् भगवान् ऋषिः ।  
ब्रह्मणो मानसात् पूर्वं प्रजासर्गं विधित्सतः ॥ १ ॥  


अनुत्तरं नाम तपो येन तप्तं हि तत् पुरा ।  
त्रीणि वर्षसहस्राणि दिव्यानीति हि नः श्रुतम् ॥ २ ॥  


ऊर्ध्वम् आचक्रमे तस्य रेतः सोमत्वम् ईयिवत् ।  
नेत्राभ्यां वारि सुस्राव दशधा द्योतयन् दिशः ॥ ३ ॥  


तं गर्भं विधिनादिष्टा दश देव्यो दधुस् ततः ।  
समेत्य धारयाम् आसुर् न च ताः समशक्नुवन् ॥ ४ ॥  


यदा न धारणे शक्तास् तस्य गर्भस्य ता दिशः ।  
ततस् ताभिः स त्यक्तस् तु निपपात वसुन्धराम् ॥ ५ ॥  


पतितं सोमम् आलोक्य ब्रह्मा लोकपितामहः ।  
रथम् आरोपयाम् आस लोकानां हितकाम्यया ॥ ६ ॥  


तस्मिन् निपतिते देवाः पुत्रे ऽत्रेः परमात्मनि ।  
तुष्टुवुर् ब्रह्मणः पुत्रास् तथान्ये मुनिसत्तमाः ॥ ७ ॥  


तस्य संस्तूयमानस्य तेजः सोमस्य भास्वतः ।  
आप्यायनाय लोकानां भावयाम् आस सर्वतः ॥ ८ ॥  


स तेन रथमुख्येन सागरान्तां वसुन्धराम् ।  
त्रिःसप्तकृत्वो ऽतियशाश् चकाराभिप्रदक्षिणाम् ॥ ९ ॥  


तस्य यच् चरितं तेजः पृथिवीम् अन्वपद्यत ।  
ओषध्यस् ताः समुद्भूता याभिः सन्धार्यते जगत् ॥ १० ॥  


स लब्धतेजा भगवान् संस्तवैश् च स्वकर्मभिः ।  
तपस् तेपे महाभागः पद्मानां दर्शनाय सः ॥ ११ ॥  


ततस् तस्मै ददौ राज्यं ब्रह्मा ब्रह्मविदां वरः ।  
बीजौषधीनां विप्राणाम् अपां च मुनिसत्तमाः ॥ १२ ॥  


स तत् प्राप्य महाराज्यं सोमः सौम्यवतां वरः ।  
समाजह्रे राजसूयं सहस्रशतदक्षिणम् ॥ १३ ॥  


दक्षिणाम् अददात् सोमस् त्रींल् लोकान् इति नः श्रुतम् ।  
तेभ्यो ब्रह्मर्षिमुख्येभ्यः सदस्येभ्यश् च भो द्विजाः ॥ १४ ॥  


हिरण्यगर्भो ब्रह्मात्रिर् भृगुश् च ऋत्विजो ऽभवत् ।  
सदस्यो ऽभूद् धरिस् तत्र मुनिभिर् बहुभिर् वृतः ॥ १५ ॥  


तं सिनीश् च कुहूश् चैव द्युतिः पुष्टिः प्रभा वसुः ।  
कीर्तिर् धृतिश् च लक्ष्मीश् च नव देव्यः सिषेविरे ॥ १६ ॥  


प्राप्यावभृथम् अप्य् अग्र्यं सर्वदेवर्षिपूजितः ।  
विरराजाधिराजेन्द्रो दशधा भासयन् दिशः ॥ १७ ॥  


तस्य तत् प्राप्य दुष्प्राप्यम् ऐश्वर्यम् ऋषिसत्कृतम् ।  
विबभ्राम मतिस् ताताविनयाद् अनयाहृता ॥ १८ ॥  


बृहस्पतेः स वै भार्याम् ऐश्वर्यमदमोहितः ।  
जहार तरसा सोमो विमत्याङ्गिरसः सुतम् ॥ १९ ॥  


स याच्यमानो देवैश् च तथा देवर्षिभिर् मुहुः ।  
नैव व्यसर्जयत् तारां तस्माऐ अङ्गिरसे तदा ॥ २० ॥  


उशना तस्य जग्राह पार्ष्णिम् अङ्गिरसस् तदा ।  
रुद्रश् च पार्ष्णिं जग्राह गृहीत्वाजगवं धनुः ॥ २१ ॥  


तेन ब्रह्मशिरो नाम परमास्त्रं महात्मना ।  
उद्दिश्य देवान् उत्सृष्टं येनैषां नाशितं यशः ॥ २२ ॥  


तत्र तद् युद्धम् अभवत् प्रख्यातं तारकामयम् ।  
देवानां दानवानां च लोकक्षयकरं महत् ॥ २३ ॥  


तत्र शिष्टास् तु ये देवास् तुषिताश् चैव ये द्विजाः ।  
ब्रह्माणं शरणं जग्मुर् आदिदेवं सनातनम् ॥ २४ ॥  


तदा निवार्योशनसं तं वै रुद्रं च शङ्करम् ।  
ददाव् अङ्गिरसे तारां स्वयम् एव पितामहः ॥ २५ ॥  


ताम् अन्तःप्रसवां दृष्ट्वा क्रुद्धः प्राह बृहस्पतिः ।  
मदीयायां न ते योनौ गर्भो धार्यः कथञ्चन ॥ २६ ॥  


इषीकास्तम्बम् आसाद्य गर्भं सा चोत्ससर्ज ह ।  
जातमात्रः स भगवान् देवानाम् आक्षिपद् वपुः ॥ २७ ॥  


ततः संशयम् आपन्नास् ताराम् ऊचुः सुरोत्तमाः ।  
सत्यं ब्रूहि सुतः कस्य सोमस्याथ बृहस्पतेः ॥ २८ ॥  


पृच्छ्यमाना यदा देवैर् नाह सा विबुधान् किल ।  
तदा तां शप्तुम् आरब्धः कुमारो दस्युहन्तमः ॥ २९ ॥  


तं निवार्य ततो ब्रह्मा तारां पप्रच्छ संशयम् ।  
यद् अत्र तथ्यं तद् ब्रूहि तारे कस्य सुतस् त्व् अयम् ॥ ३० ॥  


उवाच प्राञ्जलिः सा तं सोमस्येति पितामहम् ।  
तदा तं मूर्ध्नि चाघ्राय सोमो राजा सुतं प्रति ॥ ३१ ॥  


बुध इत्य् अकरोन् नाम तस्य बालस्य धीमतः ।  
प्रतिकूलं च गगने समभ्युत्तिष्ठते बुधः ॥ ३२ ॥  


उत्पादयाम् आस तदा पुत्रं वैराजपुत्रिकम् ।  
तस्यापत्यं महातेजा बभूवैलः पुरूरवाः ॥ ३३ ॥  


उर्वश्यां जज्ञिरे यस्य पुत्राः सप्त महात्मनः ।  
एतत् सोमस्य वो जन्म कीर्तितं कीर्तिवर्धनम् ॥ ३४ ॥  


वंशम् अस्य मुनिश्रेष्ठाः कीर्त्यमानं निबोधत ।  
धन्यम् आयुष्यम् आरोग्यं पुण्यं सङ्कल्पसाधनम् ॥ ३५ ॥  


सोमस्य जन्म श्रुत्वैव पापेभ्यो विप्रमुच्यते ॥ ३६ ॥  

