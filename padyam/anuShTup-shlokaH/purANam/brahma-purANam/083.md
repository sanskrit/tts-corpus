+++
title = "083"

+++

<details><summary>Summary (SA)</summary>

Chapter 83- The completion of Bhauvana's ten horse-sacrifices
</details>

{{Ref- SS 147-148}}

ब्रह्मोवाच-

दशाश्वमेधिकं तीर्थं तच् छृणुष्व महामुने ।  
यस्य श्रवणमात्रेण हयमेधफलं लभेत् ॥ १ ॥  


विश्वकर्मसुतः श्रीमान् विश्वरूपो महाबलः ।  
तस्यापि प्रथमः पुत्रस् तत्पुत्रो भौवनो विभुः ॥ २ ॥  


पुरोधाः कश्यपस् तस्य सर्वज्ञानविशारदः ।  
तम् अपृच्छन् महाबाहुर् भौवनः सार्वभौवनः ॥ ३ ॥  


यक्ष्ये ऽहं हयमेधैश् च युगपद् दशभिर् मुने ।  
इत्य् अपृच्छद् गुरुं विप्रं क्व यक्ष्यामि सुरान् इति ॥ ४ ॥  


सो ऽवदद् देवयजनं तत्र तत्र नृपोत्तम ।  
यत्र यत्र द्विजश्रेष्ठाः प्रावर्तन्त महाक्रतून् ॥ ५ ॥  


तत्राभवन्न् ऋषिगणा आर्त्विज्ये मखमण्डले ।  
युगपद् दशमेधानि प्रवृत्तानि पुरोधसा ॥ ६ ॥  


पूर्णतां नाययुस् तानि दृष्ट्वा चिन्तापरो नृपः ।  
विहाय देवयजनं पुनर् अन्यत्र तान् क्रतून् ॥ ७ ॥  


उपाक्रामत् तथा तत्र विघ्नदोषास् तम् आययुः ।  
दृष्ट्वापूर्णांस् ततो यज्ञान् राजा गुरुम् अभाषत ॥ ८ ॥  


राजोवाच-

देशदोषात् कालदोषान् मम दोषात् तवापि वा ।  
पूर्णतां नाप्नुवन्ति स्म दशमेधानि वाजिनः ॥ ९ ॥  


ब्रह्मोवाच-

ततश् च दुःखितो राजा कश्यपेन पुरोधसा ।  
गीष्पतेर् भ्रातरं ज्येष्ठं गत्वा संवर्तम् ऊचतुः ॥ १० ॥  


कश्यपभौवनाव् ऊचतुः-

भगवन् युगपत् कार्याण्य् अश्वमेधानि मानद ।  
दश सम्पूर्णतां यान्ति तं देशं तं गुरुं वद ॥ ११ ॥  


ब्रह्मोवाच-

ततो ध्यात्वा ऋषिश्रेष्ठः संवर्तो भौवनं तदा ।  
अब्रवीद् गच्छ ब्रह्माणं गुरुं देशं वदिष्यति ॥ १२ ॥  


भौवनो ऽपि महाप्राज्ञः कश्यपेन महात्मना ।  
आगत्य माम् अब्रवीच् च गुरुं देशादिकं च यत् ॥ १३ ॥  


ततो ऽहम् अब्रवं पुत्र भौवनं कश्यपं तथा ।  
गौतमीं गच्छ राजेन्द्र स देशः क्रतुपुण्यवान् ॥ १४ ॥  


अयम् एव गुरुः श्रेष्ठः कश्यपो वेदपारगः ।  
गुरोर् अस्य प्रसादेन गौतम्याश् च प्रसादतः ॥ १५ ॥  


एकेन हयमेधेन तत्र स्नानेन वा पुनः ।  
सेत्स्यन्ति तत्र यज्ञाश् च दशमेधानि वाजिनः ॥ १६ ॥  


तच् छ्रुत्वा भौवनो राजा गौतमीतीरम् अभ्यगात् ।  
कश्यपेन सहायेन हयमेधाय दीक्षितः ॥ १७ ॥  


ततः प्रवृत्ते यज्ञेशे हयमेधे महाक्रतौ ।  
सम्पूर्णे तु तदा राजा पृथिवीं दातुम् उद्यतः ॥ १८ ॥  


ततो ऽन्तरिक्षे वाग् उच्चैर् उवाच नृपसत्तमम् ।  
पूजयित्वा स्थितं विप्रान् ऋत्विजो ऽथ सदस्पतीन् ॥ १९ ॥  


आकाशवाग् उवाच-

पुरोधसे कश्यपाय सशैलवनकाननाम् ।  
पृथिवीं दातुकामेन दत्तं सर्वं त्वया नृप ॥ २० ॥  


भूमिदानस्पृहां त्यक्त्वा अन्नं देहि महाफलम् ।  
नान्नदानसमं पुण्यं त्रिषु लोकेषु विद्यते ॥ २१ ॥  


विशेषतस् तु गङ्गायाः श्रद्धया पुलिने मुने ।  
त्वया तु हयमेधो ऽयं कृतः सबहुदक्षिणः ।  
कृतकृत्यो ऽसि भद्रं ते नात्र कार्या विचारणा ॥ २२ ॥  


ब्रह्मोवाच-

तथापि दातुकामं तं मही प्रोवाच भौवनम् ॥ २३ ॥  


पृथिव्य् उवाच-

विश्वकर्मज सार्वभौम मा मां देहि पुनः पुनः ।  
निमज्जे ऽहं सलिलस्य मध्ये तस्मान् न दीयताम् ॥ २४ ॥  


ब्रह्मोवाच-

ततश् च भौवनो भीतः किं देयम् इति चाब्रवीत् ।  
पुनश् चोवाच सा पृथ्वी भौवनं ब्राह्मणैर् वृतम् ॥ २५ ॥  


भूम्य् उवाच-

तिला गावो धनं धान्यं यत् किञ्चिद् गौतमीतटे ।  
सर्वं तद् अक्षयं दानं किं मां भौवन दास्यसि ॥ २६ ॥  


गङ्गातीरं समाश्रित्य ग्रासम् एकं ददाति यः ।  
तेनाहं सकला दत्ता किं मां भौवन दास्यसि ॥ २७ ॥  


ब्रह्मोवाच-

तद् भुवो वचनं श्रुत्वा भौवनः सार्वभौवनः ।  
तथेति मत्वा विप्रेभ्यो ह्य् अन्नं प्रादात् सुविस्तरम् ॥ २८ ॥  


ततः प्रभृति तत् तीर्थं दशाश्वमेधिकं विदुः ।  
दशानाम् अश्वमेधानां फलं स्नानाद् अवाप्यते ॥ २९ ॥  

