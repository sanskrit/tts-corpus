+++
title = "229"

+++

<details><summary>Summary (SA)</summary>

Chapter 229- Episodes illustrating the manifestations of Viṣṇu's Māyā
</details>

{{Ref- SS 369-371}}

मुनय ऊचुः-

श्रुतं फलं गीतिकाया अस्माभिः सुप्रजागरे ।  
कृष्णस्य येन चाण्डालो गतो ऽसौ परमां गतिम् ॥ १ ॥  


यथा विष्णौ भवेद् भक्तिस् तन् नो ब्रूहि महामते ।  
तपसा कर्मणा येन श्रोतुम् इच्छाम साम्प्रतम् ॥ २ ॥  


व्यास उवाच-

शृणुध्वं मुनिशार्दूलाः प्रवक्ष्याम्य् अनुपूर्वशः ।  
यथा कृष्णे भवेद् भक्तिः पुरुषस्य महाफला ॥ ३ ॥  


संसारे ऽस्मिन् महाघोरे सर्वभूतभयावहे ।  
महामोहकरे नॄणां नानादुःखशताकुले ॥ ४ ॥  


तिर्यग्योनिसहस्रेषु जायमानः पुनः पुनः ।  
कथञ्चिल् लभते जन्म देही मानुष्यकं द्विजाः ॥ ५ ॥  


मानुषत्वे ऽपि विप्रत्वं विप्रत्वे ऽपि विवेकिता ।  
विवेकाद् धर्मबुद्धिस् तु बुद्ध्या तु श्रेयसां ग्रहः ॥ ६ ॥  


यावत् पापक्षयं पुंसां न भवेज् जन्म सञ्चितम् ।  
तावन् न जायते भक्तिर् वासुदेवे जगन्मये ॥ ७ ॥  


तस्माद् वक्ष्यामि भो विप्रा भक्तिः कृष्णे यथा भवेत् ।  
अन्यदेवेषु या भक्तिः पुरुषस्येह जायते ॥ ८ ॥  


कर्मणा मनसा वाचा तद्गतेनान्तरात्मना ।  
तेन तस्य भवेद् भक्तिर् यजने मुनिसत्तमाः ॥ ९ ॥  


स करोति ततो विप्रा भक्तिं चाग्नेः समाहितः ।  
तुष्टे हुताशने तस्य भक्तिर् भवति भास्करे ॥ १० ॥  


पूजां करोति सततम् आदित्यस्य ततो द्विजाः ।  
प्रसन्ने भास्करे तस्य भक्तिर् भवति शङ्करे ॥ ११ ॥  


पूजां करोति विधिवत् स तु शम्भोः प्रयत्नतः ।  
तुष्टे त्रिलोचने तस्य भक्तिर् भवति केशवे ॥ १२ ॥  


सम्पूज्य तं जगन्नाथं वासुदेवाख्यम् अव्ययम् ।  
ततो भुक्तिं च मुक्तिं च स प्राप्नोति द्विजोत्तमाः ॥ १३ ॥  


मुनय ऊचुः-

अवैष्णवा नरा ये तु दृश्यन्ते च महामुने ।  
किं ते विष्णुं नार्चयन्ति ब्रूहि तत्कारणं द्विज ॥ १४ ॥  


व्यास उवाच-

द्वौ भूतसर्गौ विख्यातौ लोके ऽस्मिन् मुनिसत्तमाः ।  
आसुरश् च तथा दैवः पुरा सृष्टः स्वयम्भुवा ॥ १५ ॥  


दैवीं प्रकृतिम् आसाद्य पूजयन्ति ततो ऽच्युतम् ।  
आसुरीं योनिम् आपन्ना दूषयन्ति नरा हरिम् ॥ १६ ॥  


मायया हतविज्ञाना विष्णोस् ते तु नराधमाः ।  
अप्राप्य तं हरिं विप्रास् ततो यान्त्य् अधमां गतिम् ॥ १७ ॥  


तस्य या गह्वरी माया दुर्विज्ञेया सुरासुरैः ।  
महामोहकरी नॄणां दुस्तरा चाकृतात्मभिः ॥ १८ ॥  


मुनय ऊचुः-

इच्छामस् तां महामायां ज्ञातुं विष्णोः सुदुस्तराम् ।  
वक्तुम् अर्हसि धर्मज्ञ परं कौतूहलं हि नः ॥ १९ ॥  


व्यास उवाच-

स्वप्नेन्द्रजालसङ्काशा माया सा लोककर्षणी ।  
कः शक्नोति हरेर् मायां ज्ञातुं तां केशवाद् ऋते ॥ २० ॥  


या वृत्ता ब्राह्मणस्यासीन् मायार्थे नारदस्य च ।  
विडम्बनां तु तां विप्राः शृणुध्वं गदतो मम ॥ २१ ॥  


प्राग् आसीन् नृपतिः श्रीमान् आग्नीध्र इति विश्रुतः ।  
नगरे कामदमनस् तस्याथ तनयः शुचिः ॥ २२ ॥  


धर्मारामः क्षमाशीलः पितृशुश्रूषणे रतः ।  
प्रजानुरञ्जको दक्षः श्रुतिशास्त्रकृतश्रमः ॥ २३ ॥  


पितास्य त्व् अकरोद् यत्नं विवाहाय न चैच्छत ।  
तं पिता प्राह किम् इति नेच्छसे दारसङ्ग्रहम् ॥ २४ ॥  


सर्वम् एतत् सुखार्थं हि वाञ्छन्ति मनुजाः किल ।  
सुखमूला हि दाराश् च तस्मात् तं त्वं समाचर ॥ २५ ॥  


स पितुर् वचनं श्रुत्वा तूष्णीम् आस्ते च गौरवात् ।  
मुहुर् मुहुस् तं च पिता चोदयाम् आस भो द्विजाः ॥ २६ ॥  


अथासौ पितरं प्राह तात नामानुरूपता ।  
मया समाश्रिता व्यक्ता वैष्णवी परिपालिनी ॥ २७ ॥  


तं पिता प्राह सङ्गम्य नैष धर्मो ऽस्ति पुत्रक ।  
न विधारयितव्या स्यात् पुरुषेण विपश्चिता ॥ २८ ॥  


कुरु मद्वचनं पुत्र प्रभुर् अस्मि पिता तव ।  
मा निमज्ज कुलं मह्यं नरके सन्ततिक्षयात् ॥ २९ ॥  


स हि तं पितुर् आदेशं श्रुत्वा प्राह सुतो वशी ।  
प्रीतः संस्मृत्य पौराणीं संसारस्य विचित्रताम् ॥ ३० ॥  


पुत्र उवाच-

शृणु तात वचो मह्यं तत्त्ववाक्यं सहेतुकम् ।  
नामानुरूपं कर्तव्यं सत्यं भवति पार्थिव ॥ ३१ ॥  


मया जन्मसहस्राणि जरामृत्युशतानि च ।  
प्राप्तानि दारसंयोगवियोगानि च सर्वशः ॥ ३२ ॥  


तृणगुल्मलतावल्लीसरीसृपमृगद्विजाः ।  
पशुस्त्रीपुरुषाद्यानि प्राप्तानि शतशो मया ॥ ३३ ॥  


गणकिन्नरगन्धर्वविद्याधरमहोरगाः ।  
यक्षगुह्यकरक्षांसि दानवाप्सरसः सुराः ॥ ३४ ॥  


नदीश्वरसहस्रं च प्राप्तं तात पुनः पुनः ।  
सृष्टस् तु बहुशः सृष्टौ संहारे चापि संहृतः ॥ ३५ ॥  


दारसंयोगयुक्तस्य तातेदृङ् मे विडम्बना ।  
इतस् तृतीये यद् वृत्तं मम जन्मनि तच् छृणु ।  
कथयामि समासेन तीर्थमाहात्म्यसम्भवम् ॥ ३६ ॥  


अतीत्य जन्मानि बहूनि तात ।  
नृदेवगन्धर्वमहोरगाणाम् ।  
विद्याधराणां खगकिन्नराणां ।  
जातो हि वंशे सुतपा महर्षिः ॥ ३७ ॥  


ततो महाभूद् अचला हि भक्तिर् ।  
जनार्दने लोकपतौ मधुघ्ने ।  
व्रतोपवासैर् विविधैश् च भक्त्या ।  
सन्तोषितश् चक्रगदास्त्रधारी ॥ ३८ ॥  


तुष्टो ऽभ्यगात् पक्षिपतिं महात्मा ।  
विष्णुः समारुह्य वरप्रदो मे ।  
प्राहोच्चशब्दं व्रियतां द्विजाते ।  
वरो हि यं वाञ्छसि तं प्रदास्ये ॥ ३९ ॥  


ततो ऽहम् ऊचे हरिम् ईशितारं ।  
तुष्टो ऽसि चेत् केशव तद् वृणोमि ।  
या सा त्वदीया परमा हि माया ।  
तां वेत्तुम् इच्छामि जनार्दनो ऽहम् ॥ ४० ॥  


अथाब्रवीन् मे मधुकैटभारिः ।  
किं ते तया ब्रह्मन् मायया वै ।  
धर्मार्थकामानि ददानि तुभ्यं ।  
पुत्राणि मुख्यानि निरामयत्वम् ॥ ४१ ॥  


ततो मुरारिं पुनर् उक्तवान् अहं ।  
भूयो ऽर्थधर्मार्थजिगीषितैव यत् ।  
माया तवेमाम् इह वेत्तुम् इच्छे ।  
ममाद्य तां दर्शय पुष्कराक्ष ॥ ४२ ॥  


ततो ऽभ्युवाचाथ नृसिंहमुख्यः ।  
श्रीशः प्रभुर् विष्णुर् इदं वचो मे ।  


विष्णुर् उवाच-

मायां मदीयां नहि वेत्ति कश्चिन् ।  
न चापि वा वेत्स्यति कश्चिद् एव ॥ ४३ ॥  


पूर्वं सुरर्षिर् द्विज नारदाख्यो ।  
ब्रह्मात्मजो ऽभून् मम भक्तियुक्तः ।  
तेनापि पूर्वं भवता यथैव ।  
सन्तोषितो भक्तिमता हि तद्वत् ॥ ४४ ॥  


वरं च दत्तं गतवान् अहं च ।  
स चापि वव्रे वरम् एतद् एव ।  
निवारितो माम् अतिमूढभावाद् ।  
भवान् यथैवं वृतवान् वरं च ॥ ४५ ॥  


ततो मयोक्तो ऽम्भसि नारद त्वं ।  
मायां हि मे वेत्स्यसि सन्निमग्नः ।  
ततो निमग्नो ऽम्भसि नारदो ऽसौ ।  
कन्या बभौ काशिपतेः सुशीला ॥ ४६ ॥  


तां यौवनाढ्याम् अथ चारुधर्मिणे ।  
विदर्भराज्ञस् तनयाय वै ददौ ।  
स्वधर्मणे सो ऽपि तया समेतः ।  
सिषेव कामान् अतुलान् महर्षिः ॥ ४७ ॥  


स्वर्गे गते ऽसौ पितरि प्रतापवान् ।  
राज्यं क्रमायातम् अवाप्य हृष्टः ।  
विदर्भराष्ट्रं परिपालयानः ।  
पुत्रैः सपौत्रैर् बहुभिर् वृतो ऽभूत् ॥ ४८ ॥  


अथाभवद् भूमिपतेः सुधर्मणः ।  
काशीश्वरेणाथ समं सुयुद्धम् ।  
तत्र क्षयं प्राप्य सपुत्रपौत्रं ।  
विदर्भराट् काशिपतिश् च युद्धे ॥ ४९ ॥  


ततः सुशीला पितरं सपुत्रं ।  
ज्ञात्वा पतिं चापि सपुत्रपौत्रम् ।  
पुराद् विनिःसृत्य रणावनिं गता ।  
दृष्ट्वा सुशीला कदनं महान्तम् ॥ ५० ॥  


भर्तुर् बले तत्र पितुर् बले च ।  
दुःखान्विता सा सुचिरं विलप्य ।  
जगाम सा मातरम् आर्तरूपा ।  
भ्रातॄन् सुतान् भ्रातृसुतान् सपौत्रान् ॥ ५१ ॥  


भर्तारम् एषा पितरं च गृह्य ।  
महाश्मशाने च महाचितिं सा ।  
कृत्वा हुताशं प्रददौ स्वयं च ।  
यदा समिद्धो हुतभुग् बभूव ॥ ५२ ॥  


तदा सुशीला प्रविवेश वेगाद् ।  
धा पुत्र हा पुत्र इति ब्रुवाणा ।  
तदा पुनः सा मुनिर् नारदो ऽभूत् ।  
स चापि वह्निः स्फटिकामलाभः ॥ ५३ ॥  


पूर्णं सरो ऽभूद् अथ चोत्ततार ।  
तस्याग्रतो देववरस् तु केशवः ।  
॥॥॥॥॥॥॥॥॥॥॥॥॥॥॥।  
प्रहस्य देवर्षिम् उवाच नारदम् ॥ ५४ ॥  


कस् ते तु पुत्रो वद मे महर्षे ।  
मृतं च कं शोचसि नष्टबुद्धिः ।  
व्रीडान्वितो ऽभूद् अथ नारदो ऽसौ ।  
ततो ऽहम् एनं पुनर् एव चाह ॥ ५५ ॥  


इतीदृशा नारद कष्टरूपा ।  
माया मदीया कमलासनाद्यैः ।  
शक्या न वेत्तुं समहेन्द्ररुद्रैः ।  
कथं भवान् वेत्स्यति दुर्विभाव्याम् ॥ ५६ ॥  


स वाक्यम् आकर्ण्य महामहर्षिर् ।  
उवाच भक्तिं मम देहि विष्णो ।  
प्राप्ते ऽथ काले स्मरणं तथैव ।  
सदा च सन्दर्शनम् ईश ते ऽस्तु ॥ ५७ ॥  


यत्राहम् आर्तश् चितिम् अद्य रूढस् ।  
तत् तीर्थम् अस्त्व् अच्युतपापहन्त्रा ।  
अधिष्ठितं केशव नित्यम् एव ।  
त्वया सहासं कमलोद्भवेन ॥ ५८ ॥  


ततो मयोक्तो द्विज नारदो ऽसौ ।  
तीर्थं सितोदे हि चितिस् तवास्तु ।  
स्थास्याम्य् अहं चात्र सदैव विष्णुर् ।  
महेश्वरः स्थास्यति चोत्तरेण ॥ ५९ ॥  


यदा विरञ्चेर् वदनं त्रिनेत्रः ।  
स च्छेत्स्यतेयं च ममोग्रवाचम् ।  
तदा कपालस्य तु मोचनाय ।  
समेष्यते तीर्थम् इदं त्वदीयम् ॥ ६० ॥  


स्नातस्य तीर्थे त्रिपुरान्तकस्य ।  
पतिष्यते भूमितले कपालम् ।  
ततस् तु तीर्थेति कपालमोचनं ।  
ख्यातं पृथिव्यां च भविष्यते तत् ॥ ६१ ॥  


तदा प्रभृत्य् अम्बुदवाहनो ऽसौ ।  
न मोक्ष्यते तीर्थवरं सुपुण्यम् ।  
न चैव तस्मिन् द्विज सम्प्रचक्षते ।  
तत् क्षेत्रम् उग्रं त्व् अथ ब्रह्मवध्या ॥ ६२ ॥  


यदा न मोक्षत्य् अमरारिहन्ता ।  
तत् क्षेत्रमुख्यं महद् आप्तपुण्यम् ।  
तदा विमुक्तेति सुरै रहस्यं ।  
तीर्थं स्तुतं पुण्यदम् अव्ययाख्यम् ॥ ६३ ॥  


कृत्वा तु पापानि नरो महान्ति ।  
तस्मिन् प्रविष्टः शुचिर् अप्रमादी ।  
यदा तु मां चिन्तयते स शुद्धः ।  
प्रयाति मोक्षं भगवत्प्रसादात् ॥ ६४ ॥  


भूत्वा तस्मिन् रुद्रपिशाचसञ्ज्ञो ।  
योन्यन्तरे दुःखम् उपाश्नुते ऽसौ ।  
विमुक्तपापो बहुवर्षपूगैर् ।  
उत्पत्तिम् आयास्यति विप्रगेहे ॥ ६५ ॥  


शुचिर् यतात्मास्य ततो ऽन्तकाले ।  
रुद्रो हितं तारकम् अस्य कीर्तयेत् ।  
इत्य् एवम् उक्त्वा द्विजवर्य नारदं ।  
गतो ऽस्मि दुग्धार्णवम् आत्मगेहम् ॥ ६६ ॥  


स चापि विप्रस् त्रिदिवं चचार ।  
गन्धर्वराजेन समर्च्यमानः ।  
एतत् तवोक्तं ननु बोधनाय ।  
माया मदीया नहि शक्यते सा ॥ ६७ ॥  


ज्ञातुं भवान् इच्छति चेत् ततो ऽद्य ।  
एवं विशस्वाप्सु च वेत्सि येन ।  
एवं द्विजातिर् हरिणा प्रबोधितो ।  
भाव्यर्थयोगान् निममज्ज तोये ॥ ६८ ॥  


कोकामुखे तात ततो हि कन्या ।  
चाण्डालवेश्मन्य् अभवद् द्विजः सः ।  
रूपान्विता शीलगुणोपपन्ना ।  
अवाप सा यौवनम् आससाद ॥ ६९ ॥  


चाण्डालपुत्रेण सुबाहुनापि ।  
विवाहिता रूपविवर्जितेन ।  
पतिर् न तस्या हि मतो बभूव ।  
सा तस्य चैवाभिमता बभूव ॥ ७० ॥  


पुत्रद्वयं नेत्रहीनं बभूव ।  
कन्या च पश्चाद् बधिरा तथान्या ।  
पतिर् दरिद्रस् त्व् अथ सापि मुग्धा ।  
नदीगता रोदिति तत्र नित्यम् ॥ ७१ ॥  


गता कदाचित् कलशं गृहीत्वा ।  
सान्तर् जलं स्नातुम् अथ प्रविष्टा ।  
यावद् द्विजो ऽसौ पुनर् एव तावज् ।  
जातः क्रियायोगरतः सुशीलः ॥ ७२ ॥  


तस्याः स भर्ताथ चिरङ्गतेति ।  
द्रष्टुं जगामाथ नदीं सुपुण्याम् ।  
ददर्श कुम्भं न च तां तटस्थां ।  
ततो ऽतिदुःखात् प्ररुरोद नादयन् ॥ ७३ ॥  


ततो ऽन्धयुग्मं बधिरा च कन्या ।  
दुःखान्वितासौ समुपाजगाम ।  
ते वै रुदन्तं पितरं च दृष्ट्वा ।  
दुःखान्विता वै रुरुदुर् भृशार्ताः ॥ ७४ ॥  


ततः स पप्रच्छ नदीतटस्थान् ।  
द्विजान् भवद्भिर् यदि योषिद् एका ।  
दृष्टा तु तोयार्थम् उपाद्रवन्ती ।  
आख्यात ते प्रोचुर् इमां प्रविष्टा ॥ ७५ ॥  


नदीं न भूयस् तु समुत्ततार ।  
एतावद् एवेह समीहितं नः ।  
स तद्वचो घोरतरं निशम्य ।  
रुरोद शोकाश्रुपरिप्लुताक्षः ॥ ७६ ॥  


तं वै रुदन्तं ससुतं सकन्यं ।  
दृष्ट्वाहम् आर्तः सुतरां बभूव ।  
आर्तिश् च मे ऽभूद् अथ संस्मृतिश् च ।  
चाण्डालयोषाहम् इति क्षितीश ॥ ७७ ॥  


ततो ऽब्रवं तं नृपते मतङ्गं ।  
किमर्थम् आर्तेन हि रुद्यते त्वया ।  
तस्या न लाभो भवितातिमौर्ख्याद् ।  
आक्रन्दितेनेह वृथा हि किं ते ॥ ७८ ॥  


स माम् उवाचात्मजयुग्मम् अन्धं ।  
कन्या चैका बधिरेयं तथैव ।  
कथं द्विजाते अधुनार्तम् एतम् ।  
आश्वासयिष्ये ऽप्य् अथ पोषयिष्ये ॥ ७९ ॥  


इत्य् एवम् उक्त्वा स सुतैश् च सार्धं ।  
फूत्कृत्य फूत्कृत्य च रोदिति स्म ।  
यथा यथा रोदिति स श्वपाकस् ।  
तथा तथा मे ह्य् अभवत् कृतापि ॥ ८० ॥  


ततो ऽहम् आर्तं तु निवार्य तं वै ।  
स्ववंशवृत्तान्तम् अथाचचक्षे ।  
ततः स दुःखात् सह पुत्रकैः ।  
संविवेश कोकामुखम् आर्तरूपः ॥ ८१ ॥  


प्रविष्टमात्रे सलिले मतङ्गस् ।  
तीर्थप्रभावाच् च विमुक्तपापः ।  
विमानम् आरुह्य शशिप्रकाशं ।  
ययौ दिवं तात ममोपपश्यतः ॥ ८२ ॥  


तस्मिन् प्रविष्टे सलिले मृते च ।  
ममार्तिर् आसीद् अतिमोहकर्त्री ।  
जले प्रविष्टस् त्रिदिवं गतश् च ॥ ८३ ॥  


भूयो ऽभवं वैश्यकुले व्यथार्तो ।  
जातिस्मरस् तीर्थवरप्रसादात् ।  
ततो ऽतिनिर्विण्णमना गतो ऽहं ।  
कोकामुखं संयतवाक्यचित्तः ॥ ८४ ॥  


व्रतं समास्थाय कलेवरं स्वं ।  
संशोषयित्वा दिवम् आरुरोह ।  
तस्माच् च्युतस् त्वद्भवने च जातो ।  
जातिस्मरस् तात हरिप्रसादात् ॥ ८५ ॥  


सो ऽहं समाराध्य मुरारिदेवं ।  
कोकामुखे त्यक्तशुभाशुभेच्छः ।  
इत्य् एवम् उक्त्वा पितरं प्रणम्य ।  
गत्वा च कोकामुखम् अग्रतीर्थम् ।  
विष्णुं समाराध्य वराहरूपम् ।  
अवाप सिद्धिं मनुजर्षभो ऽसौ ॥ ८६ ॥  


इत्थं स कामदमनः सहपुत्रपौत्रः ।  
कोकामुखे तीर्थवरे सुपुण्ये ।  
त्यक्त्वा तनुं दोषमयीं ततस् तु ।  
गतो दिवं सूर्यसमैर् विमानैः ॥ ८७ ॥  


एवं मयोक्ता परमेश्वरस्य ।  
माया सुराणाम् अपि दुर्विचिन्त्या ।  
स्वप्नेन्द्रजालप्रतिमा मुरारेर् ।  
यया जगन् मोहम् उपैति विप्राः ॥ ८८ ॥  

