+++
title = "155"

+++

<details><summary>Summary (SA)</summary>

Chapter 155- The earth as sacrificial gift turning into a lioness and exchanged for a cow
</details>

{{Ref- SS 249}}

ब्रह्मोवाच-

कपिलतीर्थम् आख्यातं तद् एवाङ्गिरसं स्मृतम् ।  
तद् एवादित्यम् आख्यातं सैंहिकेयं तद् उच्यते ॥ १ ॥  


गौतम्या दक्षिणे पारे आदित्यान् मुनिसत्तम ।  
अयाजयन्न् अङ्गिरसो दक्षिणां ते भुवं ददुः ॥ २ ॥  


अङ्गिरोभ्यस् तदादित्यास् तपसे ऽङ्गिरसो ययुः ।  
सा भूमिः सैंहिकी भूत्वा जनान् सर्वान् अभक्षयत् ॥ ३ ॥  


तत्रसुस् ते जनाः सर्वे अङ्गिरोभ्यो न्यवेदयन् ।  
विभीता ज्ञानतो ज्ञात्वा भुवं तां सैंहिकीम् इति ॥ ४ ॥  


आदित्यान् अनुगत्वाथ वाचम् अङ्गिरसो ऽब्रुवन् ।  
भुवं गृह्णन्तु या दत्ता नेत्य् आदित्यास् तदाब्रुवन् ॥ ५ ॥  


निवृत्तां दक्षिणां नैव प्रतिगृह्णन्ति सूरयः ।  
स्वदत्तां परदत्तां वा यो हरेत वसुन्धराम् ॥ ६ ॥  


षष्टिर् वर्षसहस्राणि विष्ठायां जायते कृमिः ।  
भूमेः स्वपरदत्ताया हरणान् नाधिकं क्वचित् ॥ ७ ॥  


पापम् अस्ति महारौद्रं न स्वीकुर्मः पुनस् तु ताम् ।  
एवं यदा स्वदत्ताया हरणे किं तदा भवेत् ॥ ८ ॥  


तथापि क्रयरूपेण गृह्णीमो दक्षिणां भुवम् ।  
तथेत्य् उक्ते तु ते देवाः कपिलां शुभलक्षणाम् ॥ ९ ॥  


गङ्गाया दक्षिणे पारे भुवः स्थाने तु तां ददुः ।  
भुक्तिमुक्तिप्रदः साक्षाद् विष्णुस् तिष्ठति मूर्तिमान् ॥ १० ॥  


कपिलासङ्गमं तच् च सर्वाघौघविनाशनम् ।  
तत्राभवद् दानतोयाद् आपगा कपिलाभिधा ॥ ११ ॥  


सस्यवत्या अपि भुवो दानाद् गोदानम् उत्तमम् ।  
लोकरक्षां चकारासौ कृत्वा विनिमयं मुनिः ॥ १२ ॥  


यत्र तीर्थे च तद् वृत्तं गोतीर्थं तद् उदाहृतम् ।  
पुण्यदं तत्र तीर्थानां शतम् उक्तं मनीषिभिः ॥ १३ ॥  


तत्र स्नानेन दानेन भूमिदानफलं लभेत् ।  
सङ्गता गङ्गया तच् च कपिलासङ्गमं विदुः ॥ १४ ॥  

