+++
title = "133"

+++

<details><summary>Summary (SA)</summary>

Chapter 133- The demon born of the smoke at Bharadvāja's sacrifice
</details>

{{Ref- SS 224-225}}

ब्रह्मोवाच-

शुक्लतीर्थम् इति ख्यातं सर्वसिद्धिकरं नृणाम् ।  
यस्य स्मरणमात्रेण सर्वकामान् अवाप्नुयात् ॥ १ ॥  


भरद्वाज इति ख्यातो मुनिः परमधार्मिकः ।  
तस्य पैठीनसी नाम भार्या सुकलभूषणा ॥ २ ॥  


गौतमीतीरम् अध्यास्ते पतिव्रतपरायणा ।  
अग्नीषोमीयम् ऐन्द्राग्नं पुरोडाशम् अकल्पयत् ॥ ३ ॥  


पुरोडाशे श्रप्यमाणे धूमात् कश्चिद् अजायत ।  
पुरोडाशं भक्षयित्वा लोकत्रितयभीषणः ॥ ४ ॥  


यज्ञं मे ह्य् अत्र को हंसि कोपात् त्वम् इति तं मुनिः ।  
प्रोवाच सत्वरं क्रुद्धो भरद्वाजो द्विजोत्तमः ।  
तद् ऋषेर् वचनं श्रुत्वा राक्षसः प्रत्युवाच तम् ॥ ५ ॥  


राक्षस उवाच-

हव्यघ्न इति विख्यातं भरद्वाज निबोध माम् ।  
सन्ध्यासुतो ऽहं ज्येष्ठश् च सुतः प्राचीनबर्हिषः ॥ ६ ॥  


ब्रह्मणा मे वरो दत्तो यज्ञान् खाद यथासुखम् ।  
ममानुजः कलिश् चापि बलवान् अतिभीषणः ॥ ७ ॥  


अहं कृष्णः पिता कृष्णो माता कृष्णा तथानुजः ।  
अहं मखं हनिष्यामि यूपं छेद्मि कृतान्तकः ॥ ८ ॥  


भरद्वाज उवाच-

रक्ष्यतां मे त्वया यज्ञः प्रियो धर्मः सनातनः ।  
जाने त्वां यज्ञहन्तारं सद्द्विजं रक्ष मे क्रतुम् ॥ ९ ॥  


यज्ञघ्न उवाच-

भरद्वाज निबोधेदं वाक्यं मम समासतः ।  
ब्रह्मणाहं पुरा शप्तो देवदानवसन्निधौ ॥ १० ॥  


ततः प्रसादितो देवो मया लोकपितामहः ।  
अमृतैः प्रोक्षयिष्यन्ति यदा त्वां मुनिसत्तमाः ॥ ११ ॥  


तदा विशापो भविता हव्यघ्न त्वं न चान्यथा ।  
एवं करिष्यसि यदा ततः सर्वं भविष्यति ॥ १२ ॥  


ब्रह्मोवाच-

भरद्वाजः पुनः प्राह सखा मे ऽसि महामते ।  
मखसंरक्षणं येन स्यान् मे वद करोमि तत् ॥ १३ ॥  


सम्भूय देवा दैतेया ममन्थुः क्षीरसागरम् ।  
अलभन्तामृतं कष्टात् तद् अस्मत्सुलभं कथम् ॥ १४ ॥  


प्रीत्या यदि प्रसन्नो ऽसि सुलभं यद् वदस्व तत् ।  
तद् ऋषेर् वचनं श्रुत्वा रक्षः प्राह तदा मुदा ॥ १५ ॥  


रक्ष उवाच-

अमृतं गौतमीवारि अमृतं स्वर्णम् उच्यते ।  
अमृतं गोभवं चाज्यम् अमृतं सोम एव च ॥ १६ ॥  


एतैर् माम् अभिषिञ्चस्व अथवैतैस् तथा त्रिभिः ।  
गङ्गाया वारिणाज्येन हिरण्येन तथैव च ।  
सर्वेभ्यो ऽप्य् अधिकं दिव्यम् अमृतं गौतमीजलम् ॥ १७ ॥  


ब्रह्मोवाच-

एतद् आकर्ण्य स ऋषिः परं सन्तोषम् आगतः ।  
पाणाव् आदाय गङ्गायाः सलिलामृतम् आदरात् ॥ १८ ॥  


तेनाकरोद् ऋषी रक्षो ह्य् अभिषिक्तं तदा मखे ।  
पुनश् च यूपे च पशाव् ऋत्विक्षु मखमण्डले ॥ १९ ॥  


सर्वम् एवाभवच् छुक्लम् अभिषेकान् महात्मनः ।  
तद् रक्षो ऽपि तदा शुक्लो भूत्वोत्पन्नो महाबलः ॥ २० ॥  


यः पुरा कृष्णरूपो ऽभूत् स तु शुक्लो ऽभवत् क्षणात् ।  
यज्ञं सर्वं समाप्याथ भरद्वाजः प्रतापवान् ॥ २१ ॥  


ऋत्विजो ऽपि विसृज्याथ यूपं गङ्गोदके ऽक्षिपत् ।  
गङ्गामध्ये तद् धि यूपम् अद्याप्य् आस्ते महामते ॥ २२ ॥  


अभिषिक्तं चामृतेन अभिज्ञानं तु तन् महत् ।  
तत्र तीर्थे पुना रक्षो भरद्वाजम् उवाच ह ॥ २३ ॥  


रक्ष उवाच-

अहं यामि भरद्वाज कृतः शुक्लस् त्वया पुनः ।  
तस्मात् तवात्र तीर्थे ये स्नानदानादिपूजनम् ॥ २४ ॥  


कुर्युस् तेषाम् अभीष्टानि भवेयुर् यत् फलं मखे ।  
स्मरणाद् अपि पापानि नाशं यान्तु सदा मुने ॥ २५ ॥  


ततः प्रभृति तत् तीर्थं शुक्लतीर्थम् इति स्मृतम् ।  
गौतम्यां दण्डकारण्ये स्वर्गद्वारम् अपावृतम् ॥ २६ ॥  


उभयोस् तीरयोः सप्त सहस्राण्य् अपराणि च ।  
तीर्थानां मुनिशार्दूल सर्वसिद्धिप्रदायिनाम् ॥ २७ ॥  

