+++
title = "029"

+++

<details><summary>Summary (SA)</summary>

Chapter 29- On worship of the sun
</details>

{{Ref- SS 71-73}}

मुनय ऊचुः-

श्रुतो ऽस्माभिः सुरश्रेष्ठ भवता यद् उदाहृतम् ।  
भास्करस्य परं क्षेत्रं भुक्तिमुक्तिफलप्रदम् ॥ १ ॥  


न तृप्तिम् अधिगच्छामः शृण्वन्तः सुखदां कथाम् ।  
तव वक्त्रोद्भवां पुण्याम् आदित्यस्याघनाशिनीम् ॥ २ ॥  


अतः परं सुरश्रेष्ठ ब्रूहि नो वदतां वर ।  
देवपूजाफलं यच् च यच् च दानफलं प्रभो ॥ ३ ॥  


प्रणिपाते नमस्कारे तथा चैव प्रदक्षिणे ।  
दीपधूपप्रदाने च सम्मार्जनविधौ च यत् ॥ ४ ॥  


उपवासे च यत् पुण्यं यत् पुण्यं नक्तभोजने ।  
अर्घश् च कीदृशः प्रोक्तः कुत्र वा सम्प्रदीयते ॥ ५ ॥  


कथं च क्रियते भक्तिः कथं देवः प्रसीदति ।  
एतत् सर्वं सुरश्रेष्ठ श्रोतुम् इच्छामहे वयम् ॥ ६ ॥  


ब्रह्मोवाच-

अर्घ्यं पूजादिकं सर्वं भास्करस्य द्विजोत्तमाः ।  
भक्तिं श्रद्धां समाधिं च कथ्यमानं निबोधत ॥ ७ ॥  


मनसा भावना भक्तिर् इष्टा श्रद्धा च कीर्त्यते ।  
ध्यानं समाधिर् इत्य् उक्तं शृणुध्वं सुसमाहिताः ॥ ८ ॥  


तत्कथां श्रावयेद् यस् तु तद्भक्तान् पूजयीत वा ।  
अग्निशुश्रूषकश् चैव स वै भक्तः सनातनः ॥ ९ ॥  


तच्चित्तस् तन्मनाश् चैव देवपूजारतः सदा ।  
तत्कर्मकृद् भवेद् यस् तु स वै भक्तः सनातनः ॥ १० ॥  


देवार्थे क्रियमाणानि यः कर्माण्य् अनुमन्यते ।  
कीर्तनाद् वा परो विप्राः स वै भक्ततरो नरः ॥ ११ ॥  


नाभ्यसूयेत तद्भक्तान् न निन्द्याच् चान्यदेवताम् ।  
आदित्यव्रतचारी च स वै भक्ततरो नरः ॥ १२ ॥  


गच्छंस् तिष्ठन् स्वपञ् जिघ्रन्न् उन्मिषन् निमिषन्न् अपि ।  
यः स्मरेद् भास्करं नित्यं स वै भक्ततरो नरः ॥ १३ ॥  


एवंविधा त्व् इयं भक्तिः सदा कार्या विजानता ।  
भक्त्या समाधिना चैव स्तवेन मनसा तथा ॥ १४ ॥  


क्रियते नियमो यस् तु दानं विप्राय दीयते ।  
प्रतिगृह्णन्ति तं देवा मनुष्याः पितरस् तथा ॥ १५ ॥  


पत्त्रं पुष्पं फलं तोयं यद् भक्त्या समुपाहृतम् ।  
प्रतिगृह्णन्ति तद् देवा नास्तिकान् वर्जयन्ति च ॥ १६ ॥  


भावशुद्धिः प्रयोक्तव्या नियमाचारसंयुता ।  
भावशुद्ध्या क्रियते यत् तत् सर्वं सफलं भवेत् ॥ १७ ॥  


स्तुतिजप्योपहारेण पूजयापि विवस्वतः ।  
उपवासेन भक्त्या वै सर्वपापैः प्रमुच्यते ॥ १८ ॥  


प्रणिधाय शिरो भूम्यां नमस्कारं करोति यः ।  
तत्क्षणात् सर्वपापेभ्यो मुच्यते नात्र संशयः ॥ १९ ॥  


भक्तियुक्तो नरो यो ऽसौ रवेः कुर्यात् प्रदक्षिणाम् ।  
प्रदक्षिणीकृता तेन सप्तद्वीपा वसुन्धरा ॥ २० ॥  


सूर्यं मनसि यः कृत्वा कुर्याद् व्योमप्रदक्षिणाम् ।  
प्रदक्षिणीकृतास् तेन सर्वे देवा भवन्ति हि ॥ २१ ॥  


एकाहारो नरो भूत्वा षष्ठ्यां यो ऽर्चयते रविम् ।  
नियमव्रतचारी च भवेद् भक्तिसमन्वितः ॥ २२ ॥  


सप्तम्यां वा महाभागाः सो ऽश्वमेधफलं लभेत् ।  
अहोरात्रोपवासेन पूजयेद् यस् तु भास्करम् ॥ २३ ॥  


सप्तम्याम् अथवा षष्ठ्यां स याति परमां गतिम् ।  
कृष्णपक्षस्य सप्तम्यां सोपवासो जितेन्द्रियः ॥ २४ ॥  


सर्वरत्नोपहारेण पूजयेद् यस् तु भास्करम् ।  
पद्मप्रभेण यानेन सूर्यलोकं स गच्छति ॥ २५ ॥  


शुक्लपक्षस्य सप्तम्याम् उपवासपरो नरः ।  
सर्वशुक्लोपहारेण पूजयेद् यस् तु भास्करम् ॥ २६ ॥  


सर्वपापविनिर्मुक्तः सूर्यलोकं स गच्छति ।  
अर्कसम्पुटसंयुक्तम् उदकं प्रसृतं पिबेत् ॥ २७ ॥  


क्रमवृद्ध्या चतुर्विंशम् एकैकं क्षपयेत् पुनः ।  
द्वाभ्यां संवत्सराभ्यां तु समाप्तनियमो भवेत् ॥ २८ ॥  


सर्वकामप्रदा ह्य् एषा प्रशस्ता ह्य् अर्कसप्तमी ।  
शुक्लपक्षस्य सप्तम्यां यदादित्यदिनं भवेत् ॥ २९ ॥  


सप्तमी विजया नाम तत्र दत्तं महत् फलम् ।  
स्नानं दानं तपो होम उपवासस् तथैव च ॥ ३० ॥  


सर्वं विजयसप्तम्यां महापातकनाशनम् ।  
ये चादित्यदिने प्राप्ते श्राद्धं कुर्वन्ति मानवाः ॥ ३१ ॥  


यजन्ति च महाश्वेतं ते लभन्ते यथेप्सितम् ।  
येषां धर्म्याः क्रियाः सर्वाः सदैवोद्दिश्य भास्करम् ॥ ३२ ॥  


न कुले जायते तेषां दरिद्रो व्याधितो ऽपि वा ।  
श्वेतया रक्तया वापि पीतमृत्तिकयापि वा ॥ ३३ ॥  


उपलेपनकर्ता तु चिन्तितं लभते फलम् ।  
चित्रभानुं विचित्रैस् तु कुसुमैश् च सुगन्धिभिः ॥ ३४ ॥  


पूजयेत् सोपवासो यः स कामान् ईप्सितांल् लभेत् ।  
घृतेन दीपं प्रज्वाल्य तिलतैलेन वा पुनः ॥ ३५ ॥  


आदित्यं पूजयेद् यस् तु चक्षुषा न स हीयते ।  
दीपदाता नरो नित्यं ज्ञानदीपेन दीप्यते ॥ ३६ ॥  


तिलाः पवित्रं तैलं वा तिलगोदानम् उत्तमम् ।  
अग्निकार्ये च दीपे च महापातकनाशनम् ॥ ३७ ॥  


दीपं ददाति यो नित्यं देवतायतनेषु च ।  
चतुष्पथेषु रथ्यासु रूपवान् सुभगो भवेत् ॥ ३८ ॥  


हविर्भिः प्रथमः कल्पो द्वितीयश् चौषधीरसैः ।  
वसामेदोस्थिनिर्यासैर् न तु देयः कथञ्चन ॥ ३९ ॥  


भवेद् ऊर्ध्वगतिर् दीपो न कदाचिद् अधोगतिः ।  
दाता दीप्यति चाप्य् एवं न तिर्यग्गतिम् आप्नुयात् ॥ ४० ॥  


ज्वलमानं सदा दीपं न हरेन् नापि नाशयेत् ।  
दीपहर्ता नरो बन्धं नाशं क्रोधं तमो व्रजेत् ॥ ४१ ॥  


दीपदाता स्वर्गलोके दीपमालेव राजते ।  
यः समालभते नित्यं कुङ्कुमागुरुचन्दनैः ॥ ४२ ॥  


सम्पद्यते नरः प्रेत्य धनेन यशसा श्रिया ।  
रक्तचन्दनसम्मिश्रै रक्तपुष्पैः शुचिर् नरः ॥ ४३ ॥  


उदये ऽर्घ्यं सदा दत्त्वा सिद्धिं संवत्सराल् लभेत् ।  
उदयात् परिवर्तेत यावद् अस्तमने स्थितः ॥ ४४ ॥  


जपन्न् अभिमुखः किञ्चिन् मन्त्रं स्तोत्रम् अथापि वा ।  
आदित्यव्रतम् एतत् तु महापातकनाशनम् ॥ ४५ ॥  


अर्घ्येण सहितं चैव सर्वे साङ्गं प्रदापयेत् ।  
उदये श्रद्धया युक्तः सर्वपापैः प्रमुच्यते ॥ ४६ ॥  


सुवर्णधेनुअनड्वाहवसुधावस्त्रसंयुतम् ।  
अर्घ्यप्रदाता लभते सप्तजन्मानुगं फलम् ॥ ४७ ॥  


अग्नौ तोये ऽन्तरिक्षे च शुचौ भूम्यां तथैव च ।  
प्रतिमायां तथा पिण्ड्यां देयम् अर्घ्यं प्रयत्नतः ॥ ४८ ॥  


नापसव्यं न सव्यं च दद्याद् अभिमुखः सदा ।  
सघृतं गुग्गुलं वापि रवेर् भक्तिसमन्वितः ॥ ४९ ॥  


तत्क्षणात् सर्वपापेभ्यो मुच्यते नात्र संशयः ।  
श्रीवासं चतुरस्रं च देवदारुं तथैव च ॥ ५० ॥  


कर्पूरागरुधूपानि दत्त्वा वै स्वर्गगामिनः ।  
अयने तूत्तरे सूर्यम् अथवा दक्षिणायने ॥ ५१ ॥  


पूजयित्वा विशेषेण सर्वपापैः प्रमुच्यते ।  
विषुवेषूपरागेषु षडशीतिमुखेषु च ॥ ५२ ॥  


पूजयित्वा विशेषेण सर्वपापैः प्रमुच्यते ।  
एवं वेलासु सर्वासु सर्वकालं च मानवः ॥ ५३ ॥  


भक्त्या पूजयते यो ऽर्कं सो ऽर्कलोके महीयते ।  
कृसरैः पायसैः पूपैः फलमूलघृतौदनैः ॥ ५४ ॥  


बलिं कृत्वा तु सूर्याय सर्वान् कामान् अवाप्नुयात् ।  
घृतेन तर्पणं कृत्वा सर्वसिद्धो भवेन् नरः ॥ ५५ ॥  


क्षीरेण तर्पणं कृत्वा मनस् तापैर् न युज्यते ।  
दध्ना तु तर्पणं कृत्वा कार्यसिद्धिं लभेन् नरः ॥ ५६ ॥  


स्नानार्थम् आहरेद् यस् तु जलं भानोः समाहितः ।  
तीर्थेषु शुचितापन्नः स याति परमां गतिम् ॥ ५७ ॥  


छत्त्रं ध्वजं वितानं वा पताकां चामराणि च ।  
श्रद्धया भानवे दत्त्वा गतिम् इष्टाम् अवाप्नुयात् ॥ ५८ ॥  


यद् यद् द्रव्यं नरो भक्त्या आदित्याय प्रयच्छति ।  
तत् तस्य शतसाहस्रम् उत्पादयति भास्करः ॥ ५९ ॥  


मानसं वाचिकं वापि कायजं यच् च दुष्कृतम् ।  
सर्वं सूर्यप्रसादेन तद् अशेषं व्यपोहति ॥ ६० ॥  


एकाहेनापि यद् भानोः पूजायाः प्राप्यते फलम् ।  
यथोक्तदक्षिणैर् विप्रैर् न तत् क्रतुशतैर् अपि ॥ ६१ ॥  

