+++
title = "102"

+++

<details><summary>Summary (SA)</summary>

Chapter 102- Brahman's incest
</details>

{{Ref- SS 166-167}}

ब्रह्मोवाच-

सावित्री चैव गायत्री श्रद्धा मेधा सरस्वती ।  
एतानि पञ्च तीर्थानि पुण्यानि मुनयो विदुः ॥ १ ॥  


तत्र स्नात्वा तु पीत्वा तु मुच्यते सर्वकल्मषात् ।  
सावित्री चैव गायत्री श्रद्धा मेधा सरस्वती ॥ २ ॥  


एता मम सुता ज्येष्ठा धर्मसंस्थानहेतवः ।  
सर्वासाम् उत्तमां काञ्चिन् निर्ममे लोकसुन्दरीम् ॥ ३ ॥  


तां दृष्ट्वा विकृता बुद्धिर् ममासीन् मुनिसत्तम ।  
गृह्यमाणा मया बाला सा मां दृष्ट्वा पलायिता ॥ ४ ॥  


मृगीभूता तु सा बाला मृगो ऽहम् अभवं तदा ।  
मृगव्याधो ऽभवच् छम्भुर् धर्मसंरक्षणाय च ॥ ५ ॥  


ता मद्भीताः पञ्च सुता गङ्गाम् ईयुर् महानदीम् ।  
ततो महेश्वरः प्रायाद् धर्मसंरक्षणाय सः ॥ ६ ॥  


धनुर् गृहीत्वा सशरम् ईशो ऽपि मृगरूपिणम् ।  
माम् उवाच वधिष्ये त्वां मृगव्याधस् तदा हरः ॥ ७ ॥  


तत्कर्मणो निवृत्तो ऽहं प्रादां कन्यां विवस्वते ।  
सावित्र्याद्याः पञ्च सुता नदीरूपेण सङ्गताः ॥ ८ ॥  


ता आगताः पुनश् चापि स्वर्गं लोकं ममान्तिकम् ।  
यत्र ताः सङ्गता देव्या पञ्च तीर्थानि नारद ॥ ९ ॥  


सङ्गतानि च पुण्यानि पञ्च नद्यः सरस्वती ।  
तेषु स्नानं तथा दानं यत् किञ्चित् कुरुते नरः ॥ १० ॥  


सर्वकामप्रदं तत् स्यान् नैष्कर्म्यान् मुक्तिदं स्मृतम् ।  
तत्राभवन् मृगव्याधं तीर्थं सर्वार्थदं नृणाम् ।  
स्वर्गमोक्षफलं चान्यद् ब्रह्मतीर्थफलं स्मृतम् ॥ ११ ॥  

