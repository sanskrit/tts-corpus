+++
title = "056"

+++

<details><summary>Summary (SA)</summary>

Chapter 56- Mārkaṇḍeya-episode (cont.)- Viṣṇu's teachings
</details>

{{Ref- SS 110-111}}

ब्रह्मोवाच-

इत्थं स्तुतस् तदा तेन मार्कण्डेयेन भो द्विजाः ।  
प्रीतः प्रोवाच भगवान् मेघगम्भीरया गिरा ॥ १ ॥  


श्रीभगवान् उवाच-

ब्रूहि कामं मुनिश्रेष्ठ यत् ते मनसि वर्तते ।  
ददामि सर्वं विप्रर्षे मत्तो यद् अभिवाञ्छसि ॥ २ ॥  


ब्रह्मोवाच-

श्रुत्वा स वचनं विप्राः शिशोस् तस्य महात्मनः ।  
उवाच परमप्रीतो मुनिस् तद्गतमानसः ॥ ३ ॥  


मार्कण्डेय उवाच-

ज्ञातुम् इच्छामि देव त्वां मायां वै तव चोत्तमाम् ।  
त्वत्प्रसादाच् च देवेश स्मृतिर् न परिहीयते ॥ ४ ॥  


द्रुतम् अन्तः शरीरेण सततं पर्यवर्तितम् ।  
इच्छामि पुण्डरीकाक्ष ज्ञातुं त्वाम् अहम् अव्ययम् ॥ ५ ॥  


इह भूत्वा शिशुः साक्षात् किं भवान् अवतिष्ठते ।  
पीत्वा जगद् इदं सर्वम् एतद् आख्यातुम् अर्हसि ॥ ६ ॥  


किमर्थं च जगत् सर्वं शरीरस्थं तवानघ ।  
कियन्तं च त्वया कालम् इह स्थेयम् अरिन्दम ॥ ७ ॥  


ज्ञातुम् इच्छामि देवेश ब्रूहि सर्वम् अशेषतः ।  
त्वत्तः कमलपत्त्राक्ष विस्तरेण यथातथम् ।  
महद् एतद् अचिन्त्यं च यद् अहं दृष्टवान् प्रभो ॥ ८ ॥  


ब्रह्मोवाच-

इत्य् उक्तः स तदा तेन देवदेवो महाद्युतिः ।  
सान्त्वयन् स तदा वाक्यम् उवाच वदतां वरः ॥ ९ ॥  


श्रीभगवान् उवाच-

कामं देवाश् च मां विप्र नहि जानन्ति तत्त्वतः ।  
तव प्रीत्या प्रवक्ष्यामि यथेदं विसृजाम्य् अहम् ॥ १० ॥  


पितृभक्तो ऽसि विप्रर्षे माम् एव शरणं गतः ।  
ततो दृष्टो ऽस्मि ते साक्षाद् ब्रह्मचर्यं च ते महत् ॥ ११ ॥  


आपो नारा इति पुरा सञ्ज्ञाकर्म कृतं मया ।  
तेन नारायणो ऽस्म्य् उक्तो मम तास् त्व् अयनं सदा ॥ १२ ॥  


अहं नारायणो नाम प्रभवः शाश्वतो ऽव्ययः ।  
विधाता सर्वभूतानां संहर्ता च द्विजोत्तम ॥ १३ ॥  


अहं विष्णुर् अहं ब्रह्मा शक्रश् चापि सुराधिपः ।  
अहं वैश्रवणो राजा यमः प्रेताधिपस् तथा ॥ १४ ॥  


अहं शिवश् च सोमश् च कश्यपश् च प्रजापतिः ।  
अहं धाता विधाता च यज्ञश् चाहं द्विजोत्तम ॥ १५ ॥  


अग्निर् आस्यं क्षितिः पादौ चन्द्रादित्यौ च लोचने ।  
द्यौर् मूर्धा खं दिशः श्रोत्रे तथापः स्वेदसम्भवाः ॥ १६ ॥  


सदिशं च नभः कायो वायुर् मनसि मे स्थितः ।  
मया क्रतुशतैर् इष्टं बहुभिश् चाप्तदक्षिणैः ॥ १७ ॥  


यजन्ते वेदविदुषो मां देवयजने स्थितम् ।  
पृथिव्यां क्षत्रियेन्द्राश् च पार्थिवाः स्वर्गकाङ्क्षिणः ॥ १८ ॥  


यजन्ते मां तथा वैश्याः स्वर्गलोकजिगीषवः ।  
चतुःसमुद्रपर्यन्तां मेरुमन्दरभूषणाम् ॥ १९ ॥  


शेषो भूत्वाहम् एको हि धारयामि वसुन्धराम् ।  
वाराहं रूपम् आस्थाय ममेयं जगती पुरा ॥ २० ॥  


मज्जमाना जले विप्र वीर्येणास्मि समुद्धृता ।  
अग्निश् च वाडवो विप्र भूत्वाहं द्विजसत्तम ॥ २१ ॥  


पिबाम्य् अपः समाविष्टस् ताश् चैव विसृजाम्य् अहम् ।  
ब्रह्म वक्त्रं भुजौ क्षत्रम् ऊरू मे संश्रिता विशः ॥ २२ ॥  


पादौ शूद्रा भवन्तीमे विक्रमेण क्रमेण च ।  
ऋग्वेदः सामवेदश् च यजुर्वेदस् त्व् अथर्वणः ॥ २३ ॥  


मत्तः प्रादुर्भवन्त्य् एते माम् एव प्रविशन्ति च ।  
यतयः शान्तिपरमा यतात्मानो बुभुत्सवः ॥ २४ ॥  


कामक्रोधद्वेषमुक्ता निःसङ्गा वीतकल्मषाः ।  
सत्त्वस्था निरहङ्कारा नित्यम् अध्यात्मकोविदाः ॥ २५ ॥  


माम् एव सततं विप्राश् चिन्तयन्त उपासते ।  
अहं संवर्तको ज्योतिर् अहं संवर्तको ऽनलः ॥ २६ ॥  


अहं संवर्तकः सूर्यस् त्व् अहं संवर्तको ऽनिलः ।  
तारारूपाणि दृश्यन्ते यान्य् एतानि नभस्तले ॥ २७ ॥  


मम वै रोमकूपाणि विद्धि त्वं द्विजसत्तम ।  
रत्नाकराः समुद्राश् च सर्व एव चतुर्दिशः ॥ २८ ॥  


वसनं शयनं चैव निलयं चैव विद्धि मे ।  
कामः क्रोधश् च हर्षश् च भयं मोहस् तथैव च ॥ २९ ॥  


ममैव विद्धि रूपाणि सर्वाण्य् एतानि सत्तम ।  
प्राप्नुवन्ति नरा विप्र यत् कृत्वा कर्म शोभनम् ॥ ३० ॥  


सत्यं दानं तपश् चोग्रम् अहिंसां सर्वजन्तुषु ।  
मद्विधानेन विहिता मम देहविचारिणः ॥ ३१ ॥  


मयाभिभूतविज्ञानाश् चेष्टयन्ति न कामतः ।  
सम्यग् वेदम् अधीयाना यजन्तो विविधैर् मखैः ॥ ३२ ॥  


शान्तात्मानो जितक्रोधाः प्राप्नुवन्ति द्विजातयः ।  
प्राप्तुं शक्यो न चैवाहं नरैर् दुष्कृतकर्मभिः ॥ ३३ ॥  


लोभाभिभूतैः कृपणैर् अनार्यैर् अकृतात्मभिः ।  
तन् मां महाफलं विद्धि नराणां भावितात्मनाम् ॥ ३४ ॥  


सुदुष्प्रापं विमूढानां मां कुयोगनिषेविणाम् ।  
यदा यदा हि धर्मस्य ग्लानिर् भवति सत्तम ॥ ३५ ॥  


अभ्युत्थानम् अधर्मस्य तदात्मानं सृजाम्य् अहम् ।  
दैत्या हिंसानुरक्ताश् च अवध्याः सुरसत्तमैः ॥ ३६ ॥  


राक्षसाश् चापि लोके ऽस्मिन् यदोत्पत्स्यन्ति दारुणाः ।  
तदाहं सम्प्रसूयामि गृहेषु पुण्यकर्मणाम् ॥ ३७ ॥  


प्रविष्टो मानुषं देहं सर्वं प्रशमयाम्य् अहम् ।  
सृष्ट्वा देवमनुष्यांश् च गन्धर्वोरगराक्षसान् ॥ ३८ ॥  


स्थावराणि च भूतानि संहराम्य् आत्ममायया ।  
कर्मकाले पुनर् देहम् अनुचिन्त्य सृजाम्य् अहम् ॥ ३९ ॥  


आविश्य मानुषं देहं मर्यादाबन्धकारणात् ।  
श्वेतः कृतयुगे धर्मः श्यामस् त्रेतायुगे मम ॥ ४० ॥  


रक्तो द्वापरम् आसाद्य कृष्णः कलियुगे तथा ।  
त्रयो भागा ह्य् अधर्मस्य तस्मिन् काले भवन्ति च ॥ ४१ ॥  


अन्तकाले च सम्प्राप्ते कालो भूत्वातिदारुणः ।  
त्रैलोक्यं नाशयाम्य् एकः सर्वं स्थावरजङ्गमम् ॥ ४२ ॥  


अहं त्रिधर्मा विश्वात्मा सर्वलोकसुखावहः ।  
अभिन्नः सर्वगो ऽनन्तो हृषीकेश उरुक्रमः ॥ ४३ ॥  


कालचक्रं नयाम्य् एको ब्रह्मरूपं ममैव तत् ।  
शमनं सर्वभूतानां सर्वभूतकृतोद्यमम् ॥ ४४ ॥  


एवं प्रणिहितः सम्यङ् ममात्मा मुनिसत्तम ।  
सर्वभूतेषु विप्रेन्द्र न च मां वेत्ति कश्चन ॥ ४५ ॥  


सर्वलोके च मां भक्ताः पूजयन्ति च सर्वशः ।  
यच् च किञ्चित् त्वया प्राप्तं मयि क्लेशात्मकं द्विज ॥ ४६ ॥  


सुखोदयाय तत् सर्वं श्रेयसे च तवानघ ।  
यच् च किञ्चित् त्वया लोके दृष्टं स्थावरजङ्गमम् ॥ ४७ ॥  


विहितः सर्व एवासौ मयात्मा भूतभावनः ।  
अहं नारायणो नाम शङ्खचक्रगदाधरः ॥ ४८ ॥  


यावद् युगानां विप्रर्षे सहस्रं परिवर्तते ।  
तावत् स्वपिमि विश्वात्मा सर्वविश्वानि मोहयन् ॥ ४९ ॥  


एवं सर्वम् अहं कालम् इहासे मुनिसत्तम ।  
अशिशुः शिशुरूपेण यावद् ब्रह्मा न बुध्यते ॥ ५० ॥  


मया च दत्तो विप्रेन्द्र वरस् ते ब्रह्मरूपिणा ।  
असकृत् परितुष्टेन विप्रर्षिगणपूजित ॥ ५१ ॥  


सर्वम् एकार्णवं कृत्वा नष्टे स्थावरजङ्गमे ।  
निर्गतो ऽसि मयाज्ञातस् ततस् ते दर्शितं जगत् ॥ ५२ ॥  


अभ्यन्तरं शरीरस्य प्रविष्टो ऽसि यदा मम ।  
दृष्ट्वा लोकं समस्तं हि विस्मितो नावबुध्यसे ॥ ५३ ॥  


ततो ऽसि वक्त्राद् विप्रर्षे द्रुतं निःसारितो मया ।  
आख्यातस् ते मया चात्मा दुर्ज्ञेयो हि सुरासुरैः ॥ ५४ ॥  


यावत् स भगवान् ब्रह्मा न बुध्येत महातपाः ।  
तावत् त्वम् इह विप्रर्षे विश्रब्धश् चर वै सुखम् ॥ ५५ ॥  


ततो विबुद्धे तस्मिंस् तु सर्वलोकपितामहे ।  
एको भूतानि स्रक्ष्यामि शरीराणि द्विजोत्तम ॥ ५६ ॥  


आकाशं पृथिवीं ज्योतिर् वायुः सलिलम् एव च ।  
लोके यच् च भवेत् किञ्चिद् इह स्थावरजङ्गमम् ॥ ५७ ॥  


ब्रह्मोवाच-

एवम् उक्त्वा तदा विप्राः पुनस् तं प्राह माधवः ।  
पूर्णे युगसहस्रे तु मेघगम्भीरनिस्वनः ॥ ५८ ॥  


श्रीभगवान् उवाच-

मुने ब्रूहि यदर्थं मां स्तुतवान् परमार्थतः ।  
वरं वृणीष्व यच् छ्रेष्ठं ददामि नचिराद् अहम् ॥ ५९ ॥  


आयुष्मान् असि देवानां मद्भक्तो ऽसि दृढव्रतः ।  
तेन त्वम् असि विप्रेन्द्र पुनर् दीर्घायुर् आप्नुहि ॥ ६० ॥  


ब्रह्मोवाच-

श्रुत्वा वाणीं शुभां तस्य विलोक्य स तदा पुनः ।  
मूर्ध्ना निपत्य सहसा प्रणम्य पुनर् अब्रवीत् ॥ ६१ ॥  


मार्कण्डेय उवाच-

दृष्टं परं हि देवेश तव रूपं द्विजोत्तम ।  
मोहो ऽयं विगतः सत्यं त्वयि दृष्टे तु मे हरे ॥ ६२ ॥  


एवम् एवम् अहं नाथ इच्छेयं त्वत्प्रसादतः ।  
लोकानां च हितार्थाय नानाभावप्रशान्तये ॥ ६३ ॥  


शैवभागवतानां च वादार्थप्रतिषेधकम् ।  
अस्मिन् क्षेत्रवरे पुण्ये निर्मले पुरुषोत्तमे ॥ ६४ ॥  


शिवस्यायतनं देव करोमि परमं महत् ।  
प्रतिष्ठेय तथा तत्र तव स्थाने च शङ्करम् ॥ ६५ ॥  


ततो ज्ञास्यन्ति लोके ऽस्मिन्न् एकमूर्ती हरीश्वरौ ।  
प्रत्युवाच जगन्नाथः स पुनस् तं महामुनिम् ॥ ६६ ॥  


श्रीभगवान् उवाच-

यद् एतत् परमं देवं कारणं भुवनेश्वरम् ।  
लिङ्गम् आराधनार्थाय नानाभावप्रशान्तये ॥ ६७ ॥  


ममादिष्टेन विप्रेन्द्र कुरु शीघ्रं शिवालयम् ।  
तत्प्रभावाच् छिवलोके तिष्ठ त्वं च तथाक्षयम् ॥ ६८ ॥  


शिवे संस्थापिते विप्र मम संस्थापनं भवेत् ।  
नावयोर् अन्तरं किञ्चिद् एकभावौ द्विधा कृतौ ॥ ६९ ॥  


यो रुद्रः स स्वयं विष्णुर् यो विष्णुः स महेश्वरः ।  
उभयोर् अन्तरं नास्ति पवनाकाशयोर् इव ॥ ७० ॥  


मोहितो नाभिजानाति य एव गरुडध्वजः ।  
वृषध्वजः स एवेति त्रिपुरघ्नं त्रिलोचनम् ॥ ७१ ॥  


तव नामाङ्कितं तस्मात् कुरु विप्र शिवालयम् ।  
उत्तरे देवदेवस्य कुरु तीर्थं सुशोभनम् ॥ ७२ ॥  


मार्कण्डेयह्रदो नाम नरलोकेषु विश्रुतः ।  
भविष्यति द्विजश्रेष्ठ सर्वपापप्रणाशनः ॥ ७३ ॥  


ब्रह्मोवाच-

इत्य् उक्त्वा स तदा देवस् तत्रैवान्तरधीयत ।  
मार्कण्डेयं मुनिश्रेष्ठाः सर्वव्यापी जनार्दनः ॥ ७४ ॥  

