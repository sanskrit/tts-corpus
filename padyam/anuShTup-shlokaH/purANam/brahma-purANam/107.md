+++
title = "107"

+++

<details><summary>Summary (SA)</summary>

Chapter 107- Story of Vṛddhagautama and the old maid
</details>

{{Ref- SS 174-176}}

ब्रह्मोवाच-

वृद्धासङ्गमम् आख्यातं यत्र वृद्धेश्वरः शिवः ।  
तस्याख्यानं प्रवक्ष्यामि शृणु पापप्रणाशनम् ॥ १ ॥  


गौतमो वृद्ध इत्य् उक्तो मुनिर् आसीन् महातपाः ।  
यदा पुराभवद् बालो गौतमस्य सुतो द्विजः ॥ २ ॥  


अनासः स पुरोत्पन्नस् तस्माद् विकृतरूपधृक् ।  
स वैराग्याज् जगामाथ देशं तीर्थम् इतस् ततः ॥ ३ ॥  


उपाध्यायेन नैवासील् लज्जितस्य समागमः ।  
शिष्यैर् अन्यैः सहाध्यायो लज्जितस्य च नाभवत् ॥ ४ ॥  


उपनीतः कथञ्चिच् च पित्रा वै गौतमेन सः ।  
एतावता गौतमो ऽपि व्यगमच् चरितुं बहिः ॥ ५ ॥  


एवं बहुतिथे काले ब्रह्ममात्रा धृते द्विजे ।  
नैव चाध्ययनं तस्य सञ्जातं गौतमस्य हि ॥ ६ ॥  


नैव शास्त्रस्य चाभ्यासो गौतमस्याभवत् तदा ।  
अग्निकार्यं ततश् चक्रे नित्यम् एव यतव्रतः ॥ ७ ॥  


गायत्र्यभ्यासमात्रेण ब्राह्मणो नामधारकः ।  
अग्न्युपासनमात्रं च गायत्र्यभ्यसनं तथा ॥ ८ ॥  


एतावता ब्राह्मणत्वं गौतमस्याभवन् मुने ।  
उपासतो ऽग्निं विधिवद् गायत्रीं च महात्मनः ॥ ९ ॥  


तस्यायुर् ववृधे पुत्र गौतमस्य चिरायुषः ।  
न दारसङ्ग्रहं लेभे नैव दातास्ति कन्यकाम् ॥ १० ॥  


तथा चरंस् तीर्थदेशे वनेषु विविधेषु च ।  
आश्रमेषु च पुण्येषु अटन्न् आस्ते स गौतमः ॥ ११ ॥  


एवं भ्रमञ् शीतगिरिम् आश्रित्यास्ते स गौतमः ।  
तत्रापश्यद् गुहां रम्यां वल्लीविटपमालिनीम् ॥ १२ ॥  


तत्रोपविश्य विप्रेन्द्रो वस्तुं समकरोन् मतिम् ।  
चिन्तयंस् तु प्रविष्टो ऽसाव् अपश्यत् स्त्रियम् उत्तमाम् ॥ १३ ॥  


शिथिलाङ्गीम् अथ कृशां वृद्धां च तपसि स्थिताम् ।  
ब्रह्मचर्येण वर्तन्तीं विरागां रहसि स्थिताम् ॥ १४ ॥  


स तां दृष्ट्वा मुनिश्रेष्ठो नमस्काराय तस्थिवान् ।  
नमस्यन्तं मुनिश्रेष्ठं तं गौतमम् अवारयत् ॥ १५ ॥  


वृद्धोवाच-

गुरुस् त्वं भविता मह्यं न मां वन्दितुम् अर्हसि ।  
आयुर् विद्या धनं कीर्तिर् धर्मः स्वर्गादिकं च यत् ।  
तस्य नश्यति वै सर्वं यं नमस्यति वै गुरुः ॥ १६ ॥  


ब्रह्मोवाच-

कृताञ्जलिपुटस् तां वै गौतमः प्राह विस्मितः ॥ १७ ॥  


गौतम उवाच-

तपस्विनी त्वं वृद्धा च गुणज्येष्ठा च भामिनी ।  
अल्पविद्यस् त्व् अल्पवया अहं तव गुरुः कथम् ॥ १८ ॥  


वृद्धोवाच-

आर्ष्टिषेणप्रियपुत्र ऋतध्वज इति श्रुतः ।  
गुणवान् मतिमाञ् शूरः क्षत्रधर्मपरायणः ॥ १९ ॥  


स कदाचिद् वनं प्रायान् मृगयाकृष्टचेतनः ।  
विश्रामम् अकरोद् अस्यां गुहायां स ऋतध्वजः ॥ २० ॥  


युवा स मतिमान् दक्षो बलेन महता वृतः ।  
तं विश्रान्तं नृपवरम् अप्सरा ददृशे ततः ॥ २१ ॥  


गन्धर्वराजस्य सुता सुश्यामा इति विश्रुता ।  
तां दृष्ट्वा चकमे राजा राजानं चकमे च सा ॥ २२ ॥  


इति क्रीडा समभवत् तया राज्ञो महामते ।  
निवृत्तकामो राजेन्द्रस् ताम् आपृच्छ्यागमद् गृहम् ॥ २३ ॥  


उत्पन्नाहं ततस् तस्यां सुश्यामायां महामते ।  
गच्छन्ती मां तदा माता इदम् आह तपोधन ॥ २४ ॥  


सुश्यामोवाच-

यस् त्व् अस्यां प्रविशेद् भद्रे स ते भर्ता भविष्यति ॥ २५ ॥  


वृद्धोवाच-

इत्य् उक्त्वा सा जगमाथ माता मम महामते ।  
तस्माद् अत्र प्रविष्टस् त्वं पुमान् नान्यः कदाचन ॥ २६ ॥  


सहस्राणि तथाशीतिं कृत्वा राज्यं पिता मम ।  
अत्रैव च तपस् तप्त्वा ततः स्वर्गम् उपेयिवान् ॥ २७ ॥  


स्वर्गं याते ऽपि पितरि सहस्राणि तथा दश ।  
वर्षाणि मुनिशार्दूल राज्यं कृत्वा तथा परः ॥ २८ ॥  


स्वर्गे यातो मम भ्राता अहम् अत्रैव संस्थिता ।  
अहं ब्रह्मन् नान्यवृत्ता न माता न पिता मम ॥ २९ ॥  


अहम् आत्मेश्वरी ब्रह्मन् निविष्टा क्षत्रकन्यका ।  
तस्माद् भजस्व मां ब्रह्मन् व्रतस्थां पुरुषार्थिनीम् ॥ ३० ॥  


गौतम उवाच-

सहस्रायुर् अहं भद्रे मत्तस् त्वं वयसाधिका ।  
अहं बालस् त्वं तु वृद्धा नैवायं घटते मिथः ॥ ३१ ॥  


वृद्धोवाच-

त्वं भर्ता मे पुरा दिष्टो नान्यो भर्ता मतो मम ।  
धात्रा दत्तस् ततस् त्वं मां न निराकर्तुम् अर्हसि ॥ ३२ ॥  


अथवा नेच्छसि मां त्वम् अप्रदुष्टाम् अनुव्रताम् ।  
ततस् त्यक्ष्यामि जीवं मे इदानीं तव पश्यतः ॥ ३३ ॥  


अपेक्षिताप्राप्तितो हि देहिनां मरणं वरम् ।  
अनुरक्तजनत्यागे पातकान्तो न विद्यते ॥ ३४ ॥  


ब्रह्मोवाच-

वृद्धायास् तद् वचः श्रुत्वा गौतमो वाक्यम् अब्रवीत् ॥ ३५ ॥  


गौतम उवाच-

अहं तपोविरहितो विद्याहीनो ह्य् अकिञ्चनः ।  
नाहं वरो हि योग्यस् ते कुरूपो भोगवर्जितः ॥ ३६ ॥  


अनासो ऽहं किं करोमि अतपोविद्य एव च ।  
तस्मात् सुरूपं सुविद्याम् आपाद्य प्रथमं शुभे ।  
पश्चात् ते वचनं कार्यं ततो वृद्धाब्रवीद् द्विजम् ॥ ३७ ॥  


वृद्धोवाच-

मया सरस्वती देवी तोषिता तपसा द्विज ।  
तथैवापो रूपवत्यो रूपदाताग्निर् एव च ॥ ३८ ॥  


तस्माद् वागीश्वरी देवी सा ते विद्यां प्रदास्यति ।  
अग्निश् च रूपवान् देवस् तव रूपं प्रदास्यति ॥ ३९ ॥  


ब्रह्मोवाच-

एवम् उक्त्वा गौतमं तं वृद्धोवाच विभावसुम् ।  
प्रार्थयित्वा सुविद्यं तं सुरूपं चाकरोन् मुनिम् ॥ ४० ॥  


ततः सुविद्यः सुभगः सुकान्तो ।  
वृद्धां स पत्नीम् अकरोत् प्रीतियुक्तः ।  
तया स रेमे बहुला मनोज्ञया ।  
समाः सुखं प्रीतमना गुहायाम् ॥ ४१ ॥  


कदाचित् तत्र वसतोर् दम्पत्योर् मुदतोर् गिरौ ।  
गुहायां मुनिशार्दूल आजग्मुर् मुनयो ऽमलाः ॥ ४२ ॥  


वसिष्ठवामदेवाद्या ये चान्ये च महर्षयः ।  
भ्रमन्तः पुण्यतीर्थानि प्राप्नुवंस् तस्य तां गुहाम् ॥ ४३ ॥  


आगतांस् तान् ऋषीञ् ज्ञात्वा गौतमः सह भार्यया ।  
सत्कारम् अकरोत् तेषां जहसुस् तं च केचन ॥ ४४ ॥  


ये बाला यौवनोन्मत्ता वयसा ये च मध्यमाः ।  
वृद्धां च गौतमं प्रेक्ष्य जहसुस् तत्र केचन ॥ ४५ ॥  


ऋषय ऊचुः-

पुत्रो ऽयं तव पौत्रो वा वृद्धे को गौतमो ऽभवत् ।  
सत्यं वदस्व कल्याणि इत्य् एवं जहसुर् द्विजाः ॥ ४६ ॥  


विषं वृद्धस्य युवती वृद्धाया अमृतं युवा ।  
इष्टानिष्टसमायोगो दृष्टो ऽस्माभिर् अहो चिरात् ॥ ४७ ॥  


ब्रह्मोवाच-

इत्य् एवम् ऊचिरे केचिद् दम्पत्योः शृण्वतोस् तदा ।  
एवम् उक्त्वा कृतातिथ्या ययुः सर्वे महर्षयः ॥ ४८ ॥  


ऋषीणां वचनं श्रुत्वा उभाव् अपि सुदुःखितौ ।  
लज्जितौ च महाप्राज्ञौ गौतमो भार्यया सह ।  
पप्रच्छ मुनिशार्दूलम् अगस्त्यम् ऋषिसत्तमम् ॥ ४९ ॥  


गौतम उवाच-

को देशः किम् उ तीर्थं वा यत्र श्रेयः समाप्यते ।  
शीघ्रम् एव महाप्राज्ञ भुक्तिमुक्तिप्रदायकम् ॥ ५० ॥  


अगस्त्य उवाच-

वदद्भिर् मुनिभिर् ब्रह्मन् मया श्रुतम् इदं वचः ।  
सर्वे कामास् तत्र पूर्णा गौतम्यां नात्र संशयः ॥ ५१ ॥  


तस्माद् गच्छ महाबुद्धे गौतमीं पापनाशिनीम् ।  
अहं त्वाम् अनुयास्यामि यथेच्छसि तथा कुरु ॥ ५२ ॥  


ब्रह्मोवाच-

एतच् छ्रुत्वागस्त्यवाक्यं वृद्धया गौतमो ऽभ्यगात् ।  
तत्र तेपे तपस् तीव्रं पत्न्या स भगवान् ऋषिः ॥ ५३ ॥  


स्तुतिं चकार देवस्य शम्भोर् विष्णोस् तथैव च ।  
गङ्गां च तोषयाम् आस भार्यार्थं भगवान् ऋषिः ॥ ५४ ॥  


गौतम उवाच-

खिन्नात्मनाम् अत्र भवे त्वम् एव शरणं शिवः ।  
मरुभूमाव् अध्वगानां विटपीव प्रियायुतः ॥ ५५ ॥  


उच्चावचानां भूतानां सर्वथा पापनोदनः ।  
सस्यानां घनवत् कृष्ण त्वम् अवग्रहशोषिणाम् ॥ ५६ ॥  


वैकुण्ठदुर्गनिःश्रेणिस् त्वं पीयूषतरङ्गिणी ।  
अधोगतानां तप्तानां शरणं भव गौतमि ॥ ५७ ॥  


ब्रह्मोवाच-

ततस् तुष्टावदद् वाक्यं गौतमं वृद्धया युतम् ।  
शरणागतदीनार्तं शरण्या गौतमी मुदा ॥ ५८ ॥  


गौतम्य् उवाच-

अभिषिञ्चस्व भार्यां त्वं मज्जलैर् मन्त्रसंयुतैः ।  
कलशैर् उपचारैश् च ततः पत्नी तव प्रिया ॥ ५९ ॥  


सुरूपा चारुसर्वाङ्गी सुभगा चारुलोचना ।  
सर्वलक्षणसम्पूर्णा रम्यरूपम् अवाप्स्यति ॥ ६० ॥  


रूपवत्या पुनस् त्वं वै भार्यया चाभिषेचितः ।  
सर्वलक्षणसम्पूर्णः कान्तं रूपम् अवाप्स्यसि ॥ ६१ ॥  


ब्रह्मोवाच-

तथेति गाङ्गवचनाद् यथोक्तं तौ च चक्रतुः ।  
सुरूपताम् उभौ प्राप्तौ गौतम्याश् च प्रसादतः ॥ ६२ ॥  


अभिषेकोदकं यच् च सा नदी समजायत ।  
तस्या नाम्ना तु विख्याता वृद्धाया मुनिसत्तम ॥ ६३ ॥  


वृद्धा नदीति विख्याता गौतमो ऽपि तथोच्यते ।  
वृद्धगौतम इत्य् उक्त ऋषिभिः समवासिभिः ।  
वृद्धा तु गौतमीं प्राह गङ्गां प्रत्यक्षरूपिणीम् ॥ ६४ ॥  


वृद्धोवाच-

मन्नाम्नीयं नदी देवि वृद्धा चेत्य् अभिधीयताम् ।  
त्वया च सङ्गमस् तस्यास् तस्यास् तीर्थम् अनुत्तमम् ॥ ६५ ॥  


रूपसौभाग्यसम्पत्तिपुत्रपौत्रप्रवर्धनम् ।  
आयुरारोग्यकल्याणं जयप्रीतिविवर्धनम् ।  
स्नानदानादिहोमैश् च पितॄणां पावनं परम् ॥ ६६ ॥  


ब्रह्मोवाच-

अस्त्व् इत्य् आह च तां गङ्गा सुवृद्धां गौतमप्रियाम् ।  
गौतमस्थापितं लिङ्गं वृद्धानाम्नैव कीर्तितम् ॥ ६७ ॥  


तत्रैव च मुदं प्राप्तो वृद्धया मुनिसत्तमः ।  
तत्र स्नानं च दानं च सर्वाभीष्टप्रदायकम् ॥ ६८ ॥  


ततः प्रभृति तत् तीर्थं वृद्धासङ्गमम् उच्यते ॥ ६९ ॥  

