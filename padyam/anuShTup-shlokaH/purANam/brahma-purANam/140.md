+++
title = "140"

+++

<details><summary>Summary (SA)</summary>

Chapter 140- Ātreya as Indra
</details>

{{Ref- SS 232-234}}

ब्रह्मोवाच-

आत्रेयम् इति विख्यातम् अन्विन्द्रं तीर्थम् उत्तमम् ।  
तस्य प्रभावं वक्ष्यामि भ्रष्टराज्यप्रदायकम् ॥ १ ॥  


गौतम्या उत्तरे तीर आत्रेयो भगवान् ऋषिः ।  
अन्वारेभे ऽथ सत्त्राणि ऋत्विग्भिर् मुनिभिर् वृतः ॥ २ ॥  


तस्य होताभवत् त्व् अग्निर् हव्यवाहन एव च ।  
एवं सत्त्रे तु सम्पूर्ण इष्टिं माहेश्वरीं पुनः ॥ ३ ॥  


कृत्वैश्वर्यम् अगाद् विप्रः सर्वत्र गतिम् एव च ।  
इन्द्रस्य भवनं रम्यं स्वर्गलोकं रसातलम् ॥ ४ ॥  


स्वेच्छया याति विप्रेन्द्रः प्रभावात् तपसः शुभात् ।  
स कदाचिद् दिवं गत्वा इन्द्रलोकम् अगात् पुनः ॥ ५ ॥  


तत्रापश्यत् सहस्राक्षं सुरैः परिवृतं शुभैः ।  
स्तूयमानं सिद्धसाध्यैः प्रेक्षन्तं नृत्यम् उत्तमम् ।  
शृण्वानं मधुरं गीतम् अप्सरोभिश् च वीजितम् ॥ ६ ॥  


उपोपविष्टैः सुरनायकैस् तैः ।  
सम्पूज्यमानं महदासनस्थम् ।  
जयन्तम् अङ्के विनिधाय सूनुं ।  
शच्या युतं प्राप्तरतिं महिष्ठम् ॥ ७ ॥  


सतां शरण्यं वरदं महेन्द्रं ।  
समीक्ष्य विप्राधिपतिर् महात्मा ।  
विमोहितो ऽसौ मुनिर् इन्द्रलक्ष्म्या ।  
समीहयाम् आस तद् इन्द्रराज्यम् ॥ ८ ॥  


सम्पूजितो देवगणैर् यथावत् ।  
स्वम् आश्रमं वै पुनर् आजगाम ।  
समीक्ष्य तां शक्रपुरीं सुरम्यां ।  
रत्नैर् युतां पुण्यगुणैः सुपूर्णाम् ॥ ९ ॥  


स्वम् आश्रमं निष्प्रभहेमवर्ज्यं ।  
समीक्ष्य विप्रो विरमं जगाम ।  
समीहमानः सुरराज्यम् आशु ।  
प्रियां तदोवाच महात्रिपुत्रः ॥ १० ॥  


आत्रेय उवाच-

भोक्तुं न शक्तो ऽस्मि फलानि मूलान्य् ।  
अनुत्तमान्य् अप्य् अतिसंस्कृतानि ।  
स्मृत्वामृतं पुण्यतमं च तत्र ।  
भक्ष्यं च भोज्यं च वरासनानि ।  
स्तुतिं च दानं च सभां शुभां च ।  
अस्त्रं च वासांसि पुरीं वनानि ॥ ११ ॥  


ब्रह्मोवाच-

ततो महात्मा तपसः प्रभावात् ।  
त्वष्टारम् आहूय वचो बभाषे ॥ १२ ॥  


आत्रेय उवाच-

इच्छेयम् इन्द्रत्वम् अहं महात्मन् ।  
कुरुष्व शीघ्रं पदम् ऐन्द्रम् अत्र ।  
ब्रूषे ऽन्यथा चेन् मदुदीरितं त्वं ।  
भस्मीकरोम्य् एव न संशयो ऽत्र ॥ १३ ॥  


ब्रह्मोवाच-

तदत्रिवाक्यात् त्वरितः प्रजानां ।  
स्रष्टा विभुर् विश्वकर्मा तदैव ।  
चकार मेरुं च पुरीं सुराणां ।  
कल्पद्रुमान् कल्पलतां च धेनुम् ॥ १४ ॥  


चकार वज्रादिविभूषितानि ।  
गृहाणि शुभ्राण्य् अतिचित्रितानि ।  
चकार सर्वावयवानवद्यां ।  
शचीं स्मरस्येव विहारशालाम् ॥ १५ ॥  


सभां सुधर्माणम् अहो क्षणेन ।  
तथा चकाराप्सरसो मनोज्ञाः ।  
चकार चोच्चैःश्रवसं गजं च ।  
वज्रादि चास्त्राणि सुरान् अशेषान् ॥ १६ ॥  


निवार्यमाणः प्रिययात्रिपुत्रः ।  
शचीसमाम् आत्मवधूं चकार ।  
तदात्रिपुत्रो ऽत्रिमुखैः समेतो ।  
वज्रादिरूपं च चकार चास्त्रम् ॥ १७ ॥  


नृत्यादि गीतादि च सर्वम् एव ।  
चकार शक्रस्य पुरे च दृष्टम् ।  
तत् सर्वम् आसाद्य तदा मुनीन्द्रः ।  
प्रहृष्टचेताः सुतरां बभूव ॥ १८ ॥  


आपातरम्येष्व् अपि कस्य नाम ।  
भवत्य् अपेक्षा नहि गोचरेषु ।  
श्रुत्वा च दैत्या दनुजाः समेता ।  
रक्षांसि कोपेन युतानि सद्यः ॥ १९ ॥  


स्वर्गं परित्यज्य कुतो हरिर् भुवं ।  
समागतो न्व् एष मिथः सुखाय ।  
तस्माद् वयं याम इतो नु योद्धुं ।  
वृत्रस्य हन्तारम् अदीर्घसत्त्रम् ॥ २० ॥  


ततः समागत्य तदात्रिपुत्रं ।  
संवेष्टयाम् आसुर् अथासुरास् ते ।  
कृतं तथा चेन्द्रपुराभिधानम् ।  
तैर् वध्यमानः शस्त्रपातैर् महद्भिस् ।  
ततो भीतो वाक्यम् इदं जगाद ॥ २१ ॥  


आत्रेय उवाच-

यो जात एव प्रथमो मनस्वान् ।  
देवो देवान् क्रतुना पर्यभूषत् ।  
यस्य शुष्माद् रोदसी अभ्यसेतां ।  
नृम्णस्य मह्ना स जनास इन्द्रः ॥ २२ ॥  


ब्रह्मोवाच-

इत्यादिसूक्तेन रिपून् उवाच ।  
हरिं च तुष्टाव तदात्रिपुत्रः ॥ २३ ॥  


आत्रेय उवाच-

नाहं हरिर् नैव शची मदीया ।  
नेयं पुरी नैव वनं तद् ऐन्द्रम् ।  
स एव चेन्द्रो वृत्रहन्ता स वज्री ।  
सहस्राक्षो गोत्रभिद् वज्रबाहुः ॥ २४ ॥  


अहं तु विप्रो वेदविद् ब्रह्मवृन्दैः ।  
समाविष्टो गौतमीतीरसंस्थः ।  
यत्रायत्यां नाद्य वा सौख्यहेतुस् ।  
तच् चाकार्षं कर्म दुर्दैवयोगात् ॥ २५ ॥  


असुरा ऊचुः-

संहरस्वेदम् आत्रेय यद् इन्द्रस्य विडम्बनम् ।  
क्षेमस् ते भविता सत्यं नान्यथा मुनिसत्तम ॥ २६ ॥  


ब्रह्मोवाच-

तदात्रेयो ऽब्रवीद् वाक्यं यथा वक्ष्यन्ति माम् इह ।  
करोम्य् एव महाभागाः सत्येनाग्निं समालभे ॥ २७ ॥  


एवम् उक्त्वा स दैतेयांस् त्वष्टारं पुनर् अब्रवीत् ॥ २८ ॥  


आत्रेय उवाच-

यत् कृतं त्व् अत्र मत्प्रीत्याऐ ऐन्द्रं त्वष्टः पदं त्वया ।  
संहरस्व पुनः शीघ्रं रक्ष मां ब्राह्मणं मुनिम् ॥ २९ ॥  


पुनर् देहि पदं मह्यम् आश्रमं मृगपक्षिणः ।  
वृक्षांश् च वारि यत्रासीन् न मे दिव्यैः प्रयोजनम् ।  
सर्वम् अक्रमम् आयातं न सुखाय मनीषिणाम् ॥ ३० ॥  


ब्रह्मोवाच-

तथेत्य् उक्त्वा प्रजानाथस् त्वष्टा संहृतवांस् तदा ।  
दैत्याश् च जग्मुः स्वस्थानं कृत्वा देशम् अकण्टकम् ॥ ३१ ॥  


त्वष्टा चापि ययौ स्थानं स्वकं सम्प्रहसन्न् इव ।  
आत्रेयो ऽपि तदा शिष्यैः संवृतः सह भार्यया ॥ ३२ ॥  


गौतमीतीरम् आश्रित्य तपोनिष्ठो ऽखिलैर् वृतः ।  
वर्तमाने महायज्ञे लज्जितो वाक्यम् अब्रवीत् ॥ ३३ ॥  


आत्रेय उवाच-

अहो मोहस्य महिमा ममापि भ्रान्तचित्तता ।  
किं महेन्द्रपदं लब्धं किं मयात्र पुरा कृतम् ॥ ३४ ॥  


ब्रह्मोवाच-

एवं वदन्तम् आत्रेयं लज्जितं प्राब्रुवन् सुराः ॥ ३५ ॥  


सुरा ऊचुः-

लज्जां जहि महाबाहो भविता ख्यातिर् उत्तमा ।  
आत्रेयतीर्थे ये स्नानं प्राणिनः कुर्युर् अञ्जसा ॥ ३६ ॥  


इन्द्रास् ते भवितारो वै स्मरणात् सुखभागिनः ।  
तत्र पञ्च सहस्राणि तीर्थान्य् आहुर् मनीषिणः ॥ ३७ ॥  


अन्विन्द्रात्रेयदैतेयनामभिः कीर्तितानि च ।  
तेषु स्नानं च दानं च सर्वम् अक्षयपुण्यदम् ॥ ३८ ॥  


ब्रह्मोवाच-

इत्य् उक्त्वा विबुधा याताः सन्तुष्टश् चाभवन् मुनिः ॥ ३९ ॥  

