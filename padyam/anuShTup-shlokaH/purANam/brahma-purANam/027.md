+++
title = "027"

+++

<details><summary>Summary (SA)</summary>

Chapter 27- Description of Bhāratavarṣa
</details>

{{Ref- SS 66-69}}

ब्रह्मोवाच-

शृणुध्वं मुनयः सर्वे यद् वो वक्ष्यामि साम्प्रतम् ।  
पुराणं वेदसम्बद्धं भुक्तिमुक्तिप्रदं शुभम् ॥ १ ॥  


पृथिव्यां भारतं वर्षं कर्मभूमिर् उदाहृता ।  
कर्मणः फलभूमिश् च स्वर्गं च नरकं तथा ॥ २ ॥  


तस्मिन् वर्षे नरः पापं कृत्वा धर्मं च भो द्विजाः ।  
अवश्यं फलम् आप्नोति अशुभस्य शुभस्य च ॥ ३ ॥  


ब्राह्मणाद्याः स्वकं कर्म कृत्वा सम्यक् सुसंयताः ।  
प्राप्नुवन्ति परां सिद्धिं तस्मिन् वर्षे न संशयः ॥ ४ ॥  


धर्मं चार्थं च कामं च मोक्षं च द्विजसत्तमाः ।  
प्राप्नोति पुरुषः सर्वं तस्मिन् वर्षे सुसंयतः ॥ ५ ॥  


इन्द्राद्याश् च सुराः सर्वे तस्मिन् वर्षे द्विजोत्तमाः ।  
कृत्वा सुशोभनं कर्म देवत्वं प्रतिपेदिरे ॥ ६ ॥  


अन्ये ऽपि लेभिरे मोक्षं पुरुषाः संयतेन्द्रियाः ।  
तस्मिन् वर्षे बुधाः शान्ता वीतरागा विमत्सराः ॥ ७ ॥  


ये चापि स्वर्गे तिष्ठन्ति विमानेन गतज्वराः ।  
ते ऽपि कृत्वा शुभं कर्म तस्मिन् वर्षे दिवं गताः ॥ ८ ॥  


निवासं भारते वर्ष आकाङ्क्षन्ति सदा सुराः ।  
स्वर्गापवर्गफलदे तत् पश्यामः कदा वयम् ॥ ९ ॥  


मुनय ऊचुः-

यद् एतद् भवता प्रोक्तं कर्म नान्यत्र पुण्यदम् ।  
पापाय वा सुरश्रेष्ठ वर्जयित्वा च भारतम् ॥ १० ॥  


ततः स्वर्गश् च मोक्षश् च मध्यमं तच् च गम्यते ।  
न खल्व् अन्यत्र मर्त्यानां भूमौ कर्म विधीयते ॥ ११ ॥  


तस्माद् विस्तरतो ब्रह्मन्न् अस्माकं भारतं वद ।  
यदि ते ऽस्ति दयास्मासु यथावस्थितिर् एव च ॥ १२ ॥  


तस्माद् वर्षम् इदं नाथ ये वास्मिन् वर्षपर्वताः ।  
भेदाश् च तस्य वर्षस्य ब्रूहि सर्वान् अशेषतः ॥ १३ ॥  


ब्रह्मोवाच-

शृणुध्वं भारतं वर्षं नवभेदेन भो द्विजाः ।  
समुद्रान्तरिता ज्ञेयास् ते समाश् च परस्परम् ॥ १४ ॥  


इन्द्रद्वीपः कशेरुश् च ताम्रवर्णो गभस्तिमान् ।  
नागद्वीपस् तथा सौम्यो गान्धर्वो वारुणस् तथा ॥ १५ ॥  


अयं तु नवमस् तेषां द्वीपः सागरसंवृतः ।  
योजनानां सहस्रं वै द्वीपो ऽयं दक्षिणोत्तरः ॥ १६ ॥  


पूर्वे किराता यस्यासन् पश्चिमे यवनास् तथा ।  
ब्राह्मणाः क्षत्रिया वैश्याः शूद्राश् चान्ते स्थिता द्विजाः ॥ १७ ॥  


इज्यायुद्धवणिज्याद्यैः कर्मभिः कृतपावनाः ।  
तेषां संव्यवहारश् च एभिः कर्मभिर् इष्यते ॥ १८ ॥  


स्वर्गापवर्गहेतुश् च पुण्यं पापं च वै तथा ।  
महेन्द्रो मलयः सह्यः शुक्तिमान् ऋक्षपर्वतः ॥ १९ ॥  


विन्ध्यश् च पारियात्रश् च सप्तैवात्र कुलाचलाः ।  
तेषां सहस्रशश् चान्ये भूधरा ये समीपगाः ॥ २० ॥  


विस्तारोच्छ्रयिणो रम्या विपुलाश् चित्रसानवः ।  
कोलाहलः स वैभ्राजो मन्दरो दर्दलाचलः ॥ २१ ॥  


वातन्धयो वैद्युतश् च मैनाकः सुरसस् तथा ।  
तुङ्गप्रस्थो नागगिरिर् गोधनः पाण्डराचलः ॥ २२ ॥  


पुष्पगिरिर् वैजयन्तो रैवतो ऽर्बुद एव च ।  
ऋष्यमूकः स गोमन्थः कृतशैलः कृताचलः ॥ २३ ॥  


श्रीपार्वतश् चकोरश् च शतशो ऽन्ये च पर्वताः ।  
तैर् विमिश्रा जनपदा म्लेच्छाद्याश् चैव भागशः ॥ २४ ॥  


तैः पीयन्ते सरिच्छ्रेष्ठास् ता बुध्यध्वं द्विजोत्तमाः ।  
गङ्गा सरस्वती सिन्धुश् चन्द्रभागा तथापरा ॥ २५ ॥  


यमुना शतद्रुर् विपाशा वितस्तैरावती कुहूः ।  
गोमती धूतपापा च बाहुदा च दृषद्वती ॥ २६ ॥  


विपाशा देविका चक्षुर् निष्ठीवा गण्डकी तथा ।  
कौशिकी चापगा चैव हिमवत्पादनिःसृताः ॥ २७ ॥  


देवस्मृतिर् देववती वातघ्नी सिन्धुर् एव च ।  
वेण्या तु चन्दना चैव सदानीरा मही तथा ॥ २८ ॥  


चर्मण्वती वृषी चैव विदिशा वेदवत्य् अपि ।  
सिप्रा ह्य् अवन्ती च तथा पारियात्रानुगाः स्मृताः ॥ २९ ॥  


शोणा महानदी चैव नर्मदा सुरथा क्रिया ।  
मन्दाकिनी दशार्णा च चित्रकूटा तथापरा ॥ ३० ॥  


चित्रोत्पला वेत्रवती करमोदा पिशाचिका ।  
तथान्यातिलघुश्रोणी विपाप्मा शैवला नदी ॥ ३१ ॥  


सधेरुजा शक्तिमती शकुनी त्रिदिवा क्रमुः ।  
ऋक्षपादप्रसूता वै तथान्या वेगवाहिनी ॥ ३२ ॥  


सिप्रा पयोष्णी निर्विन्ध्या तापी चैव सरिद्वरा ।  
वेणा वैतरणी चैव सिनीवाली कुमुद्वती ॥ ३३ ॥  


तोया चैव महागौरी दुर्गा चान्तःशिला तथा ।  
विन्ध्यपादप्रसूतास् ता नद्यः पुण्यजलाः शुभाः ॥ ३४ ॥  


गोदावरी भीमरथी कृष्णवेणा तथापगा ।  
तुङ्गभद्रा सुप्रयोगा तथान्या पापनाशिनी ॥ ३५ ॥  


सह्यपादविनिष्क्रान्ता इत्य् एताः सरितां वराः ।  
कृतमाला ताम्रपर्णी पुष्यजा प्रत्यलावती ॥ ३६ ॥  


मलयाद्रिसमुद्भूताः पुण्याः शीतजलास् त्व् इमाः ।  
पितृसोमर्षिकुल्या च वञ्जुला त्रिदिवा च या ॥ ३७ ॥  


लाङ्गुलिनी वंशकरा महेन्द्रप्रभवाः स्मृताः ।  
सुविकाला कुमारी च मनूगा मन्दगामिनी ॥ ३८ ॥  


क्षयापलासिनी चैव शुक्तिमत्प्रभवाः स्मृताः ।  
सर्वाः पुण्याः सरस्वत्यः सर्वा गङ्गाः समुद्रगाः ॥ ३९ ॥  


विश्वस्य मातरः सर्वाः सर्वाः पापहराः स्मृताः ।  
अन्याः सहस्रशः प्रोक्ताः क्षुद्रनद्यो द्विजोत्तमाः ॥ ४० ॥  


प्रावृट्कालवहाः सन्ति सदाकालवहाश् च याः ।  
मत्स्या मुकुटकुल्याश् च कुन्तलाः काशिकोशलाः ॥ ४१ ॥  


अन्ध्रकाश् च कलिङ्गाश् च शमकाश् च वृकैः सह ।  
मध्यदेशा जनपदाः प्रायशो ऽमी प्रकीर्तिताः ॥ ४२ ॥  


सह्यस्य चोत्तरे यस् तु यत्र गोदावरी नदी ।  
पृथिव्याम् अपि कृत्स्नायां स प्रदेशो मनोरमः ॥ ४३ ॥  


गोवर्धनपुरं रम्यं भार्गवस्य महात्मनः ।  
वाहीकराटधानाश् च सुतीराः कालतोयदाः ॥ ४४ ॥  


अपरान्ताश् च शूद्राश् च वाह्लिकाश् च सकेरलाः ।  
गान्धारा यवनाश् चैव सिन्धुसौवीरमद्रकाः ॥ ४५ ॥  


शतद्रुहाः कलिङ्गाश् च पारदा हारभूषिकाः ।  
माठराश् चैव कनकाः कैकेया दम्भमालिकाः ॥ ४६ ॥  


क्षत्रियोपमदेशाश् च वैश्यशूद्रकुलानि च ।  
काम्बोजाश् चैव विप्रेन्द्रा बर्बराश् च सलौकिकाः ॥ ४७ ॥  


वीराश् चैव तुषाराश् च पह्लवाधायता नराः ।  
आत्रेयाश् च भरद्वाजाः पुष्कलाश् च दशेरकाः ॥ ४८ ॥  


लम्पकाः शुनशोकाश् च कुलिका जाङ्गलैः सह ।  
औषध्यश् चलचन्द्रा च किरातानां च जातयः ॥ ४९ ॥  


तोमरा हंसमार्गाश् च काश्मीराः करुणास् तथा ।  
शूलिकाः कुहकाश् चैव मागधाश् च तथैव च ॥ ५० ॥  


एते देशा उदीच्यास् तु प्राच्यान् देशान् निबोधत ।  
अन्धा वामङ्कुराकाश् च वल्लकाश् च मखान्तकाः ॥ ५१ ॥  


तथापरे ऽङ्गा वङ्गाश् च मलदा मालवर्तिकाः ।  
भद्रतुङ्गाः प्रतिजया भार्याङ्गाश् चापमर्दकाः ॥ ५२ ॥  


प्राग्ज्योतिषाश् च मद्राश् च विदेहास् ताम्रलिप्तकाः ।  
मल्ला मगधका नन्दाः प्राच्या जनपदास् तथा ॥ ५३ ॥  


अथापरे जनपदा दक्षिणापथवासिनः ।  
पूर्णाश् च केवलाश् चैव गोलाङ्गूलास् तथैव च ॥ ५४ ॥  


ऋषिका मुषिकाश् चैव कुमारा रामठाः शकाः ।  
महाराष्ट्रा माहिषकाः कलिङ्गाश् चैव सर्वशः ॥ ५५ ॥  


आभीराः सह वैशिक्या अटव्याः सरवाश् च ये ।  
पुलिन्दाश् चैव मौलेया वैदर्भा दण्डकैः सह ॥ ५६ ॥  


पौलिका मौलिकाश् चैव अश्मका भोजवर्धनाः ।  
कौलिकाः कुन्तलाश् चैव दम्भका नीलकालकाः ॥ ५७ ॥  


दाक्षिणात्यास् त्व् अमी देशा अपरान्तान् निबोधत ।  
शूर्पारकाः कालिधना लोलास् तालकटैः सह ॥ ५८ ॥  


इत्य् एते ह्य् अपरान्ताश् च शृणुध्वं विन्ध्यवासिनः ।  
मलजाः कर्कशाश् चैव मेलकाश् चोलकैः सह ॥ ५९ ॥  


उत्तमार्णा दशार्णाश् च भोजाः किष्किन्धकैः सह ।  
तोषलाः कोशलाश् चैव त्रैपुरा वैदिशास् तथा ॥ ६० ॥  


तुम्बुरास् तु चराश् चैव यवनाः पवनैः सह ।  
अभया रुण्डिकेराश् च चर्चरा होत्रधर्तयः ॥ ६१ ॥  


एते जनपदाः सर्वे तत्र विन्ध्यनिवासिनः ।  
अतो देशान् प्रवक्ष्यामि पर्वताश्रयिणश् च ये ॥ ६२ ॥  


नीहारास् तुषमार्गाश् च कुरवस् तुङ्गणाः खसाः ।  
कर्णप्रावरणाश् चैव ऊर्णा दर्घाः सकुन्तकाः ॥ ६३ ॥  


चित्रमार्गा मालवाश् च किरातास् तोमरैः सह ।  
कृतत्रेतादिकश् चात्र चतुर्युगकृतो विधिः ॥ ६४ ॥  


एवं तु भारतं वर्षं नवसंस्थानसंस्थितम् ।  
दक्षिणे परतो यस्य पूर्वे चैव महोदधिः ॥ ६५ ॥  


हिमवान् उत्तरेणास्य कार्मुकस्य यथा गुणः ।  
तद् एतद् भारतं वर्षं सर्वबीजं द्विजोत्तमाः ॥ ६६ ॥  


ब्रह्मत्वम् अमरेशत्वं देवत्वं मरुतां तथा ।  
मृगयक्षाप्सरोयोनिं तद्वत् सर्पसरीसृपाः ॥ ६७ ॥  


स्थावराणां च सर्वेषां मितो विप्राः शुभाशुभैः ।  
प्रयान्ति कर्मभूर् विप्रा नान्या लोकेषु विद्यते ॥ ६८ ॥  


देवानाम् अपि भो विप्राः सदैवैष मनोरथः ।  
अपि मानुष्यम् आप्स्यामो देवत्वात् प्रच्युताः क्षितौ ॥ ६९ ॥  


मनुष्यः कुरुते यत् तु तन् न शक्यं सुरासुरैः ।  
तत्कर्मनिगडग्रस्तैस् तत्कर्मक्षपणोन्मुखैः ॥ ७० ॥  


न भारतसमं वर्षं पृथिव्याम् अस्ति भो द्विजाः ।  
यत्र विप्रादयो वर्णाः प्राप्नुवन्त्य् अभिवाञ्छितम् ॥ ७१ ॥  


धन्यास् ते भारते वर्षे जायन्ते ये नरोत्तमाः ।  
धर्मार्थकाममोक्षाणां प्राप्नुवन्ति महाफलम् ॥ ७२ ॥  


प्राप्यते यत्र तपसः फलं परमदुर्लभम् ।  
सर्वदानफलं चैव सर्वयज्ञफलं तथा ॥ ७३ ॥  


तीर्थयात्राफलं चैव गुरुसेवाफलं तथा ।  
देवताराधनफलं स्वाध्यायस्य फलं द्विजाः ॥ ७४ ॥  


यत्र देवाः सदा हृष्टा जन्म वाञ्छन्ति शोभनम् ।  
नानाव्रतफलं चैव नानाशास्त्रफलं तथा ॥ ७५ ॥  


अहिंसादिफलं सम्यक् फलं सर्वाभिवाञ्छितम् ।  
ब्रह्मचर्यफलं चैव गार्हस्थ्येन च यत् फलम् ॥ ७६ ॥  


यत् फलं वनवासेन सन्न्यासेन च यत् फलम् ।  
इष्टापूर्तफलं चैव तथान्यच् छुभकर्मणाम् ॥ ७७ ॥  


प्राप्यते भारते वर्षे न चान्यत्र द्विजोत्तमाः ।  
कः शक्नोति गुणान् वक्तुं भारतस्याखिलान् द्विजाः ॥ ७८ ॥  


एवं सम्यङ् मया प्रोक्तं भारतं वर्षम् उत्तमम् ।  
सर्वपापहरं पुण्यं धन्यं बुद्धिविवर्धनम् ॥ ७९ ॥  


य इदं शृणुयान् नित्यं पठेद् वा नियतेन्द्रियः ।  
सर्वपापैर् विनिर्मुक्तो विष्णुलोकं स गच्छति ॥ ८० ॥  

