+++
title = "143"

+++

<details><summary>Summary (SA)</summary>

Chapter 143- Rāvaṇa and Śiva
</details>

{{Ref- SS 236-237}}

ब्रह्मोवाच-

सिद्धतीर्थम् इति ख्यातं यत्र सिद्धेश्वरो हरः ।  
तस्य प्रभावं वक्ष्यामि सर्वसिद्धिकरं नृणाम् ॥ १ ॥  


पुलस्त्यवंशसम्भूतो रावणो लोकरावणः ।  
दिशो विजित्य सर्वाश् च सोमलोकम् अजीगमत् ॥ २ ॥  


सोमेन सह योत्स्यन्तं दशास्यम् अहम् अब्रवम् ।  
मन्त्रं दास्ये निवर्तस्व सोमयुद्धाद् दशानन ॥ ३ ॥  


इत्य् उक्त्वाष्टोत्तरं मन्त्रं शतनामभिर् अन्वितम् ।  
शिवस्य राक्षसेन्द्राय प्रादां नारद शान्तये ॥ ४ ॥  


निःश्रीकाणां विपन्नानां नानाक्लेशजुषां नृणाम् ।  
शरणं शिव एवात्र संसारे ऽन्यो न कश्चन ॥ ५ ॥  


ततो निवृत्तः स ह मन्त्रियुक्तस् ।  
तत् सोमलोकाज् जयम् आप्य रक्षः ।  
स पुष्पकारूढगतिः सगर्वो ।  
लोकान् पुनः प्राप जवाद् दशास्यः ॥ ६ ॥  


स प्रेक्षमाणो देवम् अन्तरिक्षं ।  
भुवं च नागांश् च गजांश् च विप्रान् ।  
आलोकयाम् आस नगं महान्तं ।  
कैलासम् आवास उमापतेर् यः ॥ ७ ॥  


दृष्ट्वा स्मयोत्फुल्लदृग् अद्रिराजं ।  
स मन्त्रिणौ रावण इत्य् उवाच ॥ ८ ॥  


रावण उवाच-

को वा गिराव् अत्र वसेन् महात्मा ।  
गिरिं नयाम्य् एनम् अथाधि भूमेः ।  
लङ्कागतो ऽयं गिरिर् आशु शोभां ।  
लङ्कापि सत्यं श्रियम् आतनोति ॥ ९ ॥  


ब्रह्मोवाच-

इत्थं वचो राक्षसमन्त्रिणौ तौ ।  
निशम्य रक्षोधिपतेश् च भावम् ।  
न युक्तम् इत्य् ऊचतुर् इष्टबुद्ध्या ।  
निशाचरस् तद्वचनं न मेने ॥ १० ॥  


संस्थाप्य तत् पुष्पकम् आशु रक्षः ।  
पुप्लाव कैलासगिरेश् च मूले ।  
हिन्दोलयाम् आस गिरिं दशास्यो ।  
ज्ञात्वा भवः कृत्यम् इदं चकार ॥ ११ ॥  


जित्वा दिगीशांश् च सगर्वितस्य ।  
कैलासम् आन्दोलयतः सुरारेः ।  
लोकांश् च यातस्य दशाननस्य ॥ १२ ॥  


आलूनकायस्य गिरं निशम्य ।  
विहस्य देव्या सह दत्तम् इष्टम् ।  
तस्मै प्रसन्नः कुपितो ऽपि शम्भुर् ।  
अयुक्तदातेति न संशयो ऽत्र ॥ १३ ॥  


ततो ऽयम् आवाप्य वरान् सुवीरो ।  
भवप्रसादात् कुसुमं जगाम ।  
गच्छन् स लङ्कां भवपूजनाय ।  
गङ्गाम् अगाच् छम्भुजटाप्रसूताम् ॥ १४ ॥  


सम्पूजयित्वा विविधैश् च मन्त्रैर् ।  
गङ्गाजलैः शम्भुम् अदीनसत्त्वः ।  
असिं स लेभे शशिखण्डभूषात् ।  
सिद्धिं च सर्वर्द्धिम् अभीप्सितां च ॥ १५ ॥  


मद्दत्तमन्त्रं शशिरक्षणाय ।  
स साधयाम् आस भवं प्रपूज्य ।  
सिद्धे तु मन्त्रे पुनर् एव लङ्काम् ।  
अयात् स रक्षोधिपतिः स तुष्टः ॥ १६ ॥  


ततः प्रभृत्य् एतद् अतिप्रभावं ।  
तीर्थं महासिद्धिदम् इष्टदं च ।  
समस्तपापौघविनाशनं च ।  
सिद्धैर् अशेषैः परिसेवितं च ॥ १७ ॥  

