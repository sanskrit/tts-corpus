+++
title = "105"

+++

<details><summary>Summary (SA)</summary>

Chapter 105- Story of the (first) purchase of Soma
</details>

{{Ref- SS 170-171}}

ब्रह्मोवाच-

सोमतीर्थम् इति ख्यातं पितॄणां प्रीतिवर्धनम् ।  
तत्र वृत्तं महापुण्यं शृणु यत्नेन नारद ॥ १ ॥  


सोमो राजामृतमयो गन्धर्वाणां पुराभवत् ।  
न देवानां तदा देवा माम् अभ्येत्येदम् अब्रुवन् ॥ २ ॥  


देवा ऊचुः-

गन्धर्वैर् आहृतः सोमो देवानां प्राणदः पुरा ।  
तम् अध्यायन् सुरगणा ऋषयस् त्व् अतिदुःखिताः ।  
यथा स्यात् सोमो ह्य् अस्माकं तथा नीतिर् विधीयताम् ॥ ३ ॥  


ब्रह्मोवाच-

तत्र वाग् विबुधान् आह गन्धर्वाः स्त्रीषु कामुकाः ।  
तेभ्यो दत्त्वाथ मां देवाः सोमम् आहर्तुम् अर्हथ ॥ ४ ॥  


वाचं प्रत्यूचुर् अमरास् त्वां दातुं न क्षमा वयम् ।  
विना तेनापि न स्थातुं शक्यं नैव त्वया विना ॥ ५ ॥  


पुनर् वाग् अब्रवीद् देवान् पुनर् एष्याम्य् अहं त्व् इह ।  
अत्र बुद्धिर् विधातव्या क्रियतां क्रतुर् उत्तमः ॥ ६ ॥  


गौतम्या दक्षिणे तीरे भवेद् देवागमो यदि ।  
मखं तु विषयं कृत्वा आयान्तु सुरसत्तमाः ॥ ७ ॥  


गन्धर्वाः स्त्रीप्रिया नित्यं पणध्वं तं मया सह ।  
तथेत्य् उक्त्वा सुरगणाः सरस्वत्या वचःस्थिताः ॥ ८ ॥  


देवदूतैः पृथग् देवान् यक्षान् गन्धर्वपन्नगान् ।  
आह्वानं चक्रिरे तत्र पुण्ये देवगिरौ तदा ॥ ९ ॥  


ततो देवगिरिर् नाम पर्वतस्याभवन् मुने ।  
तत्रागमन् सुरगणा गन्धर्वा यक्षकिन्नराः ॥ १० ॥  


देवाः सिद्धाश् च ऋषयस् तथाष्टौ देवयोनयः ।  
ऋषिभिर् गौतमीतीरे क्रियमाणे महाध्वरे ॥ ११ ॥  


तत्र देवैः परिवृतः सहस्राक्षो ऽभ्यभाषत ॥ १२ ॥  


इन्द्र उवाच-

गन्धर्वान् अथ सम्पूज्य सरस्वत्याः समीपतः ।  
सरस्वत्या पणध्वं नो युष्माकम् अमृतात्मना ॥ १३ ॥  


ब्रह्मोवाच-

तच् छक्रवचनात् ते वै गन्धर्वाः स्त्रीषु कामुकाः ।  
सोमं दत्त्वा सुरेभ्यस् तु जगृहुस् तां सरस्वतीम् ॥ १४ ॥  


सोमो ऽभवच् चामराणां गन्धर्वाणां सरस्वती ।  
अवसत् तत्र वागीशा तथापि च सुरान्तिके ॥ १५ ॥  


आयाति च रहो नित्यम् उपांशु क्रियताम् इति ।  
अत एव हि सोमस्य क्रयो भवति नारद ॥ १६ ॥  


उपांशुना वर्तितव्यं सोमक्रयण एव हि ।  
ततो ऽभवद् देवतानां सोमश् चापि सरस्वती ॥ १७ ॥  


गन्धर्वाणां नैव सोमो नैवासीच् च सरस्वती ।  
तत्रागमन् सर्व एव सोमार्थं गौतमीतटम् ॥ १८ ॥  


गावो देवाः पर्वता यक्षरक्षाः ।  
सिद्धाः साध्या मुनयो गुह्यकाश् च ।  
गन्धर्वास् ते मरुतः पन्नगाश् च ।  
सर्वौषध्यो मातरो लोकपालाः ।  
रुद्रादित्या वसवश् चाश्विनौ च ।  
ये ऽन्ये देवा यज्ञभागस्य योग्याः ॥ १९ ॥  


पञ्चविंशतिनद्यस् तु गङ्गायां सङ्गता मुने ।  
पूर्णाहुतिर् यत्र दत्ता पूर्णाख्यानं तद् उच्यते ॥ २० ॥  


गौतम्यां सङ्गता यास् तु सर्वाश् चापि यथोदिताः ।  
तन्नामधेयतीर्थानि सङ्क्षेपाच् छृणु नारद ॥ २१ ॥  


सोमतीर्थं च गान्धर्वं देवतीर्थम् अतः परम् ।  
पूर्णातीर्थं ततः शालं श्रीपर्णासङ्गमं तथा ॥ २२ ॥  


स्वागतासङ्गमं पुण्यं कुसुमायाश् च सङ्गमम् ।  
पुष्टिसङ्गमम् आख्यातं कर्णिकासङ्गमं शुभम् ॥ २३ ॥  


वैणवीसङ्गमश् चैव कृशरासङ्गमस् तथा ।  
वासवीसङ्गमश् चैव शिवशर्या तथा शिखी ॥ २४ ॥  


कुसुम्भिका उपारथ्या शान्तिजा देवजा तदा ।  
अजो वृद्धः सुरो भद्रो गौतम्या सह सङ्गताः ॥ २५ ॥  


एते चान्ये च बहवो नदीनदसहायगाः ।  
पृथिव्यां यानि तीर्थानि ह्य् अगमन् देवपर्वते ॥ २६ ॥  


सोमार्थं वै तथा चान्ये ऽप्य् आगमन् मखमण्डपम् ।  
तानि तीर्थानि गङ्गायां सङ्गतानि यथाक्रमम् ॥ २७ ॥  


नदीरूपेण कान्य् एव नदरूपेण कानिचित् ।  
सरोरूपेण कान्य् अत्र स्तवरूपेण कानिचित् ॥ २८ ॥  


तान्य् एव सर्वतीर्थानि विख्यातानि पृथक् पृथक् ।  
तेषु स्नानं जपो होमः पितृतर्पणम् एव च ॥ २९ ॥  


सर्वकामप्रदं पुंसां भुक्तिदं मुक्तिभाजनम् ।  
एतेषां पठनं चापि स्मरणं वा करोति यः ।  
सर्वपापविनिर्मुक्तो याति विष्णुपुरं जनः ॥ ३० ॥  

