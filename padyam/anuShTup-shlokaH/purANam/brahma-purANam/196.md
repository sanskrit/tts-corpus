+++
title = "196"

+++

<details><summary>Summary (SA)</summary>

Chapter 196- Kālayavana-episode; Mucukunda and Kṛṣṇa
</details>

{{Ref- SS 306-307}}

व्यास उवाच-

गार्ग्यं गोष्ठे द्विजो श्यालः षण्ढ इत्य् उक्तवान् द्विजाः ।  
यदूनां सन्निधौ सर्वे जहसुर् यादवास् तदा ॥ १ ॥  


ततः कोपसमाविष्टो दक्षिणापथम् एत्य सः ।  
सुतम् इच्छंस् तपस् तेपे यदुचक्रभयावहम् ॥ २ ॥  


आराधयन् महादेवं सो ऽयश् चूर्णम् अभक्षयत् ।  
ददौ वरं च तुष्टो ऽसौ वर्षे द्वादशके हरः ॥ ३ ॥  


सम्भावयाम् आस स तं यवनेशो ह्य् अनात्मजम् ।  
तद्योषित्सङ्गमाच् चास्य पुत्रो ऽभूद् अलिसप्रभः ॥ ४ ॥  


तं कालयवनं नाम राज्ये स्वे यवनेश्वरः ।  
अभिषिच्य वनं यातो वज्राग्रकठिनोरसम् ॥ ५ ॥  


स तु वीर्यमदोन्मत्तः पृथिव्यां बलिनो नृपान् ।  
पप्रच्छ नारदश् चास्मै कथयाम् आस यादवान् ॥ ६ ॥  


म्लेच्छकोटिसहस्राणां सहस्रैः सो ऽपि संवृतः ।  
गजाश्वरथसम्पन्नैश् चकार परमोद्यमम् ॥ ७ ॥  


प्रययौ चातवच्छिन्नैः प्रयाणैः स दिने दिने ।  
यादवान् प्रति सामर्षो मुनयो मथुरां पुरीम् ॥ ८ ॥  


कृष्णो ऽपि चिन्तयाम् आस क्षपितं यादवं बलम् ।  
यवनेन समालोक्य मागधः सम्प्रयास्यति ॥ ९ ॥  


मागधस्य बलं क्षीणं स कालयवनो बली ।  
हन्ता तद् इदम् आयातं यदूनां व्यसनं द्विधा ॥ १० ॥  


तस्माद् दुर्गं करिष्यामि यदूनाम् अतिदुर्जयम् ।  
स्त्रियो ऽपि यत्र युध्येयुः किं पुनर् वृष्णियादवाः ॥ ११ ॥  


मयि मत्ते प्रमत्ते वा सुप्ते प्रवसिते ऽपि वा ।  
यादवाभिभवं दुष्टा मा कुर्वन् वैरिणो ऽधिकम् ॥ १२ ॥  


इति सञ्चिन्त्य गोविन्दो योजनानि महोदधिम् ।  
ययाचे द्वादश पुरीं द्वारकां तत्र निर्ममे ॥ १३ ॥  


महोद्यानां महावप्रां तडागशतशोभिताम् ।  
प्राकारशतसम्बाधाम् इन्द्रस्येवामरावतीम् ॥ १४ ॥  


मथुरावासिनं लोकं तत्रानीय जनार्दनः ।  
आसन्ने कालयवने मथुरां च स्वयं ययौ ॥ १५ ॥  


बहिर् आवासिते सैन्ये मथुराया निरायुधः ।  
निर्जगाम स गोविन्दो ददर्श यवनश् च तम् ॥ १६ ॥  


स ज्ञात्वा वासुदेवं तं बाहुप्रहरणो नृपः ।  
अनुयातो महायोगिचेतोभिः प्राप्यते न यः ॥ १७ ॥  


तेनानुयातः कृष्णो ऽपि प्रविवेश महागुहाम् ।  
यत्र शेते महावीर्यो मुचुकुन्दो नरेश्वरः ॥ १८ ॥  


सो ऽपि प्रविष्टो यवनो दृष्ट्वा शय्यागतं नरम् ।  
पादेन ताडयाम् आस कृष्णं मत्वा स दुर्मतिः ॥ १९ ॥  


दृष्टमात्रश् च तेनासौ जज्वाल यवनो ऽग्निना ।  
तत्क्रोधजेन मुनयो भस्मीभूतश् च तत्क्षणात् ॥ २० ॥  


स हि देवासुरे युद्धे गत्वा जित्वा महासुरान् ।  
निद्रार्तः सुमहाकालं निद्रां वव्रे वरं सुरान् ॥ २१ ॥  


प्रोक्तश् च देवैः संसुप्तं यस् त्वाम् उत्थापयिष्यति ।  
देहजेनाग्निना सद्यः स तु भस्मीभविष्यति ॥ २२ ॥  


एवं दग्ध्वा स तं पापं दृष्ट्वा च मधुसूदनम् ।  
कस् त्वम् इत्य् आह सो ऽप्य् आह जातो ऽहं शशिनः कुले ॥ २३ ॥  


वसुदेवस्य तनयो यदुवंशसमुद्भवः ।  
मुचुकुन्दो ऽपि तच् छ्रुत्वा वृद्धगार्ग्यवचः स्मरन् ॥ २४ ॥  


संस्मृत्य प्रणिपत्यैनं सर्वं सर्वेश्वरं हरिम् ।  
प्राह ज्ञातो भवान् विष्णोर् अंशस् त्वं परमेश्वरः ॥ २५ ॥  


पुरा गार्ग्येण कथितम् अष्टाविंशतिमे युगे ।  
द्वापरान्ते हरेर् जन्म यदुवंशे भविष्यति ॥ २६ ॥  


स त्वं प्राप्तो न सन्देहो मर्त्यानाम् उपकारकृत् ।  
तथा हि सुमहत् तेजो नालं सोढुम् अहं तव ॥ २७ ॥  


तथा हि सुमहाम्भोदध्वनिधीरतरं ततः ।  
वाक्यं तम् इति होवाच युष्मत्पादसुलालितम् ॥ २८ ॥  


देवासुरे महायुद्धे दैत्याश् च सुमहाभटाः ।  
न शेकुस् ते महत् तेजस् तत् तेजो न सहाम्य् अहम् ॥ २९ ॥  


संसारपतितस्यैको जन्तोस् त्वं शरणं परम् ।  
सम्प्रसीद प्रपन्नार्तिहर्ता हर ममाशुभम् ॥ ३० ॥  


त्वं पयोनिधयः शैलाः सरितश् च वनानि च ।  
मेदिनी गगनं वायुर् आपो ऽग्निस् त्वं तथा पुमान् ॥ ३१ ॥  


पुंसः परतरं सर्वं व्याप्य जन्म विकल्पवत् ।  
शब्दादिहीनम् अजरं वृद्धिक्षयविवर्जितम् ॥ ३२ ॥  


त्वत्तो ऽमरास् तु पितरो यक्षगन्धर्वराक्षसाः ।  
सिद्धाश् चाप्सरसस् त्वत्तो मनुष्याः पशवः खगाः ॥ ३३ ॥  


सरीसृपा मृगाः सर्वे त्वत्तश् चैव महीरुहाः ।  
यच् च भूतं भविष्यद् वा किञ्चिद् अत्र चराचरे ॥ ३४ ॥  


अमूर्तं मूर्तम् अथवा स्थूलं सूक्ष्मतरं तथा ।  
तत् सर्वं त्वं जगत्कर्तर् नास्ति किञ्चित् त्वया विना ॥ ३५ ॥  


मया संसारचक्रे ऽस्मिन् भ्रमता भगवन् सदा ।  
तापत्रयाभिभूतेन न प्राप्ता निर्वृतिः क्वचित् ॥ ३६ ॥  


दुःखान्य् एव सुखानीति मृगतृष्णाजलाशयः ।  
मया नाथ गृहीतानि तानि तापाय मे ऽभवन् ॥ ३७ ॥  


राज्यम् उर्वी बलं कोशो मित्रपक्षस् तथात्मजाः ।  
भार्या भृत्यजना ये च शब्दाद्या विषयाः प्रभो ॥ ३८ ॥  


सुखबुद्ध्या मया सर्वं गृहीतम् इदम् अव्यय ।  
परिणामे च देवेश तापात्मकम् अभून् मम ॥ ३९ ॥  


देवलोकगतिं प्राप्तो नाथ देवगणो ऽपि हि ।  
मत्तः साहाय्यकामो ऽभूच् छाश्वती कुत्र निर्वृतिः ॥ ४० ॥  


त्वाम् अनाराध्य जगतां सर्वेषां प्रभवास्पदम् ।  
शाश्वती प्राप्यते केन परमेश्वर निर्वृतिः ॥ ४१ ॥  


त्वन्मायामूढमनसो जन्ममृत्युजरादिकान् ।  
अवाप्य पापान् पश्यन्ति प्रेतराजानम् अन्तरा ॥ ४२ ॥  


ततः पाशशतैर् बद्धा नरकेष्व् अतिदारुणम् ।  
प्राप्नुवन्ति महद् दुःखं विश्वरूपम् इदं तव ॥ ४३ ॥  


अहम् अत्यन्तविषयी मोहितस् तव मायया ।  
ममत्वागाधगर्तान्ते भ्रमामि परमेश्वर ॥ ४४ ॥  


सो ऽहं त्वां शरणम् अपारम् ईशम् ईड्यं ।  
सम्प्राप्तः परमपदं यतो न किञ्चित् ।  
संसारश्रमपरितापतप्तचेता ।  
निर्विण्णे परिणतधाम्नि साभिलाषः ॥ ४५ ॥  

