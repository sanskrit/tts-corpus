+++
title = "199"

+++

<details><summary>Summary (SA)</summary>

Chapter 199- Marriage of Kṛṣṇa and Rukmiṇī
</details>

{{Ref- SS 308}}

व्यास उवाच-

भीष्मकः कुण्डिने राजा विदर्भविषये ऽभवत् ।  
रुक्मिणी तस्य दुहिता रुक्मी चैव सुतो द्विजाः ॥ १ ॥  


रुक्मिणीं चकमे कृष्णः सा च तं चारुहासिनी ।  
न ददौ याचते चैनां रुक्मी द्वेषेण चक्रिणे ॥ २ ॥  


ददौ स शिशुपालाय जरासन्धप्रचोदितः ।  
भीष्मको रुक्मिणा सार्धं रुक्मिणीम् उरुविक्रमः ॥ ३ ॥  


विवाहार्थं ततः सर्वे जरासन्धमुखा नृपाः ।  
भीष्मकस्य पुरं जग्मुः शिशुपालश् च कुण्डिनम् ॥ ४ ॥  


कृष्णो ऽपि बलभद्राद्यैर् यदुभिः परिवारितः ।  
प्रययौ कुण्डिनं द्रष्टुं विवाहं चैद्यभूपतेः ॥ ५ ॥  


श्वोभाविनि विवाहे तु तां कन्यां हृतवान् हरिः ।  
विपक्षभावम् आसाद्य रामाद्येष्व् एव बन्धुषु ॥ ६ ॥  


ततश् च पौण्ड्रकः श्रीमान् दन्तवक्त्रो विदूरथः ।  
शिशुपालो जरासन्धः शाल्वाद्याश् च महीभृतः ॥ ७ ॥  


कुपितास् ते हरिं हन्तुं चक्रुर् उद्योगम् उत्तमम् ।  
निर्जिताश् च समागम्य रामाद्यैर् यदुपुङ्गवैः ॥ ८ ॥  


कुण्डिनं न प्रवेक्ष्यामि अहत्वा युधि केशवम् ।  
कृत्वा प्रतिज्ञां रुक्मी च हन्तुं कृष्णम् अभिद्रुतः ॥ ९ ॥  


हत्वा बलं स नागाश्वपत्तिस्यन्दनसङ्कुलम् ।  
निर्जितः पातितश् चोर्व्यां लीलयैव स चक्रिणा ॥ १० ॥  


निर्जित्य रुक्मिणं सम्यग् उपयेमे स रुक्मिणीम् ।  
राक्षसेन विधानेन सम्प्राप्तो मधुसूदनः ॥ ११ ॥  


तस्यां जज्ञे च प्रद्युम्नो मदनांशः स वीर्यवान् ।  
जहार शम्बरो यं वै यो जघान च शम्बरम् ॥ १२ ॥  

