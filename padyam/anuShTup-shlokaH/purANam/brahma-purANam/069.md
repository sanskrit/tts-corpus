+++
title = "069"

+++

<details><summary>Summary (SA)</summary>

Chapter 69- Puruṣottamakṣetra-Māhātmya
</details>

{{Ref- SS 129}}

मुनय ऊचुः-

बह्वाश्चर्यस् त्वया प्रोक्तो विष्णुलोको जगत्पते ।  
नित्यानन्दकरः श्रीमान् भुक्तिमुक्तिफलप्रदः ॥ १ ॥  


क्षेत्रं च दुर्लभं लोके कीर्तितं पुरुषोत्तमम् ।  
त्यक्त्वा यत्र नरो देहं याति सालोक्यतां हरेः ॥ २ ॥  


सम्यक् क्षेत्रस्य माहात्म्यं त्वया सम्यक् प्रकीर्तितम् ।  
यत्र स्वदेहसन्त्यागाद् विष्णुलोकं व्रजेन् नरः ॥ ३ ॥  


अहो मोक्षस्य मार्गो ऽयं देहत्यागस् त्वयोदितः ।  
नराणाम् उपकाराय पुरुषाख्ये न संशयः ॥ ४ ॥  


अनायासेन देवेश देहं त्यक्त्वा नरोत्तमाः ।  
तस्मिन् क्षेत्रे परं विष्णोः पदं यान्ति निरामयम् ॥ ५ ॥  


श्रुत्वा क्षेत्रस्य माहात्म्यं विस्मयो नो महान् अभूत् ।  
प्रयागपुष्करादीनि क्षेत्राण्य् आयतनानि च ॥ ६ ॥  


पृथिव्यां सर्वतीर्थानि सरितश् च सरांसि च ।  
न तथा तानि सर्वाणि प्रशंससि सुरोत्तम ॥ ७ ॥  


यथा प्रशंससि क्षेत्रं पुरुषाख्यं पुनः पुनः ।  
ज्ञातो ऽस्माभिर् अभिप्रायस् तवेदानीं पितामह ॥ ८ ॥  


येन प्रशंससि क्षेत्रं मुक्तिदं पुरुषोत्तमम् ।  
पुरुषाख्यसमं नूनं क्षेत्रं नास्ति महीतले ।  
तेन त्वं विबुधश्रेष्ठ प्रशंससि पुनः पुनः ॥ ९ ॥  


ब्रह्मोवाच-

सत्यं सत्यं मुनिश्रेष्ठा भवद्भिः समुदाहृतम् ।  
पुरुषाख्यसमं क्षेत्रं नास्त्य् अत्र पृथिवीतले ॥ १० ॥  


सन्ति यानि तु तीर्थानि पुण्यान्य् आयतनानि च ।  
तानि श्रीपुरुषाख्यस्य कलां नार्हन्ति षोडशीम् ॥ ११ ॥  


यथा सर्वेश्वरो विष्णुः सर्वलोकोत्तमोत्तमः ।  
तथा समस्ततीर्थानां वरिष्ठं पुरुषोत्तमम् ॥ १२ ॥  


आदित्यानां यथा विष्णुः श्रेष्ठत्वे समुदाहृतः ।  
तथा समस्ततीर्थानां वरिष्ठं पुरुषोत्तमम् ॥ १३ ॥  


नक्षत्राणां यथा सोमः सरसां सागरो यथा ।  
तथा समस्ततीर्थानां वरिष्ठं पुरुषोत्तमम् ॥ १४ ॥  


वसूनां पावको यद्वद् रुद्राणां शङ्करो यथा ।  
तथा समस्ततीर्थानां वरिष्ठं पुरुषोत्तमम् ॥ १५ ॥  


वर्णानां ब्राह्मणो यद्वद् वैनतेयश् च पक्षिणाम् ।  
तथा समस्ततीर्थानां वरिष्ठं पुरुषोत्तमम् ॥ १६ ॥  


शिखरिणां यथा मेरुः पर्वतानां हिमालयः ।  
तथा समस्ततीर्थानां वरिष्ठं पुरुषोत्तमम् ॥ १७ ॥  


प्रमदानां यथा लक्ष्मीः सरितां जाह्नवी यथा ।  
तथा समस्ततीर्थानां वरिष्ठं पुरुषोत्तमम् ॥ १८ ॥  


ऐरावतो गजेन्द्राणां महर्षीणां भृगुर् यथा ।  
तथा समस्ततीर्थानां वरिष्ठं पुरुषोत्तमम् ॥ १९ ॥  


सेनानीनां यथा स्कन्दः सिद्धानां कपिलो यथा ।  
तथा समस्ततीर्थानां वरिष्ठं पुरुषोत्तमम् ॥ २० ॥  


उच्चैःश्रवा यथाश्वानां कवीनाम् उशना कविः ।  
तथा समस्ततीर्थानां वरिष्ठं पुरुषोत्तमम् ॥ २१ ॥  


मुनीनां च यथा व्यासः कुबेरो यक्षरक्षसाम् ।  
तथा समस्ततीर्थानां वरिष्ठं पुरुषोत्तमम् ॥ २२ ॥  


इन्द्रियाणां मनो यद्वद् भूतानाम् अवनी यथा ।  
तथा समस्ततीर्थानां वरिष्ठं पुरुषोत्तमम् ॥ २३ ॥  


अश्वत्थः सर्ववृक्षाणां पवनः प्लवतां यथा ।  
तथा समस्ततीर्थानां वरिष्ठं पुरुषोत्तमम् ॥ २४ ॥  


भूषणानां तु सर्वेषां यथा चूडामणिर् द्विजाः ।  
तथा समस्ततीर्थानां वरिष्ठं पुरुषोत्तमम् ॥ २५ ॥  


गन्धर्वाणां चित्ररथः शस्त्राणां कुलिशो यथा ।  
तथा समस्ततीर्थानां वरिष्ठं पुरुषोत्तमम् ॥ २६ ॥  


अकारः सर्ववर्णानां गायत्री छन्दसां यथा ।  
तथा समस्ततीर्थानां वरिष्ठं पुरुषोत्तमम् ॥ २७ ॥  


सर्वाङ्गेभ्यो यथा श्रेष्ठम् उत्तमाङ्गं द्विजोत्तमाः ।  
तथा समस्ततीर्थानां वरिष्ठं पुरुषोत्तमम् ॥ २८ ॥  


अरुन्धती यथा स्त्रीणां सतीनां श्रेष्ठतां गता ।  
तथा समस्ततीर्थानां श्रेष्ठं तत् पुरुषोत्तमम् ॥ २९ ॥  


यथा समस्तविद्यानां मोक्षविद्या परा स्मृता ।  
तथा समस्ततीर्थानां श्रेष्ठं तत् पुरुषोत्तमम् ॥ ३० ॥  


मनुष्याणां यथा राजा धेनूनाम् अपि कामधुक् ।  
तथा समस्ततीर्थानां वरिष्ठं पुरुषोत्तमम् ॥ ३१ ॥  


सुवर्णं सर्वरत्नानां सर्पाणां वासुकिर् यथा ।  
तथा समस्ततीर्थानां वरिष्ठं पुरुषोत्तमम् ॥ ३२ ॥  


प्रह्लादः सर्वदैत्यानां रामः शस्त्रभृतां यथा ।  
तथा समस्ततीर्थानां वरिष्ठं पुरुषोत्तमम् ॥ ३३ ॥  


झषाणां मकरो यद्वन् मृगाणां मृगराड् यथा ।  
तथा समस्ततीर्थानां वरिष्ठं पुरुषोत्तमम् ॥ ३४ ॥  


समुद्राणां यथा श्रेष्ठः क्षीरोदः सरितां पतिः ।  
तथा समस्ततीर्थानां वरिष्ठं पुरुषोत्तमम् ॥ ३५ ॥  


वरुणो यादसां यद्वद् यमः संयमिनां यथा ।  
तथा समस्ततीर्थानां वरिष्ठं पुरुषोत्तमम् ॥ ३६ ॥  


देवर्षीणां यथा श्रेष्ठो नारदो मुनिसत्तमाः ।  
तथा समस्ततीर्थानां वरिष्ठं पुरुषोत्तमम् ॥ ३७ ॥  


धातूनां काञ्चनं यद्वत् पवित्राणां च दक्षिणा ।  
तथा समस्ततीर्थानां वरिष्ठं पुरुषोत्तमम् ॥ ३८ ॥  


प्रजापतिर् यथा दक्ष ऋषीणां कश्यपो यथा ।  
तथा समस्ततीर्थानां वरिष्ठं पुरुषोत्तमम् ॥ ३९ ॥  


ग्रहाणां भास्करो यद्वन् मन्त्राणां प्रणवो यथा ।  
तथा समस्ततीर्थानां वरिष्ठं पुरुषोत्तमम् ॥ ४० ॥  


अश्वमेधस् तु यज्ञानां यथा श्रेष्ठः प्रकीर्तितः ।  
तथा समस्ततीर्थानां क्षेत्रं च तद् द्विजोत्तमाः ॥ ४१ ॥  


ओषधीनां यथा धान्यं तृणेषु तृणराड् यथा ।  
तथा समस्ततीर्थानाम् उत्तमं पुरुषोत्तमम् ॥ ४२ ॥  


यथा समस्ततीर्थानां धर्मः संसारतारकः ।  
तथा समस्ततीर्थानां श्रेष्ठं तत् पुरुषोत्तमम् ॥ ४३ ॥  

