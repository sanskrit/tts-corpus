+++
title = "198"

+++

<details><summary>Summary (SA)</summary>

Chapter 198- Balarāma forcing Yamunā to change her course
</details>

{{Ref- SS 308}}

व्यास उवाच-

वने विहरतस् तस्य सह गोपैर् महात्मनः ।  
मानुषच्छद्मरूपस्य शेषस्य धरणीभृतः ॥ १ ॥  


निष्पादितोरुकार्यस्य कार्येणैवावतारिणः ।  
उपभोगार्थम् अत्यर्थं वरुणः प्राह वारुणीम् ॥ २ ॥  


वरुण उवाच-

अभीष्टां सर्वदा ह्य् अस्य मदिरे त्वं महौजसः ।  
अनन्तस्योपभोगाय तस्य गच्छ मुदे शुभे ॥ ३ ॥  


व्यास उवाच-

इत्य् उक्ता वारुणी तेन सन्निधानम् अथाकरोत् ।  
वृन्दावनतटोत्पन्नकदम्बतरुकोटरे ॥ ४ ॥  


विचरन् बलदेवो ऽपि मदिरागन्धम् उद्धतम् ।  
आघ्राय मदिराहर्षम् अवापाथ पुरातनम् ॥ ५ ॥  


ततः कदम्बात् सहसा मद्यधारां स लाङ्गली ।  
पतन्तीं वीक्ष्य मुनयः प्रययौ परमां मुदम् ॥ ६ ॥  


पपौ च गोपगोपीभिः समवेतो मुदान्वितः ।  
उपगीयमानो ललितं गीतवाद्यविशारदैः ॥ ७ ॥  


श्रमतो ऽत्यन्तघर्माम्भःकणिकामौक्तिकोज्ज्वलः ।  
आगच्छ यमुने स्नातुम् इच्छामीत्य् आह विह्वलः ॥ ८ ॥  


तस्य वाचं नदी सा तु मत्तोक्ताम् अवमन्य वै ।  
नाजगाम ततः क्रुद्धो हलं जग्राह लाङ्गली ॥ ९ ॥  


गृहीत्वा तां तटेनैव चकर्ष मदविह्वलः ।  
पापे नायासि नायासि गम्यताम् इच्छयान्यतः ॥ १० ॥  


सा कृष्टा तेन सहसा मार्गं सन्त्यज्य निम्नगा ।  
यत्रास्ते बलदेवो ऽसौ प्लावयाम् आस तद् वनम् ॥ ११ ॥  


शरीरिणी तथोपेत्य त्रासविह्वललोचना ।  
प्रसीदेत्य् अब्रवीद् रामं मुञ्च मां मुशलायुध ॥ १२ ॥  


सो ऽब्रवीद् अवजानासि मम शौर्यबलं यदि ।  
सो ऽहं त्वां हलपातेन नयिष्यामि सहस्रधा ॥ १३ ॥  


व्यास उवाच-

इत्य् उक्तयातिसन्त्रस्तस् तया नद्या प्रसादितः ।  
भूभागे प्लाविते तत्र मुमोच यमुनां बलः ॥ १४ ॥  


ततः स्नातस्य वै कान्तिर् आजगाम महावने ।  
अवतंसोत्पलं चारु गृहीत्वैकं च कुण्डलम् ॥ १५ ॥  


वरुणप्रहितां चास्मै मालाम् अम्लानपङ्कजाम् ।  
समुद्रार्हे तथा वस्त्रे नीले लक्ष्मीर् अयच्छत ॥ १६ ॥  


कृतावतंसः स तदा चारुकुण्डलभूषितः ।  
नीलाम्बरधरः स्रग्वी शुशुभे कान्तिसंयुतः ॥ १७ ॥  


इत्थं विभूषितो रेमे तत्र रामस् तदा व्रजे ।  
मासद्वयेन यातश् च पुनः स मथुरां पुरीम् ॥ १८ ॥  


रेवतीं चैव तनयां रैवतस्य महीपतेः ।  
उपयेमे बलस् तस्यां जज्ञाते निशठोल्मुकौ ॥ १९ ॥  

