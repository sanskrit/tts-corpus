+++
title = "161"

+++

<details><summary>Summary (SA)</summary>

Chapter 161- Creation of the world from Brahman's primordial sacrifice
</details>

{{Ref- SS 256-260}}

ब्रह्मोवाच-

कुशतर्पणम् आख्यातं प्रणीतासङ्गमं तथा ।  
तीर्थं सर्वेषु लोकेषु भुक्तिमुक्तिप्रदायकम् ॥ १ ॥  


तस्य स्वरूपं वक्ष्यामि शृणु पापहरं शुभम् ।  
विन्ध्यस्य दक्षिणे पार्श्वे सह्यो नाम महागिरिः ॥ २ ॥  


यदङ्घ्रिभ्यो ऽभवन् नद्यो गोदाभीमरथीमुखाः ।  
यत्राभवत् तद् विरजम् एकवीरा च यत्र सा ॥ ३ ॥  


न तस्य महिमा कैश्चिद् अपि शक्यो ऽनुवर्णितुम् ।  
तस्मिन् गिरौ पुण्यदेशे शृणु नारद यत्नतः ॥ ४ ॥  


गुह्याद् गुह्यतरं वक्ष्ये साक्षाद् वेदोदितं शुभम् ।  
यन् न जानन्ति मुनयो देवाश् च पितरो ऽसुराः ॥ ५ ॥  


तद् अहं प्रीतये वक्ष्ये श्रवणात् सर्वकामदम् ।  
परः स पुरुषो ज्ञेयो ह्य् अव्यक्तो ऽक्षर एव तु ॥ ६ ॥  


अपरश् च क्षरस् तस्मात् प्रकृत्यन्वित एव च ।  
निराकारात् सावयवः पुरुषः समजायत ॥ ७ ॥  


तस्माद् आपः समुद्भूता अद्भ्यश् च पुरुषस् तथा ।  
ताभ्याम् अब्जं समुद्भूतं तत्राहम् अभवं मुने ॥ ८ ॥  


पृथिवी वायुर् आकाश आपो ज्योतिस् तथैव च ।  
एते मत्तः पूर्वतरा एकदैवाभवन् मुने ॥ ९ ॥  


एतान् एव प्रपश्यामि नान्यत् स्थावरजङ्गमम् ।  
नैव वेदास् तदा चासन् नाहं द्रष्टास्मि किञ्चन ॥ १० ॥  


यस्माद् अहं समुद्भूतो न पश्येयं तम् अप्य् अथ ।  
तूष्णीं स्थिते मयि तदा अश्रौषं वाचम् उत्तमाम् ॥ ११ ॥  


आकाशवाग् उवाच-

ब्रह्मन् कुरु जगत्सृष्टिं स्थावरस्य चरस्य च ॥ १२ ॥  


ब्रह्मोवाच-

ततो ऽहम् अब्रवं वाचं परुषां तत्र नारद ।  
कथं स्रक्ष्ये क्व वा स्रक्ष्ये केन स्रक्ष्य इदं जगत् ॥ १३ ॥  


सैव वाग् अब्रवीद् दैवी प्रकृतिर् याभिधीयते ।  
विष्णुना प्रेरिता माता जगदीशा जगन्मयी ॥ १४ ॥  


आकाशवाग् उवाच-

यज्ञं कुरु ततः शक्तिस् ते भवित्री न संशयः ।  
यज्ञो वै विष्णुर् इत्य् एषा श्रुतिर् ब्रह्मन् सनातनी ॥ १५ ॥  


किं यज्वनाम् असाध्यं स्याद् इह लोके परत्र च ॥ १६ ॥  


ब्रह्मोवाच-

पुनस् ताम् अब्रवं देवीं क्व वा केनेति तद् वद ।  
यज्ञः कार्यो महाभागे ततः सोवाच मां प्रति ॥ १७ ॥  


आकाशवाग् उवाच-

ओङ्कारभूता या देवी मातृकल्पा जगन्मयी ।  
कर्मभूमौ यजस्वेह यज्ञेशं यज्ञपूरुषम् ॥ १८ ॥  


स एव साधनं ते स्यात् तेन तं यज सुव्रत ।  
यज्ञः स्वाहा स्वधा मन्त्रा ब्राह्मणा हविरादिकम् ॥ १९ ॥  


हरिर् एवाखिलं तेन सर्वं विष्णोर् अवाप्यते ॥ २० ॥  


ब्रह्मोवाच-

पुनस् ताम् अब्रवं देवीं कर्मभूः क्व विधीयते ।  
तदा नारद नैवासीद् भागीरथ्य् अथ नर्मदा ॥ २१ ॥  


यमुना नैव तापी सा सरस्वत्य् अथ गौतमी ।  
समुद्रो वा नदः कश्चिन् न सरः सरितो ऽमलाः ।  
सा शक्तिः पुनर् अप्य् एवं माम् उवाच पुनः पुनः ॥ २२ ॥  


दैवी वाग् उवाच-

सुमेरोर् दक्षिणे पार्श्वे तथा हिमवतो गिरेः ।  
दक्षिणे चापि विन्ध्यस्य सह्याच् चैवाथ दक्षिणे ।  
सर्वस्य सर्वकाले तु कर्मभूमिः शुभोदया ॥ २३ ॥  


ब्रह्मोवाच-

तत् तु वाक्यम् अथो श्रुत्वा त्यक्त्वा मेरुं महागिरिम् ।  
तं प्रदेशम् अथागत्य स्थातव्यं क्वेत्य् अचिन्तयम् ।  
ततो माम् अब्रवीत् सैव विष्णोर् वाण्य् अशरीरिणी ॥ २४ ॥  


आकाशवाग् उवाच-

इतो गच्छ इतस् तिष्ठ तथोपविश चात्र हि ।  
सङ्कल्पं कुरु यज्ञस्य स ते यज्ञः समाप्यते ॥ २५ ॥  


कृते चैवाथ सङ्कल्पे यज्ञार्थे सुरसत्तम ।  
यद् वदन्त्य् अखिला वेदा विधे तत् तत् समाचर ॥ २६ ॥  


ब्रह्मोवाच-

इतिहासपुराणानि यद् अन्यच् छब्दगोचरम् ।  
स्वतो मुखे मम प्रायाद् अभूच् च स्मृतिगोचरम् ॥ २७ ॥  


वेदार्थश् च मया सर्वो ज्ञातो ऽसौ तत्क्षणेन च ।  
ततः पुरुषसूक्तं तद् अस्मरं लोकविश्रुतम् ॥ २८ ॥  


यज्ञोपकरणं सर्वं तद् उक्तं च त्व् अकल्पयम् ।  
तदुक्तेन प्रकारेण यज्ञपात्राण्य् अकल्पयम् ॥ २९ ॥  


अहं स्थित्वा यत्र देशे शुचिर् भूत्वा यतात्मवान् ।  
दीक्षितो विप्रदेशो ऽसौ मन्नाम्ना तु प्रकीर्तितः ॥ ३० ॥  


मद्देवयजनं पुण्यं नाम्ना ब्रह्मगिरिः स्मृतः ।  
चतुरशीतिपर्यन्तं योजनानि महामुने ॥ ३१ ॥  


मद्देवयजनं पुण्यं पूर्वतो ब्रह्मणो गिरेः ।  
तत्र मध्ये वेदिका स्याद् गार्हपत्यो ऽस्य दक्षिणे ॥ ३२ ॥  


तत्र चाहवनीयस्य एवम् अग्नींस् त्व् अकल्पयम् ।  
विना पत्न्या न सिध्येत यज्ञः श्रुतिनिदर्शनात् ॥ ३३ ॥  


शरीरम् आत्मनो ऽहं वै द्वेधा चाकरवं मुने ।  
पूर्वार्धेन ततः पत्नी ममाभूद् यज्ञसिद्धये ॥ ३४ ॥  


उत्तरेण त्व् अहं तद्वद् अर्धो जाया इति श्रुतेः ।  
कालं वसन्तम् उत्कृष्टम् आज्यरूपेण नारद ॥ ३५ ॥  


अकल्पयं तथा चेध्मं ग्रीष्मं चापि शरद् धविः ।  
ऋतुं च प्रावृषं पुत्र तदा बर्हिर् अकल्पयम् ॥ ३६ ॥  


छन्दांसि सप्त वै तत्र तदा परिधयो ऽभवन् ।  
कलाकाष्ठानिमेषा हि समित्पात्रकुशाः स्मृताः ॥ ३७ ॥  


यो ऽनादिश् च त्व् अनन्तश् च स्वयं कालो ऽभवत् तदा ।  
यूपरूपेण देवर्षे योक्त्रं च पशुबन्धनम् ॥ ३८ ॥  


सत्त्वादित्रिगुणाः पाशा नैव तत्राभवत् पशुः ।  
ततो ऽहम् अब्रवं वाचं वैष्णवीम् अशरीरिणीम् ॥ ३९ ॥  


विनैव पशुना नायं यज्ञः परिसमाप्यते ।  
ततो माम् अवदद् देवी सैव नित्याशरीरिणी ॥ ४० ॥  


आकाशवाग् उवाच-

पौरुषेणाथ सूक्तेन स्तुहि तं पुरुषं परम् ॥ ४१ ॥  


ब्रह्मोवाच-

तथेत्य् उक्त्वा स्तूयमाने देवदेवे जनार्दने ।  
मम चोत्पादके भक्त्या सूक्तेन पुरुषस्य हि ॥ ४२ ॥  


सा च माम् अब्रवीद् देवी ब्रह्मन् मां त्वं पशुं कुरु ।  
तदा विज्ञाय पुरुषं जनकं मम चाव्ययम् ॥ ४३ ॥  


कालयूपस्य पार्श्वे तं गुणपाशैर् निवेशितम् ।  
बर्हिस्थितम् अहं प्रौक्षं पुरुषं जातम् अग्रतः ॥ ४४ ॥  


एतस्मिन्न् अन्तरे तत्र तस्मात् सर्वम् अभूद् इदम् ।  
ब्राह्मणास् तु मुखात् तस्य ऽभवन् बाह्वोश् च क्षत्रियाः ॥ ४५ ॥  


मुखाद् इन्द्रस् तथाग्निश् च श्वसनः प्राणतो ऽभवत् ।  
दिशः श्रोत्रात् तथा शीर्ष्णः सर्वः स्वर्गो ऽभवत् तदा ॥ ४६ ॥  


मनसश् चन्द्रमा जातः सूर्यो ऽभूच् चक्षुषस् तथा ।  
अन्तरिक्षं तथा नाभेर् ऊरुभ्यां विश एव च ॥ ४७ ॥  


पद्भ्यां शूद्रश् च सञ्जातस् तथा भूमिर् अजायत ।  
ऋषयो रोमकूपेभ्य ओषध्यः केशतो ऽभवन् ॥ ४८ ॥  


ग्राम्यारण्याश् च पशवो नखेभ्यः सर्वतो ऽभवन् ।  
कृमिकीटपतङ्गादि पायूपस्थाद् अजायत ॥ ४९ ॥  


स्थावरं जङ्गमं किञ्चिद् दृश्यादृश्यं च किञ्चन ।  
तस्मात् सर्वम् अभूद् देवा मत्तश् चाप्य् अभवन् पुनः ।  
एतस्मिन्न् अन्तरे सैव विष्णोर् वाग् अब्रवीच् च माम् ॥ ५० ॥  


आकाशवाग् उवाच-

सर्वं सम्पूर्णम् अभवत् सृष्टिर् जाता तथेप्सिता ।  
इदानीं जुहुधि ह्य् अग्नौ पात्राणि च समानि च ॥ ५१ ॥  


विसर्जय तथा यूपं प्रणीतां च कुशांस् तथा ।  
ऋत्विग्रूपं यज्ञरूपम् उद्देश्यं ध्येयम् एव च ॥ ५२ ॥  


स्रुवं च पुरुषं पाशान् सर्वं ब्रह्मन् विसर्जय ॥ ५३ ॥  


ब्रह्मोवाच-

तद्वाक्यसमकालं तु क्रमशो यज्ञयोनिषु ।  
गार्हपत्ये दक्षिणाग्नौ तथा चैव महामुने ॥ ५४ ॥  


पूर्वस्मिन्न् अपि चैवाग्नौ क्रमशो जुह्वतस् तदा ।  
तत्र तत्र जगद्योनिम् अनुसन्धाय पूरुषम् ॥ ५५ ॥  


मन्त्रपूतं शुचिः सम्यग् यज्ञदेवो जगन्मयः ।  
लोकनाथो विश्वकर्ता कुण्डानां तत्र सन्निधौ ॥ ५६ ॥  


शुक्लरूपधरो विष्णुर् भवेद् आहवनीयके ।  
श्यामो विष्णुर् दक्षिणाग्नेः पीतो गृहपतेः कवेः ॥ ५७ ॥  


सर्वकालं तेषु विष्णुर् अतो देशेषु संस्थितः ।  
न तेन रहितं किञ्चिद् विष्णुना विश्वयोनिना ॥ ५८ ॥  


प्रणीतायाः प्रणयनं मन्त्रैश् चाकरवं ततः ।  
प्रणीतोदकम् अप्य् एतत् प्रणीतेति नदी शुभा ॥ ५९ ॥  


व्यसर्जयं प्रणीतां तां मार्जयित्वा कुशैर् अथ ।  
मार्जने क्रियमाणे तु प्रणीतोदकबिन्दवः ॥ ६० ॥  


पतितास् तत्र तीर्थानि जातानि गुणवन्ति च ।  
सञ्जाता मुनिशार्दूल स्नानात् क्रतुफलप्रदा ॥ ६१ ॥  


यालङ्कृता सर्वकालं देवदेवेन शार्ङ्गिणा ।  
सोपानपङ्क्तिः सर्वेषां वैकुण्ठारोहणाय सा ॥ ६२ ॥  


सम्मार्जिताः कुशा यत्र पतिता भूतले शुभे ।  
कुशतर्पणम् आख्यातं बहुपुण्यफलप्रदम् ॥ ६३ ॥  


कुशैश् च तर्पिताः सर्वे कुशतर्पणम् उच्यते ।  
पश्चाच् च सङ्गता तत्र गौतमी कारणान्तरात् ॥ ६४ ॥  


प्रणीतायां महाबुद्धे प्रणीतासङ्गमो ऽभवत् ।  
कुशतर्पणदेशे तु तत् तीर्थं कुशतर्पणम् ॥ ६५ ॥  


तत्रैव कल्पितो यूपो मया विन्ध्यस्य चोत्तरे ।  
विसृष्टो लोकपूज्यो ऽसौ विष्णोर् आसीत् समाश्रयः ॥ ६६ ॥  


अक्षयश् चाभवच् छ्रीमान् अक्षयो ऽसौ वटो ऽभवत् ।  
नित्यश् च कालरूपो ऽसौ स्मरणात् क्रतुपुण्यदः ॥ ६७ ॥  


मद्देवयजनं चेदं दण्डकारण्यम् उच्यते ।  
सम्पूर्णे तु क्रतौ विष्णुर् मया भक्त्या प्रसादितः ॥ ६८ ॥  


यो विराड् उच्यते वेदे यस्मान् मूर्तम् अजायत ।  
यस्माच् च मम चोत्पत्तिर् यस्येदं विकृतं जगत् ॥ ६९ ॥  


तम् अहं देवदेवेशम् अभिवन्द्य व्यसर्जयम् ।  
योजनानि चतुर्विंशन् मद्देवयजनं शुभम् ॥ ७० ॥  


तस्माद् अद्यापि कुण्डानि सन्ति च त्रीणि नारद ।  
यज्ञेश्वरस्वरूपाणि विष्णोर् वै चक्रपाणिनः ॥ ७१ ॥  


ततः प्रभृति चाख्यातं मद्देवयजनं च तत् ।  
तत्रस्थः कृमिकीटादिः सो ऽप्य् अन्ते मुक्तिभाजनम् ॥ ७२ ॥  


धर्मबीजं मुक्तिबीजं दण्डकारण्यम् उच्यते ।  
विशेषाद् गौतमीश्लिष्टो देशः पुण्यतमो ऽभवत् ॥ ७३ ॥  


प्रणीतासङ्गमे चापि कुशतर्पण एव वा ।  
स्नानदानादि यः कुर्यात् स गच्छेत् परमं पदम् ॥ ७४ ॥  


स्मरणं पठनं वापि श्रवणं चापि भक्तितः ।  
सर्वकामप्रदं पुंसां भुक्तिमुक्तिप्रदं विदुः ॥ ७५ ॥  


उभयोस् तीरयोस् तत्र तीर्थान्य् आहुर् मनीषिणः ।  
षडशीतिसहस्राणि तेषु पुण्यं पुरोदितम् ॥ ७६ ॥  


वाराणस्या अपि मुने कुशतर्पणम् उत्तमम् ।  
नानेन सदृशं तीर्थं विद्यते सचराचरे ॥ ७७ ॥  


ब्रह्महत्यादिपापानां स्मरणाद् अपि नाशनम् ।  
तीर्थम् एतन् मुने प्रोक्तं स्वर्गद्वारं महीतले ॥ ७८ ॥  

