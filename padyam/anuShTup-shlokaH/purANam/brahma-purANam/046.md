+++
title = "046"

+++

<details><summary>Summary (SA)</summary>

Chapter 46- Story of Indradyumna (cont.)- Description of Puruṣottamakṣetra
</details>

{{Ref- SS 101}}

मुनय ऊचुः-

श्रोतुम् इच्छामहे देव कथाशेषं महीपतेः ।  
तस्मिन् क्षेत्रवरे गत्वा किं चकार नराधिपः ॥ १ ॥  


ब्रह्मोवाच-

शृणुध्वं मुनिशार्दूलाः प्रवक्ष्यामि समासतः ।  
क्षेत्रसन्दर्शनं चैव कृत्यं तस्य च भूपतेः ॥ २ ॥  


गत्वा तत्र महीपालः क्षेत्रे त्रैलोक्यविश्रुते ।  
ददर्श रमणीयानि स्थानानि सरितस् तथा ॥ ३ ॥  


नदी तत्र महापुण्या विन्ध्यपादविनिर्गता ।  
स्वित्त्रोपलेति विख्याता सर्वपापहरा शिवा ॥ ४ ॥  


गङ्गातुल्या महास्रोता दक्षिणार्णवगामिनी ।  
महानदीति नाम्ना सा पुण्यतोया सरिद्वरा ॥ ५ ॥  


दक्षिणस्योदधेर् गर्भं शोभिता ।  
उभयोस् तटयोर् यस्या ग्रामाश् च नगराणि च ॥ ६ ॥  


दृश्यन्ते मुनिशार्दूलाः सुसस्याः सुमनोहराः ।  
हृष्टपुष्टजनाकीर्णा वस्त्रालङ्कारभूषिताः ॥ ७ ॥  


ब्राह्मणाः क्षत्रिया वैश्याः शूद्रास् तत्र पृथक् पृथक् ।  
स्वधर्मनिरताः शान्ता दृश्यन्ते शुभलक्षणाः ॥ ८ ॥  


ताम्बूलपूर्णवदना मालादामविभूषिताः ।  
वेदपूर्णमुखा विप्राः सषडङ्गपदक्रमाः ॥ ९ ॥  


अग्निहोत्ररताः केचित् केचिद् औपासनक्रियाः ।  
सर्वशास्त्रार्थकुशला यज्वानो भूरिदक्षिणाः ॥ १० ॥  


चत्वारे राजमार्गेषु वनेषूपवनेषु च ।  
सभामण्डलहर्म्येषु देवतायतनेषु च ॥ ११ ॥  


इतिहासपुराणानि वेदाः साङ्गाः सुलक्षणाः ।  
काव्यशास्त्रकथास् तत्र श्रूयन्ते च महाजनैः ॥ १२ ॥  


स्त्रियस् तद्देशवासिन्यो रूपयौवनगर्विताः ।  
सम्पूर्णलक्षणोपेता विस्तीर्णश्रोणिमण्डलाः ॥ १३ ॥  


सरोरुहमुखाः श्यामाः शरच्चन्द्रनिभाननाः ।  
पीनोन्नतस्तनाः सर्वाः समृद्ध्या चारुदर्शनाः ॥ १४ ॥  


सौवर्णवलयाक्रान्ता दिव्यैर् वस्त्रैर् अलङ्कृताः ।  
कदलीगर्भसङ्काशाः पद्मकिञ्जल्कसप्रभाः ॥ १५ ॥  


बिम्बाधरपुटाः कान्ताः कर्णान्तायतलोचनाः ।  
सुमुखाश् चारुकेशाश् च हावभावावनामिताः ॥ १६ ॥  


काश्चित् पद्मपलाशाक्ष्यः काश्चिद् इन्दीवरेक्षणाः ।  
विद्युद्विस्पष्टदशनास् तन्वङ्ग्यश् च तथापराः ॥ १७ ॥  


कुटिलालकसंयुक्ताः सीमन्तेन विराजिताः ।  
ग्रीवाभरणसंयुक्ता माल्यदामविभूषिताः ॥ १८ ॥  


कुण्डलै रत्नसंयुक्तैः कर्णपूरैर् मनोहरैः ।  
देवयोषित्प्रतीकाशा दृश्यन्ते शुभलक्षणाः ॥ १९ ॥  


दिव्यगीतवरैर् धन्यैः क्रीडमाना वराङ्गनाः ।  
वीणावेणुमृदङ्गैश् च पणवैश् चैव गोमुखैः ॥ २० ॥  


शङ्खदुन्दुभिनिर्घोषैर् नानावाद्यैर् मनोहरैः ।  
क्रीडन्त्यस् ताः सदा हृष्टा विलासिन्यः परस्परम् ॥ २१ ॥  


एवमादि तथानेकगीतवाद्यविशारदाः ।  
दिवा रात्रौ समायुक्ताः कामोन्मत्ता वराङ्गनाः ॥ २२ ॥  


भिक्षुवैखानसैः सिद्धैः स्नातकैर् ब्रह्मचारिभिः ।  
मन्त्रसिद्धैस् तपःसिद्धैर् यज्ञसिद्धैर् निषेवितम् ॥ २३ ॥  


इत्य् एवं ददृशे राजा क्षेत्रं परमशोभनम् ।  
अत्रैवाराधयिष्यामि भगवन्तं सनातनम् ॥ २४ ॥  


जगद्गुरुं परं देवं परं पारं परं पदम् ।  
सर्वेश्वरेश्वरं विष्णुम् अनन्तम् अपराजितम् ॥ २५ ॥  


इदं तन्मानसं तीर्थं ज्ञातं मे पुरुषोत्तमम् ।  
कल्पवृक्षो महाकायो न्यग्रोधो यत्र तिष्ठति ॥ २६ ॥  


प्रतिमा चेन्द्रनीलाख्या स्वयं देवेन गोपिता ।  
न चात्र दृश्यते चान्या प्रतिमा वैष्णवी शुभा ॥ २७ ॥  


तथा यत्नं करिष्यामि यथा देवो जगत्पतिः ।  
प्रत्यक्षं मम चाभ्येति विष्णुः सत्यपराक्रमः ॥ २८ ॥  


यज्ञैर् दानैस् तपोभिश् च होमैर् ध्यानैस् तथार्चनैः ।  
उपवासैश् च विधिवच् चरेयं व्रतम् उत्तमम् ॥ २९ ॥  


अनन्यमनसा चैव तन्मना नान्यमानसः ।  
विष्ण्वायतनविन्यासे प्रारम्भं च करोम्य् अहम् ॥ ३० ॥  

