+++
title = "028"

+++

<details><summary>Summary (SA)</summary>

Chapter 28- Description of Oṇḍradeśa; on worship of the sun and of Rāmeśvara
</details>

{{Ref- SS 69-71}}

ब्रह्मोवाच-

तत्रास्ते भारते वर्षे दक्षिणोदधिसंस्थितः ।  
ओण्ड्रदेश इति ख्यातः स्वर्गमोक्षप्रदायकः ॥ १ ॥  


समुद्राद् उत्तरं तावद् यावद् विरजमण्डलम् ।  
देशो ऽसौ पुण्यशीलानां गुणैः सर्वैर् अलङ्कृतः ॥ २ ॥  


तत्र देशप्रसूता ये ब्राह्मणाः संयतेन्द्रियाः ।  
तपःस्वाध्यायनिरता वन्द्याः पूज्याश् च ते सदा ॥ ३ ॥  


श्राद्धे दाने विवाहे च यज्ञे वाचार्यकर्मणि ।  
प्रशस्ताः सर्वकार्येषु तत्रदेशोद्भवा द्विजाः ॥ ४ ॥  


षट्कर्मनिरतास् तत्र ब्राह्मणा वेदपारगाः ।  
इतिहासविदश् चैव पुराणार्थविशारदाः ॥ ५ ॥  


सर्वशास्त्रार्थकुशला यज्वानो वीतमत्सराः ।  
अग्निहोत्ररताः केचित् केचित् स्मार्ताग्नितत्पराः ॥ ६ ॥  


पुत्रदारधनैर् युक्ता दातारः सत्यवादिनः ।  
निवसन्त्य् उत्कले पुण्ये यज्ञोत्सवविभूषिते ॥ ७ ॥  


इतरे ऽपि त्रयो वर्णाः क्षत्रियाद्याः सुसंयताः ।  
स्वकर्मनिरताः शान्तास् तत्र तिष्ठन्ति धार्मिकाः ॥ ८ ॥  


कोणादित्य इति ख्यातस् तस्मिन् देशे व्यवस्थितः ।  
यं दृष्ट्वा भास्करं मर्त्यः सर्वपापैः प्रमुच्यते ॥ ९ ॥  


मुनय ऊचुः-

श्रोतुम् इच्छाम तद् ब्रूहि क्षेत्रं सूर्यस्य साम्प्रतम् ।  
तस्मिन् देशे सुरश्रेष्ठ यत्रास्ते स दिवाकरः ॥ १० ॥  


ब्रह्मोवाच-

लवणस्योदधेस् तीरे पवित्रे सुमनोहरे ।  
सर्वत्र वालुकाकीर्णे देशे सर्वगुणान्विते ॥ ११ ॥  


चम्पकाशोकबकुलैः करवीरैः सपाटलैः ।  
पुन्नागैः कर्णिकारैश् च बकुलैर् नागकेसरैः ॥ १२ ॥  


तगरैर् धवबाणैश् च अतिमुक्तैः सकुब्जकैः ।  
मालतीकुन्दपुष्पैश् च तथान्यैर् मल्लिकादिभिः ॥ १३ ॥  


केतकीवनखण्डैश् च सर्वर्तुकुसुमोज्ज्वलैः ।  
कदम्बैर् लकुचैः शालैः पनसैर् देवदारुभिः ॥ १४ ॥  


सरलैर् मुचुकुन्दैश् च चन्दनैश् च सितेतरैः ।  
अश्वत्थैः सप्तपर्णैश् च आम्रैर् आम्रातकैस् तथा ॥ १५ ॥  


तालैः पूगफलैश् चैव नारिकेरैः कपित्थकैः ।  
अन्यैश् च विविधैर् वृक्षैः सर्वतः समलङ्कृतम् ॥ १६ ॥  


क्षेत्रं तत्र रवेः पुण्यम् आस्ते जगति विश्रुतम् ।  
समन्ताद् योजनं साग्रं भुक्तिमुक्तिफलप्रदम् ॥ १७ ॥  


आस्ते तत्र स्वयं देवः सहस्रांशुर् दिवाकरः ।  
कोणादित्य इति ख्यातो भुक्तिमुक्तिफलप्रदः ॥ १८ ॥  


माघे मासि सिते पक्षे सप्तम्यां संयतेन्द्रियः ।  
कृतोपवासो यत्रेत्य स्नात्वा तु मकरालये ॥ १९ ॥  


कृतशौचो विशुद्धात्मा स्मरन् देवं दिवाकरम् ।  
सागरे विधिवत् स्नात्वा शर्वर्यन्ते समाहितः ॥ २० ॥  


देवान् ऋषीन् मनुष्यांश् च पितॄन् सन्तर्प्य च द्विजाः ।  
उत्तीर्य वाससी धौते परिधाय सुनिर्मले ॥ २१ ॥  


आचम्य प्रयतो भूत्वा तीरे तस्य महोदधेः ।  
उपविश्योदये काले प्राङ्मुखः सवितुस् तदा ॥ २२ ॥  


विलिख्य पद्मं मेधावी रक्तचन्दनवारिणा ।  
अष्टपत्त्रं केसराढ्यं वर्तुलं चोर्ध्वकर्णिकम् ॥ २३ ॥  


तिलतण्डुलतोयं च रक्तचन्दनसंयुतम् ।  
रक्तपुष्पं सदर्भं च प्रक्षिपेत् ताम्रभाजने ॥ २४ ॥  


ताम्राभावे ऽर्कपत्त्रस्य पुटे कृत्वा तिलादिकम् ।  
पिधाय तन् मुनिश्रेष्ठाः पात्रं पात्रेण विन्यसेत् ॥ २५ ॥  


करन्यासाङ्गविन्यासं कृत्वाङ्गैर् हृदयादिभिः ।  
आत्मानं भास्करं ध्यात्वा सम्यक् श्रद्धासमन्वितः ॥ २६ ॥  


मध्ये चाग्निदले धीमान् नैरृते श्वसने दले ।  
कामारिगोचरे चैव पुनर् मध्ये च पूजयेत् ॥ २७ ॥  


प्रभूतं विमलं सारम् आराध्यं परमं सुखम् ।  
सम्पूज्य पद्मम् आवाह्य गगनात् तत्र भास्करम् ॥ २८ ॥  


कर्णिकोपरि संस्थाप्य ततो मुद्रां प्रदर्शयेत् ।  
कृत्वा स्नानादिकं सर्वं ध्यात्वा तं सुसमाहितः ॥ २९ ॥  


सितपद्मोपरि रविं तेजोबिम्बे व्यवस्थितम् ।  
पिङ्गाक्षं द्विभुजं रक्तं पद्मपत्त्रारुणाम्बरम् ॥ ३० ॥  


सर्वलक्षणसंयुक्तं सर्वाभरणभूषितम् ।  
सुरूपं वरदं शान्तं प्रभामण्डलमण्डितम् ॥ ३१ ॥  


उद्यन्तं भास्करं दृष्ट्वा सान्द्रसिन्दूरसन्निभम् ।  
ततस् तत् पात्रम् आदाय जानुभ्यां धरणीं गतः ॥ ३२ ॥  


कृत्वा शिरसि तत् पात्रम् एकचित्तस् तु वाग्यतः ।  
त्र्यक्षरेण तु मन्त्रेण सूर्यायार्घ्यं निवेदयेत् ॥ ३३ ॥  


अदीक्षितस् तु तस्यैव नाम्नैवार्घं प्रयच्छति ।  
श्रद्धया भावयुक्तेन भक्तिग्राह्यो रविर् यतः ॥ ३४ ॥  


अग्निनिरृतिवाय्वीशमध्यपूर्वादिदिक्षु च ।  
हृच् छिरश् च शिखावर्मनेत्राण्य् अस्त्रं च पूजयेत् ॥ ३५ ॥  


दत्त्वार्घ्यं गन्धधूपं च दीपं नैवेद्यम् एव च ।  
जप्त्वा स्तुत्वा नमस् कृत्वा मुद्रां बद्ध्वा विसर्जयेत् ॥ ३६ ॥  


ये वार्घ्यं सम्प्रयच्छन्ति सूर्याय नियतेन्द्रियाः ।  
ब्राह्मणाः क्षत्रिया वैश्याः स्त्रियः शूद्राश् च संयताः ॥ ३७ ॥  


भक्तिभावेन सततं विशुद्धेनान्तरात्मना ।  
ते भुक्त्वाभिमतान् कामान् प्राप्नुवन्ति परां गतिम् ॥ ३८ ॥  


त्रैलोक्यदीपकं देवं भास्करं गगनेचरम् ।  
ये संश्रयन्ति मनुजास् ते स्युः सुखस्य भाजनम् ॥ ३९ ॥  


यावन् न दीयते चार्घ्यं भास्कराय यथोदितम् ।  
तावन् न पूजयेद् विष्णुं शङ्करं वा सुरेश्वरम् ॥ ४० ॥  


तस्मात् प्रयत्नम् आस्थाय दद्याद् अर्घ्यं दिने दिने ।  
आदित्याय शुचिर् भूत्वा पुष्पैर् गन्धैर् मनोरमैः ॥ ४१ ॥  


एवं ददाति यश् चार्घ्यं सप्तम्यां सुसमाहितः ।  
आदित्याय शुचिः स्नातः स लभेद् ईप्सितं फलम् ॥ ४२ ॥  


रोगाद् विमुच्यते रोगी वित्तार्थी लभते धनम् ।  
विद्यां प्राप्नोति विद्यार्थी सुतार्थी पुत्रवान् भवेत् ॥ ४३ ॥  


यं यं कामम् अभिध्यायन् सूर्यायार्घ्यं प्रयच्छति ।  
तस्य तस्य फलं सम्यक् प्राप्नोति पुरुषः सुधीः ॥ ४४ ॥  


स्नात्वा वै सागरे दत्त्वा सूर्यायार्घ्यं प्रणम्य च ।  
नरो वा यदि वा नारी सर्वकामफलं लभेत् ॥ ४५ ॥  


ततः सूर्यालयं गच्छेत् पुष्पम् आदाय वाग्यतः ।  
प्रविश्य पूजयेद् भानुं कृत्वा तु त्रिः प्रदक्षिणम् ॥ ४६ ॥  


पूजयेत् परया भक्त्या कोणार्कं मुनिसत्तमाः ।  
गन्धैः पुष्पैस् तथा दीपैर् धूपैर् नैवेद्यकैर् अपि ॥ ४७ ॥  


दण्डवत् प्रणिपातैश् च जयशब्दैस् तथा स्तवैः ।  
एवं सम्पूज्य तं देवं सहस्रांशुं जगत्पतिम् ॥ ४८ ॥  


दशानाम् अश्वमेधानां फलं प्राप्नोति मानवः ।  
सर्वपापविनिर्मुक्तो युवा दिव्यवपुर् नरः ॥ ४९ ॥  


सप्तावरान् सप्त परान् वंशान् उद्धृत्य भो द्विजाः ।  
विमानेनार्कवर्णेन कामगेन सुवर्चसा ॥ ५० ॥  


उपगीयमानो गन्धर्वैः सूर्यलोकं स गच्छति ।  
भुक्त्वा तत्र वरान् भोगान् यावद् आभूतसम्प्लवम् ॥ ५१ ॥  


पुण्यक्षयाद् इहायातः प्रवरे योगिनां कुले ।  
चतुर्वेदो भवेद् विप्रः स्वधर्मनिरतः शुचिः ॥ ५२ ॥  


योगं विवस्वतः प्राप्य ततो मोक्षम् अवाप्नुयात् ।  
चैत्रे मासि सिते पक्षे यात्रां दमनभञ्जिकाम् ॥ ५३ ॥  


यः करोति नरस् तत्र पूर्वोक्तं स फलं लभेत् ।  
शयनोत्थापने भानोः सङ्क्रान्त्यां विषुवायने ॥ ५४ ॥  


वारे रवेस् तिथौ चैव पर्वकाले ऽथवा द्विजाः ।  
ये तत्र यात्रां कुर्वन्ति श्रद्धया संयतेन्द्रियाः ॥ ५५ ॥  


विमानेनार्कवर्णेन सूर्यलोकं व्रजन्ति ते ।  
आस्ते तत्र महादेवस् तीरे नदनदीपतेः ॥ ५६ ॥  


रामेश्वर इति ख्यातः सर्वकामफलप्रदः ।  
ये तं पश्यन्ति कामारिं स्नात्वा सम्यङ् महोदधौ ॥ ५७ ॥  


गन्धैः पुष्पैस् तथा धूपैर् दीपैर् नैवेद्यकैर् वरैः ।  
प्रणिपातैस् तथा स्तोत्रैर् गीतैर् वाद्यैर् मनोहरैः ॥ ५८ ॥  


राजसूयफलं सम्यग् वाजिमेधफलं तथा ।  
प्राप्नुवन्ति महात्मानः संसिद्धिं परमां तथा ॥ ५९ ॥  


कामगेन विमानेन किङ्किणीजालमालिना ।  
उपगीयमाना गन्धर्वैः शिवलोकं व्रजन्ति ते ॥ ६० ॥  


आहूतसम्प्लवं यावद् भुक्त्वा भोगान् मनोरमान् ।  
पुण्यक्षयाद् इहागत्य चातुर्वेदा भवन्ति ते ॥ ६१ ॥  


शाङ्करं योगम् आस्थाय ततो मोक्षं व्रजन्ति ते ।  
यस् तत्र सवितुः क्षेत्रे प्राणांस् त्यजति मानवः ॥ ६२ ॥  


स सूर्यलोकम् आस्थाय देववन् मोदते दिवि ।  
पुनर् मानुषतां प्राप्य राजा भवति धार्मिकः ॥ ६३ ॥  


योगं रवेः समासाद्य ततो मोक्षम् अवाप्नुयात् ।  
एवं मया मुनिश्रेष्ठाः प्रोक्तं क्षेत्रं सुदुर्लभम् ॥ ६४ ॥  


कोणार्कस्योदधेस् तीरे भुक्तिमुक्तिफलप्रदः ॥ ६५ ॥  

