+++
title = "234"

+++

<details><summary>Summary (SA)</summary>

Chapter 234- On suffering and final release from existence (absolute dissolution)
</details>

{{Ref- SS 379-380}}

व्यास उवाच-

आध्यात्मिकादि भो विप्रा ज्ञात्वा तापत्रयं बुधः ।  
उत्पन्नज्ञानवैराग्यः प्राप्नोत्य् आत्यन्तिकं लयम् ॥ १ ॥  


आध्यात्मिको ऽपि द्विविधः शारीरो मानसस् तथा ।  
शारीरो बहुभिर् भेदैर् भिद्यते श्रूयतां च सः ॥ २ ॥  


शिरोरोगप्रतिश्यायज्वरशूलभगन्दरैः ।  
गुल्मार्शःश्वयथुश्वासच्छर्द्यादिभिर् अनेकधा ॥ ३ ॥  


तथाक्षिरोगातीसारकुष्ठाङ्गामयसञ्ज्ञकैः ।  
भिद्यते देहजस् तापो मानसं श्रोतुम् अर्हथ ॥ ४ ॥  


कामक्रोधभयद्वेषलोभमोहविषादजः ।  
शोकासूयावमानेर्ष्यामात्सर्याभिभवस् तथा ॥ ५ ॥  


मानसो ऽपि द्विजश्रेष्ठास् तापो भवति नैकधा ।  
इत्य् एवमादिभिर् भेदैस् तापो ह्य् आध्यात्मिकः स्मृतः ॥ ६ ॥  


मृगपक्षिमनुष्याद्यैः पिशाचोरगराक्षसैः ।  
सरीसृपाद्यैश् च नृणां जन्यते चाधिभौतिकः ॥ ७ ॥  


शीतोष्णवातवर्षाम्बुवैद्युतादिसमुद्भवः ।  
तापो द्विजवरश्रेष्ठाः कथ्यते चाधिदैविकः ॥ ८ ॥  


गर्भजन्मजराज्ञानमृत्युनारकजं तथा ।  
दुःखं सहस्रशो भेदैर् भिद्यते मुनिसत्तमाः ॥ ९ ॥  


सुकुमारतनुर् गर्भे जन्तुर् बहुमलावृते ।  
उल्बसंवेष्टितो भग्नपृष्ठग्रीवास्थिसंहतिः ॥ १० ॥  


अत्यम्लकटुतीक्ष्णोष्णलवणैर् मातृभोजनैः ।  
अतितापिभिर् अत्यर्थं बाध्यमानो ऽतिवेदनः ॥ ११ ॥  


प्रसारणाकुञ्चनादौ नागानां प्रभुर् आत्मनः ।  
शकृन्मूत्रमहापङ्कशायी सर्वत्र पीडितः ॥ १२ ॥  


निरुच्छ्वासः सचैतन्यः स्मरञ् जन्मशतान्य् अथ ।  
आस्ते गर्भे ऽतिदुःखेन निजकर्मनिबन्धनः ॥ १३ ॥  


जायमानः पुरीषासृङ्मूत्रशुक्राविलाननः ।  
प्राजापत्येन वातेन पीड्यमानास्थिबन्धनः ॥ १४ ॥  


अधोमुखस् तैः क्रियते प्रबलैः सूतिमारुतैः ।  
क्लेशैर् निष्क्रान्तिम् आप्नोति जठरान् मातुर् आतुरः ॥ १५ ॥  


मूर्छाम् अवाप्य महतीं संस्पृष्टो बाह्यवायुना ।  
विज्ञानभ्रंशम् आप्नोति जातस् तु मुनिसत्तमाः ॥ १६ ॥  


कण्टकैर् इव तुन्नाङ्गः क्रकचैर् इव दारितः ।  
पूतिव्रणान् निपतितो धरण्यां क्रिमिको यथा ॥ १७ ॥  


कण्डूयने ऽपि चाशक्तः परिवर्ते ऽप्य् अनीश्वरः ।  
स्तनपानादिकाहारम् अवाप्नोति परेच्छया ॥ १८ ॥  


अशुचिस्रस्तरे सुप्तः कीटदंशादिभिस् तथा ।  
भक्ष्यमाणो ऽपि नैवैषां समर्थो विनिवारणे ॥ १९ ॥  


जन्मदुःखान्य् अनेकानि जन्मनो ऽनन्तराणि च ।  
बालभावे यदाप्नोति आधिभूतादिकानि च ॥ २० ॥  


अज्ञानतमसा छन्नो मूढान्तःकरणो नरः ।  
न जानाति कुतः को ऽहं कुत्र गन्ता किमात्मकः ॥ २१ ॥  


केन बन्धेन बद्धो ऽहं कारणं किम् अकारणम् ।  
किं कार्यं किम् अकार्यं वा किं वाच्यं किं न चोच्यते ॥ २२ ॥  


को धर्मः कश् च वाधर्मः कस्मिन् वर्तेत वै कथम् ।  
किं कर्तव्यम् अकर्तव्यं किं वा किं गुणदोषवत् ॥ २३ ॥  


एवं पशुसमैर् मूढैर् अज्ञानप्रभवं महत् ।  
अवाप्यते नरैर् दुःखं शिश्नोदरपरायणैः ॥ २४ ॥  


अज्ञानं तामसो भावः कार्यारम्भप्रवृत्तयः ।  
अज्ञानिनां प्रवर्तन्ते कर्मलोपस् ततो द्विजाः ॥ २५ ॥  


नरकं कर्मणां लोपात् फलम् आहुर् महर्षयः ।  
तस्माद् अज्ञानिनां दुःखम् इह चामुत्र चोत्तमम् ॥ २६ ॥  


जराजर्जरदेहश् च शिथिलावयवः पुमान् ।  
विचलच्छीर्णदशनो वलिस्नायुशिरावृतः ॥ २७ ॥  


दूरप्रनष्टनयनो व्योमान्तर्गततारकः ।  
नासाविवरनिर्यातरोमपुञ्जश् चलद्वपुः ॥ २८ ॥  


प्रकटीभूतसर्वास्थिर् नतपृष्ठास्थिसंहतिः ।  
उत्सन्नजठराग्नित्वाद् अल्पाहारो ऽल्पचेष्टितः ॥ २९ ॥  


कृच्छ्रचङ्क्रमणोत्थानशयनासनचेष्टितः ।  
मन्दीभवच्छ्रोत्रनेत्रगलल्लालाविलाननः ॥ ३० ॥  


अनायत्तैः समस्तैश् च करणैर् मरणोन्मुखः ।  
तत्क्षणे ऽप्य् अनुभूतानाम् अस्मर्ताखिलवस्तुनाम् ॥ ३१ ॥  


सकृद् उच्चारिते वाक्ये समुद्भूतमहाश्रमः ।  
श्वासकासामयायाससमुद्भूतप्रजागरः ॥ ३२ ॥  


अन्येनोत्थाप्यते ऽन्येन तथा संवेश्यते जरी ।  
भृत्यात्मपुत्रदाराणाम् अपमानपराकृतः ॥ ३३ ॥  


प्रक्षीणाखिलशौचश् च विहाराहारसंस्पृहः ।  
हास्यः परिजनस्यापि निर्विण्णाशेषबान्धवः ॥ ३४ ॥  


अनुभूतम् इवान्यस्मिञ् जन्मन्य् आत्मविचेष्टितम् ।  
संस्मरन् यौवने दीर्घं निश्वसित्य् अतितापितः ॥ ३५ ॥  


एवमादीनि दुःखानि जरायाम् अनुभूय च ।  
मरणे यानि दुःखानि प्राप्नोति शृणु तान्य् अपि ॥ ३६ ॥  


श्लथग्रीवाङ्घ्रिहस्तो ऽथ प्राप्तो वेपथुना नरः ।  
मुहुर् ग्लानिपरश् चासौ मुहुर् ज्ञानबलान्वितः ॥ ३७ ॥  


हिरण्यधान्यतनयभार्याभृत्यगृहादिषु ।  
एते कथं भविष्यन्तीत्य् अतीव ममताकुलः ॥ ३८ ॥  


मर्मविद्भिर् महारोगैः क्रकचैर् इव दारुणैः ।  
शरैर् इवान्तकस्योग्रैश् छिद्यमानास्थिबन्धनः ॥ ३९ ॥  


परिवर्तमानताराक्षि हस्तपादं मुहुः क्षिपन् ।  
संशुष्यमाणताल्वोष्ठकण्ठो घुरघुरायते ॥ ४० ॥  


निरुद्धकण्ठदेशो ऽपि उदानश्वासपीडितः ।  
तापेन महता व्याप्तस् तृषा व्याप्तस् तथा क्षुधा ॥ ४१ ॥  


क्लेशाद् उत्क्रान्तिम् आप्नोति याम्यकिङ्करपीडितः ।  
ततश् च यातनादेहं क्लेशेन प्रतिपद्यते ॥ ४२ ॥  


एतान्य् अन्यानि चोग्राणि दुःखानि मरणे नृणाम् ।  
शृणुध्वं नरके यानि प्राप्यन्ते पुरुषैर् मृतैः ॥ ४३ ॥  


याम्यकिङ्करपाशादिग्रहणं दण्डताडनम् ।  
यमस्य दर्शनं चोग्रम् उग्रमार्गविलोकनम् ॥ ४४ ॥  


करम्भवालुकावह्नियन्त्रशस्त्रादिभीषणे ।  
प्रत्येकं यातनायाश् च यातनादि द्विजोत्तमाः ॥ ४५ ॥  


क्रकचैः पीड्यमानानां मृषायां चापि ध्माप्यताम् ।  
कुठारैः पाट्यमानानां भूमौ चापि निखन्यताम् ॥ ४६ ॥  


शूलेष्व् आरोप्यमाणानां व्याघ्रवक्त्रे प्रवेश्यताम् ।  
गृध्रैः सम्भक्ष्यमाणानां द्वीपिभिश् चोपभुज्यताम् ॥ ४७ ॥  


क्वथ्यतां तैलमध्ये च क्लिद्यतां क्षारकर्दमे ।  
उच्चान् निपात्यमानानां क्षिप्यतां क्षेपयन्त्रकैः ॥ ४८ ॥  


नरके यानि दुःखानि पापहेतूद्भवानि वै ।  
प्राप्यन्ते नारकैर् विप्रास् तेषां सङ्ख्या न विद्यते ॥ ४९ ॥  


न केवलं द्विजश्रेष्ठा नरके दुःखपद्धतिः ।  
स्वर्गे ऽपि पातभीतस्य क्षयिष्णोर् नास्ति निर्वृतिः ॥ ५० ॥  


पुनश् च गर्भो भवति जायते च पुनर् नरः ।  
गर्भे विलीयते भूयो जायमानो ऽस्तम् एति च ॥ ५१ ॥  


जातमात्रश् च म्रियते बालभावे च यौवने ।  
यद् यत् प्रीतिकरं पुंसां वस्तु विप्राः प्रजायते ॥ ५२ ॥  


तद् एव दुःखवृक्षस्य बीजत्वम् उपगच्छति ।  
कलत्रपुत्रमित्रादिगृहक्षेत्रधनादिकैः ॥ ५३ ॥  


क्रियते न तथा भूरि सुखं पुंसां यथासुखम् ।  
इति संसारदुःखार्कतापतापितचेतसाम् ॥ ५४ ॥  


विमुक्तिपादपच्छायाम् ऋते कुत्र सुखं नृणाम् ।  
तद् अस्य त्रिविधस्यापि दुःखजातस्य पण्डितैः ॥ ५५ ॥  


गर्भजन्मजराद्येषु स्थानेषु प्रभविष्यतः ।  
निरस्तातिशयाह्लादं सुखभावैकलक्षणम् ॥ ५६ ॥  


भेषजं भगवत्प्राप्तिर् एका चात्यन्तिकी मता ।  
तस्मात् तत्प्राप्तये यत्नः कर्तव्यः पण्डितैर् नरैः ॥ ५७ ॥  


तत्प्राप्तिहेतुर् ज्ञानं च कर्म चोक्तं द्विजोत्तमाः ।  
आगमोत्थं विवेकाच् च द्विधा ज्ञानं तथोच्यते ॥ ५८ ॥  


शब्दब्रह्मागममयं परं ब्रह्म विवेकजम् ।  
अन्धं तम इवाज्ञानं दीपवच् चेन्द्रियोद्भवम् ॥ ५९ ॥  


यथा सूर्यस् तथा ज्ञानं यद् वै विप्रा विवेकजम् ।  
मनुर् अप्य् आह वेदार्थं स्मृत्वा यन् मुनिसत्तमाः ॥ ६० ॥  


तद् एतच् छ्रूयताम् अत्र सम्बन्धे गदतो मम ।  
द्वे ब्रह्मणी वेदितव्ये शब्दब्रह्म परं च यत् ॥ ६१ ॥  


शब्दब्रह्मणि निष्णातः परं ब्रह्माधिगच्छति ।  
द्वे विद्ये वै वेदितव्ये इति चाथर्वणी श्रुतिः ॥ ६२ ॥  


परया ह्य् अक्षरप्राप्तिर् ऋग्वेदादिमयापरा ।  
यत् तद् अव्यक्तम् अजरम् अचिन्त्यम् अजम् अव्ययम् ॥ ६३ ॥  


अनिर्देश्यम् अरूपं च पाणिपादाद्यसंयुतम् ।  
वित्तं सर्वगतं नित्यं भूतयोनिम् अकारणम् ॥ ६४ ॥  


व्याप्यं व्याप्तं यतः सर्वं तद् वै पश्यन्ति सूरयः ।  
तद् ब्रह्म परमं धाम तद् धेयं मोक्षकाङ्क्षिभिः ॥ ६५ ॥  


श्रुतिवाक्योदितं सूक्ष्मं तद् विष्णोः परमं पदम् ।  
उत्पत्तिं प्रलयं चैव भूतानाम् आगतिं गतिम् ॥ ६६ ॥  


वेत्ति विद्याम् अविद्यां च स वाच्यो भगवान् इति ।  
ज्ञानशक्तिबलैश्वर्यवीर्यतेजांस्य् अशेषतः ॥ ६७ ॥  


भगवच्छब्दवाच्यानि विना हेयैर् गुणादिभिः ।  
सर्वाणि तत्र भूतानि निवसन्ति परात्मनि ॥ ६८ ॥  


भूतेषु च स सर्वात्मा वासुदेवस् ततः स्मृतः ।  
उवाचेदं महर्षिभ्यः पुरा पृष्टः प्रजापतिः ॥ ६९ ॥  


नामव्याख्याम् अनन्तस्य वासुदेवस्य तत्त्वतः ।  
भूतेषु वसते यो ऽन्तर् वसन्त्य् अत्र च तानि यत् ।  
धाता विधाता जगतां वासुदेवस् ततः प्रभुः ॥ ७० ॥  


स सर्वभूतप्रकृतिर् गुणांश् च ।  
दोषांश् च सर्वान् सगुणो ह्य् अतीतः ।  
अतीतसर्वावरणो ऽखिलात्मा ।  
तेनावृतं यद् भुवनान्तरालम् ॥ ७१ ॥  


समस्तकल्याणगुणात्मको हि ।  
स्वशक्तिलेशादृतभूतसर्गः ।  
इच्छागृहीताभिमतोरुदेहः ।  
संसाधिताशेषजगद्धितो ऽसौ ॥ ७२ ॥  


तेजोबलैश्वर्यमहावरोधः ।  
स्ववीर्यशक्त्यादिगुणैकराशिः ।  
परः पराणां सकला न यत्र ।  
क्लेशादयः सन्ति परापरेशे ॥ ७३ ॥  


स ईश्वरो व्यष्टिसमष्टिरूपो ।  
ऽव्यक्तस्वरूपः प्रकटस्वरूपः ।  
सर्वेश्वरः सर्वदृक् सर्ववेत्ता ।  
समस्तशक्तिः परमेश्वराख्यः ॥ ७४ ॥  


सञ्ज्ञायते येन तद् अस्तदोषं ।  
शुद्धं परं निर्मलम् एकरूपम् ।  
सन्दृश्यते वाप्य् अथ गम्यते वा ।  
तज् ज्ञानम् अज्ञानम् अतो ऽन्यद् उक्तम् ॥ ७५ ॥  

