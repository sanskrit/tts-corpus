+++
title = "015"

+++

<details><summary>Summary (SA)</summary>

Chapter 15- Genealogy of the Bhojas and the Kukuras
</details>

{{Ref- SS 41-43}}

लोमहर्षण उवाच-

क्रोष्टोर् अथाभवत् पुत्रो वृजिनीवान् महायशाः ।  
वार्जिनीवतम् इच्छन्ति स्वाहिं स्वाहाकृतां वरम् ॥ १ ॥  


स्वाहिपुत्रो ऽभवद् राजा उषद्गुर् वदतां वरः ।  
महाक्रतुभिर् ईजे यो विविधैर् भूरिदक्षिणैः ॥ २ ॥  


ततः प्रसूतिम् इच्छन् वै उषद्गुः सो ऽग्र्यम् आत्मजम् ।  
जज्ञे चित्ररथस् तस्य पुत्रः कर्मभिर् अन्वितः ॥ ३ ॥  


आसीच् चैत्ररथिर् वीरो यज्वा विपुलदक्षिणः ।  
शशबिन्दुः परं वृत्तं राजर्षीणाम् अनुष्ठितः ॥ ४ ॥  


पृथुश्रवाः पृथुयशा राजासीच् छाशिबिन्दवः ।  
शंसन्ति च पुराणज्ञाः पार्थश्रवसम् अन्तरम् ॥ ५ ॥  


अन्तरस्य सुयज्ञस् तु सुयज्ञतनयो ऽभवत् ।  
उषतो यज्ञम् अखिलं स्वधर्मे च कृतादरः ॥ ६ ॥  


शिनेयुर् अभवत् पुत्र उषतः शत्रुतापनः ।  
मरुतस् तस्य तनयो राजर्षिर् अभवन् नृपः ॥ ७ ॥  


मरुतो ऽलभत ज्येष्ठं सुतं कम्बलबर्हिषम् ।  
चचार विपुलं धर्मम् अमर्षात् प्रत्यभाग् अपि ॥ ८ ॥  


स सत्प्रसूतिम् इच्छन् वै सुतं कम्बलबर्हिषः ।  
बभूव रुक्मकवचः शतप्रसवतः सुतः ॥ ९ ॥  


निहत्य रुक्मकवचः शतं कवचिनां रणे ।  
धन्विनां निशितैर् बाणैर् अवाप श्रियम् उत्तमाम् ॥ १० ॥  


जज्ञे च रुक्मकवचात् परजित् परवीरहा ।  
जज्ञिरे पञ्च पुत्रास् तु महावीर्याः पराजिताः ॥ ११ ॥  


रुक्मेषुः पृथुरुक्मश् च ज्यामघः पालितो हरिः ।  
पालितं च हरिं चैव विदेहेभ्यः पिता ददौ ॥ १२ ॥  


रुक्मेषुर् अभवद् राजा पृथुरुक्मस्य संश्रयात् ।  
ताभ्यां प्रव्राजितो राजा ज्यामघो ऽवसद् आश्रमे ॥ १३ ॥  


प्रशान्तश् च तदा राजा ब्राह्मणैश् चावबोधितः ।  
जगाम धनुर् आदाय देशम् अन्यं ध्वजी रथी ॥ १४ ॥  


नर्मदाकूलम् एकाकीम् एकलां मृत्तिकावतीम् ।  
ऋक्षवन्तं गिरिं जित्वा शुक्तिमत्याम् उवास सः ॥ १५ ॥  


ज्यामघस्याभवद् भार्या शैब्या बलवती सती ।  
अपुत्रो ऽपि स राजा वै नान्यां भार्याम् अविन्दत ॥ १६ ॥  


तस्यासीद् विजयो युद्धे तत्र कन्याम् अवाप सः ।  
भार्याम् उवाच सन्त्रस्तः स्नुषेति स जनेश्वरः ॥ १७ ॥  


एतच् छ्रुत्वाब्रवीद् देवी कस्य देव स्नुषेति वै ।  
अब्रवीत् तद् उपश्रुत्य ज्यामघो राजसत्तमः ॥ १८ ॥  


राजोवाच-

यस् ते जनिष्यते पुत्रस् तस्य भार्योपपादिता ॥ १९ ॥  


लोमहर्षण उवाच-

उग्रेण तपसा तस्याः कन्यायाः सा व्यजायत ।  
पुत्रं विदर्भं सुभागा शैब्या परिणता सती ॥ २० ॥  


राजपुत्र्यां तु विद्वांसौ स्नुषायां क्रथकैशिकौ ।  
पश्चाद् विदर्भो ऽजनयच् छूरौ रणविशारदौ ॥ २१ ॥  


भीमो विदर्भस्य सुतः कुन्तिस् तस्यात्मजो ऽभवत् ।  
कुन्तेर् धृष्टः सुतो जज्ञे रणधृष्टः प्रतापवान् ॥ २२ ॥  


धृष्टस्य जज्ञिरे शूरास् त्रयः परमधार्मिकाः ।  
आवन्तश् च दशार्हश् च बली विषहरश् च सः ॥ २३ ॥  


दशार्हस्य सुतो व्योमा व्योम्नो जीमूत उच्यते ।  
जीमूतपुत्रो विकृतिस् तस्य भीमरथः स्मृतः ॥ २४ ॥  


अथ भीमरथस्यासीत् पुत्रो नवरथस् तथा ।  
तस्य चासीद् दशरथः शकुनिस् तस्य चात्मजः ॥ २५ ॥  


तस्मात् करम्भः कारम्भिर् देवरातो ऽभवन् नृपः ।  
देवक्षत्रो ऽभवत् तस्य वृद्धक्षत्रो महायशाः ॥ २६ ॥  


देवगर्भसमो जज्ञे देवक्षत्रस्य नन्दनः ।  
मधूनां वंशकृद् राजा मधुर् मधुरवाग् अपि ॥ २७ ॥  


मधोर् जज्ञे ऽथ वैदर्भ्यां पुरुद्वान् पुरुषोत्तमः ।  
ऐक्ष्वाकी चाभवद् भार्या मधोस् तस्यां व्यजायत ॥ २८ ॥  


सत्वान् सर्वगुणोपेतः सात्वता कीर्तिवर्धनः ।  
इमां विसृष्टिं विज्ञाय ज्यामघस्य महात्मनः ।  
युज्यते परमप्रीत्या प्रजावांश् च भवेत् सदा ॥ २९ ॥  


लोमहर्षण उवाच-

सत्वतः सत्त्वसम्पन्नान् कौशल्या सुषुवे सुतान् ।  
भागिनं भजमानं च दिव्यं देवावृधं नृपम् ॥ ३० ॥  


अन्धकं च महाबाहुं वृष्णिं च यदुनन्दनम् ।  
तेषां विसर्गाश् चत्वारो विस्तरेणेह कीर्तिताः ॥ ३१ ॥  


भजमानस्य सृञ्जय्यौ बाह्यकाथोपबाह्यका ।  
आस्तां भार्ये तयोस् तस्माज् जज्ञिरे बहवः सुताः ॥ ३२ ॥  


क्रिमिश् च क्रमणश् चैव धृष्टः शूरः पुरञ्जयः ।  
एते बाह्यकसृञ्जय्यां भजमानाद् विजज्ञिरे ॥ ३३ ॥  


आयुताजित् सहस्राजिच् छताजित् त्व् अथ दासकः ।  
उपबाह्यकसृञ्जय्यां भजमानाद् विजज्ञिरे ॥ ३४ ॥  


यज्वा देवावृधो राजा चचार विपुलं तपः ।  
पुत्रः सर्वगुणोपेतो मम स्याद् इति निश्चितः ॥ ३५ ॥  


संयुज्यमानस् तपसा पर्णाशाया जलं स्पृशन् ।  
सदोपस्पृशतस् तस्य चकार प्रियम् आपगा ॥ ३६ ॥  


चिन्तयाभिपरीता सा न जगामैव निश्चयम् ।  
कल्याणत्वान् नरपतेस् तस्य सा निम्नगोत्तमा ॥ ३७ ॥  


नाध्यगच्छत् तु तां नारीं यस्याम् एवंविधः सुतः ।  
भवेत् तस्मात् स्वयं गत्वा भवाम्य् अस्य सहानुगा ॥ ३८ ॥  


अथ भूत्वा कुमारी सा बिभ्रती परमं वपुः ।  
वरयाम् आस नृपतिं ताम् इयेष च स प्रभुः ॥ ३९ ॥  


तस्याम् आधत्त गर्भं स तेजस्विनम् उदारधीः ।  
अथ सा दशमे मासि सुषुवे सरितां वरा ॥ ४० ॥  


पुत्रं सर्वगुणोपेतं बभ्रुं देवावृधं द्विजाः ।  
अत्र वंशे पुराणज्ञा गायन्तीति परिश्रुतम् ॥ ४१ ॥  


गुणान् देवावृधस्यापि कीर्तयन्तो महात्मनः ।  
यथैवाग्रे तथा दूरात् पश्यामस् तावद् अन्तिकात् ॥ ४२ ॥  


बभ्रुः श्रेष्ठो मनुष्याणां देवैर् देवावृधः समः ।  
षष्टिश् च षट् च पुरुषाः सहस्राणि च सप्त च ॥ ४३ ॥  


एते ऽमृतत्वं प्राप्ता वै बभ्रोर् देवावृधाद् अपि ।  
यज्वा दानपतिर् धीमान् ब्रह्मण्यः सुदृढायुधः ॥ ४४ ॥  


तस्यान्ववायः सुमहान् भोजा ये सार्तिकावताः ।  
अन्धकात् काश्यदुहिता चतुरो ऽलभतात्मजान् ॥ ४५ ॥  


कुकुरं भजमानं च ससकं बलबर्हिषम् ।  
कुकुरस्य सुतो वृष्टिर् वृष्टेस् तु तनयस् तथा ॥ ४६ ॥  


कपोतरोमा तस्याथ तिलिरिस् तनयो ऽभवत् ।  
जज्ञे पुनर् वसुस् तस्माद् अभिजिच् च पुनर् वसोः ॥ ४७ ॥  


तथा वै पुत्रमिथुनं बभूवाभिजितः किल ।  
आहुकः श्राहुकश् चैव ख्यातौ ख्यातिमतां वरौ ॥ ४८ ॥  


इमां चोदाहरन्त्य् अत्र गाथां प्रति तम् आहुकम् ।  
श्वेतेन परिवारेण किशोरप्रतिमो महान् ॥ ४९ ॥  


अशीतिवर्मणा युक्त आहुकः प्रथमं व्रजेत् ।  
नापुत्रवान् नाशतदो नासहस्रशतायुषः ॥ ५० ॥  


नाशुद्धकर्मा नायज्वा यो भोजम् अभितो व्रजेत् ।  
पूर्वस्यां दिशि नागानां भोजस्य प्रययुः किल ॥ ५१ ॥  


सोमात् सङ्गानुकर्षाणां ध्वजिनां सवरूथिनाम् ।  
रथानां मेघघोषाणां सहस्राणि दशैव तु ॥ ५२ ॥  


रौप्यकाञ्चनकक्षाणां सहस्राण्य् एकविंशतिः ।  
तावत्य् एव सहस्राणि उत्तरस्यां तथा दिशि ॥ ५३ ॥  


आभूमिपाला भोजास् तु सन्ति ज्याकिङ्किणीकिनः ।  
आहुः किं चाप्य् अवन्तिभ्यः स्वसारं ददुर् अन्धकाः ॥ ५४ ॥  


आहुकस्य तु काश्यायां द्वौ पुत्रौ सम्बभूवतुः ।  
देवकश् चोग्रसेनश् च देवगर्भसमाव् उभौ ॥ ५५ ॥  


देवकस्याभवन् पुत्राश् चत्वारस् त्रिदशोपमाः ।  
देववान् उपदेवश् च सन्देवो देवरक्षितः ॥ ५६ ॥  


कुमार्यः सप्त चास्याथ वसुदेवाय ता ददौ ।  
देवकी शान्तिदेवा च सुदेवा देवरक्षिता ॥ ५७ ॥  


वृकदेव्य् उपदेवी च सुनाम्नी चैव सप्तमी ।  
नवोग्रसेनस्य सुतास् तेषां कंसस् तु पूर्वजः ॥ ५८ ॥  


न्यग्रोधश् च सुनामा च तथा कङ्कः सुभूषणः ।  
राष्ट्रपालो ऽथ सुतनुर् अनावृष्टिस् तु पुष्टिमान् ॥ ५९ ॥  


तेषां स्वसारः पञ्चासन् कंसा कंसवती तथा ।  
सुतनू राष्ट्रपाली च कङ्का चैव वराङ्गना ॥ ६० ॥  


उग्रसेनः सहापत्यो व्याख्यातः कुकुरोद्भवः ।  
कुकुराणाम् इमं वंशं धारयन्न् अमितौजसाम् ॥ ६१ ॥  


आत्मनो विपुलं वंशं प्रजावान् आप्नुयान् नरः ॥ ६२ ॥  

