+++
title = "193"

+++

<details><summary>Summary (SA)</summary>

Chapter 193- Kṛṣṇa's deeds in Mathurā; killing of Kaṃsa
</details>

{{Ref- SS 303-305}}

व्यास उवाच-

राजमार्गे ततः कृष्णः सानुलेपनभाजनाम् ।  
ददर्श कुब्जाम् आयान्तीं नवयौवनगोचराम् ॥ १ ॥  


ताम् आह ललितं कृष्णः कस्येदम् अनुलेपनम् ।  
भवत्या नीयते सत्यं वदेन्दीवरलोचने ॥ २ ॥  


सकामेनैव सा प्रोक्ता सानुरागा हरिं प्रति ।  
प्राह सा ललितं कुब्जा ददर्श च बलात् ततः ॥ ३ ॥  


कुब्जोवाच-

कान्त कस्मान् न जानासि कंसेनापि नियोजिता ।  
नैकवक्रेति विख्याताम् अनुलेपनकर्मणि ॥ ४ ॥  


नान्यपिष्टं हि कंसस्य प्रीतये ह्य् अनुलेपनम् ।  
भवत्य् अहम् अतीवास्य प्रसादधनभाजनम् ॥ ५ ॥  


श्रीकृष्ण उवाच-

सुगन्धम् एतद् राजार्हं रुचिरं रुचिरानने ।  
आवयोर् गात्रसदृशं दीयताम् अनुलेपनम् ॥ ६ ॥  


व्यास उवाच-

श्रुत्वा तम् आह सा कृष्णं गृह्यताम् इति सादरम् ।  
अनुलेपं च प्रददौ गात्रयोग्यम् अथोभयोः ॥ ७ ॥  


भक्तिच्छेदानुलिप्ताङ्गौ ततस् तौ पुरुषर्षभौ ।  
सेन्द्रचापौ विराजन्तौ सितकृष्णाव् इवाम्बुदौ ॥ ८ ॥  


ततस् तां चिबुके शौरिर् उल्लापनविधानवित् ।  
उल्लाप्य तोलयाम् आस द्व्यङ्गुलेनाग्रपाणिना ॥ ९ ॥  


चकर्ष पद्भ्यां च तदा ऋजुत्वं केशवो ऽनयत् ।  
ततः सा ऋजुतां प्राप्ता योषिताम् अभवद् वरा ॥ १० ॥  


विलासललितं प्राह प्रेमगर्भभरालसम् ।  
वस्त्रे प्रगृह्य गोविन्दं व्रज गेहं ममेति वै ॥ ११ ॥  


आयास्ये भवतीगेहम् इति तां प्राह केशवः ।  
विससर्ज जहासोच्चै रामस्यालोक्य चाननम् ॥ १२ ॥  


भक्तिच्छेदानुलिप्ताङ्गौ नीलपीताम्बराव् उभौ ।  
धनुःशालां ततो यातौ चित्रमाल्योपशोभितौ ॥ १३ ॥  


अध्यास्य च धनूरत्नं ताभ्यां पृष्टैस् तु रक्षिभिः ।  
आख्यातं सहसा कृष्णो गृहीत्वापूरयद् धनुः ॥ १४ ॥  


ततः पूरयता तेन भज्यमानं बलाद् धनुः ।  
चकारातिमहाशब्दं मथुरा तेन पूरिता ॥ १५ ॥  


अनुयुक्तौ ततस् तौ च भग्ने धनुषि रक्षिभिः ।  
रक्षिसैन्यं निकृत्योभौ निष्क्रान्तौ कार्मुकालयात् ॥ १६ ॥  


अक्रूरागमवृत्तान्तम् उपलभ्य तथा धनुः ।  
भग्नं श्रुत्वाथ कंसो ऽपि प्राह चाणूरमुष्टिकौ ॥ १७ ॥  


कंस उवाच-

गोपालदारकौ प्राप्तौ भवद्भ्यां तौ ममाग्रतः ।  
मल्लयुद्धेन हन्तव्यौ मम प्राणहरौ हि तौ ॥ १८ ॥  


नियुद्धे तद्विनाशेन भवद्भ्यां तोषितो ह्य् अहम् ।  
दास्याम्य् अभिमतान् कामान् नान्यथैतन् महाबलौ ॥ १९ ॥  


न्यायतो ऽन्यायतो वापि भवद्भ्यां तौ ममाहितौ ।  
हन्तव्यौ तद्वधाद् राज्यं सामान्यं वो भविष्यति ॥ २० ॥  


व्यास उवाच-

इत्य् आदिश्य स तौ मल्लौ ततश् चाहूय हस्तिपम् ।  
प्रोवाचोच्चैस् त्वया मत्तः समाजद्वारि कुञ्जरः ॥ २१ ॥  


स्थाप्यः कुवलयापीडस् तेन तौ गोपदारकौ ।  
घातनीयौ नियुद्धाय रङ्गद्वारम् उपागतौ ॥ २२ ॥  


तम् आज्ञाप्याथ दृष्ट्वा च मञ्चान् सर्वान् उपाहृतान् ।  
आसन्नमरणः कंसः सूर्योदयम् उदैक्षत ॥ २३ ॥  


ततः समस्तमञ्चेषु नागरः स तदा जनः ।  
राजमञ्चेषु चारूढाः सह भृत्यैर् महीभृतः ॥ २४ ॥  


मल्लप्राश्निकवर्गश् च रङ्गमध्ये समीपगः ।  
कृतः कंसेन कंसो ऽपि तुङ्गमञ्चे व्यवस्थितः ॥ २५ ॥  


अन्तःपुराणां मञ्चाश् च यथान्ये परिकल्पिताः ।  
अन्ये च वारमुख्यानाम् अन्ये नगरयोषिताम् ॥ २६ ॥  


नन्दगोपादयो गोपा मञ्चेष्व् अन्येष्व् अवस्थिताः ।  
अक्रूरवसुदेवौ च मञ्चप्रान्ते व्यवस्थितौ ॥ २७ ॥  


नगरीयोषितां मध्ये देवकी पुत्रगर्धिनी ।  
अन्तकाले ऽपि पुत्रस्य द्रक्ष्यामीति मुखं स्थिता ॥ २८ ॥  


वाद्यमानेषु तूर्येषु चाणूरे चातिवल्गति ।  
हाहाकारपरे लोक आस्फोटयति मुष्टिके ॥ २९ ॥  


हत्वा कुवलयापीडं हस्त्यारोहप्रचोदितम् ।  
मदासृगनुलिप्ताङ्गौ गजदन्तवरायुधौ ॥ ३० ॥  


मृगमध्ये यथा सिंहौ गर्वलीलावलोकिनौ ।  
प्रविष्टौ सुमहारङ्गं बलदेवजनार्दनौ ॥ ३१ ॥  


हाहाकारो महाञ् जज्ञे सर्वरङ्गेष्व् अनन्तरम् ।  
कृष्णो ऽयं बलभद्रो ऽयम् इति लोकस्य विस्मयात् ॥ ३२ ॥  


सो ऽयं येन हता घोरा पूतना सा निशाचरी ।  
प्रक्षिप्तं शकटं येन भग्नौ च यमलार्जुनौ ॥ ३३ ॥  


सो ऽयं यः कालियं नागं ननर्तारुह्य बालकः ।  
धृतो गोवर्धनो येन सप्तरात्रं महागिरिः ॥ ३४ ॥  


अरिष्टो धेनुकः केशी लीलयैव महात्मना ।  
हतो येन च दुर्वृत्तो दृश्यते सो ऽयम् अच्युतः ॥ ३५ ॥  


अयं चास्य महाबाहुर् बलदेवो ऽग्रजो ऽग्रतः ।  
प्रयाति लीलया योषिन्मनोनयननन्दनः ॥ ३६ ॥  


अयं स कथ्यते प्राज्ञैः पुराणार्थावलोकिभिः ।  
गोपालो यादवं वंशं मग्नम् अभ्युद्धरिष्यति ॥ ३७ ॥  


अयं स सर्वभूतस्य विष्णोर् अखिलजन्मनः ।  
अवतीर्णो महीम् अंशो नूनं भारहरो भुवः ॥ ३८ ॥  


इत्य् एवं वर्णिते पौरै रामे कृष्णे च तत्क्षणात् ।  
उरस् तताप देवक्याः स्नेहस्नुतपयोधरम् ॥ ३९ ॥  


महोत्सवम् इवालोक्य पुत्राव् एव विलोकयन् ।  
युवेव वसुदेवो ऽभूद् विहायाभ्यागतां जराम् ॥ ४० ॥  


विस्तारिताक्षियुगला राजान्तःपुरयोषितः ।  
नागरस्त्रीसमूहश् च द्रष्टुं न विरराम तौ ॥ ४१ ॥  


स्त्रिय ऊचुः-

सख्यः पश्यत कृष्णस्य मुखम् अप्य् अम्बुजेक्षणम् ।  
गजयुद्धकृतायासस्वेदाम्बुकणिकाञ्चितम् ॥ ४२ ॥  


विकासीव सरोम्भोजम् अवश्यायजलोक्षितम् ।  
परिभूताक्षरं जन्म सफलं क्रियतां दृशः ॥ ४३ ॥  


श्रीवत्साङ्कं जगद्धाम बालस्यैतद् विलोक्यताम् ।  
विपक्षक्षपणं वक्षो भुजयुग्मं च भामिनि ॥ ४४ ॥  


वल्गता मुष्टिकेनैव चाणूरेण तथा परैः ।  
क्रियते बलभद्रस्य हास्यम् ईषद् विलोक्यताम् ॥ ४५ ॥  


सख्यः पश्यत चाणूरं नियुद्धार्थम् अयं हरिः ।  
समुपैति न सन्त्य् अत्र किं वृद्धा युक्तकारिणः ॥ ४६ ॥  


क्व यौवनोन्मुखीभूतः सुकुमारतनुर् हरिः ।  
क्व वज्रकठिनाभोगशरीरो ऽयं महासुरः ॥ ४७ ॥  


इमौ सुललितौ रङ्गे वर्तेते नवयौवनौ ।  
दैतेयमल्लाश् चाणूरप्रमुखास् त्व् अतिदारुणाः ॥ ४८ ॥  


नियुद्धप्राश्निकानां तु महान् एष व्यतिक्रमः ।  
यद् बालबलिनोर् युद्धं मध्यस्थैः समुपेक्ष्यते ॥ ४९ ॥  


व्यास उवाच-

इत्थं पुरस्त्रीलोकस्य वदतश् चालयन् भुवम् ।  
ववर्ष हर्षोत्कर्षं च जनस्य भगवान् हरिः ॥ ५० ॥  


बलभद्रो ऽपि चास्फोट्य ववल्ग ललितं यदा ।  
पदे पदे तदा भूमिर् न शीर्णा यत् तद् अद्भुतम् ॥ ५१ ॥  


चाणूरेण ततः कृष्णो युयुधे ऽमितविक्रमः ।  
नियुद्धकुशलो दैत्यो बलदेवेन मुष्टिकः ॥ ५२ ॥  


सन्निपातावधूतैश् च चाणूरेण समं हरिः ।  
क्षेपणैर् मुष्टिभिश् चैव कीलावज्रनिपातनैः ॥ ५३ ॥  


पादोद्भूतैः प्रमृष्टाभिस् तयोर् युद्धम् अभून् महत् ।  
अशस्त्रम् अतिघोरं तत् तयोर् युद्धं सुदारुणम् ॥ ५४ ॥  


स्वबलप्राणनिष्पाद्यं समाजोत्सवसन्निधौ ।  
यावद् यावच् च चाणूरो युयुधे हरिणा सह ॥ ५५ ॥  


प्राणहानिम् अवापाग्र्यां तावत् तावन् न बान्धवम् ।  
कृष्णो ऽपि युयुधे तेन लीलयैव जगन्मयः ॥ ५६ ॥  


खेदाच् चालयता कोपान् निजशेषकरे करम् ।  
बलक्षयं विवृद्धिं च दृष्ट्वा चाणूरकृष्णयोः ॥ ५७ ॥  


वारयाम् आस तूर्याणि कंसः कोपपरायणः ।  
मृदङ्गादिषु वाद्येषु प्रतिषिद्धेषु तत्क्षणात् ॥ ५८ ॥  


खसङ्गतान्य् अवाद्यन्त दैवतूर्याण्य् अनेकशः ।  
जय गोविन्द चाणूरं जहि केशव दानवम् ॥ ५९ ॥  


इत्य् अन्तर्धिगता देवास् तुष्टुवुस् ते प्रहर्षिताः ।  
चाणूरेण चिरं कालं क्रीडित्वा मधुसूदनः ॥ ६० ॥  


उत्पाट्य भ्रामयाम् आस तद्वधाय कृतोद्यमः ।  
भ्रामयित्वा शतगुणं दैत्यमल्लम् अमित्रजित् ॥ ६१ ॥  


भूमाव् आस्फोटयाम् आस गगने गतजीवितम् ।  
भूमाव् आस्फोटितस् तेन चाणूरः शतधा भवन् ॥ ६२ ॥  


रक्तस्रावमहापङ्कां चकार स तदा भुवम् ।  
बलदेवस् तु तत्कालं मुष्टिकेन महाबलः ॥ ६३ ॥  


युयुधे दैत्यमल्लेन चाणूरेण यथा हरिः ।  
सो ऽप्य् एनं मुष्टिना मूर्ध्नि वक्षस्य् आहत्य जानुना ॥ ६४ ॥  


पातयित्वा धरापृष्ठे निष्पिपेष गतायुषम् ।  
कृष्णस् तोशलकं भूयो मल्लराजं महाबलम् ॥ ६५ ॥  


वाममुष्टिप्रहारेण पातयाम् आस भूतले ।  
चाणूरे निहते मल्ले मुष्टिके च निपातिते ॥ ६६ ॥  


नीते क्षयं तोशलके सर्वे मल्लाः प्रदुद्रुवुः ।  
ववल्गतुस् तदा रङ्गे कृष्णसङ्कर्षणाव् उभौ ॥ ६७ ॥  


समानवयसो गोपान् बलाद् आकृष्य हर्षितौ ।  
कंसो ऽपि कोपरक्ताक्षः प्राहोच्चैर् व्यायतान् नरान् ॥ ६८ ॥  


गोपाव् एतौ समाजौघान् निष्क्रम्येतां बलाद् इतः ।  
नन्दो ऽपि गृह्यतां पापो निगडैर् आशु बध्यताम् ॥ ६९ ॥  


अवृद्धार्हेण दण्डेन वसुदेवो ऽपि वध्यताम् ।  
वल्गन्ति गोपाः कृष्णेन ये चेमे सहिताः पुनः ॥ ७० ॥  


गावो ह्रियन्ताम् एषां च यच् चास्ति वसु किञ्चन ।  
एवम् आज्ञापयन्तं तं प्रहस्य मधुसूदनः ॥ ७१ ॥  


उत्पत्यारुह्य तन्मञ्चं कंसं जग्राह वेगितः ।  
केशेष्व् आकृष्य विगलत्किरीटम् अवनीतले ॥ ७२ ॥  


स कंसं पातयाम् आस तस्योपरि पपात च ।  
निःशेषजगदाधारगुरुणा पततोपरि ॥ ७३ ॥  


कृष्णेन त्याजितः प्राणान्न् उग्रसेनात्मजो नृपः ।  
मृतस्य केशेषु तदा गृहीत्वा मधुसूदनः ॥ ७४ ॥  


चकर्ष देहं कंसस्य रङ्गमध्ये महाबलः ।  
गौरवेणातिमहता परिपातेन कृष्यता ॥ ७५ ॥  


कृता कंसस्य देहेन वेगितेन महात्मना ।  
कंसे गृहीते कृष्णेन तद्भ्राताभ्यागतो रुषा ॥ ७६ ॥  


सुनामा बलभद्रेण लीलयैव निपातितः ।  
ततो हाहाकृतं सर्वम् आसीत् तद् रङ्गमण्डलम् ॥ ७७ ॥  


अवज्ञया हतं दृष्ट्वा कृष्णेन मथुरेश्वरम् ।  
कृष्णो ऽपि वसुदेवस्य पादौ जग्राह सत्वरम् ॥ ७८ ॥  


देवक्याश् च महाबाहुर् बलदेवसहायवान् ।  
उत्थाप्य वसुदेवस् तु देवकी च जनार्दनम् ।  
स्मृतजन्मोक्तवचनौ ताव् एव प्रणतौ स्थितौ ॥ ७९ ॥  


वसुदेव उवाच-

प्रसीद देवदेवेश देवानां प्रवर प्रभो ।  
तथावयोः प्रसादेन कृताभ्युद्धार केशव ॥ ८० ॥  


आराधितो यद् भगवान् अवतीर्णो गृहे मम ।  
दुर्वृत्तनिधनार्थाय तेन नः पावितं कुलम् ॥ ८१ ॥  


त्वम् अन्तः सर्वभूतानां सर्वभूतेष्व् अवस्थितः ।  
वर्तते च समस्तात्मंस् त्वत्तो भूतभविष्यती ॥ ८२ ॥  


यज्ञे त्वम् इज्यसे ऽचिन्त्य सर्वदेवमयाच्युत ।  
त्वम् एव यज्ञो यज्वा च यज्ञानां परमेश्वर ॥ ८३ ॥  


सापह्नवं मम मनो यद् एतत् त्वयि जायते ।  
देवक्याश् चात्मज प्रीत्या तद् अत्यन्तविडम्बना ॥ ८४ ॥  


त्वं कर्ता सर्वभूतानाम् अनादिनिधनो भवान् ।  
क्व च मे मानुषस्यैषा जिह्वा पुत्रेति वक्ष्यति ॥ ८५ ॥  


जगद् एतज् जगन्नाथ सम्भूतम् अखिलं यतः ।  
कया युक्त्या विना मायां सो ऽस्मत्तः सम्भविष्यति ॥ ८६ ॥  


यस्मिन् प्रतिष्ठितं सर्वं जगत् स्थावरजङ्गमम् ।  
स कोष्ठोत्सङ्गशयनो मनुष्याज् जायते कथम् ॥ ८७ ॥  


स त्वं प्रसीद परमेश्वर पाहि विश्वम् ।  
अंशावतारकरणैर् न ममासि पुत्रः ।  
आब्रह्मपादपमयं जगद् ईश सर्वं ।  
चित्ते विमोहयसि किं परमेश्वरात्मन् ॥ ८८ ॥  


मायाविमोहितदृशा तनयो ममेति ।  
कंसाद् भयं कृतवता तु मयातितीव्रम् ।  
नीतो ऽसि गोकुलम् अरातिभयाकुलस्य ।  
वृद्धिं गतो ऽसि मम चैव गवाम् अधीश ॥ ८९ ॥  


कर्माणि रुद्रमरुदश्विशतक्रतूनां ।  
साध्यानि यानि न भवन्ति निरीक्षितानि ।  
त्वं विष्णुर् ईशजगताम् उपकारहेतोः ।  
प्राप्तो ऽसि नः परिगतः परमो विमोहः ॥ ९० ॥  

