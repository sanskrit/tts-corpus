+++
title = "186"

+++

<details><summary>Summary (SA)</summary>

Chapter 186- Dhenuka-episode
</details>

{{Ref- SS 296-297}}

व्यास उवाच-

गाः पालयन्तौ च पुनः सहितौ रामकेशवौ ।  
भ्रममाणौ वने तत्र रम्यं तालवनं गतौ ॥ १ ॥  


तच् च तालवनं नित्यं धेनुको नाम दानवः ।  
नृगोमांसकृताहारः सदाध्यास्ते खराकृतिः ॥ २ ॥  


तत्र तालवनं रम्यं फलसम्पत्समन्वितम् ।  
दृष्ट्वा स्पृहान्विता गोपाः फलादाने ऽब्रुवन् वचः ॥ ३ ॥  


गोपा ऊचुः-

हे राम हे कृष्ण सदा धेनुकेनैव रक्ष्यते ।  
भूप्रदेशो यतस् तस्मात् त्यक्तानीमानि सन्ति वै ॥ ४ ॥  


फलानि पश्य तालानां गन्धमोदयुतानि वै ।  
वयम् एतान्य् अभीप्सामः पात्यन्तां यदि रोचते ॥ ५ ॥  


इति गोपकुमाराणां श्रुत्वा सङ्कर्षणो वचः ।  
कृष्णश् च पातयाम् आस भुवि तालफलानि वै ॥ ६ ॥  


तालानां पततां शब्दम् आकर्ण्यासुरराट् ततः ।  
आजगाम स दुष्टात्मा कोपाद् दैतेयगर्दभः ॥ ७ ॥  


पद्भ्याम् उभाभ्यां स तदा पश्चिमाभ्यां च तं बली ।  
जघानोरसि ताभ्यां च स च तेनाप्य् अगृह्यत ॥ ८ ॥  


गृहीत्वा भ्रामणेनैव चाम्बरे गतजीवितम् ।  
तस्मिन्न् एव प्रचिक्षेप वेगेन तृणराजनि ॥ ९ ॥  


ततः फलान्य् अनेकानि तालाग्रान् निपतन् खरः ।  
पृथिव्यां पातयाम् आस महावातो ऽम्बुदान् इव ॥ १० ॥  


अन्यान् अप्य् अस्य वै ज्ञातीन् आगतान् दैत्यगर्दभान् ।  
कृष्णश् चिक्षेप तालाग्रे बलभद्रश् च लीलया ॥ ११ ॥  


क्षणेनालङ्कृता पृथ्वी पक्वैस् तालफलैस् तदा ।  
दैत्यगर्दभदेहैश् च मुनयः शुशुभे ऽधिकम् ॥ १२ ॥  


ततो गावो निराबाधास् तस्मिंस् तालवने द्विजाः ।  
नवशष्पं सुखं चेरुर् यत्र भुक्तम् अभूत् पुरा ॥ १३ ॥  

