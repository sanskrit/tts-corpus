+++
title = "181"

+++

<details><summary>Summary (SA)</summary>

Chapter 181- Heavenly prelude to the incarnation of Viṣṇu as Kṛṣṇa
</details>

{{Ref- SS 292-293}}

व्यास उवाच-

शृणुध्वं मुनिशार्दूलाः प्रवक्ष्यामि समासतः ।  
अवतारं हरेश् चात्र भारावतरणेच्छया ॥ १ ॥  


यदा यदा त्व् अधर्मस्य वृद्धिर् भवति भो द्विजाः ।  
धर्मश् च ह्रासम् अभ्येति तदा देवो जनार्दनः ॥ २ ॥  


अवतारं करोत्य् अत्र द्विधा कृत्वात्मनस् तनुम् ।  
साधूनां रक्षणार्थाय धर्मसंस्थापनाय च ॥ ३ ॥  


दुष्टानां निग्रहार्थाय अन्येषां च सुरद्विषाम् ।  
प्रजानां रक्षणार्थाय जायते ऽसौ युगे युगे ॥ ४ ॥  


पुरा किल मही विप्रा भूरिभारावपीडिता ।  
जगाम धरणी मेरौ समाजे त्रिदिवौकसाम् ॥ ५ ॥  


सब्रह्मकान् सुरान् सर्वान् प्रणिपत्याथ मेदिनी ।  
कथयाम् आस तत् सर्वं खेदात् करुणभाषिणी ॥ ६ ॥  


धरण्य् उवाच-

अग्निः सुवर्णस्य गुरुर् गवां सूर्यो ऽपरो गुरुः ।  
ममाप्य् अखिललोकानां वन्द्यो नारायणो गुरुः ॥ ७ ॥  


तत्साम्प्रतम् इमे दैत्याः कालनेमिपुरोगमाः ।  
मर्त्यलोकं समागम्य बाधन्ते ऽहर्निशं प्रजाः ॥ ८ ॥  


कालनेमिर् हतो यो ऽसौ विष्णुना प्रभविष्णुना ।  
उग्रसेनसुतः कंसः सम्भूतः सुमहासुरः ॥ ९ ॥  


अरिष्टो धेनुकः केशी प्रलम्बो नरकस् तथा ।  
सुन्दो ऽसुरस् तथात्युग्रो बाणश् चापि बलेः सुतः ॥ १० ॥  


तथान्ये च महावीर्या नृपाणां भवनेषु ये ।  
समुत्पन्ना दुरात्मानस् तान् न सङ्ख्यातुम् उत्सहे ॥ ११ ॥  


अक्षौहिण्यो हि बहुला दिव्यमूर्तिधृताः सुराः ।  
महाबलानां दृप्तानां दैत्येन्द्राणां ममोपरि ॥ १२ ॥  


तद्भूरिभारपीडार्ता न शक्नोम्य् अमरेश्वराः ।  
विभर्तुम् आत्मानम् अहम् इति विज्ञापयामि वः ॥ १३ ॥  


क्रियतां तन् महाभागा मम भारावतारणम् ।  
यथा रसातलं नाहं गच्छेयम् अतिविह्वला ॥ १४ ॥  


व्यास उवाच-

इत्य् आकर्ण्य धरावाक्यम् अशेषैस् त्रिदशैस् ततः ।  
भुवो भारावतारार्थं ब्रह्मा प्राह च चोदितः ॥ १५ ॥  


ब्रह्मोवाच-

यद् आह वसुधा सर्वं सत्यम् एतद् दिवौकसः ।  
अहं भवो भवन्तश् च सर्वं नारायणात्मकम् ॥ १६ ॥  


विभूतयस् तु यास् तस्य तासाम् एव परस्परम् ।  
आधिक्यं न्यूनता बाध्यबाधकत्वेन वर्तते ॥ १७ ॥  


तद् आगच्छत गच्छामः क्षीराब्धेस् तटम् उत्तमम् ।  
तत्राराध्य हरिं तस्मै सर्वं विज्ञापयाम वै ॥ १८ ॥  


सर्वदैव जगत्यर्थे स सर्वात्मा जगन्मयः ।  
स्वल्पांशेनावतीर्योर्व्यां धर्मस्य कुरुते स्थितिम् ॥ १९ ॥  


व्यास उवाच-

इत्य् उक्त्वा प्रययौ तत्र सह देवैः पितामहः ।  
समाहितमना भूत्वा तुष्टाव गरुडध्वजम् ॥ २० ॥  


ब्रह्मोवाच-

नमो नमस् ते ऽस्तु सहस्रमूर्ते ।  
सहस्रबाहो बहुवक्त्रपाद ।  
विनाशसंस्थानपराप्रमेय ॥ २१ ॥  


सूक्ष्मातिसूक्ष्मं च बृहत्प्रमाणं ।  
गरीयसाम् अप्य् अतिगौरवात्मन् ।  
मूलापरात्मन् भगवन् प्रसीद ॥ २२ ॥  


एषा मही देव महीप्रसूतैर् ।  
महासुरैः पीडितशैलबन्धा ।  
परायणं त्वां जगताम् उपैति ।  
भारावतारार्थम् अपारपारम् ॥ २३ ॥  


एते वयं वृत्ररिपुस् तथायं ।  
नासत्यदस्रौ वरुणस् तथैषः ।  
इमे च रुद्रा वसवः ससूर्याः ।  
समीरणाग्निप्रमुखास् तथान्ये ॥ २४ ॥  


सुराः समस्ताः सुरनाथ कार्यम् ।  
एभिर् मया यच् च तद् ईश सर्वम् ।  
आज्ञापयाज्ञां प्रतिपालयन्तस् ।  
तवैव तिष्ठाम सदास्तदोषाः ॥ २५ ॥  


व्यास उवाच-

एवं संस्तूयमानस् तु भगवान् परमेश्वरः ।  
उज्जहारात्मनः केशौ सितकृष्णौ द्विजोत्तमाः ॥ २६ ॥  


उवाच च सुरान् एतौ मत्केशौ वसुधातले ।  
अवतीर्य भुवो भारक्लेशहानिं करिष्यतः ॥ २७ ॥  


सुराश् च सकलाः स्वांशैर् अवतीर्य महीतले ।  
कुर्वन्तु युद्धम् उन्मत्तैः पूर्वोत्पन्नैर् महासुरैः ॥ २८ ॥  


ततः क्षयम् अशेषास् ते दैतेया धरणीतले ।  
प्रयास्यन्ति न सन्देहो नानायुधविचूर्णिताः ॥ २९ ॥  


वसुदेवस्य या पत्नी देवकी देवतोपमा ।  
तस्या गर्भो ऽष्टमो ऽयं तु मत्केशो भविता सुराः ॥ ३० ॥  


अवतीर्य च तत्रायं कंसं घातयिता भुवि ।  
कालनेमिसमुद्भूतम् इत्य् उक्त्वान्तर्दधे हरिः ॥ ३१ ॥  


अदृश्याय ततस् ते ऽपि प्रणिपत्य महात्मने ।  
मेरुपृष्ठं सुरा जग्मुर् अवतेरुश् च भूतले ॥ ३२ ॥  


कंसाय चाष्टमो गर्भो देवक्या धरणीतले ।  
भविष्यतीत्य् आचचक्षे भगवान् नारदो मुनिः ॥ ३३ ॥  


कंसो ऽपि तद् उपश्रुत्य नारदात् कुपितस् ततः ।  
देवकीं वसुदेवं च गृहे गुप्ताव् अधारयत् ॥ ३४ ॥  


जातं जातं च कंसाय तेनैवोक्तं यथा पुरा ।  
तथैव वसुदेवो ऽपि पुत्रम् अर्पितवान् द्विजाः ॥ ३५ ॥  


हिरण्यकशिपोः पुत्राः षड्गर्भा इति विश्रुताः ।  
विष्णुप्रयुक्ता तान् निद्रा क्रमाद् गर्भे न्ययोजयत् ॥ ३६ ॥  


योगनिद्रा महामाया वैष्णवी मोहितं यया ।  
अविद्यया जगत् सर्वं ताम् आह भगवान् हरिः ॥ ३७ ॥  


विष्णुर् उवाच-

गच्छ निद्रे ममादेशात् पातालतलसंश्रयान् ।  
एकैकश्येन षड्गर्भान् देवकीजठरे नय ॥ ३८ ॥  


हतेषु तेषु कंसेन शेषाख्यो ऽंशस् ततो ऽनघः ।  
अंशांशेनोदरे तस्याः सप्तमः सम्भविष्यति ॥ ३९ ॥  


गोकुले वसुदेवस्य भार्या वै रोहिणी स्थिता ।  
तस्याः प्रसूतिसमये गर्भो नेयस् त्वयोदरम् ॥ ४० ॥  


सप्तमो भोजराजस्य भयाद् रोधोपरोधतः ।  
देवक्याः पतितो गर्भ इति लोको वदिष्यति ॥ ४१ ॥  


गर्भसङ्कर्षणात् सो ऽथ लोके सङ्कर्षणेति वै ।  
सञ्ज्ञाम् अवाप्स्यते वीरः श्वेताद्रिशिखरोपमः ॥ ४२ ॥  


ततो ऽहं सम्भविष्यामि देवकीजठरे शुभे ।  
गर्भे त्वया यशोदाया गन्तव्यम् अविलम्बितम् ॥ ४३ ॥  


प्रावृट्काले च नभसि कृष्णाष्टम्याम् अहं निशि ।  
उत्पत्स्यामि नवम्यां च प्रसूतिं त्वम् अवाप्स्यसि ॥ ४४ ॥  


यशोदाशयने मां तु देवक्यास् त्वाम् अनिन्दिते ।  
मच्छक्तिप्रेरितमतिर् वसुदेवो नयिष्यति ॥ ४५ ॥  


कंसश् च त्वाम् उपादाय देवि शैलशिलातले ।  
प्रक्षेप्स्यत्य् अन्तरिक्षे च त्वं स्थानं समवाप्स्यसि ॥ ४६ ॥  


ततस् त्वां शतधा शक्रः प्रणम्य मम गौरवात् ।  
प्रणिपातानतशिरा भगिनीत्वे ग्रहीष्यति ॥ ४७ ॥  


ततः शुम्भनिशुम्भादीन् हत्वा दैत्यान् सहस्रशः ।  
स्थानैर् अनेकैः पृथिवीम् अशेषां मण्डयिष्यसि ॥ ४८ ॥  


त्वं भूतिः सन्नतिः कीर्तिः कान्तिर् वै पृथिवी धृतिः ।  
लज्जा पुष्टिर् उषा या च काचिद् अन्या त्वम् एव सा ॥ ४९ ॥  


ये त्वाम् आर्येति दुर्गेति वेदगर्भे ऽम्बिकेति च ।  
भद्रेति भद्रकालीति क्षेम्या क्षेमङ्करीति च ॥ ५० ॥  


प्रातश् चैवापराह्णे च स्तोष्यन्त्य् आनम्रमूर्तयः ।  
तेषां हि वाञ्छितं सर्वं मत्प्रसादाद् भविष्यति ॥ ५१ ॥  


सुरामांसोपहारैस् तु भक्ष्यभोज्यैश् च पूजिता ।  
नृणाम् अशेषकामांस् त्वं प्रसन्नायां प्रदास्यसि ॥ ५२ ॥  


ते सर्वे सर्वदा भद्रा मत्प्रसादाद् असंशयम् ।  
असन्दिग्धं भविष्यन्ति गच्छ देवि यथोदितम् ॥ ५३ ॥  

