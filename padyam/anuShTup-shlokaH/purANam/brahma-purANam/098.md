+++
title = "098"

+++

<details><summary>Summary (SA)</summary>

Chapter 98- Story of Agni and Jātavedas
</details>

{{Ref- SS 163-164}}

ब्रह्मोवाच-

अग्नितीर्थम् इति ख्यातं सर्वक्रतुफलप्रदम् ।  
सर्वविघ्नोपशमनं तत्तीर्थस्य फलं शृणु ॥ १ ॥  


जातवेदा इति ख्यातो अग्नेर् भ्राता स हव्यवाट् ।  
हव्यं वहन्तं देवानां गौतम्यास् तीर एव तु ॥ २ ॥  


ऋषीणां सत्त्रसदने अग्नेर् भ्रातरम् उत्तमम् ।  
भ्रातुः प्रियं तथा दक्षं मधुर् दितिसुतो बली ॥ ३ ॥  


जघान ऋषिमुख्येषु पश्यत्सु च सुरेष्व् अपि ।  
हव्यं देवा नैव चापुर् मृते वै जातवेदसि ॥ ४ ॥  


मृते भ्रातरि स त्व् अग्निः प्रिये वै जातवेदसि ।  
कोपेन महताविष्टो गाङ्गम् अम्भः समाविशत् ॥ ५ ॥  


गङ्गाम्भसि समाविष्टे ह्य् अग्नौ देवाश् च मानुषाः ।  
जीवम् उत्सर्जयाम् आसुर् अग्निजीवा यतो मताः ॥ ६ ॥  


यत्राग्निर् जलम् आविष्टस् तं देशं सर्व एव ते ।  
आजग्मुर् विबुधाः सर्व ऋषयः पितरस् तथा ॥ ७ ॥  


विनाग्निना न जीवामः स्तुवन्तो ऽग्निं विशेषतः ।  
अग्निं जलगतं दृष्ट्वा प्रियं चोचुर् दिवौकसः ॥ ८ ॥  


देवा ऊचुः-

देवाञ् जीवय हव्येन कव्येन च पितॄंस् तथा ।  
मानुषान् अन्नपाकेन बीजानां क्लेदनेन च ॥ ९ ॥  


ब्रह्मोवाच-

अग्निर् अप्य् आह तान् देवाञ् शक्तो यो मे गतो ऽनुजः ।  
क्रियमाणे भवत्कार्ये या गतिर् जातवेदसः ॥ १० ॥  


सा वापि स्यान् मम सुरा नोत्सहे कार्यसाधने ।  
कार्यं तु सर्वतस् तस्य भवतां जातवेदसः ॥ ११ ॥  


इमां स्थितिम् अनुप्राप्तो न जाने मे कथं भवेत् ।  
इह चामुत्र च व्याप्तौ शक्तिर् अप्य् अत्र नो भवेत् ॥ १२ ॥  


अथापि क्रियमाणे वै कार्ये सैव गतिर् मम ।  
देवास् तम् ऊचुर् भावेन सर्वेण ऋषयस् तथा ॥ १३ ॥  


आयुः कर्मणि च प्रीतिर् व्याप्तौ शक्तिश् च दीयते ।  
प्रयाजान् अनुयाजांश् च दास्यामो हव्यवाहन ॥ १४ ॥  


देवानां त्वं मुखं श्रेष्ठम् आहुत्यः प्रथमास् तव ।  
त्वया दत्तं तु यद् द्रव्यं भोक्ष्यामः सुरसत्तम ॥ १५ ॥  


ब्रह्मोवाच-

ततस् तुष्टो ऽभवद् वह्निर् देववाक्याद् यथाक्रमम् ।  
इह चामुत्र च व्याप्तौ हव्ये वा लौकिके तथा ॥ १६ ॥  


सर्वत्र वह्निर् अभयः समर्थो ऽभूत् सुराज्ञया ।  
जातवेदा बृहद्भानुः सप्तार्चिर् नीललोहितः ॥ १७ ॥  


जलगर्भः शमीगर्भो यज्ञगर्भः स उच्यते ।  
जलाद् आकृष्य विबुधा अभिषिच्य विभावसुम् ॥ १८ ॥  


उभयत्र पदे वासः सर्वगो ऽग्निस् ततो ऽभवत् ।  
यथागतं सुरा जग्मुर् वह्नितीर्थं तद् उच्यते ॥ १९ ॥  


तत्र सप्त शतान्य् आसंस् तीर्थानि गुणवन्ति च ।  
तेषु स्नानं च दानं च यः करोति जितात्मवान् ॥ २० ॥  


अश्वमेधफलं साग्रं प्राप्नोत्य् अविकलं शुभम् ।  
देवतीर्थं च तत्रैव आग्नेयं जातवेदसम् ॥ २१ ॥  


अग्निप्रतिष्ठितं लिङ्गं तत्रास्ते ऽनेकवर्णवत् ।  
तद्देवदर्शनाद् एव सर्वक्रतुफलं लभेत् ॥ २२ ॥  

