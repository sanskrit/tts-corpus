+++
title = "246"

+++

<details><summary>Summary (SA)</summary>

Chapter 246- Conclusion to the Brahmapurāṇa
</details>

{{Ref- SS 401-402}}

लोमहर्षण उवाच-

एवं पुरा मुनीन् व्यासः पुराणं श्लक्ष्णया गिरा ।  
दशाष्टदोषरहितैर् वाक्यैः सारतरैर् द्विजाः ॥ १ ॥  


पूर्णम् अस्तमलैः शुद्धैर् नानाशास्त्रसमुच्चयैः ।  
जातिशुद्धसमायुक्तं साधुशब्दोपशोभितम् ॥ २ ॥  


पूर्वपक्षोक्तिसिद्धान्तपरिनिष्ठासमन्वितम् ।  
श्रावयित्वा यथान्यायं विरराम महामतिः ॥ ३ ॥  


ते ऽपि श्रुत्वा मुनिश्रेष्ठाः पुराणं वेदसम्मितम् ।  
आद्यं ब्राह्माभिधानं च सर्ववाञ्छाफलप्रदम् ॥ ४ ॥  


हृष्टा बभूवुः सुप्रीता विस्मिताश् च पुनः पुनः ।  
प्रशशंसुस् तदा व्यासं कृष्णद्वैपायनं मुनिम् ॥ ५ ॥  


मुनय ऊचुः-

अहो त्वया मुनिश्रेष्ठ पुराणं श्रुतिसम्मितम् ।  
सर्वाभिप्रेतफलदं सर्वपापहरं परम् ॥ ६ ॥  


प्रोक्तं श्रुतं तथास्माभिर् विचित्रपदम् अक्षरम् ।  
न ते ऽस्त्य् अविदितं किञ्चित् त्रिषु लोकेषु वै प्रभो ॥ ७ ॥  


सर्वज्ञस् त्वं महाभाग देवेष्व् इव बृहस्पतिः ।  
नमस्यामो महाप्राज्ञं ब्रह्मिष्ठं त्वां महामुनिम् ॥ ८ ॥  


येन त्वया तु वेदार्था भारते प्रकटीकृताः ।  
कः शक्नोति गुणान् वक्तुं तव सर्वान् महामुने ॥ ९ ॥  


अधीत्य चतुरो वेदान् साङ्गान् व्याकरणानि च ।  
कृतवान् भारतं शास्त्रं तस्मै ज्ञानात्मने नमः ॥ १० ॥  


नमो ऽस्तु ते व्यास विशालबुद्धे ।  
फुल्लारविन्दायतपत्त्रनेत्र ।  
येन त्वया भारततैलपूर्णः ।  
प्रज्वालितो ज्ञानमयः प्रदीपः ॥ ११ ॥  


अज्ञानतिमिरान्धानां भ्रामितानां कुदृष्टिभिः ।  
ज्ञानाञ्जनशलाकेन त्वया चोन्मीलिता दृशः ॥ १२ ॥  


एवम् उक्त्वा समभ्यर्च्य व्यासं ते चैव पूजिताः ।  
जग्मुर् यथागतं सर्वे कृतकृत्याः स्वम् आश्रमम् ॥ १३ ॥  


तथा मया मुनिश्रेष्ठा कथितं हि सनातनम् ।  
पुराणं सुमहापुण्यं सर्वपापप्रणाशनम् ॥ १४ ॥  


यथा भवद्भिः पृष्टो ऽहं सम्प्रश्नं द्विजसत्तमाः ।  
व्यासप्रसादात् तत् सर्वं मया सम्परिकीर्तितम् ॥ १५ ॥  


इदं गृहस्थैः श्रोतव्यं यतिभिर् ब्रह्मचारिभिः ।  
धनसौख्यप्रदं नॄणां पवित्रं पापनाशनम् ॥ १६ ॥  


तथा ब्रह्मपरैर् विप्रैर् ब्राह्मणाद्यैः सुसंयतैः ।  
श्रोतव्यं सुप्रयत्नेन सम्यक् श्रेयोभिकाङ्क्षिभिः ॥ १७ ॥  


प्राप्नोति ब्राह्मणो विद्यां क्षत्रियो विजयं रणे ।  
वैश्यस् तु धनम् अक्षय्यं शूद्रः सुखम् अवाप्नुयात् ॥ १८ ॥  


यं यं कामम् अभिध्यायञ् शृणोति पुरुषः शुचिः ।  
तं तं कामम् अवाप्नोति नरो नास्त्य् अत्र संशयः ॥ १९ ॥  


पुराणं वैष्णवं त्व् एतत् सर्वकिल्बिषनाशनम् ।  
विशिष्टं सर्वशास्त्रेभ्यः पुरुषार्थोपपादकम् ॥ २० ॥  


एतद् वो यन् मयाख्यातं पुराणं वेदसम्मितम् ।  
श्रुते ऽस्मिन् सर्वदोषोत्थः पापराशिः प्रणश्यति ॥ २१ ॥  


प्रयागे पुष्करे चैव कुरुक्षेत्रे तथार्बुदे ।  
उपोष्य यद् अवाप्नोति तद् अस्य श्रवणान् नरः ॥ २२ ॥  


यद् अग्निहोत्रे सुहुते वर्षे नाप्नोति वै फलम् ।  
महापुण्यमयं विप्रास् तद् अस्य श्रवणात् सकृत् ॥ २३ ॥  


यज् ज्येष्ठशुक्लद्वादश्यां स्नात्वा वै यमुनाजले ।  
मथुरायां हरिं दृष्ट्वा प्राप्नोति पुरुषः फलम् ॥ २४ ॥  


तद् आप्नोति फलं सम्यक् समाधानेन कीर्तनात् ।  
पुराणे ऽस्य हितो विप्राः केशवार्पितमानसः ॥ २५ ॥  


यत् फलं क्रियम् आलोक्य पुरुषो ऽथ लभेन् नरः ।  
तत् फलं समवाप्नोति यः पठेच् छृणुयाद् अपि ॥ २६ ॥  


इदं यः श्रद्धया नित्यं पुराणं वेदसम्मितम् ।  
यः पठेच् छृणुयान् मर्त्यः स याति भुवनं हरेः ॥ २७ ॥  


श्रावयेद् ब्राह्मणो यस् तु सदा पर्वसु संयतः ।  
एकादश्यां द्वादश्यां च विष्णुलोकं स गच्छति ॥ २८ ॥  


इदं यशस्यम् आयुष्यं सुखदं कीर्तिवर्धनम् ।  
बलपुष्टिप्रदं नॄणां धन्यं दुःस्वप्ननाशनम् ॥ २९ ॥  


त्रिसन्ध्यं यः पठेद् विद्वाञ् श्रद्धया सुसमाहितः ।  
इदं वरिष्ठम् आख्यानं स सर्वम् ईप्सितं लभेत् ॥ ३० ॥  


रोगार्तो मुच्यते रोगाद् बद्धो मुच्येत बन्धनात् ।  
भयाद् विमुच्यते भीत आपदापन्न आपदः ॥ ३१ ॥  


जातिस्मरत्वं विद्यां च पुत्रान् मेधां पशून् धृतिम् ।  
धर्मं चार्थं च कामं च मोक्षं तु लभते नरः ॥ ३२ ॥  


यान् यान् कामान् अभिप्रेत्य पठेत् प्रयतमानसः ।  
तांस् तान् सर्वान् अवाप्नोति पुरुषो नात्र संशयः ॥ ३३ ॥  


यश् चेदं सततं शृणोति मनुजः स्वर्गापवर्गप्रदं ।  
विष्णुं लोकगुरुं प्रणम्य वरदं भक्त्येकचित्तः शुचिः ।  
भुक्त्वा चात्र सुखं विमुक्तकलुषः स्वर्गे च दिव्यं सुखं ।  
पश्चाद् याति हरेः पदं सुविमलं मुक्तो गुणैः प्राकृतैः॥ ३४ ॥  


तस्माद् विप्रवरैः स्वधर्मनिरतैर् मुक्त्येकमार्गेप्सुभिस् ।  
तद्वत् क्षत्रियपुङ्गवैस् तु नियतैः श्रेयोर्थिभिः सर्वदा ।  
वैश्यैश् चानुदिनं विशुद्धकुलजैः शूद्रैस् तथा धार्मिकैः ।  
श्रोतव्यं त्व् इदम् उत्तमं बहुफलं धर्मार्थमोक्षप्रदम् ॥ ३५ ॥  


धर्मे मतिर् भवतु वः पुरुषोत्तमानां ।  
स ह्य् एक एव परलोकगतस्य बन्धुः ।  
अर्थाः स्त्रियश् च निपुणैर् अपि सेव्यमाना ।  
नैव प्रभावम् उपयान्ति न च स्थिरत्वम् ॥ ३६ ॥  


धर्मेण राज्यं लभते मनुष्यः ।  
स्वर्गं च धर्मेण नरः प्रयाति ।  
आयुश् च कीर्तिं च तपश् च धर्मं ।  
धर्मेण मोक्षं लभते मनुष्यः ॥ ३७ ॥  


धर्मो ऽत्र मातापितरौ नरस्य ।  
धर्मः सखा चात्र परे च लोके ।  
त्राता च धर्मस् त्व् इह मोक्षदश् च ।  
धर्माद् ऋते नास्ति तु किञ्चिद् एव ॥ ३८ ॥  


इदं रहस्यं श्रेष्ठं च पुराणं वेदसम्मितम् ।  
न देयं दुष्टमतये नास्तिकाय विशेषतः ॥ ३९ ॥  


इदं मयोक्तं प्रवरं पुराणं ।  
पापापहं धर्मविवर्धनं च ।  
श्रुतं भवद्भिः परमं रहस्यम् ।  
आज्ञापयध्वं मुनयो व्रजामि ॥ ४० ॥  
