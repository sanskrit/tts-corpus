+++
title = "132"

+++

<details><summary>Summary (SA)</summary>

Chapter 132- Story of Pippalā, Viśvāvasu's sister
</details>

{{Ref- SS 224}}

ब्रह्मोवाच-

यक्षिणीसङ्गमं नाम तीर्थं सर्वफलप्रदम् ।  
तत्र स्नानेन दानेन सर्वान् कामान् अवाप्नुयात् ॥ १ ॥  


यत्र यक्षेश्वरो देवो दर्शनाद् भुक्तिमुक्तिदः ।  
तत्र च स्नानमात्रेण सत्त्रयागफलं लभेत् ॥ २ ॥  


विश्वावसोः स्वसा नाम्ना पिप्पला गुरुहासिनी ।  
ऋषीणां सत्त्रम् अगमद् गौतमीतीरवर्तिनाम् ॥ ३ ॥  


दृष्ट्वा तत्र ऋषीन् क्षामान् सा जहासातिगर्विता ।  
या गत्वाश्रावय वौषड् अस्तु श्रौषड् इति स्थिरम् ॥ ४ ॥  


विस्वरेण ब्रुवती तां ते शेपुः स्राविणी भव ।  
ततो नद्य् अभवत् तत्र यक्षिणीति सुविश्रुता ॥ ५ ॥  


ततो विश्वावसुः पूज्य ऋषीन् देवं त्रिलोचनम् ।  
सङ्गम्य चैव गौतम्या तां विशापाम् अथाकरोत् ॥ ६ ॥  


ततः प्रभृति तत् तीर्थं यक्षिणीसङ्गमं स्मृतम् ।  
तत्र स्नानादिदानेन सर्वान् कामान् अवाप्नुयात् ॥ ७ ॥  


विश्वावसोः प्रसन्नो ऽभूद् यत्र शम्भुः शिवान्वितः ।  
शैवं तत् परमं तीर्थं दुर्गातीर्थं च विश्रुतम् ॥ ८ ॥  


सर्वपापौघहरणं सर्वदुर्गतिनाशनम् ।  
सर्वेषां तीर्थमुख्यानां तद् धि सारं महामुने ।  
तीर्थं मुनिवरैः ख्यातं सर्वसिद्धिप्रदं नृणाम् ॥ ९ ॥  

