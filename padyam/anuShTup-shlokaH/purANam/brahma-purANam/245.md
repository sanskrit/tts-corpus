+++
title = "245"

+++

<details><summary>Summary (SA)</summary>

Chapter 245- Dialogue between Karālajanaka and Vasiṣṭha (cont.)
</details>

{{Ref- SS 399-401}}

वसिष्ठ उवाच-

अप्रबुद्धम् अथाव्यक्तम् इमं गुणनिधिं सदा ।  
गुणानां धार्यतां तत्त्वं सृजत्य् आक्षिपते तथा ॥ १ ॥  


अजो हि क्रीडया भूप विक्रियां प्राप्त इत्य् उत ।  
आत्मानं बहुधा कृत्वा नानेव प्रतिचक्षते ॥ २ ॥  


एतद् एवं विकुर्वाणो बुध्यमानो न बुध्यते ।  
गुणान् आचरते ह्य् एष सृजत्य् आक्षिपते तथा ॥ ३ ॥  


अव्यक्तबोधनाच् चैव बुध्यमानं वदन्त्य् अपि ।  
न त्व् एवं बुध्यते ऽव्यक्तं सगुणं तात निर्गुणम् ॥ ४ ॥  


कदाचित् त्व् एव खल्व् एतत् तद् आहुः प्रतिबुद्धकम् ।  
बुध्यते यदि चाव्यक्तम् एतद् वै पञ्चविंशकम् ॥ ५ ॥  


बुध्यमानो भवत्य् एष ममात्मक इति श्रुतः ।  
अन्योन्यप्रतिबुद्धेन वदन्त्य् अव्यक्तम् अच्युतम् ॥ ६ ॥  


अव्यक्तबोधनाच् चैव बुध्यमानं वदन्त्य् उत ।  
पञ्चविंशं महात्मानं न चासाव् अपि बुध्यते ॥ ७ ॥  


षड्विंशं विमलं बुद्धम् अप्रमेयं सनातनम् ।  
सततं पञ्चविंशं तु चतुर्विंशं विबुध्यते ॥ ८ ॥  


दृश्यादृश्ये ह्य् अनुगततत्स्वभावे महाद्युते ।  
अव्यक्तं चैव तद् ब्रह्म बुध्यते तात केवलम् ॥ ९ ॥  


पञ्चविंशं चतुर्विंशम् आत्मानम् अनुपश्यति ।  
बुध्यमानो यदात्मानम् अन्यो ऽहम् इति मन्यते ॥ १० ॥  


तदा प्रकृतिमान् एष भवत्य् अव्यक्तलोचनः ।  
बुध्यते च परां बुद्धिं विशुद्धाम् अमलां यथा ॥ ११ ॥  


षड्विंशं राजशार्दूल तदा बुद्धः कृतो व्रजेत् ।  
ततस् त्यजति सो ऽव्यक्तं सर्गप्रलयधर्मिणम् ॥ १२ ॥  


निर्गुणां प्रकृतिं वेद गुणयुक्ताम् अचेतनाम् ।  
ततः केवलधर्मासौ भवत्य् अव्यक्तदर्शनात् ॥ १३ ॥  


केवलेन समागम्य विमुक्तात्मानम् आप्नुयात् ।  
एतत् तु तत्त्वम् इत्य् आहुर् निस्तत्त्वम् अजरामरम् ॥ १४ ॥  


तत्त्वसंश्रवणाद् एव तत्त्वज्ञो जायते नृप ।  
पञ्चविंशतितत्त्वानि प्रवदन्ति मनीषिणः ॥ १५ ॥  


न चैव तत्त्ववांस् तात संसारेषु निमज्जति ।  
एषाम् उपैति तत्त्वं हि क्षिप्रं बुध्यस्व लक्षणम् ॥ १६ ॥  


षड्विंशो ऽयम् इति प्राज्ञो गृह्यमाणो ऽजरामरः ।  
केवलेन बलेनैव समतां यात्य् असंशयम् ॥ १७ ॥  


षड्विंशेन प्रबुद्धेन बुध्यमानो ऽप्य् अबुद्धिमान् ।  
एतन् नानात्वम् इत्य् उक्तं साङ्ख्यश्रुतिनिदर्शनात् ॥ १८ ॥  


चेतनेन समेतस्य पञ्चविंशतिकस्य ह ।  
एकत्वं वै भवेत् तस्य यदा बुद्ध्यानुबुध्यते ॥ १९ ॥  


बुध्यमानेन बुद्धेन समतां याति मैथिल ।  
सङ्गधर्मा भवत्य् एष निःसङ्गात्मा नराधिप ॥ २० ॥  


निःसङ्गात्मानम् आसाद्य षड्विंशं कर्मजं विदुः ।  
विभुस् त्यजति चाव्यक्तं यदा त्व् एतद् विबुध्यते ॥ २१ ॥  


चतुर्विंशम् अगाधं च षड्विंशस्य प्रबोधनात् ।  
एष ह्य् अप्रतिबुद्धश् च बुध्यमानस् तु ते ऽनघ ॥ २२ ॥  


उक्तो बुद्धश् च तत्त्वेन यथाश्रुतिनिदर्शनात् ।  
मशकोदुम्बरे यद्वद् अन्यत्वं तद्वद् एतयोः ॥ २३ ॥  


मत्स्योदके यथा तद्वद् अन्यत्वम् उपलभ्यते ।  
एवम् एव च गन्तव्यं नानात्वैकत्वम् एतयोः ॥ २४ ॥  


एतावन् मोक्ष इत्य् उक्तो ज्ञानविज्ञानसञ्ज्ञितः ।  
पञ्चविंशतिकस्याशु यो ऽयं देहे प्रवर्तते ॥ २५ ॥  


एष मोक्षयितव्यैति प्राहुर् अव्यक्तगोचरात् ।  
सो ऽयम् एवं विमुच्येत नान्यथेति विनिश्चयः ॥ २६ ॥  


परश् च परधर्मा च भवत्य् एव समेत्य वै ।  
विशुद्धधर्मा शुद्धेन नाशुद्धेन च बुद्धिमान् ॥ २७ ॥  


विमुक्तधर्मा बुद्धेन समेत्य पुरुषर्षभ ।  
वियोगधर्मिणा चैव विमुक्तात्मा भवत्य् अथ ॥ २८ ॥  


विमोक्षिणा विमोक्षश् च समेत्येह तथा भवेत् ।  
शुचिकर्मा शुचिश् चैव भवत्य् अमितबुद्धिमान् ॥ २९ ॥  


विमलात्मा च भवति समेत्य विमलात्मना ।  
केवलात्मा तथा चैव केवलेन समेत्य वै ।  
स्वतन्त्रश् च स्वतन्त्रेण स्वतन्त्रत्वम् अवाप्यते ॥ ३० ॥  


एतावद् एतत् कथितं मया ते ।  
तथ्यं महाराज यथार्थतत्त्वम् ।  
अमत्सरस् त्वं प्रतिगृह्य बुद्ध्या ।  
सनातनं ब्रह्म विशुद्धम् आद्यम् ॥ ३१ ॥  


तद् वेदनिष्ठस्य जनस्य राजन् ।  
प्रदेयम् एतत् परमं त्वया भवेत् ।  
विधित्समानाय निबोधकारकं ।  
प्रबोधहेतोः प्रणतस्य शासनम् ॥ ३२ ॥  


न देयम् एतच् च यथानृतात्मने ।  
शठाय क्लीबाय न जिह्मबुद्धये ।  
न पण्डितज्ञानपरोपतापिने ।  
देयं तथा शिष्यविबोधनाय ॥ ३३ ॥  


श्रद्धान्वितायाथ गुणान्विताय ।  
परापवादाद् विरताय नित्यम् ।  
विशुद्धयोगाय बुधाय चैव ।  
कृपावते ऽथ क्षमिणे हिताय ॥ ३४ ॥  


विविक्तशीलाय विधिप्रियाय ।  
विवादहीनाय बहुश्रुताय ।  
विनीतवेशाय नहैतुकात्मने ।  
सदैव गुह्यं त्व् इदम् एव देयम् ॥ ३५ ॥  


एतैर् गुणैर् हीनतमे न देयम् ।  
एतत् परं ब्रह्म विशुद्धम् आहुः ।  
{}न श्रेयसे योक्ष्यति तादृशे कृतं ।  
धर्मप्रवक्तारम् अपात्रदानात् ॥ ३६ ॥  


पृथ्वीम् इमां वा यदि रत्नपूर्णां ।  
दद्याद् अदेयं त्व् इदम् अव्रताय ।  
जितेन्द्रियाय प्रयताय देयं ।  
देयं परं तत्त्वविदे नरेन्द्र ॥ ३७ ॥  


कराल मा ते भयम् अस्ति किञ्चिद् ।  
एतच् छ्रुतं ब्रह्म परं त्वयाद्य ।  
यथावद् उक्तं परमं पवित्रं ।  
विशोकम् अत्यन्तम् अनादिमध्यम् ॥ ३८ ॥  


अगाधम् एतद् अजरामरं च ।  
निरामयं वीतभयं शिवं च ।  
समीक्ष्य मोहं परवादसञ्ज्ञम् ।  
एतस्य तत्त्वार्थम् इमं विदित्वा ॥ ३९ ॥  


अवाप्तम् एतद् धि पुरा सनातनाद् ।  
धिरण्यगर्भाद् धि ततो नराधिप ।  
प्रसाद्य यत्नेन तम् उग्रतेजसं ।  
सनातनं ब्रह्म यथा त्वयैतत् ॥ ४० ॥  


पृष्टस् त्वया चास्मि यथा नरेन्द्र ।  
तथा मयेदं त्वयि नोक्तम् अन्यत् ।  
यथावाप्तं ब्रह्मणो मे नरेन्द्र ।  
महाज्ञानं मोक्षविदां परायणम् ॥ ४१ ॥  


व्यास उवाच-

एतद् उक्तं परं ब्रह्म यस्मान् नावर्तते पुनः ।  
पञ्चविंशं मुनिश्रेष्ठा वसिष्ठेन यथा पुरा ॥ ४२ ॥  


पुनरावृत्तिम् आप्नोति परमं ज्ञानम् अव्ययम् ।  
नाति बुध्यति तत्त्वेन बुध्यमानो ऽजरामरम् ॥ ४३ ॥  


एतन् निःश्रेयसकरं ज्ञानं भोः परमं मया ।  
कथितं तत्त्वतो विप्राः श्रुत्वा देवर्षितो द्विजाः ॥ ४४ ॥  


हिरण्यगर्भाद् ऋषिणा वसिष्ठेन समाहृतम् ।  
वसिष्ठाद् ऋषिशार्दूलो नारदो ऽवाप्तवान् इदम् ॥ ४५ ॥  


नारदाद् विदितं मह्यम् एतद् उक्तं सनातनम् ।  
मा शुचध्वं मुनिश्रेष्ठाः श्रुत्वैतत् परमं पदम् ॥ ४६ ॥  


येन क्षराक्षरे भिन्ने न भयं तस्य विद्यते ।  
विद्यते तु भयं यस्य यो नैनं वेत्ति तत्त्वतः ॥ ४७ ॥  


अविज्ञानाच् च मूढात्मा पुनः पुनर् उपद्रवान् ।  
प्रेत्य जातिसहस्राणि मरणान्तान्य् उपाश्नुते ॥ ४८ ॥  


देवलोकं तथा तिर्यङ् मानुष्यम् अपि चाश्नुते ।  
यदि वा मुच्यते वापि तस्माद् अज्ञानसागरात् ॥ ४९ ॥  


अज्ञानसागरे घोरे ह्य् अव्यक्तागाध उच्यते ।  
अहन्य् अहनि मज्जन्ति यत्र भूतानि भो द्विजाः ॥ ५० ॥  

{}
तस्माद् अगाधाद् अव्यक्ताद् उपक्षीणात् सनातनात् ।  
तस्माद् यूयं विरजस्का वितमस्काश् च भो द्विजाः ॥ ५१ ॥  


एवं मया मुनिश्रेष्ठाः सारात् सारतरं परम् ।  
कथितं परमं मोक्षं यं ज्ञात्वा न निवर्तते ॥ ५२ ॥  


न नास्तिकाय दातव्यं नाभक्ताय कदाचन ।  
न दुष्टमतये विप्रा न श्रद्धाविमुखाय च ॥ ५३ ॥  

