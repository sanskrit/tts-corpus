+++
title = "217"

+++

<details><summary>Summary (SA)</summary>

Chapter 217- The fate of the soul after death; retribution for deeds by rebirth
</details>

{{Ref- SS 331-335}}

लोमहर्षण उवाच-

श्रुत्वैवं यममार्गं ते नरकेषु च यातनाम् ।  
पप्रच्छुश् च पुनर् व्यासं संशयं मुनिसत्तमाः ॥ १ ॥  


मुनय ऊचुः-

भगवन् सर्वधर्मज्ञ सर्वशास्त्रविशारद ।  
मर्त्यस्य कः सहायो वै पिता माता सुतो गुरुः ॥ २ ॥  


ज्ञातिसम्बन्धिवर्गश् च मित्रवर्गस् तथैव च ।  
गृहं शरीरम् उत्सृज्य काष्ठलोष्टसमं जनाः ।  
गच्छन्त्य् अमुत्र लोके वै कश् च तान् अनुगच्छति ॥ ३ ॥  


व्यास उवाच-

एकः प्रसूयते विप्रा एक एव हि नश्यति ।  
एकस् तरति दुर्गाणि गच्छत्य् एकस् तु दुर्गतिम् ॥ ४ ॥  


असहायः पिता माता तथा भ्राता सुतो गुरुः ।  
ज्ञातिसम्बन्धिवर्गश् च मित्रवर्गस् तथैव च ॥ ५ ॥  


मृतं शरीरम् उत्सृज्य काष्ठलोष्टसमं जनाः ।  
मुहूर्तम् इव रोदित्वा ततो यान्ति पराङ्मुखाः ॥ ६ ॥  


तैस् तच् छरीरम् उत्सृष्टं धर्म एको ऽनुगच्छति ।  
तस्माद् धर्मः सहायश् च सेवितव्यः सदा नृभिः ॥ ७ ॥  


प्राणी धर्मसमायुक्तो गच्छेत् स्वर्गगतिं पराम् ।  
तथैवाधर्मसंयुक्तो नरकं चोपपद्यते ॥ ८ ॥  


तस्मात् पापागतैर् अर्थैर् नानुरज्येत पण्डितः ।  
धर्म एको मनुष्याणां सहायः परिकीर्तितः ॥ ९ ॥  


लोभान् मोहाद् अनुक्रोशाद् भयाद् वाथ बहुश्रुतः ।  
नरः करोत्य् अकार्याणि परार्थे लोभमोहितः ॥ १० ॥  


धर्मश् चार्थश् च कामश् च त्रितयं जीवतः फलम् ।  
एतत् त्रयम् अवाप्तव्यम् अधर्मपरिवर्जितम् ॥ ११ ॥  


मुनय ऊचुः-

श्रुतं भगवतो वाक्यं धर्मयुक्तं परं हितम् ।  
शरीरनिचयं ज्ञातुं बुद्धिर् नो ऽत्र प्रजायते ॥ १२ ॥  


मृतं शरीरं हि नृणां सूक्ष्मम् अव्यक्ततां गतम् ।  
अचक्षुर्विषयं प्राप्तं कथं धर्मो ऽनुगच्छति ॥ १३ ॥  


व्यास उवाच-

पृथिवी वायुर् आकाशम् आपो ज्योतिर् मनोन्तरम् ।  
बुद्धिर् आत्मा च सहिता धर्मं पश्यन्ति नित्यदा ॥ १४ ॥  


प्राणिनाम् इह सर्वेषां साक्षिभूता दिवानिशम् ।  
एतैश् च सह धर्मो हि तं जीवम् अनुगच्छति ॥ १५ ॥  


त्वग् अस्थि मांसं शुक्रं च शोणितं च द्विजोत्तमाः ।  
शरीरं वर्जयन्त्य् एते जीवितेन विवर्जितम् ॥ १६ ॥  


ततो धर्मसमायुक्तः स जीवः सुखम् एधते ।  
इहलोके परे चैव किं भूयः कथयामि वः ॥ १७ ॥  


मुनय ऊचुः-

तद् दर्शितं भगवता यथा धर्मो ऽनुगच्छति ।  
एतत् तु ज्ञातुम् इच्छामः कथं रेतः प्रवर्तते ॥ १८ ॥  


व्यास उवाच-

अन्नम् अश्नन्ति ये देवाः शरीरस्था द्विजोत्तमाः ।  
पृथिवी वायुर् आकाशम् आपो ज्योतिर् मनस् तथा ॥ १९ ॥  


ततस् तृप्तेषु भो विप्रास् तेषु भूतेषु पञ्चसु ।  
मनःषष्ठेषु शुद्धात्मा रेतः सम्पद्यते महत् ॥ २० ॥  


ततो गर्भः सम्भवति श्लेष्मा स्त्रीपुंसयोर् द्विजाः ।  
एतद् वः सर्वम् आख्यातं किं भूयः श्रोतुम् इच्छथ ॥ २१ ॥  


मुनय ऊचुः-

आख्यातं नो भगवता गर्भः सञ्जायते यथा ।  
यथा जातस् तु पुरुषः प्रपद्यते तद् उच्यताम् ॥ २२ ॥  


व्यास उवाच-

आसन्नमात्रपुरुषस् तैर् भूतैर् अभिभूयते ।  
विप्रयुक्तस् तु तैर् भूतैः पुनर् यात्य् अपरां गतिम् ॥ २३ ॥  


स च भूतसमायुक्तः प्राप्नोति जीवम् एव हि ।  
ततो ऽस्य कर्म पश्यन्ति शुभं वा यदि वाशुभम् ।  
देवताः पञ्चभूतस्थाः किं भूयः श्रोतुम् इच्छथ ॥ २४ ॥  


मुनय ऊचुः-

त्वग् अस्थि मांसम् उत्सृज्य तैस् तु भूतैर् विवर्जितः ।  
जीवः स भगवन् क्वस्थः सुखदुःखे समश्नुते ॥ २५ ॥  


व्यास उवाच-

जीवः कर्मसमायुक्तः शीघ्रं रेतःसमागतः ।  
स्त्रीणां पुष्पं समासाद्य ततः कालेन भो द्विजाः ॥ २६ ॥  


यमस्य पुरुषैः क्लेशो यमस्य पुरुषैर् वधः ।  
दुःखं संसारचक्रं च नरः क्लेशं च विन्दति ॥ २७ ॥  


इह लोके स तु प्राणी जन्मप्रभृति भो द्विजाः ।  
सुकृतं कर्म वै भुङ्क्ते धर्मस्य फलम् आश्रितः ॥ २८ ॥  


यदि धर्मं समायुज्य जन्मप्रभृति सेवते ।  
ततः स पुरुषो भूत्वा सेवते नित्यदा सुखम् ॥ २९ ॥  


अथान्तरान्तरं धर्मम् अधर्मम् उपसेवते ।  
सुखस्यानन्तरं दुःखं स जीवो ऽप्य् अधिगच्छति ॥ ३० ॥  


अधर्मेण समायुक्तो यमस्य विषयं गतः ।  
महादुःखं समासाद्य तिर्यग्योनौ प्रजायते ॥ ३१ ॥  


कर्मणा येन येनेह यस्यां योनौ प्रजायते ।  
जीवो मोहसमायुक्तस् तन् मे शृणुत साम्प्रतम् ॥ ३२ ॥  


यद् एतद् उच्यते शास्त्रैः सेतिहासैश् च छन्दसि ।  
यमस्य विषयं घोरं मर्त्यलोकं प्रवर्तते ॥ ३३ ॥  


इह स्थानानि पुण्यानि देवतुल्यानि भो द्विजाः ।  
तिर्यग्योन्यतिरिक्तानि गतिमन्ति च सर्वशः ॥ ३४ ॥  


यमस्य भवने दिव्ये ब्रह्मलोकसमे गुणैः ।  
कर्मभिर् नियतैर् बद्धो जन्तुर् दुःखान्य् उपाश्नुते ॥ ३५ ॥  


येन येन हि भावेन येन वै कर्मणा गतिम् ।  
प्रयाति पुरुषो घोरां तथा वक्ष्याम्य् अतः परम् ॥ ३६ ॥  


अधीत्य चतुरो वेदान् द्विजो मोहसमन्वितः ।  
पतितात् प्रतिगृह्याथ खरयोनौ प्रजायते ॥ ३७ ॥  


खरो जीवति वर्षाणि दश पञ्च च भो द्विजाः ।  
खरो मृतो बलीवर्दः सप्त वर्षाणि जीवति ॥ ३८ ॥  


बलीवर्दो मृतश् चापि जायते ब्रह्मराक्षसः ।  
ब्रह्मरक्षस् तु मासांस् त्रींस् ततो जायेत ब्राह्मणः ॥ ३९ ॥  


पतितं याजयित्वा तु कृमियोनौ प्रजायते ।  
तत्र जीवति वर्षाणि दश पञ्च च भो द्विजाः ॥ ४० ॥  


क्रिमिभावाद् विनिर्मुक्तस् ततो जायेत गर्दभः ।  
गर्दभः पञ्च वर्षाणि पञ्च वर्षाणि शूकरः ॥ ४१ ॥  


कुक्कुटः पञ्च वर्षाणि पञ्च वर्षाणि जम्बुकः ।  
श्वा वर्षम् एकं भवति ततो जायेत मानवः ॥ ४२ ॥  


उपाध्यायस्य यः पापं शिष्यः कुर्याद् अबुद्धिमान् ।  
स जन्मानीह संसारे त्रीन् आप्नोति न संशयः ॥ ४३ ॥  


प्राक् श्वा भवति भो विप्रास् ततः क्रव्यात् ततः खरः ।  
प्रेत्य च परिक्लिष्टेषु पश्चाज् जायेत ब्राह्मणः ॥ ४४ ॥  


मनसापि गुरोर् भार्यां यः शिष्यो याति पापकृत् ।  
उदग्रान् प्रैति संसारान् अधर्मेणेह चेतसा ॥ ४५ ॥  


श्वयोनौ तु स सम्भूतस् त्रीणि वर्षाणि जीवति ।  
तत्रापि निधनं प्राप्तः क्रिमियोनौ प्रजायते ॥ ४६ ॥  


कृमिभावम् अनुप्राप्तो वर्षम् एकं तु जीवति ।  
ततस् तु निधनं प्राप्य ब्रह्मयोनौ प्रजायते ॥ ४७ ॥  


यदि पुत्रसमं शिष्यं गुरुर् हन्याद् अकारणम् ।  
आत्मनः कामकारेण सो ऽपि हिंस्रः प्रजायते ॥ ४८ ॥  


पितरं मातरं चैव यस् तु पुत्रो ऽवमन्यते ।  
सो ऽपि विप्रा मृतो जन्तुः पूर्वं जायेत गर्दभः ॥ ४९ ॥  


गर्दभत्वं तु सम्प्राप्य दश वर्षाणि जीवति ।  
संवत्सरं तु कुम्भीरस् ततो जायेत मानवः ॥ ५० ॥  


पुत्रस्य मातापितरौ यस्य रुष्टाव् उभाव् अपि ।  
गुर्वपध्यानतः सो ऽपि मृतो जायेत गर्दभः ॥ ५१ ॥  


खरो जीवति मासांश् च दश चापि चतुर्दश ।  
बिडालः सप्त मासांस् तु ततो जायेत मानवः ॥ ५२ ॥  


मातापितराव् आक्रुश्य सारीकः सम्प्रजायते ।  
ताडयित्वा तु ताव् एव जायते कच्छपो द्विजाः ॥ ५३ ॥  


कच्छपो दश वर्षाणि त्रीणि वर्षाणि शल्यकः ।  
व्यालो भूत्वा तु षण् मासांस् ततो जायेत मानुषः ॥ ५४ ॥  


भर्तृपिण्डम् उपाश्नीनो राजद्विष्टानि सेवते ।  
सो ऽपि मोहसमापन्नो मृतो जायेत वानरः ॥ ५५ ॥  


वानरो दश वर्षाणि सप्त वर्षाणि मूषकः ।  
श्वा च भूत्वा तु षण् मासांस् ततो जायेत मानवः ॥ ५६ ॥  


न्यासापहर्ता तु नरो यमस्य विषयं गतः ।  
संसाराणां शतं गत्वा कृमियोनौ प्रजायते ॥ ५७ ॥  


तत्र जीवति वर्षाणि दश पञ्च च भो द्विजाः ।  
दुष्कृतस्य क्षयं कृत्वा ततो जायेत मानुषः ॥ ५८ ॥  


असूयको नरश् चापि मृतो जायेत शार्ङ्गकः ।  
विश्वासहर्ता च नरो मीनो जायेत दुर्मतिः ॥ ५९ ॥  


भूत्वा मीनो ऽष्ट वर्षाणि मृगो जायेत भो द्विजाः ।  
मृगस् तु चतुरो मासांस् ततश् छागः प्रजायते ॥ ६० ॥  


छागस् तु निधनं प्राप्य पूर्णे संवत्सरे ततः ।  
कीटः सञ्जायते जन्तुस् ततो जायेत मानुषः ॥ ६१ ॥  


धान्यान् यवांस् तिलान् माषान् कुलित्थान् सर्षपांश् चणान् ।  
कलायान् अथ मुद्गांश् च गोधूमान् अतसीस् तथा ॥ ६२ ॥  


सस्यान्य् अन्यानि हर्ता च मर्त्यो मोहाद् अचेतनः ।  
सञ्जायते मुनिश्रेष्ठा मूषिको निरपत्रपः ॥ ६३ ॥  


ततः प्रेत्य मुनिश्रेष्ठा मृतो जायेत शूकरः ।  
शूकरो जातमात्रस् तु रोगेण म्रियते पुनः ॥ ६४ ॥  


श्वा ततो जायते मूकः कर्मणा तेन मानवः ।  
भूत्वा श्वा पञ्च वर्षाणि ततो जायेत मानवः ॥ ६५ ॥  


परदाराभिमर्शं तु कृत्वा जायेत वै वृकः ।  
श्वा शृगालस् ततो गृध्रो व्यालः कङ्को बकस् तथा ॥ ६६ ॥  


भ्रातुर् भार्यां तु पापात्मा यो धर्षयति मोहितः ।  
पुंस्कोकिलत्वम् आप्नोति सो ऽपि संवत्सरं द्विजाः ॥ ६७ ॥  


सखिभार्यां गुरोर् भार्यां राजभार्यां तथैव च ।  
प्रधर्षयित्वा कामात्मा मृतो जायेत शूकरः ॥ ६८ ॥  


शूकरः पञ्च वर्षाणि दश वर्षाणि वै बकः ।  
पिपीलिकस् तु मासांस् त्रीन् कीटः स्यान् मासम् एव च ॥ ६९ ॥  


एतान् आसाद्य संसारान् कृमियोनौ प्रजायते ।  
तत्र जीवति मासांस् तु कृमियोनौ चतुर्दश ॥ ७० ॥  


नरो ऽधर्मक्षयं कृत्वा ततो जायेत मानुषः ।  
पूर्वं दत्त्वा तु यः कन्यां द्वितीये दातुम् इच्छति ॥ ७१ ॥  


सो ऽपि विप्रा मृतो जन्तुः क्रिमियोनौ प्रजायते ।  
तत्र जीवति वर्षाणि त्रयोदश द्विजोत्तमाः ॥ ७२ ॥  


अधर्मसङ्क्षये मुक्तस् ततो जायेत मानुषः ।  
देवकार्यम् अकृत्वा तु पितृकार्यम् अथापि वा ॥ ७३ ॥  


अनिर्वाप्य पितॄन् देवान् मृतो जायेत वायसः ।  
वायसः शतवर्षाणि ततो जायेत कुक्कुटः ॥ ७४ ॥  


जायते व्यालकश् चापि मासं तस्मात् तु मानुषः ।  
ज्येष्ठं पितृसमं चापि भ्रातरं यो ऽवमन्यते ॥ ७५ ॥  


सो ऽपि मृत्युम् उपागम्य क्रौञ्चयोनौ प्रजायते ।  
क्रौञ्चो जीवति वर्षाणि दश जायेत जीवकः ॥ ७६ ॥  


ततो निधनम् आप्नोति मानुषत्वम् अवाप्नुयात् ।  
वृषलो ब्राह्मणीं गत्वा कृमियोनौ प्रजायते ॥ ७७ ॥  


ततः सम्प्राप्य निधनं जायते शूकरः पुनः ।  
शूकरो जातमात्रस् तु रोगेण म्रियते द्विजाः ॥ ७८ ॥  


श्वा च वै जायते मूढः कर्मणा तेन भो द्विजाः ।  
श्वा भूत्वा कृतकर्मासौ जायते मानुषस् ततः ॥ ७९ ॥  


तत्रापत्यं समुत्पाद्य मृतो जायेत मूषिकः ।  
कृतघ्नस् तु मृतो विप्रा यमस्य विषयं गतः ॥ ८० ॥  


यमस्य विषये क्रूरैर् बद्धः प्राप्नोति वेदनाम् ।  
दण्डकं मुद्गरं शूलम् अग्निदण्डं च दारुणम् ॥ ८१ ॥  


असिपत्त्रवनं घोरं वालुकां कूटशाल्मलीम् ।  
एताश् चान्याश् च बहवो यमस्य विषयं गताः ॥ ८२ ॥  


यातनाः प्राप्य घोरास् तु ततो याति च भो द्विजाः ।  
संसारचक्रम् आसाद्य क्रिमियोनौ प्रजायते ॥ ८३ ॥  


क्रिमिर् भवति वर्षाणि दश पञ्च च भो द्विजाः ।  
ततो गर्भं समासाद्य तत्रैव म्रियते नरः ॥ ८४ ॥  


ततो गर्भशतैर् जन्तुर् बहुशः सम्प्रपद्यते ।  
संसारान् सुबहून् गत्वा ततस् तिर्यक् प्रजायते ॥ ८५ ॥  


ततो दुःखम् अनुप्राप्य बहुवर्षगणानि वै ।  
स पुनर्भवसंयुक्तस् ततः कूर्मः प्रजायते ॥ ८६ ॥  


दधि हृत्वा बकश् चापि प्लवो मत्स्यान् असंस्कृतान् ।  
चोरयित्वा तु दुर्बुद्धिर् मधुदंशः प्रजायते ॥ ८७ ॥  


फलं वा मूलकं हृत्वा पूपं वापि पिपीलिकः ।  
चोरयित्वा तु निष्पावं जायते फलमूषकः ॥ ८८ ॥  


पायसं चोरयित्वा तु तित्तिरत्वम् अवाप्नुयात् ।  
हृत्वा पिष्टमयं पूपं कुम्भोलूकः प्रजायते ॥ ८९ ॥  


अपो हृत्वा तु दुर्बुद्धिर् वायसो जायते नरः ।  
कांस्यं हृत्वा तु दुर्बुद्धिर् हारीतो जायते नरः ॥ ९० ॥  


राजतं भाजनं हृत्वा कपोतः सम्प्रजायते ।  
हृत्वा तु काञ्चनं भाण्डं कृमियोनौ प्रजायते ॥ ९१ ॥  


पत्त्रोर्णं चोरयित्वा तु कुररत्वं नियच्छति ।  
कोशकारं ततो हृत्वा नरो जायेत नर्तकः ॥ ९२ ॥  


अंशुकं चोरयित्वा तु शुको जायेत मानवः ।  
चोरयित्वा दुकूलं तु मृतो हंसः प्रजायते ॥ ९३ ॥  


क्रौञ्चः कार्पासिकं हृत्वा मृतो जायेत मानवः ।  
चोरयित्वा नरः पट्टं त्व् आविकं चैव भो द्विजाः ॥ ९४ ॥  


क्षौमं च वस्त्रम् आहृत्य शशो जन्तुः प्रजायते ।  
चूर्णं तु हृत्वा पुरुषो मृतो जायेत बर्हिणः ॥ ९५ ॥  


हृत्वा रक्तानि वस्त्राणि जायते जीवजीवकः ।  
वर्णकादींस् तथा गन्धांश् चोरयित्वेह मानवः ॥ ९६ ॥  


चुच्छुन्दरित्वम् आप्नोति विप्रो लोभपरायणः ।  
तत्र जीवति वर्षाणि ततो दश च पञ्च च ॥ ९७ ॥  


अधर्मस्य क्षयं कृत्वा ततो जायेत मानवः ।  
चोरयित्वा पयश् चापि बलाका सम्प्रजायते ॥ ९८ ॥  


यस् तु चोरयते तैलं नरो मोहसमन्वितः ।  
सो ऽपि विप्रा मृतो जन्तुस् तैलपायी प्रजायते ॥ ९९ ॥  


अशस्त्रं पुरुषं हत्वा सशस्त्रः पुरुषाधमः ।  
अर्थार्थं यदि वा वैरी मृतो जायेत वै खरः ॥ १०० ॥  


खरो जीवति वर्षे द्वे ततः शस्त्रेण वध्यते ।  
स मृतो मृगयोनौ तु नित्योद्विग्नो ऽभिजायते ॥ १०१ ॥  


मृगो विध्येत शस्त्रेण गते संवत्सरे ततः ।  
हतो मृगस् ततो मीनः सो ऽपि जालेन बध्यते ॥ १०२ ॥  


मासे चतुर्थे सम्प्राप्ते श्वापदः सम्प्रजायते ।  
श्वापदो दश वर्षाणि द्वीपी वर्षाणि पञ्च च ॥ १०३ ॥  


ततस् तु निधनं प्राप्तः कालपर्यायचोदितः ।  
अधर्मस्य क्षयं कृत्वा मानुषत्वम् अवाप्नुयात् ॥ १०४ ॥  


वाद्यं हृत्वा तु पुरुषो लोमशः सम्प्रजायते ।  
तथा पिण्याकसम्मिश्रम् अन्नं यश् चोरयेन् नरः ॥ १०५ ॥  


स जायते बभ्रुसटो दारुणो मूषिको नरः ।  
दशन् वै मानुषान् नित्यं पापात्मा स द्विजोत्तमाः ॥ १०६ ॥  


घृतं हृत्वा तु दुर्बुद्धिः काको मद्गुः प्रजायते ।  
मत्स्यमांसम् अथो हृत्वा काको जायेत मानवः ॥ १०७ ॥  


लवणं चोरयित्वा तु चिरिकाकः प्रजायते ।  
विश्वासेन तु निक्षिप्तं यो ऽपनिह्नोति मानवः ॥ १०८ ॥  


स गतायुर् नरस् तेन मत्स्ययोनौ प्रजायते ।  
मत्स्ययोनिम् अनुप्राप्य मृतो जायेत मानुषः ॥ १०९ ॥  


मानुषत्वम् अनुप्राप्य क्षीणायुर् उपजायते ।  
पापानि तु नरः कृत्वा तिर्यग् जायेत भो द्विजाः ॥ ११० ॥  


न चात्मनः प्रमाणं तु धर्मं जानाति किञ्चन ।  
ये पापानि नराः कृत्वा निरस्यन्ति व्रतैः सदा ॥ १११ ॥  


सुखदुःखसमायुक्ता व्याधिमन्तो भवन्त्य् उत ।  
असंवीताः प्रजायन्ते म्लेच्छाश् चापि न संशयः ॥ ११२ ॥  


नराः पापसमाचारा लोभमोहसमन्विताः ।  
वर्जयन्ति हि पापानि जन्मप्रभृति ये नराः ॥ ११३ ॥  


अरोगा रूपवन्तश् च धनिनस् ते भवन्त्य् उत ।  
स्त्रियो ऽप्य् एतेन कल्पेन कृत्वा पापम् अवाप्नुयुः ॥ ११४ ॥  


एतेषाम् एव पापानां भार्यात्वम् उपयान्ति ताः ।  
प्रायेण हरणे दोषाः सर्व एव प्रकीर्तिताः ॥ ११५ ॥  


एतद् वै लेशमात्रेण कथितं वो द्विजर्षभाः ।  
अपरस्मिन् कथायोगे भूयः श्रोष्यथ भो द्विजाः ॥ ११६ ॥  


एतन् मया महाभागा ब्रह्मणो वदतः पुरा ।  
सुरर्षीणां श्रुतं मध्ये पृष्टं चापि यथा तथा ॥ ११७ ॥  


मयापि तुभ्यं कार्त्स्न्येन यथावद् अनुवर्णितम् ।  
एतच् छ्रुत्वा मुनिश्रेष्ठा धर्मे कुरुत मानसम् ॥ ११८ ॥  

