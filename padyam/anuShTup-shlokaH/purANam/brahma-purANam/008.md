+++
title = "008"

+++

<details><summary>Summary (SA)</summary>

Chapter 8- The solar dynasty (cont.)
</details>

{{Ref- SS 20-23}}

लोमहर्षण उवाच-

सत्यव्रतस् तु भक्त्या च कृपया च प्रतिज्ञया ।  
विश्वामित्रकलत्रं तु बभार विनये स्थितः ॥ १ ॥  


हत्वा मृगान् वराहांश् च महिषांश् च वनेचरान् ।  
विश्वामित्राश्रमाभ्याशे मांसं वृक्षे बबन्ध च ॥ २ ॥  


उपांशुव्रतम् आस्थाय दीक्षां द्वादशवार्षिकीम् ।  
पितुर् नियोगाद् अवसत् तस्मिन् वनगते नृपे ॥ ३ ॥  


अयोध्यां चैव राज्यं च तथैवान्तःपुरं मुनिः ।  
याज्योपाध्यायसंयोगाद् वसिष्ठः पर्यरक्षत ॥ ४ ॥  


सत्यव्रतस् तु बाल्याच् च भाविनो ऽर्थस्य वै बलात् ।  
वसिष्ठे ऽभ्यधिकं मन्युं धारयाम् आस नित्यशः ॥ ५ ॥  


पित्रा हि तं तदा राष्ट्रात् त्यज्यमानं प्रियं सुतम् ।  
निवारयाम् आस मुनिर् बहुना कारणेन न ॥ ६ ॥  


पाणिग्रहणमन्त्राणां निष्ठा स्यात् सप्तमे पदे ।  
न च सत्यव्रतस् तस्माद् धतवान् सप्तमे पदे ॥ ७ ॥  


जानन् धर्मं वसिष्ठस् तु न मां त्रातीति भो द्विजाः ।  
सत्यव्रतस् तदा रोषं वसिष्ठे मनसाकरोत् ॥ ८ ॥  


गुणबुद्ध्या तु भगवान् वसिष्ठः कृतवांस् तथा ।  
न च सत्यव्रतस् तस्य तम् उपांशुम् अबुध्यत ॥ ९ ॥  


तस्मिन्न् अपरितोषश् च पितुर् आसीन् महात्मनः ।  
तेन द्वादश वर्षाणि नावर्षत् पाकशासनः ॥ १० ॥  


तेन त्व् इदानीं विहितां दीक्षां तां दुर्वहां भुवि ।  
कुलस्य निष्कृतिर् विप्राः कृता सा वै भवेद् इति ॥ ११ ॥  


न तं वसिष्ठो भगवान् पित्रा त्यक्तं न्यवारयत् ।  
अभिषेक्ष्याम्य् अहं पुत्रम् अस्येत्य् एवम्मतिर् मुनिः ॥ १२ ॥  


स तु द्वादश वर्षाणि तां दीक्षाम् अवहद् बली ।  
अविद्यमाने मांसे तु वसिष्ठस्य महात्मनः ॥ १३ ॥  


सर्वकामदुघां दोग्ध्रीं स ददर्श नृपात्मजः ।  
तां वै क्रोधाच् च मोहाच् च श्रमाच् चैव क्षुधान्वितः ॥ १४ ॥  


देशधर्मगतो राजा जघान मुनिसत्तमाः ।  
तन्मांसं स स्वयं चैव विश्वामित्रस्य चात्मजान् ॥ १५ ॥  


भोजयाम् आस तच् छ्रुत्वा वसिष्ठो ऽप्य् अस्य चुक्रुधे ॥ १६ ॥  


वसिष्ठ उवाच-

पातयेयम् अहं क्रूर तव शङ्कुम् असंशयम् ।  
यदि ते द्वाव् इमौ शङ्कू न स्यातां वै कृतौ पुनः ॥ १७ ॥  


पितुश् चापरितोषेण गुरुदोग्ध्रीवधेन च ।  
अप्रोक्षितोपयोगाच् च त्रिविधस् ते व्यतिक्रमः ॥ १८ ॥  


एवं त्रीण्य् अस्य शङ्कूनि तानि दृष्ट्वा महातपाः ।  
त्रिशङ्कुर् इति होवाच त्रिशङ्कुस् तेन स स्मृतः ॥ १९ ॥  


विश्वामित्रस्य दाराणाम् अनेन भरणं कृतम् ।  
तेन तस्मै वरं प्रादान् मुनिः प्रीतस् त्रिशङ्कवे ॥ २० ॥  


छन्द्यमानो वरेणाथ वरं वव्रे नृपात्मजः ।  
सशरीरो व्रजे स्वर्गम् इत्य् एवं याचितो वरः ॥ २१ ॥  


अनावृष्टिभये तस्मिन् गते द्वादशवार्षिके ।  
पित्र्ये राज्ये ऽभिषिच्याथ याजयाम् आस पार्थिवम् ॥ २२ ॥  


मिषतां देवतानां च वसिष्ठस्य च कौशिकः ।  
दिवम् आरोपयाम् आस सशरीरं महातपाः ॥ २३ ॥  


तस्य सत्यरथा नाम पत्नी कैकेयवंशजा ।  
कुमारं जनयाम् आस हरिश्चन्द्रम् अकल्मषम् ॥ २४ ॥  


स वै राजा हरिश्चन्द्रस् त्रैशङ्कव इति स्मृतः ।  
आहर्ता राजसूयस्य सम्राड् इति ह विश्रुतः ॥ २५ ॥  


हरिश्चन्द्रस्य पुत्रो ऽभूद् रोहितो नाम पार्थिवः ।  
हरितो रोहितस्याथ चञ्चुर् हारित उच्यते ॥ २६ ॥  


विजयश् च मुनिश्रेष्ठाश् चञ्चुपुत्रो बभूव ह ।  
जेता स सर्वपृथिवीं विजयस् तेन स स्मृतः ॥ २७ ॥  


रुरुकस् तनयस् तस्य राजा धर्मार्थकोविदः ।  
रुरुकस्य वृकः पुत्रो वृकाद् बाहुस् तु जज्ञिवान् ॥ २८ ॥  


हैहयास् तालजङ्घाश् च निरस्यन्ति स्म तं नृपम् ।  
तत्पत्नी गर्भम् आदाय और्वस्याश्रमम् आविशत् ॥ २९ ॥  


नासत्यो धार्मिकश् चैव स ह धर्मयुगे ऽभवत् ।  
सगरस् तु सुतो बाहोर् यज्ञे सह गरेण वै ॥ ३० ॥  


और्वस्याश्रमम् आसाद्य भार्गवेणाभिरक्षितः ।  
आग्नेयम् अस्त्रं लब्ध्वा च भार्गवात् सगरो नृपः ॥ ३१ ॥  


जिगाय पृथिवीं हत्वा तालजङ्घान् सहैहयान् ।  
शकानां पह्नवानां च धर्मं निरसद् अच्युतः ।  
क्षत्रियाणां मुनिश्रेष्ठाः पारदानां च धर्मवित् ॥ ३२ ॥  


मुनय ऊचुः-

कथं स सगरो जातो गरेणैव सहाच्युतः ।  
किमर्थं च शकादीनां क्षत्रियाणां महौजसाम् ॥ ३३ ॥  


धर्मान् कुलोचितान् राजा क्रुद्धो निरसद् अच्युतः ।  
एतन् नः सर्वम् आचक्ष्व विस्तरेण महामते ॥ ३४ ॥  


लोमहर्षण उवाच-

बाहोर् व्यसनिनः पूर्वं हृतं राज्यम् अभूत् किल ।  
हैहयैस् तालजङ्घैश् च शकैः सार्धं द्विजोत्तमाः ॥ ३५ ॥  


यवनाः पारदाश् चैव काम्बोजाः पह्नवास् तथा ।  
एते ह्य् अपि गणाः पञ्च हैहयार्थे पराक्रमन् ॥ ३६ ॥  


हृतराज्यस् तदा राजा स वै बाहुर् वनं ययौ ।  
पत्न्या चानुगतो दुःखी तत्र प्राणान् अवासृजत् ॥ ३७ ॥  


पत्नी तु यादवी तस्य सगर्भा पृष्ठतो ऽन्वगात् ।  
सपत्न्या च गरस् तस्यै दत्तः पूर्वं किलानघाः ॥ ३८ ॥  


सा तु भर्तुश् चितां कृत्वा वने ताम् अभ्यरोहत ।  
और्वस् तां भार्गवो विप्राः कारुण्यात् समवारयत् ॥ ३९ ॥  


तस्याश्रमे च गर्भः स गरेणैव सहाच्युतः ।  
व्यजायत महाबाहुः सगरो नाम पार्थिवः ॥ ४० ॥  


और्वस् तु जातकर्मादींस् तस्य कृत्वा महात्मनः ।  
अध्याप्य वेदशास्त्राणि ततो ऽस्त्रं प्रत्यपादयत् ॥ ४१ ॥  


आग्नेयं तु महाभागा अमरैर् अपि दुःसहम् ।  
स तेनास्त्रबलेनाजौ बलेन च समन्वितः ॥ ४२ ॥  


हैहयान् विजघानाशु क्रुद्धो रुद्रः पशून् इव ।  
आजहार च लोकेषु कीर्तिं कीर्तिमतां वरः ॥ ४३ ॥  


ततः शकांश् च यवनान् काम्बोजान् पारदांस् तथा ।  
पह्नवांश् चैव निःशेषान् कर्तुं व्यवसितो नृपः ॥ ४४ ॥  


ते वध्यमाना वीरेण सगरेण महात्मना ।  
वसिष्ठं शरणं गत्वा प्रणिपेतुर् मनीषिणम् ॥ ४५ ॥  


वसिष्ठस् त्व् अथ तान् दृष्ट्वा समयेन महाद्युतिः ।  
सगरं वारयाम् आस तेषां दत्त्वाभयं तदा ॥ ४६ ॥  


सगरः स्वां प्रतिज्ञां तु गुरोर् वाक्यं निशम्य च ।  
धर्मं जघान तेषां वै वेषान् अन्यांश् चकार ह ॥ ४७ ॥  


अर्धं शकानां शिरसो मुण्डयित्वा व्यसर्जयत् ।  
यवनानां शिरः सर्वं काम्बोजानां तथैव च ॥ ४८ ॥  


पारदा मुक्तकेशाश् च पह्नवाञ् श्मश्रुधारिणः ।  
निःस्वाध्यायवषट्काराः कृतास् तेन महात्मना ॥ ४९ ॥  


शका यवनकाम्बोजाः पारदाश् च द्विजोत्तमाः ।  
कोणिसर्पा माहिषका दर्वाश् चोलाः सकेरलाः ॥ ५० ॥  


सर्वे ते क्षत्रिया विप्रा धर्मस् तेषां निराकृतः ।  
वसिष्ठवचनाद् राज्ञा सगरेण महात्मना ॥ ५१ ॥  


स धर्मविजयी राजा विजित्येमां वसुन्धराम् ।  
अश्वं प्रचारयाम् आस वाजिमेधाय दीक्षितः ॥ ५२ ॥  


तस्य चारयतः सो ऽश्वः समुद्रे पूर्वदक्षिणे ।  
वेलासमीपे ऽपहृतो भूमिं चैव प्रवेशितः ॥ ५३ ॥  


स तं देशं तदा पुत्रैः खानयाम् आस पार्थिवः ।  
आसेदुस् ते तदा तत्र खन्यमाने महार्णवे ॥ ५४ ॥  


तम् आदिपुरुषं देवं हरिं कृष्णं प्रजापतिम् ।  
विष्णुं कपिलरूपेण स्वपन्तं पुरुषं तदा ॥ ५५ ॥  


तस्य चक्षुःसमुत्थेन तेजसा प्रतिबुध्यतः ।  
दग्धाः सर्वे मुनिश्रेष्ठाश् चत्वारस् त्व् अवशेषिताः ॥ ५६ ॥  


बर्हिकेतुः सुकेतुश् च तथा धर्मरथो नृपः ।  
शूरः पञ्चनदश् चैव तस्य वंशकरा नृपाः ॥ ५७ ॥  


प्रादाच् च तस्मै भगवान् हरिर् नारायणो वरम् ।  
अक्षयं वंशम् इक्ष्वाकोः कीर्तिं चाप्य् अनिवर्तिनीम् ॥ ५८ ॥  


पुत्रं समुद्रं च विभुः स्वर्गे वासं तथाक्षयम् ।  
समुद्रश् चार्घम् आदाय ववन्दे तं महीपतिम् ॥ ५९ ॥  


सागरत्वं च लेभे स कर्मणा तेन तस्य ह ।  
तं चाश्वमेधिकं सो ऽश्वं समुद्राद् उपलब्धवान् ॥ ६० ॥  


आजहाराश्वमेधानां शतं स सुमहातपाः ।  
पुत्राणां च सहस्राणि षष्टिस् तस्येति नः श्रुतम् ॥ ६१ ॥  


मुनय ऊचुः-

सगरस्यात्मजा वीराः कथं जाता महाबलाः ।  
विक्रान्ताः षष्टिसाहस्रा विधिना केन सत्तम ॥ ६२ ॥  


लोमहर्षण उवाच-

द्वे भार्ये सगरस्यास्तां तपसा दग्धकिल्बिषे ।  
ज्येष्ठा विदर्भदुहिता केशिनी नाम नामतः ॥ ६३ ॥  


कनीयसी तु महती पत्नी परमधर्मिणी ।  
अरिष्टनेमिदुहिता रूपेणाप्रतिमा भुवि ॥ ६४ ॥  


और्वस् ताभ्यां वरं प्रादात् तद् बुध्यध्वं द्विजोत्तमाः ।  
षष्टिं पुत्रसहस्राणि गृह्णात्व् एका नितम्बिनी ॥ ६५ ॥  


एकं वंशधरं त्व् एका यथेष्टं वरयत्व् इति ।  
तत्रैका जगृहे पुत्रान् षष्टिसाहस्रसम्मितान् ॥ ६६ ॥  


एकं वंशधरं त्व् एका तथेत्य् आह ततो मुनिः ।  
राजा पञ्चजनो नाम बभूव स महाद्युतिः ॥ ६७ ॥  


इतरा सुषुवे तुम्बीं बीजपूर्णाम् इति श्रुतिः ।  
तत्र षष्टिसहस्राणि गर्भास् ते तिलसम्मिताः ॥ ६८ ॥  


सम्बभूवुर् यथाकालं ववृधुश् च यथासुखम् ।  
घृतपूर्णेषु कुम्भेषु तान् गर्भान् निदधे ततः ॥ ६९ ॥  


धात्रीश् चैकैकशः प्रादात् तावतीः पोषणे नृपः ।  
ततो दशसु मासेषु समुत्तस्थुर् यथाक्रमम् ॥ ७० ॥  


कुमारास् ते यथाकालं सगरप्रीतिवर्धनाः ।  
षष्टिपुत्रसहस्राणि तस्यैवम् अभवन् द्विजाः ॥ ७१ ॥  


गर्भाद् अलाबूमध्याद् वै जातानि पृथिवीपतेः ।  
तेषां नारायणं तेजः प्रविष्टानां महात्मनाम् ॥ ७२ ॥  


एकः पञ्चजनो नाम पुत्रो राजा बभूव ह ।  
शूरः पञ्चजनस्यासीद् अंशुमान् नाम वीर्यवान् ॥ ७३ ॥  


दिलीपस् तस्य तनयः खट्वाङ्ग इति विश्रुतः ।  
येन स्वर्गाद् इहागत्य मुहूर्तं प्राप्य जीवितम् ॥ ७४ ॥  


त्रयो ऽभिसन्धिता लोका बुद्ध्या सत्येन चानघाः ।  
दिलीपस्य तु दायादो महाराजो भगीरथः ॥ ७५ ॥  


यः स गङ्गां सरिच्छ्रेष्ठाम् अवातारयत प्रभुः ।  
समुद्रम् आनयच् चैनां दुहितृत्वे ऽप्य् अकल्पयत् ॥ ७६ ॥  


तस्माद् भागीरथी गङ्गा कथ्यते वंशचिन्तकैः ।  
भगीरथसुतो राजा श्रुत इत्य् अभिविश्रुतः ॥ ७७ ॥  


नाभागस् तु श्रुतस्यासीत् पुत्रः परमधार्मिकः ।  
अम्बरीषस् तु नाभागिः सिन्धुद्वीपपिताभवत् ॥ ७८ ॥  


अयुताजित् तु दायादः सिन्धुद्वीपस्य वीर्यवान् ।  
अयुताजित्सुतस् त्व् आसीद् ऋतुपर्णो महायशाः ॥ ७९ ॥  


दिव्याक्षहृदयज्ञो वै राजा नलसखो बली ।  
ऋतुपर्णसुतस् त्व् आसीद् आर्तपर्णिर् महायशाः ॥ ८० ॥  


सुदासस् तस्य तनयो राजा इन्द्रसखो ऽभवत् ।  
सुदासस्य सुतः प्रोक्तः सौदासो नाम पार्थिवः ॥ ८१ ॥  


ख्यातः कल्माषपादो वै राजा मित्रसहो ऽभवत् ।  
कल्माषपादस्य सुतः सर्वकर्मेति विश्रुतः ॥ ८२ ॥  


अनरण्यस् तु पुत्रो ऽभूद् विश्रुतः सर्वकर्मणः ।  
अनरण्यसुतो निघ्नो निघ्नतो द्वौ बभूवतुः ॥ ८३ ॥  


अनमित्रो रघुश् चैव पार्थिवर्षभसत्तमौ ।  
अनमित्रसुतो राजा विद्वान् दुलिदुहो ऽभवत् ॥ ८४ ॥  


दिलीपस् तनयस् तस्य रामस्य प्रपितामहः ।  
दीर्घबाहुर् दिलीपस्य रघुर् नाम्ना सुतो ऽभवत् ॥ ८५ ॥  


अयोध्यायां महाराजो यः पुरासीन् महाबलः ।  
अजस् तु राघवो जज्ञे तथा दशरथो ऽप्य् अजात् ॥ ८६ ॥  


रामो दशरथाज् जज्ञे धर्मात्मा सुमहायशाः ।  
रामस्य तनयो जज्ञे कुश इत्य् अभिसञ्ज्ञितः ॥ ८७ ॥  


अतिथिस् तु कुशाज् जज्ञे धर्मात्मा सुमहायशाः ।  
अतिथेस् त्व् अभवत् पुत्रो निषधो नाम वीर्यवान् ॥ ८८ ॥  


निषधस्य नलः पुत्रो नभः पुत्रो नलस्य च ।  
नभस्य पुण्डरीकस् तु क्षेमधन्वा ततः स्मृतः ॥ ८९ ॥  


क्षेमधन्वसुतस् त्व् आसीद् देवानीकः प्रतापवान् ।  
आसीद् अहीनगुर् नाम देवानीकात्मजः प्रभुः ॥ ९० ॥  


अहीनगोस् तु दायादः सुधन्वा नाम पार्थिवः ।  
सुधन्वनः सुतश् चापि ततो जज्ञे शलो नृपः ॥ ९१ ॥  


उक्यो नाम स धर्मात्मा शलपुत्रो बभूव ह ।  
वज्रनाभः सुतस् तस्य नलस् तस्य महात्मनः ॥ ९२ ॥  


नलौ द्वाव् एव विख्यातौ पुराणे मुनिसत्तमाः ।  
वीरसेनात्मजश् चैव यश् चेक्ष्वाकुकुलोद्वहः ॥ ९३ ॥  


इक्ष्वाकुवंशप्रभवाः प्राधान्येन प्रकीर्तिताः ।  
एते विवस्वतो वंशे राजानो भूरितेजसः ॥ ९४ ॥  


पठन् सम्यग् इमां सृष्टिम् आदित्यस्य विवस्वतः ।  
श्राद्धदेवस्य देवस्य प्रजानां पुष्टिदस्य च ।  
प्रजावान् एति सायुज्यम् आदित्यस्य विवस्वतः ॥ ९५ ॥  

