+++
title = "124"

+++

<details><summary>Summary (SA)</summary>

Chapter 124- Story of Indra and Diti
</details>

{{Ref- SS 206-210}}

ब्रह्मोवाच-

पुत्रतीर्थम् इति ख्यातं पुण्यतीर्थं तद् उच्यते ।  
सर्वान् कामान् अवाप्नोति यन्महिम्नः श्रुतेर् अपि ॥ १ ॥  


तस्य स्वरूपं वक्ष्यामि शृणु यत्नेन नारद ।  
दितेः पुत्राश् च दनुजाः परिक्षीणा यदाभवन् ।  
अदितेस् तु सुता ज्येष्ठाः सर्वभावेन नारद ॥ २ ॥  


तदा दितिः पुत्रवियोगदुःखात् ।  
संस्पर्धमाना दनुम् आजगाम ॥ ३ ॥  


दितिर् उवाच-

क्षीणाः सुता आवयोर् एव भद्रे ।  
किं कुर्महे कर्म लोके गरीयः ।  
पश्यादितेर् वंशम् अभिन्नम् उत्तमं ।  
सौराज्ययुक्तं यशसा जयश्रिया ॥ ४ ॥  


जितारिम् अभ्युन्नतकीर्तिधर्मं ।  
मच्चित्तसंहर्षविनाशदक्षम् ।  
समानभर्तृत्वसमानधर्मे ।  
समानगोत्रे ऽपि समानरूपे ॥ ५ ॥  


न जीवयेयं श्रियम् उन्नतिं च ।  
जीर्णास्मि दृष्ट्वा त्व् अदितिप्रसूतान् ।  
काम् अप्य् अवस्थाम् अनुयामि दुःस्था ।  
ऽदितेर् विलोक्याथ परां समृद्धिम् ।  
दावप्रवेशो ऽपि सुखाय नूनं ।  
स्वप्ने ऽप्य् अवेक्ष्या न सपत्नलक्ष्मीः ॥ ६ ॥  


ब्रह्मोवाच-

एवं ब्रुवाणाम् अतिदीनवक्त्रां ।  
विनिश्वसन्तीं परमेष्ठिपुत्रः ।  
कृताभिपूजो विगतश्रमस् तां ।  
स सान्त्वयन्न् आह मनोभिरामाम् ॥ ७ ॥  


परमेष्ठिपुत्र उवाच-

खेदो न कार्यः समभीप्सितं यत् ।  
तत् प्राप्यते पुण्यत एव भद्रे ।  
तत्साधनं वेत्ति महानुभावः ।  
प्रजापतिस् ते स तु वक्ष्यतीति ॥ ८ ॥  


साध्व्य् एतत् सर्वभावेन प्रश्रयावनता सती ॥ ९ ॥  


ब्रह्मोवाच-

एवं ब्रुवाणां च दितिं दनुः प्रोवाच नारद ॥ १० ॥  


दनुर् उवाच-

भर्तारं कश्यपं भद्रे तोषयस्व निजैर् गुणैः ।  
तुष्टो यदि भवेद् भर्ता ततः कामान् अवाप्स्यसि ॥ ११ ॥  


ब्रह्मोवाच-

तथेत्य् उक्त्वा सर्वभावैस् तोषयाम् आस कश्यपम् ।  
दितिं प्रोवाच भगवान् कश्यपो ऽथ प्रजापतिः ॥ १२ ॥  


कश्यप उवाच-

किं ददामि वदाभीष्टं दिते वरय सुव्रते ॥ १३ ॥  


ब्रह्मोवाच-

दितिर् अप्य् आह भर्तारं पुत्रं बहुगुणान्वितम् ।  
जेतारं सर्वलोकानां सर्वलोकनमस्कृतम् ॥ १४ ॥  


येन जातेन लोके ऽस्मिन् भवेयं वीरपुत्रिणी ।  
तं वरेयं सुरपितर् इत्य् आह विनयान्विता ॥ १५ ॥  


कश्यप उवाच-

उपदेक्ष्ये व्रतं श्रेष्ठं द्वादशाब्दफलप्रदम् ।  
तत आगत्य ते गर्भम् आधास्ये यन् मनोगतम् ।  
निष्पापतायां जातायां सिध्यन्ति हि मनोरथाः ॥ १६ ॥  


ब्रह्मोवाच-

भर्तृवाक्याद् दितिः प्रीता तं नमस्यायतेक्षणा ।  
उपदिष्टं व्रतं चक्रे भर्त्रादिष्टं यथाविधि ॥ १७ ॥  


तीर्थसेवापात्रदानव्रतचर्यादिवर्जिताः ।  
कथम् आसादयिष्यन्ति प्राणिनो ऽत्र मनोरथान् ॥ १८ ॥  


ततश् चीर्णे व्रते तस्यां दित्यां गर्भम् अधारयत् ।  
पुनः कान्ताम् अथोवाच कश्यपस् तां दितिं रहः ॥ १९ ॥  


कश्यप उवाच-

न प्राप्नुवन्ति यत्कामान् मुनयो ऽपि तपस्स्थिताः ।  
यथाविहितकर्माङ्गअवज्ञया तच् छुचिस्मिते ॥ २० ॥  


निन्दितं च न कर्तव्यं सन्ध्ययोर् उभयोर् अपि ।  
न स्वप्तव्यं न गन्तव्यं मुक्तकेशी च नो भव ॥ २१ ॥  


भोक्तव्यं सुभगे नैव क्षुतं वा जृम्भणं तथा ।  
सन्ध्याकाले न कर्तव्यं भूतसङ्घसमाकुले ॥ २२ ॥  


सान्तर्धानं सदा कार्यं हसितं तु विशेषतः ।  
गृहान्तदेशे सन्ध्यासु न स्थातव्यं कदाचन ॥ २३ ॥  


मुशलोलूखलादीनि शूर्पपीठपिधानकम् ।  
नैवातिक्रमणीयानि दिवा रात्रौ सदा प्रिये ॥ २४ ॥  


उदक्शीर्षं तु शयनं न सन्ध्यासु विशेषतः ।  
वक्तव्यं नानृतं किञ्चिन् नान्यगेहाटनं तथा ॥ २५ ॥  


कान्ताद् अन्यो न वीक्ष्यस् तु प्रयत्नेन नरः क्वचित् ।  
इत्यादिनियमैर् युक्ता यदि त्वम् अनुवर्तसे ।  
ततस् ते भविता पुत्रस् त्रैलोक्यैश्वर्यभाजनम् ॥ २६ ॥  


ब्रह्मोवाच-

तथेति प्रतिजज्ञे सा भर्तारं लोकपूजितम् ।  
गतश् च कश्यपो ब्रह्मन्न् इतश् चेतः सुरान् प्रति ॥ २७ ॥  


दितेर् गर्भो ऽपि ववृधे बलवान् पुण्यसम्भवः ।  
एतत् सर्वं मयो दैत्यो मायया वेत्ति तत्त्वतः ॥ २८ ॥  


इन्द्रस्य सख्यम् अभवन् मयेन प्रीतिपूर्वकम् ।  
मयो गत्वा रहः प्राह इन्द्रं स विनयान्वितः ॥ २९ ॥  


दितेर् दनोर् अभिप्रायं व्रतं गर्भस्य वर्धनम् ।  
तस्य वीर्यं च विविधं प्रीत्येन्द्राय न्यवेदयत् ॥ ३० ॥  


विश्वासैकगृहं मित्रम् अपायत्रासवर्जितम् ।  
अर्जितं सुकृतं नानाविधं चेत् तद् अवाप्यते ॥ ३१ ॥  


नारद उवाच-

नमुचेश् च प्रियो भ्राता मयो दैत्यो महाबलः ।  
भ्रातृहन्त्रा कथं मैत्र्यं मयस्यासीत् सुरेश्वर ॥ ३२ ॥  


ब्रह्मोवाच-

दैत्यानाम् अधिपश् चासीद् बलवान् नमुचिः पुरा ।  
इन्द्रेण वैरम् अभवद् भीषणं लोमहर्षणम् ॥ ३३ ॥  


युद्धं हित्वा कदाचिद् भो गच्छन्तं तु शतक्रतुम् ।  
दृष्ट्वा दैत्यपतिः शूरो नमुचिः पृष्ठतो ऽन्वगात् ॥ ३४ ॥  


तम् आयान्तम् अभिप्रेक्ष्य शचीभर्ता भयातुरः ।  
ऐरावतं गजं त्यक्त्वा इन्द्रः फेनम् अथाविशत् ॥ ३५ ॥  


स वज्रपाणिस् तरसा फेनेनैवाहनद् रिपुम् ।  
नमुचिर् नाशम् अगमत् तस्य भ्राता मयो ऽनुजः ॥ ३६ ॥  


भ्रातृहन्तृविनाशाय तपस् तेपे मयो महत् ।  
मायां च विविधाम् आप देवानाम् अतिभीषणाम् ॥ ३७ ॥  


वरांश् चावाप्य तपसा विष्णोर् लोकपरायणात् ।  
दानशौण्डः प्रियालापी तदाभवद् असौ मयः ॥ ३८ ॥  


अग्नींश् च ब्राह्मणान् पूज्य जेतुम् इन्द्रं कृतक्षणः ।  
दातारं च तदार्थिभ्यः स्तूयमानं च बन्दिभिः ॥ ३९ ॥  


विदित्वा मघवा वायोर् मयं मायाविनं रिपुम् ।  
उपक्रान्तं सुयुद्धाय विप्रो भूत्वा तम् अभ्यगात् ।  
शचीभर्ता मयं दैत्यं प्रोवाचेदं पुनः पुनः ॥ ४० ॥  


इन्द्र उवाच-

देहि दैत्यपते मह्यम् अर्थिने ऽपेक्षितं वरम् ।  
त्वां श्रुत्वा दातृतिलकम् आगतो ऽहं द्विजोत्तमः ॥ ४१ ॥  


ब्रह्मोवाच-

मयो ऽपि ब्राह्मणं मत्वा ऽवदद् दत्तं मया तव ।  
विचारयन्ति कृतिनो बह्व् अल्पं वा पुरो ऽर्थिनि ॥ ४२ ॥  


इत्य् उक्ते तु हरिः प्राह सख्यम् इच्छे ह्य् अहं त्वया ।  
इन्द्रं मयः पुनः प्राह किम् अनेन द्विजोत्तम ॥ ४३ ॥  


न त्वया मम वैरं भोः स्वस्तीत्य् आह हरिर् मयम् ।  
तत्त्वं वदेति स हरिर् दैत्येनोक्तः स्वकं वपुः ॥ ४४ ॥  


दर्शयाम् आस दैत्याय सहस्राक्षं यद् उच्यते ।  
ततः सविस्मयो दैत्यो मयो हरिम् उवाच ह ॥ ४५ ॥  


मय उवाच-

किम् इदं वज्रपाणिस् त्वं तवायोग्या कृतिः सखे ॥ ४६ ॥  


ब्रह्मोवाच-

परिष्वज्य विहस्याथ वृत्तम् इत्य् अब्रवीद् धरिः ।  
केनापि साधयन्त्य् अत्र पण्डिताश् च समीहितम् ॥ ४७ ॥  


ततः प्रभृति शक्रस्य मयेन महती ह्य् अभूत् ।  
सुप्रीतिर् मुनिशार्दूल मयो हरिहितः सदा ॥ ४८ ॥  


इन्द्रस्य भवनं गत्वा तस्मै सर्वं न्यवेदयत् ।  
किं मे कृत्यम् इति प्राह मयं मायाविनं हरिः ॥ ४९ ॥  


हरये च मयो मायां प्रादात् प्रीत्या तथा हरिः ।  
प्राप्तः सम्प्रीतिमान् आह किं कृत्यं मय तद् वद ॥ ५० ॥  


मय उवाच-

अगस्त्यस्याश्रमं गच्छ तत्रास्ते गर्भिणी दितिः ।  
तस्याः शुश्रूषणं कुर्वन्न् आस्स्व तत्र कियन्ति च ॥ ५१ ॥  


अहानि मघवंस् तस्या गर्भम् आविश्य वज्रधृक् ।  
वर्धमानं च तं छिन्धि यावद् वश्यो ऽथवा मृतिम् ।  
प्राप्नोति तावद् वज्रेण ततो न भविता रिपुः ॥ ५२ ॥  


ब्रह्मोवाच-

तथेत्य् उक्त्वा मयं पूज्य मघवान् एक एव हि ।  
विनीतवत् तदा प्रायाद् दितिं मातरम् अञ्जसा ।  
शुश्रूषमाणस् तां देवीं शक्रो दैतेयमातरम् ।  
सा न जानाति तच् चित्तं शक्रस्य द्विषतो दितिः ॥ ५३ ॥  


गर्भे स्थितं तु यद् भूतं देवेन्द्रस्य विचेष्टितम् ।  
अमोघं तन् मुनेस् तेजः कश्यपस्य दुरासदम् ॥ ५४ ॥  


ततः प्रगृह्य कुलिशं सहस्राक्षः पुरन्दरः ।  
अन्तःप्रवेशकामो ऽसौ बहुकालं समावसन् ॥ ५५ ॥  


सन्ध्योदक्शीर्षनिद्रां ताम् अवेक्ष्य कुलिशायुधः ।  
इदम् अन्तरम् इत्य् उक्त्वा दित्याः कुक्षिं समाविशत् ॥ ५६ ॥  


अन्तर्वर्ति च यद् भूतम् इन्द्रं दृष्ट्वा धृतायुधम् ।  
हन्तुकामं तदोवाच पुनः पुनर् अभीतवत् ॥ ५७ ॥  


गर्भस्थ उवाच-

किं मां न रक्षसे वज्रिन् भ्रातरं त्वं जिघांससि ।  
नारणे मारणाद् अन्यत् पातकं विद्यते महत् ॥ ५८ ॥  


ऋते युद्धान् महाबाहो शक्र युध्यस्व निर्गते ।  
मयि तस्मान् नैतद् एवं तव युक्तं भविष्यति ॥ ५९ ॥  


शतक्रतुः सहस्राक्षः शचीभर्ता पुरन्दरः ।  
वज्रपाणिः सुरेन्द्रस् त्वं ते न युक्तं भवेत् प्रभो ॥ ६० ॥  


अथवा युद्धकामस् त्वं मम निष्क्रमणं यथा ।  
तथा कुरु महाबाहो मार्गाद् अस्माद् अपासर ॥ ६१ ॥  


कुमार्गे न प्रवर्तन्ते महान्तो ऽपि विपद्गताः ।  
अविद्यश् चाप्य् अशस्त्रश् च नैव चायुधसङ्ग्रहः ॥ ६२ ॥  


त्वं विद्यावान् वज्रपाणे मां निघ्नन् किं न लज्जसे ।  
कुर्वन्ति गर्हितं कर्म न कुलीनाः कदाचन ॥ ६३ ॥  


हत्वा वा किं तु जायेत यशो वा पुण्यम् एव वा ।  
वध्यन्ते भ्रातरः कामाद् गर्भस्थाः किं नु पौरुषम् ॥ ६४ ॥  


यदि वा युद्धभक्तिस् ते मयि भ्रातर् असंशयम् ।  
ततो मुष्टिं पुरस्कृत्य वज्रिणे ऽसौ व्यवस्थितः ॥ ६५ ॥  


बालघाती ब्रह्मघाती तथा विश्वासघातकः ।  
एवम्भूतं फलं शक्र कस्मान् मां हन्तुम् उद्यतः ॥ ६६ ॥  


यस्याज्ञया सर्वम् इदं वर्तते सचराचरम् ।  
स हन्ता बालकं मां वै किं यशः किं तु पौरुषम् ॥ ६७ ॥  


ब्रह्मोवाच-

एवं ब्रुवन्तं तं गर्भं चिच्छेद कुलिशेन सः ।  
क्रोधान्धानां लोभिनां च न घृणा क्वापि विद्यते ॥ ६८ ॥  


न ममार ततो दुःखाद् आहुस् ते भ्रातरो वयम् ।  
पुनश् चिच्छेद तान् खण्डान् मा वधीर् इति चाब्रुवन् ॥ ६९ ॥  


विश्वस्तान् मातृगर्भस्थान् निजभ्रातॄञ् शतक्रतो ।  
द्वेषविध्वस्तबुद्धीनां न चित्ते करुणाकणः ॥ ७० ॥  


एवं तु खण्डितं खण्डं हस्तपादादिजीववत् ।  
निर्विकारं ततो दृष्ट्वा सप्तसप्त सुविस्मितः ॥ ७१ ॥  


एकवद् बहुरूपाणि गर्भस्थानि शुभानि च ।  
रुदन्ति बहुरूपाणि मा रुतेत्य् अब्रवीद् धरिः ॥ ७२ ॥  


ततस् ते मरुतो जाता बलवन्तो महौजसः ।  
गर्भस्था एव ते ऽन्योन्यम् ऊचुः शक्रं गतभ्रमाः ॥ ७३ ॥  


अगस्त्यं मुनिशार्दूलं माता यस्याश्रमे स्थिता ।  
अस्मत्पिता तव भ्राता सख्यं ते बहु मन्यते ॥ ७४ ॥  


अस्मान् उपरि सस्नेहं मनस् ते विद्महे मुने ।  
न यत् करोति श्वपचः प्रवृत्तस् तत्र वज्रधृक् ॥ ७५ ॥  


इत्य् एतद् वचनं श्रुत्वा अगस्त्यो ऽगात् ससम्भ्रमः ।  
दितिं सम्बोधयाम् आस व्यथितां गर्भवेदनात् ॥ ७६ ॥  


तत्रागस्त्यः शचीकान्तम् अशपत् कुपितो भृशम् ॥ ७७ ॥  


अगस्त्य उवाच-

सङ्ग्रामे रिपवः पृष्ठं पश्येयुस् ते सदा हरे ।  
जीवताम् एव मरणम् एतद् एव हि मानिनाम् ।  
पृष्ठं पलायमानानां यत् पश्यन्त्य् अहिता रणे ॥ ७८ ॥  


ब्रह्मोवाच-

सापि तं गर्भसंस्थं च शशापेन्द्रं रुषा दितिः ॥ ७९ ॥  


दितिर् उवाच-

न पौरुषं कृतं तस्माच् छापो ऽयं भविता तव ।  
स्त्रीभिः परिभवं प्राप्य राज्यात् प्रभ्रश्यसे हरे ॥ ८० ॥  


ब्रह्मोवाच-

एतस्मिन्न् अन्तरे तत्र कश्यपो वै प्रजापतिः ।  
प्रायाच् च व्यथितो ऽगस्त्याच् छ्रुत्वा शक्रविचेष्टितम् ।  
गर्भान्तरगतः शक्रः पितरं प्राह भीतवत् ॥ ८१ ॥  


शक्र उवाच-

अगस्त्याच् च दितेश् चैव बिभेमि क्रमितुं बहिः ॥ ८२ ॥  


ब्रह्मोवाच-

एतस्मिन्न् अन्तरे प्राप्य कश्यपो ऽपि प्रजापतिः ।  
पुत्रकर्म च तद् दृष्ट्वा गर्भान्तःस्थितिम् एव च ।  
दितिशापम् अगस्त्यस्य श्रुत्वासौ दुःखितो ऽभवत् ॥ ८३ ॥  


कश्यप उवाच-

निर्गच्छ शक्र पुत्रैतत् पापं किं कृतवान् असि ।  
न निर्मलकुलोत्पन्ना मनः कुर्वन्ति पातके ॥ ८४ ॥  


ब्रह्मोवाच-

स निर्गतो वज्रपाणिः सव्रीडो ऽधोमुखो ऽब्रवीत् ।  
तन्मूर्तिर् एव वदति सदसच्चेष्टितं नृणाम् ॥ ८५ ॥  


शक्र उवाच-

यद् उक्तम् अत्र श्रेयः स्यात् तत्कर्ताहम् असंशयम् ॥ ८६ ॥  


ब्रह्मोवाच-

ततो ममान्तिकं प्रायाल् लोकपालैः स कश्यपः ।  
सर्वं वृत्तम् अथोवाच पुनः पप्रच्छ मां सुरैः ॥ ८७ ॥  


दितिगर्भस्य वै शान्तिं सहस्राक्षविशापताम् ।  
गर्भस्थानां च सर्वेषाम् इन्द्रेण सह मित्रताम् ॥ ८८ ॥  


तेषाम् आरोग्यतां चापि शचीभर्तुर् अदोषताम् ।  
अगस्त्यदत्तशापस्य विशापत्वम् अपि क्रमात् ॥ ८९ ॥  


ततो ऽहम् अब्रवं वाक्यं कश्यपं विनयान्वितम् ।  
प्रजापते कश्यप त्वं वसुभिर् लोकपालकैः ॥ ९० ॥  


इन्द्रेण सहितः शीघ्रं गौतमीं याहि मानद ।  
तत्र स्नात्वा महेशानं स्तुहि सर्वैः समन्वितः ॥ ९१ ॥  


ततः शिवप्रसादेन सर्वं श्रेयो भवेद् इति ।  
तथेत्य् उक्त्वा जगामासौ कश्यपो गौतमीं तदा ॥ ९२ ॥  


स्नात्वा तुष्टाव देवेशम् एभिर् एव पदक्रमैः ।  
सर्वदुःखापनोदाय द्वयम् एव प्रकीर्तितम् ।  
गौतमी वा पुण्यनदी शिवो वा करुणाकरः ॥ ९३ ॥  


कश्यप उवाच-

पाहि शङ्कर देवेश पाहि लोकनमस्कृत ।  
पाहि पावन वागीश पाहि पन्नगभूषण ॥ ९४ ॥  


पाहि धर्म वृषारूढ पाहि वेदत्रयेक्षण ।  
पाहि गोधर लक्ष्मीश पाहि शर्व गजाम्बर ॥ ९५ ॥  


पाहि त्रिपुरहन् नाथ पाहि सोमार्धभूषण ।  
पाहि यज्ञेश सोमेश पाह्य् अभीष्टप्रदायक ॥ ९६ ॥  


पाहि कारुण्यनिलय पाहि मङ्गलदायक ।  
पाहि प्रभव सर्वस्य पाहि पालक वासव ॥ ९७ ॥  


पाहि भास्कर वित्तेश पाहि ब्रह्मनमस्कृत ।  
पाहि विश्वेश सिद्धेश पाहि पूर्ण नमो ऽस्तु ते ॥ ९८ ॥  


घोरसंसारकान्तारसञ्चारोद्विग्नचेतसाम् ।  
शरीरिणां कृपासिन्धो त्वम् एव शरणं शिव ॥ ९९ ॥  


ब्रह्मोवाच-

एवं संस्तुवतस् तस्य पुरतो ऽभूद् वृषध्वजः ।  
वरेण च्छन्दयाम् आस कश्यपं तं प्रजापतिम् ॥ १०० ॥  


कश्यपो ऽपि शिवं प्राह विनीतवद् इदं वचः ।  
स प्राह विस्तरेणाथ इन्द्रस्य तु विचेष्टितम् ॥ १०१ ॥  


शापं नाशं च पुत्राणां परस्परम् अमित्रताम् ।  
पापप्राप्तिं तु शक्रस्य शापप्राप्तिं तथैव च ।  
ततो वृषाकपिः प्राह दितिं चागस्त्यम् एव च ॥ १०२ ॥  


शिव उवाच-

मरुतो ये भवत्पुत्राः पञ्चाशच् चैकवर्जिताः ।  
सर्वे भवेयुः सुभगा भवेयुर् यज्ञभागिनः ॥ १०३ ॥  


इन्द्रेण सहिता नित्यं वर्तयेयुर् मुदान्विताः ॥ १०४ ॥  


इन्द्रस्य तु हविर्भागो यत्र यत्र मखे भवेत् ।  
आदौ तु मरुतस् तत्र भवेयुर् नात्र संशयः ॥ १०५ ॥  


मरुद्भिः सहितं शक्रं न जयेयुः कदाचन ।  
जेता भवेत् सर्वदैव सुखं तिष्ठ प्रजापते ॥ १०६ ॥  


अद्यप्रभृति ये कुर्युर् अनयाद् भ्रातृघातनम् ।  
वंशच्छेदो विपत्तिश् च नित्यं तेषां भविष्यति ॥ १०७ ॥  


ब्रह्मोवाच-

अगस्त्यम् ऋषिशार्दूलं शम्भुर् अप्य् आह यत्नतः ॥ १०८ ॥  


शम्भुर् उवाच-

न कुर्यास् त्वं च कोपं च शचीभर्तरि वै मुने ।  
शमं व्रज महाप्राज्ञ मरुतस् त्व् अमरा भवन् ॥ १०९ ॥  


ब्रह्मोवाच-

दितिं चापि शिवः प्राह प्रसन्नो वृषभध्वजः ॥ ११० ॥  


शिव उवाच-

एको भूयान् मम सुतस् त्रैलोक्यैश्वर्यमण्डितः ।  
इत्य् एवं चिन्तयन्ती त्वं तपसे नियताभवः ॥ १११ ॥  


तद् एतत् सफलं ते ऽद्य पुत्रा बहुगुणाः शुभाः ।  
अभवन् बलिनः शूरास् तस्माज् जहि मनोरुजम् ।  
अन्यान् अपि वरान् सुभ्रूर् याचस्व गतसम्भ्रमा ॥ ११२ ॥  


ब्रह्मोवाच-

तद् एतद् वचनं श्रुत्वा देवदेवस्य सा दितिः ।  
कृताञ्जलिपुटा नत्वा शम्भुं वाक्यम् अथाब्रवीत् ॥ ११३ ॥  


दितिर् उवाच-

लोके यद् एतत् परमं यत् पित्रोः पुत्रदर्शनम् ।  
विशेषेण तु तन् मातुः प्रियं स्यात् सुरपूजित ॥ ११४ ॥  


तत्रापि रूपसम्पत्तिशौर्यविक्रमवान् भवेत् ।  
एको ऽपि तनयः किन्तु बहवश् चेत् किम् उच्यते ॥ ११५ ॥  


मत्पुत्रास् ते प्रभावाच् च जेतारो बलिनो ध्रुवम् ।  
इन्द्रस्य भ्रातरः सत्यं पुत्राश् चैव प्रजापतेः ॥ ११६ ॥  


अगस्त्यस्य प्रसादाच् च गङ्गायाश् च प्रसादतः ।  
यत्र देव प्रसादस् ते तच् छुभं को ऽत्र संशयः ॥ ११७ ॥  


कृतार्थाहं तथापि त्वां भक्त्या विज्ञापयाम्य् अहम् ।  
शृणुष्व देव वचनं कुरुष्व च जगद्धितम् ॥ ११८ ॥  


ब्रह्मोवाच-

वदेत्य् उक्ता जगद्धात्रा दितिर् नम्राब्रवीद् इदम् ॥ ११९ ॥  


दितिर् उवाच-

सन्ततिप्रापणं लोके दुर्लभं सुरवन्दित ।  
विशेषेण प्रियं मातुः पुत्रश् चेत् किं नु वर्ण्यते ॥ १२० ॥  


स चापि गुणवाञ् श्रीमान् आयुष्मान् यदि जायते ।  
किं तु स्वर्गेण देवेश पारमेष्ठ्यपदेन वा ॥ १२१ ॥  


सर्वेषाम् अपि भूतानाम् इहामुत्र फलैषिणाम् ।  
गुणवत्पुत्रसम्प्राप्तिर् अभीष्टा सर्वदैव च ।  
तस्माद् आप्लवनाद् अत्र क्रियतां समनुग्रहः ॥ १२२ ॥  


शङ्कर उवाच-

महापापफलं चेदं यद् एतद् अनपत्यता ।  
स्त्रिया वा पुरुषस्यापि वन्ध्यत्वं यदि जायते ॥ १२३ ॥  


तद् अत्र स्नानमात्रेण तद्दोषो नाशम् आप्नुयात् ।  
स्नात्वा तत्र फलं दद्यात् स्तोत्रम् एतच् च यः पठेत् ॥ १२४ ॥  


स तु पुत्रम् अवाप्नोति त्रिमासस्नानदानतः ।  
अपुत्रिणी त्व् अत्र स्नानं कृत्वा पुत्रम् अवाप्नुयात् ॥ १२५ ॥  


ऋतुस्नाता तु या काचित् तत्र स्नाता सुतांल् लभेत् ।  
त्रिमासाभ्यन्तरं या तु गुर्विणी भक्तितस् त्व् इह ॥ १२६ ॥  


फलैः स्नात्वा तु मां पश्येत् स्तोत्रेण स्तौति मां तथा ।  
तस्याः शक्रसमः पुत्रो जायते नात्र संशयः ॥ १२७ ॥  


पितृदोषैश् च ये पुत्रं न लभन्ते दिते शृणु ।  
धनापहारदोषैश् च तत्रैषा निष्कृतिः परा ॥ १२८ ॥  


तत्रैषां पिण्डदानेन पितॄणां प्रीणनेन च ।  
किञ्चित् सुवर्णदानेन ततः पुत्रो भवेद् ध्रुवम् ॥ १२९ ॥  


ये न्यासाद्यपहर्तारो रत्नापह्नवकारकाः ।  
श्राद्धकर्मविहीनाश् च तेषां वंशो न वर्धते ॥ १३० ॥  


दोषिणां तु परेतानां गतिर् एषा भवेद् इति ।  
सन्ततिर् जायतां श्लाघ्या जीवतां तीर्थसेवनात् ॥ १३१ ॥  


सङ्गमे दितिगङ्गायाः स्नात्वा सिद्धेश्वरं प्रभुम् ।  
अनाद्यपारम् अजरं चित्सदानन्दविग्रहम् ॥ १३२ ॥  


देवर्षिसिद्धगन्धर्वयोगीश्वरनिषेवितम् ।  
लिङ्गात्मकं महादेवं ज्योतिर्मयम् अनामयम् ॥ १३३ ॥  


पूजयित्वोपचारैश् च नित्यं भक्त्या यतव्रतः ।  
स्तोत्रेणानेन यः स्तौति चतुर्दश्यष्टमीषु च ॥ १३४ ॥  


यथाशक्त्या स्वर्णदानं ब्राह्मणानां च भोजनम् ।  
यः करोत्य् अत्र गङ्गायां स पुत्रशतम् आप्नुयात् ॥ १३५ ॥  


सम्प्राप्य सकलान् कामान् अन्ते शिवपुरं व्रजेत् ।  
स्तोत्रेणानेन यः कश्चिद् यत्र क्वापि स्तवीति माम् ।  
षण्मासात् पुत्रम् आप्नोति अपि वन्ध्याप्य् अशङ्कितम् ॥ १३६ ॥  


ब्रह्मोवाच-

ततः प्रभृति तत् तीर्थं पुत्रतीर्थम् उदाहृतम् ।  
तत्र तु स्नानदानाद्यैः सर्वकामान् अवाप्नुयात् ॥ १३७ ॥  


मरुद्भिः सह मैत्र्येण मित्रतीर्थं तद् उच्यते ।  
निष्पापत्वेन चेन्द्रस्य शक्रतीर्थं तद् उच्यते ॥ १३८ ॥  


ऐन्द्रीं श्रियं यत्र लेभे तत् तीर्थं कमलाभिधम् ।  
एतानि सर्वतीर्थानि सर्वाभीष्टप्रदानि हि ॥ १३९ ॥  


सर्वं भविष्यतीत्य् उक्त्वा शिवश् चान्तरधीयत ।  
कृतकृत्याश् च ते जग्मुः सर्व एव यथागतम् ।  
तीर्थानां पुण्यदं तत्र लक्षम् एकं प्रकीर्तितम् ॥ १४० ॥  

