+++
title = "129"

+++

<details><summary>Summary (SA)</summary>

Chapter 129- Stories about Indra
</details>

{{Ref- SS 217-220}}

ब्रह्मोवाच-

इन्द्रतीर्थम् इति ख्यातं तत्रैव च वृषाकपम् ।  
फेनायाः सङ्गमो यत्र हनूमतं तथैव च ॥ १ ॥  


अब्जकं चापि यत् प्रोक्तं यत्र देवस् त्रिविक्रमः ।  
तत्र स्नानं च दानं च पुनरावृत्तिदुर्लभम् ॥ २ ॥  


तत्र वृत्तान्य् अथाख्यास्ये गङ्गाया दक्षिणे तटे ।  
इन्द्रेश्वरं चोत्तरे च शृणु भक्त्या यतव्रतः ॥ ३ ॥  


नमुचिर् बलवान् आसीद् इन्द्रशत्रुर् मदोत्कटः ।  
तस्येन्द्रेणाभवद् युद्धं फेनेनेन्द्रो ऽहरच् छिरः ॥ ४ ॥  


अपां च नमुचेः शत्रोस् तत्फेनवज्ररूपधृक् ।  
शिरश् छित्त्वा तच् च फेनं गङ्गाया दक्षिणे तटे ॥ ५ ॥  


न्यपतद् भूमिं भित्त्वा तु रसातलम् अथाविशत् ।  
रसातलभवं गाङ्गं वारि यद् विश्वपावनम् ॥ ६ ॥  


वज्रादिष्टेन मार्गेण व्यगमद् भूमिमण्डलम् ।  
तज् जलं फेननाम्ना तु नदी फेनेति गद्यते ॥ ७ ॥  


तस्यास् तु सङ्गमः पुण्यो गङ्गया लोकविश्रुतः ।  
सर्वपापक्षयकरो गङ्गायमुनयोर् इव ॥ ८ ॥  


हनूमदुपमाता वै यत्राप्लवनमात्रतः ।  
मार्जारत्वाद् अभून् मुक्ता विष्णुगङ्गाप्रसादतः ॥ ९ ॥  


मार्जारं चेति तत् तीर्थं पुरा प्रोक्तं मया तव ।  
हनूमतं च तत् प्रोक्तं तत्राख्यानं पुरोदितम् ॥ १० ॥  


वृषाकपं चाब्जकं च तत्रेदं प्रयतः शृणु ।  
हिरण्य इति विख्यातो दैत्यानां पूर्वजो बली ॥ ११ ॥  


तपस् तप्त्वा सुरैः सर्वैर् अजेयो ऽभूत् सुदारुणः ।  
तस्यापि बलवान् पुत्रो देवानां दुर्जयः सदा ॥ १२ ॥  


महाशनिर् इति ख्यातस् तस्य भार्या पराजिता ।  
तेनेन्द्रस्याभवद् युद्धं बहुकालं निरन्तरम् ॥ १३ ॥  


महाशनिर् महावीर्यः सततं रणमूर्धनि ।  
जित्वा नागेन सहितं शक्रं पित्रे न्यवेदयत् ॥ १४ ॥  


बद्ध्वा हस्तिसमायुक्तं स्वसारं वीक्ष्य तां तदा ।  
विहाय क्रूरतां दैत्यो हिरण्याय न्यवेदयत् ॥ १५ ॥  


महाशनिपिता दैत्यः पूर्वेषां पूर्ववत्तरः ।  
शचीकान्तं तले स्थाप्य तस्य रक्षाम् अथाकरोत् ॥ १६ ॥  


महाशनिर् हरिं जित्वा जेतुं वरुणम् अभ्यगात् ।  
वरुणो ऽपि महाबुद्धिः प्रादात् कन्यां महाशनेः ॥ १७ ॥  


उदधिं स्वालयं प्रादाद् वरुणस् तु महाशनेः ।  
तयोश् च सख्यम् अभवद् वरुणस्य महाशनेः ॥ १८ ॥  


वारुणी चापि या कन्या सा प्रियाभून् महाशनेः ।  
वीर्येण यशसा चापि शौर्येण च बलेन च ॥ १९ ॥  


महाशनिर् महादैत्यस् त्रैलोक्ये नोपमीयते ।  
निरिन्द्रत्वं गते लोके देवाः सर्वे न्यमन्त्रयन् ॥ २० ॥  


देवा ऊचुः-

विष्णुर् एवेन्द्रदाता स्याद् दैत्यहन्ता स एव च ।  
मन्त्रदृग् वा स एव स्याद् इन्द्रं चान्यं करिष्यति ॥ २१ ॥  


ब्रह्मोवाच-

एवं सम्मन्त्र्य ते देवा विष्णोर् मन्त्रं न्यवेदयन् ।  
ममावध्यो महादैत्यो महाशनिर् इति ब्रुवन् ॥ २२ ॥  


प्रायाद् वारीश्वरं विष्णुः श्वशुरं वरुणं तदा ।  
केशवो वरुणं गत्वा प्राहेन्द्रस्य पराभवम् ॥ २३ ॥  


तथा त्वयैतत् कर्तव्यं यथायाति पुरन्दरः ।  
तद्विष्णुवचनाच् छीघ्रं ययौ जलपतिर् मुने ॥ २४ ॥  


सुतापतिं हिरण्यसुतं विक्रान्तं तं महाशनिम् ।  
अतिसम्मानितस् तेन जामात्रा वरुणः प्रभुः ॥ २५ ॥  


पप्रच्छागमनं दैत्यो विनयाच् छ्वशुरं तदा ।  
वरुणः प्राह तं दैत्यं यद् आगमनकारणम् ॥ २६ ॥  


वरुण उवाच-

इन्द्रं देहि महाबाहो यस् त्वया निर्जितः पुरा ।  
बद्धं रसातलस्थं तं देवानाम् अधिपं सखे ॥ २७ ॥  


अस्माकं सर्वदा मान्यं देहि त्वं मम शत्रुहन् ।  
बद्ध्वा विमोक्षणं शत्रोर् महते यशसे सताम् ॥ २८ ॥  


ब्रह्मोवाच-

तथेत्य् उक्त्वा कथञ्चित् स दैत्येशो वरुणाय तम् ।  
प्रादाद् इन्द्रं शचीकान्तं वारणेन समन्वितम् ॥ २९ ॥  


स दैत्यमध्ये ऽतिविराजमानो ।  
हरिं तदोवाच जलेशसन्निधौ ।  
सम्पूज्य चैवाथ महोपचारैर् ।  
महाशनिर् मघवन्तं बभाषे ॥ ३० ॥  


महाशनिर् उवाच-

केन त्वम् इन्द्रो ऽद्य कृतो ऽसि केन ।  
वीर्यं तवेदृग् बहु भाषसे च ।  
त्वं सङ्गरे शत्रुभिर् बाध्यसे च ।  
तथापि चेन्द्रो भवसीति चित्रम् ॥ ३१ ॥  


अथापि बद्धा पुरुषेण काचित् ।  
तस्याः पतिस् तां मोचयतीति युक्तम् ।  
स्त्रियो ऽस्वतन्त्राः पुरुषप्रधानास् ।  
त्वं वै पुमान् भविता शक्र साधो ॥ ३२ ॥  


बद्धो मया सङ्गरे वाहनेन ।  
क्वाप्य् अस्त्रं ते वज्रम् उद्दामशक्ति ।  
चिन्तारत्नं नन्दनं योषितस् ता ।  
यशो बलं देवराजोपभोग्यम् ।  
सर्वं हि त्वा किं तु मुक्तो जलेशाद् ।  
आकाङ्क्षसे जीवितं धिक् तवेदम् ॥ ३३ ॥  


तज् जीवनं यत् तु यशोनिधानं ।  
स एव मृत्युर् यशसो यद् विरोधि ।  
एवं जानञ् शक्र कथं जलेशान् ।  
मुक्तिं प्राप्तो नैव लज्जां भजेथाः ॥ ३४ ॥  


त्रिविष्टपस्थः परिवेष्टितः सन् ।  
सर्वैः सुरैः कान्तया वीज्यमानः ।  
संस्तूयमानश् च तथाप्सरोभिर् ।  
नूनं लज्जा ते बिभेतीति मन्ये ॥ ३५ ॥  


त्वं वृत्रहा नमुचेश् चापि हन्ता ।  
पुरां भेत्ता गोत्रभिद् वज्रबाहुः ।  
एवं सुरास् त्वां परिपूजयन्तीत्य् ।  
अतो जिष्णो सर्वम् एतत् त्यजस्व ॥ ३६ ॥  


विकारम् आप्याप्य् अहितोद्भवं ये ।  
जीवन्ति लोकान् अनुसंविशन्ति ।  
भवादृशां दुश्च्यवनाब्जजन्मा ।  
कथं न हृद्भेदम् अवाप कर्ता ॥ ३७ ॥  


ब्रह्मोवाच-

एवम् उक्त्वा तु दैत्येशो वरुणाय महात्मने ।  
प्रादाद् इन्द्रं पुनश् चेदं वचनं तद् अभाषत ॥ ३८ ॥  


महाशनिर् उवाच-

अद्य प्रभृत्य् असौ शिष्य इन्द्रः स्याद् वरुणो गुरुः ।  
श्वशुरो मम येन त्वं मुक्तिम् आप्तो ऽसि वासव ॥ ३९ ॥  


तथा त्वं भृत्यभावेन वर्तेथा वरुणं प्रति ।  
नो चेद् बद्ध्वा पुनस् त्वां वै क्षेप्स्ये चैव रसातलम् ॥ ४० ॥  


ब्रह्मोवाच-

एवं निर्भर्त्स्य तं शक्रं हसंश् चापि पुनः पुनः ।  
अब्रवीद् गच्छ गच्छेति वरुणं चानुमन्य तु ॥ ४१ ॥  


स तु प्राप्तः स्वनिलयं लज्जया कलुषीकृतः ।  
पौलोम्यां प्राह तत् सर्वं यत् तच् छत्रुपराभवम् ॥ ४२ ॥  


इन्द्र उवाच-

एवम् उक्तः कृतश् चैव शत्रुणाहं वरानने ।  
निर्वापयामि येन स्वम् आत्मानं सुभगे वद ॥ ४३ ॥  


इन्द्राण्य् उवाच-

दानवानाम् अथोद्भूतिं शक्र मायां पराभवम् ।  
वरदानं तथा मृत्युं जाने ऽहं बलसूदन ॥ ४४ ॥  


तस्माद् यस्मात् तस्य मृत्युर् अथवापि पराभवः ।  
जायेत शृणु तत् सर्वं वक्ष्ये ऽहं प्रीतये तव ॥ ४५ ॥  


हिरण्यस्य सुतो वीरः पितृव्यस्य सुतो बली ।  
तस्मान् मम स्यात् स भ्राता वरदानाच् च दर्पितः ॥ ४६ ॥  


ब्रह्माणं तोषयाम् आस तपसा नियमेन च ।  
ईदृशं बलम् आपन्नं तपसा किं न सिध्यति ॥ ४७ ॥  


तस्मात् त्वया चित्तरागो विस्मयो वा कथञ्चन ।  
न कार्यः शृणु तत्रेदं कार्यं यत् तु क्रमागतम् ॥ ४८ ॥  


ब्रह्मोवाच-

एवम् उक्त्वा तु पौलोमी प्राहेन्द्रं विनयान्विता ॥ ४९ ॥  


इन्द्राण्य् उवाच-

नासाध्यम् अस्ति तपसो नासाध्यं यज्ञकर्मणः ।  
नासाध्यं लोकनाथस्य विष्णोर् भक्त्या हरस्य च ॥ ५० ॥  


पुनश् चेदं मया कान्त श्रुतम् अस्त्य् अतिशोभनम् ।  
स्त्रीणां स्वभावं जानन्ति स्त्रिय एव सुराधिप ॥ ५१ ॥  


तस्माद् भूमेस् तथा चापां नासाध्यं विद्यते प्रभो ।  
तपो वा यज्ञकर्मादि ताभ्याम् एव यतो भवेत् ॥ ५२ ॥  


तत्रापि तीर्थभूता तु या भूमिस् तां व्रजेद् भवान् ।  
तत्र विष्णुं शिवं पूज्य सर्वान् कामान् अवाप्स्यसि ॥ ५३ ॥  


श्रुतम् अस्ति पुनश् चेदं स्त्रियो याश् च पतिव्रताः ।  
ता एव सर्वं जानन्ति धृतं ताभिश् चराचरम् ॥ ५४ ॥  


पृथिव्यां सारभूतं स्यात् तन्मध्ये दण्डकं वनम् ।  
तत्र गङ्गा जगद्धात्री तत्रेशं पूजय प्रभो ॥ ५५ ॥  


विष्णुं वा जगताम् ईशं दीनार्तार्तिहरं विभुम् ।  
अनाथानाम् इह नृणां मज्जतां दुःखसागरे ॥ ५६ ॥  


हरो हरिर् वा गङ्गा वा क्वाप्य् अन्यच् छरणं नहि ।  
तस्मात् सर्वप्रयत्नेन तोषयैतान् समाहितः ॥ ५७ ॥  


भक्त्या स्तोत्रैश् च तपसा कुरु चैव मया सह ।  
ततः प्राप्स्यसि कल्याणम् ईशविष्णुप्रसादजम् ॥ ५८ ॥  


अज्ञात्वैकगुणं कर्म फलं दास्यति कर्मिणः ।  
ज्ञात्वा शतगुणं तत् स्याद् भार्यया च तद् अक्षयम् ॥ ५९ ॥  


पुंसः सर्वेषु कार्येषु भार्यैवेह सहायिनी ।  
स्वल्पानाम् अपि कार्याणां नहि सिद्धिस् तया विना ॥ ६० ॥  


एकेन यत् कृतं कर्म तस्माद् अर्धफलं भवेत् ।  
जायया तु कृतं नाथ पुष्कलं पुरुषो लभेत् ॥ ६१ ॥  


तस्माद् एतत् सुविदितम् अर्धो जाया इति श्रुतेः ।  
श्रूयते दण्डकारण्ये सरिच्छ्रेष्ठास्ति गौतमी ॥ ६२ ॥  


अशेषाघप्रशमनी सर्वाभीष्टप्रदायिनी ।  
तस्माद् गच्छ मया तत्र कुरु पुण्यं महाफलम् ॥ ६३ ॥  


ततः शत्रून् निहत्याजौ महत् सुखम् अवाप्स्यसि ॥ ६४ ॥  


ब्रह्मोवाच-

तथेत्य् उक्त्वा स गुरुणा भार्यया च शतक्रतुः ।  
ययौ गङ्गां जगद्धात्रीं गौतमीं चेति विश्रुताम् ॥ ६५ ॥  


दण्डकारण्यमध्यस्थां ययौ स प्रीतिमान् हरिः ।  
तपः कर्तुं मनश् चक्रे देवदेवाय शम्भवे ॥ ६६ ॥  


गङ्गां नत्वा तु प्रथमं स्नात्वा च स कृताञ्जलिः ।  
शिवैकशरणो भूत्वा स्तोत्रं चेदं ततो ऽब्रवीत् ॥ ६७ ॥  


इन्द्र उवाच-

स्वमायया यो ह्य् अखिलं चराचरं ।  
सृजत्य् अवत्य् अत्ति न सज्जते ऽस्मिन् ।  
एकः स्वतन्त्रो ऽद्वयचित् सुखात्मकः ।  
स नः प्रसन्नो ऽस्तु पिनाकपाणिः ॥ ६८ ॥  


न यस्य तत्त्वं सनकादयो ऽपि ।  
जानन्ति वेदान्तरहस्यविज्ञाः ।  
दाता प्रसन्नो ऽस्तु ममान्धकारिः ॥ ६९ ॥  


सृष्ट्वा स्वयम्भूर् भगवान् विरिञ्चिं ।  
भयङ्करं चास्य शिरो ऽन्वपश्यत् ।  
छित्त्वा नखाग्रैर् नखसक्तम् एतच् ।  
चिक्षेप तस्माद् अभवत् त्रिवर्गः ॥ ७० ॥  


पापं दरिद्रं त्व् अथ लोभयाच्ञे ।  
मोहो विपच् चेति ततो ऽप्य् अनन्तम् ।  
जातप्रभावं भवदुःखरूपं ।  
बभूव तैर् व्याप्तम् इदं समस्तम् ॥ ७१ ॥  


अवेक्ष्य सर्वं चकितः सुरेशो ।  
देवीम् अवोचज् जगद् अस्तम् एति ।  
त्वं पाहि लोकेश्वरि लोकमातर् ।  
उमे शरण्ये सुभगे सुभद्रे ॥ ७२ ॥  


जगत्प्रतिष्ठे वरदे जय त्वं ।  
भुक्तिः समाधिः परमा च मुक्तिः ।  
स्वाहा स्वधा स्वस्तिर् अनादिसिद्धिर् ।  
गीर् बुद्धिर् आसीर् अजरामरे त्वम् ॥ ७३ ॥  


विद्यादिरूपेण जगत्त्रये त्वं ।  
रक्षां करोष्य् एव मदाज्ञया च ।  
त्वयैव सृष्टं भुवनत्रयं स्याद् ।  
यतः प्रकृत्यैव तथैव चित्रम् ॥ ७४ ॥  


इत्य् एवम् उक्ता दयिता हरेण ।  
संश्लेषसंलापपरा बभूव ।  
श्रान्ता भवस्यार्धतनौ सुलग्ना ।  
चिक्षेप च स्वेदजलं कराग्रैः ॥ ७५ ॥  


तस्माद् बभूव प्रथमं स धर्मो ।  
लक्ष्मीर् अथो दानम् अथो सुवृष्टिः ।  
सत्त्वं सुसम्पन्नधरं सरांसि ।  
धान्यानि पुष्पाणि फलानि चैव ॥ ७६ ॥  


सौभाग्यवस्तूनि वपुः सुवेषः ।  
शृङ्गारभाजीनि महौषधानि ।  
नृत्यानि गीतान्य् अमृतं पुराणं ।  
श्रुतिस्मृती नीतिर् अथान्नपाने ॥ ७७ ॥  


शस्त्राणि शास्त्राणि गृहोपयोग्यान्य् ।  
अस्त्राणि तीर्थानि च काननानि ।  
इष्टानि पूर्तानि च मङ्गलानि ।  
यानानि शुभ्राभरणासनानि ॥ ७८ ॥  


सुस्वेदसंलापरहःप्रकारैः ।  
तथैव जातं सचराचरं च ।  
अपापकं देवि ततश् च जातम् ॥ ७९ ॥  


सुखं प्रभूतं च शुभं च नित्यं ।  
विराजि चैतत् तव देवि भावात् ।  
तस्मात् तु मां रक्ष जगज्जनित्रि ।  
भीतं भयेभ्यो जगतां प्रधाने ॥ ८० ॥  


एके तर्कैर् विमुह्यन्ति लीयन्ते तत्र चापरे ।  
शिवशक्त्योस् तदाद्वैतं सुन्दरं नौमि विग्रहम् ॥ ८१ ॥  


ब्रह्मोवाच-

एवं तु स्तुवतस् तस्य पुरस्ताद् अभवच् छिवः ॥ ८२ ॥  


शिव उवाच-

किम् अभीष्टं वरयसे हरे वद परायणम् ॥ ८३ ॥  


इन्द्र उवाच-

बलवान् मे रिपुश् चासीद् दर्शनैश् च शनिर् यथा ।  
तेन बद्धस् तलं नीतः परिभूतस् त्व् अनेकधा ॥ ८४ ॥  


वाक्सायकैस् तथा विद्धस् तद्वधाय त्व् इयं कृतिः ।  
तदर्थं जगताम् ईश येन जेष्ये रिपुं प्रभो ॥ ८५ ॥  


तद् एव देहि वीर्यं मे यच् चान्यद् रिपुनाशनम् ।  
जातः पराभवो यस्मात् तद्विनाशे कृते सति ।  
पुनर्जातम् अहं मन्ये वरं कीर्तिर् जयश्रियोः ॥ ८६ ॥  


ब्रह्मोवाच-

स शिवः शक्रम् आहेदं न मयैकेन ते रिपुः ।  
वधम् आप्नोति तस्मात् त्वं विष्णुम् अप्य् अव्ययं हरिम् ॥ ८७ ॥  


आराधयस्व पौलोम्या सह देवं जनार्दनम् ।  
लोकत्रयैकशरणं नारायणम् अनन्यधीः ॥ ८८ ॥  


ततः प्राप्स्यसि तस्माच् च मत्तश् चापि प्रियं हरे ।  
पुनश् चोवाच भगवान् आदिकर्ता महेश्वरः ॥ ८९ ॥  


मन्त्राभ्यासस् तपो वापि योगाभ्यसनम् एव च ।  
सङ्गमे यत्र कुत्रापि सिद्धिदं मुनयो विदुः ॥ ९० ॥  


किं पुनः सङ्गमे विप्र गौतमीसिन्धुफेनयोः ।  
गिरीणां गह्वरे यद् वा सरिताम् अथ सङ्गमे ॥ ९१ ॥  


विप्रो धियैव भवति मुकुन्दाङ्घ्रिनिविष्टया ।  
गङ्गाया दक्षिणे तीर आपस्तम्बो मुनीश्वरः ॥ ९२ ॥  


आस्ते तस्याप्य् अहं तोषम् अगमं बलसूदन ।  
तेन त्वं भार्यया चैव तोषयस्व गदाधरम् ॥ ९३ ॥  


ब्रह्मोवाच-

आपस्तम्बेन सहितो गङ्गाया दक्षिणे तटे ।  
तुष्टाव देवं प्रयतः स्नात्वा पुण्ये ऽथ सङ्गमे ॥ ९४ ॥  


फेनायाश् चैव गङ्गायास् तत्र देवं जनार्दनम् ।  
वैदिकैर् विविधैर् मन्त्रैस् तपसातोषयत् तदा ॥ ९५ ॥  


ततस् तुष्टो ऽभवद् विष्णुः किं देयं चेत्य् अभाषत ।  
देहि मे शत्रुहन्तारम् इत्य् आह भगवान् हरिः ॥ ९६ ॥  


दत्तम् इत्य् एव जानीहि तम् उवाच जनार्दनः ।  
तत्राभवच् छिवस्यैव गङ्गाविष्ण्वोः प्रसादतः ॥ ९७ ॥  


अम्भसा पुरुषो जातः शिवविष्णुस्वरूपधृक् ।  
चक्रपाणिः शूलधरः स गत्वा तु रसातलम् ॥ ९८ ॥  


निजघान तदा दैत्यम् इन्द्रशत्रुं महाशनिम् ।  
सखाभवत् स चेन्द्रस्य अब्जकः स वृषाकपिः ॥ ९९ ॥  


दिविस्थो ऽपि सदा चेन्द्रस् तम् अन्वेति वृषाकपिम् ।  
कुपिता प्रणयेनाभूद् अन्यासक्तं विलोक्य तम् ।  
शचीं तां सान्त्वयन्न् आह शतमन्युर् हसन्न् इदम् ॥ १०० ॥  


इन्द्र उवाच-

नाहम् इन्द्राणि शरणम् ऋते सख्युर् वृषाकपेः ।  
वारि वापि हविर् यस्य अग्नेः प्रियकरं सदा ॥ १०१ ॥  


नाहम् अन्यत्र गन्तास्मि प्रिये चाङ्गेन ते शपे ।  
तस्मान् नार्हसि मां वक्तुं शङ्कयान्यत्र भामिनि ॥ १०२ ॥  


पतिव्रता प्रिया मे त्वं धर्मे मन्त्रे सहायिनी ।  
सापत्या च कुलीना च त्वत्तो ऽन्या का प्रिया मम ॥ १०३ ॥  


तस्मात् तवोपदेशेन गङ्गां प्राप्य महानदीम् ।  
प्रसादाद् देवदेवस्य विष्णोर् वै चक्रपाणिनः ॥ १०४ ॥  


तथा शिवस्य देवस्य प्रसादाच् च वृषाकपेः ।  
जलोद्भवाच् च मे मित्राद् अब्जकाल् लोकविश्रुतात् ॥ १०५ ॥  


उत्तीर्णदुःखः सुभगे इत इन्द्रो ऽहम् अच्युतः ।  
किं न साध्यं यत्र भार्या भर्तृचित्तानुगामिनी ॥ १०६ ॥  


दुष्करा तत्र नो मुक्तिः किन्त्व् अर्थादित्रयं शुभे ।  
जायैव परमं मित्रं लोकद्वयहितैषिणी ॥ १०७ ॥  


सा चेत् कुलीना प्रियभाषिणी च ।  
पतिव्रता रूपवती गुणाढ्या ।  
सम्पत्सु चापत्सु समानरूपा ।  
तया ह्य् असाध्यं किम् इह त्रिलोक्याम् ॥ १०८ ॥  


तस्मात् तव धिया कान्ते ममेदं शुभम् आगतम् ।  
इतस् तवोदितं चैव कर्तव्यं नान्यद् अस्ति मे ॥ १०९ ॥  


परलोके च धर्मे च सत्पुत्रसदृशं न च ।  
आर्तस्य पुरुषस्येह भार्यावद् भेषजं नहि ॥ ११० ॥  


निःश्रेयसपदप्राप्त्यै तथा पापस्य मुक्तये ।  
गङ्गया सदृशं नास्ति शृणु चान्यद् वरानने ॥ १११ ॥  


धर्मार्थकाममोक्षाणां प्राप्तये पापमुक्तये ।  
शिवविष्ण्वोर् अनन्यत्वज्ञानान् नास्त्य् अत्र मुक्तये ॥ ११२ ॥  


तस्मात् तव धिया साध्वि सर्वम् एतन् मनोगतम् ।  
अवाप्तं च शिवाद् विष्णोर् गङ्गायाश् च प्रसादतः ॥ ११३ ॥  


इन्द्रत्वं मे स्थिरं चेतो मन्ये मित्रबलात् पुनः ।  
वृषाकपिर् मम सखा यो जातस् त्व् अप्सु भामिनि ॥ ११४ ॥  


त्वं च प्रियसखी नित्यं नान्यत् प्रियतरं मम ।  
तीर्थानां गौतमी गङ्गा देवानां हरिशङ्करौ ॥ ११५ ॥  


तस्माद् एभ्यः प्रसादेन सर्वं चेप्सितम् आप्तवान् ।  
मम प्रीतिकरं चेदं तीर्थं त्रैलोक्यविश्रुतम् ॥ ११६ ॥  


तस्माद् एतद् धि याचिष्ये देवान् सर्वान् अनुक्रमात् ।  
अनुमन्यन्तु ऋषयो गङ्गा च हरिशङ्करौ ॥ ११७ ॥  


इन्द्रेश्वरे चाब्जके च उभयोस् तीरयोः सुराः ।  
एकत्र शङ्करो देवो ह्य् अपरत्र जनार्दनः ॥ ११८ ॥  


पावयन् दण्डकारण्यं साक्षाद् विष्णुस् त्रिविक्रमः ।  
अन्तरे यानि तीर्थानि सर्वपुण्यप्रदानि च ॥ ११९ ॥  


अत्र तु स्नानमात्रेण सर्वे ते मुक्तिम् आप्नुयुः ।  
पापिष्ठाः पापतो मुक्तिम् आप्नुयुर् ये च धर्मिणः ॥ १२० ॥  


तेषां तु परमा मुक्तिः पितृभिः पञ्चपञ्चभिः ।  
अत्र किञ्चिच् च ये दद्युर् अर्थिभ्यस् तिलमात्रकम् ॥ १२१ ॥  


दातृभ्यो ह्य् अक्षयं तत् स्यात् कामदं मोक्षदं तथा ।  
धन्यं यशस्यम् आयुष्यम् आरोग्यं पुण्यवर्धनम् ॥ १२२ ॥  


आख्यानं विष्णुशम्भ्वोश् च ज्ञात्वा स्नानाच् च मुक्तिदम् ।  
अस्य तीर्थस्य माहात्म्यं ये शृण्वन्ति पठन्ति च ॥ १२३ ॥  


पुण्यभाजो भवेयुस् ते तेभ्यो ऽत्रैव स्मृतिर् भवेत् ।  
शिवविष्ण्वोर् अशेषाघसङ्घविच्छेदकारिणी ।  
यां प्रार्थयन्ति मुनयो विजितेन्द्रियमानसाः ॥ १२४ ॥  


ब्रह्मोवाच-

भविष्यत्य् एवम् एवेति तं देवा ऋषयो ऽब्रुवन् ।  
गौतम्या उत्तरे पारे तीर्थानां मोक्षदायिनाम् ॥ १२५ ॥  


देवर्षिसिद्धसेव्यानां सहस्राण्य् अथ सप्त वै ।  
तथैव दक्षिणे तीरे तीर्थान्य् एकादशैव तु ॥ १२६ ॥  


अब्जकं हृदयं प्रोक्तं गोदावर्या मुनीश्वरैः ।  
विश्रामस्थानम् ईशस्य विष्णोर् ब्रह्मण एव च ॥ १२७ ॥  

