+++
title = "013"

+++

<details><summary>Summary (SA)</summary>

Chapter 13- The lunar dynasty (cont.)- The branches of Yayāti's sons
</details>

{{Ref- SS 31-38}}

ब्राह्मणा ऊचुः-

पुरोर् वंशं वयं सूत श्रोतुम् इच्छाम तत्त्वतः ।  
द्रुह्यस्यानोर् यदोश् चैव तुर्वसोश् च पृथक् पृथक् ॥ १ ॥  


लोमहर्षण उवाच-

शृणुध्वं मुनिशार्दूलाः पुरोर् वंशं महात्मनः ।  
विस्तरेणानुपूर्व्या च प्रथमं वदतो मम ॥ २ ॥  


पुरोः पुत्रः सुवीरो ऽभून् मनस्युस् तस्य चात्मजः ।  
राजा चाभयदो नाम मनस्योर् अभवत् सुतः ॥ ३ ॥  


तथैवाभयदस्यासीत् सुधन्वा नाम पार्थिवः ।  
सुधन्वनः सुबाहुश् च रौद्राश्वस् तस्य चात्मजः ॥ ४ ॥  


रौद्राश्वस्य दशार्णेयुः कृकणेयुस् तथैव च ।  
कक्षेयुस्थण्डिलेयुश् च सन्नतेयुस् तथैव च ॥ ५ ॥  


ऋचेयुश् च जलेयुश् च स्थलेयुश् च महाबलः ।  
धनेयुश् च वनेयुश् च पुत्रकाश् च दश स्त्रियः ॥ ६ ॥  


भद्रा शूद्रा च मद्रा च शलदा मलदा तथा ।  
खलदा च ततो विप्रा नलदा सुरसापि च ॥ ७ ॥  


तथा गोचपला च स्त्रीरत्नकूटा च ता दश ।  
ऋषिर् जातो ऽत्रिवंशे च तासां भर्ता प्रभाकरः ॥ ८ ॥  


भद्रायां जनयाम् आस सुतं सोमं यशस्विनम् ।  
स्वर्भानुना हते सूर्ये पतमाने दिवो महीम् ॥ ९ ॥  


तमोभिभूते लोके च प्रभा येन प्रवर्तिता ।  
स्वस्ति ते ऽस्त्व् इति चोक्त्वा वै पतमानो दिवाकरः ॥ १० ॥  


वचनात् तस्य विप्रर्षेर् न पपात दिवो महीम् ।  
अत्रिश्रेष्ठानि गोत्राणि यश् चकार महातपाः ॥ ११ ॥  


यज्ञेष्व् अत्रेर् बलं चैव देवैर् यस्य प्रतिष्ठितम् ।  
स तासु जनयाम् आस पुत्रिकास्व् आत्मकामजान् ॥ १२ ॥  


दश पुत्रान् महासत्त्वांस् तपस्य् उग्रे रतांस् तथा ।  
ते तु गोत्रकरा विप्रा ऋषयो वेदपारगाः ॥ १३ ॥  


स्वस्त्यात्रेया इति ख्याताः किञ्च त्रिधनवर्जिताः ।  
कक्षेयोस् तनयास् त्व् आसंस् त्रय एव महारथाः ॥ १४ ॥  


सभानरश् चाक्षुषश् च परमन्युस् तथैव च ।  
सभानरस्य पुत्रस् तु विद्वान् कालानलो नृपः ॥ १५ ॥  


कालानलस्य धर्मज्ञः सृञ्जयो नाम वै सुतः ।  
सृञ्जयस्याभवत् पुत्रो वीरो राजा पुरञ्जयः ॥ १६ ॥  


जनमेजयो मुनिश्रेष्ठाः पुरञ्जयसुतो ऽभवत् ।  
जनमेजयस्य राजर्षेर् महाशालो ऽभवत् सुतः ॥ १७ ॥  


देवेषु स परिज्ञातः प्रतिष्ठितयशा भुवि ।  
महामना नाम सुतो महाशालस्य विश्रुतः ॥ १८ ॥  


जज्ञे वीरः सुरगणैः पूजितः सुमहामनाः ।  
महामनास् तु पुत्रौ द्वौ जनयाम् आस भो द्विजाः ॥ १९ ॥  


उशीनरं च धर्मज्ञं तितिक्षुं च महाबलम् ।  
उशीनरस्य पत्न्यस् तु पञ्च राजर्षिवंशजाः ॥ २० ॥  


नृगा कृमिर् नवा दर्वा पञ्चमी च दृषद्वती ।  
उशीनरस्य पुत्रास् तु पञ्च तासु कुलोद्वहाः ॥ २१ ॥  


तपसा चैव महता जाता वृद्धस्य चात्मजाः ।  
नृगायास् तु नृगः पुत्रः कृम्यां कृमिर् अजायत ॥ २२ ॥  


नवायास् तु नवः पुत्रो दर्वायाः सुव्रतो ऽभवत् ।  
दृषद्वत्यास् तु सञ्जज्ञे शिबिर् औशीनरो नृपः ॥ २३ ॥  


शिबेस् तु शिबयो विप्रा यौधेयास् तु नृगस्य ह ।  
नवस्य नवराष्ट्रं तु कृमेस् तु कृमिला पुरी ॥ २४ ॥  


सुव्रतस्य तथाम्बष्ठाः शिबिपुत्रान् निबोधत ।  
शिबेस् तु शिबयः पुत्राश् चत्वारो लोकविश्रुताः ॥ २५ ॥  


वृषदर्भः सुवीरश् च केकयो मद्रकस् तथा ।  
तेषां जनपदाः स्फीता केकया मद्रकास् तथा ॥ २६ ॥  


वृषदर्भाः सुवीराश् च तितिक्षोस् तु प्रजास् त्व् इमाः ।  
तितिक्षुर् अभवद् राजा पूर्वस्यां दिशि भो द्विजाः ॥ २७ ॥  


उषद्रथो महावीर्यः फेनस् तस्य सुतो ऽभवत् ।  
फेनस्य सुतपा जज्ञे ततः सुतपसो बलिः ॥ २८ ॥  


जातो मानुषयोनौ तु स राजा काञ्चनेषुधिः ।  
महायोगी स तु बलिर् बभूव नृपतिः पुरा ॥ २९ ॥  


पुत्रान् उत्पादयाम् आस पञ्च वंशकरान् भुवि ।  
अङ्गः प्रथमतो जज्ञे वङ्गः सुह्मस् तथैव च ॥ ३० ॥  


पुण्ड्रः कलिङ्गश् च तथा बालेयं क्षत्रम् उच्यते ।  
बालेया ब्राह्मणाश् चैव तस्य वंशकरा भुवि ॥ ३१ ॥  


बलेश् च ब्रह्मणा दत्तो वरः प्रीतेन भो द्विजाः ।  
महायोगित्वम् आयुश् च कल्पस्य परिमाणतः ॥ ३२ ॥  


बले चाप्रतिमत्वं वै धर्मतत्त्वार्थदर्शनम् ।  
सङ्ग्रामे चाप्य् अजेयत्वं धर्मे चैव प्रधानताम् ॥ ३३ ॥  


त्रैलोक्यदर्शनं चापि प्राधान्यं प्रसवे तथा ।  
चतुरो नियतान् वर्णांस् त्वं च स्थापयितेति च ॥ ३४ ॥  


इत्य् उक्तो विभुना राजा बलिः शान्तिं परां ययौ ।  
कालेन महता विप्राः स्वं च स्थानम् उपागमत् ॥ ३५ ॥  


तेषां जनपदाः पञ्च अङ्गा वङ्गाः ससुह्मकाः ।  
कलिङ्गाः पुण्ड्रकाश् चैव प्रजास् त्व् अङ्गस्य साम्प्रतम् ॥ ३६ ॥  


अङ्गपुत्रो महान् आसीद् राजेन्द्रो दधिवाहनः ।  
दधिवाहनपुत्रस् तु राजा दिविरथो ऽभवत् ॥ ३७ ॥  


पुत्रो दिविरथस्यासीच् छक्रतुल्यपराक्रमः ।  
विद्वान् धर्मरथो नाम तस्य चित्ररथः सुतः ॥ ३८ ॥  


तेन धर्मरथेनाथ तदा कालञ्जरे गिरौ ।  
यजता सह शक्रेण सोमः पीतो महात्मना ॥ ३९ ॥  


अथ चित्ररथस्यापि पुत्रो दशरथो ऽभवत् ।  
लोमपाद इति ख्यातो यस्य शान्ता सुताभवत् ॥ ४० ॥  


तस्य दाशरथिर् वीरश् चतुरङ्गो महायशाः ।  
ऋष्यशृङ्गप्रसादेन जज्ञे वंशविवर्धनः ॥ ४१ ॥  


चतुरङ्गस्य पुत्रस् तु पृथुलाक्ष इति स्मृतः ।  
पृथुलाक्षसुतो राजा चम्पो नाम महायशाः ॥ ४२ ॥  


चम्पस्य तु पुरी चम्पा या मालिन्य् अभवत् पुरा ।  
पूर्णभद्रप्रसादेन हर्यङ्गो ऽस्य सुतो ऽभवत् ॥ ४३ ॥  


ततो वैभाण्डकिस् तस्य वारणं शक्रवारणम् ।  
अवतारयाम् आस महीं मन्त्रैर् वाहनम् उत्तमम् ॥ ४४ ॥  


हर्यङ्गस्य सुतस् तत्र राजा भद्ररथः स्मृतः ।  
पुत्रो भद्ररथस्यासीद् बृहत्कर्मा प्रजेश्वरः ॥ ४५ ॥  


बृहद्दर्भः सुतस् तस्य यस्माज् जज्ञे बृहन्मनाः ।  
बृहन्मनास् तु राजेन्द्रो जनयाम् आस वै सुतम् ॥ ४६ ॥  


नाम्ना जयद्रथं नाम यस्माद् दृढरथो नृपः ।  
आसीद् दृढरथस्यापि विश्वजिज् जनमेजयी ॥ ४७ ॥  


दायादस् तस्य वैकर्णो विकर्णस् तस्य चात्मजः ।  
तस्य पुत्रशतं त्व् आसीद् अङ्गानां कुलवर्धनम् ॥ ४८ ॥  


एते ऽङ्गवंशजाः सर्वे राजानः कीर्तिता मया ।  
सत्यव्रता महात्मानः प्रजावन्तो महारथाः ॥ ४९ ॥  


ऋचेयोस् तु मुनिश्रेष्ठा रौद्राश्वतनयस्य वै ।  
शृणुध्वं सम्प्रवक्ष्यामि वंशं राज्ञस् तु भो द्विजाः ॥ ५० ॥  


ऋचेयोस् तनयो राजा मतिनारो महीपतिः ।  
मतिनारसुतास् त्व् आसंस् त्रयः परमधार्मिकाः ॥ ५१ ॥  


वसुरोधः प्रतिरथः सुबाहुश् चैव धार्मिकः ।  
सर्वे वेदविदश् चैव ब्रह्मण्याः सत्यवादिनः ॥ ५२ ॥  


इला नाम तु यस्यासीत् कन्या वै मुनिसत्तमाः ।  
ब्रह्मवादिन्य् अधिस्त्री सा तंसुस् ताम् अभ्यगच्छत ॥ ५३ ॥  


तंसोः सुतो ऽथ राजर्षिर् धर्मनेत्रः प्रतापवान् ।  
ब्रह्मवादी पराक्रान्तस् तस्य भार्योपदानवी ॥ ५४ ॥  


उपदानवी ततः पुत्रांश् चतुरो ऽजनयच् छुबान् ।  
दुष्यन्तम् अथ सुष्मन्तं प्रवीरम् अनघं तथा ॥ ५५ ॥  


दुष्यन्तस्य तु दायादो भरतो नाम वीर्यवान् ।  
स सर्वदमनो नाम नागायुतबलो महान् ॥ ५६ ॥  


चक्रवर्ती सुतो जज्ञे दुष्यन्तस्य महात्मनः ।  
शकुन्तलायां भरतो यस्य नाम्ना तु भारताः ॥ ५७ ॥  


भरतस्य विनष्टेषु तनयेषु महीपतेः ।  
मातॄणां तु प्रकोपेण मया तत् कथितं पुरा ॥ ५८ ॥  


बृहस्पतेर् अङ्गिरसः पुत्रो विप्रो महामुनिः ।  
अयाजयद् भरद्वाजो महद्भिः क्रतुभिर् विभुः ॥ ५९ ॥  


पूर्वं तु वितथे तस्य कृते वै पुत्रजन्मनि ।  
ततो ऽथ वितथो नाम भरद्वाजात् सुतो ऽभवत् ॥ ६० ॥  


ततो ऽथ वितथे जाते भरतस् तु दिवं ययौ ।  
वितथं चाभिषिच्याथ भरद्वाजो वनं ययौ ॥ ६१ ॥  


स चापि वितथः पुत्राञ् जनयाम् आस पञ्च वै ।  
सुहोत्रं च सुहोतारं गयं गर्गं तथैव च ॥ ६२ ॥  


कपिलं च महात्मानं सुहोत्रस्य सुतद्वयम् ।  
काशिकं च महासत्यं तथा गृत्समतिं नृपम् ॥ ६३ ॥  


तथा गृत्समतेः पुत्रा ब्राह्मणाः क्षत्रिया विशः ।  
काशिकस्य तु काशेयः पुत्रो दीर्घतपास् तथा ॥ ६४ ॥  


बभूव दीर्घतपसो विद्वान् धन्वन्तरिः सुतः ।  
धन्वन्तरेस् तु तनयः केतुमान् इति विश्रुतः ॥ ६५ ॥  


तथा केतुमतः पुत्रो विद्वान् भीमरथः स्मृतः ।  
पुत्रो भीमरथस्यापि वाराणस्यधिपो ऽभवत् ॥ ६६ ॥  


दिवोदास इति ख्यातः सर्वक्षत्रप्रणाशनः ।  
दिवोदासस्य पुत्रस् तु वीरो राजा प्रतर्दनः ॥ ६७ ॥  


प्रतर्दनस्य पुत्रौ द्वौ वत्सो भार्गव एव च ।  
अलर्को राजपुत्रस् तु राजा सन्मतिमान् भुवि ॥ ६८ ॥  


हैहयस्य तु दायाद्यं हृतवान् वै महीपतिः ।  
आजह्रे पितृदायाद्यं दिवोदासहृतं बलात् ॥ ६९ ॥  


भद्रश्रेण्यस्य पुत्रेण दुर्दमेन महात्मना ।  
दिवोदासेन बालेति घृणयासौ विसर्जितः ॥ ७० ॥  


अष्टारथो नाम नृपः सुतो भीमरथस्य वै ।  
तेन पुत्रेण बालस्य प्रहृतं तस्य भो द्विजाः ॥ ७१ ॥  


वैरस्यान्तं मुनिश्रेष्ठाः क्षत्रियेण विधित्सता ।  
अलर्कः काशिराजस् तु ब्रह्मण्यः सत्यसङ्गरः ॥ ७२ ॥  


षष्टिं वर्षसहस्राणि षष्टिं वर्षशतानि च ।  
युवा रूपेण सम्पन्न आसीत् काशिकुलोद्वहः ॥ ७३ ॥  


लोपामुद्राप्रसादेन परमायुर् अवाप सः ।  
वयसो ऽन्ते मुनिश्रेष्ठा हत्वा क्षेमकराक्षसम् ॥ ७४ ॥  


रम्यां निवेशयाम् आस पुरीं वाराणसीं नृपः ।  
अलर्कस्य तु दायादः क्षेमको नाम पार्थिवः ॥ ७५ ॥  


क्षेमकस्य तु पुत्रो वै वर्षकेतुस् ततो ऽभवत् ।  
वर्षकेतोश् च दायादो विभुर् नाम प्रजेश्वरः ॥ ७६ ॥  


आनर्तस् तु विभोः पुत्रः सुकुमारस् ततो ऽभवत् ।  
सुकुमारस्य पुत्रस् तु सत्यकेतुर् महारथः ॥ ७७ ॥  


सुतो ऽभवन् महातेजा राजा परमधार्मिकः ।  
वत्सस्य वत्सभूमिस् तु भर्गभूमिस् तु भार्गवात् ॥ ७८ ॥  


एते त्व् अङ्गिरसः पुत्रा जाता वंशे ऽथ भार्गवे ।  
ब्राह्मणाः क्षत्रिया वैश्याः शूद्राश् च मुनिसत्तमाः ॥ ७९ ॥  


आजमीढो ऽपरो वंशः श्रूयतां द्विजसत्तमाः ।  
सुहोत्रस्य बृहत् पुत्रो बृहतस् तनयास् त्रयः ॥ ८० ॥  


अजमीढो द्विमीढश् च पुरुमीढश् च वीर्यवान् ।  
अजमीढस्य पत्न्यस् तु तिस्रो वै यशसान्विताः ॥ ८१ ॥  


नीली च केशिनी चैव धूमिनी च वराङ्गनाः ।  
अजमीढस्य केशिन्यां जज्ञे जह्नुः प्रतापवान् ॥ ८२ ॥  


आजह्रे यो महासत्त्रं सर्वमेधमखं विभुम् ।  
पतिलोभेन यं गङ्गा विनीतेव ससार ह ॥ ८३ ॥  


नेच्छतः प्लावयाम् आस तस्य गङ्गा च तत् सदः ।  
तत् तया प्लावितं दृष्ट्वा यज्ञवाटं समन्ततः ॥ ८४ ॥  


जह्नुर् अप्य् अब्रवीद् गङ्गां क्रुद्धो विप्रास् तदा नृपः ।  
एष ते त्रिषु लोकेषु सङ्क्षिप्यापः पिबाम्य् अहम् ।  
अस्य गङ्गे ऽवलेपस्य सद्यः फलम् अवाप्नुहि ॥ ८५ ॥  


ततः पीतां महात्मानो दृष्ट्वा गङ्गां महर्षयः ।  
उपनिन्युर् महाभागा दुहितृत्वेन जाह्नवीम् ॥ ८६ ॥  


युवनाश्वस्य पुत्रीं तु कावेरीं जह्नुर् आवहत् ।  
गङ्गाशापेन देहार्धं यस्याः पश्चान् नदीकृतम् ॥ ८७ ॥  


जह्नोस् तु दयितः पुत्रो अजको नाम वीर्यवान् ।  
अजकस्य तु दायादो बलाकाश्वो महीपतिः ॥ ८८ ॥  


बभूव मृगयाशीलः कुशिकस् तस्य चात्मजः ।  
पह्नवैः सह संवृद्धो राजा वनचरैः सह ॥ ८९ ॥  


कुशिकस् तु तपस् तेपे पुत्रम् इन्द्रसमं विभुम् ।  
लभेयम् इति तं शक्रस् त्रासाद् अभ्येत्य जज्ञिवान् ॥ ९० ॥  


स गाधिर् अभवद् राजा मघवा कौशिकः स्वयम् ।  
विश्वामित्रस् तु गाधेयो विश्वामित्रात् तथाष्टकः ॥ ९१ ॥  


अष्टकस्य सुतो लौहिः प्रोक्तो जह्नुगणो मया ।  
आजमीढो ऽपरो वंशः श्रूयतां मुनिसत्तमाः ॥ ९२ ॥  


अजमीढात् तु नील्यां वै सुशान्तिर् उदपद्यत ।  
पुरुजातिः सुशान्तेश् च बाह्याश्वः पुरुजातितः ॥ ९३ ॥  


बाह्याश्वतनयाः पञ्च स्फीता जनपदावृताः ।  
मुद्गलः सृञ्जयश् चैव राजा बृहदिषुस् तदा ॥ ९४ ॥  


यवीनरश् च विक्रान्तः कृमिलाश्वश् च पञ्चमः ।  
पञ्चैते रक्षणायालं देशानाम् इति विश्रुताः ॥ ९५ ॥  


पञ्चानां ते तु पञ्चालाः स्फीता जनपदावृताः ।  
अलं संरक्षणे तेषां पञ्चाला इति विश्रुताः ॥ ९६ ॥  


मुद्गलस्य तु दायादो मौद्गल्यः सुमहायशाः ।  
इन्द्रसेना यतो गर्भं वध्न्यं च प्रत्यपद्यत ॥ ९७ ॥  


आसीत् पञ्चजनः पुत्रः सृञ्जयस्य महात्मनः ।  
सुतः पञ्चजनस्यापि सोमदत्तो महीपतिः ॥ ९८ ॥  


सोमदत्तस्य दायादः सहदेवो महायशाः ।  
सहदेवसुतश् चापि सोमको नाम विश्रुतः ॥ ९९ ॥  


अजमीढसुतो जातः क्षीणे वंशे तु सोमकः ।  
सोमकस्य सुतो जन्तुर् यस्य पुत्रशतं बभौ ॥ १०० ॥  


तेषां यवीयान् पृषतो द्रुपदस्य पिता प्रभुः ।  
आजमीढाः स्मृताश् चैते महात्मानस् तु सोमकाः ॥ १०१ ॥  


महिषी त्व् अजमीढस्य धूमिनी पुत्रगृद्धिनी ।  
पतिव्रता महाभागा कुलजा मुनिसत्तमाः ॥ १०२ ॥  


सा च पुत्रार्थिनी देवी व्रतचर्यासमन्विता ।  
ततो वर्षायुतं तप्त्वा तपः परमदुश्चरम् ॥ १०३ ॥  


हुत्वाग्निं विधिवत् सा तु पवित्रा मितभोजना ।  
अग्निहोत्रकुशेष्व् एव सुष्वाप मुनिसत्तमाः ॥ १०४ ॥  


धूमिन्या स तया देव्या त्व् अजमीढः समीयिवान् ।  
ऋक्षं सञ्जनयाम् आस धूम्रवर्णं सुदर्शनम् ॥ १०५ ॥  


ऋक्षात् संवरणो जज्ञे कुरुः संवरणात् तथा ।  
यः प्रयागाद् अतिक्रम्य कुरुक्षेत्रं चकार ह ॥ १०६ ॥  


पुण्यं च रमणीयं च पुण्यकृद्भिर् निषेवितम् ।  
तस्यान्ववायः सुमहान् यस्य नाम्नाथ कौरवाः ॥ १०७ ॥  


कुरोश् च पुत्राश् चत्वारः सुधन्वा सुधनुस् तथा ।  
परीक्षिच् च महाबाहुः प्रवरश् चारिमेजयः ॥ १०८ ॥  


परीक्षितस् तु दायादो धार्मिको जनमेजयः ।  
श्रुतसेनो ऽग्रसेनश् च भीमसेनश् च नामतः ॥ १०९ ॥  


एते सर्वे महाभागा विक्रान्ता बलशालिनः ।  
जनमेजयस्य पुत्रस् तु सुरथो मतिमांस् तथा ॥ ११० ॥  


सुरथस्य तु विक्रान्तः पुत्रो जज्ञे विदूरथः ।  
विदूरथस्य दायाद ऋक्ष एव महारथः ॥ १११ ॥  


द्वितीयस् तु भरद्वाजान् नाम्ना तेनैव विश्रुतः ।  
द्वाव् ऋक्षौ सोमवंशे ऽस्मिन् द्वाव् एव च परीक्षितौ ॥ ११२ ॥  


भीमसेनास् त्रयो विप्रा द्वौ चापि जनमेजयौ ।  
ऋक्षस्य तु द्वितीयस्य भीमसेनो ऽभवत् सुतः ॥ ११३ ॥  


प्रतीपो भीमसेनात् तु प्रतीपस्य तु शान्तनुः ।  
देवापिर् बाह्लिकश् चैव त्रय एव महारथाः ॥ ११४ ॥  


शान्तनोस् त्व् अभवद् भीष्मस् तस्मिन् वंशे द्विजोत्तमाः ।  
बाह्लिकस्य तु राजर्षेर् वंशं शृणुत भो द्विजाः ॥ ११५ ॥  


बाह्लिकस्य सुतश् चैव सोमदत्तो महायशाः ।  
जज्ञिरे सोमदत्तात् तु भूरिर् भूरिश्रवाः शलः ॥ ११६ ॥  


उपाध्यायस् तु देवानां देवापिर् अभवन् मुनिः ।  
च्यवनपुत्रः कृतक इष्ट आसीन् महात्मनः ॥ ११७ ॥  


शान्तनुस् त्व् अभवद् राजा कौरवाणां धुरन्धरः ।  
शान्तनोः सम्प्रवक्ष्यामि वंशं त्रैलोक्यविश्रुतम् ॥ ११८ ॥  


गाङ्गं देवव्रतं नाम पुत्रं सो ऽजनयत् प्रभुः ।  
स तु भीष्म इति ख्यातः पाण्डवानां पितामहः ॥ ११९ ॥  


काली विचित्रवीर्यं तु जनयाम् आस भो द्विजाः ।  
शान्तनोर् दयितं पुत्रं धर्मात्मानम् अकल्मषम् ॥ १२० ॥  


कृष्णद्वैपायनाच् चैव क्षेत्रे वैचित्रवीर्यके ।  
धृतराष्ट्रं च पाण्डुं च विदुरं चाप्य् अजीजनत् ॥ १२१ ॥  


धृतराष्ट्रस् तु गान्धार्यां पुत्रान् उत्पादयच् छतम् ।  
तेषां दुर्योधनः श्रेष्ठः सर्वेषाम् अपि स प्रभुः ॥ १२२ ॥  


पाण्डोर् धनञ्जयः पुत्रः सौभद्रस् तस्य चात्मजः ।  
अभिमन्योः परीक्षित् तु पिता पारीक्षितस्य ह ॥ १२३ ॥  


पारीक्षितस्य काश्यायां द्वौ पुत्रौ सम्बभूवतुः ।  
चन्द्रापीडस् तु नृपतिः सूर्यापीडश् च मोक्षवित् ॥ १२४ ॥  


चन्द्रापीडस्य पुत्राणां शतम् उत्तमधन्विनाम् ।  
जानमेजयम् इत्य् एवं क्षात्रं भुवि परिश्रुतम् ॥ १२५ ॥  


तेषां ज्येष्ठस् तु तत्रासीत् पुरे वारणसाह्वये ।  
सत्यकर्णो महाबाहुर् यज्वा विपुलदक्षिणः ॥ १२६ ॥  


सत्यकर्णस्य दायादः श्वेतकर्णः प्रतापवान् ।  
अपुत्रः स तु धर्मात्मा प्रविवेश तपोवनम् ॥ १२७ ॥  


तस्माद् वनगता गर्भं यादवी प्रत्यपद्यत ।  
सुचारोर् दुहिता सुभ्रूर् मालिनी ग्राहमालिनी ॥ १२८ ॥  


सम्भूते स च गर्भे च श्वेतकर्णः प्रजेश्वरः ।  
अन्वगच्छत् कृतं पूर्वं महाप्रस्थानम् अच्युतम् ॥ १२९ ॥  


सा तु दृष्ट्वा प्रियं तं तु मालिनी पृष्ठतो ऽन्वगात् ।  
सुचारोर् दुहिता साध्वी वने राजीवलोचना ॥ १३० ॥  


पथि सा सुषुवे बाला सुकुमारं कुमारकम् ।  
तम् अपास्याथ तत्रैव राजानं सान्वगच्छत ॥ १३१ ॥  


पतिव्रता महाभागा द्रौपदीव पुरा सती ।  
कुमारः सुकुमारो ऽसौ गिरिपृष्ठे रुरोद ह ॥ १३२ ॥  


दयार्थं तस्य मेघास् तु प्रादुरासन् महात्मनः ।  
श्रविष्ठायास् तु पुत्रौ द्वौ पैप्पलादिश् च कौशिकः ॥ १३३ ॥  


दृष्ट्वा कृपान्वितौ गृह्य तौ प्राक्षालयतां जले ।  
निघृष्टौ तस्य पार्श्वौ तु शिलायां रुधिरप्लुतौ ॥ १३४ ॥  


अजश्यामः स पार्श्वाभ्यां घृष्टाभ्यां सुसमाहितः ।  
अजश्यामौ तु तत्पार्श्वौ देवेन सम्बभूवतुः ॥ १३५ ॥  


अथाजपार्श्व इति वै चक्राते नाम तस्य तौ ।  
स तु रेमकशालायां द्विजाभ्याम् अभिवर्धितः ॥ १३६ ॥  


रेमकस्य तु भार्या तम् उद्वहत् पुत्रकारणात् ।  
रेमत्याः स तु पुत्रो ऽभूद् ब्राह्मणौ सचिवौ तु तौ ॥ १३७ ॥  


तेषां पुत्राश् च पौत्राश् च युगपत्तुल्यजीविनः ।  
स एष पौरवो वंशः पाण्डवानां महात्मनाम् ॥ १३८ ॥  


श्लोको ऽपि चात्र गीतो ऽयं नाहुषेण ययातिना ।  
जरासङ्क्रमणे पूर्वं तदा प्रीतेन धीमता ॥ १३९ ॥  


अचन्द्रार्कग्रहा भूमिर् भवेद् इयम् असंशयम् ।  
अपौरवा मही नैव भविष्यति कदाचन ॥ १४० ॥  


एष वः पौरवो वंशो विख्यातः कथितो मया ।  
तुर्वसोस् तु प्रवक्ष्यामि द्रुह्योश् चानोर् यदोस् तथा ॥ १४१ ॥  


तुर्वसोस् तु सुतो वह्निर् गोभानुस् तस्य चात्मजः ।  
गोभानोस् तु सुतो राजा ऐशानुर् अपराजितः ॥ १४२ ॥  


करन्धमस् तु ऐशानोर् मरुत्तस् तस्य चात्मजः ।  
अन्यस् त्व् आविक्षितो राजा मरुत्तः कथितो मया ॥ १४३ ॥  


अनपत्यो ऽभवद् राजा यज्वा विपुलदक्षिणः ।  
दुहिता संयता नाम तस्यासीत् पृथिवीपतेः ॥ १४४ ॥  


दक्षिणार्थं तु सा दत्ता संवर्ताय महात्मने ।  
दुष्यन्तं पौरवं चापि लेभे पुत्रम् अकल्मषम् ॥ १४५ ॥  


एवं ययातिशापेन जरासङ्क्रमणे तदा ।  
पौरवं तुर्वसोर् वंशं प्रविवेश द्विजोत्तमाः ॥ १४६ ॥  


दुष्यन्तस्य तु दायादः करूरोमः प्रजेश्वरः ।  
करूरोमाद् अथाह्रीदश् चत्वारस् तस्य चात्मजाः ॥ १४७ ॥  


पाण्ड्यश् च केरलश् चैव कालश् चोलश् च पार्थिवः ।  
द्रुह्योश् च तनयो राजन् बभ्रुसेतुश् च पार्थिवः ॥ १४८ ॥  


अङ्गारसेतुस् तत्पुत्रो मरुतां पतिर् उच्यते ।  
यौवनाश्वेन समरे कृच्छ्रेण निहतो बली ॥ १४९ ॥  


युद्धं सुमहद् अप्य् आसीन् मासान् परिचरद् दश ।  
अङ्गारसेतोर् दायादो गान्धारो नाम पार्थिवः ॥ १५० ॥  


ख्यायते यस्य नाम्ना वै गान्धारविषयो महान् ।  
गान्धारदेशजाश् चैव तुरगा वाजिनां वराः ॥ १५१ ॥  


अनोस् तु पुत्रो धर्मो ऽभूद् द्यूतस् तस्यात्मजो ऽभवत् ।  
द्यूताद् वनदुहो जज्ञे प्रचेतास् तस्य चात्मजः ॥ १५२ ॥  


प्रचेतसः सुचेतास् तु कीर्तितास् त्व् अनवो मया ।  
बभूवुस् तु यदोः पुत्राः पञ्च देवसुतोपमाः ॥ १५३ ॥  


सहस्रादः पयोदश् च क्रोष्टा नीलो ऽञ्जिकस् तथा ।  
सहस्रादस्य दायादास् त्रयः परमधार्मिकाः ॥ १५४ ॥  


हैहयश् च हयश् चैव राजा वेणुहयस् तथा ।  
हैहयस्याभवत् पुत्रो धर्मनेत्र इति श्रुतः ॥ १५५ ॥  


धर्मनेत्रस्य कार्तस् तु साहञ्जस् तस्य चात्मजः ।  
साहञ्जनी नाम पुरी तेन राज्ञा निवेशिता ॥ १५६ ॥  


आसीन् महिष्मतः पुत्रो भद्रश्रेण्यः प्रतापवान् ।  
भद्रश्रेण्यस्य दायादो दुर्दमो नाम विश्रुतः ॥ १५७ ॥  


दुर्दमस्य सुतो धीमान् कनको नाम नामतः ।  
कनकस्य तु दायादाश् चत्वारो लोकविश्रुताः ॥ १५८ ॥  


कृतवीर्यः कृतौजाश् च कृतधन्वा तथैव च ।  
कृताग्निस् तु चतुर्थो ऽभूत् कृतवीर्याद् अथार्जुनः ॥ १५९ ॥  


यो ऽसौ बाहुसहस्रेण सप्तद्वीपेश्वरो ऽभवत् ।  
जिगाय पृथिवीम् एको रथेनादित्यवर्चसा ॥ १६० ॥  


स हि वर्षायुतं तप्त्वा तपः परमदुश्चरम् ।  
दत्तम् आराधयाम् आस कार्तवीर्यो ऽत्रिसम्भवम् ॥ १६१ ॥  


तस्मै दत्तो वरान् प्रादाच् चतुरो भूरितेजसः ।  
पूर्वं बाहुसहस्रं तु प्रार्थितं सुमहद् वरम् ॥ १६२ ॥  


अधर्मे ऽधीयमानस्य सद्भिस् तत्र निवारणम् ।  
उग्रेण पृथिवीं जित्वा धर्मेणैवानुरञ्जनम् ॥ १६३ ॥  


सङ्ग्रामान् सुबहूञ् जित्वा हत्वा चारीन् सहस्रशः ।  
सङ्ग्रामे वर्तमानस्य वधं चाभ्यधिकाद् रणे ॥ १६४ ॥  


तस्य बाहुसहस्रं तु युध्यतः किल भो द्विजाः ।  
योगाद् योगीश्वरस्येव प्रादुर्भवति मायया ॥ १६५ ॥  


तेनेयं पृथिवी सर्वा सप्तद्वीपा सपत्तना ।  
ससमुद्रा सनगरा उग्रेण विधिना जिता ॥ १६६ ॥  


तेन सप्तसु द्वीपेषु सप्त यज्ञशतानि च ।  
प्राप्तानि विधिना राज्ञा श्रूयन्ते मुनिसत्तमाः ॥ १६७ ॥  


सर्वे यज्ञा मुनिश्रेष्ठाः सहस्रशतदक्षिणाः ।  
सर्वे काञ्चनयूपाश् च सर्वे काञ्चनवेदयः ॥ १६८ ॥  


सर्वे देवैर् मुनिश्रेष्ठा विमानस्थैर् अलङ्कृतैः ।  
गन्धर्वैर् अप्सरोभिश् च नित्यम् एवोपशोभिताः ॥ १६९ ॥  


यस्य यज्ञे जगौ गाथां गन्धर्वो नारदस् तथा ।  
वरीदासात्मजो विद्वान् महिम्ना तस्य विस्मितः ॥ १७० ॥  


नारद उवाच-

न नूनं कार्तवीर्यस्य गतिं यास्यन्ति पार्थिवाः ।  
यज्ञैर् दानैस् तपोभिश् च विक्रमेण श्रुतेन च ॥ १७१ ॥  


स हि सप्तसु द्वीपेषु चर्मी खड्गी शरासनी ।  
रथी द्वीपान् अनुचरन् योगी सन्दृश्यते नृभिः ॥ १७२ ॥  


अनष्टद्रव्यता चैव न शोको न च विभ्रमः ।  
प्रभावेण महाराज्ञः प्रजा धर्मेण रक्षतः ॥ १७३ ॥  


स सर्वरत्नभाक् सम्राट् चक्रवर्ती बभूव ह ।  
स एव पशुपालो ऽभूत् क्षेत्रपालः स एव च ॥ १७४ ॥  


सैव वृष्ट्या पर्जन्यो योगित्वाद् अर्जुनो ऽभवत् ।  
स वै बाहुसहस्रेण ज्याघातकठिनत्वचा ॥ १७५ ॥  


भाति रश्मिसहस्रेण शरदीव च भास्करः ।  
स हि नागान् मनुष्येषु माहिष्मत्यां महाद्युतिः ॥ १७६ ॥  


कर्कोटकसुताञ् जित्वा पुर्यां तस्यां न्यवेशयत् ।  
स वै वेगं समुद्रस्य प्रावृट्काले ऽम्बुजेक्षणः ॥ १७७ ॥  


क्रीडन्न् इव भुजोद्भिन्नं प्रतिस्रोतश् चकार ह ।  
लुण्ठिता क्रीडता तेन नदी तद्ग्राममालिनी ॥ १७८ ॥  


चलदूर्मिसहस्रेण शङ्किताभ्येति नर्मदा ।  
तस्य बाहुसहस्रेण क्षिप्यमाणे महोदधौ ॥ १७९ ॥  


भयान् निलीना निश्चेष्ठाः पातालस्था महीसुराः ।  
चूर्णीकृतमहावीचिं चलन्मीनमहातिमिम् ॥ १८० ॥  


मारुताविद्धफेनौघम् आवर्तक्षोभसङ्कुलम् ।  
प्रावर्तयत् तदा राजा सहस्रेण च बाहुना ॥ १८१ ॥  


देवासुरसमाक्षिप्तः क्षीरोदम् इव मन्दरः ।  
मन्दरक्षोभचकिता अमृतोत्पादशङ्किताः ॥ १८२ ॥  


सहसोत्पतिता भीता भीमं दृष्ट्वा नृपोत्तमम् ।  
नता निश्चलमूर्धानो बभूवुस् ते महोरगाः ॥ १८३ ॥  


सायाह्ने कदलीखण्डाः कम्पिता इव वायुना ।  
स वै बद्ध्वा धनुर् ज्याभिर् उत्सिक्तं पञ्चभिः शरैः ॥ १८४ ॥  


लङ्केशं मोहयित्वा तु सबलं रावणं बलात् ।  
निर्जित्य वशम् आनीय माहिष्मत्यां बबन्ध तम् ॥ १८५ ॥  


श्रुत्वा तु बद्धं पौलस्त्यं रावणं त्व् अर्जुनेन च ।  
ततो गत्वा पुलस्त्यस् तम् अर्जुनं ददृशे स्वयम् ॥ १८६ ॥  


मुमोच रक्षः पौलस्त्यं पुलस्त्येनाभियाचितः ।  
यस्य बाहुसहस्रस्य बभूव ज्यातलस्वनः ॥ १८७ ॥  


युगान्ते तोयदस्येव स्फुटतो ह्य् अशनेर् इव ।  
अहो बत मृधे वीर्यं भार्गवस्य यद् अच्छिनत् ॥ १८८ ॥  


राज्ञो बाहुसहस्रस्य हैमं तालवनं यथा ।  
तृषितेन कदाचित् स भिक्षितश् चित्रभानुना ॥ १८९ ॥  


स भिक्षाम् अददाद् वीरः सप्त द्वीपान् विभावसोः ।  
पुराणि ग्रामघोषांश् च विषयांश् चैव सर्वशः ॥ १९० ॥  


जज्वाल तस्य सर्वाणि चित्रभानुर् दिधृक्षया ।  
स तस्य पुरुषेन्द्रस्य प्रभावेण महात्मनः ॥ १९१ ॥  


ददाह कार्तवीर्यस्य शैलांश् चैष वनानि च ।  
स शून्यम् आश्रमं रम्यं वरुणस्यात्मजस्य वै ॥ १९२ ॥  


ददाह बलवद्भीतश् चित्रभानुः स हैहयः ।  
यं लेभे वरुणः पुत्रं पुरा भास्वन्तम् उत्तमम् ॥ १९३ ॥  


वसिष्ठं नाम स मुनिः ख्यात आपव इत्य् उत ।  
यत्रापवस् तु तं क्रोधाच् छप्तवान् अर्जुनं विभुः ॥ १९४ ॥  


यस्मान् न वर्जितम् इदं वनं ते मम हैहय ।  
तस्मात् ते दुष्करं कर्म कृतम् अन्यो हनिष्यति ॥ १९५ ॥  


रामो नाम महाबाहुर् जामदग्न्यः प्रतापवान् ।  
छित्त्वा बाहुसहस्रं ते प्रमथ्य तरसा बली ॥ १९६ ॥  


तपस्वी ब्राह्मणस् त्वां तु हनिष्यति स भार्गवः ।  
अनष्टद्रव्यता यस्य बभूवामित्रकर्षिणः ॥ १९७ ॥  


प्रतापेन नरेन्द्रस्य प्रजा धर्मेण रक्षतः ।  
प्राप्तस् ततो ऽस्य मृत्युर् वै तस्य शापान् महामुनेः ॥ १९८ ॥  


वरस् तथैव भो विप्राः स्वयम् एव वृतः पुरा ।  
तस्य पुत्रशतं त्व् आसीत् पञ्च शेषा महात्मनः ॥ १९९ ॥  


कृतास्त्रा बलिनः शूरा धर्मात्मानो यशस्विनः ।  
शूरसेनश् च शूरश् च वृषणो मधुपध्वजः ॥ २०० ॥  


जयध्वजश् च नाम्नासीद् आवन्त्यो नृपतिर् महान् ।  
कार्तवीर्यस्य तनया वीर्यवन्तो महाबलाः ॥ २०१ ॥  


जयध्वजस्य पुत्रस् तु तालजङ्घो महाबलः ।  
तस्य पुत्रशतं ख्यातास् तालजङ्घा इति स्मृताः ॥ २०२ ॥  


तेषां कुले मुनिश्रेष्ठा हैहयानां महात्मनाम् ।  
वीतिहोत्राः सुजाताश् च भोजाश् चावन्तयः स्मृताः ॥ २०३ ॥  


तौण्डिकेराश् च विख्यातास् तालजङ्घास् तथैव च ।  
भरताश् च सुजाताश् च बहुत्वान् नानुकीर्तिताः ॥ २०४ ॥  


वृषप्रभृतयो विप्रा यादवाः पुण्यकर्मिणः ।  
वृषो वंशधरस् तत्र तस्य पुत्रो ऽभवन् मधुः ॥ २०५ ॥  


मधोः पुत्रशतं त्व् आसीद् वृषणस् तस्य वंशकृत् ।  
वृषणाद् वृष्णयः सर्वे मधोस् तु माधवाः स्मृताः ॥ २०६ ॥  


यादवा यदुनाम्ना ते निरुच्यन्ते च हैहयाः ।  
न तस्य वित्तनाशः स्यान् नष्टं प्रति लभेच् च सः ॥ २०७ ॥  


कार्तवीर्यस्य यो जन्म कथयेद् इह नित्यशः ।  
एते ययातिपुत्राणां पञ्च वंशा द्विजोत्तमाः ॥ २०८ ॥  


कीर्तिता लोकवीराणां ये लोकान् धारयन्ति वै ।  
भूतानीव मुनिश्रेष्ठाः पञ्च स्थावरजङ्गमान् ॥ २०९ ॥  


श्रुत्वा पञ्च विसर्गांस् तु राजा धर्मार्थकोविदः ।  
वशी भवति पञ्चानाम् आत्मजानां तथेश्वरः ॥ २१० ॥  


लभेत् पञ्च वरांश् चैव दुर्लभान् इह लौकिकान् ।  
आयुः कीर्तिं तथा पुत्रान् ऐश्वर्यं भूतिम् एव च ॥ २११ ॥  


धारणाच् छ्रवणाच् चैव पञ्चवर्गस्य भो द्विजाः ।  
क्रोष्टोर् वंशं मुनिश्रेष्ठाः शृणुध्वं गदतो मम ॥ २१२ ॥  


यदोर् वंशधरस्याथ यज्विनः पुण्यकर्मिणः ।  
क्रोष्टोर् वंशं हि श्रुत्वैव सर्वपापैः प्रमुच्यते ।  
यस्यान्ववायजो विष्णुर् हरिर् वृष्णिकुलोद्वहः ॥ २१३ ॥  

