+++
title = "221"

+++

<details><summary>Summary (SA)</summary>

Chapter 221- On the proper conduct
</details>

{{Ref- SS 349-356}}

व्यास उवाच-

एवं सम्यग् गृहस्थेन देवताः पितरस् तथा ।  
सम्पूज्या हव्यकव्याभ्याम् अन्नेनातिथिबान्धवाः ॥ १ ॥  


भूतानि भृत्याः सकलाः पशुपक्षिपिपीलिकाः ।  
भिक्षवो याचमानाश् च ये चान्ये पान्थका गृहे ॥ २ ॥  


सदाचाररता विप्राः साधुना गृहमेधिना ।  
पापं भुङ्क्ते समुल्लङ्घ्य नित्यनैमित्तिकीः क्रियाः ॥ ३ ॥  


मुनय ऊचुः-

कथितं भवता विप्र नित्यनैमित्तिकं च यत् ।  
नित्यं नैमित्तिकं काम्यं त्रिविधं कर्म पौरुषम् ॥ ४ ॥  


सदाचारं मुने श्रोतुम् इच्छामो वदतस् तव ।  
यं कुर्वन् सुखम् आप्नोति परत्रेह च मानवः ॥ ५ ॥  


व्यास उवाच-

गृहस्थेन सदा कार्यम् आचारपरिरक्षणम् ।  
न ह्य् आचारविहीनस्य भद्रम् अत्र परत्र वा ॥ ६ ॥  


यज्ञदानतपांसीह पुरुषस्य न भूतये ।  
भवन्ति यः सदाचारं समुल्लङ्घ्य प्रवर्तते ॥ ७ ॥  


दुराचारो हि पुरुषो नेहायुर् विन्दते महत् ।  
कार्यो धर्मः सदाचार आचारस्यैव लक्षणम् ॥ ८ ॥  


तस्य स्वरूपं वक्ष्यामि सदाचारस्य भो द्विजाः ।  
आत्मनैकमना भूत्वा तथैव परिपालयेत् ॥ ९ ॥  


त्रिवर्गसाधने यत्नः कर्तव्यो गृहमेधिना ।  
तत्संसिद्धौ गृहस्थस्य सिद्धिर् अत्र परत्र च ॥ १० ॥  


पादेनाप्य् अस्य पारत्र्यं कुर्याच् छ्रेयः स्वम् आत्मवान् ।  
अर्धेन चात्मभरणं नित्यनैमित्तिकानि च ॥ ११ ॥  


पादेनैव तथाप्य् अस्य मूलभूतं विवर्धयेत् ।  
एवम् आचरतो विप्रा अर्थः साफल्यम् ऋच्छति ॥ १२ ॥  


तद्वत् पापनिषेधार्थं धर्मः कार्यो विपश्चिता ।  
परत्रार्थस् तथैवान्यः कार्यो ऽत्रैव फलप्रदः ॥ १३ ॥  


प्रत्यवायभयात् कामस् तथान्यश् चाविरोधवान् ।  
द्विधा कामो ऽपि रचितस् त्रिवर्गायाविरोधकृत् ॥ १४ ॥  


परस्परानुबन्धांश् च सर्वान् एतान् विचिन्तयेत् ।  
विपरीतानुबन्धांश् च बुध्यध्वं तान् द्विजोत्तमाः ॥ १५ ॥  


धर्मो धर्मानुबन्धार्थो धर्मो नात्मार्थपीडकः ।  
उभाभ्यां च द्विधा कामं तेन तौ च द्विधा पुनः ॥ १६ ॥  


ब्राह्मे मुहूर्ते बुध्येत धर्मार्थाव् अनुचिन्तयेत् ।  
समुत्थाय तथाचम्य प्रस्नातो नियतः शुचिः ॥ १७ ॥  


पूर्वां सन्ध्यां सनक्षत्रां पश्चिमां सदिवाकराम् ।  
उपासीत यथान्यायं नैनां जह्याद् अनापदि ॥ १८ ॥  


असत्प्रलापम् अनृतं वाक्पारुष्यं च वर्जयेत् ।  
असच्छास्त्रम् असद्वादम् असत्सेवां च वै द्विजाः ॥ १९ ॥  


सायम्प्रातस् तथा होमं कुर्वीत नियतात्मवान् ।  
नोदयास्तमने चैवम् उदीक्षेत विवस्वतः ॥ २० ॥  


केशप्रसाधनादर्शदन्तधावनम् अञ्जनम् ।  
पूर्वाह्ण एव कार्याणि देवतानां च तर्पणम् ॥ २१ ॥  


ग्रामावसथतीर्थानां क्षेत्राणां चैव वर्त्मनि ।  
न विण्मूत्रम् अनुष्ठेयं न च कृष्टे न गोव्रजे ॥ २२ ॥  


नग्नां परस्त्रियं नेक्षेन् न पश्येद् आत्मनः शकृत् ।  
उदक्यादर्शनस्पर्शम् एवं सम्भाषणं तथा ॥ २३ ॥  


नाप्सु मूत्रं पुरीषं वा मैथुनं वा समाचरेत् ।  
नाधितिष्ठेच् छकृन्मूत्रे केशभस्मसपालिकाः ॥ २४ ॥  


तुषाङ्गारविशीर्णानि रज्जुवस्त्रादिकानि च ।  
नाधितिष्ठेत् तथा प्राज्ञः पथि वस्त्राणि वा भुवि ॥ २५ ॥  


पितृदेवमनुष्याणां भूतानां च तथार्चनम् ।  
कृत्वा विभवतः पश्चाद् गृहस्थो भोक्तुम् अर्हति ॥ २६ ॥  


प्राङ्मुखोदङ्मुखो वापि स्वाचान्तो वाग्यतः शुचिः ।  
भुञ्जीत चान्नं तच्चित्तो ह्य् अन्तर्जानुः सदा नरः ॥ २७ ॥  


उपघातम् ऋते दोषान् नान्नस्योदीरयेद् बुधः ।  
प्रत्यक्षलवणं वर्ज्यम् अन्नम् उच्छिष्टम् एव च ॥ २८ ॥  


न गच्छन् न च तिष्ठन् वै विण्मूत्रोत्सर्गम् आत्मवान् ।  
कुर्वीत चैवम् उच्छिष्टं न किञ्चिद् अपि भक्षयेत् ॥ २९ ॥  


उच्छिष्टो नालपेत् किञ्चित् स्वाध्यायं च विवर्जयेत् ।  
न पश्येच् च रविं चेन्दुं नक्षत्राणि च कामतः ॥ ३० ॥  


भिन्नासनं च शय्यां च भाजनं च विवर्जयेत् ।  
गुरूणाम् आसनं देयम् अभ्युत्थानादिसत्कृतम् ॥ ३१ ॥  


अनुकूलं तथालापम् अभिकुर्वीत बुद्धिमान् ।  
तत्रानुगमनं कुर्यात् प्रतिकूलं न सञ्चरेत् ॥ ३२ ॥  


नैकवस्त्रश् च भुञ्जीत न कुर्याद् देवतार्चनम् ।  
नावाहयेद् द्विजान् अग्नौ होमं कुर्वीत बुद्धिमान् ॥ ३३ ॥  


न स्नायीत नरो नग्नो न शयीत कदाचन ।  
न पाणिभ्याम् उभाभ्यां तु कण्डूयेत शिरस् तथा ॥ ३४ ॥  


न चाभीक्ष्णं शिरःस्नानं कार्यं निष्कारणं बुधैः ।  
शिरःस्नातश् च तैलेन नाङ्गं किञ्चिद् उपस्पृशेत् ॥ ३५ ॥  


अनध्यायेषु सर्वेषु स्वाध्यायं च विवर्जयेत् ।  
ब्राह्मणानलगोसूर्यान् नावमन्येत् कदाचन ॥ ३६ ॥  


उदङ्मुखो दिवा रात्राव् उत्सर्गं दक्षिणामुखः ।  
आबाधासु यथाकामं कुर्यान् मूत्रपुरीषयोः ॥ ३७ ॥  


दुष्कृतं न गुरोर् ब्रूयात् क्रुद्धं चैनं प्रसादयेत् ।  
परिवादं न शृणुयाद् अन्येषाम् अपि कुर्वताम् ॥ ३८ ॥  


पन्था देयो ब्राह्मणानां राज्ञो दुःखातुरस्य च ।  
विद्याधिकस्य गर्भिण्या रोगार्तस्य महीयतः ॥ ३९ ॥  


मूकान्धबधिराणां च मत्तस्योन्मत्तकस्य च ।  
देवालयं चैद्यतरुं तथैव च चतुष्पथम् ॥ ४० ॥  


विद्याधिकं गुरुं चैव बुधः कुर्यात् प्रदक्षिणम् ।  
उपानद्वस्त्रमाल्यादि धृतम् अन्यैर् न धारयेत् ॥ ४१ ॥  


चतुर्दश्यां तथाष्टम्यां पञ्चदश्यां च पर्वसु ।  
तैलाभ्यङ्गं तथा भोगं योषितश् च विवर्जयेत् ॥ ४२ ॥  


नोत्क्षिप्तबाहुजङ्घश् च प्राज्ञस् तिष्ठेत् कदाचन ।  
न चापि विक्षिपेत् पादौ पादं पादेन नाक्रमेत् ॥ ४३ ॥  


पुंश्चल्याः कृतकार्यस्य बालस्य पतितस्य च ।  
मर्माभिघातम् आक्रोशं पैशुन्यं च विवर्जयेत् ॥ ४४ ॥  


दम्भाभिमानं तैक्ष्ण्यं च न कुर्वीत विचक्षणः ।  
मूर्खोन्मत्तव्यसनिनो विरूपान् अपि वा तथा ॥ ४५ ॥  


न्यूनाङ्गांश् चाधनांश् चैव नोपहासेन दूषयेत् ।  
परस्य दण्डं नोद्यच्छेच् छिक्षार्थं शिष्यपुत्रयोः ॥ ४६ ॥  


तद्वन् नोपविशेत् प्राज्ञः पादेनाकृष्य चासनम् ।  
संयावं कृशरं मांसं नात्मार्थम् उपसाधयेत् ॥ ४७ ॥  


सायं प्रातश् च भोक्तव्यं कृत्वा चातिथिपूजनम् ।  
प्राङ्मुखोदङ्मुखो वापि वाग्यतो दन्तधावनम् ॥ ४८ ॥  


कुर्वीत सततं विप्रा वर्जयेद् वर्ज्यवीरुधम् ।  
नोदक्शिराः स्वपेज् जातु न च प्रत्यक्शिरा नरः ॥ ४९ ॥  


शिरस् त्व् आगस्त्याम् आधाय शयीताथ पुरन्दरीम् ।  
न तु गन्धवतीष्व् अप्सु शयीत न तथोषसि ॥ ५० ॥  


उपरागे परं स्नानम् ऋते दिनम् उदाहृतम् ।  
अपमृज्यान् न वस्त्रान्तैर् गात्राण्य् अम्बरपाणिभिः ॥ ५१ ॥  


न चावधूनयेत् केशान् वाससी न च निर्धुनेत् ।  
अनुलेपनम् आदद्यान् नास्नातः कर्हिचिद् बुधः ॥ ५२ ॥  


न चापि रक्तवासाः स्याच् चित्रासितधरो ऽपि वा ।  
न च कुर्याद् विपर्यासं वाससोर् नापि भूषयोः ॥ ५३ ॥  


वर्ज्यं च विदशं वस्त्रम् अत्यन्तोपहतं च यत् ।  
कीटकेशावपन्नं च तथा श्वभिर् अवेक्षितम् ॥ ५४ ॥  


अवलीढं शुना चैव सारोद्धरणदूषितम् ।  
पृष्ठमांसं वृथामांसं वर्ज्यमांसं च वर्जयेत् ॥ ५५ ॥  


न भक्षयेच् च सततं प्रत्यक्षं लवणं नरः ।  
वर्ज्यं चिरोषितं विप्राः शुष्कं पर्युषितं च यत् ॥ ५६ ॥  


पिष्टशाकेक्षुपयसां विकारा द्विजसत्तमाः ।  
तथा मांसविकाराश् च नैव वर्ज्याश् चिरोषिताः ॥ ५७ ॥  


उदयास्तमने भानोः शयनं च विवर्जयेत् ।  
नास्नातो नैव संविष्टो न चैवान्यमना नरः ॥ ५८ ॥  


न चैव शयने नोर्व्याम् उपविष्टो न शब्दकृत् ।  
प्रेष्याणाम् अप्रदायाथ न भुञ्जीत कदाचन ॥ ५९ ॥  


भुञ्जीत पुरुषः स्नातः सायम्प्रातर् यथाविधि ।  
परदारा न गन्तव्याः पुरुषेण विपश्चिता ॥ ६० ॥  


इष्टापूर्तायुषां हन्त्री परदारगतिर् नृणाम् ।  
नहीदृशम् अनायुष्यं लोके किञ्चन विद्यते ॥ ६१ ॥  


यादृशं पुरुषस्येह परदाराभिमर्शनम् ।  
देवाग्निपितृकार्याणि तथा गुर्वभिवादनम् ॥ ६२ ॥  


कुर्वीत सम्यग् आचम्य तद्वद् अन्नभुजिक्रियाम् ।  
अफेनशब्दगन्धाभिर् अद्भिर् अच्छाभिर् आदरात् ॥ ६३ ॥  


आचामेच् चैव तद्वच् च प्राङ्मुखोदङ्मुखो ऽपि वा ।  
अन्तर्जलाद् आवसथाद् वल्मीकान् मूषिकास्थलात् ॥ ६४ ॥  


कृतशौचावशिष्टाश् च वर्जयेत् पञ्च वै मृदः ।  
प्रक्षाल्य हस्तौ पादौ च समभ्युक्ष्य समाहितः ॥ ६५ ॥  


अन्तर्जानुस् तथाचामेत् त्रिश् चतुर् वापि वै नरः ।  
परिमृज्य द्विर् आवर्त्य खानि मूर्धानम् एव च ॥ ६६ ॥  


सम्यग् आचम्य तोयेन क्रियां कुर्वीत वै शुचिः ।  
क्षुते ऽवलीढे वाते च तथा निष्ठीवनादिषु ॥ ६७ ॥  


कुर्याद् आचमनं स्पर्शे वास्पृष्टस्यार्कदर्शनम् ।  
कुर्वीतालम्भनं चापि दक्षिणश्रवणस्य च ॥ ६८ ॥  


यथाविभवतो ह्य् एतत् पूर्वाभावे ततः परम् ।  
न विद्यमाने पूर्वोक्त उत्तरप्राप्तिर् इष्यते ॥ ६९ ॥  


न कुर्याद् दन्तसङ्घर्षं नात्मनो देहताडनम् ।  
स्वापे ऽध्वनि तथा भुञ्जन् स्वाध्यायं च विवर्जयेत् ॥ ७० ॥  


सन्ध्यायां मैथुनं चापि तथा प्रस्थानम् एव च ।  
तथापराह्णे कुर्वीत श्रद्धया पितृतर्पणम् ॥ ७१ ॥  


शिरःस्नानं च कुर्वीत दैवं पित्र्यम् अथापि च ।  
प्राङ्मुखोदङ्मुखो वापि श्मश्रुकर्म च कारयेत् ॥ ७२ ॥  


व्यङ्गिनीं वर्जयेत् कन्यां कुलजां वाप्य् अरोगिणीम् ।  
उद्वहेत् पितृमात्रोश् च सप्तमीं पञ्चमीं तथा ॥ ७३ ॥  


रक्षेद् दारांस् त्यजेद् ईर्ष्यां तथाह्नि स्वप्नमैथुने ।  
परोपतापकं कर्म जन्तुपीडां च सर्वदा ॥ ७४ ॥  


उदक्या सर्ववर्णानां वर्ज्या रात्रिचतुष्टयम् ।  
स्त्रीजन्मपरिहारार्थं पञ्चमीं चापि वर्जयेत् ॥ ७५ ॥  


ततः षष्ठ्यां व्रजेद् रात्र्यां ज्येष्ठयुग्मासु रात्रिषु ।  
युग्मासु पुत्रा जायन्ते स्त्रियो ऽयुग्मासु रात्रिषु ॥ ७६ ॥  


विधर्मिणो वै पर्वादौ सन्ध्याकालेषु षण्ढकाः ।  
क्षुरकर्मणि रिक्तां वै वर्जयीत विचक्षणः ॥ ७७ ॥  


ब्रुवताम् अविनीतानां न श्रोतव्यं कदाचन ।  
न चोत्कृष्टासनं देयम् अनुत्कृष्टस्य चादरात् ॥ ७८ ॥  


क्षुरकर्मणि चान्ते च स्त्रीसम्भोगे च भो द्विजाः ।  
स्नायीत चैलवान् प्राज्ञः कटभूमिम् उपेत्य च ॥ ७९ ॥  


देववेदद्विजातीनां साधुसत्यमहात्मनाम् ।  
गुरोः पतिव्रतानां च ब्रह्मयज्ञतपस्विनाम् ॥ ८० ॥  


परिवादं न कुर्वीत परिहासं च भो द्विजाः ।  
धवलाम्बरसंवीतः सितपुष्पविभूषितः ॥ ८१ ॥  


सदा माङ्गल्यवेषः स्यान् न वामाङ्गल्यवान् भवेत् ।  
नोद्धतोन्मत्तमूढैश् च नाविनीतैश् च पण्डितः ॥ ८२ ॥  


गच्छेन् मैत्रीम् अशीलेन न वयोजातिदूषितैः ।  
न चातिव्ययशीलैश् च पुरुषैर् नैव वैरिभिः ॥ ८३ ॥  


कार्याक्षमैर् निन्दितैर् न न चैव विटसङ्गिभिः ।  
निस्वैर् न वादैकपरैर् नरैश् चान्यैस् तथाधमैः ॥ ८४ ॥  


सुहृद्दीक्षितभूपालस्नातकश्वशुरैः सह ।  
उत्तिष्ठेद् विभवाच् चैनान् अर्चयेद् गृहम् आगतान् ॥ ८५ ॥  


यथाविभवतो विप्राः प्रतिसंवत्सरोषितान् ।  
सम्यग् गृहे ऽर्चनं कृत्वा यथास्थानम् अनुक्रमात् ॥ ८६ ॥  


सम्पूजयेत् तथा वह्नौ प्रदद्याच् चाहुतीः क्रमात् ।  
प्रथमां ब्रह्मणे दद्यात् प्रजानां पतये ततः ॥ ८७ ॥  


तृतीयां चैव गृह्येभ्यः कश्यपाय तथापराम् ।  
ततो ऽनुमतये दद्याद् दद्याद् बहुबलिं ततः ॥ ८८ ॥  


पूर्वं ख्याता मया या तु नित्यक्रमविधौ क्रिया ।  
वैश्वदेवं ततः कुर्याद् वदत शृणुत द्विजाः ॥ ८९ ॥  


यथास्थानविभागं तु देवान् उद्दिश्य वै पृथक् ।  
पर्जन्यापोधरित्रीणां दद्यात् तु मणिके त्रयम् ॥ ९० ॥  


वायवे च प्रतिदिशं दिग्भ्यः प्राच्यादिषु क्रमात् ।  
ब्रह्मणे चान्तरिक्षाय सूर्याय च यथाक्रमात् ॥ ९१ ॥  


विश्वेभ्यश् चैव देवेभ्यो विश्वभूतेभ्य एव च ।  
उषसे भूतपतये दद्याद् वोत्तरतः शुचिः ॥ ९२ ॥  


स्वधा च नम इत्य् उक्त्वा पितृभ्यश् चैव दक्षिणे ।  
कृत्वापसव्यं वायव्यां यक्ष्मैतत् तैति संवदन् ॥ ९३ ॥  


अन्नावशेषमिश्रं वै तोयं दद्याद् यथाविधि ।  
देवानां च ततः कुर्याद् ब्राह्मणानां नमस्क्रियाम् ॥ ९४ ॥  


अङ्गुष्ठोत्तरतो रेखा पाणेर् या दक्षिणस्य च ।  
एतद् ब्राह्मम् इति ख्यातं तीर्थम् आचमनाय वै ॥ ९५ ॥  


तर्जन्यङ्गुष्ठयोर् अन्तः पित्र्यं तीर्थम् उदाहृतम् ।  
पितॄणां तेन तोयानि दद्यान् नान्दीमुखाद् ऋते ॥ ९६ ॥  


अङ्गुल्यग्रे तथा दैवं तेन दिव्यक्रियाविधिः ।  
तीर्थं कनिष्ठिकामूले कायं तत्र प्रजापतेः ॥ ९७ ॥  


एवम् एभिः सदा तीर्थैर् विधानं पितृभिः सह ।  
सदा कार्याणि कुर्वीत नान्यतीर्थः कदाचन ॥ ९८ ॥  


ब्राह्मेणाचमनं शस्तं पैत्र्यं पित्र्येण सर्वदा ।  
देवतीर्थेन देवानां प्राजापत्यं जितेन च ॥ ९९ ॥  


नान्दीमुखानां कुर्वीत प्राज्ञः पिण्डोदकक्रियाम् ।  
प्राजापत्येन तीर्थेन यच् च किञ्चित् प्रजापतेः ॥ १०० ॥  


युगपज् जलम् अग्निं च बिभृयान् न विचक्षणः ।  
गुरुदेवपितॄन् विप्रान् न च पादौ प्रसारयेत् ॥ १०१ ॥  


नाचक्षीत धयन्तीं गां जलं नाञ्जलिना पिबेत् ।  
शौचकालेषु सर्वेषु गुरुष्व् अल्पेषु वा पुनः ।  
न विलम्बेत मेधावी न मुखेनानलं धमेत् ॥ १०२ ॥  


तत्र विप्रा न वस्तव्यं यत्र नास्ति चतुष्टयम् ।  
ऋणप्रदाता वैद्यश् च श्रोत्रियः सजला नदी ॥ १०३ ॥  


जितभृत्यो नृपो यत्र बलवान् धर्मतत्परः ।  
तत्र नित्यं वसेत् प्राज्ञः कुतः कुनृपतौ सुखम् ॥ १०४ ॥  


पौराः सुसंहता यत्र सततं न्यायवर्तिनः ।  
शान्तामत्सरिणो लोकास् तत्र वासः सुखोदयः ॥ १०५ ॥  


यस्मिन् कृषीवला राष्ट्रे प्रायशो नातिमानिनः ।  
यत्रौषधान्य् अशेषाणि वसेत् तत्र विचक्षणः ॥ १०६ ॥  


तत्र विप्रा न वस्तव्यं यत्रैतत् त्रितयं सदा ।  
जिगीषुः पूर्ववैरश् च जनश् च सततोत्सवः ॥ १०७ ॥  


वसेन् नित्यं सुशीलेषु सहचारिषु पण्डितः ।  
यत्राप्रधृष्यो नृपतिर् यत्र सस्यप्रदा मही ॥ १०८ ॥  


इत्य् एतत् कथितं विप्रा मया वो हितकाम्यया ।  
अतःपरं प्रवक्ष्यामि भक्ष्यभोज्यविधिक्रियाम् ॥ १०९ ॥  


भोज्यम् अन्नं पर्युषितं स्नेहाक्तं चिरसम्भृतम् ।  
अस्नेहा अपि गोधूमयवगोरसविक्रियाः ॥ ११० ॥  


शशकः कच्छपो गोधा श्वाविन् मत्स्यो ऽथ शल्यकः ।  
भक्ष्याश् चैते तथा वर्ज्यौ ग्रामशूकरकुक्कुटौ ॥ १११ ॥  


पितृदेवादिशेषं च श्राद्धे ब्राह्मणकाम्यया ।  
प्रोक्षितं चौषधार्थं च खादन् मांसं न दुष्यति ॥ ११२ ॥  


शङ्खाश्मस्वर्णरूप्याणां रज्जूनाम् अथ वाससाम् ।  
शाकमूलफलानां च तथा विदलचर्मणाम् ॥ ११३ ॥  


मणिवस्त्रप्रवालानां तथा मुक्ताफलस्य च ।  
पात्राणां चमसानां च अम्बुना शौचम् इष्यते ॥ ११४ ॥  


तथाश्मकानां तोयेन अश्मसङ्घर्षणेन च ।  
सस्नेहानां च पात्राणां शुद्धिर् उष्णेन वारिणा ॥ ११५ ॥  


शूर्पाणाम् अजिनानां च मुशलोलूखलस्य च ।  
संहतानां च वस्त्राणां प्रोक्षणात् सञ्चयस्य च ॥ ११६ ॥  


वल्कलानाम् अशेषाणाम् अम्बुमृच्छौचम् इष्यते ।  
आविकानां समस्तानां केशानां चैवम् इष्यते ॥ ११७ ॥  


सिद्धार्थकानां कल्केन तिलकल्केन वा पुनः ।  
शोधनं चैव भवति उपघातवतां सदा ॥ ११८ ॥  


तथा कार्पासिकानां च शुद्धिः स्याज् जलभस्मना ।  
दारुदन्तास्थिशृङ्गाणां तक्षणाच् छुद्धिर् इष्यते ॥ ११९ ॥  


पुनः पाकेन भाण्डानां पार्थिवानाम् अमेध्यता ।  
शुद्धं भैक्ष्यं कारुहस्तः पण्यं योषिन्मुखं तथा ॥ १२० ॥  


रथ्यागमनविज्ञानं दासवर्गेण संस्कृतम् ।  
प्राक्प्रशस्तं चिरातीतम् अनेकान्तरितं लघु ॥ १२१ ॥  


अन्तः प्रभूतं बालं च वृद्धान्तरविचेष्टितम् ।  
कर्मान्तागारशालाश् च स्तनद्वयं शुचि स्त्रियाः ॥ १२२ ॥  


शुचयश् च तथैवापः स्रवन्त्यो गन्धवर्जिताः ।  
भूमिर् विशुध्यते कालाद् दाहमार्जनगोकुलैः ॥ १२३ ॥  


लेपाद् उल्लेखनात् सेकाद् वेश्म सम्मार्जनादिना ।  
केशकीटावपन्ने च गोघ्राते मक्षिकान्विते ॥ १२४ ॥  


मृदम्बु भस्म चाप्य् अन्ने प्रक्षेप्तव्यं विशुद्धये ।  
औदुम्बराणाम् अम्लेन वारिणा त्रपुसीसयोः ॥ १२५ ॥  


भस्माम्बुभिश् च कांस्यानां शुद्धिः प्लावो द्रवस्य च ।  
अमेध्याक्तस्य मृत्तोयैर् गन्धापहरणेन च ॥ १२६ ॥  


अन्येषां चैव द्रव्याणां वर्णगन्धांश् च हारयेत् ।  
शुचि मांसं तु चाण्डालक्रव्यादैर् विनिपातितम् ॥ १२७ ॥  


रथ्यागतं च तैलादि शुचि गोतृप्तिदं पयः ।  
रजो ऽग्निर् अश्वगोछाया रश्मयः पवनो मही ॥ १२८ ॥  


विप्लुषो मक्षिकाद्याश् च दुष्टसङ्गाद् अदोषिणः ।  
अजाश्वं मुखतो मेध्यं न गोर् वत्सस्य चाननम् ॥ १२९ ॥  


मातुः प्रस्रवणे मेध्यं शकुनिः फलपातने ।  
आसनं शयनं यानं तटौ नद्यास् तृणानि च ॥ १३० ॥  


सोमसूर्यांशुपवनैः शुध्यन्ते तानि पण्यवत् ।  
रथ्यापसर्पणे स्नाने क्षुत्पानानां च कर्मसु ॥ १३१ ॥  


आचामेत यथान्यायं वाससः परिधापने ।  
स्पृष्टानाम् अथ संस्पर्शैर् द्विरथ्याकर्दमाम्भसि ॥ १३२ ॥  


पक्वेष्टकचितानां च मेध्यता वायुसंश्रयात् ।  
प्रभूतोपहताद् अन्नाद् अग्रम् उद्धृत्य सन्त्यजेत् ॥ १३३ ॥  


शेषस्य प्रोक्षणं कुर्याद् आचम्याद्भिस् तथा मृदा ।  
उपवासस् त्रिरात्रं तु दुष्टभक्ताशिनो भवेत् ॥ १३४ ॥  


अज्ञाने ज्ञानपूर्वे तु तद्दोषोपशमे न तु ।  
उदक्यां वावलग्नां च सूतिकान्त्यावसायिनः ॥ १३५ ॥  


स्पृष्ट्वा स्नायीत शौचार्थं तथैव मृतहारिणः ।  
नारं स्पृष्ट्वास्थि सस्नेहं स्नात्वा विप्रो विशुध्यति ॥ १३६ ॥  


आचम्यैव तु निःस्नेहं गाम् आलभ्यार्कम् ईक्ष्य वा ।  
न लङ्घयेत् तथैवाथ ष्ठीवनोद्वर्तनानि च ॥ १३७ ॥  


गृहाद् उच्छिष्टविण्मूत्रं पादाम्भस् तत् क्षिपेद् बहिः ।  
पञ्चपिण्डान् अनुद्धृत्य न स्नायात् परवारिणि ॥ १३८ ॥  


स्नायीत देवखातेषु गङ्गाह्रदसरित्सु च ।  
नोद्यानादौ विकालेषु प्राज्ञस् तिष्ठेत् कदाचन ॥ १३९ ॥  


नालपेज् जनविद्विष्टान् वीरहीनास् तथा स्त्रियः ।  
देवतापितृसच्छास्त्रयज्विसन्न्यासिनिन्दकैः ॥ १४० ॥  


कृत्वा तु स्पर्शनालापं शुध्यत्य् अर्कावलोकनात् ।  
अवलोक्य तथोदक्यां सन्न्यस्तं पतितं शवम् ॥ १४१ ॥  


विधर्मिसूतिकाषण्ढविवस्त्रान्त्यावसायिनः ।  
मृतनिर्यातकांश् चैव परदाररताश् च ये ॥ १४२ ॥  


एतद् एव हि कर्तव्यं प्राज्ञैः शोधनम् आत्मनः ।  
अभोज्यभिक्षुपाखण्डमार्जारखरकुक्कुटान् ॥ १४३ ॥  


पतितापविद्धचाण्डालमृताहारांश् च धर्मवित् ।  
संस्पृश्य शुध्यते स्नानाद् उदक्याग्रामशूकरौ ॥ १४४ ॥  


तद्वच् च सूतिकाशौचदूषितौ पुरुषाव् अपि ।  
यस्य चानुदिनं हानिर् गृहे नित्यस्य कर्मणः ॥ १४५ ॥  


यश् च ब्राह्मणसन्त्यक्तः किल्बिषाशी नराधमः ।  
नित्यस्य कर्मणो हानिं न कुर्वीत कदाचन ॥ १४६ ॥  


तस्य त्व् अकरणं वक्ष्ये केवलं मृतजन्मसु ।  
दशाहं ब्राह्मणस् तिष्ठेद् दानहोमविवर्जितः ॥ १४७ ॥  


क्षत्रियो द्वादशाहं च वैश्यो मासार्धम् एव च ।  
शूद्रश् च मासम् आसीत निजकर्मविवर्जितः ॥ १४८ ॥  


ततः परं निजं कर्म कुर्युः सर्वे यथोचितम् ।  
प्रेताय सलिलं देयं बहिर् गत्वा तु गोत्रकैः ॥ १४९ ॥  


प्रथमे ऽह्नि चतुर्थे च सप्तमे नवमे तथा ।  
तस्यास्थिसञ्चयः कार्यश् चतुर्थे ऽहनि गोत्रकैः ॥ १५० ॥  


ऊर्ध्वं सञ्चयनात् तेषाम् अङ्गस्पर्शो विधीयते ।  
गोत्रकैस् तु क्रियाः सर्वाः कार्याः सञ्चयनात् परम् ॥ १५१ ॥  


स्पर्श एव सपिण्डानां मृताहनि तथोभयोः ।  
अन्वर्थम् इच्छया शस्त्ररज्जुबन्धनवह्निषु ॥ १५२ ॥  


विषप्रतापादिमृते प्रायानाशकयोर् अपि ।  
बाले देशान्तरस्थे च तथा प्रव्रजिते मृते ॥ १५३ ॥  


सद्यः शौचं मनुष्याणां त्र्यहम् उक्तम् अशौचकम् ।  
सपिण्डानां सपिण्डस् तु मृते ऽन्यस्मिन् मृतो यदि ॥ १५४ ॥  


पूर्वशौचं समाख्यातं कार्यास् तत्र दिनक्रियाः ।  
एष एव विधिर् दृष्टो जन्मन्य् अपि हि सूतके ॥ १५५ ॥  


सपिण्डानां सपिण्डेषु यथावत् सोदकेषु च ।  
पुत्रे जाते पितुः स्नानं सचैलस्य विधीयते ॥ १५६ ॥  


तत्रापि यदि वान्यस्मिन्न् अनुयातस् ततः परम् ।  
तत्रापि शुद्धिर् उदिता पूर्वजन्मवतो दिनैः ॥ १५७ ॥  


दशद्वादशमासार्धमाससङ्ख्यैर् दिनैर् गतैः ।  
स्वाः स्वाः कर्मक्रियाः कुर्युः सर्वे वर्णा यथाविधि ॥ १५८ ॥  


प्रेतम् उद्दिश्य कर्तव्यम् एकोद्दिष्टम् अतः परम् ।  
दानानि चैव देयानि ब्राह्मणेभ्यो मनीषिभिः ॥ १५९ ॥  


यद् यद् इष्टतमं लोके यच् चास्य दयितं गृहे ।  
तत् तद् गुणवते देयं तद् एवाक्षयम् इच्छता ॥ १६० ॥  


पूर्णैस् तु दिवसैः स्पृष्ट्वा सलिलं वाहनायुधैः ।  
दत्तप्रेतोदपिण्डाश् च सर्वे वर्णाः कृतक्रियाः ॥ १६१ ॥  


कुर्युः समग्राः शुचिनः परत्रेह च भूतये ।  
अध्येतव्या त्रयी नित्यं भवितव्यं विपश्चिता ॥ १६२ ॥  


धर्मतो धनम् आहार्यं यष्टव्यं चापि यत्नतः ।  
येन प्रकुपितो नात्मा जुगुप्साम् एति भो द्विजाः ॥ १६३ ॥  


तत् कर्तव्यम् अशङ्केन यन् न गोप्यं महाजनैः ।  
एवम् आचरतो विप्राः पुरुषस्य गृहे सतः ॥ १६४ ॥  


धर्मार्थकामं सम्प्राप्य परत्रेह च शोभनम् ।  
इदं रहस्यम् आयुष्यं धन्यं बुद्धिविवर्धनम् ॥ १६५ ॥  


सर्वपापहरं पुण्यं श्रीपुष्ट्यारोग्यदं शिवम् ।  
यशःकीर्तिप्रदं नॄणां तेजोबलविवर्धनम् ॥ १६६ ॥  


अनुष्ठेयं सदा पुम्भिः स्वर्गसाधनम् उत्तमम् ।  
ब्राह्मणैः क्षत्रियैर् वैश्यैः शूद्रैश् च मुनिसत्तमाः ॥ १६७ ॥  


ज्ञातव्यं सुप्रयत्नेन सम्यक् श्रेयोभिकाङ्क्षिभिः ।  
ज्ञात्वैव यः सदा कालम् अनुष्ठानं करोति वै ॥ १६८ ॥  


सर्वपापविनिर्मुक्तः स्वर्गलोके महीयते ।  
सारात् सारतरं चेदम् आख्यातं द्विजसत्तमाः ॥ १६९ ॥  


श्रुतिस्मृत्युदितं धर्मं न देयं यस्य कस्यचित् ।  
न नास्तिकाय दातव्यं न दुष्टमतये द्विजाः ।  
न दाम्भिकाय मूर्खाय न कुतर्कप्रलापिने ॥ १७० ॥  

