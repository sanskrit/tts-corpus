+++
title = "240"

+++

<details><summary>Summary (SA)</summary>

Chapter 240- On Sāṅkhya and Yoga
</details>

{{Ref- SS 390-392}}

मुनय ऊचुः-

सम्यक् क्रियेयं विप्रेन्द्र वर्णिता शिष्टसम्मता ।  
योगमार्गो यथान्यायं शिष्यायेह हितैषिणा ॥ १ ॥  


साङ्ख्ये त्व् इदानीं धर्मस्य विधिं प्रब्रूहि तत्त्वतः ।  
त्रिषु लोकेषु यज् ज्ञानं सर्वं तद् विदितं हि ते ॥ २ ॥  


व्यास उवाच-

शृणुध्वं मुनयः सर्वम् आख्यानं विदितात्मनाम् ।  
विहितं यतिभिर् वृद्धैः कपिलादिभिर् ईश्वरैः ॥ ३ ॥  


यस्मिन् सुविभ्रमाः केचिद् दृश्यन्ते मुनिसत्तमाः ।  
गुणाश् च यस्मिन् बहवो दोषहानिश् च केवला ॥ ४ ॥  


ज्ञानेन परिसङ्ख्याय सदोषान् विषयान् द्विजाः ।  
मानुषान् दुर्जयान् कृत्स्नान् पैशाचान् विषयांस् तथा ॥ ५ ॥  


विषयान् औरगाञ् ज्ञात्वा गन्धर्वविषयांस् तथा ।  
पितॄणां विषयाञ् ज्ञात्वा तिर्यक्त्वं चरतां द्विजाः ॥ ६ ॥  


सुपर्णविषयाञ् ज्ञात्वा मरुतां विषयांस् तथा ।  
महर्षिविषयांश् चैव राजर्षिविषयांस् तथा ॥ ७ ॥  


आसुरान् विषयाञ् ज्ञात्वा वैश्वदेवांस् तथैव च ।  
देवर्षिविषयाञ् ज्ञात्वा योगानाम् अपि वै परान् ॥ ८ ॥  


विषयांश् च प्रमाणस्य ब्रह्मणो विषयांस् तथा ।  
आयुषश् च परं कालं लोकैर् विज्ञाय तत्त्वतः ॥ ९ ॥  


सुखस्य च परं कालं विज्ञाय मुनिसत्तमाः ।  
प्राप्तकाले च यद् दुःखं पततां विषयैषिणाम् ॥ १० ॥  


तिर्यक्त्वे पततां विप्रास् तथैव नरकेषु यत् ।  
स्वर्गस्य च गुणाञ् ज्ञात्वा दोषान् सर्वांश् च भो द्विजाः ॥ ११ ॥  


वेदवादे च ये दोषा गुणा ये चापि वैदिकाः ।  
ज्ञानयोगे च ये दोषा ज्ञानयोगे च ये गुणाः ॥ १२ ॥  


साङ्ख्यज्ञाने च ये दोषांस् तथैव च गुणा द्विजाः ।  
सत्त्वं दशगुणं ज्ञात्वा रजो नवगुणं तथा ॥ १३ ॥  


तमश् चाष्टगुणं ज्ञात्वा बुद्धिं सप्तगुणां तथा ।  
षड्गुणं च नभो ज्ञात्वा तमश् च त्रिगुणं महत् ॥ १४ ॥  


द्विगुणं च रजो ज्ञात्वा सत्त्वं चैकगुणं पुनः ।  
मार्गं विज्ञाय तत्त्वेन प्रलयप्रेक्षणेन तु ॥ १५ ॥  


ज्ञानविज्ञानसम्पन्नाः कारणैर् भावितात्मभिः ।  
प्राप्नुवन्ति शुभं मोक्षं सूक्ष्मा इव नभः परम् ॥ १६ ॥  


रूपेण दृष्टिं संयुक्तां घ्राणं गन्धगुणेन च ।  
शब्दग्राह्यं तथा श्रोत्रं जिह्वां रसगुणेन च ॥ १७ ॥  


त्वचं स्पर्शं तथा शक्यं वायुं चैव तदाश्रितम् ।  
मोहं तमसि संयुक्तं लोभं मोहेषु संश्रितम् ॥ १८ ॥  


विष्णुं क्रान्ते बले शक्रं कोष्ठे सक्तं तथानलम् ।  
अप्सु देवीं समायुक्ताम् आपस् तेजसि संश्रिताः ॥ १९ ॥  


तेजो वायौ तु संयुक्तं वायुं नभसि चाश्रितम् ।  
नभो महति संयुक्तं तमो महसि संस्थितम् ॥ २० ॥  


रजः सत्त्वं तथा सक्तं सत्त्वं सक्तं तथात्मनि ।  
सक्तम् आत्मानम् ईशे च देवे नारायणे तथा ॥ २१ ॥  


देवं मोक्षे च संयुक्तं ततो मोक्षं च न क्वचित् ।  
ज्ञात्वा सत्त्वगुणं देहं वृतं षोडशभिर् गुणैः ॥ २२ ॥  


स्वभावं भावनां चैव ज्ञात्वा देहसमाश्रिताम् ।  
मध्यस्थम् इव चात्मानं पापं यस्मिन् न विद्यते ॥ २३ ॥  


द्वितीयं कर्म वै ज्ञात्वा विप्रेन्द्रा विषयैषिणाम् ।  
इन्द्रियाणीन्द्रियार्थांश् च सर्वान् आत्मनि संश्रितान् ॥ २४ ॥  


दुर्लभत्वं च मोक्षस्य विज्ञाय श्रुतिपूर्वकम् ।  
प्राणापानौ समानं च व्यानोदानौ च तत्त्वतः ॥ २५ ॥  


आद्यं चैवानिलं ज्ञात्वा प्रभवं चानिलं पुनः ।  
सप्तधा तांस् तथा शेषान् सप्तधा विधिवत् पुनः ॥ २६ ॥  


प्रजापतीन् ऋषींश् चैव सर्गांश् च सुबहून् वरान् ।  
सप्तर्षींश् च बहूञ् ज्ञात्वा राजर्षींश् च परन्तपान् ॥ २७ ॥  


सुरर्षीन् मरुतश् चान्यान् ब्रह्मर्षीन् सूर्यसन्निभान् ।  
ऐश्वर्याच् च्यावितान् दृष्ट्वा कालेन महता द्विजाः ॥ २८ ॥  


महतां भूतसङ्घानां श्रुत्वा नाशं च भो द्विजाः ।  
गतिं वाचां शुभां ज्ञात्वा अर्चार्हाः पापकर्मणाम् ॥ २९ ॥  


वैतरण्यां च यद् दुःखं पतितानां यमक्षये ।  
योनिषु च विचित्रासु सञ्चारान् अशुभांस् तथा ॥ ३० ॥  


जठरे चाशुभे वासं शोणितोदकभाजने ।  
श्लेष्ममूत्रपुरीषे च तीव्रगन्धसमन्विते ॥ ३१ ॥  


शुक्रशोणितसङ्घाते मज्जास्नायुपरिग्रहे ।  
शिराशतसमाकीर्णे नवद्वारे पुरे ऽथ वै ॥ ३२ ॥  


विज्ञाय हितम् आत्मानं योगांश् च विविधान् द्विजाः ।  
तामसानां च जन्तूनां रमणीयानृतात्मनाम् ॥ ३३ ॥  


सात्त्विकानां च जन्तूनां कुत्सितं मुनिसत्तमाः ।  
गर्हितं महताम् अर्थे साङ्ख्यानां विदितात्मनाम् ॥ ३४ ॥  


उपप्लवांस् तथा घोराञ् शशिनस् तेजसस् तथा ।  
ताराणां पतनं दृष्ट्वा नक्षत्राणां च पर्ययम् ॥ ३५ ॥  


द्वन्द्वानां विप्रयोगं च विज्ञाय कृपणं द्विजाः ।  
अन्योन्यभक्षणं दृष्ट्वा भूतानाम् अपि चाशुभम् ॥ ३६ ॥  


बाल्ये मोहं च विज्ञाय पक्षदेहस्य चाशुभम् ।  
रागं मोहं च सम्प्राप्तं क्वचित् सत्त्वं समाश्रितम् ॥ ३७ ॥  


सहस्रेषु नरः कश्चिन् मोक्षबुद्धिं समाश्रितः ।  
दुर्लभत्वं च मोक्षस्य विज्ञानं श्रुतिपूर्वकम् ॥ ३८ ॥  


बहुमानम् अलब्धेषु लब्धे मध्यस्थतां पुनः ।  
विषयाणां च दौरात्म्यं विज्ञाय च पुनर् द्विजाः ॥ ३९ ॥  


गतासूनां च सत्त्वानां देहान् भित्त्वा तथा शुभान् ।  
वासं कुलेषु जन्तूनां मरणाय धृतात्मनाम् ॥ ४० ॥  


सात्त्विकानां च जन्तूनां दुःखं विज्ञाय भो द्विजाः ।  
ब्रह्मघ्नानां गतिं ज्ञात्वा पतितानां सुदारुणाम् ॥ ४१ ॥  


सुरापाने च सक्तानां ब्राह्मणानां दुरात्मनाम् ।  
गुरुदारप्रसक्तानां गतिं विज्ञाय चाशुभाम् ॥ ४२ ॥  


जननीषु च वर्तन्ते येन सम्यग् द्विजोत्तमाः ।  
सदेवकेषु लोकेषु येन वर्तन्ति मानवाः ॥ ४३ ॥  


तेन ज्ञानेन विज्ञाय गतिं चाशुभकर्मणाम् ।  
तिर्यग्योनिगतानां च विज्ञाय च गतीः पृथक् ॥ ४४ ॥  


वेदवादांस् तथा चित्रान् ऋतूनां पर्ययांस् तथा ।  
क्षयं संवत्सराणां च मासानां च क्षयं तथा ॥ ४५ ॥  


पक्षक्षयं तथा दृष्ट्वा दिवसानां च सङ्क्षयम् ।  
क्षयं वृद्धिं च चन्द्रस्य दृष्ट्वा प्रत्यक्षतस् तथा ॥ ४६ ॥  


वृद्धिं दृष्ट्वा समुद्राणां क्षयं तेषां तथा पुनः ।  
क्षयं धनानां दृष्ट्वा च पुनर् वृद्धिं तथैव च ॥ ४७ ॥  


संयोगानां तथा दृष्ट्वा युगानां च विशेषतः ।  
देहवैक्लव्यतां चैव सम्यग् विज्ञाय तत्त्वतः ॥ ४८ ॥  


आत्मदोषांश् च विज्ञाय सर्वान् आत्मनि संस्थितान् ।  
स्वदेहाद् उत्थितान् गन्धांस् तथा विज्ञाय चाशुभान् ॥ ४९ ॥  


मुनय ऊचुः-

कान् उत्पातभवान् दोषान् पश्यसि ब्रह्मवित्तम ।  
एतं नः संशयं कृत्स्नं वक्तुम् अर्हस्य् अशेषतः ॥ ५० ॥  


व्यास उवाच-

पञ्च दोषान् द्विजा देहे प्रवदन्ति मनीषिणः ।  
मार्गज्ञाः कापिलाः साङ्ख्याः शृणुध्वं मुनिसत्तमाः ॥ ५१ ॥  


कामक्रोधौ भयं निद्रा पञ्चमः श्वास उच्यते ।  
एते दोषाः शरीरेषु दृश्यन्ते सर्वदेहिनाम् ॥ ५२ ॥  


छिन्दन्ति क्षमया क्रोधं कामं सङ्कल्पवर्जनात् ।  
सत्त्वसंसेवनान् निद्राम् अप्रमादाद् भयं तथा ॥ ५३ ॥  


छिन्दन्ति पञ्चमं श्वासम् अल्पाहारतया द्विजाः ।  
गुणान् गुणशतैर् ज्ञात्वा दोषान् दोषशतैर् अपि ॥ ५४ ॥  


हेतून् हेतुशतैश् चित्रैश् चित्रान् विज्ञाय तत्त्वतः ।  
अपां फेनोपमं लोकं विष्णोर् मायाशतैः कृतम् ॥ ५५ ॥  


चित्रभित्तिप्रतीकाशं नलसारम् अनर्थकम् ।  
तमःसम्भ्रमितं दृष्ट्वा वर्षबुद्बुदसन्निभम् ॥ ५६ ॥  


नाशप्रायं सुखाधानं नाशोत्तरमहाभयम् ।  
रजस् तमसि सम्मग्नं पङ्के द्विपम् इवावशम् ॥ ५७ ॥  


साङ्ख्या विप्रा महाप्राज्ञास् त्यक्त्वा स्नेहं प्रजाकृतम् ।  
ज्ञानज्ञेयेन साङ्ख्येन व्यापिना महता द्विजाः ॥ ५८ ॥  


राजसान् अशुभान् गन्धांस् तामसांश् च तथाविधान् ।  
पुण्यांश् च सात्त्विकान् गन्धान् स्पर्शजान् देहसंश्रितान् ॥ ५९ ॥  


छित्त्वात्मज्ञानशस्त्रेण तपोदण्डेन सत्तमाः ।  
ततो दुःखादिकं घोरं चिन्ताशोकमहाह्रदम् ॥ ६० ॥  


व्याधिमृत्युमहाघोरं महाभयमहोरगम् ।  
तमःकूर्मं रजोमीनं प्रज्ञया सन्तरन्त्य् उत ॥ ६१ ॥  


स्नेहपङ्कं जरादुर्गं स्पर्शद्वीपं द्विजोत्तमाः ।  
कर्मागाधं सत्यतीरं स्थितं व्रतमनीषिणः ॥ ६२ ॥  


हर्षसङ्घमहावेगं नानारससमाकुलम् ।  
नानाप्रीतिमहारत्नं दुःखज्वरसमीरितम् ॥ ६३ ॥  


शोकतृष्णामहावर्तं तीक्ष्णव्याधिमहारुजम् ।  
अस्थिसङ्घातसङ्घट्टं श्लेष्मयोगं द्विजोत्तमाः ॥ ६४ ॥  


दानमुक्ताकरं घोरं शोणितोद्गारविद्रुमम् ।  
हसितोत्क्रुष्टनिर्घोषं नानाज्ञानसुदुष्करम् ॥ ६५ ॥  


रोदनाश्रुमलक्षारं सङ्गयोगपरायणम् ।  
प्रलब्ध्वा जन्मलोको यं पुत्रबान्धवपत्तनम् ॥ ६६ ॥  


अहिंसासत्यमर्यादं प्राणयोगमयोर्मिलम् ।  
वृन्दानुगामिनं क्षीरं सर्वभूतपयोदधिम् ॥ ६७ ॥  


मोक्षदुर्लभविषयं वाडवासुखसागरम् ।  
तरन्ति यतयः सिद्धा ज्ञानयोगेन चानघाः ॥ ६८ ॥  


तीर्त्वा च दुस्तरं जन्म विशन्ति विमलं नभः ।  
ततस् तान् सुकृतीञ् ज्ञात्वा सूर्यो वहति रश्मिभिः ॥ ६९ ॥  


पद्मतन्तुवद् आविश्य प्रवहन् विषयान् द्विजाः ।  
तत्र तान् प्रवहो वायुः प्रतिगृह्णाति चानघाः ॥ ७० ॥  


वीतरागान् यतीन् सिद्धान् वीर्ययुक्तांस् तपोधनान् ।  
सूक्ष्मः शीतः सुगन्धश् च सुखस्पर्शश् च भो द्विजाः ॥ ७१ ॥  


सप्तानां मरुतां श्रेष्ठो लोकान् गच्छति यः शुभान् ।  
स तान् वहति विप्रेन्द्रा नभसः परमां गतिम् ॥ ७२ ॥  


नभो वहति लोकेशान् रजसः परमां गतिम् ।  
रजो वहति विप्रेन्द्राः सत्त्वस्य परमां गतिम् ॥ ७३ ॥  


सत्त्वं वहति शुद्धात्मा परं नारायणं प्रभुम् ।  
प्रभुर् वहति शुद्धात्मा परमात्मानम् आत्मना ॥ ७४ ॥  


परमात्मानम् आसाद्य तद्भूता यतयो ऽमलाः ।  
अमृतत्वाय कल्पन्ते न निवर्तन्ति च द्विजाः ॥ ७५ ॥  


परमा सा गतिर् विप्रा निर्द्वन्द्वानां महात्मनाम् ।  
सत्यार्जवरतानां वै सर्वभूतदयावताम् ॥ ७६ ॥  


मुनय ऊचुः-

स्थानम् उत्तमम् आसाद्य भगवन्तं स्थिरव्रताः ।  
आजन्ममरणं वा ते रमन्ते तत्र वा न वा ॥ ७७ ॥  


यद् अत्र तथ्यं तत्त्वं नो यथावद् वक्तुम् अर्हसि ।  
त्वदृते मानवं नान्यं प्रष्टुम् अर्हाम सत्तम ॥ ७८ ॥  


मोक्षदोषो महान् एष प्राप्य सिद्धिं गतान् ऋषीन् ।  
यदि तत्रैव विज्ञाने वर्तन्ते यतयः परे ॥ ७९ ॥  


प्रवृत्तिलक्षणं धर्मं पश्याम परमं द्विज ।  
मग्नस्य हि परे ज्ञाने किन्तु दुःखान्तरं भवेत् ॥ ८० ॥  


व्यास उवाच-

यथान्यायं मुनिश्रेष्ठाः प्रश्नः पृष्टश् च सङ्कटः ।  
बुधानाम् अपि सम्मोहः प्रश्ने ऽस्मिन् मुनिसत्तमाः ॥ ८१ ॥  


अत्रापि तत्त्वं परमं शृणुध्वं वचनं मम ।  
बुद्धिश् च परमा यत्र कपिलानां महात्मनाम् ॥ ८२ ॥  


इन्द्रियाण्य् अपि बुध्यन्ते स्वदेहं देहिनां द्विजाः ।  
करणान्य् आत्मनस् तानि सूक्ष्मं पश्यन्ति तैस् तु सः ॥ ८३ ॥  


आत्मना विप्रहीणानि काष्ठकुड्यसमानि तु ।  
विनश्यन्ति न सन्देहो वेला इव महार्णवे ॥ ८४ ॥  


इन्द्रियैः सह सुप्तस्य देहिनो द्विजसत्तमाः ।  
सूक्ष्मश् चरति सर्वत्र नभसीव समीरणः ॥ ८५ ॥  


स पश्यति यथान्यायं स्मृत्वा स्पृशति चानघाः ।  
बुध्यमानो यथापूर्वम् अखिलेनेह भो द्विजाः ॥ ८६ ॥  


इन्द्रियाणि ह सर्वाणि स्वे स्वे स्थाने यथाविधि ।  
अनीशत्वात् प्रलीयन्ते सर्पा विषहता इव ॥ ८७ ॥  


इन्द्रियाणां तु सर्वेषां स्वस्थानेष्व् एव सर्वशः ।  
आक्रम्य गतयः सूक्ष्मा वरत्य् आत्मा न संशयः ॥ ८८ ॥  


सत्त्वस्य च गुणान् कृत्स्नान् रजसश् च गुणान् पुनः ।  
गुणांश् च तमसः सर्वान् गुणान् बुद्धेश् च सत्तमाः ॥ ८९ ॥  

{}
गुणांश् च मनसश् चापि नभसश् च गुणांस् तथा ।  
गुणान् वायोश् च सर्वज्ञाः स्नेहजांश् च गुणान् पुनः ॥ ९० ॥  


अपां गुणास् तथा विप्राः पार्थिवांश् च गुणान् अपि ।  
सर्वान् एव गुणैर् व्याप्य क्षेत्रज्ञेषु द्विजोत्तमाः ॥ ९१ ॥  


आत्मा चरति क्षेत्रज्ञः कर्मणा च शुभाशुभे ।  
शिष्या इव महात्मानम् इन्द्रियाणि च तं द्विजाः ॥ ९२ ॥  


प्रकृतिं चाप्य् अतिक्रम्य शुद्धं सूक्ष्मं परात् परम् ।  
नारायणं महात्मानं निर्विकारं परात् परम् ॥ ९३ ॥  


विमुक्तं सर्वपापेभ्यः प्रविष्टं च ह्य् अनामयम् ।  
परमात्मानम् अगुणं निर्वृतं तं च सत्तमाः ॥ ९४ ॥  


श्रेष्ठं तत्र मनो विप्रा इन्द्रियाणि च भो द्विजाः ।  
आगच्छन्ति यथाकालं गुरोः सन्देशकारिणः ॥ ९५ ॥  


शक्यं वाल्पेन कालेन शान्तिं प्राप्तुं गुणांस् तथा ।  
एवम् उक्तेन विप्रेन्द्राः साङ्ख्ययोगेन मोक्षिणीम् ॥ ९६ ॥  


साङ्ख्या विप्रा महाप्राज्ञा गच्छन्ति परमां गतिम् ।  
ज्ञानेनानेन विप्रेन्द्रास् तुल्यं ज्ञानं न विद्यते ॥ ९७ ॥  


अत्र वः संशयो मा भूज् ज्ञानं साङ्ख्यं परं मतम् ।  
अक्षरं ध्रुवम् एवोक्तं पूर्वं ब्रह्म सनातनम् ॥ ९८ ॥  


अनादिमध्यनिधनं निर्द्वन्द्वं कर्तृ शाश्वतम् ।  
कूटस्थं चैव नित्यं च यद् वदन्ति शमात्मकाः ॥ ९९ ॥  


यतः सर्वाः प्रवर्तन्ते सर्गप्रलयविक्रियाः ।  
एवं शंसन्ति शास्त्रेषु प्रवक्तारो महर्षयः ॥ १०० ॥  


सर्वे विप्राश् च वेदाश् च तथा सामविदो जनाः ।  
ब्रह्मण्यं परमं देवम् अनन्तं परमाच्युतम् ॥ १०१ ॥  


प्रार्थयन्तश् च तं विप्रा वदन्ति गुणबुद्धयः ।  
सम्यग् उक्तास् तथा योगाः साङ्ख्याश् चामितदर्शनाः ॥ १०२ ॥  


अमूर्तिस् तस्य विप्रेन्द्राः साङ्ख्यं मूर्तिर् इति श्रुतिः ।  
अभिज्ञानानि तस्याहुर् महान्ति मुनिसत्तमाः ॥ १०३ ॥  


द्विविधानि हि भूतानि पृथिव्यां द्विजसत्तमाः ।  
अगम्यगम्यसञ्ज्ञानि गम्यं तत्र विशिष्यते ॥ १०४ ॥  


ज्ञानं महद् वै महतश् च विप्रा ।  
वेदेषु साङ्ख्येषु तथैव योगे ।  
यच् चापि दृष्टं विधिवत् पुराणे ।  
साङ्ख्यागतं तन् निखिलं मुनीन्द्राः ॥ १०५ ॥  


यच् चेतिहासेषु महत्सु दृष्टं ।  
यथार्थशास्त्रेषु विशिष्टदृष्टम् ।  
ज्ञानं च लोके यद् इहास्ति किञ्चित् ।  
साङ्ख्यागतं तच् च महामुनीन्द्राः ॥ १०६ ॥  


समस्तदृष्टं परमं बलं च ।  
ज्ञानं च मोक्षश् च यथावद् उक्तम् ।  
{}तपांसि सूक्ष्माणि च यानि चैव ।  
साङ्ख्ये यथावद् विहितानि विप्राः ॥ १०७ ॥  


विपर्ययं तस्य हितं सदैव ।  
गच्छन्ति साङ्ख्याः सततं सुखेन ।  
तांश् चापि सन्धार्य ततः कृतार्थाः ।  
पतन्ति विप्रायतनेषु भूयः ॥ १०८ ॥  


हित्वा च देहं प्रविशन्ति मोक्षं ।  
दिवौकसश् चापि च योगसाङ्ख्याः ।  
अतो ऽधिकं ते ऽभिरता महार्हे ।  
साङ्ख्ये द्विजा भो इह शिष्टजुष्टे ॥ १०९ ॥  


तेषां तु तिर्यग्गमनं हि दृष्टं ।  
नाधो गतिः पापकृतां निवासः ।  
न वा प्रधाना अपि ते द्विजातयो ।  
ये ज्ञानम् एतन् मुनयो न सक्ताः ॥ ११० ॥  


साङ्ख्यं विशालं परमं पुराणं ।  
महार्णवं विमलम् उदारकान्तम् ।  
नारायणे धारयताप्रमेयम् ॥ १११ ॥  


एतन् मयोक्तं परमं हि तत्त्वं ।  
नारायणाद् विश्वम् इदं पुराणम् ।  
स सर्गकाले च करोति सर्गं ।  
संहारकाले च हरेत भूयः ॥ ११२ ॥  

