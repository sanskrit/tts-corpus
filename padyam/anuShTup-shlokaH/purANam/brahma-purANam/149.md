+++
title = "149"

+++

<details><summary>Summary (SA)</summary>

Chapter 149- Viṣṇu as Narasiṃha
</details>

{{Ref- SS 242-243}}

ब्रह्मोवाच-

नारसिंहम् इति ख्यातं गङ्गाया उत्तरे तटे ।  
तस्यानुभावं वक्ष्यामि सर्वरक्षाविधायकम् ॥ १ ॥  


हिरण्यकशिपुः पूर्वम् अभवद् बलिनां वरः ।  
तपसा विक्रमेणापि देवानाम् अपराजितः ॥ २ ॥  


हरिभक्तात्मजद्वेषकलुषीकृतमानसः ।  
आविर्भूय सभास्तम्भाद् विश्वात्मत्वं प्रदर्शयन् ॥ ३ ॥  


तं हत्वा नरसिंहस् तत्सैन्यम् अद्रावयत् तदा ।  
सर्वान् हत्वा महादैत्यान् क्रमेणाजौ महामृगः ॥ ४ ॥  


रसातलस्थाञ् शत्रूंश् च जित्वा स्वर्लोकम् ईयिवान् ।  
तत्र जित्वा भुवं गत्वा दैत्यान् हत्वा नगस्थितान् ॥ ५ ॥  


समुद्रस्थान् नदीसंस्थान् ग्रामस्थान् वनवासिनः ।  
नानारूपधरान् दैत्यान् निजघान मृगाकृतिः ॥ ६ ॥  


आकाशगान् वायुसंस्थाञ् ज्योतिर्लोकम् उपागतान् ।  
वज्रपाताधिकनखः समुद्धूतमहासटः ॥ ७ ॥  


दैत्यगर्भस्राविगर्जी निर्जिताशेषराक्षसः ।  
महानादैर् वीक्षितैश् च प्रलयानलसन्निभैः ॥ ८ ॥  


चपेटैर् अङ्गविक्षेपैर् असुरान् पर्यचूर्णयत् ।  
एवं हत्वा बहुविधान् गौतमीम् अगमद् धरिः ॥ ९ ॥  


स्वपदाम्बुजसम्भूतां मनोनयननन्दिनीम् ।  
तत्राम्बर्य इति ख्यातो दण्डकाधिपते रिपुः ॥ १० ॥  


देवानां दुर्जयो योद्धा बलेन महतावृतः ।  
तेनाभवन् महारौद्रं भीषणं लोमहर्षणम् ॥ ११ ॥  


शस्त्रास्त्रवर्षणं युद्धं हरिणा दैत्यसूनुना ।  
निजघान हरिः श्रीमांस् तं रिपुं ह्य् उत्तरे तटे ॥ १२ ॥  


गङ्गायां नारसिंहं तु तीर्थं त्रैलोक्यविश्रुतम् ।  
स्नानदानादिकं तत्र सर्वपापग्रहार्दनम् ॥ १३ ॥  


सर्वरक्षाकरं नित्यं जरामरणवारणम् ।  
यथा सुराणां सर्वेषां न कोपि हरिणा समः ॥ १४ ॥  


तीर्थानाम् अप्य् अशेषाणां तथा तत् तीर्थम् उत्तमम् ।  
तत्र तीर्थे नरः स्नात्वा कुर्यान् नृहरिपूजनम् ॥ १५ ॥  


स्वर्गे मर्त्ये तले वापि तस्य किञ्चिन् न दुर्लभम् ।  
इत्याद्य् अष्टौ मुने तत्र महातीर्थानि नारद ॥ १६ ॥  


पृथक् पृथक् तीर्थकोटिफलम् आहुर् मनीषिणः ।  
अश्रद्धयापि यन्नाम्नि स्मृते सर्वाघसङ्क्षयः ॥ १७ ॥  


भवेत् साक्षान् नृसिंहो ऽसौ सर्वदा यत्र संस्थितः ।  
तत् तीर्थसेवासञ्जातं फलं कैर् इह वर्ण्यते ॥ १८ ॥  


यथा न देवो नृहरेर् अधिकः क्वापि वर्तते ।  
तथा नृसिंहतीर्थेन समं तीर्थं न कुत्रचित् ॥ १९ ॥  

