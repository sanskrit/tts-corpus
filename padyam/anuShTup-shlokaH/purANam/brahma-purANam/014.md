+++
title = "014"

+++

<details><summary>Summary (SA)</summary>

Chapter 14- The lunar dynasty (cont.)- Genealogy of Kṛṣṇa
</details>

{{Ref- SS 38-41}}

लोमहर्षण उवाच-

गान्धारी चैव माद्री च क्रोष्टोर् भार्ये बभूवतुः ।  
गान्धारी जनयाम् आस अनमित्रं महाबलम् ॥ १ ॥  


माद्री युधाजितं पुत्रं ततो ऽन्यं देवमीढुषम् ।  
तेषां वंशस् त्रिधा भूतो वृष्णीनां कुलवर्धनः ॥ २ ॥  


माद्र्याः पुत्रौ तु जज्ञाते श्रुतौ वृष्ण्यन्धकाव् उभौ ।  
जज्ञाते तनयौ वृष्णेः श्वफल्कश् चित्रकस् तथा ॥ ३ ॥  


श्वफल्कस् तु मुनिश्रेष्ठा धर्मात्मा यत्र वर्तते ।  
नास्ति व्याधिभयं तत्र नावर्षस् तपम् एव च ॥ ४ ॥  


कदाचित् काशिराजस्य विषये मुनिसत्तमाः ।  
त्रीणि वर्षाणि पूर्णानि नावर्षत् पाकशासनः ॥ ५ ॥  


स तत्र चानयाम् आस श्वफल्कं परमार्चितम् ।  
श्वफल्कपरिवर्तेन ववर्ष हरिवाहनः ॥ ६ ॥  


श्वफल्कः काशिराजस्य सुतां भार्याम् अविन्दत ।  
गान्दिनीं नाम गां सा च ददौ विप्राय नित्यशः ॥ ७ ॥  


दाता यज्वा च वीरश् च श्रुतवान् अतिथिप्रियः ।  
अक्रूरः सुषुवे तस्माच् छ्वफल्काद् भूरिदक्षिणः ॥ ८ ॥  


उपमद्गुस् तथा मद्गुर् मेदुरश् चारिमेजयः ।  
अविक्षितस् तथाक्षेपः शत्रुघ्नश् चारिमर्दनः ॥ ९ ॥  


धर्मधृग् यतिधर्मा च धर्मोक्षान्धकरुस् तथा ।  
आवाहप्रतिवाहौ च सुन्दरी च वराङ्गना ॥ १० ॥  


अक्रूरेणोग्रसेनायां सुगात्र्यां द्विजसत्तमाः ।  
प्रसेनश् चोपदेवश् च जज्ञाते देववर्चसौ ॥ ११ ॥  


चित्रकस्याभवन् पुत्राः पृथुर् विपृथुर् एव च ।  
अश्वग्रीवो ऽश्वबाहुश् च स्वपार्श्वकगवेषणौ ॥ १२ ॥  


अरिष्टनेमिर् अश्वश् च सुधर्मा धर्मभृत् तथा ।  
सुबाहुर् बहुबाहुश् च श्रविष्ठाश्रवणे स्त्रियौ ॥ १३ ॥  


असिक्न्यां जनयाम् आस शूरं वै देवमीढुषम् ।  
महिष्यां जज्ञिरे शूरा भोज्यायां पुरुषा दश ॥ १४ ॥  


वसुदेवो महाबाहुः पूर्वम् आनकदुन्दुभिः ।  
जज्ञे यस्य प्रसूतस्य दुन्दुभ्यः प्राणदन् दिवि ॥ १५ ॥  


आनकानां च संह्रादः सुमहान् अभवद् दिवि ।  
पपात पुष्पवर्षश् च शूरस्य जनने महान् ॥ १६ ॥  


मनुष्यलोके कृत्स्ने ऽपि रूपे नास्ति समो भुवि ।  
यस्यासीत् पुरुषाग्र्यस्य कान्तिश् चन्द्रमसो यथा ॥ १७ ॥  


देवभागस् ततो जज्ञे तथा देवश्रवाः पुनः ।  
अनाधृष्टिः कनवको वत्सवान् अथ गृञ्जमः ॥ १८ ॥  


श्यामः शमीको गण्डूषः पञ्च चास्य वराङ्गनाः ।  
पृथुकीर्तिः पृथा चैव श्रुतदेवा श्रुतश्रवा ॥ १९ ॥  


राजाधिदेवी च तथा पञ्चैता वीरमातरः ।  
श्रुतश्रवायां चैद्यस् तु शिशुपालो ऽभवन् नृपः ॥ २० ॥  


हिरण्यकशिपुर् यो ऽसौ दैत्यराजो ऽभवत् पुरा ।  
पृथुकीर्त्यां तु सञ्जज्ञे तनयो वृद्धशर्मणः ॥ २१ ॥  


करूषाधिपतिर् वीरो दन्तवक्रो महाबलः ।  
पृथां दुहितरं चक्रे कुन्तिस् तां पाण्डुर् आवहत् ॥ २२ ॥  


यस्यां स धर्मविद् राजा धर्मो जज्ञे युधिष्ठिरः ।  
भीमसेनस् तथा वाताद् इन्द्राच् चैव धनञ्जयः ॥ २३ ॥  


लोके प्रतिरथो वीरः शक्रतुल्यपराक्रमः ।  
अनमित्राच् छनिर् जज्ञे कनिष्ठाद् वृष्णिनन्दनात् ॥ २४ ॥  


शैनेयः सत्यकस् तस्माद् युयुधानश् च सात्यकिः ।  
उद्धवो देवभागस्य महाभागः सुतो ऽभवत् ॥ २५ ॥  


पण्डितानां परं प्राहुर् देवश्रवसम् उत्तमम् ।  
अश्मक्यं प्राप्तवान् पुत्रम् अनाधृष्टिर् यशस्विनम् ॥ २६ ॥  


निवृत्तशत्रुं शत्रुघ्नं श्रुतदेवा त्व् अजायत ।  
श्रुतदेवात्मजास् ते तु नैषादिर् यः परिश्रुतः ॥ २७ ॥  


एकलव्यो मुनिश्रेष्ठा निषादैः परिवर्धितः ।  
वत्सवते त्व् अपुत्राय वसुदेवः प्रतापवान् ।  
अद्भिर् ददौ सुतं वीरं शौरिः कौशिकम् औरसम् ॥ २८ ॥  


गण्डूषाय ह्य् अपुत्राय विष्वक्सेनो ददौ सुतान् ।  
चारुदेष्णं सुदेष्णं च पञ्चालं कृतलक्षणम् ॥ २९ ॥  


असङ्ग्रामेण यो वीरो नावर्तत कदाचन ।  
रौक्मिणेयो महाबाहुः कनीयान् द्विजसत्तमाः ॥ ३० ॥  


वायसानां सहस्राणि यं यान्तं पृष्ठतो ऽन्वयुः ।  
चारून् अद्योपभोक्ष्यामश् चारुदेष्णहतान् इति ॥ ३१ ॥  


तन्त्रिजस् तन्त्रिपालश् च सुतौ कनवकस्य तौ ।  
वीरुश् चाश्वहनुश् चैव वीरौ ताव् अथ गृञ्जिमौ ॥ ३२ ॥  


श्यामपुत्रः शमीकस् तु शमीको राज्यम् आवहत् ।  
जुगुप्समानो भोजत्वाद् राजसूयम् अवाप सः ॥ ३३ ॥  


अजातशत्रुः शत्रूणां जज्ञे तस्य विनाशनः ।  
वसुदेवसुतान् वीरान् कीर्तयिष्याम्य् अतः परम् ॥ ३४ ॥  


वृष्णेस् त्रिविधम् एवं तु बहुशाखं महौजसम् ।  
धारयन् विपुलं वंशं नानर्थैर् इह युज्यते ॥ ३५ ॥  


याः पत्न्यो वसुदेवस्य चतुर्दश वराङ्गनाः ।  
पौरवी रोहिणी नाम मदिरादितथावरा ॥ ३६ ॥  


वैशाखी च तथा भद्रा सुनाम्नी चैव पञ्चमी ।  
सहदेवा शान्तिदेवा श्रीदेवी देवरक्षिता ॥ ३७ ॥  


वृकदेव्य् उपदेवी च देवकी चैव सप्तमी ।  
सुतनुर् वडवा चैव द्वे एते परिचारिके ॥ ३८ ॥  


पौरवी रोहिणी नाम बाह्लिकस्यात्मजाभवत् ।  
ज्येष्ठा पत्नी मुनिश्रेष्ठा दयितानकदुन्दुभेः ॥ ३९ ॥  


लेभे ज्येष्ठं सुतं रामं शरण्यं शठम् एव च ।  
दुर्दमं दमनं शुभ्रं पिण्डारकम् उशीनरम् ॥ ४० ॥  


चित्रा नाम कुमारी च रोहिणीतनया नव ।  
चित्रा सुभद्रेति पुनर् विख्याता मुनिसत्तमाः ॥ ४१ ॥  


वसुदेवाच् च देवक्यां जज्ञे शौरिर् महायशाः ।  
रामाच् च निशठो जज्ञे रेवत्यां दयितः सुतः ॥ ४२ ॥  


सुभद्रायां रथी पार्थाद् अभिमन्युर् अजायत ।  
अक्रूरात् काशिकन्यायां सत्यकेतुर् अजायत ॥ ४३ ॥  


वसुदेवस्य भार्यासु महाभागासु सप्तसु ।  
ये पुत्रा जज्ञिरे शूराः समस्तांस् तान् निबोधत ॥ ४४ ॥  


भोजश् च विजयश् चैव शान्तिदेवासुताव् उभौ ।  
वृकदेवः सुनामायां गदश् चास्तां सुताव् उभौ ॥ ४५ ॥  


अगावहं महात्मानं वृकदेवी व्यजायत ।  
कन्या त्रिगर्तराजस्य भार्या वै शिशिरायणेः ॥ ४६ ॥  


जिज्ञासां पौरुषे चक्रे न चस्कन्दे च पौरुषम् ।  
कृष्णायससमप्रख्यो वर्षे द्वादशमे तथा ॥ ४७ ॥  


मिथ्याभिशस्तो गार्ग्यस् तु मन्युनातिसमीरितः ।  
घोषकन्याम् उपादाय मैथुनायोपचक्रमे ॥ ४८ ॥  


गोपाली चाप्सरास् तस्य गोपस्त्रीवेषधारिणी ।  
धारयाम् आस गार्ग्यस्य गर्भं दुर्धरम् अच्युतम् ॥ ४९ ॥  


मानुष्यां गर्गभार्यायां नियोगाच् छूलपाणिनः ।  
स कालयवनो नाम जज्ञे राजा महाबलः ॥ ५० ॥  


वृत्तपूर्वार्धकायस् तु सिंहसंहननो युवा ।  
अपुत्रस्य स राज्ञस् तु ववृधे ऽन्तःपुरे शिशुः ॥ ५१ ॥  


यवनस्य मुनिश्रेष्ठाः स कालयवनो ऽभवत् ।  
आयुध्यमानो नृपतिः पर्यपृच्छद् द्विजोत्तमम् ॥ ५२ ॥  


वृष्ण्यन्धककुलं तस्य नारदो ऽकथयद् विभुः ।  
अक्षौहिण्या तु सैन्यस्य मथुराम् अभ्ययात् तदा ॥ ५३ ॥  


दूतं सम्प्रेषयाम् आस वृष्ण्यन्धकनिवेशनम् ।  
ततो वृष्ण्यन्धकाः कृष्णं पुरस्कृत्य महामतिम् ॥ ५४ ॥  


समेता मन्त्रयाम् आसुर् यवनस्य भयात् तदा ।  
कृत्वा विनिश्चयं सर्वे पलायनम् अरोचयन् ॥ ५५ ॥  


विहाय मथुरां रम्यां मानयन्तः पिनाकिनम् ।  
कुशस्थलीं द्वारवतीं निवेशयितुम् ईप्सवः ॥ ५६ ॥  


इति कृष्णस्य जन्मेदं यः शुचिर् नियतेन्द्रियः ।  
पर्वसु श्रावयेद् विद्वान् अनृणः स सुखी भवेत् ॥ ५९ ॥  

