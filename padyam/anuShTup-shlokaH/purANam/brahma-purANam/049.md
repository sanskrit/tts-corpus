+++
title = "049"

+++

<details><summary>Summary (SA)</summary>

Chapter 49- Story of Indradyumna (cont.)- Hymn to Viṣṇu
</details>

{{Ref- SS 104-105}}

वासुदेव नमस् ते ऽस्तु नमस् ते मोक्षकारण ।  
त्राहि मां सर्वलोकेश जन्मसंसारसागरात् ॥ १ ॥  


निर्मलाम्बरसङ्काश नमस् ते पुरुषोत्तम ।  
सङ्कर्षण नमस् ते ऽस्तु त्राहि मां धरणीधर ॥ २ ॥  


नमस् ते हेमगर्भाभ नमस् ते मकरध्वज ।  
रतिकान्त नमस् ते ऽस्तु त्राहि मां संवरान्तक ॥ ३ ॥  


नमस् ते ऽञ्जनसङ्काश नमस् ते भक्तवत्सल ।  
अनिरुद्ध नमस् ते ऽस्तु त्राहि मां वरदो भव ॥ ४ ॥  


नमस् ते विबुधावास नमस् ते विबुधप्रिय ।  
नारायण नमस् ते ऽस्तु त्राहि मां शरणागतम् ॥ ५ ॥  


नमस् ते बलिनां श्रेष्ठ नमस् ते लाङ्गलायुध ।  
चतुर्मुख जगद्धाम त्राहि मां प्रपितामह ॥ ६ ॥  


नमस् ते नीलमेघाभ नमस् ते त्रिदशार्चित ।  
त्राहि विष्णो जगन्नाथ मग्नं मां भवसागरे ॥ ७ ॥  


प्रलयानलसङ्काश नमस् ते दितिजान्तक ।  
नरसिंह महावीर्य त्राहि मां दीप्तलोचन ॥ ८ ॥  


यथा रसातलाद् उर्वी त्वया दंष्ट्रोद्धृता पुरा ।  
तथा महावराहस् त्वं त्राहि मां दुःखसागरात् ॥ ९ ॥  


तवैता मूर्तयः कृष्ण वरदाः संस्तुता मया ।  
तवेमे बलदेवाद्याः पृथग्रूपेण संस्थिताः ॥ १० ॥  


अङ्गानि तव देवेश गरुत्माद्यास् तथा प्रभो ।  
दिक्पालाः सायुधाश् चैव केशवाद्यास् तथाच्युत ॥ ११ ॥  


ये चान्ये तव देवेश भेदाः प्रोक्ता मनीषिभिः ।  
ते ऽपि सर्वे जगन्नाथ प्रसन्नायतलोचन ॥ १२ ॥  


मयार्चिताः स्तुताः सर्वे तथा यूयं नमस्कृताः ।  
प्रयच्छत वरं मह्यं धर्मकामार्थमोक्षदम् ॥ १३ ॥  


भेदास् ते कीर्तिता ये तु हरे सङ्कर्षणादयः ।  
तव पूजार्थसम्भूतास् ततस् त्वयि समाश्रिताः ॥ १४ ॥  


न भेदस् तव देवेश विद्यते परमार्थतः ।  
विविधं तव यद् रूपम् उक्तं तद् उपचारतः ॥ १५ ॥  


अद्वैतं त्वां कथं द्वैतं वक्तुं शक्नोति मानवः ।  
एकस् त्वं हि हरे व्यापी चित्स्वभावो निरञ्जनः ॥ १६ ॥  


परमं तव यद् रूपं भावाभावविवर्जितम् ।  
निर्लेपं निर्गुणं श्रेष्ठं कूटस्थम् अचलं ध्रुवम् ॥ १७ ॥  


सर्वोपाधिविनिर्मुक्तं सत्तामात्रव्यवस्थितम् ।  
तद् देवाश् च न जानन्ति कथं जानाम्य् अहं प्रभो ॥ १८ ॥  


अपरं तव यद् रूपं पीतवस्त्रं चतुर्भुजम् ।  
शङ्खचक्रगदापाणिमुकुटाङ्गदधारिणम् ॥ १९ ॥  


श्रीवत्सोरस्कसंयुक्तं वनमालाविभूषितम् ।  
तद् अर्चयन्ति विबुधा ये चान्ये तव संश्रयाः ॥ २० ॥  


देवदेव सुरश्रेष्ठ भक्तानाम् अभयप्रद ।  
त्राहि मां पद्मपत्त्राक्ष मग्नं विषयसागरे ॥ २१ ॥  


नान्यं पश्यामि लोकेश यस्याहं शरणं व्रजे ।  
त्वाम् ऋते कमलाकान्त प्रसीद मधुसूदन ॥ २२ ॥  


जराव्याधिशतैर् युक्तो नानादुःखैर् निपीडितः ।  
हर्षशोकान्वितो मूढः कर्मपाशैः सुयन्त्रितः ॥ २३ ॥  


पतितो ऽहं महारौद्रे घोरे संसारसागरे ।  
विषमोदकदुष्पारे रागद्वेषझषाकुले ॥ २४ ॥  


इन्द्रियावर्तगम्भीरे तृष्णाशोकोर्मिसङ्कुले ।  
निराश्रये निरालम्बे निःसारे ऽत्यन्तचञ्चले ॥ २५ ॥  


मायया मोहितस् तत्र भ्रमामि सुचिरं प्रभो ।  
नानाजातिसहस्रेषु जायमानः पुनः पुनः ॥ २६ ॥  


मया जन्मान्य् अनेकानि सहस्राण्य् अयुतानि च ।  
विविधान्य् अनुभूतानि संसारे ऽस्मिञ् जनार्दन ॥ २७ ॥  


वेदाः साङ्गा मयाधीताः शास्त्राणि विविधानि च ।  
इतिहासपुराणानि तथा शिल्पान्य् अनेकशः ॥ २८ ॥  


असन्तोषाश् च सन्तोषाः सञ्चयापचया व्ययाः ।  
मया प्राप्ता जगन्नाथ क्षयवृद्ध्यक्षयेतराः ॥ २९ ॥  


भार्यारिमित्रबन्धूनां वियोगाः सङ्गमास् तथा ।  
पितरो विविधा दृष्टा मातरश् च तथा मया ॥ ३० ॥  


दुःखानि चानुभूतानि यानि सौख्यान्य् अनेकशः ।  
प्राप्ताश् च बान्धवाः पुत्रा भ्रातरो ज्ञातयस् तथा ॥ ३१ ॥  


मयोषितं तथा स्त्रीणां कोष्ठे विण्मूत्रपिच्छले ।  
गर्भवासे महादुःखम् अनुभूतं तथा प्रभो ॥ ३२ ॥  


दुःखानि यान्य् अनेकानि बाल्ययौवनगोचरे ।  
वार्धके च हृषीकेश तानि प्राप्तानि वै मया ॥ ३३ ॥  


मरणे यानि दुःखानि यममार्गे यमालये ।  
मया तान्य् अनुभूतानि नरके यातनास् तथा ॥ ३४ ॥  


कृमिकीटद्रुमाणां च हस्त्यश्वमृगपक्षिणाम् ।  
महिषोष्ट्रगवां चैव तथान्येषां वनौकसाम् ॥ ३५ ॥  


द्विजातीनां च सर्वेषां शूद्राणां चैव योनिषु ।  
धनिनां क्षत्रियाणां च दरिद्राणां तपस्विनाम् ॥ ३६ ॥  


नृपाणां नृपभृत्यानां तथान्येषां च देहिनाम् ।  
गृहेषु तेषाम् उत्पन्नो देव चाहं पुनः पुनः ॥ ३७ ॥  


गतो ऽस्मि दासतां नाथ भृत्यानां बहुशो नृणाम् ।  
दरिद्रत्वं चेश्वरत्वं स्वामित्वं च तथा गतः ॥ ३८ ॥  


हतो मया हताश् चान्ये घातितो घातितास् तथा ।  
दत्तं ममान्यैर् अन्येभ्यो मया दत्तम् अनेकशः ॥ ३९ ॥  


पितृमातृसुहृद्भ्रातृकलत्राणां कृतेन च ।  
धनिनां श्रोत्रियाणां च दरिद्राणां तपस्विनाम् ॥ ४० ॥  


उक्तं दैन्यं च विविधं त्यक्त्वा लज्जां जनार्दन ।  
देवतिर्यङ्मनुष्येषु स्थावरेषु चरेषु च ॥ ४१ ॥  


न विद्यते तथा स्थानं यत्राहं न गतः प्रभो ।  
कदा मे नरके वासः कदा स्वर्गे जगत्पते ॥ ४२ ॥  


कदा मनुष्यलोकेषु कदा तिर्यग्गतेषु च ।  
जलयन्त्रे यथा चक्रे घटी रज्जुनिबन्धना ॥ ४३ ॥  


याति चोर्ध्वम् अधश् चैव कदा मध्ये च तिष्ठति ।  
तथा चाहं सुरश्रेष्ठ कर्मरज्जुसमावृतः ॥ ४४ ॥  


अधश् चोर्ध्वं तथा मध्ये भ्रमन् गच्छामि योगतः ।  
एवं संसारचक्रे ऽस्मिन् भैरवे रोमहर्षणे ॥ ४५ ॥  


भ्रमामि सुचिरं कालं नान्तं पश्यामि कर्हिचित् ।  
न जाने किं करोम्य् अद्य हरे व्याकुलितेन्द्रियः ॥ ४६ ॥  


शोकतृष्णाभिभूतो ऽहं कान्दिशीको विचेतनः ।  
इदानीं त्वाम् अहं देव विह्वलः शरणं गतः ॥ ४७ ॥  


त्राहि मां दुःखितं कृष्ण मग्नं संसारसागरे ।  
कृपां कुरु जगन्नाथ भक्तं मां यदि मन्यसे ॥ ४८ ॥  


त्वदृते नास्ति मे बन्धुर् यो ऽसौ चिन्तां करिष्यति ।  
देव त्वां नाथम् आसाद्य न भयं मे ऽस्ति कुत्रचित् ॥ ४९ ॥  


जीविते मरणे चैव योगक्षेमे ऽथवा प्रभो ।  
ये तु त्वां विधिवद् देव नार्चयन्ति नराधमाः ॥ ५० ॥  


सुगतिस् तु कथं तेषां भवेत् संसारबन्धनात् ।  
किं तेषां कुलशीलेन विद्यया जीवितेन च ॥ ५१ ॥  


येषां न जायते भक्तिर् जगद्धातरि केशवे ।  
प्रकृतिं त्व् आसुरीं प्राप्य ये त्वां निन्दन्ति मोहिताः ॥ ५२ ॥  


पतन्ति नरके घोरे जायमानाः पुनः पुनः ।  
न तेषां निष्कृतिस् तस्माद् विद्यते नरकार्णवात् ॥ ५३ ॥  


ये दूषयन्ति दुर्वृत्तास् त्वां देव पुरुषाधमाः ।  
यत्र यत्र भवेज् जन्म मम कर्मनिबन्धनात् ॥ ५४ ॥  


तत्र तत्र हरे भक्तिस् त्वयि चास्तु दृढा सदा ।  
आराध्य त्वां सुरा दैत्या नराश् चान्ये ऽपि संयताः ॥ ५५ ॥  


अवापुः परमां सिद्धिं कस् त्वां देव न पूजयेत् ।  
न शक्नुवन्ति ब्रह्माद्याः स्तोतुं त्वां त्रिदशा हरे ॥ ५६ ॥  


कथं मानुषबुद्ध्याहं स्तौमि त्वां प्रकृतेः परम् ।  
तथा चाज्ञानभावेन संस्तुतो ऽसि मया प्रभो ॥ ५७ ॥  


तत् क्षमस्वापराधं मे यदि ते ऽस्ति दया मयि ।  
कृतापराधे ऽपि हरे क्षमां कुर्वन्ति साधवः ॥ ५८ ॥  


तस्मात् प्रसीद देवेश भक्तस्नेहं समाश्रितः ।  
स्तुतो ऽसि यन् मया देव भक्तिभावेन चेतसा ।  
साङ्गं भवतु तत् सर्वं वासुदेव नमो ऽस्तु ते ॥ ५९ ॥  


ब्रह्मोवाच-

इत्थं स्तुतस् तदा तेन प्रसन्नो गरुडध्वजः ।  
ददौ तस्मै मुनिश्रेष्ठाः सकलं मनसेप्सितम् ॥ ६० ॥  


यः सम्पूज्य जगन्नाथं प्रत्यहं स्तौति मानवः ।  
स्तोत्रेणानेन मतिमान् स मोक्षं लभते ध्रुवम् ॥ ६१ ॥  


त्रिसन्ध्यं यो जपेद् विद्वान् इदं स्तोत्रवरं शुचिः ।  
धर्मं चार्थं च कामं च मोक्षं च लभते नरः ॥ ६२ ॥  


यः पठेच् छृणुयाद् वापि श्रावयेद् वा समाहितः ।  
स लोकं शाश्वतं विष्णोर् याति निर्धूतकल्मषः ॥ ६३ ॥  


धन्यं पापहरं चेदं भुक्तिमुक्तिप्रदं शिवम् ।  
गुह्यं सुदुर्लभं पुण्यं न देयं यस्य कस्यचित् ॥ ६४ ॥  


न नास्तिकाय मूर्खाय न कृतघ्नाय मानिने ।  
न दुष्टमतये दद्यान् नाभक्ताय कदाचन ॥ ६५ ॥  


दातव्यं भक्तियुक्ताय गुणशीलान्विताय च ।  
विष्णुभक्ताय शान्ताय श्रद्धानुष्ठानशालिने ॥ ६६ ॥  


इदं समस्ताघविनाशहेतुः ।  
कारुण्यसञ्ज्ञं सुखमोक्षदं च ।  
अशेषवाञ्छाफलदं वरिष्ठं ।  
स्तोत्रं मयोक्तं पुरुषोत्तमस्य ॥ ६७ ॥  


ये तं सुसूक्ष्मं विमला मुरारिं ।  
ध्यायन्ति नित्यं पुरुषं पुराणम् ।  
ते मुक्तिभाजः प्रविशन्ति विष्णुं ।  
मन्त्रैर् यथाज्यं हुतम् अध्वराग्नौ ॥ ६८ ॥  


एकः स देवो भवदुःखहन्ता ।  
परः परेषां न ततो ऽस्ति चान्यत् ।  
द्रष्टा स पाता स तु नाशकर्ता ।  
विष्णुः समस्ताखिलसारभूतः ॥ ६९ ॥  


किं विद्यया किं स्वगुणैश् च तेषां ।  
यज्ञैश् च दानैश् च तपोभिर् उग्रैः ।  
येषां न भक्तिर् भवतीह कृष्णे ।  
जगद्गुरौ मोक्षसुखप्रदे च ॥ ७० ॥  


लोके स धन्यः स शुचिः स विद्वान् ।  
मखैस् तपोभिः स गुणैर् वरिष्ठः ।  
ज्ञाता स दाता स तु सत्यवक्ता ।  
यस्यास्ति भक्तिः पुरुषोत्तमाख्ये ॥ ७१ ॥  

