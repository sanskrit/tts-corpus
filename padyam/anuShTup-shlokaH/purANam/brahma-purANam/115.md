+++
title = "115"

+++

<details><summary>Summary (SA)</summary>

Chapter 115- Śiva's help to Śeṣa against the demons
</details>

{{Ref- SS 192}}

ब्रह्मोवाच-

शेषतीर्थम् इति ख्यातं सर्वकामप्रदायकम् ।  
तस्य रूपं प्रवक्ष्यामि यन् मया परिभाषितम् ॥ १ ॥  


शेषो नाम महानागो रसातलपतिः प्रभुः ।  
सर्वनागैः परिवृतो रसातलम् अथाभ्यगात् ॥ २ ॥  


राक्षसा दैत्यदनुजाः प्रविष्टा ये रसातलम् ।  
तैर् निरस्तो भोगिपतिर् माम् उवाचाथ विह्वलः ॥ ३ ॥  


शेष उवाच-

रसातलं त्वया दत्तं राक्षसानां ममापि च ।  
ते मे स्थानं न दास्यन्ति तस्मात् त्वां शरणं गतः ॥ ४ ॥  


ततो ऽहम् अब्रवं नागं गौतमीं याहि पन्नग ।  
तत्र स्तुत्वा महादेवं लप्स्यसे त्वं मनोरथम् ॥ ५ ॥  


नान्यो ऽस्ति लोकत्रितये मनोरथसमर्पकः ।  
मद्वाक्यप्रेरितो नागो गङ्गाम् आप्लुत्य यत्नतः ।  
कृताञ्जलिपुटो भूत्वा तुष्टाव त्रिदशेश्वरम् ॥ ६ ॥  


शेष उवाच-

नमस् त्रैलोक्यनाथाय दक्षयज्ञविभेदिने ।  
आदिकर्त्रे नमस् तुभ्यं नमस् त्रैलोक्यरूपिणे ॥ ७ ॥  


नमः सहस्रशिरसे नमः संहारकारिणे ।  
सोमसूर्याग्निरूपाय जलरूपाय ते नमः ॥ ८ ॥  


सर्वदा सर्वरूपाय कालरूपाय ते नमः ।  
पाहि शङ्कर सर्वेश पाहि सोमेश सर्वग ।  
जगन्नाथ नमस् तुभ्यं देहि मे मनसेप्सितम् ॥ ९ ॥  


ब्रह्मोवाच-

ततो महेश्वरः प्रीतः प्रादान् नागेप्सितान् वरान् ।  
विनाशाय सुरारीणां दैत्यदानवरक्षसाम् ॥ १० ॥  


शेषाय प्रददौ शूलं जह्य् अनेनारिपुङ्गवान् ।  
ततः प्रोक्तः शिवेनासौ शेषः शूलेन भोगिभिः ॥ ११ ॥  


रसातलम् अथो गत्वा निजघान रिपून् रणे ।  
निहत्य नागः शूलेन दैत्यदानवराक्षसान् ॥ १२ ॥  


न्यवर्तत पुनर् देवो यत्र शेषेश्वरो हरः ।  
पथा येन समायातो देवं द्रष्टुं स नागराट् ॥ १३ ॥  


रसातलाद् यत्र देवो बिलं तत्र व्यजायत ।  
तस्माद् बिलतलाद् यातं गाङ्गं वार्य् अतिपुण्यदम् ॥ १४ ॥  


तद् वारि गङ्गाम् अगमद् गङ्गायाः सङ्गमस् ततः ।  
देवस्य पुरतश् चापि कुण्डं तत्र सुविस्तरम् ॥ १५ ॥  


नागस् तत्राकरोद् धोमं यत्र चाग्निः सदा स्थितः ।  
सोष्णं तद् अभवद् वारि गङ्गायास् तत्र सङ्गमः ॥ १६ ॥  


देवदेवं समाराध्य नागः प्रीतो महायशाः ।  
रसातलं ततो ऽभीष्टं शिवात् प्राप्य तलं ययौ ॥ १७ ॥  


ततः प्रभृति तत् तीर्थं नागतीर्थम् उदाहृतम् ।  
सर्वकामप्रदं पुण्यं रोगदारिद्र्यनाशनम् ॥ १८ ॥  


आयुर्लक्ष्मीकरं पुण्यं स्नानदानाच् च मुक्तिदम् ।  
शृणुयाद् वा पठेद् भक्त्या यो वापि स्मरते तु तत् ॥ १९ ॥  


तीर्थं शेषेश्वरो यत्र यत्र शक्तिप्रदः शिवः ।  
एकविंशतितीर्थानाम् उभयोस् तत्र तीरयोः ।  
शतानि मुनिशार्दूल सर्वसम्पत्प्रदायिनाम् ॥ २० ॥  

