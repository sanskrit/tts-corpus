+++
title = "००३ तपश्चर्यार्थमागमनम्"

+++
सनक उवाच ॥ ॥  
भगवन्नरुणाद्रीश माहात्म्यमिदमद्भुतम् ॥  
श्रुतं शिवप्रसादेन दयया ते जगद्गुरोः ॥ १ ॥  
आश्चर्यमेतन्माहात्म्यं सर्वपापविनाशनम् ॥  
आराधयन्पुनः के वा वरदं शोणपर्वतम् ॥ २ ॥  
अनादिरन्तरहितः शिवः शोणचलाकृतिः ॥  
युवयोस्तपसा देव वरदानाय संस्थितः ॥ ॥३॥  
सकृत्सङ्कीर्तिते नाम्नि शोणाद्रिरिति मुक्तिदे ॥  
सन्निधिः सर्वकामानां जायते चाघनाशनम् ॥४॥  
शिवशब्दामृतास्वादः शिवार्चनकथाक्रमः॥  
इति तद्वचनं श्रुत्वा देवदेवः पितामहः ॥ ५ ॥  
उवाच करुणामूर्तिररुणाद्रीशमानमन् ॥  
॥ ब्रह्मोवाच ॥ ॥  
श्रूयतां वत्स पार्वत्याश्चरितं यत्पुरातनम् ॥ ६ ॥  
अरुणाद्रीशमाश्रित्य यथा सा निर्वृताभवत् ॥  
आससाद महादेवः कदाचित्पार्वतीपतिः ॥ ७ ॥  
रत्नसिंहासनं दिव्यं रत्नतोरणसंयुतम् ॥  
रत्नपुष्पफलोपेत कल्पद्रुममनोहरम् ॥ ८ ॥  
परार्ध्य दृषदास्तीर्णं बद्धमुक्तावितानकम् ॥  
विमुक्तपुष्पप्रकरदिव्यधूपोरुसौरभम् ॥ ९ ॥  
प्रलम्बमालिकाजालनिनदद्भृङ्गसङ्कुलम् ॥  
दिव्यतूर्यघनारावप्रनृत्यद्गुहवाहनम् ॥ 1.3.1.3.१० ॥  
पार्वतीसिंहसञ्चारपरित्रस्तमहागजम् ॥  
अप्सरोभिः प्रनर्त्ताभिर्गायन्तीभिश्च केवलम् ॥ ११ ॥  
आसेवितपुरोरङ्गं दिक्पालकनिषेवितम् ॥  
ऋग्यजुःसामजैर्मन्त्रैः स्तुवद्भिर्मुनिपुङ्गवैः ॥ १२ ॥  
ब्रह्मर्षिभिस्तथा देवैः सिद्धै राजर्षिभिवृतम् ॥  
गणैश्च विविधाकारैर्भस्मालङ्कृतविग्रहैः ॥ १३ ॥  
रुद्राक्षधारसुभगैरापूर्णं शिवतत्परैः ॥  
वीणावेणुमृदङ्गादितौर्यत्रिकजनिस्वनैः ॥।१४ ॥  
घण्टाटङ्कारसुभगैर्वेदध्वनिविमिश्रितैः ॥  
मनोहरं महादिव्यमासनं पार्वतीसखः ॥ १५ ॥  
अलञ्चकार भगवन्भक्तानुग्रहकाम्यया ॥  
आस्थाय विमलं रूपं सर्वतेजोमयं शिवम् ॥ १६ ॥  
अम्बिकासहितः श्रीमान्विजहार दयानिधिः ॥  
सङ्गीतेन कथाभेदैर्द्यूतक्रीडाविकल्पनैः ॥ १७ ॥  
गणानां विकटैर्नृत्यै रमयामास पार्वतीम् ॥  
विसृज्य सकलान्देवानृषींश्चापि सभासदः ॥ १८ ॥  
वरान्प्रदाय विविधान्भक्तलोकाय वाञ्छितान् ॥  
आगमेषु विचित्रेषु सर्वर्तुकुसुमेषु च ॥ १९ ॥  
विजहारोमया सार्द्धं रत्नप्रासादपङ्क्तिषु ॥  
वापिकासु मनोज्ञासु रत्नसोपानपङ्क्तिषु ॥ 1.3.1.3.२० ॥  
केलिपर्वतशृङ्गेषु हेमरम्भावनान्तरे ॥  
गङ्गातरङ्गशीतेन फुल्लपङ्कजगन्धिना ॥ २१ ॥  
वातेन मन्दगतिना विहारविहतश्रमः ॥  
स्वकामतः स्वयं देवः प्रेयसीमभ्यनन्दयत् ॥ २२ ॥  
रतिरूपां शिवां देवीं सर्वसौभाग्यसुन्दरीम् ॥  
कदाचिद्रहसि प्रीता निजाज्ञावशवर्त्तिनम् ॥ २३ ॥  
रमणं जानती मुग्धा पश्चादभ्येत्य सादरम् ॥  
कराभ्यां कमलाभाभ्यां त्रिणेत्राणि जगद्गुरोः ॥ २४ ॥  
पिदधे लीलया शम्भोः किमेतदिति कौतुकात् ॥  
चन्द्रादित्याग्निरूपेण पिहितेष्वक्षिषु क्रमात् ॥ २५ ॥  
अन्धकारोऽभवत्तत्र चिरकालं भयङ्करः ॥  
निमिषार्द्धेन देवस्य जग्मुर्वत्सरकोटयः ॥ २६ ॥  
देवीलीलासमुत्थेन तमसाभूज्जगत्क्षयः ॥  
तमसा पूरितं विश्वमपारेण समन्ततः ॥२७॥  
शून्यं ज्योतिः प्रचारेण विनाशं प्रत्यपद्यत ॥  
न व्यजृम्भत विबुधा न च वेदाश्चकाशिरे ॥२८॥  
नापि जीवाः समभवन्नव्यक्तं केवलं स्थितम् ॥  
जगतामपि सर्वेषामकाले वीक्ष्य सङ्क्षयम् ॥२९॥  
तपसा लब्धस्फूर्तीनां विचारः समपद्यत ॥  
किमेतत्तमसो जन्म भुवनक्षयकारणम् ॥ 1.3.1.3.३० ॥  
भगवानपि सर्वात्मा न नूनं कालमाक्षिपत् ॥  
देवी विनोदरूपेण पिधत्ते पुरजिद्दृशः ॥ ३१ ॥  
तेनेदमखिलं जातं निस्तेजो भुवनत्रयम् ॥  
अकालतमसा व्याप्ते सकले भुवनत्रये ॥ ३२ ॥  
का गतिर्लब्धराज्यानां तपसो देवजन्मनाम् ॥  
न यज्ञाः सम्प्रवर्तन्ते न पूज्यन्ते सुरा भुवि ॥ ३३ ॥  
इति निश्चित्य मनसा वीक्ष्य ते ज्ञानचक्षुषा ॥  
नित्यास्ते सूरयो भक्त्या शम्भुमागम्य तुष्टुवुः ॥ ३४ ॥  
नमः सर्वजगत्कर्त्रे शिवाय परमात्मने ॥  
मायया शक्तिरूपेण पृथग्भावमुपेयुषे ॥ ३५ ॥  
अविनाभाविनी शक्तिराद्यैका शिवरूपिणी ॥  
लीलया जगदुत्पत्तिरक्षासंहृतिकारिणी ॥ ३६ ॥  
अर्धाङ्गी सा तव देव शिवशक्त्यात्मकं वपुः ॥  
एक एव महादेवो न परे त्वद्विना विभो ॥ ३७ ॥  
लीलया तव लोकोयमकाले प्रलयं गतः ॥  
करुणा तव निर्व्याजा वर्द्धतां लोकवर्द्धनी ॥ ३८ ॥  
भवतो निमिषार्द्धेन तेजसामुपसंहृतेः ॥  
गतान्यनेकवर्षाणि जगतां नाशहेतवे ॥ ३९ ॥  
ततः प्रसीद करुणामूर्त्ते काल सदाशिव ॥  
विरम प्रणयारब्धादमुष्माल्लोकसङ्क्षयात् ॥ 1.3.1.3.४० ॥  
इति तेषां वचः श्रुत्वा भक्तानां सिद्धिशालिनाम् ॥  
विसृजाक्षोणि गौरीति करुणामूर्त्तिरब्रवीत् ॥ ४१ ॥  
विससर्ज च सा देवी पिधानं हरचक्षुषाम् ॥  
सोमसूर्याग्निरूपाणां प्रकाशमभवज्जगत् ॥ ४२ ॥  
कियान्कालो गतश्चेति पृष्टैः सिद्धैश्च वै नतैः ॥  
उक्तं त्वन्निमिषार्द्धेन जग्मुर्वत्सरकोटयः ॥ ४३ ॥  
अथ देवः कृपामूर्त्तिरालोक्य विहसन्प्रियाम् ॥  
अब्रवीत्परमोदारः परं धर्मार्थसङ्ग्रहम् ॥ ४४ ॥  
अविचार्य कृतं मुग्धे भुवनक्षयकारणात् ॥  
अयुक्तमिह पश्यामि जगन्मातुस्तवैव हि ॥ ४५ ॥  
अहमप्यखिलाँल्लोकान्संहरिष्यामि सङ्क्षये ॥  
प्राप्ते काले त्वया मौग्ध्यादकाले प्रलयं गताः ॥ ४६ ॥  
केयं वा त्वादृशी कुर्यादीदृशं सद्विगर्हितम् ॥  
कर्म नर्मण्यपि सदा कृपामूर्तिर्न बाधते ॥ ४७ ॥  
इति शम्भोर्वचः श्रुत्वा धर्मलोपभयाकुला ॥  
किं करिष्यामि तच्छान्त्या इत्यपृच्छत्स्म तं प्रिया ॥ ४८ ॥  
अथ देवः प्रसन्नात्मा व्याजहार दयानिधिः ॥  
देव्यास्तेनानुतापेन भक्त्या च तोषितः शिवः ॥ ४९ ॥  
मन्मूर्तेस्तव केयं वा प्रायश्चित्तिरिहोच्यते ॥  
अथापि धर्ममार्गोयं त्वयैव परिपाल्यते ॥ 1.3.1.3.५० ॥  
श्रुतिस्मृतिक्रियाकल्पा विद्याश्च विबुधादयः ॥  
त्वद्रूपमेतदखिलं महदर्थोस्मि तन्मयः ॥ ५१ ॥  
मान्ययाभिन्नया देव्या भाव्यं लोकसिसृक्षया ॥ ॥ ५२ ॥  
तस्माल्लोकानुरूपं ते प्रायश्चित्तं विधीयते ॥  
षड्विधो गदितो धर्मः श्रुतिस्मृतिविचारतः ॥ ५३ ॥  
स्वामिना नानुपाल्येत यदि त्याज्योऽनुजीविभिः ॥  
न त्वां विहाय शक्नोमि क्षणमप्यासितुं क्वचित् ॥ ५४ ॥  
अहमेव तपः सर्वं करिष्याम्यात्मनि स्थितः ॥  
पृध्वी च सकला भूयात्तपसा सफला तव ॥ ५५ ॥  
त्वत्पादपद्मसंस्पर्शात्त्वत्तपोदर्शनादपि ॥  
निरस्यन्ति स्वसान्निध्याद्दुष्टजातमुपद्रवम् ॥ ५६ ॥  
कर्मभूमेस्त्वमाधिक्यहेतवे पुण्यमाचर ॥  
त्वत्तपश्चरणं लोके वीक्ष्य सर्वोपि सन्ततम् ॥ ५७ ॥  
धर्मे दृढतरा बुद्धिं निबध्नीयान्न संशयः ॥  
कृतार्थयिष्यति महीं दया ते धर्मपालनैः ॥ ५८ ॥  
त्वमेवैतत्सकलं प्रोक्ता वेदैर्देवि सनातनैः ॥  
अस्ति काञ्चीपुरी ख्याता सर्वभूतिसमन्विता ॥ ५९ ॥  
या दिवं देवसम्पूर्णा प्रत्यक्षयति भूतले ॥  
यत्र कृतं तपः किञ्चिदनन्तफलमुच्यते ॥ 1.3.1.3.६० ॥  
देवाश्च मुनयः सर्वे वासं वाञ्छन्ति सन्ततम् ॥  
तत्र कम्पेति विख्याता महापातकनाशिनी ॥ ॥६१॥  
यत्र स्थितानां मर्त्यानां कम्पन्ते पापकोटयः ॥  
तत्र चूतद्रुमश्चैको राजते नित्यपल्लवः ॥६२॥  
सम्पूर्णशीतलच्छायः प्रसूनफलपल्लवैः ॥  
तत्र जप्तं हुतं दत्तमनन्तफलदं भवेत् ॥ ६३ ॥  
गणाश्च विविधाकारा डाकिन्यो योगिनीगणाः ॥  
परितस्त्वां निषेवन्तां विष्णुमुख्यास्तथा पराः ॥६४॥  
अहं च निष्कलो भूत्वा तव मानसपङ्कजे ॥  
सन्निधास्यामि मा भूस्त्वं देवि मद्विरहाकुला ॥ ६५ ॥  
इत्युक्ता देवदेवेन देवी कम्पान्तिकं ययौ ॥  
तपः कर्तुं सखीयुक्ता विस्मयाक्रान्तलोचना ॥६६ ॥  
कम्पां च विमलां सिन्धुं मुनिसमघनिषेविताम् ॥  
आलोक्य कोमलदलमेकाम्रं दृष्टिवारणम् ॥ ६७ ॥  
फलपुष्पसमाकीर्णं कोकिलालापसङ्कुलम् ॥  
प्रससाद पुनर्देवं सस्मार च महेश्वरम् ॥ ६८ ॥  
कामाग्निपरिवीताङ्गी तपःक्षामेव साऽभवत् ॥  
अभ्यभाषत सा गौरी विजयां पार्श्ववर्त्तिनीम् ॥ ६९ ॥  
कामशोकपरीताङ्गी पुरारिविरहाकुला ॥ 1.3.1.3.७० ॥  
इममघहरमागतानिशं स्वयमपि पूजयितुं तपोभिरीशम् ॥  
अयमभिनवपल्लवप्रसूनः स्मरयति मां स्मरबन्धुरेकचूतः ॥ ७१ ॥  
कथमिव विरहः शिवस्य सह्यः क्षुभितधियात्र भृशं मनोभवेन ॥  
तदपि च तरुणेन्दुचूडपादस्मरणमहौषधमेकमेव दृष्टम् ॥ ७२ ॥ ॥  
इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्द्धे पार्वत्याः शिवनेत्रमीलनेन तमसा क्षुब्धलोकपापभयेन काञ्च्यां कम्पास्थितैकाम्रतले तपश्चर्यार्थमागमनन्नाम तृतीयोऽध्यायः ॥ ३ ॥ ॥ छ ॥