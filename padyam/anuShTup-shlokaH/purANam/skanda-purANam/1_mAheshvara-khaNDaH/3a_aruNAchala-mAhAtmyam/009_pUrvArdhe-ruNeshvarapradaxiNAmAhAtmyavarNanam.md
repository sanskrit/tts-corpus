+++
title = "००९ पूर्वार्धेऽरुणेश्वरप्रदक्षिणामाहात्म्यवर्णनम्"

+++
॥ गौतम उवाच ॥ ॥  
भगवन्नरुणाद्रीश नामधेयानि ते भृशम् ॥  
विशेषाच्छ्रोतुमिच्छामि स्थानेऽस्मिन्सुरपूजिते ॥ १ ॥  
॥ महेश्वर उवाच ॥ ॥  
नामानि शृणु मे ब्रह्मन्मुख्यानि द्विजसत्तम ॥  
दुर्लभान्यल्पपुण्यानां कामदानि सदा भुवि ॥ २ ॥  
शोणाद्रीशोऽरुणाद्रीशो देवाधीशो जनप्रियः ॥  
प्रपन्नरक्षको धीरः शिवसेवकवर्धकः ॥ ३ ॥  
अक्षिपेयामृतेशानः स्त्रीपुम्भावप्रदायकः ॥  
भक्तविज्ञप्तिसन्धाता दीनबन्दिविमोचकः ॥ ४ ॥  
मुखराङ्घ्रिपतिः श्रीमान्मृडो मृगमदेश्वरः ॥  
भक्तप्रेक्षणकृत्साक्षी भक्तदोषनिवर्त्तकः ॥ ५ ॥  
ज्ञानसम्बन्धनाथश्च श्रीहलाहलसुन्दकः ॥  
आहवैश्वर्यदाता च स्मर्तृसर्वाघनाशनः ॥ ६ ॥  
व्यत्यस्तनृत्यद्धृजधृक्सकान्तिर्नटनेश्वरः ॥  
सामप्रियः कलिध्वंसी वेदमूर्तिर्निरञ्जनः ॥ ७ ॥  
जगन्नाथो महादेवस्त्रिनेत्रस्त्रिपुरान्तकः ॥  
भक्तापराधसोढा च योगीशो भोगनायकः ॥ ८ ॥  
बालमूर्त्तिः क्षमारूपी धर्मरक्षो वृषध्वजः ॥  
हरो गिरीश्वरो भर्गश्चन्द्ररेखावतंसकः ॥ ९ ॥  
स्मरान्तकोंऽधकरिपुः सिद्धराजो दिगम्बरः ॥  
आगमप्रिय ईशानो भस्मरुद्राक्षलाञ्छनः ॥ 1.3.1.9.१० ॥  
श्रीपतिः शङ्करः स्रष्टा सर्वविद्येश्वरोऽनघः ॥  
गङ्गाधरः क्रतुध्वंसो विमलो नागभूषणः ॥ ११ ॥  
अरुणो बहुरूपश्च विरूपाक्षोऽक्षराकृतिः ॥  
अनादिरन्तरहितः शिवकामः स्वयम्प्रभुः ॥ १२ ॥  
सच्चिदानन्दरूपश्च सर्वात्मा जीवधारकः ॥  
स्त्रीसङ्गवामसुभगो विधिर्विहितसुन्दरः ॥ १३ ॥  
ज्ञानप्रदो मुक्तिदश्च भक्तवाञ्छितदायकः ॥  
आश्चर्यवैभवः कामी निरवद्यो निधिप्रदः ॥ १४ ॥  
शूली पशुपतिः शम्भुः स्वयम्भुर्गिरिशो मृडः ॥  
एतानि मम मुख्यानि नामान्यत्र महामुने ॥ १५ ॥  
अन्यानि दिव्यनामानि पुराणोक्तानि संस्मर ॥  
प्रदक्षिणेन मां नित्यं विशेषात्त्वं समर्चय ॥ १६ ॥  
प्रदक्षिणप्रियो यस्मादहं शोणाचलाकृतिः ॥  
इत्याज्ञप्तो महादेवमर्चयन्नरुणाचलम् ॥  
अविमुञ्चन्निहावासं कृतवानहमद्रिजे ॥ १७ ॥  
॥ गौर्युवाच ॥ ॥  
भगवन्सर्वधर्मज्ञ गौतमार्य्य मुनीश्वर ॥  
प्रदक्षिणस्य माहात्म्यं ब्रूहि मे शोणभूभृतः ॥ १८ ॥  
कस्मिन्काले कथं कार्यं कैर्वा पूर्वं प्रदक्षिणम् ॥  
कृतं शोणाद्रिनाथस्य प्राप्तमिष्टं परं पदम् ॥ १९ ॥  
॥ ब्रह्मोवाच ॥ ॥  
इति पृष्टो मुनिः प्राह गौतमः शैलकन्यकाम् ॥  
श्रूयतां देवि माहात्म्यमादिशन्मे महेश्वरः ॥ 1.3.1.9.२० ॥  
॥ महादेव उवाच ॥ ॥  
अहं हि शोणशैलात्मा प्रकाशो वसुधातले ॥ २१ ॥  
परितो मां सुराः सर्वे वर्तन्ते मुनिभिः सह ॥ २२ ॥  
यानि कानि च पापानि जन्मान्तरकृतानि च ॥  
तानि तानि विनश्यन्ति प्रदक्षिणपदे पदे ॥ २३ ॥  
अश्वमेधसहस्राणि वाजपेयायुतानि च ॥  
सिद्ध्यन्ति सर्वतीर्थानि प्रदक्षिणपदे पदे ॥ २४ ॥  
अपि प्रहीणस्य समस्तलक्षणैः क्रियाविहीनस्य निकृष्टजन्मनः ॥  
प्रदक्षिणीकृत्य शशाङ्कशेखरं प्रयास्यतः कस्य न सिद्धिरग्रतः ॥ २५ ॥  
समस्त तीर्थाभिगमेषु पुण्यं समस्तयज्ञागमधर्मजातम् ॥  
अवाप्यते शोणमहीधरस्य प्रदक्षिणाप्रक्रमणेन सत्यम् ॥ २६ ॥  
पदेनैकेन भूलोकं द्वितीयेनान्तरिक्षकम् ॥  
तृतीयेन दिवं मर्त्यो जयत्यस्य प्रदक्षिणे ॥ २७ ॥  
एकेन मानसं पापं द्वितीयेन तु वाचिकम् ॥  
कायिकं तु तृतीयेन पदेन क्षीयते नृणाम् ॥ २८ ॥  
पातकानि च सर्वाणि पदेनैकेन मार्जयेत् ॥  
द्वितीयेन तपः सर्वं प्राप्नोत्यस्य प्रदक्षिणात् ॥२९॥  
पर्णशाला महर्षीणां सिद्धानां च सहस्रशः ॥  
सुराणां च तथाऽऽवासा विद्यन्तेत्र सहस्रशः ॥ 1.3.1.9.३० ॥  
अत्र सिद्धः पुनर्नित्यं वसाम्यग्रे सुरार्चितः॥  
ममान्तरे गुहा दिव्या ध्यातव्या भोगसंयुता ॥ ३१ ॥  
अग्निस्तम्भमयं रूपमरुणादिरिति श्रुतम् ॥  
ध्यायँल्लिङ्गं मम बृहत्मन्दं कुर्यात्प्रदक्षिणम् ॥ ३२ ॥  
अष्टमूर्तिमयं लिङ्गमिदं यैस्तैजसं भृशम् ॥  
ध्यात्वा प्रदक्षिणं कुर्वन्पातकानि विनिर्दहेत् ॥३३॥  
न पुनः सम्भवस्तस्य यः करोति प्रदक्षिणाम् ॥  
शोणाचलाकृतेर्नित्यं नित्यत्वं ध्रुवमश्नुते ॥३४॥  
अस्य पादरजःस्पर्शात्पूयते सकला मही ॥  
पदमेकं तु धत्ते यः शोणाद्रीशप्रदक्षिणे ॥ ३५ ॥  
नमस्कुर्वन्प्रतिदिशं ध्यायन्स्तौति कृताञ्जलिः ॥  
असंसृष्टकरः कैश्चिन्मन्दं कुर्यात्प्रदक्षिणम् ॥३६॥  
आसन्नप्रसवा नारी यथा गच्छेदनाकुलम् ॥  
तथा प्रदक्षिणं कुर्यादशृण्वंश्च पदध्वनिम् ॥३७॥  
स्नातो विशुद्धवेषः सन्भस्मरुद्राक्षभूषितः ॥  
शिवस्मरणसंसृष्टो मन्दं दद्यात्पदं बुधः ॥३८॥  
मनूनां चरतामग्रे देवानां च सहस्रशः ॥  
अदृश्यानां च सिद्धानां नान्येषां वायुरूपिणाम् ॥३९॥  
सङ्घट्टमतिसम्मर्दं मार्गरोधं विचिन्तयन् ॥  
अनुकूलेन भक्तः सञ्छनैर्दद्यात्पदं बुधः ॥1.3.1.9.४०॥  
अथवा शिवनामानि सङ्कीर्त्य वरगीतिभिः॥  
शिवनृत्यं च रचयन्भक्तैः सार्द्धं परिक्रमेत् ॥४१॥  
माहात्म्यं मम वा शृण्वन्ननन्यमतिरादरात् ॥  
शनैः प्रदक्षिणं कुर्यादानन्दरसनिर्भरः ॥ ४२ ॥  
दानैश्च विविधैः पुण्यैरुपकारैस्तथार्थिनाम् ॥  
यथामति दयापूर्ण आस्तिकः परितो व्रजेत् ॥४३॥  
कृते त्वग्निमयं लिङ्गं त्रेतायां मणिपर्वतम् ॥  
द्वापरे चिन्तयेद्धैमं कलौ मरकताचलम् ॥ ४४ ॥  
अथवा स्फाटिकं रूपमरुणं तु स्वयम्प्रभम् ॥  
ध्यायन्विमुक्तः सकलैः पापैः शिवपुरं व्रजेत् ॥ ४५ ॥  
अवाङ्मनसगम्यत्वादप्रमेयतया स्वयम् ॥  
अग्नित्वाच्च परं लिङ्गमनासाद्याचलाभिधम् ॥ ४६ ॥  
ध्यात्वा प्रदक्षिणं कर्तुरभिगम्योऽहमञ्जसा ॥  
तस्य पादरजो नृणामजरामरकारणाम् ॥ ४७ ॥  
रूपमेकं तु धत्ते यः शोणाद्रीशप्रदक्षिणे ॥  
वाहनानि सुरौघाणां प्रार्थयन्ते परस्परम् ॥ ४८ ॥  
कुर्वतां चरणं वोढुमरुणाद्रिप्रदक्षिणाम् ॥  
छायाप्रदानं कुर्वन्ति कल्पकाद्याः सुरद्रुमाः ॥ ४९ ॥  
कुर्वतां भुवि मर्त्त्यानामरुणाद्रिप्रदक्षिणाम् ॥  
देवगन्धर्वकाद्यानां सहस्रेण समावृताः ॥ 1.3.1.9.५० ॥  
सेवन्ते ते गणाकीर्णा विमानशतकोटयः ॥  
मम प्रदक्षिणं भूमौ कुर्वतां पादपांसुभिः॥ ५१ ॥  
पाविता महती वीथी दृष्टा शिवपदप्रदा ॥  
अङ्गप्रदक्षिणं कुर्वन्क्षणात्स्वर्ग्यतनुर्भवेत् ॥ ५२ ॥  
प्राप्तो वज्रशरीरत्वं न धृष्येत महीतले ॥  
व्योमयानोत्सुका देवाः सिद्धाश्च परमर्षयः ॥ ५३ ॥  
अदृश्याः सञ्चरन्त्यत्र पश्यन्ते मम सन्निधिम् ॥  
विनयं मम भक्तिं च प्रदक्षिणपरिक्रमे ॥ ५४ ॥  
दृष्ट्वा हर्षसमायुक्ता मर्त्त्येभ्यो ददते वरम् ॥  
अत्र देवास्त्रयस्त्रिंशत्पुरा कृत्वा प्रदक्षिणाम् ॥ ५५ ॥  
प्रत्यहं मार्गमासीनाः प्रत्येकं कोटितां गताः ॥  
आदित्याद्या ग्रहाः सर्वे पुरा कृत्वा प्रदक्षिणाम् ॥ ५६ ॥  
सम्पूर्णजगतीभागे सर्वे ग्रहपतां गताः ॥  
यः करोति नरो भूमौ सूर्यवारे प्रदक्षिणाम् ॥ ५७ ॥  
स सूर्यमडलं भित्त्वा मुक्तः शिवपुरं व्रजेत् ॥  
सोमवारे नरः कुर्वन्नरुणाद्रिप्रदक्षिणाम् ॥ ५८ ॥  
अजरामरतां प्राप्तो नासौम्यो भवति क्षितौ ॥  
भौमवारे नरः कुर्वन्नरुणाद्रिप्रदक्षिणाम् ॥ ५९ ॥  
आनृण्यमखिलं प्राप्य सार्वभौमो भवेद्ध्रुवम् ॥  
बुधवारे नरः कुर्वञ्छोणाद्रीशप्रदक्षिणाम् ॥ 1.3.1.9.६० ॥  
सर्वज्ञतामनुप्राप्तः स वाचां पतितामियात् ॥  
गुरुवारे नरः कुर्वन्सर्वदेवनमस्कृतः ॥ ६१ ॥  
प्रदक्षिणेन शोणाद्रेः स तु लोकगुरुर्भवेत् ॥  
भृगुवारे नरः कुर्वन्नरुणाद्रिप्रदक्षिणाम् ॥ ६२ ॥  
सम्प्राप्य महतीं लक्ष्मीं लभते वैष्णवं पदम् ॥  
मन्दवारे नरः कृत्वा शोणाद्रीशप्रदक्षिणाम् ॥ ६३ ॥  
विमुक्तो ग्रहपीडाभिः स विश्वविजयी भवेत् ॥  
नक्षत्राणि च सर्वाणि पुरा तद्दैवतैः सह ॥ ६४ ॥  
मम प्रदक्षिणां कर्तुः पुण्यानि सहसा व्रजेत् ॥  
तिथयः करणानीह योगाश्च मम सम्मताः ॥ ६५ ॥  
अभीष्टफलदा जाताः कुर्वतां मत्प्रदक्षिणाम् ॥  
मुहूर्ता विविधा होराः सौम्याश्च सततोदयाः ॥ ६६ ॥  
मत्प्रदक्षिणकर्तृणां जायन्ते सततं शुभाः॥  
प्रच्छिनत्ति प्रकारोऽघं दकारो वाञ्छितप्रदः ॥६७॥  
क्षिकारात्क्षीयते कर्म णकारो मुक्तिदायकः॥  
दुर्बलाः कार्श्यसंयुक्ता आधिव्याधिविजृम्भिताः ॥ ६८ ॥  
मम प्रदक्षिणं कृत्वा मुच्यन्ते सर्वदुष्कृतैः ॥  
मम प्रदक्षिणं कर्तुर्भक्त्या पादेन सन्ततम् ॥६९॥  
क्षणेन साध्वां पश्यामि त्रैलोक्यस्य प्रदक्षिणाम् ॥  
लोकेशाश्च दिगीशाश्च ये चान्ये कारणेश्वराः॥1.3.1.9.७०॥  
मम प्रदक्षिणां कृत्वा स्थिरा राज्ये पुराऽभवन् ॥  
अहं च गणसंयुक्तः सर्वदेवर्षिसंयुतः ॥७१॥  
उत्तरायणसंयोगे करोमि स्वप्रदक्षिणाम् ॥  
मद्रूपं तैजसं लिङ्गमरुणाद्रिरिति श्रुतम् ॥७२॥  
त्रैलोक्यस्य हितार्थाय करिष्यामि प्रदक्षिणाम् ॥  
आगता च परान्ते च गौरी तप इहाद्भुतम् ॥ ७३ ॥  
कर्तुं प्रदक्षिणं कृत्वा मामेष्यत्यनघा पुनः ॥  
कार्तिके मासि नक्षत्रे कृत्तिकाख्ये महातपाः ॥ ७४ ॥  
मम प्रदक्षिणां गौरी प्रदोषे रचयिष्यति ॥  
नराणामल्पपुण्यानां दुर्लभं तत्प्रदक्षिणम् ॥ ७५ ॥  
ज्योतिर्लिगस्य दृष्टस्य देवी प्रार्थनया तथा ॥  
मया समेता देवी सा प्राप्ताऽपीतकुचाभिधा ॥ ७६ ॥  
आश्वास्यति सुरान्सर्वानुत्तरायणसङ्गमे ॥  
देवगन्धर्वयक्षाणां सिद्धानामपि रक्षसाम् ॥ ७७ ॥  
सर्वेषां देवयोनीनां भविता तत्र सङ्गमः ॥  
ये तदा मां समागत्य पूजयन्ति तपोधिकाः ॥ ७८ ॥  
सर्वजन्मकृताघौघ प्रायश्चित्तं व्रजन्ति ते ॥  
दुर्ल्लभं तद्दिनं पुंसामुत्तरायणसङ्गमे ॥ ७९ ॥  
तदा मद्रूपमभ्यर्च्य कृतार्थाः सन्तु मानवाः ॥  
प्रदक्षिणं तु मे दिव्यं कुर्वन्ति च महीभुजः ॥ 1.3.1.9.८० ॥  
तेषां पुरोगतः साक्षादहं जेष्यामि विद्विषः ॥  
राजा यस्य तु देशस्य यो यो राजा तपोधिकः ॥ ८१ ॥  
स कारयेद्विप्रमुख्यैः श्रोत्रियैर्मे प्रदक्षिणाम् ॥  
मण्डलं मण्डलार्द्धं वा सङ्कल्पविधिपूर्वकम् ॥ ६२ ॥  
तस्य तस्य स्थिरं राज्यं शत्रूणां च पराहतिम् ॥  
करिष्यामि मुने नित्यमहमेव पुरःस्थितः ॥ ८३ ॥  
न वाहनेन कुर्वीत मम जातु प्रदक्षिणाम् ॥  
धर्मलुब्धमना जानञ्छिवाचारपरिप्लुतिम् ॥ ८४ ॥  
धर्मकेतुः पुरा राजा यमलोकादुपागतः ॥  
मम प्रदक्षिणां कर्त्तुं तुरगेणाभ्यरोचयत् ॥ ८५ ॥  
क्षणेन तुरगो जातो गणनाथः सुरार्चितः ॥  
प्रतिपेदे पदं शैवं विमुच्य धरणीपतिम् ॥ ८६ ॥  
वीक्ष्य तं वाहनं भूयो गणनाथवपुर्द्धरम् ॥  
पादप्रदक्षिणां कृत्वा स्वयं च गणपोऽभवत् ॥ ८७ ॥  
तदाप्रभृति शक्राद्याः सुरा विष्णुसमन्विताः ॥  
पादाभ्यामेव कुर्वन्ति मम सर्वे प्रदक्षिणाम् ॥ ८८ ॥  
स्वर्गान्निपातितः कोऽपि सिद्धः काले तपःक्षयात् ॥  
प्रदक्षिणां ततः कृत्वा पुनर्लब्धपदोऽभवत् ॥ ८९ ॥  
स्खलितं पादजं रक्तं मम कर्तुः प्रदक्षिणम् ॥  
मार्ज्यते तस्य देवेन्द्र मौलिमन्दारकेसरैः ॥ 1.3.1.9.९० ॥  
प्रदक्षिणमहावीथी शिलाशकलघट्टितम् ॥  
पदं सन्धार्यते पुंसां श्रीपयोधरकुङ्कुमैः ॥ ९१ ॥  
मणिपर्वतशृङ्गेषु कल्पद्रुमवनान्तरे ॥  
सञ्चरन्ति सदा मर्त्या मम कृत्वा प्रदक्षिणम् ॥ ९२ ॥  
॥ गौर्युवाच ॥ ॥  
उपचारप्रवृत्तानां फलं मे शम्स सुव्रत ॥  
यैर्वै जनः कृतार्थः स्याद्यथाशक्ति कृतादरः ॥ ९३ ॥  
॥ मुनिरुवाच ॥ ॥  
उपचारफलं देवि शृणु वक्ष्याम्यहं तव ॥  
यन्मह्यं कृपया पूर्वमुक्तवान्परमेश्वरः ॥ ९४ ॥  
लूती तन्तुकजालानि संसृज्य क्वचिदेव मे ॥  
जातिस्मरो महीध्रेऽस्मिन्सोंऽशुकैर्मां व्यवेष्टयत् ॥ ९५ ॥  
गजः कश्चितृषाक्रान्तो विमुच्य च मधु क्वचित् ॥  
वनपल्लवमुत्कीर्य मुक्तोऽभूद्गणनायकः ॥ ९६ ॥  
कृमयो विलुठन्तो मे पार्श्वे दुरितवर्जिताः ॥  
सिद्धवेषाः पुनः सर्वे मम लोकं व्रजन्ति ते ॥ ९७ ॥  
अव्युच्छिन्नप्रदीपार्चिः क्षणमप्यादधाति यः ॥  
स्वयम्प्रकाशः स भवन्मम सारूप्यमश्नुते ॥ ९८ ॥  
हारीतः कोपि सम्प्राप्तः शाखानीडो ममान्तिके ॥  
खद्योतो दीपवन्नक्तं तावन्मुक्तिं समागतः ॥ ९९ ॥  
गावः प्रस्रवणैः सिक्ता वत्सस्मरणसम्भवैः ॥  
मत्पार्श्वे मुक्तिमापुस्ता मम लोकं समाश्रयन् ॥ 1.3.1.9.१०० ॥  
काकः पक्षजवातेन बलिग्रहणलोलुपः ॥  
मार्जयन्मत्पुरोभागं मुक्तिं प्रापद्यत क्षणात् ॥ १०१ ॥  
मूषको मद्गुहाभागं मणिसङ्घविकर्षणैः ॥  
प्रकाशयन्वितिमिरं मम रूपमपद्यत ॥ १०२ ॥  
छायावृक्षत्वमास्थातुं मुनयस्त्रिदशा अपि ॥  
प्रार्थयन्त्येव मत्पार्श्वे न पुनःसम्भवेच्छया॥१०३॥  
गोपुरं शिखरं शालां मण्डपं वापिकामपि ॥  
कुर्वतां मत्पुरोभागे सिध्यन्तीष्टार्थसम्पदः ॥ १०४ ॥  
सदा मर्त्त्यैरनासाद्यमग्निलिङ्गमिदं मम ॥  
अनासाद्याचलेशाख्यं पूज्यतां वसुधातले ॥१०५॥  
वीक्षणस्पर्शनध्यानैः स्वभूतं निखिलं जगत् ॥  
पोषयन्ती परा शक्तिः पूज्याऽपीतकुचाभिधा ॥१०६॥  
सर्वलोकैकजननी सम्प्राप्ता नित्ययौवनम्॥  
यौवनप्रार्थिभिः सेव्या सदाऽपीतकुचाभिधा ॥ १०७॥  
क्षणात्तस्य पुरोभागे वसतां प्राणिनामिह ॥  
परत्र वात्र दुष्प्राप्यमिष्टवस्तु न विद्यते ॥१०८॥  
अप्रमेयगुणाधारमपेक्षितवरप्रदम् ॥  
अशेषभोगनिलयं शोणाद्रीशं समर्चय ॥१०९॥  
लब्धकामा पुनः शम्भुमाश्रयिष्यसि सुव्रते ॥  
तपश्चरणमप्येतत्तव लोकहितावहम् ॥ 1.3.1.9.११० ॥  
न केवलं तव तपः स्ववाञ्छितफलप्रदम् ॥  
तपस्यतामृषीणां च क्षेमायैव भविष्यति॥१११॥  
कारणान्तरमाशङ्क्य तपः कुर्वन्ति देवताः ॥  
रहस्यं देवतानां तु फलेनैवानुमीयते ॥ ११२ ॥  
वयं च सहसंवासास्तव व्रतनिरीक्षणात् ॥  
कृतार्थाः स्याम देवेशि तपसा नः कृतार्थता ॥ ११३ ॥  
इति तस्य मुनेर्वाक्यमर्थगर्भं निशम्य सा ॥  
गौरी कौतुकसंयुक्ता प्रशशम्स महामुनिम् ॥ ११४ ॥  
तपः किमन्यत्कर्तव्यं लब्धं तव तु दर्शनम् ॥  
अरुणाद्रिरयं दृष्टः श्रुतं माहात्म्यमस्य च ॥ ११५ ॥  
अहो भूमेस्तु वैचित्र्यं यतो दृष्टा दिवोऽधिका ॥  
यत्रैव तैजसं लिङ्गं देवतानां वरप्रदः ॥ ११६ ॥  
शिवः प्रसादसिद्धो मे दर्शितं स्थानमात्मनः ॥  
अत्रैव शिवमाराध्य वशीकुर्यां जगद्गुरुम् ॥ ११७ ॥  
अविनाभूतमैक्यं मे देवेन भवतात्सदा ॥  
त्वया कृतेन साह्येन भवेयं शिवनायिका ॥ ११८ ॥  
इति गौतमसन्निधौ तदानीं कृतसंवित्तप आदरेण कर्तुम् ॥  
अभजद्रुचिरां च पर्णशालां मुनिना चानुमता तथेति भक्त्या ॥ ११९ ॥  
सुकुमारतनुः सरोरुहाक्षी घनतुङ्गस्तनकल्पितोत्तरीया ॥  
जटिला हरिनीलरत्नकान्तिर्गिरिजा राजति देहवत्तपःश्रीः ॥ 1.3.1.9.१२० ॥  
नियमैर्बहुभिस्तपोविशेषैः क्रतुषु प्राप्तविचित्रयोगबन्धैः ॥  
निगमागमदृष्टधर्ममार्गं सकलं सा तु कृतार्थतामनैषीत् ॥ १२१ ॥  
तपसा विविधेनतप्यमाना न कदाचित्परिखेदमाप तन्वी ॥  
हरिरत्नमयी च कापि वल्ली नितरां दीप्तिमती बभूव बाला ॥ १२२ ॥  
इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्धेऽरुणेश्वरप्रदक्षिणामाहात्म्यवर्णनन्नाम नवमोऽध्यायः ॥ ९ ॥