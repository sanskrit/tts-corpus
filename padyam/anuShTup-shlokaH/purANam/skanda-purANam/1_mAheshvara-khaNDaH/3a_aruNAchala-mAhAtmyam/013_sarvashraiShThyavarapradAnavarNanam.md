+++
title = "०१३ सर्वश्रैष्ठ्यवरप्रदानवर्णनम्"

+++
॥ ब्रह्मोवाच ॥ ॥  
अथ गौरी पुरारातिं प्रणम्य जगदम्बिका ॥  
अयाचत्तादृशा शम्भुमविनाभावमात्मनः ॥ १ ॥  
इदं विज्ञापयामास लोकानुग्रहकारणात् ॥  
कृपया परया पूर्णा गौरी संवादसुन्दरी ॥ २॥  
न त्याज्यमेतत्ते रूपमत्र दृष्टिमनोहरम् ॥  
अहं त्वया न च त्याज्या सापराधापि सर्वदा ॥  
मनोहरमिदं रूपमेतत्ते लोकमङ्गलम् ॥ ३ ॥  
आलोक्यतां सदा सर्वैर्दिव्यगन्धसमन्वितम् ॥  
भुजङ्गगरलब्रह्मकपालशिवभस्मभिः ॥ ४ ॥  
भीषणैरलमीशान जय वेषपरिग्रहैः ॥  
सुकुमारो भवेर्दिव्यमाल्यगन्धाम्बरादिभिः ॥॥ ५ ॥  
भूषितो रत्नभूषाभिर्विहरस्व महेश्वर ॥  
आगता नित्यमीशान देवगन्धर्वकन्यकाः ॥ ६ ॥  
सेवन्तामत्र देवेशं नृत्यवादित्रगीतिभिः ॥  
गणाश्च मानुषा भूत्वा सेवन्तां त्वामहर्निशम् ॥ ७ ॥  
त्वत्प्रसादादयं देव सुगन्धिः पुष्टिवर्द्धनः ॥  
आवयोः सङ्गमो दृष्टो भूयात्सर्वार्थदायकः ॥ ८ ॥  
गृहीतमत्र देवेश सर्वमन्त्रात्मकं वपुः ॥  
चरितं तव कैङ्कर्यमस्तु भक्तिः सदा तव ॥ ९ ॥  
ज्ञानाज्ञानकृतं नित्यमपराधसहस्रकम् ॥  
क्षम्यतां तव भक्तानामनन्यशरणेक्षणात् ॥ 1.3.1.13.१० ॥  
इति देव्या वचः श्रुत्वा शम्भुः शोणाचलेश्वरः ॥  
तमेव वरदः प्रादाद्वरं सर्वमभीप्सितम् ॥ ११ ॥  
आभाष्य गौरीं कुतुकाद्रन्तुकामः स्वयं शिवः ॥  
धारय त्वं मृगमदं मनोज्ञमिदमूचिवान् ॥ १२ ॥  
॥ महादेव उवाच ॥ ॥  
पुलकाख्यो महान्दैत्यो मृगरूपी तपोधिकम् ॥  
कृत्वा प्राप वरं मत्तः सौगन्ध्यं परमाद्भुतम् ॥ १३ ॥  
लब्ध्वा वरं स्वगन्धेनामोहयत्सुरयोषितः ॥  
तथैवाधर्मसम्प्राप्तो बबाधे सकलं जगत् ॥ १४ ॥  
देवैरभ्यर्थितः सोहमाहूयासुरनायकम् ॥  
विमुञ्च लोकरक्षार्थमासुरं देहमित्यशाम् ॥ १५ ॥  
॥ पुलक उवाच ॥ ॥  
त्यक्ष्यामि देवदेवेश देहमेतं त्वदाज्ञया ॥  
प्रणम्य भक्तिमनसा मामप्यर्चेदमूचिवान् ॥ १६ ॥  
मदङ्गसम्भवं दिव्यं सौरभं विश्वमोहनम् ॥  
धार्यतां देव देवेश सदा सादरचेतसा ॥ १७ ॥  
पुलकस्वेदजातो हि सदा प्रख्यायतां तव ॥  
अयं मृगमदो लोके शृङ्गाररसवर्द्धनः ॥ १८ ॥  
त्वत्प्रियः कान्तिसौभाग्यरूपलावण्यदायकः ॥  
विसृजामि निजं देहं देवदेव जगत्पते ॥ १९ ॥  
सदा बहुमतो देव्या दिव्यसौरभलुब्धया ॥  
मदंशसम्भवा ये स्युर्मत्तपोलब्धसौरभाः ॥ 1.3.1.13.२० ॥  
लीयन्तां तव देवेश मूर्तावालेपनच्छलात् ॥  
तथेति मय्युक्तवति स दैत्यः पुलकाभिधः ॥ २१ ॥  
विससर्ज निजं देहं मयिसन्यस्तजीवितः ॥  
ततस्तदङ्गसम्भूतं मदं बहुलसौरभम् ॥ २२ ॥  
अधारयमहं प्रेम्णा शतशृङ्गारवर्द्धनम् ॥  
तपसा देवदेवेशि तप्तं तव वपुः कृशम् ॥ २३ ॥  
मदङ्गं च वियोगात्त इदं निर्वापयाधुना ॥  
इति प्रशस्य बहुधा पुलकस्नेहमद्भुतम् ॥ २४ ॥  
आलिलिम्प महादेवः पार्वतीं प्रेममन्दिराम् ॥  
अपृच्छच्च हसन्देवः पार्वतीं ललनाकृतिम् ॥ २५ ॥  
किमेतदिति हस्तोत्थं दृष्ट्वा तं जगदम्बिका ॥  
अब्रवीदरुणाद्रीशमानम्य जगदम्बिका ॥ ॥ २६ ॥  
आगतिं तस्य पुष्पस्य सदा स्वकरवर्तिनः ॥ २७ ॥  
॥ देव्युवाच ॥ ॥  
अहं कैलासशिखराद्देवदेव त्वदाज्ञया ॥  
तपः कर्तुमनुप्राप्ता काञ्चीं कनकतोरणाम् ॥ २८ ॥  
अवाप्य मानसोद्भूतं कह्लारमिदमुत्तमम् ॥  
आराधयं महादेवमम्लानगुरुसौरभम् ॥ २९ ॥  
यदक्षयमविश्रान्तमर्चनायोजितं मया ॥  
अविच्छिन्नमहादीप्तिः कामधेनुघृताप्लुतः ॥ 1.3.1.13.३० ॥  
अवेक्षणीयो भूपालैरनुपाल्यश्च सर्वदा ॥  
धर्मलक्षणमाधेयं लोकरक्षार्थमादरात् ॥ ३१ ॥  
सर्वाभीप्सितसिद्ध्यर्थं मत्प्रीतिकरणाय च ॥  
मया संस्थापिता धर्मा द्वात्रिंशल्लोकगुप्तये ॥ ३२ ॥  
रक्षणीया प्रयत्नेन तत्सन्निधिमुपागतैः ॥  
सर्वालङ्कारसंयुक्तं सर्वभोगकृतोत्सवम् ॥  
आलोक्यतामिदं रूपं कन्यायां मम कान्तिमत् ॥ ३३ ॥  
॥ ब्रह्मोवाच ॥ ॥  
इति देव्या वचः श्रुत्वा शम्भुः शोणाचलेश्वरः ॥ ३४ ॥  
तथेति वरदः प्रादाद्वरं सर्वमभीप्सितम् ॥  
एष शोणाचलः श्रीमान्दृश्यते लोकपूजितः ॥ ॥ ३५ ॥  
सर्वदा वरदागौर्या सर्वभोगैश्च संवृतः ॥  
य एतच्छाम्भवं रूपमरुणाद्रितया स्थितम् ॥ ३६ ॥  
सम्पश्यन्ति नमस्यन्ति कृतार्थाः सर्व एव ते ॥  
अरुणाचलमाहात्म्यमेतच्छ्रण्वन्ति ये भुवि ॥ ३७ ॥  
भवन्ति सततं तेषां समग्राः सर्वसम्पदः ॥  
श्रीमत्त्वं वाक्पतित्वं च रूपमव्याहतं बलम् ॥ ३८ ॥  
लभन्ते पापनाशं च माहात्म्यस्यास्य धारणात् ॥  
सर्वतीर्थाभिषवणं सर्वयज्ञक्रियाफलम् ॥ ३९ ॥  
सदाशिवप्रसादं च दत्ते शोणाद्रिदर्शनम् ॥ 1.3.1.13.४० ॥  
इति कैलासशिखरात्प्राप्ता देवी शिवाज्ञया ॥  
शापमोक्षगतवती शोणाचलनिरीक्षणात् ॥ ४१ ॥  
स्थानेष्वन्येषु देवस्य विद्यमानेषु च क्षितौ ॥  
दिवि चात्यन्तपुण्येषु शम्भुरत्र प्रसेदिवान् ॥ ४२ ॥  
अयं सदाशिवः साक्षादरुणाचलरूपतः ॥  
दृश्यते परमं तेजः सर्गस्थित्यन्तकारणम्॥ ४३ ॥  
एतत्तु तैजसं लिगं सर्वदेवनमस्कृतम् ॥  
दृश्यते कर्मभूरेषा तेन धर्माधिका मता ॥ ४४ ॥  
अरुणाचलनाथस्य तेजसा धूतकल्मषाः ॥  
भक्तिमन्तो नरा लोके सुखमाप्स्यन्ति सर्वतः ॥ ४५ ॥  
प्रदक्षिणैर्नमस्कारैस्तपोभिर्नियमैरपि ॥  
येऽर्चयन्त्यरुणाद्रीशं तेषां शम्भुर्वशङ्गतः ॥ ४६ ॥  
न तथा तपसा योगैर्दानैः प्रीणाति शङ्करः ॥  
यथा सकृदपि प्राप्तादरुणाचलदर्शनात् ॥ ४७ ॥  
स्वयम्भुवः सदा वेदाः सेतिहासा दिवि स्थिताः ॥  
परितो गिरिरूपास्ते स्तुवन्त्यरुणपर्वतम् ॥ ४८ ॥  
एतस्य वैभवं सर्वं न मया न च शार्ङ्गिणा ॥  
वचसा शक्यते वक्तुं वर्षकोटिशतैरपि ॥ ४९ ॥  
देवाश्च हरिमुख्यास्ते कल्पकाद्याः सुरद्रुमाः ॥  
प्रच्छन्नरूपाः सेवन्ते सर्वदैवारुणाचलम् ॥ 1.3.1.13.५० ॥  
न तस्य कलिदोषः स्यान्नाधिव्याधिविजृम्भणा ॥  
यत्र सम्पूज्यते लिङ्गमरुणाचलसञ्ज्ञितम् ॥ ५१ ॥  
इत्येतत्कथितं सर्वं तव शम्भुपदाश्रयम् ॥  
चरितं ह्यरुणस्यास्य कल्पपुण्यदुरासदम् ॥ ५२ ॥  
॥ सूत उवाच ॥ ॥  
इति विधिमुखनिःसृतामुदारामरुणगिरीशकथासुधापगां हि ॥  
श्रुतिपुटयुगलात्पिबन्मनोज्ञां सनकमुनिस्तपसां फलं स लेभे ॥ ५३ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्धे शिवेनारुणाचलस्य सर्वश्रैष्ठ्यवरप्रदानवर्णनन्नाम त्रयोदशोऽध्यायः ॥ १३ ॥।छ॥  
अरुणाचलमाहात्म्यस्य पूर्वार्द्धं सम्पूर्णम् ॥ ॥  
इत्यरुणाचलमाहात्म्यपूर्वार्धं समाप्तम् ॥ ( ३।१) ॥