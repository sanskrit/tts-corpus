+++
title = "००६ पूर्वार्धेऽरुणाचलस्थविविधतीर्थमाहात्म्यवर्णनम्"

+++
॥ गौतम उवाच ॥ ॥  
पुरा नारायणः कल्पे शयानः सलिलार्णवे ॥  
शेषपर्यङ्कशयने कदाचिन्नैव बुध्यत ॥ १ ॥  
तमसा पूरितं विश्वमपज्ञातमलक्षणम् ॥  
वीक्ष्य कल्पावसानेऽपि विषेदुर्नित्यसूरयः॥२॥  
अहो कष्टमिदं रूपं तमसा विश्वमोहनम् ॥  
येन कल्पावसानेपि विष्णुर्नाद्यापि बुध्यते ॥३॥  
ज्योतिषः पुरुषं पूर्णमपश्यन्तं सुरा अपि ॥  
कथं वा तमसः शान्तिं लभेरन्परिभाविनः ॥४॥  
इति निश्चित्य मनसा देवदेवमुमापतिम् ॥  
चिन्तयामासुरात्मस्थं तेजोराशिं निरञ्जनम् ॥ ५ ॥  
ततः प्रसन्नो भगवांस्तेजोराशिर्महेश्वरः ॥  
विश्वावनाय विज्ञप्तः प्रणतैर्नित्यसूरिभिः ॥ ६ ॥  
ततस्तेजोमयाच्छम्भोः स्फुलिङ्गांशुसमुद्भवाः ॥  
उदस्तम्भन्त देवानां त्रयस्त्रिंशच्च कोटयः ॥७॥  
बोधितः सकलैर्देवैः समुत्थाय रमापतिः॥  
प्रभातं वीक्ष्य सकलं मनस्येवमचिन्तयत् ॥ ८ ॥  
मया तमसि उद्रेकादकाले शयनं कृतम् ॥  
प्रबोधाय परं ज्योतिः स्वयं दृष्टः सदाशिवः ॥ ९ ॥  
जगदुत्पत्तिकृत्यानि स्वयं कर्तुं व्यवस्यति ॥  
किं मयात्र पुनः कार्यं ब्रह्मणा वा स्वयम्भुवा॥। 1.3.1.6.१०॥  
धिङ्मां स्थितमनात्मज्ञं निद्रया हृतचेतसम् ॥  
अथवा सर्वकर्तारं शरणं यामि शङ्करम् ॥ ११॥  
सर्वदोषप्रशमनं सर्वाभीष्टफलप्रदम् ॥  
पवित्रमल्पपुण्यानां दुर्लभं शम्भुदर्शनम् ॥१२॥  
चिन्तयन्नेवमात्मस्थं ज्योतिर्लिङ्गं सदाशिवम् ॥  
प्रणनाम हरिर्भक्त्या देवमष्टाङ्गतो मुहुः॥१३॥  
विश्वस्रष्टारमीशानं तुष्टाव दुरितच्छिदम् ॥  
अथ तेजोमयः शम्भुः शरण्यः शरणागतम् ॥ १४॥  
अनुगृह्य कटाक्षैस्तं समुत्तिष्ठेत्यभाषत ॥  
उत्थाय करुणापूर्णं शम्भुं चन्द्रार्द्धशेखरम् ॥१५॥  
नमस्त्रिभुवनेशाय त्रिमूर्तिगुणधारिणे ॥  
त्रिदेववपुषे तुभ्यं त्रिदृशे त्रिपुरद्रुहे ॥ १६ ॥  
त्वमेव जगतामीशो निजांशैर्देवतामयैः ॥  
कार्यकारणरूपेण करोषि स्वेच्छया क्रियाः ॥ १७ ॥  
मां नियुज्य जगद्गुप्तौ परिमोह्य च मायया ॥  
न दोषमुत सङ्कल्पं विहातुमपि नेच्छसि ॥ १८ ॥  
किं करोमि जगन्मूर्त्तौ न्यस्तभारोऽस्म्यहं त्वयि ॥  
न दोषमीहसे नूनमकालशयनेन माम् ॥ १९ ॥  
हर शम्भो हरेरार्तिमनुतापं समीक्ष्य सः ॥  
आदिदेश हरः श्रीमान्प्रायश्चित्तं हरेरिदम् ॥ 1.3.1.6.२० ॥  
अरुणाचलरूपेण तिष्ठामि वसुधातले ॥  
तस्य दर्शनमात्रेण भविता ते तमः क्षयः ॥ २१ ॥  
पूर्वस्मै विष्णवे तत्र वरो दत्तो मया पुरा॥  
तदैव तैजसं लिङ्गमरुणाचल सञ्ज्ञितम् ॥  
तेजोमयमिदं रूपं प्रशान्तं लोकरक्षणात्॥  
यदग्निमयमव्यक्तमपारगुणवैभवम्॥ २३॥  
नदीनां निर्झराणां च मेघमुक्ताम्भसामपि ॥  
अन्तर्ज्योतिर्मयत्वेन लयस्तत्रैव दृश्यते ॥ २४ ॥  
अन्धानां दृष्टिलाभेन पङ्गूनां पादसञ्चरैः ॥  
अपुत्राणां च पुत्राप्त्या मूकानां वाक्प्रवृत्तिभिः ॥ २५ ॥  
सर्वसिद्धिप्रदानेन सर्वव्याधिविमोचनैः ॥  
सर्वपापप्रशमनैर्यत्सर्ववरदं स्थितम् ॥ २६ ॥  
इत्युक्तान्तर्दधे शम्भुर्हरिश्चैवारुणाचलम् ॥  
आगत्य तप आस्थाय शोणाचलमुपास्त च ॥ २७ ॥  
तमद्रिं परितो दृष्ट्वा सुरान्काननसंश्रयान् ॥  
ऋषीणामाश्रमान्पुण्यान्स्थापयामास वै हरिः ॥  
वेदान्साङ्गोपनिषदान्समन्तान्मूर्तिधारिणः ॥ २८ ॥  
ससर्ज दिव्यरूपाणां शतमप्सरसां कुलम् ॥  
नृत्यैर्गीतैश्च वादित्रैस्सेवध्वमिति चादिशत् ॥ २९ ॥  
स्नात्वा ब्रह्मसरस्यस्मिन्विष्णुः कमललोचनः ॥  
प्रदक्षिणं चकारामुमरुणाद्रिं समर्चितम् ॥ 1.3.1.6.३० ॥  
अपापः सर्वलोकानामाधिपत्यं च लब्धवान् ॥  
रमया सहितो नित्यमभिरूपसुरूपया ॥ ३१ ॥  
भास्करस्तेजसां राशिरसुरैरपि पीडितः ॥  
ब्रह्मोपदेशादानर्च भक्त्यारुणगिरीश्वरम् ॥ ३२ ॥  
निमज्ज्य विमले तीर्थे पावने ब्रह्मनिर्मिते ॥  
प्रदक्षिणं चकारैनमरुणार्द्रि स्वयम्प्रभुम् ॥ ३३ ॥  
अशेषदैत्यविजयं लब्ध्वा मेरुप्रदक्षिणम् ॥  
लेभे च परमं तेजः परतेजःप्रणाशनम् ॥ ३४ ॥  
दक्षशापानलाक्रान्तस्सोमः शिववचोबलात् ॥  
अरुणाचलमभ्यर्च्य लब्धरूपोऽभवत्पुनः ॥ ३५ ॥  
अग्निर्ब्रह्मर्षिशापेन यक्ष्मरोगप्रपीडितः ॥  
अपूतोऽपि पवित्रोऽभूदरुणाचलसेवया ॥ ३६ ॥  
शक्रो वृत्रं बलं पाकं नमुचिं जृम्भमुद्धृतम् ॥  
शिवलब्धवरान्दैत्यान्पुरा हत्वा जगत्पतीन् ॥ ३७ ॥  
पातकैश्च परिक्षीणस्तथा लोकान्तमाश्रितः ॥  
शम्भुं प्रसाद्य तपसा शिवेन परिचोदितः!॥ ३८ ॥  
अरुणाद्रिं समभ्यर्च्य विपापोऽभूत्सुराधिपः ॥  
इष्ट्वा च हयमेधेन प्रीणयामास शङ्करम् ॥ ३९ ॥  
लब्ध्वा चेन्द्रपदं शक्रः शतमप्सरसाङ्कुलम् ॥  
सेवार्थमादिशन्छ्रीमान्दिव्यदुन्दभिसेवया ॥ 1.3.1.6.४० ॥  
पुष्पमेघान्समादिश्य दिव्याभिः पुष्पवृष्टिभिः ॥  
समर्चयति शोणाद्रिं दिवि नित्यं च वन्दते ॥ ४१ ॥  
शेषोऽपि शोणशैलेशं समभ्यर्च्य शिवाज्ञया ॥  
अभजत्कामरूपत्वं महीमण्डलधारकः ॥ ४२ ॥  
अन्ये नागाश्च गन्धर्वाः सिद्धाश्चाप्सरसां गणाः ॥  
दिक्पालाश्च तमभ्यर्च्य लेभिरेऽपेक्षितान्वरान् ॥ ४३ ॥  
देवैरशेषैर्दैत्यादीञ्जेतुकामैः समुद्यतैः ॥  
प्रार्थितः सर्वतोऽभीष्टवरदोऽरुणभूधरः ॥ ४४ ॥  
त्वष्ट्रा विरचिताकार आदित्यस्तेजसा तपन् ॥  
ग्रहनाथस्तु शोणाद्रिं विलङ्घयितुमुद्यतः ॥ ४५ ॥  
रथवाहाः पुनस्तस्य शक्तिहीनाः श्रमं गताः ॥  
सोऽपि श्रिया विहीनश्च जातः गोणाद्रितेजसा ॥ ४६ ॥  
नाशक्नोच्च दिवं गन्तुं सर्वगत्यांशुमालिनः ॥  
स तु ब्रह्मोपदेशेन समाराध्यारुणाचलम् ॥ ४७ ॥  
प्रीत्या तस्माद्विभोर्लेभे मार्गं व्योम्नो हयाञ्छुभान् ॥  
ततः प्रभृति तिग्मांशुः स हि शोणाख्यपर्वतम् ॥ ४८ ॥  
न लङ्घयति किं त्वस्य प्रदक्षिणपरिक्रमैः ॥  
दक्षयागपरिध्वस्ता हीनाङ्गास्त्रिदशाः पुरा ॥ ४९ ॥  
अरुणाचलमाराध्य नवान्यङ्गानि लेभिरे ॥  
पूषा दन्तं शिखी हस्तं भगो नेत्रं त्वखण्डितम् ॥ 1.3.1.6.५० ॥  
घ्राणं वाणी च लेभे सा शोणाचलनिषेवणात् ॥  
भार्गवः क्षीणनेत्रस्स विष्णुहस्तकुशाग्रतः ॥ ५१ ॥  
बलिदत्तावनीदानजलधारानिरोधतः ॥  
स तु शोणाचलं गत्वा तपः कृत्वातिदुष्करम् ॥ ५२ ॥  
लेभे नेत्रं च पूतात्मा भास्कराख्ये गिरौ स्थितः ॥  
अरुणाचलनाथस्य सेवया सूर्यसारथिः ॥ ५३ ॥  
प्रतर्दनाख्यो नृपतिर्ग्रहीतुं देवकन्यकाम् ॥  
अरुणाद्रिपतेर्गानं कुर्वन्तीं सादरोऽभवत् ॥ ५४ ॥  
क्षणात्कपिमुखो जातो मन्त्रिभिश्चोदितो नृपः ॥  
प्रत्यर्प्य तां पुनश्चान्याः प्रादादरुणभूभृते ॥ ५५ ॥  
ततश्चारुमुखोजातः प्रसादादरुणेशितुः ॥  
सायुज्यमस्मै सकलं दत्तवान्भक्तिभावतः ॥५६॥  
अरुणाचलनाथस्यसन्निधौ ज्ञानदुर्बलः ॥  
गन्धर्वः पुष्पकाख्यस्तु भक्तिहीनो ह्यगात्पुरा ॥ ५७ ॥  
ततो व्याघ्रमुखं दृष्ट्वा गन्धर्वपरिचारकाः ॥  
किमेतदिति साश्चर्यं पप्रछुस्ते परस्परम् ॥ ५८ ॥  
अथ नारद निर्दिष्टमवज्ञाफलमात्मनः ॥  
बुद्ध्वारुणाद्रिं सम्पूज्य पुनश्च सुमुखोऽभवत् ॥ ५९ ॥  
शिवभूमिरियं ख्याता परितो योजनद्वयम् ॥  
मुक्तिस्तत्र प्रमीतानां कदापि विलयो न हि ॥ 1.3.1.6.६० ॥  
सप्तर्षयः पुरा भूमौ शापदोषसमन्विताः ॥  
सिषेविरेरुणाद्रिं वै नाथो ज्ञात्वा विनिश्चयम् ॥ ६१ ॥  
शापमोक्षं ददौ श्रीमान्सप्तर्षीणां महात्मनाम् ॥  
सप्तर्षिभिः कृतं तीर्थं सर्वपापविनाशनम् ॥ ६२ ॥  
शोणाचलस्य निकटे दृश्यते पावनं शुभम् ॥  
पङ्गुर्मुनिः शोणशैलात्पादौ लब्धुं समागतः ॥ ६३ ॥  
अन्तर्हितप्रार्थितार्थो दारुहस्तपुटे वहन् ॥  
जानुचङ्क्रमणव्यग्रः शोणनद्यास्तटं गतः ॥ ६४ ॥  
दारुहस्तपुटे तीर्थे निचिक्षेप पिपासतः ॥  
जानुचङ्क्रमणे तस्मिन्धूर्तस्तोयं पिपासति ॥ ६५ ॥  
अथ शोणाचलं प्राप्तः कथं वा दारुहस्तकः ॥  
किमेतदिति तं पृच्छन्नाधावत्कलितत्परः ॥ ६६ ॥  
लब्धपादश्च सहसा जगाम च निजालयम् ॥  
नाद्राक्षीत्पुरुषं तत्र दारुहस्तौ पुरोगमौ ॥ ६७ ॥  
स्वयं गृहीत्वा चालोक्य ववन्देऽरुणपर्वतम् ॥  
ननन्द लब्धचरणो लब्धरूपो महामुनिः ॥ ६८ ॥  
विस्मयोत्फुल्लनयनैः शिवभक्तैर्महात्मभिः ॥  
पूजितो लब्धपादः सञ्जगाम च यथागतम् ॥ ६९ ॥  
वाली शक्रसुतः श्रीमाञ्छ्रङ्गादुदयभूभृतः ॥  
अस्ताचलस्य शिखरं प्रतिगन्तुं समुद्यतः ॥ 1.3.1.6.७० ॥  
आलुलोकेऽरुणगिरिं मध्ये देवनमस्कृतम् ॥  
ऊर्ध्वं गन्तुं समुद्युक्तः क्षीणवीर्योऽपतद्भुवि ॥ ७१ ॥  
पित्रा शक्रेण सङ्गम्य चोदितः शोणपर्वतम् ॥  
लिङ्गं तैजसमभ्यर्च्य लब्धवीर्योऽभवत्पुनः ॥ ७२ ॥  
नलः पूर्वं समभ्यर्च्य स्वसृष्टा मानवप्रियाः ॥  
पालयामास धर्मात्मा नीतिसारसमन्वितः ॥ ७३ ॥  
इलः प्रविश्य सहसा गौरीवनमखण्डितम् ॥  
स्त्रीभावं समनुप्राप्तः पप्रच्छ स्वं पुरोधसम् ॥ ७४ ॥  
वशिष्ठेन समादिष्टः शोणाद्रिं समपूजयत् ॥  
तपसाराध्य देवेशं पुनः पुंस्त्वमुपागतः ॥ ७५ ॥  
सोमोपदेशाद्भक्त्याथ सस्मारारुणपर्वतम् ॥  
ईशानुग्रहतो लेभे शापमोक्षं तपोधिकः ॥ ७६ ॥  
लेभे च परमं स्थानमप्राप्यममरैरपि ॥  
भरतो मृगशावस्य स्मरणादायुषोऽत्यये ॥ ७७ ॥  
न मुक्तिं प्राप योगेन मृगजन्मनि सङ्गतः ॥  
पत्नीविरहजं दुःखं प्राप्तवानमितं हरिः ॥ ७८ ॥  
पुनर्भृगूपदेशेन शोणाद्रिमिममर्चयन् ॥  
अवतारेषु सर्वेषु सर्वदुःखान्यपाकरोत् ॥ ७९ ॥  
सरस्वती च सावित्री श्रीर्भूमिः सरितस्तथा ॥  
अभ्यर्च्य शोणशैलेशमापदो निरतारिषुः ॥ 1.3.1.6.८० ॥  
भास्करः पूर्वदिग्भागे विश्वामित्रस्तु दक्षिणे ॥  
पश्चिमे वरुणो भागे त्रिशूलं चोत्तराश्रयम् ॥ ८१ ॥  
योजनद्वयपर्यन्ते सीमाः शैलेषु संस्थिताः ॥  
चतस्रो देवतास्त्वेताः सेवन्ते शोणपर्वतम्॥ ८२ ॥  
स्थिताः सीमावसानेषु शोणाद्रीशमवस्थितम् ॥  
नमन्ति देवाश्चत्वारः शिवं शोणाचलाकृतिम् ॥ ८३ ॥  
अस्योत्तरस्मिञ्छिखरे दृश्यते वटभूरुहः ॥  
सिद्धवेषः सदैवास्ते यस्य मूले महेश्वरः ॥ ८४ ॥  
यस्य च्छायातिमहती सर्वदा मण्डलाकृतिः ॥  
लक्ष्यते विस्मयोपेतैः सर्वदा देवमानवैः ॥ ८५ ॥  
अष्टभिः परितो लिङ्गैरष्टदिक्पालपूजितैः ॥  
अष्टासु संस्थितैर्दिक्षु शोभते ह्युपसेवितः ॥ ८६ ॥  
नृपाणां शम्भुभक्तानां शङ्कराज्ञानुपालिनाम् ॥  
अत्रैव महदास्थानमादिदेवेन निर्मितम् ॥ ८७ ॥  
बकुलश्च महांस्तत्र सदार्थितफलप्रदः ॥  
आगमार्थविदा मूले वामदेवेन सेव्यते ॥ ८८ ॥  
अगस्त्यश्च वशिष्ठश्च सम्पूज्यारुणभूधरम् ॥  
संस्थाप्य लिङ्गे विमले तेपाते तादृशं तपः ॥८९॥  
हिरण्यगर्भतनयः पुरा शोणनदः पुमान्॥  
अत्र तीव्रं तपस्तप्त्वा गङ्गाभिमुखगोऽभवत ॥ 1.3.1.6.९० ॥  
अत्र शोणनदी पुण्या प्रवहत्यमलोदका ॥  
वेणा च पुण्यतटिनी परितः सेवतेऽचलम् ॥ ९१ ॥  
वायव्याश्च दिशो भागे वायुतीर्थं च शोभते ॥  
तत्र स्नात्वा मरुत्पूर्वं जगत्प्राणत्वमाप्तवान् ॥ ९२ ॥  
उत्तरेऽस्य गिरेस्तीर्थं सुवर्णकमलोज्ज्वलम् ॥  
दिव्यसौगन्धिकाकीर्णं हंसभृङ्गमनोहरम् ॥ ९३ ॥  
कौबेरं तीर्थमेशान्यामैशान्यं तीर्थमुत्तमम् ॥ ९४ ॥  
तस्यैव पश्चिमे भागे विष्णुः कमललोचनः ॥  
स्नात्वा विष्णुत्वमभजत्कमलालालिताकृतिः ॥ ९५ ॥  
नवग्रहाः पुरा तत्र स्नात्वा ग्रहपदं गताः ॥  
नवग्रहप्रसादश्च जायते तत्र मज्जताम् ॥ ९६ ॥  
दुर्गा विनायक स्कन्दो क्षेत्रपालः सरस्वती ॥  
रक्षन्ति परितस्तीर्थं ग्राहयमेतदनन्तरम् ॥ ९७ ॥  
गङ्गा च यमुना चैव गोदावरी सरस्वती ॥  
नर्मदासिन्धुकावेर्यः शोणः शोर्णनदी च सा ॥ ९८ ॥  
एता गूढा निषेवन्ते पूर्वाद्याशासु सन्ततम् ॥  
नश्यन्त्यः सकलं पापमात्मक्षेत्रसमुद्भवम्॥ ९९ ॥  
अन्याश्च सरितो दिव्याः पार्थिव्यश्च शुभोदकाः ॥  
उदजृम्भन्त सहसा शोणाद्रीशप्रसादतः ॥ 1.3.1.6.१०० ॥  
आगस्त्यं दक्षिणे भागे तीर्थं महदुदाहृतम् ॥  
सर्वभाषार्थसंसिद्धिर्जायते तत्र मज्जताम् ॥ १०१ ॥  
अत्रागस्त्यः समागत्य स्नात्वा मुनिगणावृतः ॥  
अभ्यर्चयति शोणाद्रिं मासि भाद्रपदे सदा ॥ १०२ ॥  
वाशिष्ठमुत्तरे भागे तीर्थं दिव्यं शुभोदयम् ॥  
सर्ववेदार्थसंसिद्धिर्जायते तत्र मज्जनात् ॥ १०३ ॥  
अत्र मेरोः समागत्य वशिष्ठो भगवानृषिः ॥  
करोत्याश्वयुजे मासि शोणाद्रीशनिषेवणम् ॥ १०४ ॥  
गङ्गानाम महत्तीर्थं पूर्वोत्तरदिशि स्थितम् ॥  
तत्र स्नानाद्भवेन्नृणां सर्वपातकनाशनम् ॥ १०५ ॥  
गङ्गाद्याः सरितः सर्वाः कार्त्तिके मासि सङ्गताः ॥  
अत्रारुणाद्रिनाथस्य सेवां कुर्वन्ति सादरम् ॥ १०६ ॥  
ब्राह्म्यं नाम महातीर्थमरुणाद्रीशसन्निधौ ॥  
तस्योपसङ्गमात्सद्यो ब्रह्महत्यादि नश्यति ॥ १०७ ॥  
मार्गे मासि समागत्य ब्रह्मलोकात्पितामहः ॥  
स्नात्वा तत्प्रत्यहं देवमर्चयत्यरुणाचलम् ॥॥ १०८ ॥  
पौषे मासि समागत्य स्नात्वा तीर्थे निजैः सुरैः ॥  
महेन्द्रः शोणशैलेशमभ्यर्चयति शङ्करम् ॥ १०९ ॥  
शैवन्नाम महातीर्थं सन्निधौ तत्र वर्तते ॥  
रुद्रो ब्रह्मकपालेन सह तत्र न्यमज्जत ॥ 1.3.1.6.११० ॥  
अत्र शम्भुर्गणैः सार्द्धं माघे मासि प्रसीदति ॥  
प्रायश्चित्तानि सर्वाणि नॄणां सफलयन्भुवि ॥ १११ ॥  
आग्नेयमग्निदिग्भागे तीर्थं सौभाग्यदायकम् ॥  
अग्निरत्र पुरा स्नात्वा स्वाहया सङ्गतः सुखी ॥ ११२ ॥  
अनङ्गोपि स्मरः स्नात्वा फाल्गुने मासि सङ्गतः ॥  
अभ्यर्च्य शोणशैलेशमभूत्सर्वसुखाधिपः ॥ ११३ ॥  
दिशि दक्षिणपूर्वस्यां वैष्णवं तीर्थमद्भुतम् ॥  
ब्रह्मर्षयः सदा तत्र वसन्ति कृतकौतुकाः ॥ ११४ ॥  
चैत्रे मासि समागत्य विष्णुस्तत्र रमापतिः ॥  
स्नात्वाभ्यर्च्यारुणाद्रीशमभवल्लोकनायकः ॥ ११५ ॥  
सौरन्नाम महातीर्थं कौबेरदिशि जृम्भितम् ॥  
सर्वरोगोपशान्तिश्च जायते तत्र मज्जनात् ॥ ॥ ११६ ॥  
वैशाखे मासि दिनकृत्स्नात्वात्रेशं निषेवते ॥  
वालखिल्यैः समं श्रीमान्वेदैश्च सह सङ्गतः ॥ ११७ ॥  
आश्विनं पावनं तीर्थमीशब्रह्मोत्तरे स्थितम् ॥  
आप्लुतौ भिपजौ दस्रौ पूतावत्र निमज्जनात् ॥ ११८ ॥  
अत्राश्विनौ समागत्य स्नात्वाभ्यर्च्य च शङ्करम् ॥  
दक्षिणे शोण शैलस्य निकटे वर्त्तते शुभम् ॥ ११९ ॥  
कामदं मोक्षदं चैव तीर्थं पाण्डवसञ्ज्ञितम् ॥  
पुरा हि पाण्डवास्तत्र मजनात्क्षितिनायकाः ॥ 1.3.1.6.१२० ॥  
अत्र धात्री समागत्य सर्वौषधिफलान्विता ॥  
ज्येष्ठे मासि समं देवैरार्चयच्चारुणाचलम् ॥ १२१ ॥  
आषाढे मासि सन्त्यक्ता विश्वेदेवा महाबलाः ॥  
अभ्यर्च्य शोणशैलेशमागच्छन्मखराध्यताम् ॥ १२२ ॥  
वैश्वदेवं महातीर्थं सोमसूर्योत्तराश्रयम् ॥  
विश्वाधिपत्यमतुलं लभ्यते तत्र मज्जनात् ॥ ॥ १२३ ॥  
परितो लक्ष्यते तीर्थं पूर्वस्यां दिशि शोभने ॥  
अत्र लक्ष्मीः पुरा स्नात्वा लेभे पुरुषमुत्तमम् ॥ १२४ ॥  
उत्तरस्यां दिशि पुरा पुण्या स्कन्दनदी स्थिता ॥  
अत्र स्नात्वा पुरा स्कन्दः सम्प्राप्तो विपुलं बलम् ॥ १२५ ॥  
पश्चिमस्यां दिशि ख्याता परा कुम्भनदी शुभा ॥  
अगस्त्यः कुम्भकः कुम्भस्तत्र नित्यं व्यवस्थितः ॥ १२६ ॥  
गङ्गा च मूलभागस्था यमुना गगने स्थिता ॥  
सोमोद्भवा शिरोभागे सेवन्ते शोणपर्वतम् ॥ १२७॥  
बहून्यपि च तीर्थानि सम्भूतानि समन्ततः ॥  
तेषां भेदान्पुरा वेत्तुं मार्कण्डेयस्तु नाशकत् ॥ १२८ ॥  
तपोभिर्बहुभिस्सोयं शोणाद्रीशमतोषयत् ॥  
प्रार्थयामास च वरं प्रीतात्तस्मान्मुनीश्वरः ॥ १२९ ॥  
॥ मार्कण्डेय उवाच ॥ ॥  
भगवन्नरुणाद्रीश तीर्थभेदाः सहस्रशः ॥  
प्रख्याताश्च प्रकाशन्ते दुर्बोधास्त्वल्पचेतसाम् ॥ 1.3.1.6.१३० ॥  
कथमेकत्र सान्निध्यं लभेरन्भुवि मानवाः ॥  
अपर्याप्तश्च भवति पृथगेषां निषेवणे ॥१३१॥  
अन्तर्निगूढतेजास्त्वं गत्वा यस्सकलैः सुरैः ॥  
आरण्यसे कुरु तथा शोणाद्रिस्पर्शभीरुभिः ॥ १३२ ॥  
अहं च शम्भुमभ्यर्च्य तपसारुणपर्वतम् ॥  
सर्वलोकोपकारार्थं सूक्ष्म लिङ्गमपूजयम् ॥ १३३ ॥  
विश्वकर्मकृतं दिव्यं विमानं विविधोत्सवम् ॥  
सङ्कल्प्य सकलान्भोगान्नित्यानजनयत्पुनः ॥ १३४ ॥  
धर्मशास्त्राणि विविधान्यवापुर्मुनिपुङ्गवाः ॥  
शिवकार्याणि सर्वाणि चक्रुभक्तिसमन्विताः ॥ १३५ ॥  
मया च शम्भुमभ्यर्च्य कृताग्न्याहुतिसम्भवाः ॥  
सप्त कन्या वरारोहाः पूजार्थं विनियोजिताः ॥ १३६ ॥  
हतशत्रुगणैभूपैर्लब्धराज्यैः पुरा नृपैः ॥  
प्रत्येकं विविधैर्भोगैः शोणशैलाधिपोर्चितः ॥ १३७ ॥  
इदमनुभववैभवं विचित्रं दुरितहरं शिवलिङ्गमद्रिरूपम् ॥  
अमलमनभिगम्यनामधेयं वरमरुणाद्रिनायकं भजस्व ॥ १३८ ॥  
अवनतजनरक्षणोचितस्य स्मरणनिराकृतविश्वकल्मषस्य ॥  
भजनममितपुण्यराशियोगादरुणगिरेः कृतिनः परं लभस्व ॥ १३९ ॥  
इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्धेऽरुणाचलस्थविविधतीर्थमाहात्म्यवर्णनन्नाम षष्ठोऽध्यायः ॥ ६ ॥