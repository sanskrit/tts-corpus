+++
title = "००४ गौतमाश्रमागमनम्"

+++
॥ ब्रह्मोवाच ॥ ॥  
अथाभ्यधत्त विजया प्रणम्य जगदम्बिकाम् ॥  
सान्त्वयन्ती स्तुतिशतैरुपायैः शिवदर्शनैः ॥ १ ॥  
देवि त्वमविनाभूता सदा देवेन शम्भुना ॥  
प्राणेश्वरी त्वमेकासि शक्तिस्तस्य परात्मनः ॥ २ ॥  
तथा मायां त्वमात्मीयां सन्दर्शयितुमीहसे ॥  
पृथग्भावमिवेशानः प्रकाशयति न स्वयम् ॥ ३ ॥  
आदेशं प्रतिगृह्यैव समुपेतासि पार्वति ॥  
अलङ्घनीया सेवाज्ञा शाम्भवी सर्वदा त्वया ॥४ ॥  
विधातव्यं तपः प्राप्तं स्थानेस्मिच्छिवकल्पिते ॥  
निवृत्त्य निखिलान्कामाच्छम्मुमाश्रितया त्वया ॥ ५ ॥  
अन्यथापि जगद्रक्षा त्वदधीना जगन्मयि ॥  
धर्मसंरक्षणं भूयः शिवेन सहितं तव ॥ ६ ॥  
निष्कलं शिवमत्यन्तं ध्यायन्त्यात्मन्यवस्थितम् ॥  
वियोगदुःखं कञ्चित्त्वं न स्मरिष्यसि पार्वति ॥ ७ ॥  
भक्तानां तव मुख्यानां तवैवाचारसङ्ग्रहः ॥  
उपदेशितया लोके प्रथतां धर्मवत्सले ॥ ८ ॥  
इति तस्या वचः श्रुत्वा गौरी सुस्थिरमानसा ॥  
तपः कर्त्तुं समारेभे कम्पा नद्यास्तटे शुभे ॥ ९ ॥  
विमुच्य विविधा भूषा रुद्राक्षगणभूषिता ॥  
विसृज्य दिव्यं वसनं पर्यधाद्वल्कले शुभे ॥ 1.3.1.4.१० ॥  
अलकैः सहसा शिल्पमनयच्च कपर्दृताम् ॥  
अलिम्पत तनूं सर्वां भस्मना मुक्तकुङ्कुमा ॥ ११ ॥  
मृगेषु कृतसन्तोषा शिलोञ्छीकृतवृत्तिषु ॥  
जजाप नियमोपेता शिवपञ्चाक्षरं परम् ॥ १२ ॥  
कृत्वा त्रिषवणं स्नानं कम्पा पयसि निर्मले ॥  
कृत्वा च सैकतं लिङ्गं पूजयामास सादरम् ॥ १३ ॥  
वृक्षप्ररोपणैर्दानैरशेषातिथिपूजनैः ॥  
श्रान्तिं हरन्ती जीवानां देवी धर्ममपालयत् ॥ १४ ॥  
ग्रीष्मे पञ्चाग्निमध्यस्था वर्षासु स्थण्डिलेशया ॥  
हेमन्ते जलमध्यस्था शिशिरे चाकरोत्तपः ॥ १५ ॥  
पुण्यात्मनां महर्षीणां दर्शनार्थमुपेयुषाम् ॥  
विस्मयं जनयामास पूजयामास सादरम् ॥ १६ ॥  
कदाचित्स्वयमुच्चित्य वनान्तात्पल्लवान्वितम् ॥  
पुष्पोत्करं विशेषेण शोधितुं समुपाविशत् ॥ १७ ॥  
कृत्वा च सैकतं लिङ्गं कम्पारोधसि पावने ॥  
सम्पूजयितुमारेभे न्यासावाहनपूर्वकम् ॥ १८ ॥  
सूर्यमभ्यर्च्य विधिवद्रक्तैः पुष्पैश्च चन्दनैः ॥  
पञ्चावरणसंयुक्तं क्रमादानर्च शङ्करम् ॥ १९ ॥  
धूपैर्दीपश्च नैवेद्यैर्भक्तिभावसमन्वितैः ॥  
अपरोक्षितमीशानमालुलोके पुरोहितम् ॥ 1.3.1.4.२० ॥  
अथ देवः शिवः साक्षात्संशोधयितुमम्बिकाम् ॥  
कम्पानद्याः प्रवाहेण महता पर्यवेष्टयत् ॥ २१ ॥  
अतिवृद्धं प्रवाहं तं कम्पायाः समुपस्थितम् ॥  
आलोक्य नियमासीनामाहुः सख्यस्तदाम्बिकाम् ॥२२॥  
उत्तिष्ठ देवि बहुलः प्रवाहोऽयं विजृम्भते ॥  
दिशां मुखानि सम्पूर्य तरसा प्लावयिष्यति ॥ २३ ॥  
इति तद्वचनं श्रुत्वा ध्यायन्ती मीलितेक्षणा ॥  
उन्मील्य वेगमतुलं नद्यास्तं समवैक्षत ॥ २४ ॥  
अचिन्तयच्च सा देवी पूजाविघ्नसमाकुला ॥  
किं करोमि न शक्नोमि हातुमारब्धमर्चनम् ॥ २५ ॥  
श्रेयः प्राप्तुमविघ्नेन प्रायः पुण्यात्मनां भुवि ॥  
घटते धर्मसंयोगो मनोरथफलप्रदः ॥ २६ ॥  
सैकतं लिङ्गमतुलप्रवाहाल्लयमेष्यति ॥  
लिङ्गनाशे विमोक्तव्यः सद्भक्तैः प्राणसङ्ग्रहः ॥ २७ ॥  
प्रवाहोऽयं समायाति शिवमायाविनिर्मितः ॥  
विशोधयितुमात्मानं भक्तियुक्तं निजे पदे ॥ २८ ॥  
आलिङ्ग्य सुदृढं दोर्भ्यामेतल्लिङ्गमनाकुलम् ॥  
अहं वत्स्यामि याताशु सख्यो यूयं विदूरतः ॥ २९ ॥  
इत्युक्ता सैकतं लिगं गाढमालिङ्ग्य साम्बिका ॥  
न मुमोच प्रवाहेन वेष्ट्यमानापि वेगतः ॥ 1.3.1.4.३० ॥  
स्तनचूचुकनिर्मग्नमुद्रादर्शितलाञ्छनम् ॥  
महालिङ्गं स्वसंयुक्तं प्रणनाम तदादरात् ॥ ३१ ॥  
निमीलितेक्षणा ध्याननिष्ठैकहृदया स्थिता ॥  
पुलकाञ्चितसर्वाङ्गी सा स्मरन्ती सदाशिवम् ॥ ३२ ॥  
कम्पस्वेदपरित्राणलज्जाप्रणयकेलिदात् ॥  
क्षणमप्यचला लिङ्गान्न वियोगमपेक्षते ॥ ३३ ॥  
अथ तामब्रवीत्कापि दैवी वागशरीरिणी ॥  
विमुञ्च बालिके लिङ्गं प्रवाहोऽयं गतो महान् ॥३४॥  
त्वयार्चितमिदं लिङ्गं सैकतं स्थिरवैभवम् ॥  
भविष्यति महाभागे वरदं सुरपूजितम् ॥ ३५ ॥  
तपश्चर्यां तवालोक्य रचितं धर्मपालनम् ॥  
लिङ्गं चैतन्नमस्कृत्य कृतार्थाः सन्तु मानवाः ॥ ३६ ॥  
अहं हि तैजसं रूपमास्थाय वसुधातले ॥  
वसामि चात्र सिद्ध्यर्थमरुणाचलसञ्ज्ञया ॥ ३७ ॥  
रुणद्धि सर्वलोकेभ्यः परुषं पापसञ्चयम् ॥  
रुणो न विद्यते यस्मिन्दृष्टे तेनारुणाचलः ॥ ३८ ॥  
ऋषयः सिद्धगन्धर्वा महात्मानश्च योगिनः ॥  
मुक्त्वा कैलासशिखरं मेरुं चैनमुपासते ॥ ३९ ॥  
मदम्श जातयोः पूर्वं युध्यतोर्ब्रह्मकृष्णयोः ॥  
अहं मोहमपाकर्त्तुं तेजोरूपो व्यवस्थितः ॥ 1.3.1.4.४० ॥  
ब्रह्मणा हंसरूपेण विष्णुना क्रोडरूपिणा ॥  
अदृष्टशेखरपदः प्रणतो भक्तियोगतः ॥ ४१ ॥  
ततः प्रसन्नः प्रत्यक्षस्तस्यां वरमभीप्सितम् ॥  
प्रादां जगत्त्रयस्यास्य संरक्षायां तु कौशलम् ॥ ४२ ॥  
प्रार्थितश्च पुनस्ताभ्यामरुणाचलसञ्ज्ञया ॥  
अनैषि तैजसं रूपमहं स्थावरलिङ्गताम् ॥ ४३ ॥  
गत्वा पृच्छ महाभागं मद्भक्तिं गौतमं मुनिम् ॥  
अरुणाचलमाहात्म्यं श्रुत्वा तत्र तपश्चर ॥ ४४ ॥  
तत्र ते दर्शयिष्यामि तैजसं रूपमात्मनः ॥  
सर्वपापनिवृत्त्यर्थं सर्वलोकहिताय च ॥ ४५ ॥  
इति वाचं समाकर्ण्य निष्कलात्कथितां शिवात् ॥  
तथेति सहसा देवी गन्तुं समुपचक्रमे ॥ ४६ ॥  
अथ देवानृषीन्सर्वान्पश्चात्सेवार्थमागतान् ॥  
अवादीदम्बिकालोक्य स्नेहपूर्णेन चक्षुषा ॥ ४७ ॥  
तिष्ठतात्रैव वै देवा मुनयश्च दृढव्रताः ॥  
नियमांश्चाधितिष्ठन्तः कम्पारोधसि पावने ॥ ४८ ॥  
सर्वपापक्षयकरं सर्वसौभाग्यवर्द्धनम् ॥  
पूज्यतां सैकतं लिङ्गं कुचकङ्कणलाञ्छनम् ॥ ४९ ॥  
अहं च निष्कलं रूपमास्थायैतद्दिवानिशम् ॥  
आराधयामि मन्त्रेण शोणेश्वरं वरप्रदम् ॥ 1.3.1.4.५० ॥  
मत्तपश्चरणाल्लोके मद्धर्मपरिपालनात् ॥  
मल्लिङ्गदर्शनाच्चैव सिध्यन्त्विष्टविभूतयः ॥ ॥ ५१ ॥  
सर्वकामप्रदानेन कामाक्षीमिति कामतः ॥  
मां प्रणम्यात्र मद्भक्ता लभन्तां वाञ्छितं वरम् ॥ ५२ ॥  
अहं हि देवदेवस्य शम्भोरव्याहतो जनः ॥  
आदेशं पालयिष्यामि गत्वारुणमहीधरम् ॥ ५३ ॥  
तत्र गत्वा तपस्तीव्रं कृत्वा शम्भुं प्रसाद्य च ॥  
मां तु लब्धवरां यूयं पश्चाद्रक्ष्यथ सङ्गताः ॥ ५४ ॥  
इति सर्वान्विसृज्याशु सद्भक्तान्पादसेविनः ॥  
अरुणाद्रिं गता बाला तपसे शङ्कराज्ञया ॥ ५५ ॥  
नित्याभिसेविताऽकारि सखीभिरभियोगतः ॥  
आससादारुणाद्रीशं दिव्यदुन्दुभिनादितम् ॥ ५६ ॥  
अन्तस्तेजोमयं शान्तमरुणाचलनायकम् ॥  
अप्सरोनृत्यगीतैश्च पूजितं पुष्पवृष्टिभिः ॥ ५७ ॥  
प्रणम्य स्थावरं लिङ्गं कौतूहलसमन्विता ॥  
सिद्धानां योगिनां सार्थमृषीणां चान्ववैक्षत ॥ ५८ ॥  
अत्रिर्भृगुर्भरद्वाजः कश्यपश्चाङ्गिरास्तथा ॥  
कुत्सश्च गौतमश्चान्ये सिद्धविद्याधरामराः ॥ ५९ ॥  
तपः कुर्वन्ति सततमपेक्षितवराप्तये ॥  
गङ्गाद्याः सरितश्चान्याः परितः पर्युपासते ॥ 1.3.1.4.६० ॥  
दिव्यलिङ्गमिदं पूज्यमरुणाद्रिरिति स्मृतम् ॥  
वन्दस्वेति सुरैः प्रोक्ता प्रणनाम पुनःपुनः ॥ ६१ ॥  
अभ्यर्थिता पुनः सर्वैरातिथ्यार्थे महर्षिभिः ॥  
शिवाज्ञया गौतमो मे द्रष्टव्य इति सावदत् ॥ ६२ ॥  
अयमत्रर्षिभिर्भक्तैर्निर्दिष्टं तमथाभ्यगात् ॥  
स मुनिः शिवभक्तानां प्रथमस्तपसां निधिः ॥ ६३ ॥  
वनान्तरं गतेः प्रातः समित्कुशफलाहृतेः ॥  
अतिथीनाश्रमं प्राप्तानर्चथेति दृढव्रतान् ॥ ६४ ॥  
शिष्यानादिश्य धर्मात्मा गतश्च विपिनान्तरम् ॥  
अथ सा गौतमं द्रष्टुमागता पर्णशालिकाम् ॥६५॥  
क्व गतो मुनिरित्युक्तैरित आयास्यति क्षणात् ॥  
शिष्यैरभ्यर्थितेत्युक्त्वा फलमूलैस्सुगन्धिभिः ॥ ६६ ॥  
अभ्युत्थानेनासनेन पाद्येनार्घेण सूनृतैः ॥  
वचनैः फलमृलेन सार्चिता शिष्यसम्पदा ॥ ६७ ॥  
क्षणं क्षमस्वसूनुस्तामन्ये जग्मुस्तदन्तिकम् ॥  
देव्यां प्रविष्टमात्रायां महर्षेराश्रमो महान् ॥ ६८ ॥  
अभवत्कल्पबहुलो मणिप्रासादसङ्कुलः ॥  
वनान्तरादुपावृत्त्य समित्कुशफलाहरः ॥ ६९ ॥  
अपश्यत्स्वाश्रमं दूरे विमानशतशोभितम् ॥  
किमेतदिति साश्चर्यं चिन्तयन्मुनिपुङ्गवः ॥ 1.3.1.4.७० ॥  
गौर्याः समागमं सर्वमपश्यज्ज्ञानचक्षुषा ॥  
शीघ्रं निवर्तमानोऽसौ द्रष्टुं तां लोकमातरम् ॥ ७१ ॥  
शिष्यैः शीघ्रचरैर्वृत्तमावेदितमथाशृणोत् ॥ ७२ ॥  
अथ महर्षिरुपागतकौतुको निजतपःफलमेव तदागमम् ॥  
शिवदयाकलितं परिचिन्तयन्नभजदाश्रममाश्रितवत्सलः ॥ ७३ ॥  
इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्धे पार्वत्याः कम्पाया अरुणाचले गौतमाश्रमागमनन्नाम चतुर्थोऽध्यायः॥ ४ ॥ ॥