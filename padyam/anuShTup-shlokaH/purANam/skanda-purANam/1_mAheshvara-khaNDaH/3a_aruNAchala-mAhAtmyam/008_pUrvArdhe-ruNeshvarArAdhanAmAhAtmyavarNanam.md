+++
title = "००८ पूर्वार्धेऽरुणेश्वराराधनामाहात्म्यवर्णनम्"

+++
॥ गौतम उवाच ॥ ॥  
शृणु देवि पुरावृत्तं कैलासे मेरुधन्विना ॥  
आदिष्टस्तीर्थयात्रार्थमहं लिङ्गानि वीक्षितुम् ॥ १ ॥  
रुद्रक्षेत्रे च केदारे तथा बदरिकाश्रमे ॥  
काश्यां पुण्येषु देशेषु तथा श्रीपर्वते शिवे ॥ २ ॥  
काञ्चीमुख्यासु पुण्यासु पुरीष्वप्यगमं तदा ॥  
ऋषिभिर्विबुधैः सार्थैर्गणैर्योगिभिरुत्तमैः ॥ ३ ॥  
स्थापितानि च लिङ्गानि स्वयम्भूनि च दृष्टवान् ॥  
तत्रतत्र महाभागे तीर्थानि शिवसन्निधौ ॥ ४ ॥  
सेवमानः सशिष्योऽहं पर्यटन्पृथिवीमिमाम् ॥  
एवं तीर्थानि सर्वाणि गाहमानो व्रतान्वितः ॥ ५ ॥  
तपांसि यज्ञकर्माणि कुर्वन्भूमिं समाचरन्॥  
शिवस्मरणसंयुक्तः शिवलिङ्गानि सन्नमन् ॥ ६ ॥  
सर्वाणि भुवि पुण्यानि देशमेतमुपाश्रयम् ॥  
अत्र देवं महादेवमविकेशं त्रियम्बकम् ॥ ७ ॥  
अरुणाद्रिरितिख्यातं पर्वतं लिङ्गमैक्षिषि ॥  
अत्र सिद्धा महात्मानो मुनयश्च दृढव्रताः ॥ ८ ॥  
कन्दमूलफलाहारा दृष्टाः शोणाद्रि सेवकाः ॥  
अस्तौषमादिमं लिङ्गमरुणाद्रिमयं महत् ॥९॥  
आद्येन ब्रह्मणा पूर्वमर्चितं दिव्यचक्षुषा ॥  
असौ यस्ताम्रो अरुण उत बभ्रुः सुमङ्गलः ॥ ॥ 1.3.1.8.१० ॥  
इति वेदा स्तुवन्ति त्वामरुणाद्रीश सन्ततम्॥  
नमस्ताम्राय चारुणाय शिवाय परमात्मने ॥ ११ ॥  
सर्ववेदस्वरूपाय नित्यायामृतमूर्त्तये ॥  
कालाय करुणार्द्राय दृष्टिपेयामृताब्धये ॥१२॥  
भक्तवात्सल्यपूर्णाय पुण्याय पुरभेदिने ॥  
दर्शनं तव देवेश सर्वधर्मफलप्रदम् ॥१३॥  
भुवि लब्धवता भूयो नान्यत्कार्यं तपः क्वचित् ॥  
भवता कर्मभूरेषा वर्ततेद्य निरोधिता ॥ १४ ॥  
प्रार्थयते स्वयं वासान्देवाश्चात्र त्वदाश्रये ॥  
कालसङ्ग्रहसञ्जातं फलं लब्धं मयाधुना ॥ १५ ॥  
अन्यत्कृतं तपः सर्वं त्वद्दर्शनफलं मम ॥  
ईदृशं तव देवेश रूपमत्यद्भुतोदयम् ॥ १६ ॥  
एकमद्रिमयं लिङ्गं न क्वचिद्दृष्टवान्भुवि ॥  
सूर्येन्द्वग्निसुसंयुक्त कोणत्रयमनोहरम् ॥ १७ ॥  
त्रिमूर्तिरूप देवेश दृश्यते ते वपुर्महत् ॥  
शक्तित्रयस्वरूपेण कालत्रयविधानकम् ॥ १८ ॥  
त्रिवेदात्मं त्रिकोणाङ्गं लिङ्गं ते दृष्टमद्भुतम् ॥  
त्रैलोक्यरक्षणार्थाय विततं रूपमास्थितः ॥ १९ ॥  
दृश्यते वसुधाभागे शोणाद्रिरिति विश्रुतः ॥  
अजानतां च मर्त्यानां समालोकनमात्रतः ॥ 1.3.1.8.२० ॥  
वितरत्यखिलान्भोगान्व्याजकरुणानिधिः ॥  
अर्चया रहितं लिङ्गमन्यं शून्यमुदाहृतम् ॥ २१ ॥  
इदं तु पूजितं देवैः सदा सर्ववरप्रदम् ॥  
प्रसीद करुणापूर्ण शोणाचल महेश्वर ॥ २२ ॥  
त्रायस्व भवभीतं मां प्रपन्नं भक्तवत्सल ॥  
द्रष्टव्यं द्रष्टमेतत्ते रूपमत्यद्भुतं महत् ॥ २३ ॥  
कृतार्थय कृपासिन्धो शरण्य शरणागतम् ॥  
इति संस्तूयमानो मे देवः शोणाचलेश्वरः ॥ २४ ॥  
अदर्शयत्परं रूपं दिव्यमेहीत्युवाच माम् ॥  
प्रीतोऽस्मि भवतः स्तोत्रैर्भक्त्या च परया भृशम् ॥ २५ ॥  
अत्रैव भवतो वासो नित्यमस्तु ममान्तिके ॥  
सम्पूजय च मां नित्यं भुवि भोगैः सनातनैः ॥ २६ ॥  
तपसा तप सर्वेषां महत्त्वमिह दर्शय ॥  
पूर्वं कैलासशिखरे वसन्तं त्वां तपोन्वितम् ॥ २७ ॥  
आदिशं पृथिवीभागं शोणाद्रौ पूजयेति माम् ॥  
सप्तर्षिपूजिता पूजा दिवि मे सम्प्रकाशते ॥ २८ ॥  
तथा नित्यार्चनायुक्त प्रकाशय धरातले ॥  
सर्वेषामेव जन्तूनां हिताय त्वं तपोऽधिकः ॥ २९ ॥  
भुवि मां पूजयार्चाभिरागमोक्ताभिरादरात् ॥  
दिव्या मम महापूजा दृश्या हि दिवि दैवतैः ॥ 1.3.1.8.३० ॥  
प्रकाशनीया भवता पार्थिवी वसुधातले ॥  
माहात्म्यं पूर्वमेवोक्तं यथाहमरुणाचलः ॥ ३१ ॥  
स्थितो वसुन्धराभागे मया प्रीतं तु ते भृशम् ॥  
ये वा सम्पूजयन्ति स्म पूर्वं मां सुकृताधिकाः ॥ ३२ ॥  
तेभ्यस्त्वमधिको भूमौ प्रकाशस्व शिवार्चनम् ॥  
इत्यादिष्टो हि देवेशं प्रणम्य भवभक्तिमान् ॥ ३३ ॥  
अन्वपृच्छं दयापूर्णमरुणाद्रीशमानमन् ॥  
अनासाद्यमिदं रूपमग्निरूपं महेश्वरम् ॥ ३४ ॥  
कथमद्यार्चयाम्येनं मर्त्यलोकोचितार्चनैः ॥  
आदेशमिममन्वर्थं कथं वा कल्पयाम्यहम् ॥ ३५ ॥  
उपायमादिश श्रीमन्नभिगम्यो यथा भवान् ॥  
इति विज्ञापितो देवः श्रीमाञ्छोणाचलेश्वरः ॥ ३६ ॥  
अन्वग्रहीदशेषात्मा प्रणतं मां दयानिधिः ॥  
अहं तु सूक्ष्मलिङ्गानि प्रकाशिष्ये महीतले ॥॥ ३७ ॥  
आगमोक्तक्रियाभेदैः पूजां मे प्रतिपादय ॥  
पञ्चावरणसंयुक्तं लिङ्गं मे सूक्ष्ममद्भुतम् ॥ ३८ ॥  
अरुणाद्रीश्वराभिख्यं सम्पूजय तपोबलैः ॥  
इत्यादिश्य महादेवः स्वयम्भु विमलं महत् ॥ ३९ ॥  
रूपं मे दर्शयामास सूक्ष्मलिङ्गात्मना शिवः ॥  
आलोक्य विमलं लिङ्गं सूक्ष्मं तत्स्वयमुच्छ्रितम्॥ 1.3.1.8.४० ॥  
अशेषाऽऽवरणोपेतं कृतार्थहृदयोऽभवम् ॥  
पुनर्व्यज्ञापयं देवं शम्भुमाश्रितवत्सलम् ॥ ४१ ॥  
आगमोक्तप्रकाराणामनिरीक्ष्यत्वमागतम् ॥  
कथं तु तव रूपाणां नामभेदान्वियोजितान् ॥ ४२ ॥  
जानीयां करुणामूर्ते स्वयमीश्वर मत्प्रभो ॥  
पूजकास्तव के वा स्युर्मन्दिरं वात्र कीदृशम् ॥ ४३ ॥  
कथं स्तोत्रं कथं पूजा के वात्र परिचारकाः ॥  
स्थानरक्षा कथं वा स्यात्के वात्मपरिरक्षकाः ॥ ४४ ॥  
कथं वा मानुषी पूजा नित्या संवर्धते तव ॥  
आगता बहवो देवाः श्रद्धेयं मनुजैः कथम् ॥ ४५ ॥  
प्रसीद परमेशान स्वयमाज्ञापयाखिलम् ॥  
एवं विज्ञापितो देवः शोणाद्रीशः स्वयं प्रभुः ॥ ४६ ॥  
आज्ञापयत्तदा देवो विश्वकर्माणमागतम् ॥  
सृज त्वं नगरं दिव्यमरुणाख्यं गुणाधिकम् ॥ ४७ ॥  
मन्दिरं मम दिव्यं च महामणिगणोज्ज्वलम् ॥  
तौर्यत्रिकं सपर्याङ्गं तन्मे सर्वं प्रकल्पय ॥ ४८ ॥  
आबभाषे शिवः श्रीमान्नामभेदार्चनक्रमम् ॥  
व्रतं च करुणामूर्त्तिररुणाद्रीश्वरः शिवः ॥ ४९ ॥  
शृणु तन्मे च ये सृष्टा पूजार्थं परिचारकाः ॥  
शृणु गौतम सर्वं मे मानुषं पूजनक्रमम् ॥ 1.3.1.8.५० ॥  
य एष सर्वलोकानां क्षेमाय प्रथते भुवि ॥  
इदं तेजोमयं लिङ्गमतुलं दृश्यते महत् ॥५१॥  
अरुणाद्रीश्वराभिख्यं पूज्यतां सततं त्वया ॥  
शक्तिर्ममोत्तरे भागे पूज्या नित्योदया मुदा ॥ ॥ ५२ ॥  
दधती स्थानमाहात्म्यमपीतकुचनामिका ॥  
अरुणाचलराजोयमविभागः प्रियान्वितः ॥ ५३ ॥  
उत्सवार्थो महादेवः पूज्यो भोगसुतावृतः ॥  
बोधदो भक्तलोकस्य दत्ताभयकरः शिवः ॥ ५४ ॥  
सारङ्गं परशुं विभ्रत्प्रसन्नवदनः सदा ॥  
उमास्कन्देश्वरः शम्भुर्दिव्यरत्नविभूषणः ॥ ॥ ५५ ॥  
आभया भासयँल्लोकानविकुण्ठश्रियान्वितः ॥  
शक्तेरुत्सवभद्रे च सम्पूज्या सुन्दरेश्वरी ॥ ५६ ॥  
सर्वभूषणसंयुक्ता शृङ्गाररसवर्द्धनी ॥  
बालो गणपतिः पूज्यः पुरस्ताद्भूतिनन्दनः ॥ ५७ ॥  
मदन्तिकमलङ्कुर्वन्भक्ष्यैर्भोज्यैर्बहूदयैः ॥  
मत्पार्श्वमविमुञ्चन्ती शोणरेखाञ्चितेक्षणा ॥ ५८ ॥  
उत्सवार्था परा शक्तिरन्तिकस्थैव पूज्यताम् ॥  
मुखराङ्घ्रिपतिः श्रीमान्नृत्यंस्ताण्डवपण्डितः ॥ ५९ ॥  
उत्सवार्थं समभ्यर्च्यश्चक्षुरग्रेऽमृतेश्वरः ॥  
शक्तिश्चान्या महाभागा सम्पूज्या भूविनायका ॥ 1.3.1.8.६० ॥  
द्वारे नन्दी महाकालः पुरस्तात्सूर्यसन्निभः ॥  
भक्तानां मम सर्वेषां पूजनं चापि कल्प्यताम् ॥ ६१ ॥  
दक्षिणे मातरः पूज्या विघ्नशास्तृसमन्विताः ॥  
सम्पूज्यो नैर्ऋते कोणे विघ्ननाशो विनायकाः ॥ ६२ ॥  
स्कन्दः शक्तिधरश्चैवैशानकोणे समर्च्यताम् ॥  
लिङ्गानि च मनोज्ञानि पूजनीयान्यनन्तरम् ॥ ६३ ॥  
मन्दिरं मम सम्पूज्य दक्षिणामूर्ति दक्षिणम् ॥  
पश्चिमे विष्णुरूपाङ्कमग्निरूपान्वितं तथा ॥ ६४ ॥  
उत्तरे ब्रह्मरूपाङ्कं पूर्वे सारङ्गभूयुतम् ॥  
सर्वदेवगुणोपेतं सर्वशक्तिसमन्वितम् ॥॥ ६५ ॥  
अपीतकुचनाथायाः सर्वशक्तिसमन्वितम् ॥  
मन्दिरं गुरु सम्पूज्य दिक्पालकवधूवृतम् ॥ ६६ ॥  
मन्दिरस्यावनार्थाय देवीर्वैभवनायकाः ॥ ॥ ६७ ॥  
क्षेत्रपालं तु सम्पूज्य सर्वावरणसंयुतम् ॥  
पुत्रस्य त्राणमायाता पूज्यारुणगिरीश्वरी ॥ ६८ ॥  
काली बहुविधाश्चान्या देवता विधिपालकाः ॥  
उत्सवा विविधाः कल्प्याः प्रतिमासमहोदयाः ॥ ६९ ॥  
सृजस्व कन्यका दिव्याः शिवदेवार्हणे रताः ॥  
नृत्तगीतकलाभिज्ञा रूपसौभाग्यसंयुताः ॥ ॥ 1.3.1.8.७० ॥  
चारुविभ्रमसंयुक्ताः कामदा नित्यपावनाः ॥  
शिष्यानादिश वेदज्ञान्सदाचारसमुज्ज्वलान् ॥ ७१ ॥  
दिव्योपचारसंसिद्ध्यै सुभगाञ्छुद्धचेतसः ॥  
दीक्षितान्विमलाञ्छुद्धाञ्छैवागमविशारदान् ॥ ७२ ॥  
शैवाचारप्रसिद्ध्यर्थमादिशाभ्यर्चने मम ॥  
मार्द्दलाञ्छाङ्खिकान्वैणांस्तालिकान्वेणुवादकान् ॥ ७३ ॥  
शौल्बिकान्सृज सद्विद्यांश्चतुर्विद्याविशारदान् ॥  
क्षत्रियान्विविधान्वैश्याञ्छूद्रांश्च शिवसम्मतान् ॥ ७४ ॥  
चत्वारश्च मठाः कल्प्याश्चतुर्दिक्तीर्थवासिनाम् ॥  
मुनीनां शिवभक्तानां निराशानां निवासतः ॥ ७५॥  
तेषु स्थिता मुनीन्द्रा मे रक्षन्तु शिवपूजनम् ॥  
भिक्षमाणाः पुनः शैवा भक्ताः पाशुपता अपि ॥ ७६ ॥  
पालयन्तु सदान्ये च युक्ताः कापालिका अपि ॥  
सर्वेषां जायमानानां जातानां सम्भविष्यताम् ॥ ७७ ॥  
अव्याहताज्ञमारक्ष्यमिदं स्थानं महीभृताम् ॥  
बकुलश्च महानत्र दृश्यते दिव्यभूरुहः ॥ ७८ ॥  
अत्र भक्ता वितन्वन्तु शिवकार्यविनिश्चयम् ॥  
अत्र मे दीयते द्रव्यमप्रेक्षितपराप्तये ॥ ७९ ॥  
यत्तदक्षय्यफलदमारक्ष्यं शिवसेवकैः ॥  
भक्तैर्विज्ञापितं चार्थं श्रोष्यामि पुरतः स्थितैः ॥ 1.3.1.8.८० ॥  
सर्वं सम्पादयिष्यामि तेषां चित्तानुकूलकम् ॥  
अपराधसहस्राणि क्षंस्ये मां स्वर्चतामहम् ॥ ८१ ॥  
आगमोक्ता च पूजेयं मानुषी निर्मिता यतः ॥  
ग्रहीष्ये तामहं सर्वामर्चां सर्वागमोदिताम् ॥ ८२ ॥  
सङ्कल्पितं भवेत्कर्म प्रीतिकृन्मम सेवकैः ॥  
आगमार्थानशेषांस्त्वमालोक्य समयोचितान् ॥ ८३ ॥  
विधायाभ्यर्चनाभेदाँल्लोकरक्षाकृते मुने ॥  
कर्तव्या महती पूजा पौर्णमास्यां तु सादरम् ॥ ८४ ॥  
सत्राणि विविधान्यत्र कर्तव्यानि सहस्रशः ॥  
विविधानि च दानानि शक्त्या चैवास्य सन्निधौ ॥ ८५ ॥  
अव्युच्छिन्नप्रदीपस्य दातारो मम सन्निधौ ॥  
तेजोमयमिदं रूपं मम यान्ति न संशयः॥ ॥ ८६ ॥  
जलजं तरुजं पुष्पं कक्षजं च लतोद्भवम् ॥  
ददते ये च भक्त्या मे ते भविष्यन्ति भूभृतः ॥ ८७ ॥  
तेषां पुरोगतः साक्षादहं जेष्यामि विद्विषः ॥  
यस्य यस्य तु देशस्य यो यो राजा तपोधिकः ॥ ८८ ॥  
तत्तत्समर्द्धितं रम्यं सम्भवं ददतेऽत्र मे ॥  
मत्सन्निधिमुपागत्य दुरात्मानोऽपि भूमिपाः ॥ ८९ ॥  
शिवभक्ता भृशं पूर्णा भविष्यन्ति न संशयः ॥ ९० ॥  
इति शम्भुमुखोत्थितं वचः समुपश्रुत्य विधूतकल्मषः ॥  
अहमानतवान्व्यजिज्ञपं कुतुकाच्छोणगिरीश्वरं शिवम् ॥ ९१ ॥  
इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्धेऽरुणेश्वराराधनामाहात्म्यवर्णनन्नामाष्टमोऽध्यायः ॥ ८ ॥