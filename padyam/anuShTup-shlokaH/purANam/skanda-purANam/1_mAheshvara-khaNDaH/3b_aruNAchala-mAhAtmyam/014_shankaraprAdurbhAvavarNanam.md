+++
title = "०१४ शङ्करप्रादुर्भाववर्णनम्"

+++
॥ नन्दिकेश्वर उवाच ॥ ॥  
सोऽपि ब्रह्माणमुद्वीक्ष्य तावता द्विगुणं स्मयन् ॥  
नाग्रं दृष्टमनेनेति निश्चिकाय विवेकवान् ॥ १ ॥  
अनुग्रहीतुं मां मुग्धं हन्तुं चास्य विधेर्मदम्॥  
देवदेवः स एवालं भूतभर्तेत्यमन्यत ॥ २ ॥  
मूलसन्दर्शनाशक्त्या तेजःस्तम्म्भस्य मे मदः ॥  
व्यपेत एव मन्येऽद्य यद्भक्तिस्त्र्यम्बकेऽजनि ॥ ३ ॥  
स्तूयते वीतगर्वत्वात्स इदानीं महेश्वरः ॥  
यस्य दक्षिणवामाभ्यामङ्गाभ्यां नौ समुद्भवौ ॥ ४ ॥  
अद्याप्यवीतगर्वत्वाल्लब्ध्वासौ कूटसाक्षिणम् ॥  
हिरण्यगर्भो मामेवमतिसन्धातुमिच्छति ॥ ॥ ५ ॥  
तदद्य सकलस्यापि दुःखस्यापनये क्षमः ॥  
स एव शरणत्वेन प्राप्तव्यः शङ्करो मया ॥ ६ ॥  
तथा कृतापराधस्य कृतघ्नस्य गुरुद्रुहः ॥  
तमृते रक्षिता कोऽन्यस्तमेव स्तौमि शङ्करम् ॥ ७ ॥  
॥ विष्णुरुवाच ॥ ॥  
जय पृध्वीमयाकार जय चापोमयाकृते ॥  
जय प्रभाकराकार जयामृतकराकृते ॥ ८ ॥  
जय वैश्वानराकार जय गन्धवहाकृते ॥  
जय होतृमयाकार जयाकाशमयाकृते ॥ ९ ॥  
रक्ष मां त्रिगुणातीत रक्ष मां कालविग्रह ॥  
रक्ष मामक्षयैश्वर्य रक्ष मां करुणाकर ॥ 1.3.2.14.१० ॥  
स्रष्टा त्वं सर्वजगतां रक्षिता सर्वदेहिनाम् ॥  
हर्ता च सर्वभूतानां त्वां विनैवास्ति कोऽपरः ॥ ११ ॥  
अणूनामप्यणीयांस्त्वं महांस्त्वं महतामपि ॥  
अन्तर्बहिस्त्वमेवैतज्जगदाक्रम्य वर्तसे ॥ १२ ॥  
निगमास्तव निश्वासा विश्वं ते शिल्पवैभवम् ॥  
स त्वं त्वदीय एवासि ज्ञानमात्मा तव प्रभो ॥ १३ ॥  
अमरा दानवा दैत्याः सिद्धा विद्याधरा नराः ॥  
प्राणिनः पक्षिणः शैलाः शिखिनोऽपि त्वमेव हि ॥ १४ ॥  
स्वर्गस्त्वमपवर्गस्त्वं त्वमोङ्कारस्त्वमध्वरः ॥  
त्वं योगस्त्वं परा संवित्किं त्वं न भवसीश्वर ॥ १५ ॥  
त्वमादिर्मध्यमन्तश्च तस्थुषां जग्मुषामपि ॥  
कालस्वरूपतां प्राप्य कलयस्यखिलं जगत् ॥ १६ ॥  
परेशः परतः शास्ता सर्वानुग्राहकः शिवः ॥  
स एष मे कथङ्कारं साक्षाद्भवति धूर्जटिः ॥ १७ ॥  
यं दृष्ट्वा शरणं प्राप्तो निःश्रेयसमवाप्नुयात् ॥  
अथ वा स्तौमि तद्धाम जातमात्रं यथामिति ॥ १८ ॥  
तच्छ्रुत्वैष कृपां कुर्यादवश्यं सर्वतः श्रुतिः ॥  
इति निश्चित्य वैकुण्ठः स्तोतुं समुपचक्रमे ॥ १९ ॥  
तमेव तैजसं स्तम्भं प्रणम्य परमेश्वरम् ॥  
आदिमध्यान्तरहितं मत्वा तं जगदीश्वरम् ॥  
हठात्तेन विरञ्चेन वार्यमाणोपि सस्मितम् ॥ 1.3.2.14.२० ॥  
॥ श्रीविष्णुरुवाच ॥ ॥  
जय देव महादेव वामदेव वृषध्वज ॥  
कालान्तक क्रतुध्वंसिन्नीलकण्ठेन्दुशेखर ॥ २१ ॥  
जय शम्भो शिवेशान शर्व त्र्यम्बक धूर्जटे ॥  
स्मरवैरिन्पुराराते स्थाणो भव महेश्वर ॥ २२ ॥  
जयेश खण्डपरशो शूलिन्पशुपते हर ॥  
सर्वज्ञ भर्ग भूतेश कपालिन्नीललोहित ॥ २३ ॥  
जय रुद्र मखाराते पिनाकिन्प्रमथाधिप ॥  
गङ्गाधर व्योमकेश गिरीश परमेश्वर ॥ २४ ॥  
जय भीम मृगव्याध कृत्तिवासः कृपानिधे ॥  
कृशानुरेतः कैलासे नित्यमेव हि वर्तसे ॥ २५ ॥  
त्वदाज्ञया मरुद्राति फणी वहति भूभरम् ॥  
दीप्यतः सूर्यशशिनौ ब्रह्माण्डं प्लवतेंऽबुधौ ॥ २६ ॥  
ज्योतींषि सञ्चरन्ते खे सर्वं त्वच्छासनात्प्रभो ॥  
अहं ब्रह्मा च जगतां सर्गसन्त्राणयोरलम् ॥ २७ ॥  
विधाय कल्पसे पुष्ट्यै सूते सस्यानि मेदिनी ॥  
नाक्रामन्त्यव्ययः सीमां यच्च त्वन्महिरेव सः ॥ २८ ॥  
अणिमादिमहासिद्धिनिःसाधारणवैभवः ॥  
कथं त्वाममरैरन्यैरुपेक्षे समभिष्टुतम् ॥ २९ ॥  
विशुक्त्वे विस्मरामस्त्वां स्मरामः सङ्कटेपि च ॥  
न रोषो जातु भक्तेषु प्रसादः सर्वदैव ते ॥ 1.3.2.14.३० ॥  
यदा विधित्सेर्भक्तिं त्वं यदा च प्रावृणोषि ताम् ॥  
मोहबोधौ तदा पुंसां कल्पेते बन्धमोक्षयोः ॥ ३१ ॥  
इति स्तुतस्साञ्जलिबद्धपाणिना पतिः पशूनामथ चक्रपाणिना ॥  
कृतापहासे च सरोजसम्भवे मदोद्धते प्रादुरभूद्दयानिधिः ॥ ३२॥  
इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे शङ्करप्रादुर्भाववर्णनन्नाम चतुर्दशोऽध्यायः ॥ १४ ॥ ॥ छ ॥