+++
title = "०२१ शिवकृतपार्वतीप्रशंसावर्णनम्"

+++
॥ नन्दिकेश्वर उवाच ॥ ॥  
तदा ब्रह्मा सरस्वत्या महाविष्णुश्च पद्मया ॥  
शक्रः पुलोमसुतया परे दिक्पालका अपि ॥ १ ॥  
गन्धर्वाप्सरसां सङ्घा वसवोऽपि सुरा अपि ॥  
त्रयस्त्रिंशत्कोटिगणाः परे मुनि गणा अपि ॥ २ ॥  
एकादशमहारुद्रा आदित्या द्वादशापि च ॥  
भैरवाश्च पिशाचाश्च वेतालाः कटपूतनाः ॥ ३ ॥  
यक्षरक्षोरगा भूता ये चान्ये शिवकिङ्कराः ॥  
सन्तोषभाजः सर्वेऽपि विकटाकारवेष्टिताः ॥ ४ ॥  
परिवार्य महेशानं समाजग्मुः सहस्रशः ॥  
तद्वीराशंसनं दृष्ट्वा योगिनीदानवैः कृतम् ॥ ५ ॥  
अतीव विस्मयं भेजुः सर्वे कल्पान्तभीषणम् ॥  
कृतसान्निध्यमालोक्य देवमानन्दयन्त्युमा ॥ ६ ॥  
चिररात्रप्ररूढां च तद्वियोगव्यथां जहौ ॥  
रोमाञ्चिता स्विन्नमुखी वेपमाना घनस्तनी ॥ ७ ॥  
पादाङ्गुलीषु नयने विनिवेशयति स्म सा ॥  
वृषभादवरुह्याथ गृहीत्वैनां करे शिवः ॥  
स्मितशरीरकण्ठश्रीप्रणयेनैवमब्रवीत् ॥ ८ ॥  
॥ शिव उवाच ॥ ॥  
व्याकुलीक्रियते देवि किमेवं कारणं विना ॥ ९ ॥  
सर्वैराराधनीयेति मयापि घटितोञ्जलिः ॥  
किं न वेत्स्यावयोरैक्यं ज्योत्स्नाचन्द्रमसोरिव ॥ 1.3.2.21.१० ॥  
अनादिसिद्धं देवेशि तवेदं मौग्ध्यमीदृशम् ॥  
क्वेदं शिरीषमृद्वङ्गि शरीरं ते गिरीन्द्रजे ॥ ११ ॥  
तपः समाधयश्चेति क्व कर्कशजनोचिताः ।  
नारायणोहं लक्ष्मीस्त्वं ब्रह्मास्मि त्वं सरस्वती ॥ १२ ॥  
वारुणी त्वं फणीन्द्रोहं रोहिणी त्वमहं शशी ॥  
स्वाहा त्वं हव्यवाहोऽहं सूर्योऽहं त्वं सुवर्चला ॥१३॥  
जाह्नवी त्वं समुद्रोऽहं मेरुरस्मि त्वमुर्वरा ॥  
पुलोमजा त्वं शक्रोहं त्वं रतिश्चित्तभूरहम् ॥ १४ ॥  
बुद्धिस्त्वं राजराजोहं त्वं शमाऽहं समीरण ॥  
पाथोधिपोऽहं वीचिस्त्वं प्रकृतिस्त्वं पुमानहम् ॥ १५ ॥  
विद्या त्वं वेदितव्योऽहं वाक्त्वमर्थोपि पार्वती ॥  
ईश्वरोऽहं मदंशासि त्वयैवाज्ञास्वरूपया ॥ १६॥  
सृष्टि स्थित्युपसंहारविधानानुग्रहेश्वरे ॥  
न भेदोऽतस्त्वया कार्यः पृथग्जनवदावयोः ॥ १७ ॥  
चित्प्रकाशात्मनोर्देवि स्वेच्छाधृतशरीरया ॥  
व्याकुलीकुरुषे शश्वद्वृथैवेर्ष्यायसे हि माम् ॥ १८ ॥  
दृष्टाप्रतिक्रिया तस्य क्रियते याधुना मया॥  
इत्युक्त्वेशो निषण्णस्तां पार्श्वदेशे न्यवेशयत् ॥ १९ ॥  
गौरीं स्वकीय एवाङ्गे गूहमानामिव ह्रिया ॥  
अङ्गद्वयं तयोरैक्यमगात्प्रेम्णा च लीनयोः ॥ 1.3.2.21.२० ॥  
अर्थद्वयमिवाह्नाय सन्निकर्षोपलम्भतः ॥  
अर्धे कर्पूरधवलमर्धे सिन्धूरपाटलम् ॥ २१ ॥  
तद्विचित्रमभूदङ्गं शिवयोरेकतां गतम् ॥  
अर्धे कुन्तलदामार्धहारमध्ये तु कुञ्चिका ॥२२ ॥  
अङ्गादर्धेन्दुचूडस्य वपुरर्धेन्दुकूलितम् ॥  
एकनूपुरताटङ्कपरिहार्यमनोहरम् ॥ २३ ॥  
एकपिङ्गलसध्रीचो गात्रमेकस्तनं बभौ ॥  
देव्यै दत्त्वा च धामार्थं वामदेवो जगाद ताम् ॥ २४ ॥  
अवकाशो रुषो देवि मा भूरतः परं तव ॥  
स्तन्यार्थिनं गुहं हित्वा यातासि तपसे यतः ॥ २५ ॥  
तदपीतस्तनीनाम्ना निवसात्र ममान्तिके ॥  
त्वामपीतस्तनीं देवीं शोणाद्रीशं च मामपि ॥ २६ ॥  
जनाः सर्वे समाराध्य रमन्तां भोगमोक्षयोः ॥  
इयं त्वदंशजा देवी दुर्गा महिषसूदिनी ॥ २७ ॥  
अत्रैव सन्निधत्तां तु मन्त्रसिद्धिप्रदा नृणाम् ॥  
खड्गतीर्थमिदं पुण्यं सकृदेव निमज्जनात् ॥ २८ ॥  
सर्वरोगहरं पुंसामस्तु सर्वाघनाशनम्॥  
प्रवालगिरिनाथश्च देवोऽयं पापनाशनः॥२९॥  
भक्तिश्रद्धावतां नॄणां भूयास्तां भूतये भृशम्॥  
अयं च गौतमो देवि त्वदनुग्रहभाजनम्॥ ॥1.3.2.21.३०॥  
तपोनुरूपं भजतां लोकेष्वाचन्द्रतारकम् ॥  
इमाश्च मातरः सप्त सप्तलोकैकमातरः ॥३१॥  
अद्यप्रभृति कुर्वन्तु सान्निध्यं जगतां श्रियै ॥  
शास्तारो भैरवाः क्षेत्रपालका बटुका अपि ॥ ३२ ॥  
अरुणक्षेत्र एवात्र नित्यं कुर्वन्तु सन्निधिम् ॥  
अत्राहमरुणक्षेत्रे निवसाम्यरुणाह्वयः ॥ ३३ ॥  
त्वयाप्यरुणया देव्या स्थातव्यं करुणार्द्रया ॥  
ईप्सिनामरुणादेवौ सान्निध्यं कुरुतो यतः ॥ ३४ ॥  
तदस्मिन्नरुणक्षेत्रे सुलभाः सर्वसिद्धयः॥ ३५ ॥  
इदं कृतं पर्वतराजपुत्र्या प्रसादनं शोणगिरीश्वरस्य ॥  
शृणोति यः स द्विषतो विधूय स्वर्गापवर्गौ सुलभावुपेयात् ॥ ३६ ॥  
इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे शिवकृतपार्वतीप्रशंसावर्णनन्नामैकविंशतितमोऽध्यायः ॥ २१ ॥