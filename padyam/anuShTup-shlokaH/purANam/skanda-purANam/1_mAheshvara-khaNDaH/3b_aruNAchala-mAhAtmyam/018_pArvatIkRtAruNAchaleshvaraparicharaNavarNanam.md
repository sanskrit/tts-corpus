+++
title = "०१८ पार्वतीकृतारुणाचलेश्वरपरिचरणवर्णनम्"

+++
॥ नन्दिकेश्वर उवाच ॥ ॥  
गार्हस्थ्यं बिभ्रती भर्तुरेकाम्रतलवासिनः ॥  
पक्वान्नपानैस्सा तत्र पर्य्यतर्पयत प्रजाः ॥ १ ॥  
जातु सन्ध्यानुसन्धानमुकुलीकृतलोचनम् ॥  
बद्धाञ्जलिपुटं देवमद्राक्षीदद्रिनन्दिनी ॥ २ ॥  
ध्यायते नूनमधुना कापि सौभाग्यशालिनी ॥  
क्रियते यन्मयि प्रेम तन्मन्ये वचनं महत् ॥ ३ ॥  
कथं विज्ञायते पुंसां कुटिला मानसी स्थितिः ॥  
मिथ्योपचाराद्दक्षेण वञ्चितास्म्यमुना भृशम् ॥ ४ ॥  
मयि दाक्षिण्यमेवास्य मन्ये मनसि चेद्रहः ॥  
जनः सौभाग्यवान्यस्माद्भवति स्नेहभाजनम् ॥ ५ ॥  
अद्यप्रभृति ते दासस्तपोभिः क्रीत इत्यपि ॥  
मुग्धेन्दुशेखरेणास्मि विप्रलब्धा स्मरारिणा ॥ ६ ॥  
असमानानुरागेषु नारीणां मूढचेतसाम् ॥  
सौभाग्यगर्वो लोकेषु परिहासाय केवलम् ॥ ७ ॥  
इति प्रणयरोषेण देव्याः कलुषचेतसः ॥  
हव्यवाहातपालीढमिवाननमलक्ष्यत ॥ ८ ॥  
वाष्पवारिप्लवे तस्या आताम्रे च विलोचने ॥  
नीलोत्पले जलापूर्णे इव भूम्ना विरेजतुः ॥ ९ ॥  
यत्तस्याधीनतिलकं भ्रुवोर्युगमभज्यत ॥  
द्वेधाकृतमिवादर्शि मन्मथस्य शरासनम्॥ 1.3.2.18.१० ॥  
अन्तर्मन्युभरेणास्याः कम्पते स्माधरच्छदः ॥  
मुहुः प्रवालस्थायीव रक्ताशोकस्य पल्लवः ॥११॥  
अतीव रज्यमाने तत्पार्वत्या गण्डमण्डलम् ॥  
शाणावघर्षमाणिक्यदर्पणप्रतिमं बभौ ॥ १२ ॥  
अन्तर्वेपधुतौ तस्याश्चकम्पाते पयोधरौ ॥  
पद्मकोशाविवान्तःस्थ चञ्चरीकप्रचालितौ ॥ १३ ॥  
अचिन्तयच्च सम्भूय सौभाग्याभावतो ननु ॥  
ममायमन्यस्त्रीचिन्तां कुरुते चन्द्रभूषणः ॥ १४ ॥  
तदैषा क्वापि यास्यामि किमत्रास्त्येकया मम ॥  
तपस्यते च सौभाग्यमर्जनीयं मयाधुना ॥ १५ ॥  
निमीलिताक्षिण्येवास्य गन्तव्यं निभृतं मया ॥  
न चेन्मां वारयत्येष कण्ठादुपरि भाषितैः ॥ १६ ॥  
वत्सौ तु वर्धयत्येव गङ्गेयमतिवत्सला ॥  
देवस्तु न स्मरत्येव मामन्यस्त्रीपरायणः ॥ १७ ॥  
इति निश्चित्य देवस्य पार्श्वादाशु निवृत्त्य सा ॥  
अनिर्दिश्य दिशं काञ्चिद्यातुं व्यग्रा प्रचक्रमे ॥ १८ ॥  
चलावती माल्यवती मालिनी विजया जया ॥  
वारिता अपि संरम्भात्स्वामिनीमन्वयुः स्वयम् ॥ १९ ॥  
तत्र सापि गिरीन्पुण्यान्वनानि नगराणि च ॥  
सरांसि सरितश्चैषा विचचार समन्ततः ॥ 1.3.2.18.२० ॥  
भ्रमन्ती सह्यपादेषु द्राविडाख्ये सुनीवृति ॥  
तीर्त्वा शक्त्यापगां देवी विजयां समभाषत ॥ २१ ॥  
दृश्योऽयं नातिदूरेण पुरस्तात्सकलारुणः ॥  
शृङ्गैस्संलक्ष्यतेऽष्टाभिर्नूनं माहात्म्यवान्गिरिः ॥ २२ ॥  
उपत्यकासु चैतस्य दृश्यन्ते तापसाश्रमाः ॥  
अतीव पावनाः शान्ताः पुण्यारण्यमनोहराः ॥ २३ ॥  
गत्वा निरूपयामस्तानिमान्पुण्याश्रमान्वयम् ॥  
प्रसीदतितरां चेत एषां सन्दर्शनेन मे ॥ २४ ॥  
एवमाह्रादयत्यालि क्रमेण गिरिनन्दिनी ॥  
तस्याद्रेर्जग्मुषी पार्श्वमपश्यत्कञ्चिदाश्रमम् ॥ २५ ॥  
लूतास्तन्तून्नयन्त्यत्र कुम्भीराः शैवलान्यपि ॥  
शिशून्पुष्णन्ति नीवारैः सफरान्भूरिमायवः ॥ २६ ॥  
हरन्त्यवकरान्वालैश्चमराः स्फीतरोमभिः ॥  
समीकुर्वन्ति चोद्भूतैर्विषाणैर्यत्र सैरिभाः ॥ २७ ॥  
वानराः फलपुष्पाणि मधुपत्राणि भल्लुकाः ॥  
क्रोडाः स्नानीयमृत्स्नां च यत्रर्षिभ्यो नयन्त्यहो ॥ २८ ॥  
काकोलूकैः शुकश्येनैर्मृगव्याघ्रैर्हरिद्विपैः ॥  
कलापिसर्पैर्यत्रासुमार्जारैः सौहृदं श्रितम् ॥ २९ ॥  
हूयमानपुराडाशद्रव्यसौरभ्यहारिणी ॥  
यत्र द्रुमान्तरालेभ्यो धूम्या निर्याति पावनी ॥ 1.3.2.18.३० ॥  
पठन्ति शतरुद्रीयं यत्र वायसवैरिणः ॥  
गृणन्ति काकाः स्तोत्राणि साम गायन्ति सारिकाः ॥ ३१ ॥  
शाकशालिषु शार्दूलाश्चरन्ति च तथैव गाः ॥  
सिञ्चन्ति पुष्कराम्भोभिः कुम्भिनी यत्र पादपान् ॥ ॥ ३२ ॥  
क्वचिच्च शोभने देशे पुण्ये पुण्यमनोहरे ॥  
ददर्श सा तपस्यन्तं यं कञ्चिद्दृषिसत्तमम् ॥ ३३ ॥  
अधस्तात्सप्तपर्णस्य चित्रव्याघ्रत्वगासने ॥  
बद्धवीरासनं सम्यक्पावने कुशविष्टरे ॥ ३४ ॥  
शालिशूकारुणाभाभिर्जटाभिर्भस्मपाण्डुरम् ॥  
अचञ्चलाभिर्विद्युद्भिरिव शारदवारिदम् ॥ ३५ ॥  
नासाग्रनिश्चलदृशं समप्रस्फुरिताधरम् ॥  
आवर्त्तयन्तं रुद्राक्षमालिकामग्रपाणिना ॥ ३६ ॥  
प्रत्यग्रनिर्णेजनतो ह्यन्त्यश्यानदशाञ्चले ॥  
वसानं वल्कलयुगे सन्ध्याभ्रे भूभृतां यथा ॥ ३७ ॥  
षड्वर्गहिंस्रबन्धाय स्थापितां वागुरामिव ॥  
उपवीतत्रयीमारादुरोगर्तस्य बिभ्रतम् ॥  
कृतोचितोपचारा सा तमप्राक्षीत्तपोधनम् ॥ ३८ ॥  
॥ पार्वत्युवाच ॥ ॥  
कस्त्वं कोऽयं गिरिवरो यत्र त्वं कुरुषे तपः ॥ ३९ ॥  
स चाहारुणशैलोऽयं पुण्यक्षेत्रेषु पूजितः॥  
गौतमोऽहं मुनिर्मुक्त्यै तपसाराधये शिवम् ॥ 1.3.2.18.४० ॥  
इत्युक्त्वा विजयादीनां मुखेनैनामुमां विदन् ॥  
प्रणम्य भक्त्या बहुशो नीतवानुटजं निजम् ॥ ४१ ॥  
कन्दमूलफलाद्यैश्च कृतातिथ्यामिमां मुनिः ॥  
जगन्मङ्गलमूलाय तपसे चान्वमन्यत ॥ ४२ ॥  
ज्योतिःस्तम्भस्य सम्भूतिमारभ्यानुक्रमेण सः ॥  
जगाद चास्यै शोणाद्रेर्महिमानमशेषतः ॥ ४३ ॥  
शोणाद्रेः पूर्वदिग्भागे स्थलीश्वरमिति स्थलम् ॥  
यत्र सन्निहितः शम्भुर्ज्योतिर्लिङ्गात्मतां गतः ॥ ४४ ॥  
वैकुण्ठपरमेष्ठ्यादि गीर्वाण निबिडीकृते ॥  
न तत्र मे तपः कर्तुमव्याक्षेपेण शक्यते ॥ ४५ ॥  
अयं शोणगिरेः पादः प्रवालाचलनामवान्॥  
पुण्यारण्योपरुद्धत्वाद्रहस्यत्वं विगाहते ॥ ४६ ॥  
तत एवाहमत्रैव प्रतिष्ठाप्य त्रिलोचनम् ॥  
आराधये यथाशक्ति तपोभिः कल्पितात्मभिः ॥ ४७ ॥  
ममाश्रमसमीपेऽस्मिन्पुण्यक्षेत्रमिदं महत् ॥  
क्रियतामाश्रमो देव्या कर्त्तव्यं हि तपश्चिरम् ॥ ४८ ॥  
मुनेरेवमनुज्ञानात्कृताश्रमपरिग्रहा ॥  
उदयुङ्क्त तपः कर्त्तुं सुमहत्पर्वतात्मजा ॥ ४९ ॥  
आश्रमं रक्षितुं सत्यवतीं काननवासिनीम् ॥  
शुभगां धुन्धुमारिं च प्रागाद्याशास्वतिष्ठिपत् ॥ 1.3.2.18.५० ॥  
तपोवनस्य सर्वस्य रक्षार्थं सा समादिशत् ॥  
दुर्गामनर्गलस्फूर्तिमाज्ञानिर्वाहणक्षमाम् ॥ ॥ ५१ ॥  
अनन्तरं सा धम्मिल्लं मन्दारप्रसवोचितम् ॥  
जटाभरत्वं तपसे गमयामास पार्वती ॥ ५२ ॥  
हंसचिह्नदशं हित्वा दुकूलं मिहकालघु ॥  
परुषं सुकुमाराङ्गी परिधत्तेस्म वल्कलम् ॥ ५३ ॥  
अपि प्रसूनावचयनिस्सहाङ्गुलिपल्लवा ॥  
अलावीदतितीक्ष्णाग्राण्यविकारं कुशानि सा ॥ ५४ ॥  
वज्रसूचिनिर्भराङ्गैरवच्छिन्नानि कण्टकैः ॥  
शिरीषमृद्वी शाण्डिल्यपल्लवान्युच्चिकाय या ॥ ५५ ॥  
पावन्यां कमलानद्यां प्रातर्विहितमज्जना ॥  
अर्चयामास रक्ताब्जैर्यथाविधि विभाकरम् ॥ ५६ ॥  
दर्भाक्षततिलोन्मिश्रैर्गौरी श्रीनदिवारिभिः ॥  
देवी निर्वर्तयामास देवर्षिपितृतर्पणम् ॥ ५७ ॥  
वालुकामण्डले सूर्यमावाह्याभ्यर्च्य पङ्कजैः ॥  
कृतप्रदक्षिणा गौरी प्रणनाम सहस्रशः ॥ ५८ ॥  
स्वयमेव प्रतिष्ठाप्य लिङ्गं किमपि शङ्करम् ॥  
आगमोक्तेन विधिना पूजयामास पार्वती ॥ ५९ ॥  
आसनेन च मूर्त्या च मूलेनाङ्गैश्च सा रविम् ॥  
दण्डिपिङ्गलमुख्यांश्च शक्तीर्दीप्तादिका अपि ॥ 1.3.2.18.६० ॥  
तत्तद्दिक्षु च सोमादीन्ग्रहान्धेन्वादिमुद्रया ॥  
तेजश्चण्डे चार्चयित्वा निर्माल्यं च न्यवेदयत् ॥ ६१ ॥  
अर्घेणातीव शुद्धेन सम्प्रोक्ष्य च समन्ततः ॥  
द्वारवास्तु समभ्यर्च्य न्यासानपि चकार सा ॥ ६२ ॥  
भूतशुद्धिं विधायान्वगन्तर्यागं चकार सा ॥  
हृदि पद्मासने चार्च्य ज्ञानधर्मादिकान्क्रमात् ॥ ॥ ६३ ॥  
शक्तीर्दलेषु वामादीर्दलाग्रे सूर्यवेधसौ ॥  
केसराग्रे सोमविष्णू कर्णिकाग्रेऽग्निधूर्जटी ॥ ६४ ॥  
तदूर्ध्वे शक्तिचक्रं च विन्यस्तब्रह्मपञ्चका ॥  
अङ्गैर्दत्त्वा च पाद्यादीनुपचर्याभिषिच्य सा ॥ ६५ ॥  
प्रादाच्चन्दनपुष्पादि धूपदीपप्रदायिनी ॥  
भूयोपि पञ्चब्रह्माणि षडङ्गान्यप्यपूजयत् ॥ ६६ ॥  
तत्तद्दिक्षु च शक्रादीन्वज्रादींश्च विधानतः ॥  
कृत्वा सर्वोपचारांश्च वितताराष्टपुष्पिकाम् ॥ ६७ ॥  
पञ्चवक्त्राणि चाभ्यर्च्य कृतचण्डेश्वरार्चना ॥  
प्रदक्षिणा प्रणामाद्यैर्नित्यं शिवमपूजयत् ॥ ६८ ॥  
शिवागमोक्तविधिना द्रव्यैः सौभाग्यदायिभिः ॥  
सा जुहाव च पूजान्ते प्रणीते जातवेदसि ॥ ६९ ॥  
परिकल्पितोपचारा च कन्दमूलफलादिकैः ॥  
स्वयं कृतोपचारेयमतिथीनभ्यपूजयत् ॥ 1.3.2.18.७० ॥  
अङ्गुष्ठाग्रेण तिष्ठन्ती ग्रीष्ये पञ्चाग्निमध्यतः ॥  
ह्रदे च शिशिरे चन्द्रपीयूषाप्यायिताऽभवत् ॥ ७१ ॥  
वर्षरात्रीषु धाराभिः सह वारिधरा पुनः ॥  
सौदामिनीव ददृशे तमसि स्तिमिता कृतिः ॥ ७२ ॥  
पाणिपादेन पद्मानि मुखेन च कलानिधिम् ॥  
प्रदर्शयत्यनायासान्निन्ये सा हैमनीर्निशाः ॥ ७३ ॥  
नीवारबीजदानेन सा मृगानप्यपोषयत् ॥  
अज्ञातहिंसाभिभवानाश्रमोपान्तवर्तिनः ॥ ७४ ॥  
कृतालवालसलिलैः सुवालाकलशाहृतैः ॥  
वात्सल्याद्वर्द्धयामास पूर्णानाश्रमपादपान्॥ ७५ ॥  
प्रदक्षिणां कृतवती शोणशैलं गिरीन्द्रजा ॥  
सा मनोरथसंसिद्ध्यै नित्यं सह सखीजनैः ॥ ७६ ॥  
पञ्चाक्षरी जजापैषा शिवस्तोत्राण्युदैरयत्॥  
दध्यौ च देवं मनसा शोणपर्वतरूपिणम् ॥ ७७ ॥  
अनुदिनमरुणाचलेश्वरं सा प्रणतवती विहितप्रदक्षिणाद्यैः ॥  
शिवनिगमविधानवेदिनी सा व्यरचयदद्रिसुता चिरं तपस्याम् ॥ ७८ ॥  
इति श्रीस्कान्दे महापुराण एकाशीतिसाहस्र्यां सहितायां प्रथमे माहेश्वरखण्डेऽरुणाचलमाहात्म्य उत्तरार्धे पार्वतीकृतारुणाचलेश्वरपरिचरणवर्णनन्नामाऽष्टादशोऽध्यायः ॥ १८ ॥ ॥ छ ॥