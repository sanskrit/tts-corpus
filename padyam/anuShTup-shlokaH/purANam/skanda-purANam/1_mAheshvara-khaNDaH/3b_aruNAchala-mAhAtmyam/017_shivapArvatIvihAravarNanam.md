+++
title = "०१७ शिवपार्वतीविहारवर्णनम्"

+++
॥ सूत उवाच ॥ ॥  
इति श्रुत्वास्य वचनं मार्कण्डेयोऽभ्यभाषत ॥  
॥ मार्कण्डेय उवाच ॥ ॥  
श्रुतमेव मया देव श्रोतव्यं भवतो मुखात् ॥ १ ॥  
तथापि कौतुकेनाहमाक्रान्तो मुनयोऽप्यमी ॥  
गौर्या कथं तपस्तप्तं महादेव्यात्र कथ्यताम् ॥ २ ॥ ॥  
॥ नन्दिकेश्वर उवाच ॥ ॥  
कथयामि तदप्येतद्यथाऽधिगतमात्मना ॥  
शृणु त्वमवधानेन मार्कण्डेय महामते ॥ ३ ॥  
ननु जानासि तत्पूर्वं यथा दाक्षायणी शिवः ॥  
उपयेमे सतीं नाम सतीनामधिदेवताम् ॥ ४ ॥  
यथा च सा क्रुधा भर्तुर्द्रुहि दक्षप्रजापतौ ॥  
योगादहासीदात्मीयं वपुरित्यपि ते श्रुतम् ॥ ५ ॥  
तदा हराज्ञानिघ्नेन वीरभद्रेण यत्कृतम् ॥  
अध्वरध्वंसनं दक्षस्यापि ते विदितं महत् ॥ ६ ॥  
अश्रौषीस्तस्य दक्षस्य गणैः शीर्षासखण्डनम् ॥  
ब्रह्माच्युतेन्द्रमुख्यानां देवानामपि शिक्षणम् ॥ ७ ॥  
दन्तघातं रवेः पाणिपाटनं जातवेदसः ॥  
अदितिप्रभृतीनां च दिव्यस्त्रीणां पराभवम्॥ ॥ ८ ॥  
सा च देवी पुनर्जन्म लेभे हिमवतो गृहे ॥  
उमेति पार्वतीत्याख्यां द्वितीयां विभ्रती पुनः ॥ ९ ॥  
देवः स्थाणुवने तां च परिचर्यापरं रहः ॥  
अरुरोचयिषुः काममधाक्षीत्कालवह्निना ॥ 1.3.2.17.१० ॥  
जितेन्द्रियं च तं देवं क्वापि यातं गणैः सह ॥  
तपोभिस्तोषयामास गौरी शिखरवासिनी ॥ ११ ॥  
उपयम्याथ तां देवो वृत्तान्तैश्चित्तखण्डिभिः ॥  
रमयामास चैकान्ते मोदस्वेति विलासिनीम् ॥ १२ ॥  
वैधव्यखिन्नया रत्या प्रार्थिता शैलनन्दिनी ॥  
कामपीठे तपस्यन्ती कामं प्रत्युददीपयत् ॥ १३ ॥  
पुनश्च मेनया मात्रा पित्रा च हिमभूभृता ॥  
आनीता भवनं भर्त्रा साकं चिरमरंस्त सा ॥ १४ ॥  
तदा शुम्भनिशुम्भाख्यौ लेभाते वेधसो वरम् ॥  
देवदानवमर्त्येषु मास्तु नौ पुरुषान्मृतिः ॥ १५ ॥  
इति तद्वचनं श्रुत्वा जातत्रासैः सुपर्वभिः ॥  
अभ्यर्थितोऽवदद्देवो रहश्चक्रधरादिभिः ॥ १६ ॥  
माभैष्ट भद्र कालेन तथा प्रतिविधीयते ॥  
यथा निषूदितौ स्यातां तादृशौ दानवाविति ॥ १७ ॥  
दत्ताभयान्मुकुन्दादीन्विसृज्यान्धकसूदनः ॥  
अन्तःपुरगतो रेमे देव्या सह यथा पुरा ॥ १८ ॥  
कदाचिन्मर्मलक्ष्येण प्रीत्या कालीति निन्दिता ॥  
तस्य प्रीत्यै कालिका च त्वचमेवाजहान्निजाम् ॥ १९ ॥  
यत्रोत्क्षिप्तवती चर्म स्वेच्छया परमेश्वरी ॥  
महाकाशीप्रपाताख्यं तदभूत्क्षेत्रमुत्तमम् ॥ 1.3.2.17.२० ॥  
सा च त्वक्कौशिकी नाम्ना काली विन्ध्याद्रिवासिनी ॥  
तपस्यन्ती वृषस्यन्तौ तो जघान महासुरौ ॥ २१ ॥  
देवी च गौरी शिखरे तस्मिन्नेव मनोहरे ॥  
तपोभिर्लब्धगौरीत्वाद्भर्त्तारं समतोषयत् ॥ २२ ॥  
क्रमेण दौर्हृदवती भूत्वा प्रासूत पार्वती ॥  
गजाननं च हेरम्बं सेनान्यं च षडाननम् ॥ २३ ॥  
तौ चागमविदः प्राहुर्नारायणचतुर्मुखौ ॥  
पूर्वापराधशुद्ध्यर्थं देवीगर्भसमुद्भवौ ॥ २४ ॥  
वर्धमानौ च तौ बालौ पित्रोरालोकमानयोः ॥  
मग्नयोरिव वर्षाब्धौ प्रेमग्रन्थिरभूद्दृढा ॥ २५ ॥  
जातु वीणानिनादेन कदाचिच्चित्रलेखनैः ॥  
विजह्रतुश्शिवौ स्वैरमेकदा मण्डनैर्मिथः ॥ २६ ॥  
जातु विद्यागमालापैः कदाचिच्चित्रवस्तुभिः ॥  
एकदा लोकवृत्तान्तैर्दम्पतिभ्यां विनोदितम् ॥ २७ ॥  
पुष्पावचयनैर्जातु कदाचिद्वारिखेलनैः ॥  
अदीव्यतां च रागार्द्रौ दोलाकेलिभिरेकदा ॥ २८ ॥  
मैनाकेनार्चितौ जातु मेनया जातु पूजितौ ॥  
जात्वर्हितौ हिमवता दम्पती तौ विनोदितौ ॥२९॥  
जातु द्यूतविनोदेन गतिगोष्ठ्या कदाचन ॥  
एकदा दानलीलाभिः शिवौ चिक्रीडतुश्चिरम् ॥ 1.3.2.17.३० ॥  
द्यूतनिर्जितमाच्छिद्य पत्युरुत्सङ्गतां गतम् ॥  
वलयीकृतमेणाङ्कं ताटङ्कीकृतवत्युमा ॥ ३१ ॥  
इति तौ पितरौ चराचराणां निवसन्तौ कनकाचलादिकेषु ॥  
रुचिरेषु पदेषु कामभोगानतिहृद्यान्सुचिरं किलान्वभूताम् ॥ ३२ ॥  
इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे शिवपार्वतीविहारवर्णनन्नाम सप्तदशोऽध्यायः ॥ १७ ॥