+++
title = "००१ स्थानमाहात्म्यप्रस्ताववर्णनम्"

+++
॥ श्रीगणेशाय नमः ॥  
अथारुणाचलमाहात्म्योत्तरार्धम्  
॥ व्यास उवाच ॥  
वसन्तो नैमिषारण्ये मुनयः सूतमब्रुवन् ॥  
॥ मुनय ऊचुः ॥ ॥  
स्थानानामुत्तमं शैवं यत्स्थलं तद्वदस्व नः ॥ १ ॥  
सूत उवाच ॥ ॥  
यूयं शृणुत यत्पूर्वं नन्दीश्वरमुखाच्छ्रुतम्॥  
मार्कण्डेयेन तद्वक्ष्ये मुनयः शृणुतादरात्॥२॥  
॥मार्कण्डेय उवाच ॥  
नन्दीश्वर त्वया प्रोक्तो महिमा माध्यमेश्वरः॥  
मयाप्यवधृतः सर्वो भक्तिश्रद्धार्द्रचेतसा ॥३॥  
तथापि वद मे भूयो देवदेव दयानिधे॥  
अहं यत्परिपृच्छामि भवन्तं विहितादरः ॥४॥  
त्वयाप्यविदितं किञ्चिन्नास्त्यत्र भुवनत्रये ॥  
सर्वागमपुराणेषु बाह्येष्वाभ्यन्तरेषु च ॥५॥  
स्वर्गापवर्गयोः पुंसां भूमिरेव विशिष्यते ॥  
सर्वकर्माणि निर्मातुं तत्तत्फलपरायणैः ॥६॥  
फलं च त्रिविधं पुंसां त्वयैव कथितं पुरा ॥  
भूमौ सुखं स्वर्गभोगः कैवल्यमिति भेदतः ॥ ७ ॥  
पुण्यक्षयेण क्षीयेत प्रायः प्राथमिकं द्वयम्॥  
क्षीयते न तृतीयं तु कर्मणामेव नाश्रयात् ॥ ८ ॥  
तत्सिद्धिस्तु त्वया प्रोक्ता विशुद्धज्ञानगोचरा ॥  
सर्वेषां दुर्लभं शुद्धज्ञानं देहभृतां पुनः ॥९॥  
तज्ज्ञानं कुत्र वा क्षेत्रे शास्त्रादिपठनं विना ॥  
शिवपूजनमात्रेण सिद्ध्येत्सर्वशरीरिणाम् ॥ 1.3.2.1.१० ॥  
ज्ञानयोगक्रियाचर्यास्वशेषाणां शरीरिणाम् ॥  
अपि शैवागमोक्तासु न बुद्धिः सम्प्रवर्त्तते ॥ ११ ॥  
यस्य स्थानस्य माहात्म्यादल्पैरपि शरीरिणः ॥  
लप्स्यते नियमैः शुद्धज्ञानं तन्मम कथ्यताम् ॥ १२ ॥  
भस्मरुद्राक्षवहनादीश्वरस्मरणात्सकृत् ॥  
यत्र मुग्धैरपि श्रेयो लभ्यं तत्स्थानमुच्यताम् ॥ १३ ॥  
अबुद्धिपूर्वकेणापि यत्र वासेन देहिनाम् ॥  
अविघ्नं सेत्स्यते श्रेयः स्थानं तन्मेऽनुगृह्यताम् ॥ १४ ॥  
जातानां वर्णसाङ्कर्य्ये तैरश्ची योनिमीयुषाम् ॥  
स्थावराणामपि श्रेयो यत्र तत्क्षेत्रमुच्यताम् ॥१५॥  
इतीरयित्वा स मृकण्डुनन्दनः समं मुनीन्द्रैरपरैर्महात्मभिः॥  
पपात तस्याङ्घ्रिसरोरुहद्वये शिलादसूनोरखिलागमाब्धेः ॥ १६ ॥  
इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे स्थानमाहात्म्यप्रस्ताववर्णनन्नाम प्रथमोऽध्यायः ॥।१॥