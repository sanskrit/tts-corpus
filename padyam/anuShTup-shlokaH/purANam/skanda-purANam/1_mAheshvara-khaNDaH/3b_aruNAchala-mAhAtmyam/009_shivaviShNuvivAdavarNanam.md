+++
title = "००९ शिवविष्णुविवादवर्णनम्"

+++
॥ नन्दिकेश्वर उवाच ॥ ॥  
अहमेव प्रभुरिति प्ररूढाधिकगर्वयोः ॥  
विरञ्च्यप्युतयोरासीद्विवादो मोहसम्भवः ॥ १ ॥  
रजोविकाराभ्यधिको बाह्ये नील इवोत्थितः ॥  
विश्वसृष्टिकरो विष्णुं विरञ्च्योऽब्रूत गर्वतः ॥ २ ॥  
॥ ब्रह्मोवाच ॥ ॥  
कथं त्वमधिकश्चासि विष्णो जनयितुर्मम ॥  
पितामहस्य लोकानां किमेवमतिमोहितः ॥ ३ ॥  
त्वत्त एवोदितौ दैत्यौ निहत्य मधुकैटभौ ॥  
दैत्यारिरिति मुग्ध त्वं गर्वं वहसि केशव ॥ ४ ॥  
त्वामेव सृजतो नित्यं बहुधा मम वेधसः ॥  
अद्याप्यायासजां पीडां न परित्यजतः करौ ॥ ५ ॥  
मम श्रमाम्भसोद्भूते महाम्भोधौ निमज्जतः ॥  
नैयग्रोधं न चोत्पन्नं कुतस्तेऽस्त्ववलम्बनम्॥ ६ ॥  
मदुपज्ञे महाम्भोधौ स्रवते कोऽपि पन्नगः ॥  
तदाश्रयस्त्वमूर्ध्वं ते पद्मं तच्चासनं मम ॥ ७ ॥  
कुतस्तमोमये ब्रूहि त्वयि सत्त्वगुणोदयः॥  
स वेत्सि किं त्वं प्रकृतिं निद्राजडिमनिर्भरः ॥ ८ ॥  
जलाशये प्रस्वपता दैत्यभीत्या जनार्दन ॥  
कथं त्वया रक्षितासौ मदधीना जगत्त्रयी ॥ ॥ ९ ॥  
चतुर्भ्यो मम वक्त्रेभ्यो वेदाः समुदयं गताः ॥  
चैतन्यरूपिणी शक्तिः कलत्रं मे सरस्वती ॥ 1.3.2.9.१० ॥  
मया हि सृज्यते विश्वमिदं स्थावरजङ्गमम् ॥  
रक्ष्यते च तदिन्द्राद्यैर्मामकैःपुत्रपौत्रकैः॥११॥  
ततः कथय वैकुण्ठ मन्नियोज्येषु कश्चन ॥  
जगतामीश्वरान्मत्तः कथं नामातिरिच्यसे ॥१२॥  
॥ ॥ नन्दिकेश्वर उवाच ॥ ॥  
इत्थं सरोषसंरम्भे विधौ पौरुषभाषिणि ॥  
नारायणोऽपि सासूयं स्मित्वैवं समभाषत ॥ १३ ॥ ॥  
॥ विष्णुरुवाच ॥ ॥  
विरञ्चे मुञ्च संरम्भं वृथा खलु विकत्थसे ॥  
नाभीसरोजसञ्जातो मम त्वमवधारय ॥ १४ ॥  
योगनिद्रां मयोन्मुच्य पुरा ह मधुकैटभौ ॥  
न चेद्यन्मथितौ ताभ्यां तथैव स्याः प्रणाशितः ॥ १५ ॥  
सोमकप्रमुखान्दैत्यान्हन्तुमात्मेच्छया मम ॥  
धृतमत्स्यादिरूपस्य को वान्यः सृष्टिकारणम् ॥ १६ ॥  
न किञ्चिदपि पश्यन्ति रजसारूढदृष्टयः ॥  
रजोमयेन भवता किं निरूपयितुं क्षमम् ॥ १७ ॥  
अविनाभाविनी शक्तिर्ननु मे पद्मवासिनी ॥  
यस्याः कटाक्षमात्रेण जगवितयमेधते ॥ १८ ॥  
भूतान्यमूनि कालोऽयमात्मनोप्यहमेव हि ॥  
मया विरहितं कि वा त्रिषु लोकेषु विद्यते ॥ १९ ॥  
प्र आदित्या वसवो रुद्रा दिक्पाला मनवोऽप्यहम् ॥  
भूर्भुवःस्वस्त्रयीमेनां मदधीनां विचिन्तय ॥ 1.3.2.9.२० ॥  
ममैव विनियोगेन सृष्टिशक्तिः स्वयं स्थिता ॥  
तन्मे त्रैलोक्यनाथस्यकि त्वञ्ज्येष्ठः समोऽथवा ॥ २१ ॥ ॥ ॥  
॥ नन्दिकेश्वर उवाच ॥ ॥  
एवं मोहान्धमनसोरन्योन्यं प्रतिगर्जतोः ॥  
ययावनल्पसमयःसवर्तसदृशस्तयो. ॥ २२ ॥  
उदयास्तमयौ स्यातां न तदा चन्द्रसूर्ययोः ॥  
नक्षत्राणि च ताराश्च ग्रहाश्च क्षीणतां ययुः ॥ २३ ॥  
नाववुर्मरुतो वा न जज्वलुर्जातवेदसः ॥  
नान्तरिक्षं न च क्षोणी न दिशोऽपि चकाशिरे ॥ २४ ॥  
समुद्राश्चुक्षुभुस्सर्वे पर्वताश्च चकम्पिरे ॥  
औषध्यः शोषमासेदुरवसेदुश्च जन्तवः ॥ २५ ॥  
पक्षमासर्तुवर्षादिकालस्य नियमो गतः ॥  
अहोरात्रव्यवस्थापि प्रणाश समुपाययौ ॥ २६ ॥  
इन्द्रादयो लोकपाला मरीच्याद्या महर्षयः ॥  
सर्वेप्यकाले सम्प्राप्तं कल्पान्तं मेनिरे तदा ॥ २७ ॥  
एवं जाते महाक्षोभे भूताक्रन्दप्रचोदितः ॥  
भूतनाथो जगज्जातमविद्यायामबुध्यत ॥ २८ ॥  
व्यचिन्तयच्च विश्वात्मा विश्वसंरक्षणोद्यतः ॥  
अवाह्यया दृशाऽपश्यदनयोमोहकारणम् ॥ २९ ॥  
स्वामिनं सकलैश्वर्यदातारं मां मदोद्धतौ ॥  
विस्मृत्य स्वं स्वमेवैतावमंसेतां जगत्प्रभू ॥ 1.3.2.9.३० ॥  
अहो मोहस्य माहात्म्यं वदिमौ द्रुहिणाच्युतौ ॥  
जानानावपि मां सम्यगभूतामेवमुद्धतौ ॥ ३१ ॥  
अज्ञानतिमिरोद्भूति दूषिताशयलोचनः ॥  
जनः प्राप्तं स्तुतमपि प्रायो वस्तु न पश्यति ॥ ३२ ॥  
कृतापराधावप्येतौ निमग्नौ मोहसागरे ॥  
मया नोपेक्षणीयौ हि लोकानां हितकाम्यया ॥ ३३ ॥  
इति निश्चित्य मनसा माया वैवश्यमेतयोः ॥  
देवो दयामहाम्भोधिर्व्यपोहयितुमैहत ॥ ३४ ॥  
अहोऽनुकम्पा तरुणेन्दुमौलेः स्वभावसिद्धा भुवनत्रयेऽस्मिन् ॥  
असौ प्रमोहाम्बुधिमध्यतोभूदाविर्निरस्तावपि धातृविष्णू ॥ ३५ ॥  
इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे शिवविष्णुविवादवर्णनन्नाम नवमोऽध्यायः ॥ ९ ॥