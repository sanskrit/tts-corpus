+++
title = "०२२ वृत्तान्तवर्णनम्"

+++
॥ मार्कण्डेय उवाच ॥ ॥  
स्वामिन्नित्यशिवानन्द भगवन्नन्दिकेश्वर ॥  
आह्लादितोऽस्मि शोणेशमाहात्म्यसुधया त्वया ॥ १ ॥  
कथं वज्राङ्गदः पाण्ड्यराजः शोणव्यतिक्रमम् ॥  
चक्रे कथं तद्भक्त्यैव प्राप्तवान्सम्पदं पुनः ॥ २ ॥  
कथं विद्याधराधीशौ कान्तिशालिकलाधरौ ॥  
दुर्वासःशापनिर्विद्धाववितौ शोणशम्भुना ॥ ३ ॥  
॥ नन्दिकेश्वर उवाच ॥ ॥  
दीर्घायुष्यत्वसाफल्यं लब्धवांस्त्वं मृकण्डुज ॥  
यदियं स्थेयसी भक्तिर्भवतो भूतनायके ॥ ४ ॥  
वक्ष्ये वज्राङ्गदोदन्तं वृत्तं विद्याभृतोरपि ॥  
यतोऽभून्महितो लोके शोणाद्रीश्वरवैभवः ॥ ५ ॥  
आसीद्वज्राङ्गदोनाम पुरा पाण्ड्येषु पार्थिवः ॥  
आस्ते यस्य भुजस्तम्भे वसुधा सालभञ्जिका ॥ ६ ॥  
धार्मिको न्यायविज्ज्ञाता गम्भीरो दक्षिणम् क्षमः ॥  
शान्तो विनयवान्धीमानेकदारव्रतः कृती ॥ ७ ॥  
शिवपूजार्चनरतः श्रीमाञ्छीलवतां वरः ॥  
पृथ्वीमासेतुकेदाराच्छशास जितशात्रवः ॥ ८ ॥  
कदाचिन्मृगयाव्याजात्स चरन्सुतुरङ्गमः ॥  
अरुणाचलपर्यन्तं कान्तारं समगाहत ॥ ९ ॥  
स तत्र बहलामोदं कञ्चित्कस्तूरिकामृगम् ॥  
दृष्ट्वा तमन्वक्तुरगं प्रावर्तयत कौतुकात् ॥ 1.3.2.22.१० ।  
स मृगोऽनुद्रुतस्तेन अभितः शोणपर्वतम् ॥  
प्रादक्षिण्यात्परीयाय पपात च मनोजवः ॥ ११ ॥  
ततः स भग्नसारोपि राजा जातश्रमश्चरन् ॥  
पपात वाहाद्विच्छायः क्षीणपुण्य इव द्युतः ॥ १२ ॥  
अज्ञातकारणेनैवं मातङ्गेनेव पीडितः ॥  
नाज्ञासीत्क्षणमात्मानं राजा ग्रहगृहीतवत् ॥ १३ ॥  
अचिन्तयच्च कोयं मे निर्हेतुः सत्त्वविप्लवः ॥  
क्व गतः स ह्यकस्मान्मे उपवाह्यस्तुरङ्गमः ॥ १४ ॥  
इति चिन्ताकुले तस्मिंस्तज्ज्ञानेप्यपटीयसि ॥  
तडित्तटजटालेव सहसा द्यौरदृश्यत ॥ १५ ॥  
निरीक्षमाण एवास्मिन्हित्वा तिर्यक्कलेवरम् ॥  
तूर्णं तुरङ्गसारङ्गौ खेचरत्वमुपागतौ ॥ १६ ॥  
किरीटिनौ कुण्डलिनौ हारकेयूरधारिणौ ॥  
क्षौमान्तरीयोत्तरीयौ स्रग्विणौ च विरेजतुः ॥ १७ ॥  
अवोचतां च नृपतिमाश्चर्याकृष्टमानसम् ॥  
हरन्ताविव दन्तांशुजालैस्त्वस्यार्त्तिजं तमः ॥ १८ ॥  
राजन्नलं विषादेन शोणाद्रीशप्रभावतः ॥  
एतां जानीहि सञ्जातां नवां नौ चेदृशी दशाम्॥ १९ ॥  
तदोवाच तयोः किञ्चिदाश्वस्तइव पार्थिवः ॥  
कृताञ्जलिरभाषिष्ट तावुभौ विनयान्वितः ॥1.3.2.22.२०॥  
कौ युवां निर्मितो याभ्यामभिषङ्गो ममेदृशः ॥  
भद्रौ भणतमार्त्तानां त्राणं हि महतां गुणः ॥ २१ ॥  
इति तेन कृते प्रश्ने तमुवाच कलाधरः ॥  
राजानं जनिताश्चर्यं निर्दिष्टः कान्तिशालिना ॥ २२ ॥  
अवेहि राजन्नावां हि पुराविद्याधरेश्वरौ ॥  
परस्परातिसौहार्दौ वसन्तमदनाविव ॥ २३ ॥  
एकदा तु सुवर्णाद्रेः पार्श्वे दुर्वाससो मुनेः ॥  
तपोवनमगच्छाव मनसोऽपि दुरासदम् ॥२४॥  
क्रोशेद्धां तपसस्तस्य शिवाराधनसाधनीम् ॥  
पुष्पोज्ज्वलामपश्याव पुण्यामारामवाटिकाम् ॥२५॥  
विनीतावप्यसञ्जातौ तत्त्वोचितसुधीगणौ ॥  
प्राविशाव तदुद्यानं प्रसूनावचयोत्सुकौ ॥ २६ ॥  
स्थलस्य तस्य सौहार्दात्कान्तिशाल्यतिगर्वितः ॥  
सञ्चचार मुहुः पादन्यासैराघट्टयन्महीम् ॥ २७ ॥  
अहं तु तत्र पुष्पाणां गन्धातिशयमोहितः ॥  
विकस्वरेषु पुष्पेषु न्यस्तहस्तो दुराशयः ॥ २८ ॥  
ततः शाण्डिल्यमूलस्थो व्याघ्रचर्मासने स्थितः ॥  
दुर्वासास्तपसां राशिर्ज्वलन्निव हुताशनः ॥२९ ॥  
अमर्षोत्कर्षनीरन्ध्रस्पन्दमानाधरच्छदः ॥  
कराल भृकुटीबन्धसारालितविशालभूः ॥ 1.3.2.22.३० ॥  
सरोषोऽभूत्तेजसाढ्यो घर्मदन्तुरविग्रहः ॥  
दहन्निव दृशा पश्यन्नभर्त्सयत नौ मुनिः ॥ ३१ ॥  
आः पापौ प्रच्युताचारौ कौ युवामतिगर्वितौ ॥  
ज्वलतः कोपवह्नेर्मे शलभत्वमुपागतौ ॥ ३२ ॥  
तपोवनमिदं मत्कं पावनं भूतभावनम् ॥  
पादैर्न स्पृशतः क्वापि सूर्याचन्द्रमसावपि ॥३३॥  
पुरवैरिसपर्यायाः पर्यायकमिदं वनम् ॥  
न स्पन्दतेऽत्र वातोपि न लिप्यन्तेऽत्र षटपदाः ॥ ३४ ॥  
तदेतत्पादसञ्चारैर्दूषयन्नेष पातकी॥  
हयो भवतु भूलोके परवाह्यत्वपीडितः ॥ ३५ ॥  
अपरोप्ययमत्युग्रे पतत्वचलकन्दरे।  
प्रसूनगन्धलोभाद्यो गन्धसारङ्गतां गतः ॥३६॥  
इति तेनोग्ररोषेण शापवज्रे निपातिते ॥  
तत्क्षणाद्विगलद्गर्वावावां तं शरणं गतौ ॥ ३७ ॥  
अभिधाय च तं देवमाहिताङ्घ्रिपरिग्रहैः ॥  
अमोघ एष त्वच्छापस्तदस्यान्तो निवेद्यताम् ॥ ३८ ॥  
अथातिदीनमनसावावामालोक्य पार्थिव ॥  
सानुग्रहोऽभून्मुनिराट् कारुण्यादतिशीतलः ॥ ३९ ॥  
अभाषत च मैवं भो भवतोः क्वापि दुर्धियोः ॥  
शापस्य भविता शान्तिररुणाद्रेः प्रदक्षिणात् ॥ 1.3.2.22.४० ॥  
पुरा खलु पुरारातिरध्यतिष्ठच्छुभां सभाम् ॥  
पर्युपास्यत दिक्पालैरिन्द्रोपेन्द्रयमादिभिः ॥ ४१ ॥  
तदा च देवदेवाय नन्दनारण्यदेवता ॥  
उपायनीकृतवती फलं किमपि पाटलम् ॥ ४२ ॥  
बाल्यात्कुतूहलाक्रान्तौ गजाननषडाननौ ॥  
पितरं तदयाचेतां लोभनीयतरं फलम् ॥ ४३ ॥  
अथ ताववदद्देवस्तनयौ फलतर्षितौ ॥  
गोपयित्वा फलं पाणिसम्पुटेन कुमारकौ ॥ ४४ ॥  
इमां समस्तां पृथिवीं लोकालोकेन वेष्टिताम् ॥  
यो वां प्रदक्षिणीकर्तुमीष्टे तस्मै ददाम्यहम् ॥ ४५ ॥  
इत्युक्ते पार्वतीशेन स्मयमानमुखेन्दुना ॥  
स्कन्दः प्रदक्षिणीकर्तुं मेदिनीमुपचक्रमे ॥ ४६ ॥  
लम्बोदरस्तु देवस्य शोणशैलाकृतेः पितुः ॥  
प्रदक्षिणं ततः कृत्वा पुरस्तादेव तत्क्षणात् ॥ ४७ ॥  
तद्दृष्ट्वा तस्य चातुर्यं हेरम्बाय त्रियंवकः ॥  
फलं वितीर्णवानस्मै प्रणयाघ्रातमस्तकः ॥ ४८ ॥  
अद्यप्रभृति सर्वेषां फलानामधिनायकः ॥  
भवेत्यस्मै वरं दत्त्वा ह्येकदन्ताय शङ्करः ॥ ४९ ॥  
बभाषे च सभास्तारान्सर्वानपि सुरासुरान् ॥  
प्रसरद्दशनज्योत्स्नाकर्बुरीकृतमन्दिरः ॥1.3.2.22.५० ॥  
स्थावरोयं ममाकारः शोणाद्रिर्योऽस्य भक्तितः ॥  
प्रदक्षिणां वितनुते स मे सारूप्यभाग्भवेत् ॥ ५१ ॥  
गिरेः प्रदक्षिणेनास्य यस्य धत्तः पदे रुजम् ॥  
स सम्राट्सकलोत्कृष्टं लभते शाश्वतं पदम् ॥ ५२ ॥  
इति शासनतः शम्भोः शोणशैलप्रदक्षिणम् ॥  
विधाय सर्वगीर्वाणा लेभिरे स्वं स्वमीप्सितम् ॥ ५३ ॥  
युवामपि मदोद्भूतमालिन्यौ शिक्षितौ मया ॥  
प्रदक्षिणेन शोणाद्रेः शापान्तो वां भविष्यति ॥ ५४ ॥  
तिरश्चोरपि वां सिध्येदरुणाद्रेः प्रदक्षिणा ॥  
वज्राङ्गदस्य पाण्ड्यस्य नृपतेरनुबन्धतः ॥ ५५ ॥  
इत्यमर्षणमहर्षिमहाब्धेः शापहालहल शोषितगात्रौ ॥  
पातितौ बहुलपातकभारात्क्षिप्रमश्वमृगजातिषु जातौ ॥ ५६ ॥  
इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे ऽरुणाचलप्रदक्षिणामाहात्म्ये वज्राङ्गद वृत्तान्तवर्णनं नाम द्वाविंशतितमोऽध्यायः ॥ २२ ॥ ॥ ॥