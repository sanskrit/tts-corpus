+++
title = "०२४ वज्राङ्गदसद्गतिवर्णनम्"

+++
॥ मार्कण्डेय उवाच ॥ ॥  
भगवन्भवमाहात्म्यरत्नाकरसुधाकरम् ॥  
नन्दीश चित्रं चारित्रं श्रुतं विद्याभृतोर्द्वयोः ॥ १ ॥  
कदा वज्राङ्गदः सिद्धः कथं देवमपूजयत् ॥  
कथं चान्वग्रहीत्प्रह्वं देवस्तमरुणेश्वरः ॥ २ ॥  
॥ नन्दिकेश्वर उवाच ॥ ॥  
निवर्त्तनेच्छां हित्वाथ नृपो निजपुरं प्रति ॥  
तस्यैव पादपर्यन्ते स्वस्य वासमरोचयत् ॥ ३ ॥  
अथास्य महती सेना वाहमार्गानुसारिणी ॥  
प्राप्ता शताङ्गमातङ्गतुरङ्गभटसङ्कुला ॥ ४ ॥  
समदृश्यत भूपालस्तादृशो धैर्यसागरः ॥  
पुरोधोमन्त्रिसामन्तसेनापतिसुहृत्तमैः ॥ ५ ॥  
ततस्तामागतां सेनामवनीपतिरादृतः ॥  
अरुणाद्रेश्च सीमाया बहिरेव न्यवेशयत् ॥ ६ ॥  
स्वकीयमखिलं कोशं देशानपि महाफलान् ॥  
शोणाद्रिनाथपूजायै कल्पयामास भक्तिमान् ॥ ७ ॥  
गौतमस्याश्रमाभ्याशे स्वयं कृततपोवनः ॥  
पुरोधोक्तः ससचिवः शिवार्चनरतोऽभवत् ॥ ८ ॥  
रत्नाङ्गदाख्यं तनयं स्थापयित्वा निजे पदे ॥  
तत्प्रेषितैरपर्याप्तैः शोणेशं पर्यतर्पयत् ॥ ९ ॥  
परितः शोणशैलस्य परिपूर्णजलाशयान् ॥  
अग्रहारान्बहुफलान्ब्राह्मणेभ्योऽतिसृष्टवान् ॥ 1.3.2.24.१० ॥  
तेजसारुणनाथस्य ज्वलनस्तम्भरूपिणः ॥  
धन्वप्रायेऽपि देशेऽस्मिन्दीर्घिकाः शतशो व्यधात् ॥ ११ ॥  
सौन्दर्यशालिनीरात्मपरिवारवराङ्गनाः ॥  
सेवार्थं शोणनाथस्य दत्तवान्दीर्घदर्शनः ॥ १२ ॥  
अथागतेनागस्त्येन लोपामुद्रासखेन सः ॥  
अभ्यनन्द्यत शोणाद्रिनाथपूजापरायणः ॥ १३ ॥  
प्रत्यहं नवतीर्थाख्ये सरसि स्नानमाचरन् ॥  
पापनाशप्रवालेशौ प्रयतः पर्यपूजयत् ॥ १४ ॥  
महिषासुरसंहारकारिणी मानवेश्वरः ॥  
नित्यमाराधयामास दुर्गां दुर्ग्गार्तिहारिणीम् ॥ ॥ १५ ॥  
प्रतिक्षणं ब्रह्मविष्णुपूज्यस्य लिङ्गरूपिणः ॥  
आदिदेवस्य विविधाः सपर्याः पर्यकल्पयत् ॥ १६ ॥  
प्रत्युषस्युत्थितः स्नातः पादाभ्यामेव पार्थिवः ॥  
जपन्पञ्चाक्षरीमन्त्रमकार्षीत्त्रिः प्रदक्षिणाम् ॥ १७ ॥  
पौर्णमास्यां स कार्त्तिक्यां पार्वतीवल्लभप्रियम् ॥  
महादीपोत्सवं चक्रे महितं भुवनत्रये ॥ १८ ॥  
सुगन्धसारकह्लारकर्पूरजलपूरितः ॥  
सहस्रैः स्वर्णकुम्भानामभ्यषिञ्चत्त्रियन्त्रकम् ॥ १९ ॥  
प्रतिमासध्वजारोहपूर्वं तीर्थोत्सवादिकम् ॥  
त्रैलोक्याभ्यर्हितं चक्रे रथारोहं महोत्सवम्॥ 1.3.2.24.२०॥  
अङ्गं प्रदक्षिणं चास्य विदधे विशदाशयः॥  
योजनत्रितयायामव्यापिनः शोणभूभृतः॥२१॥  
अरुणाचलनाथेति करुणामृतसागरः॥  
अरुणांवासनाथेति तुष्टाव च मुहुर्मुहुः॥२२॥  
संलिप्य विविधैर्द्रव्यैर्नित्यं पञ्चामृतादिभिः॥  
आचर्च यद्गन्धसारपङ्कैः कर्पूरपाण्डुरैः ॥ २३ ॥  
अपूजयत कल्हारैः स्रवन्मृगमदद्रवैः ॥ प्रा  
तरारभ्य शोणाद्रिनायकं गणरूपिणम् ॥ २४ ॥  
इति वर्षत्रयं तस्य वशिनो वरिवस्यया ॥  
अरुणाद्रीश्वरस्तुष्टः प्रत्यक्षत्वमगाहत ॥२५॥  
नीहाराचलसङ्काशमारूढो वृषपुङ्गवम्॥  
अन्वगासीनया देव्या कृतगाढोपगूहनः॥ २६॥  
ब्रह्मर्षिभिर्वसिष्ठाद्यैर्नारदाद्यैर्महर्षिभिः॥  
गणैर्निकुम्भकुम्भाद्यैः क्रियमाणजयस्तुतिः ॥ २७॥  
करुणासिन्धुकल्लोलैः कमलावासवेश्मभिः ॥  
कटाक्षपातैर्जगतां कालुष्यमिव वारयन् ॥ २८ ॥  
दृष्ट्वा च देवदेवं तमष्टाङ्गं न्यस्य भूतले ॥  
प्रणनाम परं हृष्टो वज्राङ्गदमहीपतिः ॥ २९ ॥  
व्यज्ञापयच्च भूपालो मौलीकृतशताञ्जलिः ॥  
क्षालयन्निव दन्तांशुजालैस्तत्पादपङ्कजे ॥ 1.3.2.24.३० ॥ ॥  
॥ वज्राङ्गद उवाच ॥ ॥  
देवेश यदहं मोहाद्बहुपातकसञ्चयम् ॥  
अचारिषं स एकोऽयं क्षम्यतां मे व्यतिक्रमः ॥ ३१ ॥  
इतिवादिनमत्यन्तं दीनमेव दयानिधिः ॥  
जगाद जगतीनाथो देवः शोणाचलेश्वरः ॥ ३२ ॥  
॥ श्रीमहेश्वर उवाच ॥ ॥  
मा भैषीर्वत्स भद्रं ते सन्त्यष्टौ मम मूर्त्तयः ॥  
ताः सर्वाः सर्वजन्तूनामत्यर्थं परिकल्पिताः ॥ ३३ ॥  
पुरा पुरन्दरस्त्वं हि कैलासशिखरे स्थितम् ॥  
गर्वितो मामवामंस्थाः स्तम्भितश्च तदा मया ॥ ३४ ॥  
क्षणं गलितगर्वस्त्वं स्तम्भना व्रीडितस्तदा ॥  
अयाचिष्ठाः शिवज्ञानमखिलैश्वर्यकारणम् ॥ ३५ ॥  
आदिष्टस्त्वं मया वज्रिन्नवतीर्यावनिं भवान्॥  
राजा वज्राङ्गदो भूत्वा लप्स्यसे मत्कृपामिति॥ ३६॥  
जातं ततः प्रभावेण क्षेत्रमेतन्मदास्पदम्॥  
शिक्षितोतीव मुग्धस्त्वं भक्तोसि च परं मयि ॥ ३७ ॥  
अधुनातिसपर्याभिस्त्वत्कृताभिरहर्निशम् ॥  
परितुष्टोस्म्यहं राजन्नतस्त्वां बोधयाम्यहम् ॥ ३८ ॥  
खं वायुरनलो वारि भूः सूर्य शशिनौ पुमान् ॥  
इति मन्मूर्त्तिभिर्विश्वं भासते सचराचरम् ॥ ३९ ॥  
कालो हि कालयाम्यर्थान्सत्त्वानध्वन एव च ॥  
तत्त्वातीतः शिवश्चाहं न मत्तोस्तीह किञ्चन ॥ 1.3.2.24.४० ॥  
अपर्यन्तचिदानन्दसिन्धोर्मे केचिदूर्मयः ॥  
वेधोमुकुन्दरुद्रेन्द्रमुखानाहुरुदित्वराः ॥ ४१ ॥  
वाणीलक्ष्मीक्षमाश्रद्धाप्रज्ञास्वाहास्वधादयः ॥  
असङ्ख्येयमहाशक्तेर्मम विसृष्टिशक्तयः ॥ ४२ ॥  
इयं मम महाशक्तिर्गौरी माया जगत्प्रसूः ॥  
अनयाच्छाद्यते विश्वं शश्वद्विस्तार्यतेऽपि च ॥ ४३ ॥  
शक्त्यानयान्वितः सर्गरक्षासंहृतिविभ्रमः ॥  
विचित्रमेतत्पश्यामि जगच्चित्रं निजेच्छया ॥४४॥  
अपवाहितमोहस्त्वं महिमा मे विचारय ॥  
आत्मानमविभिन्नं मे तरङ्गमिव वारिधेः ॥ ४५ ॥  
ततो मद्रूपशालिन्या आधिपत्यं क्षितेर्गतः ॥  
मत्प्रसादेन राजेन्द्र भुङ्क्ष्व भोगान्यथासुखम् ॥ ४६ ॥  
पुनः पुरन्दरत्वेन भुक्तदिव्यसुखश्चिरम्॥  
मदेकरूपतां राजन्निश्चयात्त्वमवाप्स्यसि ॥ ४७ ॥ ॥  
नन्दिकेश्वर उवाच ॥ ॥  
इत्युक्त्वान्तर्हिते देवे राजा वज्राङ्गदः कृती ॥  
शोणेशं पूजयन्नेव सर्वान्भोगानवाप्तवान् ॥४८॥  
इत्थं ते कथितं साधो शिवभक्तविजृम्भणम् ॥  
प्रदक्षिणाफलं चैव शोणशैलस्य शाश्वतम् ॥ ४९ ॥  
किं वाचां विस्तरेणात्र शोणशैलप्रदक्षिणा ॥  
महतामश्वमेधानां शतादपि विशिष्यते ॥ 1.3.2.24.५० ॥  
विषुवायनसङ्क्राति व्यतीपातादिपर्वसु ॥  
प्रदक्षिणाच्छोणगिरेरसङ्ख्येयं फलं लभेत् ॥ ५१ ॥  
न क्षेत्रमरुणादस्ति नास्ति देवोऽरुणेश्वरात् ॥  
नापि प्रदक्षिणादन्यद्विपद्यतेऽभ्यधिकं तपः ॥ ५२ ॥  
इति कथयति नन्दिकेश्वरेस्मिन्पुलकितसर्ववपुर्मृकण्डुपुत्रः ॥  
मुहुरधिगतहर्षवाष्पवृष्टिर्महति निमग्न इवाभवत्सुधाब्धौ ॥ ५३ ॥ ॥  
इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे वज्राङ्गदसद्गतिवर्णनन्नाम चतुर्विंशतितमोऽध्यायः ॥ २४ ॥