+++
title = "००३ उत्तरार्धेऽरुणाचलाख्यरहस्यस्थानप्रश्नवर्णनम्"

+++
॥ मार्कण्डेय उवाच ॥ ॥  
भगवन्वञ्चनेनालं त्वदेकप्रवणे मयि ॥  
किं मादृशोऽस्ति ते शिष्यस्त्वत्कृपैवात्र साक्षिणी ॥ १ ॥  
स्थानेषु प्राक्त्वदुक्तेषु फलानि च पृथक्पृथक् ॥  
यत्र सर्वफलप्राप्तिः स्थानं तद्वद मे विभो ॥ २ ॥  
चराचराणां भूतानां जानतामप्यजानताम् ॥  
यस्य स्मरणमात्रेण मुक्तिस्तद्वद देशिक ॥ ३ ॥  
पश्यैतेन मयैकेन भगवान्नानुराध्यसे ॥  
सर्वैरप्येतदर्थं हि मुनिभिः परिवार्यसे ॥ ४ ॥  
पुलहेन पुलस्त्येन वशिष्ठेन मरीचिना ॥  
अगस्त्येन दधीचेन नक्रुणा भृगुणात्रिणा ॥ ५ ॥  
जाबालिना जैमिनिना धौम्येन जमदग्निना ॥  
उपयाजेन याजेन भरतेनार्वरीवता ॥ ६ ॥  
पिप्पलादेन कण्ठेन कुमुदेनोपमन्युना ॥  
कुमुदाक्षेण कुत्सेन वत्सेन वरतन्तुना ॥ ७ ॥  
विभाण्डकेन व्यासेन कण्वरीषेण कण्डुना ॥  
माण्डव्येन मतङ्गेन कुक्षिणा माण्डकर्णिना ॥ ८ ॥  
चण्डकौशिकशाण्डिल्यशाकटायनकौशिकैः ॥  
शातातपमधुच्छन्दोगर्गसौभरिरोमशैः ॥ ९ ॥  
आपस्तम्बपृथुस्तम्बभार्गवोदङ्कपर्वतैः ॥  
भारद्वाजेन दाल्भ्येन दान्तेन श्वेतकेतुना ॥ 1.3.2.3.१० ॥  
कौण्डिन्यपुण्डरीकाभ्यां रैभ्येण तृणबिन्दुना ॥  
वाल्मीकिना नारदेन वह्निना दृढमन्युना ॥ ११ ॥  
बोधायनसुबोधाभ्यां हारीतेन मृकण्डुना ॥  
दुर्वाससातितीक्ष्णेन जालपादेन शक्तिना ॥ १२ ॥  
काङ्क्वार्येण नदन्तेन देवदत्तेन न्यङ्कुना ॥  
सुश्रुता चाग्निवेश्येन गालवेन मरुत्वता ॥ १३ ॥  
लोकाक्षिणा विश्रवसा सैन्धवेन सुमन्तुना ॥  
शिशुपायनमौद्गल्यपथ्यचावनमातुरैः ॥ १४ ॥  
ऋष्यशृङ्गैकपात्क्रौञ्चदृढगोमुखदेवलैः ॥  
अङ्गिरोवामदेवौर्वपतञ्जलिकपिञ्जलैः ॥ १५ ॥  
सनत्कुमारसनकसनन्दनसनातनैः ॥  
हिरण्यनाभसत्याख्यवाताशनसुहोतृभिः ॥ १६ ॥  
मैत्रेयपुष्पजित्सत्यतपःशालीष्यशैशिरैः ॥  
निदाघोतथ्यसंवर्त्तशौल्कायनिपराशरैः ॥ १७ ॥  
वैशम्पायनकौशल्यशारद्वतकपिध्वजैः ॥  
कुशस्वार्चिककैवल्ययाज्ञवल्क्याश्वलायनैः ॥ १८ ॥  
कृष्णातपोत्तमानन्तकरुणामलकप्रियैः ॥  
चरकेण पवित्रेण कपिलेन कणाशिना ॥ १९ ॥  
नरनारायणाभ्यां च दिव्यैश्चान्यैर्महर्षिभिः ॥  
मत्प्रश्नोत्तरशुश्रूषातत्परैः प्रत्यवेक्ष्यसे ॥ 1.3.2.3.२० ॥  
माहेश्वराग्रगण्यस्त्वं समस्तागमपारगः ॥  
व्याप्तश्च सर्वलोकेषु यस्मात्तदनुसाधि नः ॥ २१ ॥  
त्वन्मुखादेव भगवन्वयमेते सुशिक्षिताः ॥  
पूर्वमेव त्वया देव किं वान्यदुपपद्यते ॥ २२ ॥  
दिव्यागमपुराणानि द्रष्टव्यः परमेश्वरः ॥  
कात्यायनी वा स्कन्दो वा भगवान्वाथ वा भवान् ॥ २३ ॥  
त्वयि यद्यस्ति नो भक्तिर्दया चास्मासु ते यदि ॥  
रहस्यमिदमुद्घाट्य प्रसादं कर्तुमर्हसि ॥ २४ ॥  
इत्थं मृकण्डुतनयेन स नन्दिकेशो विज्ञापितः सविनयं स्मयमानवक्त्रम् ॥  
तं प्राह चोन्नततरं शिवभक्तिमस्तु प्राग्भक्तितोषितशिवाप्तशरीरसिद्धिम् ॥ २५ ॥  
॥ इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धेऽरुणाचलाख्यरहस्यस्थानप्रश्नवर्णनन्नाम तृतीयोऽध्यायः ॥ ३ ॥ ॥ ॥ छ ॥