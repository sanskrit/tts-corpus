+++
title = "२६"

+++
[अध्यायः २६]



वेदव्यासः

अध्यायः २६  
॥नारद उवाच॥  
अथ ब्रह्मा महादेवमभिवाद्य कृताञ्जलिः॥  
उद्वाहः क्रियतां देव इत्युवाच महेश्वरम्॥ २६.१ ॥  

तस्य तद्वचनं श्रुत्वा प्राहेदं भगवान्हरः॥  
पराधीना वयं ब्रह्मन्हिमाद्रेस्तव चापि यत्॥ २६.२ ॥  

यद्युक्तं क्रियतां तद्धि वयं युष्मद्वशेऽधुना॥  
ततो ब्रह्मा स्वयं दिव्यं पुरं रत्नमयं शुभम्॥ २६.३ ॥  

उद्वाहार्थं महेशस्य तत्क्षणात्समकल्पयत्॥  
शतयोजनविस्तीर्णं प्रासादशतशोभितम्॥ २६.४ ॥  

पुरेतस्मिन्महादेवः स्वयमेव व्यतिष्ठत॥  
ततः सप्तमुनीन्देवश्चिन्तिताब्यागतान्पुरः॥ २६.५ ॥  

प्राहिणोदम्बिकायाश्च स्थिरपत्रार्थमीश्वरः॥  
सारुन्धतीकास्ते तत्र ह्लादयन्तो हिमाचलम्॥ २६.६ ॥  

सभार्यामीश्वरगुणैः स्थिरपत्राणि चादधुः॥  
ततः सम्पूजितास्तेन पुनरागम्य तेऽचलात्॥ २६.७ ॥  

न्यवेदयंस्र्यम्बकाय स च तानभ्यनन्दत॥  
उद्वाहार्थं ततो देवो विश्वं सर्वं न्यमन्त्रयत्॥ २६.८ ॥  

समागतं च तत्सव विना दैत्यैर्दुरात्मभिः॥  
स्थावरं जङ्गमं यच्च विश्वं विष्णुपुरोगमम्॥ २६.९ ॥  

सब्रह्यकं पुरारातेर्महिमानमवर्धयत्॥  
ततस्तं विधिराहेदं गन्धमादनपर्वते॥ २६.१० ॥  

पुरे स्थितं विवाहस्य देव कालः प्रवर्तते॥  
ततस्तस्य जटाजूटे चन्द्रखण्डं पितामहः॥ २६.११ ॥  

बबन्ध प्रणयोदारविस्फारितविलोचनः॥  
कपर्द्दं शोभनं विष्णुः स्वय चक्रेऽस्य हर्षतः॥ २६.१२ ॥  

कपालमालां विपुलां चामुण्डा मूर्ध्न्यबन्धत॥  
उवाच चापि गिरिशं पुत्रं जनय शङ्कर॥ २६.१३ ॥  

यो दैत्येन्द्रकुलं हत्वा मां रक्तैस्तर्पयिष्यति॥  
सूर्यो ज्वलच्छिखारक्तं भाबासितजगत्त्रयम्॥ २६.१४ ॥  

बबन्ध देवदेवस्यच स्वयमेव प्रमोदतः॥  
शेषवासुकिमुख्याश्च ज्वलन्तस्तेजसा शुभाः॥ २६.१५ ॥  

आत्मानं भूषणस्थाने स्वयं ते चक्रुरीश्वरे ॥  

वायवश्च ततस्तीक्ष्णश्रृङ्गं हिमगिरिप्रभम्॥ २६.१६ ॥  

वृषं विभूषयामासुर्नानारत्नोपपत्तिभिः॥  
शक्रो गजजिनं गृह्य स्वयमग्रे व्यवस्थितः॥ २६.१७ ॥  

विना भस्म समाधाय कपाले रजतप्रभम्॥  
मनुजास्थिमयीं मालां प्रेतनाथश्च वन्दनम्॥ २६.१८ ॥  

वह्निस्तेजोमयं दिव्यमजिनं प्रददौ स्थितः॥  
एवं विभूषितः सर्वैर्भृत्यैरीशो बभौ भृशम्॥ २६.१९ ॥  

ततो हिमाद्रेः पुरुषा वीरकं प्रोचिरे वचः॥  
मा भूत्कालात्ययः शीघ्रं भवस्यैतन्निवेद्यताम्॥ २६.२० ॥  

ततो देवं प्रणम्याह वीरकः करसम्पुटी॥  
त्वरयन्ति महेशानं हिमाद्रेः पुरुषास्त्वमी॥ २६.२१ ॥  

इति श्रुत्वा वचो देवः शीघ्रमित्येव चाब्रवीत्॥  
सप्त वारिधयस्तस्य चक्रुर्दर्पणदर्शनम्॥ २६.२२ ॥  

तत्रैक्षत महादेवः स्वरूपं स जगन्मयम्॥  
ततो बद्धाञ्जलिर्धीमान्स्थाणुं प्रोवाच केशवः॥ २६.२३ ॥  

देवदेव महादेव त्रिपुरान्तक शङ्कर॥  
शोभसेऽनेन रूपेण जगदानन्ददायिना॥ २६.२४ ॥  

महेश्वर यथा साक्षादपरस्त्वं महेश्वरः॥  
ततः स्मयन्महादेवो जयेति भुवने श्रुतः॥ २६.२५ ॥  

करमालम्ब्य विष्णोश्च वृषभं रुरुहेशनैः॥  
ततश्च वसवो देवाः शूलं तस्य न्यवेदयन्॥ २६.२६ ॥  

धनदो निदिभिर्युक्तः समीपस्थस्ततोऽभवत्॥  
स शूलपाणिर्विश्वात्मा सञ्चचाल ततो हरः॥ २६.२७ ॥  

देवदुन्दुभिनादैश्च पुष्पासारैश्च गीतकैः॥  
नृत्यद्भिरप्सरोभिश्च जयेति च महास्वनैः॥ २६.२८ ॥  

सव्यदक्षिणसंस्थानौ ब्रह्मविष्णूतु जग्मतुः॥  
हंसं च गरुडं चैव समारुह्य महाप्रभौ॥ २६.२९ ॥  

अथादितिर्दितिः सा च दनुः कद्रूः सुपर्णजा॥  
पौलोमी सुरसा चैव सिंहिका सुरभिर्मुनिः॥ २६.३० ॥  

सिद्धिर्माया क्षमा दुर्गा देवी स्वाहा स्वधा सुधा॥  
सावित्री चैव गायत्री लक्ष्मीः सा दक्षिणा द्युतिः॥ २६.३१ ॥  

स्पृहामतिर्धृतिर्बुद्धिर्मन्थिर्ऋद्धिः सरस्वती॥  
राका कुहूः सिनीवाली देवी भानुमती तथा॥ २६.३२ ॥  

धरणी धारणी वेला राज्ञी चापि च रोहिणी॥  
इत्येताश्चान्यदेवानां मातरः पत्नयस्तथा॥ २६.३३ ॥  

उद्वाहं देवदेवस्य जग्मुः सर्वा मुदान्विताः॥  
उरगा गरुडा यक्षा गन्धर्वाः किन्नरा नराः॥ २६.३४ ॥  

सागरा गिरयो मेघा मासाः संवत्सरास्तथा॥  
वेदा मन्त्रास्तथा यज्ञाः श्रौता धर्माश्च सर्वशः॥ २६.३५ ॥  

हुङ्काराः प्रणवाश्चैव इतिहासाः सहस्रशः॥  
कोटिशश्च तथा देवा महेन्द्राद्याः सवाहनाः॥ २६.३६ ॥  

अनुजग्मुर्महादेवं कोटिशोऽर्बुदशश्च हि॥  
गणाश्च पृष्ठतो जग्मुः शङ्खवर्णाश्च कोटिशः॥ २६.३७ ॥  

दशभिः केकराख्याश्च विद्युतोऽष्टाभिरेव च॥  
चतुःषष्ट्या विशाखाश्च नवभिः पारियात्रिकाः॥ २६.३८ ॥  

षड्भिः सर्वान्तकः श्रीमांस्तथैव विकृताननः॥  
ज्वालाकेशो द्वादशभिः कोटिभिः संवृतो ययौ॥ २६.३९ ॥  

सप्तभिः समदः श्रीमान्दुन्दुभोष्ठाभिरेव च॥  
पञ्चभिश्च कपालीशः षड्भिः संह्रादकः शुभः॥ २६.४० ॥  

कोटिकोटिभिरेवैकः कुण्डकः कुम्भकस्तथा॥  
विष्टम्भोऽष्टाभिरेवेह गणपः सर्वसत्तमः॥ २६.४१ ॥  

पिप्पलश्च सहस्रेण सन्नादश्च तथा बली॥  
आवेशनस्तथाष्टाभिः सप्तभिश्चन्द्रतापनः॥ २६.४२ ॥  

महाकेशः सहस्रेण नन्दिर्द्वादशभिस्तथा॥  
नगः कालः करालश्च महाकालः शतेन च॥ २६.४३ ॥  

अग्निकः शतकोट्या वै कोट्याग्निमुख एव च॥  
आदित्यमूर्धा कोट्या च कोट्या चैव धनावहः॥ २६.४४ ॥  

सन्नागश्च शतेनैव कुमुदः कोटिभिस्त्रिभिः॥  
अमोघः कोकिलश्चैव कोटिकोट्या सुमन्त्रकः॥ २६.४५ ॥  

काकपादस्तता षष्ट्या षष्ट्या सन्तानको गणः॥  
महाबलश्च नवभिर्मधुपिङ्गश्च पिङ्गलः॥ २६.४६ ॥  

नीलो नवत्या सप्तत्या चतुर्वक्त्रश्च पूर्वपात्॥  
वीरभद्रश्चश्चतुःषष्ट्या करणो बालकस्तथा॥ २६.४७ ॥  

पञ्चाक्षः शतमन्युश्च मेघमन्युश्च विंशतिः॥  
काष्ठकोटिश्चतुःषष्ट्या सुकोशो वृषभस्तथा॥ २६.४८ ॥  

विश्वरूपस्तालकेतुः पञ्चाशच्च सिताननः॥  
ईशानो वृद्धदेवश्च दीप्तात्मा मृत्युहा तथा॥ २६.४९ ॥  

विषादो यमहा चैव गणो भृङ्गरिटिस्तथा॥  
अशनी हासकश्चैव चतुःषष्ट्या सहस्रपात्॥ २६.५० ॥  

एते चान्ये च गणपा असङ्ख्याता महाबलाः॥  
सर्वे सहस्रहस्ताश्च जटामुकुटधारीणः॥ २६.५१ ॥  

चन्द्रलेखावतंसाश्च नीलकण्ठास्त्रिलोचनाः॥  
हारकुण्डलकेयूरमुकुटाद्यैरलङ्कृताः॥ २६.५२ ॥  

अणिमादिगुणैर्युक्ताः शक्ताः शापप्रसादयोः॥  
सूर्यकोटिप्रतीकाशास्तत्राजग्मुर्गणेश्वराः॥ २६.५३ ॥  

पातालाम्बरभूमिस्थाः सर्वलोकनिवासिनः॥  
तुम्बुरुर्नारदो हाहा हूहूश्चैव तु सामगाः॥ २६.५४ ॥  

तन्त्रीमादाय वाद्यांश्चाऽवादयञ्छङ्करोत्सवे॥  
ऋषयः कृत्स्नशश्चैव वेदगीतांस्तपोधनाः॥ २६.५५ ॥  

पुण्यान्वैवाहिकान्मन्त्राञ्जेषुः संहृष्टमानसाः॥  
एवं प्रतस्थेगिरिशो वीज्यमानश्च गङ्गया॥ २६.५६ ॥  

तथा यमुनया चापाम्पतिना धृतच्छत्रया॥  
स्त्रीभिर्नानाविधालापैलाजाभिश्चानुमोदितः॥ २६.५७ ॥  

महोत्सवेन देवेशो गिरिस्थानं विवेश सः॥  
प्रभासत्स्वर्णकलशं तोरणानां शतैर्युतम्॥ २६.५८ ॥  

वैडूर्यबद्धभूमिस्थं रत्नजैश्च गृहैर्युतम्॥  
तत्प्रविश्य स्तूयमानो द्वारमभ्याससाद ह॥ २६.५९ ॥  

ततो हिमाचलस्तत्र दृश्यते व्याकुलाकुलः॥  
आदिशदात्मभृत्यानां महादेव उपस्थिते॥ २६.६० ॥  

ततो ब्रह्माणमचलो गुरुत्वे प्रार्थयत्तदा॥  
कृत्यानां सर्वभारेषु वासुदेवं च बुद्धिमान्॥ २६.६१ ॥  

प्रत्याह च विवाहऽस्मिन्कुमारीभ्रातरं विना॥  
भविष्यति कथं विष्णो लाजहोमादिकर्मसु॥ २६.६२ ॥  

सुतो हि मम मैनाकः स प्रविष्टोऽर्णवे स्थितः॥  
इति चिन्ताविषण्णं तं विष्णुराहमहामतिः॥ २६.६३ ॥  

अत्र चिन्ता न कर्तव्या गिरिराज कथञ्चन॥  
अहं भ्राता जगन्मातुरेतदे वं च नान्यथा॥ २६.६४ ॥  

ततः प्रमुदितः शैलः पार्वतीं च स्वलङ्कृताम्॥  
सखीभिः कोटिसङ्ख्याभिर्वृतां प्रवेशयत्सदः॥ २६.६५ ॥  

ततो नीलमयस्तम्भं ज्वलत्काञ्चनकुट्टिमम्॥  
मुक्ताजालपरिष्कारं ज्वलितौ षधिदीपितम्॥ २६.६६ ॥  

रत्नासनसहस्राढ्यं शतयोजनविस्तृतम्॥  
विवाहमण्डपं शर्वो विवेशानुचरावृतः॥ २६.६७ ॥  

ततः शैलः सपत्नीकः पादौ प्रक्षाल्य हर्षितः॥  
भवस्य तेन तोयेन सिषिचे स्वं जगत्तथा॥ २६.६८ ॥  

पाद्यमाचमनं दत्त्वा मधुपर्कं च गां तथा॥  
प्रदानस्य प्रयोगं च सञ्चिन्तयन्ति ब्राह्मणाः॥ २६.६९ ॥  

दौहित्रीं कव्यवाहानां दद्मि पुत्रीं स्वकामहम्॥  
इत्युक्त्वा तस्थिवाञ्छैलो न जानाति हरस्य सः॥ २६.७० ॥  

ततः सर्वानपृच्छत्स कुलं कोऽपि न वेद तत्॥  
ततो विष्णुरिदं प्राह पृछ्यन्तेऽन्ये किमर्थतः॥ २६.७१ ॥  

अज्ञातकुलतां तस्य पृछ्यतामयमेव च॥  
अहिरेव अहेः पादान्वेत्ति नान्यो हिमाचल॥ २६.७२ ॥  

स्वगोत्रं यदि न ब्रूते न देया भगिनी मम॥  
ततो हासस्तदा जज्ञे सर्वेषां सुमहास्वनः॥ २६.७३ ॥  

निवृत्तश्च क्षणाद्भूयः किं वक्ष्यति हरस्त्विति॥  
ततो विमृश्य बहुधा किञ्चिद्भीताननो यता॥ २६.७४ ॥  

लज्जाजडः स्मितं चक्रे ततः पार्थ स वै हरः॥  
ततो विशिष्टा ब्रुवति शीघ्रं कालोऽतिवर्तते॥ २६.७५ ॥  

हरिः प्राह महेशानं बिभ्यदावेद्मयहं तव॥  
मातामहं च पितरं प्रयोगं श्रृणु भूधर॥ २६.७६ ॥  

आत्मपुत्राय ते शम्भो आत्मदौहित्रकाय ते॥  
इत्युक्ते विष्णुना सर्वे साधुसाध्विति ते जगुः॥ २६.७७ ॥  

देवोऽप्युदाहरेद्वुद्धिं सर्वेभ्योऽप्यधिकां वराम्॥  
ततः शैलस्तथा चोक्त्वा दत्त्वा देवीं च सोदकम्॥ २६.७८ ॥  

आत्मानं चापि देवाय प्रददौ सोदकं नगः॥  
ततः सर्वे तुष्टुवुस्तं विवाहं विस्मयान्विताः॥ २६.७९ ॥  

दाता महीभृतां नाथो होता देवश्चतुर्मुखः॥  
वरः पशुपतिः साक्षात्कन्या विश्वरणिस्तथा॥ २६.८० ॥  

ततः स्तुवत्सु मुनिषु पुष्पवर्षे महत्यपि॥  
नदत्सु देवतूर्येषु करं जग्राह त्र्यम्बकः॥ २६.८१ ॥  

देवो देवीं समालोक्य सलज्जां हिमशैलजाम्॥  
न तृप्यति न चाह्लादत्सा च देवां वृषध्वजम्॥ २६.८२ ॥  

तत्र ब्रह्मादिमुनयो देवीमद्भुतरूपिणीम्॥  
पश्यन्तः शरणं जग्मुर्मनसा परमेश्वरम्॥ २६.८३ ॥  

मा मुह्याम पार्वतीं च यथा नारदपर्वतौ॥  
ततस्तथैव तच्चक्रे सर्वेषामीप्सितं वचः॥ २६.८४ ॥  

ततो देवैश्च मुनिभिः संस्तुतः परमेश्वरः॥  
प्रविवेश शुभां वेदीं मूर्तिमज्ज्वलनाश्रिताम्॥ २६.८५ ॥  

वेधाः श्रुतीरितैर्मं त्रैर्मूर्तिमद्भिरुपस्थितैः॥  
मूर्तमग्निं जुहाव त्रिः परिक्रम्य च तं हरः॥ २६.८६ ॥  

लाजाहोम उमाभ्राता प्राह तं सस्मितं हरिः॥  
बहवो मिलिताः सन्ति लोकाः सम्मर्द ईश्वर॥ २६.८७ ॥  

सावधानेन रक्ष्याणि भूषणानि त्वया हर॥  
ततो हरश्च तं प्राह स्वजने माऽतिगोपय॥ २६.८८ ॥  

किञ्चित्प्रार्थय दास्यामि प्राह विष्णुस्ततो वरम्॥  
त्वयि भक्तिर्दृढा मेऽस्तु स च तद्दुर्लभं ददौ॥ २६.८९ ॥  

ददतुः सृष्टिसंरक्षां ब्रह्मणे दक्षिणामुभौ॥  
अग्नये यज्ञभागांश्च प्रीतौ हरजनार्दनौ॥ २६.९० ॥  

भृग्वादीनां ततो दत्त्वा श्रुतिरक्षणदक्षिणाम्॥  
ततो गीतैश्च नृत्यैश्च भोजनैश्च यथेप्सितैः॥ २६.९१ ॥  

महोत्सवैरनेकैश्च विस्मयं समपद्यत॥  
विसृज्य लोकं तं सर्वं किमिच्छादानकैर्भवः॥ २६.९२ ॥  

सरस्वत्या च पितरौ देव्याश्चाऽऽश्वास्य दुःखितौ॥  
आमन्त्र्य हिमशैलेन्द्रं ब्रह्मणं च सकेशवम्॥ २६.९३ ॥  

जगाम मन्दरगिरिं गिरिणा यानुगोर्चितः॥ २६.९४ ॥  

ततो गते भगवति नीललोहिते सहोमया गिरिममलं हि भूधरः॥  
सबान्धवो रुदिति हि कस्य नो मनो विसंष्ठँलं जगति हि कन्यकापितुः॥ २६.९५ ॥  

इमं विवाहं गिरिराजपुत्र्याः श्रृणोति चाध्येति च यो नरः शुचिः॥  
विशेषतश्चापि विवाहमङ्गले स मङ्गलं वृद्धिमवाप्नुते चिरम्॥ २६.९६ ॥  

इति श्रीस्कान्दे महापुराम एकाशीतिसाहस्र्यां संहितायां प्रथमे
माहेश्वरखण्डे कौमारेशमाहात्म्ये हरगौरीविवाहवर्णनन्नाम षडिंशोऽध्यायः॥ २६ ॥
छ ॥  

