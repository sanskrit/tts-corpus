+++
title = "३८"

+++
[अध्यायः ३८]



वेदव्यासः

अध्यायः ३८  
॥नारद उवाच॥  
भूमेर्योजनलक्षे च कौरव्य रविमण्डलम्॥  
योजनानां सहस्राणि भास्करस्य रथो नव॥ ३८.१ ॥  

ईषादण्डस्ततैवास्य द्विगुणः परिकीर्तितः॥  
सार्धकोटिस्तथा सप्त नियुतानि विवस्वतः॥ ३८.२ ॥  

योजनानां तु तस्याक्षस्तत्र चक्रं प्रतिष्ठितम्॥  
त्रिनाभि तच्च पञ्चारं षण्नेमि परिकीर्तितम्॥ ३८.३ ॥  

चत्वारिंशत्सहस्राणि द्वितीयोऽक्षोऽपि विस्तृतः॥  
पञ्च चान्यानि सार्द्धानि स्यन्दनस्य तु पाण्डव॥ ३८.४ ॥  

अक्षप्रमाणमुभयोः प्रमाणं तद्युगार्द्धयोः॥  
ह्रस्वोऽक्षस्तद्युगार्द्धं च ध्रुवाधारं रथस्य वै॥ ३८.५ ॥  

द्वितीयोऽक्षस्तथा सव्ये चक्रं तन्मानसे स्थितम्॥  
हयाश्च सप्त च्छान्दांसि तेषां नामानि मे श्रृणु॥ ३८.६ ॥  

गायत्री च बृहत्युष्णिग्जगती त्रिष्टुवेव च॥  
अनुष्टुप्पङ्क्तिरित्युक्ताश्छन्दांसि हरयो रवेः॥ ३८.७ ॥  

नैवास्तमनमर्कस्य नोदयः सर्वदा सतः॥  
उदयास्तमनाक्यं हि दर्शनादर्शनं रवेः॥ ३८.८ ॥  

शक्रदीनां पुरे तिष्ठन्स्पृशत्येष पुरत्रयम्॥  
विकीर्णोऽतो विकर्णस्थस्त्रिकोणार्धपुरे तथा॥ ३८.९ ॥  

अयनस्योत्तरस्यादौ मकरं याति भास्करः॥  
ततः कुम्भं च मीनं च राशे राश्यन्तरं तथा॥ ३८.१० ॥  

त्रिष्वेतेष्वथ भुक्तेषु ततो वैषुवतीं गतिम्॥  
प्रयाति सविता कुर्वन्नहोरात्रं च तत्समम्॥ ३८.११ ॥  

ततो रात्रिः क्षयं याति वर्धते तु दिनं दिनम्॥  
ततश्च मिथुनस्यान्ते परां काष्ठामुपागतः॥ ३८.१२ ॥  

राशिं कर्कटकं प्राप्य कुरुते दक्षिणायान्नम्॥  
कुलालचक्रपर्यन्तो यथा शीघ्रं निवर्तते॥ ३८.१३ ॥  

दक्षिणायक्रमे सूर्यस्तथा शीघ्रं निवर्तते॥  
अतिवेगितया कालं वायुमार्गबलाच्चरन्॥ ३८.१४ ॥  

तस्मात्प्रकृष्टां भूमिं स कालेनाल्पेन गच्छति॥  
कुलालचक्रमध्यस्थो यता मन्दं प्रसर्पति॥ ३८.१५ ॥  

तथोदगयने सूर्यः सर्पते मन्दविक्रमः॥  
तस्माद्दीर्घेण कालेन भूमिमल्पं निगच्छति॥ ३८.१६ ॥  

सन्ध्याकाले च मन्देहाः सूर्यमिच्छन्ति खादितुम्॥  
प्रजापतिकृतः शापस्तेषां फाल्गुन रक्षसाम्॥ ३८.१७ ॥  

अक्षयत्वं शरीराणां मरणं च दिनेदिने॥  
ततः सूर्यस्य तैर्युद्धं भवत्यत्यन्तदारुणम्॥ ३८.१८ ॥  

ततो गायत्रिपूतं यद्द्विजास्तोयं क्षिपन्ति च॥  
तेन दह्यन्ति ते पापाः सन्ध्योपासनतः सदा॥ ३८.१९ ॥  

ये सन्ध्यां नाप्युपासन्ते कृतघ्ना यान्ति रौरवम्॥  
प्रतिमासं पृथक्सूर्य ऋषिगन्धर्वराक्षसैः॥ ३८.२० ॥  

अप्सरोग्रामणीसर्पैरथो याति च सप्तभिः॥  
धातार्यमा मित्रवरुणौ विवस्वानिन्द्र एव च॥ ३८.२१ ॥  

पूषा च सविता सोऽथ भगस्त्वष्टा च कीर्तितः॥  
विष्णुश्चैत्रादिमासेषु आदित्या द्वादश स्मृताः॥ ३८.२२ ॥  

ततो दिवाकरस्थानान्मण्डलं शशिनः स्तितम्॥  
लक्षमात्रेण तस्यापि त्रिचक्रोरथ उच्यते॥ ३८.२३ ॥  

कुन्दाभा दश चैवाश्वा वामदक्षिणतो युताः॥  
पूर्णे शतसहस्रे च योजनानां निशाकरात्॥ ३८.२४ ॥  

नक्षत्रमण्डलं कृत्स्नमुपरिष्टात्प्रकाशते॥  
चतुर्दश चार्बुदान्यप्यशीतिः सरिताम्पतिः॥ ३८.२५ ॥  

विंशतिश्च तथा कोट्यो नक्षत्राणां प्रकीर्तिताः॥  
द्वे लक्षे चोत्तरे तस्माद्बुधो नक्षत्रमण्डलात्॥ ३८.२६ ॥  

वाय्वग्निद्रव्यसम्भूतो रथश्चन्द्रसुतस्य च॥  
पिशङ्गैस्तुर--- सोष्टाभिर्वायवेगिभिः॥ ३८.२७ ॥  

द्विलक्षश्चोत्तरे तस्माद्बुधाच्चाप्युशना स्मृतः॥  
शुक्रस्यापि रथोष्टाभिर्युक्तोऽभूत्सम्भवैर्हयैः॥ ३८.२८ ॥  

लक्षद्वयेन भौमस्य स्मृतो देवपुरोहितः॥  
अष्टाभिः पाण्डुरैरश्वैर्युक्तोऽस्य काञ्चनोरथः॥ ३८.२९ ॥  

सौरिर्बृहस्पतेश्चोर्ध्वं द्विलक्षे समुपस्थितः॥  
आकाशसम्भवैरश्वैरष्टाभिः शबलै रथः॥ ३८.३० ॥  

स्वर्भानोस्तुरगाश्चाष्टौ भृङ्गाभा धूसरारथम्॥  
वहन्ति च सकृद्युक्ता आदित्याधःस्थितास्तथा॥ ३८.३१ ॥  

सौरेर् लक्षं स्मृतं चोर्ध्वं ततः सप्तर्षिमण्डलम्॥  
ऋषिभ्यश्चापि लक्षेण ध्रुवश् चोर्ध्वं व्यवस्थितः॥ ३८.३२ ॥  

मेढी+++(=यूपी)+++-भूतः समस्तस्य ज्योतिश्-चक्रस्य वै ध्रुवः॥  
ध्रुवोऽपि शिंशुमारस्य पुच्छाधारे व्यवस्थितः॥ ३८.३३ ॥  

यम् आहुर् वासुदेवस्य रूपम् आत्मानम् अव्ययम्॥  
वायुपाशैर् ध्रुवे बद्धं सर्वम् एतच् च फाल्गुन॥ ३८.३४ ॥  

नवयोजनसाहस्रं मण्डलं सवितुः स्मृतम्॥  
द्विगुणं सूर्यविस्तारान्मण्डलं शशिनः स्मृतम्॥ ३८.३५ ॥  

तुल्यस्तयोस्तु स्वर्भानुर्भूत्वाधस्तात्प्रसर्पति॥  
उद्धृत्य पृथिवीच्छायां निर्मलां मण्डलाकृतिः॥ ३८.३६ ॥  

चन्द्रस्य षोडशो भागो भार्गवश्च विधीयते॥  
भार्गवात्पादहीनस्तु विज्ञेयोऽथ बृहस्पतिः॥ ३८.३७ ॥  

बृहस्पतेः पादहीनौ वक्रसौरी बुधस्तथा॥  
शतानि पञ्च चत्वारित्रीणि द्वे चैकयोजनम्॥ ३८.३८ ॥  

योजनार्धप्रमाणानि भानि ह्रस्वं न विद्यते॥  
भूमिलोकश्च भूर्लोकः पादगम्यः प्रकीर्तितः॥ ३८.३९ ॥  

भूमिसूर्यान्तरं तच्च भुवर्लोकः प्रकीर्तितः॥  
ध्रुवसूर्यान्तरं तच्च नियुतानि चतुर्दश॥ ३८.४० ॥  

स्वर्लोकः सोऽपि गदितो लोकसंस्थानचिन्तकैः॥  
ध्रुवादूर्ध्वं तथा कोटचिर्महर्लोकः प्रकीर्तितः॥ ३८.४१ ॥  

द्वे कोट्यौ च जनो यत्र निवसन्ति चतुःसनाः॥  
चतुर्भिश्चापि कोटीभिस्तपोलोकस्ततः स्मॉतः॥ ३८.४२ ॥  

वैराजा यत्र ते देवाः स्थिता दाहविवर्जिताः॥  
षड्गुणेन तपोलोकात्सत्यलोको विराजते॥ ३८.४३ ॥  

अपुनर्मरका यत्र ब्रह्मलोको हि स स्मृतः॥  
अष्टादस तथा कोट्यो लक्षाण्यशीतिपञ्च च॥ ३८.४४ ॥  

शुभं निरुपमं स्थानं तदूर्ध्वं सम्प्रकाशते॥  
भूर्भूवःस्वरिति प्रोक्तं त्रैलोक्यं कृतकं त्विदम्॥ ३८.४५ ॥  

जनस्तपस्तथा सत्यमिति चाकृतकं त्रयम्॥  
कृतकाकृतयोर्मध्ये मर्हर्लोक इति स्मृतः॥ ३८.४६ ॥  

शून्यो भवति कल्पान्ते योत्यन्तं न विनश्यति॥  
एते सप्त समाख्याता लोकाः पुण्यैरुपार्जिताः॥ ३८.४७ ॥  

यज्ञैर्दानैर्जपैर्होमैस्तीर्थैर्व्रतसमुच्चयैः॥  
वेदादिप्रोक्तैरन्यैश्च साध्याँल्लोकानिमान्विदुः॥ ३८.४८ ॥  

ततश्चाण्डस्य शिरसो धारा नीरमयी शिवा॥  
सर्वलोकान्समाप्लाव्य गङ्गा मेरावुपागता॥ ३८.४९ ॥  

ततो महीतलं सर्वं पातालं प्रविवेश सा॥  
अण्डमूर्ध्नि स्थिता देवी सततं द्वारवासिनी॥ ३८.५० ॥  

देवीनां कोटिकोटीभिः संवृता पिङ्गलेन च॥  
तत्र स्थिता सदा रक्षां कुरुतेऽण्डस्य सा शुभा॥ ३८.५१ ॥  

निहन्ति दुष्टसङ्घातान्महाबलपराक्रमा॥  
वायुस्कन्धानि सप्तापिश्रृणुयद्वत्स्थितान्यपि॥ ३८.५२ ॥  

पृथिवीं समभिक्रम्य संस्थितो मेघमण्डले॥  
प्रवहोनाम यो मेघान्प्रवहत्यतिशक्तिमान्॥ ३८.५३ ॥  

धूमजाश्वोष्मजा मेघाः सामुद्रैयन पूरिताः॥  
तोयैर्भवन्ति नीलाङ्गा वर्षिष्ठाश्चैव भारत॥ ३८.५४ ॥  

द्वितीयश्चावहो नाम निबद्धः सूर्यमण्डले॥  
तेन बद्धं ध्रुवेणेदं भ्राम्यते सूर्यमण्डलम्॥ ३८.५५ ॥  

तृतीयश्चोद्वहो नाम चन्द्रस्कन्धे प्रतिष्ठितः॥  
बद्धं ध्रुवेण येनेदं भ्राम्यते चन्द्रमण्डलम्॥ ३८.५६ ॥  

चतुर्थः संवहो नाम स्थितो नक्षत्रमण्डले॥  
वातरश्मिभिराबद्धं ध्रुवेण सह भ्राम्यते॥ ३८.५७ ॥  

ग्रहेषु पञ्चमः सोऽपि विवहो नाम मारुतः॥  
ग्रहचक्रमिदं येन भ्राम्यते ध्रुवसन्धितम्॥ ३८.५८ ॥  

षष्ठः परिवहो नाम स्थितः सप्तर्षिमण्डले॥  
भ्रमन्ति ध्रुवसम्बद्धा येन सप्तर्षयो दिवि॥ ३८.५९ ॥  

सप्तमश्च ध्रुवे बद्धो वायुर्नाम्ना परावहः॥  
येन संस्थापितं ध्रौव्यं चक्रं चान्यानि भारत॥ ३८.६० ॥  

यं समासाद्य वेगेन दिशामन्तं प्रपेदिरे॥  
दक्षस्य दश पुत्राणां सहस्राणि प्रजापतेः॥ ३८.६१ ॥  

एवमेते दितेः पुत्राः सप्तसप्त व्यवस्थिताः॥  
अनारमन्तः संवान्ति सर्वगाः सर्वधारिणः॥ ३८.६२ ॥  

ध्रुवादूर्ध्वमसूर्यं चाप्यनक्षत्रमतारकम्॥  
स्वतेजसा स्वशक्त्या चाधिष्ठितास्ते हि नित्यदा॥ ३८.६३ ॥  

इत्यूर्ध्वं ते समाख्यान्तं पातालान्यथ मे श्रृणु॥ ३८.६४ ॥  

इति श्रीस्कान्दे महापुराण एकाशीतिसाहास्र्यां संहितायां प्रथमे
माहेश्वरखण्डे कौमारिकाखण्डे कुमारिकाक्याने
लोकव्यवस्थितिवर्मनन्नामाष्टत्रिंशोऽध्यायः॥ ३८ ॥ छ ॥  

