+++
title = "१०"

+++
[अध्यायः १०]



वेदव्यासः

अध्यायः १०  
॥ नारद उवाच॥  
गृध्रस्यैतद्वचः श्रुत्वा दुःखविस्मयसंयुतः॥  
इन्द्रद्युम्नस्तमा पृच्छय मरणायोपचक्रमे॥ १०.१ ॥  
ततस्तमालोक्य तथा मुमूर्षुं कौशिकादिभिः॥  
स संहितं विचिन्त्याह दीर्घायुषमथात्मनः॥ १०.२ ॥  
मैवं कार्षीः श्रुणु गिरं भद्रक त्वं चिरन्तनः॥  
मत्तोऽप्यस्ति स्फुटं चैव ज्ञास्यति त्वदभीप्सितम्॥ १०.३ ॥  
मानसे सरसि ख्यातः कूर्मोमन्थरकाख्यया॥  
तस्य नाविदितं किञ्चिदेहि तत्र व्रजामहे॥ १०.४ ॥  
ततः प्रतीतास्ते भूपमुनिगृध्रबकास्तथा॥  
उलूकसहिता जग्मुः सर्वे कूर्मदिदृक्षवः॥ १०.५ ॥  
सरस्तीरे स्थितः कूर्मस्तान्निरीक्ष्य विदूरगान्॥  
कान्दिशीको विवेशासौ जलं शीघ्रतरं तदा॥ १०.६ ॥  
कौशिकोऽथ तमाहेदं प्रहस्य वचनं स्वयम्॥  
कस्मात्कूर्म प्रनष्टोद्य विमुखोऽभ्यागतेष्वपि॥ १०.७ ॥  
अग्निर्द्विजानां विप्रश्च वर्णानां रमणः स्त्रियाम्॥  
गुरुः पिता च पुत्राणां सर्वस्याभ्यागतो गुरुः॥ १०.८ ॥  
विहाय तमिमं धर्ममातिथ्यविमुखः कथम्॥  
गृह्णासि पापं सर्वेषां ब्रूहि कूर्माधुनोत्तरम्॥ १०.९ ॥  
॥कूर्म उवाच॥  
चिरन्तनो हि जानामि कर्त्तुमातिथ्यसत्क्रियाम्॥  
अभ्यागतेष्वपचितिं धर्मशास्त्रेषु निश्चितम्॥ १०.१० ॥  
सुमहत्कारणं चात्र श्रूयतां तद्वदामि वः॥  
नाहं पराङ्मुखो जात एतावन्ति दिनान्यपि॥ १०.११ ॥  
अभ्यागतस्य कस्यापि सर्वसत्कारसद्व्रती॥  
किं त्वेष पञ्चमो यो वो दृश्यते सरलाकृतिः॥ १०.१२ ॥  
इन्द्रद्युम्नो महीपालो बिभोम्यस्मादलन्तराम्॥  
अमुना यजमानेन रौचकाख्ये पुरा पुरे॥ १०.१३ ॥  
यज्ञपावकदग्धा मे पृष्ठिर्नाद्यापि निर्व्रणा॥  
तन्मे भयं पुनर्जातं किमयं पुनरेव माम्॥ १०.१४ ॥  
आसुतीवलमाधाय भुवि धक्ष्यति सम्प्रति॥  
इति वाक्यावसाने तु कूर्मस्य कुरुसत्तम॥ १०.१५ ॥  
पपात पुष्पवृष्टिः खाद्विमुक्ताप्सरसां गणैः॥  
सस्वनुर्देववाद्यानि कीर्त्युद्धारे महीपतेः॥ १०.१६ ॥  
विस्मितास्ते च ददृशुर्विमानं पुरतः स्थितम्॥  
इन्द्रद्युम्नकृते देवदूतेनाधिष्ठितं तदा॥ १०.१७ ॥  
अयातयामाः प्रददुराशिषोऽस्मै सुरद्विजाः॥  
साधुवादो दिवि महानासीत्तस्य महीपतेः॥ १०.१८ ॥  
ततो विमानमालम्ब्य देवदूतस्तमुच्चकैः॥  
इन्द्रद्युम्नमुवाचेदं श्रृण्वतां नाकवासिनाम्॥ १०.१९ ॥  
॥देवदूत उवाच॥  
नवीकृताधुना कीर्तिस्तव भूपाल निर्मला॥  
त्रिलोक्यामपि तच्छीघ्रं विमानमिदमारुह॥ १०.२० ॥  
गम्यतां ब्रह्मणो लोकमाकल्पं तपसोर्जितम्॥  
प्रेषितोऽहमनेनैव तवानयनकारणात्॥ १०.२१ ॥  
यावत्कीर्तिर्मनुष्यस्य पृथिव्यां प्रथिता भवेत्॥  
तावानेव भवेत्स्वर्गी सति पुण्ये ह्यनन्तके॥ १०.२२ ॥  
सुरालयसरोवापीकूपारामादिकल्पना॥  
एतदर्थं हि पूर्ताख्या धर्मशास्त्रेषु निश्चिता॥ १०.२३ ॥  
॥इन्द्रद्युम्न उवाच॥  
अमी ममैव सुहृदो मार्कण्डबककौशिकाः॥  
गृध्रकूर्मौ प्रभावोऽयममीषां मम वृद्धये॥ १०.२४ ॥  
तच्चेदमी मया साकं ब्रह्मलोकं प्रयान्त्युत॥  
पुरःस्थितास्तदायास्ये ब्रह्मलोकं च नान्यथा॥ १०.२५ ॥  
परेषामनपेक्ष्यैव कृतप्रतिकृतं हि यः॥  
प्रवर्तते हितायैव स सुहृत्प्रोच्यते बुधैः॥ १०.२६ ॥  
स्वार्थोद्युक्तधियो ये स्युरन्वर्थास्तेप्यसुन्धराः॥  
मरणं प्रकृतिश्चैव जीवितं विकृतिर्यदा॥ १०.२७ ॥  
प्राणिनां परमो लाभः केवलं प्राणिसौहृदम्॥  
दरिद्रा रागिणोऽसत्यप्रतिज्ञाता गुरुद्रुहः॥ १०.२८ ॥  
मित्रावसानिनः पापाः प्रायो नरकमण्डनाः॥  
परार्थनष्टास्तदमी पञ्च सम्प्रति साधवः॥ १०.२९ ॥  
मम कीर्तिसमुद्धारः स प्रभावो महात्मनाम्॥  
अमीषां यदि ते स्वर्गं प्रयास्यन्ति मया सह॥  
तदाहमपि यास्यामि देवदूतान्यथा न हि॥ १०.३० ॥  
॥देवदूत उवाच॥  
एते हरगणाः सर्वेशापभ्रष्टाः क्षितिं गताः॥ १०.३१ ॥  
शापान्ते हरपार्श्वे तु यास्यन्ति पृथिवीपते॥  
विहायेमानतो भूप त्वमागच्छ मया सह॥ १०.३२ ॥  
न चैषां रोचते स्वर्गो हित्वा देवं महेश्वरम्॥  
॥इन्द्रद्युम्न उवाच॥  
यद्येवं गच्छ तद्दूत नायास्येहं त्रिविष्टपम्॥ १०.३३ ॥  
तथा तथा यति ष्यामि भविष्यामि यथा गणः॥  
अविशुद्धिक्षयाधिक्यदूषणैरेष निन्दितः॥ १०.३४ ॥  
स्वर्गः सदानुश्रविकस्तस्मादेनं न कामये॥  
तत्रस्थास्य पुनः पातो भयं न व्येति मानसात्॥ १०.३५ ॥  
पुनः पातो यतः पुंसस्तस्मात्स्वर्गं न कामये॥  
सति पुण्ये स्वयं तेन पातितो निजलोकतः॥ १०.३६ ॥  
चतुर्मुखेन वैलक्ष्यं गतोऽस्मि कथमेमि तम्॥  
इतीदमुक्त्वा दूतं तं श्रृण्वतोऽस्यैव विस्मयात्॥ १०.३७ ॥  
अप्राक्षीद्भूपतिः कूर्मं तदायुःकारणं तदा॥  
इदमायुः कथं जातं कूर्म दीर्घतमं तव॥ १०.३८ ॥  
सुहृन्मित्रं गुरुस्त्वं मे येन कीर्तिर्ममोद्धृता॥ १०.३९ ॥  
॥कूर्म उवाच॥  
श्रृणु भूप कथां दिव्यां श्रवणात्पापनाशिनीम्॥  
कथां सुमधुरामेतां शिवमाहात्म्यसंयुताम्॥ १०.४० ॥  
श्रृण्वन्निमामपि कथां नृपते मनुष्यः सुश्रद्धया भवति पापविमुक्तदेहः॥  
शम्भोः प्रसादमभिगम्य यथायुरेवमासीत्प्रसादत इयं मम कूर्मता च॥ १०.४१ ॥  
इति श्रीस्कान्दे महापुराण एकाशीतिसाहस्त्रायां संहितायां प्रथमे
माहेश्वरखण्डे कौमारिकाखण्डे महीप्रादुर्भावे दशमोऽध्यायः॥ १० ॥ छ ॥  

