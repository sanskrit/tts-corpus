+++
title = "०२"

+++
[अध्यायः ०२]



वेदव्यासः

अध्यायः २  
॥सूत उवाच॥  
ततो द्विजौः परिवृतं नारदं देवपूजितम्॥  
अभिगम्योपजग्राह सर्वानथ स पाण्डवः॥ २.१ ॥  
ततस्तं नारदः प्राह जयारातिधनञ्जय॥  
धर्मे भवति ते बुद्धिर्देवेषु ब्राह्मणेषु च॥ २.२ ॥  
कच्चिदेतां महायात्रां वीर द्वादशवारषिकीम्॥  
आचरन्खिद्यसे नैवमथ वा कुप्यसे न च॥ २.३ ॥  
मुनीनामपि चेतांसि तीर्थयात्रासु पाण्डव॥  
खिद्यन्ति परिकृप्यन्ति श्रेयसां विघ्नमूलतः॥ २.४ ॥  
कच्चिन्नैतेन दोषेण समाश्लिष्टोऽसि पाण्डव॥  
अत्र चाङ्गिरसा गीतां गाथामेतां हि शुश्रुम॥ २.५ ॥  
यस्य हस्तौ च पादौ च मनश्चैव सुसंयतम्॥  
निर्विकाराः क्रियाः सर्वाः स तीर्थफलमश्नुते॥ २.६ ॥  
तदिदं हृदि धार्यं ते किं वा त्वं तात मन्यसे॥  
भ्राता युधिष्ठिरो यस्य सखा यस्य स केशवः॥ २.७ ॥  
पुनरेतत्समुचितं यद्विप्रैः शिक्षणं नृणाम्॥  
वयं हि धर्मगुरवः स्थापितास्तेन विष्णुना॥ २.८ ॥  
विष्णुना चात्र श्रृणुमो गीतां गाथां द्विजान्प्रति॥ २.९ ॥  
यस्यामलामृतयशःश्रवणावगाहः सद्यः पुनाति जगदा श्वपचाद्विकुण्ठः॥  
सोहं भवद्भिरुपलब्ध सुतीर्थकीर्तिश्छद्यां स्वबाहुमपि यः प्रतिकूलवर्ती॥
॥  
प्रियं च पार्थ ते ब्रूमो येषां कुशलकामुकः॥  
सर्वे कुशलिनस्ते च यादवाः पाण्डवास्तथा॥ २.११ ॥  
अधुना भीमसेनेन कुरूणामुपतापकः॥  
शासनाद्धृतराष्ट्रस्य वीरवर्मा नृपो हतः॥ २.१२ ॥  
स हि राज्ञामजेयोऽभूद्यथापूर्वं बलिर्बली॥  
कण्टकं कण्टकेनेव धृतराष्ट्रो जिगाय तम्॥ २.१३ ॥  
इत्यादिनारदप्रोक्तां वाचमाकर्ण्य फाल्गुनः॥  
अतीव मुदितः प्राह तेषामकुशलं कुतः॥ २.१४ ॥  
ये ब्राह्मणमते नित्यं ये च ब्राह्मणपूजकाः॥  
अहं च शक्त्या नियतस्तीर्थानि विचरन्ननु॥ २.१५ ॥  
आगतस्तीर्थमेतद्धि प्रमोदोऽतीव मे हृदि॥  
तीर्थानां दर्शनं धन्यमवगाहस्ततोऽधिकः॥ २.१६ ॥  
माहात्म्यश्रवणं तस्मादौर्वोपि मुनिरब्रवीत्॥  
तदहं श्रोतुमिच्छामि तीर्थस्यास्य गुणान्मुने॥ २.१७ ॥  
एतेनैव श्राव्यमेतद्यत्त्वयाङ्गीकृतं मुने॥  
त्वं हि त्रिलोकीं विचरन्वेत्सि सर्वां हि सारताम्॥ २.१८ ॥  
तदेतत्सर्वतीर्थेभ्योऽधिकं मन्ये त्वदा हृतम्॥ २.१९ ॥  
॥नारद उवाच॥  
उचितं तव पार्थैतद्यत्पृच्छसि गुणिन्गुणान्॥  
गुणिनामेव युज्यन्ते श्रोतुं धर्मोद्भवा गुणाः॥  
साधूनां धर्मश्रवणैः कीर्तनैर्याति चान्वहम्॥ २.२० ॥  
पापानामसदालापैरायुर्याति यथान्वहम्॥  
तदहं कीर्तयिष्यामि तीर्थस्यास्य गुणान्बहून्॥ २.२१ ॥  
यथा श्रुत्वा विजानासि युक्तमङ्गीकृतं मया॥  
पुराहं विचरन्पार्थ त्रिलोकीं कपिलानुगः॥ २.२२ ॥  
गतवान्ब्रह्मणो लोकं तत्रापश्यं पितामहम्॥  
स हि राजर्षिदेवर्‌षिमूर्तामूर्तैः सुसंवृतः॥ २.२३ ॥  
विभाति विमलो ब्रह्मा नक्षत्रैरुडुराडिव॥  
तमहं प्रणिपत्याथ चक्षुषा कृतस्वागतः॥ २.२४ ॥  
उविष्टः प्रमुदितः कपिलेन सहैव च॥  
एतस्मिन्नन्तरे तत्र वार्तिकाः समुपागताः॥ २.२५ ॥  
प्रहीयन्ते हि ते नित्यं जगद्द्रष्टुं हि ब्रह्मणा॥  
कृतप्रणामानथ तान्समासीनान्पितामहः॥ २.२६ ॥  
चक्षुषामृतकल्पेन प्लावयन्निव चाब्रवीत्॥  
कुत्र कुत्र विचीर्णं वो दृष्टं श्रुतमथापि वा॥ २.२७ ॥  
किञ्चिदेवाद्भुतं ब्रूत श्रवणाद्येन पुण्यता॥  
एवमुक्ते भगवता तेषां यः प्रवरो मतः॥ २.२८ ॥  
सुश्रवानाम ब्रह्माणं प्रणिपत्येदमूचिवान्॥  
प्रभोरग्रे च विज्ञप्तिर्यथा दीपो रवेस्तथा॥ २.२९ ॥  
तथापि खलु वाच्यं मे परार्थं प्रेरितेन ते॥  
मुनिः कात्यायनोनाम श्रुत्वा धर्मान्पुनर्बहून्॥ २.३० ॥  
सारजिज्ञासया तस्थावेकाङ्गुष्ठः शतं समाः॥  
ततः प्रोवाच तं दिव्या वाणी कात्यायन श्रृणु॥ २.३१ ॥  
पुण्ये सरस्वतीतीरे पृच्छ सारस्वतं मुनिम्॥  
स ते सारं धर्मसाध्यं धर्मज्ञोऽभिवदिष्यति॥ २.३२ ॥  
इति श्रुत्वा मुनिवरो मुनिश्रेष्ठमुपेत्य तम्॥  
प्रणम्य शिरसा भूमौ पप्रच्छेदं हृदि स्थितम्॥ २.३३ ॥  
सत्यं केचित्प्रशंसन्तितपः शौचं तथा परे॥  
साङ्ख्यं केचित्प्रशंसन्ति योगमन्ये प्रचक्षते॥ २.३४ ॥  
क्षमां केचित्प्रशंसन्ति तथैव भृशमार्ज्जवम्॥  
केचिन्मौनं प्रशंसन्ति केचिदाहुः परं श्रुतम्॥ २.३५ ॥  
सम्यग्ज्ञानं प्रशंसन्ति केचिद्वैराग्यमुत्तमम्॥  
अग्निष्टोमादिकर्माणि तथा केचित्परं विदुः॥ २.३६ ॥  
आत्मज्ञानं परं केचित्समलोष्टाश्मकाञ्चनम्॥  
इत्थं व्यवस्थिते लोके कृत्याकृत्यविधौ जनाः॥ २.३७ ॥  
व्यामोहमेव गच्छन्ति किं श्रेय इति वादिनः॥  
यदेतेषु परं कृत्यम् नुष्ठेयं महात्मभिः॥ २.३८ ॥  
वक्तुमर्हसि धर्मज्ञ मम सर्वार्थसाधकम्॥ २.३९ ॥  
॥सारस्वत उवाच॥  
यन्मां सरस्वती प्राह सारं वक्ष्यामि तच्छृणु॥  
छायाकारं जगत्सर्वमुत्पत्तिक्षयधर्मि च॥  
वाराङ्गनानेत्रभङ्गस्वद्वद्भङ्गुरमेव तत्॥ २.४० ॥  
धनायुर्यौवनं भोगाञ्जलचन्द्रवदस्थिरान्॥  
बुद्ध्या सम्यक्परामृश्य स्थाणुदानं समाश्रयेत्॥ २.४१ ॥  
दानवान्पुरुषः पापं नालं कर्तुमिति श्रुतिः॥  
स्थाणुभक्तो जन्ममृत्यू नाप्नोतीति श्रुति स्तथा॥ २.४२ ॥  
सावर्णिना च गाथे द्वे कीर्तिते श्रृणु ये पुरा॥  
वृषो हि भगवान्धर्मो वृषभो यस्य वाहनम्॥ २.४३ ॥  
पूज्यते स महादेवः स धर्मः पर उच्यते॥  
दुःखावर्ते तमोघोरे धर्माधर्मजले तथा॥ २.४४ ॥  
क्रोधपङ्के मदग्राहे लोभबुद्बदसङ्कटे॥  
मानगम्भीरपाताले सत्त्वयानविभूषिते॥ २.४५ ॥  
मज्जन्तं तारयत्येको हरः संसारसागरात्॥  
दानं वृत्तं व्रतं वाचः कीर्तिधर्मौ तथायुषः॥ २.४६ ॥  
परोपकरणं कायादसारात्सारमुद्धरेत्॥  
धर्मे रागः श्रुतौ चिन्ता दाने व्यसनमुत्तमम्॥ २.४७ ॥  
इन्द्रियार्थेषु वैराग्यं सम्प्राप्तं जन्मनः फलम्॥  
देशेऽस्मिन्भारते जन्म प्राप्य मानुष्यमध्रुवम्॥ २.४८ ॥  
न कुर्यादात्मनः श्रेयस्तेनात्मा वञ्चतश्चिरम्॥  
देवासुराणां सर्वेषां मानुष्यमतिदुर्लभम्॥ २.४९ ॥  
तत्सम्प्राप्य तथा कुर्यान्न गच्छेन्नरकं यथा॥  
सर्वस्य मूलं मानुष्यं तथा सर्वार्थसाधकम्॥ २.५० ॥  
यदि लाभे न यत्नस्ते मूलं रक्ष प्रयत्नतः॥  
महता पुण्यमूल्येन क्रीयते कायनौस्त्वया॥ २.५१ ॥  
गन्तुं दुःखोदधेः पारं तर यावन्न भिद्यते॥  
अविकारिशरीरत्वं दुष्प्राप्यं वै ततः॥ २.५२ ॥  
नापक्रामति संसारादात्महा स नराधमः॥  
तपस्तप्यन्ति यतयो जुह्वते चात्र यज्विनः॥  
दानानि चात्र दीयन्ते परलोकार्थमादरात्॥ २.५३ ॥  
॥कात्यायन उवाच॥  
दानस्य तपसो वापि भगवन्किं च दुष्करम्॥  
किं वा महत्फलं प्रेत्य सारस्वत ब्रवीहि तत्॥ २.५४ ॥  
॥सारस्वत उवाच॥  
न दानाद्दुष्करतरं पृथिव्यामस्ति किञ्चन॥  
मुने प्रत्यक्षमेवैतद्दृश्यते लोकसाक्षिकम्॥ २.५५ ॥  
परित्यज्य प्रियान्प्राणान्धनार्थे हि महाभयम्॥  
प्रविशन्ति महालोभात्समुद्रमटवीं गिरिम्॥ २.५६ ॥  
सेवामन्ये प्रपद्यन्ते श्ववृत्तिरिति या स्मृता॥  
हिंसाप्रायां बहुक्लेशां कृषिं चैव तथा परे॥ २.५७ ॥  
तस्य दुःखार्जितस्येह प्राणेभ्योपि गरीयसः॥  
आयासशतलब्धस्य परित्यागः सुदुष्करः॥ २.५८ ॥  
यद्ददाति यदश्नाति तदेव धनिनो धनम्॥  
अन्ये मृतस्य क्रीडन्ति दारैरपि धनैरपि॥ २.५९ ॥  
अहन्यहनि याचन्तमहं मन्ये गुरुं यथा॥  
मार्जनं दर्पणस्येव यः करोति दिनेदिने॥ २.६० ॥  
दीयमानं हि नापैति भूय एवाभिवर्धते॥  
कूप उत्सिच्यमानो हि भवेच्छुद्धो बहूदकः॥ २.६१ ॥  
एकजन्मसुखस्यार्थे सहस्राणि विलापयेत्॥  
प्राज्ञो जन्मसहस्रेषु सञ्चिनोत्येकजन्मनि॥ २.६२ ॥  
मूर्खो हि न ददात्यर्थानिह दारिद्र्यशङ्कया॥  
प्राज्ञस्तु विसृजत्यर्थानमुत्र तस्य शङ्कया॥ २.६३ ॥  
किं धनेन करिष्यन्ति देहिनो भङ्गुराश्रयाः॥  
यदर्थं धनमिच्छन्ति तच्छरीरमशाश्वतम्॥ २.६४ ॥  
अक्षरद्वयमभ्यस्तं नास्तिनास्तीति यत्पुरा॥  
तदिदं देहिदेहिति विपरीतमुपस्थितम्॥ २.६५ ॥  
बोधयन्ति च यावन्तो देहीति कृपणं जनाः॥  
अवस्थेयमदानस्य मा भूदेवं भवानपि॥ २.६६ ॥  
दातुरेवोपकाराय वदत्यर्थीति देहि मे॥  
यस्माद्दाता प्रयात्यूर्ध्वमधस्तिष्ठेत्प्रतिग्रही॥ २.६७ ॥  
दरिद्रा व्याधिता मूर्खाः परप्रेष्यकराः सदा॥  
अदत्तदानाज्जायन्ते दुःखस्यैव हि भाजनाः॥ २.६८ ॥  
धनवन्तमदातारं दरिद्रं वाऽतपस्विनम्॥  
उभावम्भसि मोक्तव्यौ कण्ठे बद्धा महाशिलाम्॥ २.६९ ॥  
शतेषु जायते शूरः सहस्रेषु च पण्डितः॥  
वक्ता शतसहस्रेषु दाता जायेत वा न वा॥ २.७० ॥  
गोभिर्विप्रैश्च वेदैश्च सतीभिः सत्यवादिभिः॥  
अलुब्धैर्दानशीलैश्च सप्तभिर्धार्यते मही॥ २.७१ ॥  
शिबिरौशीनरोङ्गानि सुतं च प्रियमौरसम्॥  
ब्राह्मणार्थमुपाकृत्य नाकपृष्ठमितो गतः॥ २.७२ ॥  
प्रतर्द्दनः काशिपति प्रदाय नयने स्वके॥  
ब्राह्मणायातुलां कीर्तिमिह चामुत्र चाश्नुते॥ २.७३ ॥  
निमी राष्ट्रं च वैदेहो जामदग्न्यो वसुन्धराम्॥  
ब्राह्मणेभ्यो ददौ चापि गयश्चोर्वीं सपत्तनाम्॥ २.७४ ॥  
अवर्षति च पर्जन्ये सर्वभूतनिवासकृत्॥  
वसिष्ठो जीवयामास प्रजापतिरिव प्रजाः॥ २.७५ ॥  
ब्रह्मदत्तश्च पाञ्चाल्यो राजा बुद्धिमतां वरः॥  
निधिं शङ्खं द्विजाग्र्येभ्यो दत्त्वा स्वर्गमवाप्तवान्॥ २.७६ ॥  
सहस्रजिच्च राजर्षिः प्राणानिष्टान्महायशाः॥  
ब्राह्मणार्थे परित्यज्य गतो लोकाननुत्तमान्॥ २.७७ ॥  
एते चान्ये च बहवः स्थाणोर्दानेन भक्तितः॥  
रुद्रलोकं गता नित्यं शान्तात्मानो जितेन्द्रियाः॥ २.७८ ॥  
एषां प्रतिष्ठिता कीर्तिर्यावत्स्थास्यति मेदिनी॥  
इति सञ्चिन्त्य सारार्थी स्थाणुदानपरो भव॥ २.७९ ॥  
सोऽपि मोह परित्यज्य तथा कात्यायनोऽभवत्॥ २.८० ॥  
॥नारद उवाच॥  
एवं सुश्रवसा प्रोक्तां कथामाकर्ण्य पद्मभूः॥  
हर्षाश्रुसंयुतोऽतीव प्रशशम्स मुहुर्मुहुः॥ २.८१ ॥  
साधु ते व्याहृतं वत्स एवमेतन्न चान्यथा॥  
सत्यं सारस्वतः प्राह सत्या चैवं तथा श्रुतिः॥ २.८२ ॥  
दानं यज्ञानां वरूथं दक्षिणा लोके दातारँसर्वभूतान्युपजीवन्ति
दानेनारातीरँपानुदन्त दानेन द्विषन्तो मित्रा भवन्ति दाने सर्वं प्रतिष्ठितं
तस्माद्दानं परमं वदन्तीति॥ २.८३ ॥  
संसारसागरे घोरे धर्माधर्मोर्मिसङ्कुले॥  
दानं तत्र निषेवेत तच्च नौरिव निर्मितम्॥ २.८४ ॥  
इति सञ्चिन्त्य च मया पुष्करे स्थापिता द्विजाः॥  
गङ्गायमुनयोर्मध्ये मध्यदेशे द्विजाः सृते॥ २.८५ ॥  
स्थापिताः श्रीहरिभ्यां तु श्रीगौर्या वेदवित्तमाः॥  
रुद्रेण नागराश्चैव पार्वत्या शक्तिपूर्भवाः॥ २.८६ ॥  
श्रीमाले च तथा लक्ष्म्या ह्येवमादिसुरोत्तमैः॥  
नानाग्रहाराः सन्दत्ता लोकोद्धरणकाङ्क्षया॥ २.८७ ॥  
न हि दानफले काङ्क्षा काचिन्नऽस्ति सुरोत्तमाः॥  
साधुसंरक्षणार्थं हि दानं नः परिकीर्तितम्॥ २.८८ ॥  
ब्राह्मणाश्च कृतस्थाना नानाधर्मोपदेशनैः॥  
समुद्धरन्ति वर्णांस्त्रींस्ततः पूज्यतमा द्विजाः॥ २.८९ ॥  
दानं चतुर्विधं दानमुत्सर्गः कल्पितं तथा॥  
संश्रुतं चेति विविधं तत्क्रमात्परिकीर्तितम्॥ २.९० ॥  
वापीकूपतडागानां वृक्षविद्यासुरौकसाम्॥  
मठप्रपागृहक्षेत्रदानमुत्सर्ग इत्यसौ॥ २.९१ ॥  
उपजीवन्निमान्यश्च पुण्यं कोऽपि चरेन्नरः॥  
षष्ठमंशं स लभते यावद्यो विसृजेद्द्विजः॥ २.९२ ॥  
तदेषामेव सर्वेषां विप्रसंस्थापनं परम्॥  
देवसंस्थापनं चैव धर्मस्तन्मूल एव यत्॥ २.९३ ॥  
देवतायतनं यावद्यावच्च ब्राह्मणगृहम्॥  
तावद्दातुः पूर्वजानां पुण्यांशश्चोपतिष्ठति॥ २.९४ ॥  
एतत्स्वल्पं हि वाणिज्यं पुनर्बहुफलप्रदम्॥  
जीर्णोद्धारे च द्विगुणमेतदेव प्रकीर्तितम्॥ २.९५ ॥  
तस्मादिदं त्वहमपिब्रवीमि सुरसत्तमाः॥  
नास्ति दानसमं किञ्चित्सत्यं सारस्वतो जगौ॥ २.९६ ॥  
॥नारद उवाच॥  
इति सारस्वतप्रोक्तां तथा पद्मभुवेरिताम्॥  
साधुसाध्वित्यमोदन्त सुराश्चाहं सुविस्मिताः॥ २.९७ ॥  
ततः सभाविसर्गान्ते सुरम्ये मेरुमूर्धनि॥  
उपविश्य शिलापृष्ठे अहमेतदचिन्तयम्॥ २.९८ ॥  
सत्यमाह विरञ्चिस्तु स किमर्थं तु जीवति॥  
येनैकमपि तद्धृत्तं नैव येन कृतार्थता॥ २.९९ ॥  
तदहं दानपुण्यं हि करिष्यामि कथं स्फुटम्॥  
कौपीनदण्डात्मधनो धनं स्वल्पं हि नास्ति मे॥ २.१०० ॥  
अनर्हते यद्ददाति न ददाति तथार्हते॥  
अर्हानर्हपरिज्ञानाद्दानधर्मो हि दुष्करः॥ २.१०१ ॥  
देशेकाले च पात्रे च शुद्धेन मनसा तथा॥  
न्यायार्जितं च यो दद्याद्यौवने स तदश्नुते॥ २.१०२ ॥  
तमोवृतस्तु यो दद्यात्क्रोधात्तथैव च॥  
भुङ्क्ते दान फलं तद्धि गर्भस्थो नात्र संशयः॥ २.१०३ ॥  
बालत्वेऽपि च सोऽश्राति यद्दत्तं दम्भकारणात्॥  
दत्तमन्यायतो वित्तं वै चार्थकारणम्॥ २.१०४ ॥  
वृद्धत्वे हि समश्राति नरो वै नात्र भविष्यति॥  
तस्माद्देशे च काले च सुपात्रे विधिना नरः॥  
शुभार्जितं प्रयुञ्जीत श्रद्धया शाठ्यवर्जितः॥ २.१०५ ॥  
तदेतन्निर्धनत्वाच्च कथं नाम भविष्यति॥  
सत्यमाहुः पुरा वाक्यं पुराणमुनयोऽमलाः॥ २.१०६ ॥  
नाधनस्यास्त्ययं लोको न परश्च कथञ्चन॥  
अभिशस्तं प्रपश्यन्ति दरिद्रं पार्श्वतः स्थितम्॥ २.१०७ ॥  
दारिद्र्यं पातकं लोके कस्तच्छंसितुमर्हति॥  
पतितः शोच्यते सर्वैर्निर्धनश्चापि शोच्यते॥ २.१०८ ॥  
यः कृशाश्वः कृशधनः कृशभृत्यः कृशातिथिः॥  
स वै प्रोक्तः कृशोनाम न शरीरकृशः कृशऋ २.१०९ ॥  
अर्थवान्दुष्कुलीनोऽपि लोके पूज्यतमो नरः॥  
शशिनस्तुल्यवंशोऽपि निर्धनः परिभूयते॥ २.११० ॥  
ज्ञानवृद्धास्तपोवृद्धा ये च वृद्धा बहुश्रुताः॥  
ते सर्वे धनवृद्धस्य द्वारि तिष्ठन्ति किङ्कराः॥ २.१११ ॥  
यद्यप्ययं त्रिभुवने अर्थोऽस्माकं पराग्नहि॥  
तथाप्यन्यप्रार्थितो हि तस्यैव फलदो भवेत्॥ २.११२ ॥  
अथवैतत्पुरा सर्वं चिन्तयिष्यामि सुस्फुटम्॥  
विलोकयामि पूर्वं तु किञ्चिद्योग्यं हि स्थानकम्॥ २.११३ ॥  
स चिन्तयित्वेति बहुप्रकारं देशांश्च ग्रामान्नगराणि चाश्रमान्॥  
बहूनहं पर्यटन्नाप्तवान्हि स्थानं हितं स्थापये यत्र विप्रान्॥ २.११४ ॥  
इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे कौमारिकाखण्डे नारदार्जुनसंवादे दानप्रशंसावर्णनन्नाम
द्वितीयऽध्यायः॥ २ ॥ छ ॥  

