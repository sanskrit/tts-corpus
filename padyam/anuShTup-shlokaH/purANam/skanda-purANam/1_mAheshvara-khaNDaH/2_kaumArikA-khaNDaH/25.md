+++
title = "२५"

+++
[अध्यायः २५]



वेदव्यासः

अध्यायः २५  
॥अर्जुन उवाच॥  
देवर्षे वर्ण्यते चेयं कथा पीयूषसोदरा॥  
पुनरेतन्मुने ब्रूहि यदा वेत्ति महेश्वरः॥ २५.१ ॥  

भगवान्स्वां सतीं भार्यां वधार्थं चापि तारकम्॥  
सत्याश्च विरहात्तप्यन्ददाह किमसौ स्मरम्॥ २५.२ ॥  

त्वयैवोक्तं स विरहात्सत्यास्तप्यति वै तपः॥  
हिमाद्रिमास्थितो देवस्तस्याः सङ्गमवाञ्छया॥ २५.३ ॥  

॥नारद उवाच॥  
सत्यमेतत्पुरा पार्थ भवस्येदं मनीषितम्॥  
अतप्ततपसा योगो न कर्तव्यो मयाऽनया॥ २५.४ ॥  

तपो विना शुद्धदेहो न कथञ्चन जायते॥  
असुद्धदेहेन समं संयोगो नैव दैहिकः॥ २५.५ ॥  

महत्कर्माणि यानीह तेषां मूलं सदा तपः॥  
नातप्ततपसां सिद्धिर्महत्कर्माणि यान्ति वै॥ २५.६ ॥  

एतस्मात्कारणाद्देवो दर्पितं तं ददाह तु॥  
ततो दग्धे स्मरे चापि पार्वतीमपि व्रीतिताम्॥ २५.७ ॥  

विहाय सगणो देवः कैलासं समपद्यत॥  
देवी च परमोद्विग्ना प्रस्खलन्ती पदेपदे॥ २५.८ ॥  

जीवितं स्वं विनिन्दन्ती बभ्रामेतस्ततश्चसा॥  
हिमाद्रिरपि स्वे श्रृङ्गे रुदतीं पृष्टवान्रतिम्॥ २५.९ ॥  

कासि कस्यासि कल्याणि किमर्थं चापि रोदिषि॥  
पृष्टा सा च रतिः सर्वं यथावृत्तं न्यवेदयत्॥ २५.१० ॥  

निवेदिते तथा रत्या शैलः सम्भ्रान्तमानसः॥  
प्राप्य स्वां तनयां पाणावादायागात्स्वकं पुरम्॥ २५.११ ॥  

सा तत्र पितरौ प्राह सखीनां वदनेन च॥  
दुर्भगेन शरीरेण किमनेन हि कारणम्॥ २५.१२ ॥  

देहवासं परित्यक्ष्ये प्राप्स्ये वाभिमतं पतिम्॥  
असाध्यं चाप्यभीष्टं च कथं प्राप्यं तपो विना॥ २५.१३ ॥  

नियमैर्विविधैस्तस्माच्छोषयिष्ये कलेवरम्॥  
अनुजानीत मां तत्र यदि वः करुणा मयि॥ २५.१४ ॥  

श्रुत्वेति वचनं माता पिता च प्राह तां शुभाम्॥  
उ मेति चपले पुत्रि न क्षमं तावकं वपुः॥ २५.१५ ॥  

सोढुं क्लेशात्मरूपस्य तपसः सौम्यदर्शने॥  
भावीन्यप्यनि वार्याणि वस्तूनि च सदैव तु॥ २५.१६ ॥  

भाविनोर्था भवन्त्येव नरस्यानिच्छतोपि हि॥  
तस्मान्न तपसा तेऽस्ति बाले किञ्चित्प्रयोजनम्॥ २५.१७ ॥  

॥श्रीदेव्युवाच॥  
यदिदं भवतो वाक्यं न सम्यगिति मे मतिः॥  
केवलं न हि दैवेन प्राप्तुमर्थो हि शक्यते॥ २५.१८ ॥  

त्किञ्चिद्दैवाद्धठात्किञ्चित्किञ्चिदेव स्वभावतः॥  
पुरुषः फलमाप्नोति चतुर्थं नात्र कारणम्॥ २५.१९ ॥  

ब्रह्मणा चापि ब्रह्मत्वं प्राप्तं किलतपोबलात्॥  
अन्यैरपि च यल्लब्धं तन्नसङ्ख्यातुमुत्सहे॥ २५.२० ॥  

अध्रुवेण शरीरेण यद्यभीष्टं न साध्यते॥  
पश्चात्स शोच्यते मन्दः पतितेऽस्मिञ्छरीरके॥ २५.२१ ॥  

यस्य देहस्य धर्मोऽयं क्वचिज्जायेत्क्वचिन्म्रियेत्॥  
क्वचिद्गर्भगतं नश्येज्जातमात्रं क्वचित्तथा॥ २५.२२ ॥  

बाल्ये च यौवने चापि वार्धक्येपि विनश्यति॥  
तेन चञ्चलदेहेन कोऽर्थः स्वार्थो न चेद्भवेत्॥ २५.२३ ॥  

इत्युक्त्वा स्वसखीयुक्ता पितृभ्यां साश्रु वीक्षिता॥  
श्रृङ्गं हिमवतः पुण्यं नानाश्चर्यं जगाम सा॥ २५.२४ ॥  

तत्रां बराणि सन्त्यज्य भूषणानि च शैलजा॥  
संवीता वल्कलैर्दिव्यैस्तपोऽतप्यत संयता॥ २५.२५ ॥  

ईश्वरं हृदि संस्थाप्य प्रणवाभ्यसनादृता॥  
मुनीनामप्य भून्मान्या तदानीं पार्थ पार्वती॥ २५.२६ ॥  

त्रिस्नाता पाटलापत्रभक्षकाभूच्छतं समाः॥  
शन्त च बिल्वपत्रेण शीर्णोन कृतभोजना॥ २५.२७ ॥  

जलभक्षा शतं चाभूच्छतं वै वायुभोजना॥  
ततो नियममादाय पादाङ्गुष्ठस्थिताभवत्॥ २५.२८ ॥  

निराहारा ततस्तापं प्रापुस्तत्तपसो जनाः॥  
ततो जगत्समालोक्य तदीयतपसोर्जितम्॥ २५.२९ ॥  

हरस्तत्राययौ साक्षाद्ब्रह्मचारिवपुर्द्धरः॥  
वसानो वल्कलं दिव्यं रौरवाजिनसंवृतः॥ २५.३० ॥  

सुलक्षणाषाढधरः सद्वृत्तः प्रति भानवान्॥  
ततस्तं पूजयामासुस्तत्सख्यो बहुमानतः॥ २५.३१ ॥  

वक्तुमिच्छुः शैलपुत्रीं सखीभिरिति चोदितः॥  
ब्रह्मन्नियं महाभागा गृहीतनियमा शुभा॥ २५.३२ ॥  

मुहूर्तपञ्चमात्रेण नियमोऽस्याः समाप्यते॥  
तत्प्रतीक्षस्व तं कालं पश्चादस्मत्सखीसमम्॥ २५.३३ ॥  

नानाविदा धर्मवार्ताः प्रकरिष्यसि ब्राह्मण॥  
इत्युक्त्वा विजयाद्यास्ता देवीचरितवर्णनैः॥ २५.३४ ॥  

अश्रुमुख्यो द्विजस्याग्रे निन्युः कालं च तं तदा॥  
ततः काले किञ्चिदूने ब्रह्मचारी महामतिः॥ २५.३५ ॥  

विलोकनमिषेणागादाश्रमोपस्थितं ह्रदम्॥  
निपपात च तत्रासौ चुक्रोशातितरां ततः॥ २५.३६ ॥  

अहमत्र निमज्जामि कोऽपि मामुद्धरेत भोः॥  
इति तारेण क्रोशन्तं श्रुत्वा तं विजयादिकाः॥ २५.३७ ॥  

आजग्मुस्त्वरया युक्ता ददुस्तस्मै करं च ताः॥  
स चुक्रोश ततो गाढं दूरेदूरे पुनःपुनः॥ २५.३८ ॥  

नाहं स्पृशाम्यसंसिद्धां म्रिये वा नानृतं त्विदम्॥  
ततः समाप्तनियमा पार्वती स्वयमाययौ॥ २५.३९ ॥  

सव्यं करं ददावस्य तं चासौ नाभ्यनन्दत॥  
भद्रे यच्छुचि नैव स्याद्यच्चैवावज्ञया कृतम्॥ २५.४० ॥  

सदोषेण कृतं यच्च तदादद्यान्न कर्हिचित्॥  
सव्यं चाशुचि ते हस्तं नावलम्बामि कर्हिचित्॥ २५.४१ ॥  

इत्युक्ता पार्वती प्राह नाहं दत्तं च दक्षिणम्॥  
ददामि कस्यचिद्विप्र देवदेवाय कल्पितम्॥ २५.४२ ॥  

दक्षिणं मे करं देवो ग्रहीता भव एव च॥  
शीर्यते चोग्रतपसा सत्यमेतन्मयोदितम्॥ २५.४३ ॥  

॥विप्र उवाच॥  
यद्येवमवलेपस्ते गमनं केन वार्यते॥  
यथा तव प्रतिज्ञेयं ममापीयं तथाचला॥ २५.४४ ॥  

रुद्रस्यापि वयं मान्याः कीदृशं ते तपो वद॥  
विषमस्थं यत्र विप्रं म्रियमाणमुपेक्षसि॥ २५.४५ ॥  

अवजा नासि विप्रांस्त्वं तच्छीघ्रं व्रज दर्शनात्॥  
यदि वा मन्यसे पूज्यांस्ततोऽभ्युद्धर नान्यथा॥ २५.४६ ॥  

ततो विचार्य बहुधा इति चेति च सा शुभा॥  
विप्रस्योद्धरणं सर्वधर्मेभ्योऽमन्यताधिकम्॥ २५.४७ ॥  

ततः सा दक्षिणं दत्त्वा करं तं प्रोज्जहार च॥  
नरं नारी प्रोद्धरति सज्जन्तं भववारिधौ॥  
एतत्सन्दर्शनार्थाय तथा चक्रे भवोद्भवः॥ २५.४८ ॥  

प्रोद्धृत्य च ततः स्नात्वा बद्ध्व योगासनं स्थिता॥ २५.४९ ॥  

ब्रह्मचारी ततः प्राह प्रहसन्किमिदं शुभे॥  
कर्तुकामासि तन्वङ्गि दृढयोगासनस्थिता॥ २५.५० ॥  

देवी प्राह ज्वालयिष्ये शरीरं योगवह्निना॥  
महादेवकृतमतिरुच्छिष्टाहं यतोऽभवम्॥ २५.५१ ॥  

ब्रह्मचारी ततः प्राह काश्चिद्ब्राह्मणकाम्यया॥  
कृत्वा वार्तास्ततः स्वीयमभीष्टं कुरु पार्वति॥ २५.५२ ॥  

नोपहन्यां कदाचिद्वि साधुभिर्विप्रकामना॥  
धर्ममेनं मन्यसे चेन्मुहूर्तं ब्रूहि पार्वति॥ २५.५३ ॥  

देवी प्राह ब्रूहि विप्र मुहूर्तं संस्थिता त्वहम्॥  
ततः स्वयं व्रती प्राह देवीं तां स्वसखीयुताम्॥ २५.५४ ॥  

किमर्थमिति रम्भोरु नवे वयसि दुश्चरम्॥  
तपस्त्वया समारब्धं नानुरूपं विभाति मे॥ २५.५५ ॥  

दुर्लभं प्राप्य मानुष्यं गिरिराजगृहेऽधुना॥  
भोगांश्च दुर्लभान्देवि त्यक्त्वा किं क्लिश्यते वपुः॥ २५.५६ ॥  

अतीव दूये वीक्ष्य त्वां सुकुमारतराकृतिम्॥  
अत्युग्रतपसा क्लिष्टा पद्मिनीव हिमर्दिता॥ २५.५७ ॥  

इदं चान्यत्त्व शुभे शिरसो रोगदं मम॥  
यद्देहं त्यक्तुकामा त्वं प्रबुद्धा नासि बालिके॥ २५.५८ ॥  

वामः कामो मनुष्येषु सत्यमेतद्वचो यतः॥  
स्पृहणीयासि सर्वेषामेवं पीडयसे वपुः॥ २५.५९ ॥  

अविज्ञातान्वयो नग्नः शूली भूतगणाधिपः॥  
श्मशाननिलयो भस्मोद्धूलनो वृषवाहनः॥ २५.६० ॥  

गजाजिनो द्विजिह्वाद्यलङ्कृताङ्गो जटाधरः॥  
विरूपाक्षः कथङ्कारं निर्गुणः स्यात्तवोचितः॥ २५.६१ ॥  

गुणा ये कुलशीलाद्य वराणामुदिता बुधैः॥  
तेषामेकोऽपि नैवास्ति तस्मिंस्तन्नोचितः स ते॥ २५.६२ ॥  

शोचनीयतमा पूर्वमासीत्पार्वति कौमुदी॥  
त्वं संवृत्ता द्वितीयासि तस्यास्तत्सङ्गमाशया॥ २५.६३ ॥  

तपोधनाः सर्वसमा वयं यद्यपि पार्वति॥  
दुनोत्येव तवारम्भः शूलायां यूपसत्क्रिया॥ २५.६४ ॥  

वृषभारोहणं वासः श्मशाने पाणिसङ्ग्रहः॥  
सव्यालपाणिना क्षौमगजत्वग्बन्धनः कथम्॥ २५.६५ ॥  

जनहास्यकरं सर्वं त्वयारब्धमसाम्प्रतम्॥  
स्त्रीभावाद्भूतिसम्पर्क्कः कथं चाभिमतस्तव॥ २५.६६ ॥  

निवर्तय मनस्तस्मादस्मात्सर्वविरोधिनः॥  
मृगाक्षि मदनारातेर्मर्कटाक्षस्य प्रार्थनात्॥ २५.६७ ॥  

विरुद्धवादिनं चैवं ब्रह्मचारिणमीश्वरम्॥  
निशम्य कुपिता देवी प्राह वाचा सगद्गदम्॥ २५.६८ ॥  

मा मा ब्राह्मण भाषिष्ठा विरुद्धमिति शङ्करे॥  
महत्तमो याति पुमान्देवदेवस्य निन्दया॥ २५.६९ ॥  

न सम्यगभिजानासि तस्य देवस्य चेष्टितम्॥  
श्रृणु ब्राह्मण त्वं पापाद्यथास्मात्परिमुच्यसे॥ २५.७० ॥  

स आदिः सर्वजगतां कोस्य वेदान्वयं ततः॥  
सर्वं जगद्यस्य रूपं दिग्वासाः कीर्त्यते ततः॥ २५.७१ ॥  

गुणत्रयमयं शूलं शूली यस्माद्बिभार्ते सः॥  
अबद्धाः सर्वतो मुक्ता भूता एव च तत्पतिः॥ २५.७२ ॥  

श्मशानं चापि संसारस्तद्वासी कृपयार्थिनाम्॥  
भूतयः कथिता भूतिस्तां बिभर्ति स भूतिभृत्॥ २५.७३ ॥  

वृषो धर्म इति प्रोक्तस्तमारूढस्ततो वृषी॥  
सर्पाश्च दोषाः क्रोधाद्यास्तान्बिभर्ति जगन्मयः॥ २५.७४ ॥  

नानाविधाः कर्मयोगा जटारूपा बिभर्ति सः॥  
वेदत्रयी त्रिनेत्राणि त्रिपुरं त्रिगुणं वपुः॥ २५.७५ ॥  

भस्मीकरोति तद्देवस्त्रिपुरध्नस्ततः स्मृतः॥  
एवंविध महादेवं विदुर्ये सूक्ष्मदर्शिनः॥ २५.७६ ॥  

कथङ्कारं हि ते नाम भजन्ते नैव तं हरम्॥  
अथ वा भीतसंसाराः सर्वे विप्र यतो जनाः॥ २५.७७ ॥  

विमृश्य कुर्वते सर्वं विमृश्यैतन्मया कृतम्॥  
शुभं वाप्यशुभं वास्तु त्वमप्येनं प्रपूजय॥ २५.७८ ॥  

इति ब्रुवन्त्यां तस्यां तु किञ्चित्प्रस्फुरिताधरम्॥  
विज्ञाय तां सखीमाह किमप्येष विवक्षुकः॥ २५.७९ ॥  

वार्यतामिति विप्रोऽयं महद्दूषणबाषकः॥  
न केवलं पापभागी श्रोता वै स्यान्न संशयः॥ २५.८० ॥  

अथ वा किं च नः कार्यं वादेन सह ब्राह्मणैः॥  
कर्णौ पिधाय यास्यामो यथा यः स्यात्ततास्तु सः॥ २५.८१ ॥  

इत्युक्त्वोत्थाय गच्छन्त्यां पिधाय श्रवणावुभौ॥  
स्वरूपं समुपाश्रित्य जगृहे वसनं हरः॥ २५.८२ ॥  

ततो निरीक्ष्य तं देवं सम्भ्रान्ता परमेश्वरी॥  
प्रणिपत्य महेशानं तुष्टावावनता उमा॥ २५.८३ ॥  

प्राह तां च महादेवो दासोऽस्मि तव शोभने॥  
तपोद्रव्येण क्रीतश्च समादिश यथेप्सितम्॥ २५.८४ ॥  

॥देव्युवाच॥  
मनसस्त्वं प्रभुः शम्भो दत्तं तच्च मया तव॥  
वपुषः पितरावीशौ तौ सम्मानयितुमर्हसि॥ २५.८५ ॥  

॥महादेव उवाच॥  
पित्रा हि ते परिज्ञातं दृष्ट्वा त्वां रूपशालिनीम्॥  
बालां स्वयंवरं पुत्री महं दास्यामि नान्यथा॥ २५.८६ ॥  

तत्तस्य सर्वमेवास्तु वचनं त्वं हिमाचलम्॥  
स्वयंवरार्थं सुश्रोणि प्रेरय त्वां वृणे ततः॥ २५.८७ ॥  

इत्युक्त्वा तां महादेवः शुचिः शुचिषदो विभुः॥  
जगामेष्टं तदा देशं स्वपुरं प्रययौ च सा॥ २५.८८ ॥  

दृष्ट्वा देवीं तदा हृष्टो मेनया सहितोऽचलः॥ २५.८९ ॥  

आलिङ्ग्याघ्राय पप्रच्छ सर्वं सा च न्यवेदयत्॥  
दुहितुर्देवदेवेन आज्ञप्तं तु हिमाचलः॥ २५.९० ॥  

स्वयंवरं प्रमुदितः सर्वलोकेष्वघोषयत्॥  
अश्विनो द्वादशादित्या गन्धर्वरुडोरगाः॥ २५.९१ ॥  

यक्षाः सिद्धास्तथा साध्या दैत्याः किम्पुरुषा नगाः॥  
समुद्राद्याश्च ये केचित्त्रैलोक्यप्रवरास्च ये॥ २५.९२ ॥  

त्रयस्त्रिंशत्सहस्राणि त्रयस्त्रिंशच्छतानि च॥  
त्रयस्त्रिंशच्च ये देवास्त्रयस्त्रिंशच्च कोटयः॥ २५.९३ ॥  

जग्मुर्गिरीन्द्रपुत्र्यास्तु स्वयंवरमनुत्तमम्॥  
आमन्त्रितस्तथा विष्णुर्मेरुमाह हसन्निव॥ २५.९४ ॥  

तातास्माकं च सा देवी मेरो गच्छ नमामि ताम्॥  
अथ शैलसुता देवी हैममारुह्य शोभनम्॥ २५.९५ ॥  

विमानं सर्वतोभद्रं सर्वरत्नैरलङ्कृतम्॥  
अप्सरोभिः प्रनृत्यद्भिः सर्वाभरणभूषिता॥ २५.९६ ॥  

गन्धर्वसङ्घैर्विविधैः किन्नरैश्च सुशोभनैः॥  
बन्दिभिः स्तूयमाना च वीरकांस्यधरा स्थिता॥ २५.९७ ॥  

सितातपत्ररत्नांशुमिश्रितं चावहत्तदा॥  
शालिनी नाम पार्वत्याः सन्ध्यापूर्णेदुमण्डला॥ २५.९८ ॥  

चामरासक्तहस्ताभिर्दिव्यस्त्रीभिश्च संवृता॥  
मालां प्रगृह्य सा तस्थौ सुरद्रुमसमुद्भवाम्॥ २५.९९ ॥  

एवं तस्यां स्थितायां तु स्थिते लोकत्रये तदा॥  
शिशुर्भूत्वा महादेवः क्रीडार्थं वृषभध्वजः॥ २५.१०० ॥  

उत्सङ्गतलसङ्गुप्तो बभूव भगवान्भवः॥  
जयेति यत्पदं ख्यातं तस्य सत्यार्थमीश्वरम्॥ २५.१०१ ॥  

अथ दृष्ट्वा शिशुं देवास्तस्य उत्सङ्गवर्तिनः॥  
कोयमत्रेति सम्मन्त्र्य चुक्रुशुर्भृशरोषिताः॥ २५.१०२ ॥  

वज्रमाहारयत्तस्य बाहुमुद्यम्य वृत्रहा॥  
स बाहुरुद्यतस्तस्य तथैव समतिष्ठत॥ २५.१०३ ॥  

स्तम्भितः शिशुरूपेण देवदेवेन लीलया॥  
वज्रं क्षेप्तुं न शक्नोति बाहुं चालयितुं तदा॥ २५.१०४ ॥  

वह्निः शक्तिं तदा क्षेप्तुं न शशाक तथोत्थितः॥  
यमोऽपि दण्डं खड्गं च निर्ऋतिस्तं शिशुं प्रति॥ २५.१०५ ॥  

पाशं च वरुणो राजा ध्वजयष्टिं समीरणः॥  
सोमो गुडं धनेशश्च गदां सुमहतीं दृढाम्॥ २५.१०६ ॥  

नानायुधानि चादित्या मुसलं वसवस्तथा॥  
महाघोराणि शस्त्राणि तारकाद्याश्च दानवाः॥ २५.१०७ ॥  

स्तम्भिता देवदेवेन तथान्ये भुवनेषु ये॥  
पूषा दन्तान्दशन्दंर्बालमैक्षत मोहितः॥ २५.१०८ ॥  

तस्यापि दशनाः पेतुर्दृष्टमात्रस्य शम्भुना॥  
भगश्च नेत्रे विकृते चकार स्फुटिते च ते॥ २५.१०९ ॥  

बलं तेजश्च योगांश्च सर्वेषां जगृहे प्रभुः॥  
अथ तेषु स्थितेष्वेव मन्युमत्सु सुरेष्वपि॥ २५.११० ॥  

ब्रह्मा ध्यानमुपाश्रित्य बुबोध हरचेष्टितम्॥  
सोऽभिगम्य महादेवं तुष्टाव प्रयतो विधिः॥ २५.१११ ॥  

पौराणैः सामसङ्गीतैर्वेदिकैर्गुह्यनामभिः॥  
नमस्तुभ्यं महादेव महादेव्यै नमोनमः॥ २५.११२ ॥  

प्रसादात्तव बुद्ध्यादिर्जगदेतत्प्रवर्तते॥  
मूढाश्च देवताः सर्वा नैनं बुध्यत शङ्करम्॥ २५.११३ ॥  

महादेवमिहायातं सर्वदेवनमस्कृतम्॥  
गच्छध्वं शरणं शीघ्रं यदि जीवितुमिच्छत॥ २५.११४ ॥  

ततः सम्भ्रम सम्पन्नास्तुष्टुवुः प्रणताः सुराः॥  
नमोनमो महादेव पाहिपाहि जगत्पते॥ २५.११५ ॥  

दुराचारान्भवानस्मानात्मद्रोहपरायणान्॥  
अहो पश्यत नो मौढ्यं जानन्तस्तव भाविनीम्॥ २५.११६ ॥  

भार्यामुमां महादेवीं तथाप्यत्र समागताः॥  
युक्तमेतद्यदस्माकं राज्यं गृह्येत चासुरैः॥ २५.११७ ॥  

येषामेवंविधाबुद्धिरस्माभिः किं कृतं त्विदम्॥  
अथ वा नो न दोषोऽस्ति पशवो हि वयं यतः॥ २५.११८ ॥  

त्वयैव पतिना सर्वे प्रेरिताः कुर्महे विभो॥  
ईश्वरः सर्व भूतानां पतिस्त्वं परमेश्वरः॥ २५.११९ ॥  

भ्रामयस्यखिलं विश्वं यन्त्रारूढं स्वमायया॥  
येन विभ्रामिता मूढाः समायाताः स्वयंवरम्॥ २५.१२० ॥  

तस्मै पशुनां पतये नमस्तुभ्यं प्रसीद नः॥  
अथ तेषां प्रसन्नऽभूद्देवदेवास्त्रियम्बकः॥ २५.१२१ ॥  

यथापूर्वं चकारैतान्संस्तवाद्ब्रह्मणः प्रभुः॥  
तारकप्रमुखा दैत्याः सङ्क्रुद्धास्तत्र प्रोचिरे॥ २५.१२२ ॥  

कोयमङ्ग महादेवो न मन्यामो वयं च तम्॥  
ततः प्रहस्य बालोऽसौ हुङ्कारं लीलया व्यधात्॥ २५.१२३ ॥  

हुङ्कारेणैव ते दैत्याः स्वमेव नगरं गताः॥  
विस्मृतं सकलं तेषां स्वयंवरमुखं च तत्॥ २५.१२४ ॥  

महादेवप्रभावेन दैत्यानां घोरकर्मणाम्॥  
एवं यस्य प्रभावो हि देवदैत्येषु फाल्गुन॥ २५.१२५ ॥  

कथमीश्वरवाक्यार्थस्तस्मादन्यत्र मुच्यते॥  
असंशयं विमुढास्ते पश्चात्तापः पुरा महान्॥ २५.१२६ ॥  

ईश्वरं भुवनस्यास्य ये भजन्ते न त्र्यम्बकम्॥  
ततः संस्तूयमानः स सुरैः पद्मभुवादिभिः॥ २५.१२७ ॥  

वपुश्चकार देवेशस्त्र्यम्बकः परमाद्भुतम्॥  
तेजसा तस्य देवास्ते सेन्द्रचन्द्रदिवाकराः॥ २५.१२८ ॥  

सब्रह्मकाः ससाध्याश्च वसुर्विश्वे च देवताः॥  
सयमाश्च सरुद्राश्च चक्षुरप्रार्थयन्प्रभुम्॥ २५.१२९ ॥  

तेभ्यः परतमं चक्षुः स्ववपुर्द्रष्टुमुत्तमम्॥  
ददावम्बापतिः शर्वो भवान्याश्चालस्य च॥ २५.१३० ॥  

लब्ध्वा रुद्रप्रसादेन दिव्यं चक्षुरनुत्तमम्॥  
सब्रह्यकास्तदा देवास्तमपश्यन्महेश्वरम्॥ २५.१३१ ॥  

ततो जगुश्च मुनयः पुष्पवृष्टिं च खेचराः॥  
मुमुचुश्च तदा नेदुर्देवदुन्दुभयो भृशम्॥ २५.१३२ ॥  

जगुगधर्वमुख्याश्च ननृतुश्चाप्सरोगणाः॥  
मुमुदुर्गणपाः सर्वे मुमोदाम्बा च पार्वती॥ २५.१३३ ॥  

ब्रह्माद्या मेनिरे पूर्णां भवानीं च गिरीश्वरम्॥  
तस्य देवी ततो हृष्टा समक्षं त्रिदिवौकसाम्॥ २५.१३४ ॥  

पादयोः स्थापयामास मालां दिव्यां सुगन्धिनीम्॥  
सादुसाध्विति सम्प्रोच्य तया तं तत्र चर्चितम्॥ २५.१३५ ॥  

सह देव्या नमश्चक्रुः शिरोभिर्भूतलाश्रितैः॥  
सर्वे सब्रह्मका देवा जयेति च मुदा जगुः॥ २५.१३६ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे कौमारिकाखण्डे कुमारेश्वरमाहात्म्ये
श्रीमहादेववैवाहिकोत्सावर्णनन्नाम पञ्चविंशोऽध्यायः॥ २५ ॥ छ ॥  

