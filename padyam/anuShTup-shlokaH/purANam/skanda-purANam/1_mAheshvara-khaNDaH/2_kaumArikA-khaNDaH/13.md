+++
title = "१३"

+++
[अध्यायः १३]



वेदव्यासः

अध्यायः १३  

॥नारद उवाच॥  
इति तस्य मुनीन्द्रस्य भूपतिः शुश्रुवान्वचः॥  
प्राह नाहं गमिष्यामि त्वां विहाय नरं क्वचित्॥ १३.१ ॥  
लिङ्गमाराधयिष्येऽद्य सर्वसिद्धिप्रदं नृणाम्॥  
त्वयैवानुगृहीतोऽद्य यान्तु सर्वे यथागतम्॥ १३.२ ॥  
तद्भूपतिवचः श्रुत्वा बको गृध्रोऽथ कच्छपः॥  
उलूकश्च तथैवोचुः प्रणता लोमशं मुनिम्॥ १३.३ ॥  
स च सर्वसुहृद्विप्रस्तथेत्येवाह तांस्तदा॥  
प्रणोद्यान्प्रणतान्सर्वाननुजग्राह शिष्यवत्॥ १३.४ ॥  
शिवदीक्षाविधानेन लिङ्गपूजां समादिशत्॥  
तेषामनुग्रहपरो मुनिः प्रमतवत्सलः॥  
तीर्थादप्यधिकं स्थाने सतां साधुसमागमः॥ १३.५ ॥  
पचेलिमफलः सद्यो दुरन्तकलुपापहः॥  
अपूर्वः कोऽपि सद्गोष्ठीसहस्रकिरणोदयः॥ १३.६ ॥  
य एकान्ततयात्यन्तमन्तर्गततमोपहः॥  
साधुगोष्ठीसमुद्भूतसुखामृतरसोर्मयः॥ १३.७ ॥  
सर्वे वराः सुधाकाराः शर्करामधुषड्रसाः॥  
ततस्ते साधुसंसर्गं सम्प्राप्ताः शिवशासनात्॥ १३.८ ॥  
आरेभिरे क्रियायोगं मार्कण्डनृपपूर्वकाः॥  
तेषां तपस्यतामेवं समाजग्मे कदाचन॥  
तीर्थयात्रानुषङ्गेन लोमशालोकनोत्सुकः॥ १३.९ ॥  
मुख्या पुरुषयात्रा हि तीर्थयात्रानुषङ्गतः॥  
सद्भिः समाश्रितो भूप भूमिभागस्तथोच्यते॥ १३.१० ॥  
कृतार्हणातिथ्यविधिं विश्रान्तं मां च फाल्गुन॥  
प्रणम्य तेऽथ पप्रच्छुर्नाडीजङ्घपुरः सराः॥ १३.११ ॥  
॥त उचुः॥  
शापभ्रष्टा वयं ब्रह्मंश्चत्वारोऽपि स्वकर्मणा॥  
तन्मुक्तिसाधनार्थाय स्थानं किञ्चित्समादिश॥ १३.१२ ॥  
इयं हि निष्फला भूमिः शपलं भारतं मुने॥ १३.१३ ॥  
तत्रापि क्वचिदेकत्र सर्वतीर्थफलं वद॥  
इति पृष्टस्त्वहं तैश्च तानब्रवमिदं तदा॥ १३.१४ ॥  
संवर्तं परिपृच्छध्वं स वो वक्ष्यति तत्त्वतः॥  
सर्वतीर्थफलावाप्तिकारकं भूप्रदेशकम्॥ १३.१५ ॥  
॥त उचुः॥  
कुत्रासौ विद्यते योगी नाज्ञासिष्म वयं च तम्॥  
संवर्तदर्शनान्मुक्तिरिति चास्मदनुग्रहः॥ १३.१६ ॥  
यदि जानासि तं ब्रूहि सुहृत्सङ्गो न निष्फलः॥  
ततोऽहमब्रवं तांश्च विचार्येदं पुनःपुनः॥ १३.१७ ॥  
वाराणस्यामसावास्ते संवर्तो गुप्तलिङ्गभृत्॥  
मलदिग्धो विवसनो भिक्षाशी कुतपादनु॥ १३.१८ ॥  
करपात्रकृताहारः सर्वथा निष्परिग्रहः॥  
भावयन्ब्रह्म परमं प्रणवाभिधमीश्वरम्॥ १३.१९ ॥  
भुक्त्वा निर्याति सायाह्ने वनं न ज्ञायते जनैः॥  
योगीश्वरोऽसौ तद्रूपाः सन्त्यन्ये लिङ्गधारिणः॥ १३.२० ॥  
वक्ष्यामि लक्षणं तस्य ज्ञास्यथ तं मुनिम्॥  
प्रतोल्या राजमार्गे तु निशि भूमौ शवं जनैः॥ १३.२१ ॥  
अविज्ञातं स्थापनीयं स्थेयं तदविदूरतः॥  
यस्तां भूमिमुपागम्य अकस्माद्विनिर्वतते॥ १३.२२ ॥  
स संवर्तो न चाक्रामत्येष शल्यमसंशयम्॥  
प्रष्टव्योऽभिमतं चासावुपाश्रित्य विनीतवत्॥ १३.२३ ॥  
यदि पृच्छति केनाहमाख्यात इति मां ततः॥  
निवेद्य चैतद्वक्तव्यं त्वामाख्यायाग्निमाविशत्॥ १३.२४ ॥  
तच्छ्रुत्वा ते तथा चक्रुः सर्वेपि वचनं मम॥  
प्राप्य वाराणसीं दृष्ट्वा संवर्तं ते तथा व्यधुः॥ १३.२५ ॥  
शवं दृष्ट्वा च तैर्न्यस्तं संवर्तो वै न्यवर्तत॥  
क्षुत्परीतोऽपि तं ज्ञात्वा ययुस्तमनु शीघ्रगम्॥ १३.२६ ॥  
तिष्ठ ब्रह्मन्क्षणमिति जल्पन्तो राजमार्गगम्॥  
याति निर्भर्त्सयत्येष निवर्तध्वमिति ब्रुवन्॥ १३.२७ ॥  
समया मामरे भोऽद्य नागन्तव्यं न वो हितम्॥  
पलायनमसौ कृत्वा गत्वा दूरतरं सरः॥  
कुपितः प्राह तान्सर्वान्केनाख्यातोऽहमित्युत॥ १३.२८ ॥  
निवेदयत शीघ्रं मे यथा भस्म करोमि तम्॥  
शापाग्निनाथ वा युष्मान्यदि सत्यं न वक्ष्यथ॥ १३.२९ ॥  
अथ प्रकम्पिताः प्राहुर्नारदेनेति तं मुनिम्॥  
स तानाह पुनर्यातः पिशुनः क्व नु सम्प्रति॥ १३.३० ॥  
लोकानां येन सापाग्नौ भस्मशेषं करोमि तम्॥  
ब्रह्मबन्धुमहं प्राहुर्भीतास्ते तं पुनर्मुनिम्॥ १३.३१ ॥  
॥त ऊचुः॥  
त्वं निवेद्य स चास्माकं प्रविष्टो हव्यवाहनम्॥  
तत्कालमेव विप्रेन्द्र न विद्मस्तत्र कारणम्॥ १३.३२ ॥  
॥संवर्त उवाच॥  
अहमप्येवमेवास्य कर्ता तेन स्वयं कृतम्॥  
तद्ब्रूत कार्यं नैवात्र चिरं स्थास्यामि वः कृते॥ १३.३३ ॥  
॥अर्जुन उवाच॥  
यदि नारद देवर्षे प्रविष्टोऽसि हुताशनम्॥  
जीवितस्तत्कथं भूय आश्चर्यमिति मे वद॥ १३.३४ ॥  
॥नारद उवाच॥  
न हुताशः समुद्रो वा वायुर्वा वृक्षपर्वतः॥  
आयुधं वा न मे शक्ता देहपाताय भारत॥ १३.३५ ॥  
पुनरेतत्कृतं चापि संवर्तो मन्यते यथा॥  
अहं सन्मानितश्चेति वह्निं प्राप्याप्यगामहम्॥ १३.३६ ॥  
यथा पुष्पगृहे कश्चित्प्रविशत्यङ्ग फाल्गुन॥  
तथाहमग्निं संविश्य यातवानुत्तरं श्रृणु॥ १३.३७ ॥  
संवर्तस्तान्पुनः प्राह मार्कण्डेयमुखानिति॥  
विशल्यः पन्थाः क्षुधितोऽहं पुनः पुरीम्॥  
भिक्षार्थं पर्यटिष्यामि प्रश्रं प्रब्रूत चैव मे॥ १३.३८ ॥  
॥त ऊचुः॥  
शापभ्रष्टा वयं मोक्षं प्राप्स्यामस्तवदनुग्रहात्॥  
प्रतीकारं तदाख्याहि प्रणतानां महामुने॥ १३.३९ ॥  
यत्र तीर्थे सर्वतीर्थफलं प्राप्नोति मानवः॥  
तत्तीर्थं ब्रूहि संवर्त तिष्ठामो यत्र वै वयम्॥ १३.४० ॥  
॥संवर्त उवाच॥  
नमस्कृत्य कुमाराय दुर्गाभ्यश्च नरोत्तमाः॥  
तीर्थं च सम्प्रवक्ष्यामि महीसागरसङ्गमम्॥ १३.४१ ॥  
अमुना राजसिंहेन इन्द्रद्युम्नेन धीमता॥  
यजनाद्द्व्यङ्गुलोत्सेधा कृतेयं वसुधायदा॥ १३.४२ ॥  
तदा सन्ताप्यमानाया भुवः काष्ठस्य वै यथा॥  
सुस्राव यो जलौघश्च सर्वदेवनमस्कृतः॥ १३.४३ ॥  
महीनाम नदी च पृथिव्यां यानिकानिचित्॥  
तीर्थानि तेषां सलिलसम्भवं तज्जलं विदुः॥ १३.४४ ॥  
महीनाम समुत्पन्ना देशे मालवकाभिधे॥  
दक्षिणं सागरं प्राप्ता पुण्योभयतटाशिवा॥ १३.४५ ॥  
सर्वतीर्थमयी पूर्वं महीनाम महानदी॥  
किं पुनर्यः समायोगस्तस्याश्च सरितां पतेः॥ १३.४६ ॥  
वाराणसी कुरुक्षेत्रं गङ्गा रेवा सरस्वती॥ १३.४७ ॥  
तापी पयोष्णी निर्विध्या चन्द्रभागा इरावती॥  
कावेरी शरयूश्चैव गण्डकी नैमिषं तथा॥ १३.४८ ॥  
गया गोदावरी चैव अरुणा वरुणा तथा॥  
एताः पुण्याः शतशोन्या याः काश्चित्सरितो भुवि॥ १३.४९ ॥  
सहस्रविंशतिश्चैव षट्‌शतानि तथैव च॥  
तासां सारसमुद्भुतं महीतोयं प्रकीर्तितम्॥ १३.५० ॥  
पृथिव्यां सर्वतीर्थेषु स्नात्वा यत्फलमाप्यते॥  
तन्महीसागरे प्रोक्तं कुमारस्य वचो यथा॥ १३.५१ ॥  
एकत्र सर्वतीर्थानां यदि संयोगमिच्छथ॥  
तद्गच्छथ महापुण्यं महीसागरसङ्गमम्॥ १३.५२ ॥  
अहं चापि च तत्रैव बहून्वर्षगणान्पुरा॥  
अवसं चागतश्चात्र नारदस्य भयात्तथा॥ १३.५३ ॥  
स हि तत्र समीपस्थः पिशुनश्च विशेषतः॥  
मरुत्तः कुरुते यत्नं तस्मै ब्रूयादिदं भयम्॥ १३.५४ ॥  
अत्र दिग्वाससां मध्ये बहूनां तत्समस्त्वहम्॥  
निवसाम्यतिप्रच्छन्नो मरुत्तादतिभीतवत्॥ १३.५५ ॥  
पुनरत्रापि मां नूनं कथयिष्यति नारदः॥  
तथाविधा हि चेष्टास्य पिशुनस्य प्रदृश्यते॥ १३.५६ ॥  
भवद्भिश्च न चाप्यत्र वक्तानां कस्यचित्क्वचित्॥  
मरुत्तः कुरुते यत्नं भूपालो यज्ञसिद्धये॥ १३.५७ ॥  
देवाचार्येण सन्त्यक्तो भ्रात्रा मे कारणां तरे॥  
गुरुपुत्रं च मां ज्ञात्वा यज्ञार्त्विज्यस्य कारणात्॥ १३.५८ ॥  
अविद्यान्तर्गतैर्यज्ञकर्मभिर्न प्रयोजनम्॥  
मम हिंसात्मकैरस्ति निगमोक्तैरचेतनैः॥ १३.५९ ॥  
समित्पुष्पकुशप्रायैः साधनैर्यद्यचेतनैः॥  
क्रियते तत्तथा भावि कार्यं कारणवन्नृणाम्॥ १३.६० ॥  
तद्यूयं तत्र गच्छध्वं शीघ्रमेव नृपानुगाः॥  
अस्ति विप्रः स्वयं ब्रह्मा याज्ञवल्क्यश्च तत्र वै॥ १३.६१ ॥  
स हि पूर्वं मिथेः पुर्यां वसन्नाश्रममुत्तमम्॥  
आगच्छमानं नकुलं दृष्ट्वा गार्गीं वचोऽब्रवीत्॥ १३.६२ ॥  
गार्गि रक्ष पयो भद्रे नकुलोऽयमुपेति च॥  
पयः पातुं कृतिमतिं नकुलं तं निराकुरु॥ १३.६३ ॥  
इत्युक्तो नकुलः क्रुद्धः स हि क्रुद्धः पुराऽभवत्॥  
जमदग्नेः पूर्वजैश्च शप्तः प्रोवाच तं मुनिम्॥ १३.६४ ॥  
अहो वा धिग्धिगित्येव भूयो धिगिति चैव हि॥  
निर्लज्जता मनुष्याणां दृश्यते पापकारिणाम्॥ १३.६५ ॥  
कथं ते नाम पापानि प्रकुर्वन्ति नराधमाः॥  
मरणान्तरिता येषां नरके तीव्रवेदना॥ १३.६६ ॥  
निमेषोऽपि न शक्येत जीविते यस्य निश्चितम्॥  
तन्मात्रपरमायुर्यः पापं कुर्यात्कथं स च॥ १३.६७ ॥  
त्वं मुने मन्यसे चेदं कुलीनोऽस्मीति बुद्धिमान्॥  
ततः क्षिपसि मां मूढ नकुलोऽयमिति स्मयन्॥ १३.६८ ॥  
किमधीतं याज्ञवल्क्य का योगेश्वरता तव॥  
निरपराधं क्षिपसि धिगधीतं हि तत्तव॥ १३.६९ ॥  
कस्मिन्वेदं स्मृतौ कस्यां प्रोक्तमेतद्ब्रवीहि मे॥  
परुषैरिति वाक्यैर्मां नकुलेति ब्रवीषि यत्॥ १३.७० ॥  
किमिदं नैव जानासि यावत्यः परुषा गिरः॥  
परः संश्राव्यते तावच्छङ्कवः श्रोत्रतः पुनरा॥ १३.७१ ॥  
कण्ठे यमानुगाः पादं कृत्वा तस्य सुदुर्मतेः॥  
अतीव रुदतो लोहशङ्कून्क्षेप्स्यन्ति कर्णयोः॥ १३.७२ ॥  
वावदूकाश्च ध्वजिनो मुष्णन्ति कृपणाञ्जनान्॥  
स्वयं हस्तसहस्रेण धर्मस्यैवं भवद्विधाः॥ १३.७३ ॥  
वज्रस्य दिग्धशस्त्रस्य कालकूटस्य चाप्युत॥  
समेन वचसा तुल्यं मृत्योरिति ममाभवत्॥ १३.७४ ॥  
कर्णनासिकनाराचान्निर्हरन्ति शरीरतः॥  
वाक्छल्यस्तु न निर्हर्तुं शक्यो हृदिशयो हि सः॥ १३.७५ ॥  
यन्त्रपीडैः समाक्रम्य वरमेष हतो नरः॥  
न तु तं परुषैर्वाक्यैर्जिघांसेत कथञ्चन॥ १३.७६ ॥  
त्वया त्वहं याज्ञवल्क्य नित्यं पण्डितमानिना॥  
नकुलोसीति तीव्रेण वचसा ताडितः कुतः॥ १३.७७ ॥  
॥संवर्त उवाच॥  
इति श्रुत्वा वचस्तस्य भृशं विस्मितमानसः॥  
याज्ञवल्क्योऽब्रवीदेतत्प्रबद्धकरसम्पुटः॥ १३.७८ ॥  
नमोऽधर्माय महते न विद्मो यस्य वै भवम्॥  
परमाणुमपि व्यक्तं कोत्र विद्यामदः सताम्॥ १३.७९  
विरञ्चिविष्णुप्रसमुखाः सोमेन्द्रप्रमुखास्तथा॥  
सर्वज्ञास्तेऽपि मुह्यति गणनास्मादृशं च का॥ १३.८० ॥  
धर्मज्ञोऽस्मीति यो मोहादात्मानं प्रतिपद्यते॥  
स वायुं मुष्टिना बद्धुमीहते कृपणो नरः॥ १३.८१ ॥  
केचिदज्ञानतो नष्टाः केचिज्ज्ञानमदादपि॥  
ज्ञानं प्राप्यापि नष्टाश्च केचिदालस्यतोऽधमाः॥ १३.८२ ॥  
वेदस्मृतीतिहासेषु पुराणेषु प्रकल्पितम्॥  
चतुःपादं तथा धर्मं नाचरत्यधमः पशुः॥ १३.८३ ॥  
स पुरा शोचते व्यक्तं प्राप्य तच्चान्तकं गृहम्॥  
तथाहि गृह्यकारेण श्रुतौ प्रोक्तमिदं वचः॥ १३.८४ ॥  
नकुलं सकुलं ब्रूयान्न कञ्चिन्मर्मणि स्पृशेत्॥  
प्रपठन्नपि चैवाहमिदं सर्वं तथा शुकः॥ १३.८५ ॥  
आलस्येनाप्यनाचाराद्वृथाकार्येकमङ्ग तत्॥ १३.८६ ॥  
केवलं पाठ मात्रेण यश्च सन्तुष्यते नरः॥  
तथा पण्डितमानी च कोन्यस्तस्मात्पशुर्मतः॥ १३.८७ ॥  
न च्छन्दांसि वृजिनात्तारयन्ति मायाविनं माययाऽऽवर्तमानम्॥  
नीडं शकुन्ता इव जातपक्षाश्छन्दास्येनं प्रजहत्यन्तकाले॥ १३.८८ ॥  
स्वार्गाय बद्धकक्षो यः पाठमात्रेण ब्राह्मणः॥  
स बालो मातुरङ्कस्थो ग्रहीतुं सोममिच्छति॥ १३.८९ ॥  
तद्भवान्सर्वथा मह्यमनयं सोढुमर्हसि॥  
सर्वः कोऽपि वदत्येवं तन्मयैवमुदाहृतम्॥ १३.९० ॥  
॥नकुल उवाच॥  
वृथेदं भाषितं तुभ्यं सर्वलोकेन यत्समम्॥  
आत्मानं मन्यसे नैतद्वक्तुं योग्यं महात्मनाम्॥ १३.९१ ॥  
वाजिवारणलोहानां काष्ठपाषाणवाससाम्॥  
नारीपुरुषतोयानामन्तरं महदन्तरम्॥ १३.९२ ॥  
अन्ये चेत्प्राकृता लोका बहुपापानि कुर्वते॥  
प्रधानपुरुषेणापि कार्यं तत्पृष्ठतोनु किम्॥ १३.९३ ॥  
सर्वार्थं निर्मितं शास्त्रं मनोबुद्धी तथैव च॥  
दत्ते विधात्रा सर्वेषां तथापि यदि पापिनः॥ १३.९४ ॥  
ततो विधातुः को दोषस्त एव खलु दुर्भगाः॥  
ब्राह्मणेन विशेषेण किं भाव्यं लोकवद्यतः॥ १३.९५ ॥  
यद्यदाचरति श्रेष्ठस्तत्तदेवेतरो जनः॥  
स यत्प्रमाणं कुरुते लोकस्तदनुवर्तते॥ १३.९६ ॥  
तस्मात्सदा महद्भिश्च आत्मार्थं च परार्थतः॥  
सतां धर्मो न सन्त्याज्यो न्याय्यं तच्छिक्षणं तव॥ १३.९७ ॥  
यस्मात्त्वया पीडितोऽहं घोरेण वचसा मुने॥  
तस्माच्छीघ्रं त्वां शप्स्यामि शापयोग्यो हि मे मतः॥ १३.९८ ॥  
नकुलोऽसीति मामाह भवांस्तस्मात्कुलाधमः॥  
शीघ्रमुत्पत्स्यसे मोहात्त्वमेव नकुलो मुने॥ १३.९९ ॥  
॥संवर्त उवाच॥  
इति वाचं समाकर्ण्य भाव्यर्थकृतनिश्चयः॥  
याज्ञवल्क्यो मरौ देशे विप्रस्याजायतात्मजः॥ १३.१०० ॥  
दुराचारस्य पापस्य निघृणस्यातिवादिनः॥  
दुष्कुलीनस्य जातोऽसौ तदा जातिस्मरः सुतः॥ १३.१०१ ॥  
सोऽथ ज्ञानात्समालोक्य भर्तृयज्ञ इति द्विजः॥  
गुप्तक्षेत्रं समापन्नो महीसागरसङ्गमम्॥ १३.१०२ ॥  
तत्र पाशुपतो भूत्वा शिवाराधनतत्परः॥  
स्वायम्भुवं महाकालं पूजयन्वर्ततेऽधुना॥ १३.१०३ ॥  
यो हि नित्यं महाकालं श्रद्धया पूजयेत्पुमान्॥  
स दौष्कुलीनदोषेभ्यो मुच्यतेऽहिरिव त्वचः॥ १३.१०४ ॥  
यथायथा श्रद्धयासौ तल्लिङ्गं परिपश्यति॥  
तथातथा विमुच्येत दोषैर्जन्मशतोद्भवैः॥ १३.१०५ ॥  
भर्तृयज्ञस्तु तत्रैव लिङ्गस्याराधनात्क्रमात्॥  
बीजदोषाद्विनिर्मुक्तस्तल्लिङ्गमहिमा त्वसौ॥ १३.१०६ ॥  
बभ्रुं च नकुलं प्राह विमुक्तो दुष्टजन्मतः॥  
यस्मात्तस्मादिदं तीर्थं ख्यातं वै बभ्रु पावनम्॥ १३.१०७ ॥  
तस्माद्व्रजध्वं तत्रैव महीसागरसङ्गमम्॥  
पञ्च तीर्थानि सेवन्तो मुक्तिमाप्स्यथ निश्चितम्॥ १३.१०८ ॥  
इत्येवमुक्त्वा संवर्तो ययावभिमतं द्विजः॥  
भर्तृयज्ञं मुनिं प्राप्य ते च तत्र स्थिताभवन्॥ १३.१०९ ॥  
ततस्तानाह स ज्ञात्वा गणाञ्ज्ञानेन शाम्भवान्॥  
महद्वो विमलं पुण्यं गुप्तक्षेत्रे यदत्र वै॥ १३.११० ॥  
भवन्तोऽभ्यागता यत्र महीसागरसङ्गमः॥  
स्नानं दानं जपो होमः पिण्डदानं विशेषतः॥ १३.१११ ॥  
अक्षयं जायते सर्वं महीसागर सङ्गमे॥  
कृतं तथाऽक्षयं सर्वं स्नानदानक्रियादिकम्॥ १३.११२ ॥  
यदात्र स्तानकं चक्रे देवर्षिर्नारदः पुरा॥  
तदा ग्रहैर्वरा दत्ताः शनिना च वरस्त्वसौ॥ १३.११३ ॥  
शनैश्चरेण संयुक्ता त्वमावास्या यदा भवेत्॥  
श्राद्धं प्रकुर्वीत स्नानदानपुरः सरम्॥ १३.११४ ॥  
यदि श्रावणमासस्य शनैश्चरदिने शुभा॥  
कुहूर्भवति तस्यां तु सङ्क्रान्तिं कुरुते रविः॥ १३.११५ ॥  
तस्यामेव तिथौ योगो व्यतीपातो भवेद्यदि॥  
पुष्करन्नाम तत्पर्व सूर्यपर्वशताधिकम्॥ १३.११६ ॥  
सर्वयोगसमावापः सथञ्चिदपि लभ्यते॥  
तस्मिन्दिने शनिं लोहं काञ्चनं भास्करं तथा॥ १३.११७ ॥  
महीसागरसंसर्गे पूजयीत यथाविधि॥  
शनिमन्त्रैः शनिं ध्यात्वा सूर्यमन्त्रैर्दिवाकरम्॥ १३.११८ ॥  
अर्घ्यं दद्याद्भाकरस्य सर्वपापप्रशान्तये॥  
प्रयागादिधिकं स्नानं दानं क्षेत्रात्कुरोरपि॥ १३.११९ ॥  
पिण्डदानं गयाक्षेत्रादधिकं पाण्डुनन्दन॥  
इदं सम्प्राप्यते पर्व महद्भिः पुण्यराशिभिः॥ १३.१२० ॥  
पितॄणामक्षया तृप्तिर्जायते दिवि निश्चितम्॥  
यथा गयाशिरः पुण्यं पितॄणां तृप्तिदं परम्॥ १३.१२१ ॥  
तथा समधिकः पुण्यो महीसागरसङ्गमः॥ १३.१२२ ॥  
अग्निश्च रेतो मृडया च देहे रेतोधा विष्णुरमृतस्य नाभिः॥  
एवं ब्रुवञ्छ्रद्धया सत्यवाक्यं ततोऽवगाहेत महीसमुद्रम्॥ १३.१२३ ॥  
मुखं च यः सर्वनदीषु पुण्यः पाथोधिरम्बा प्रवरा मही च॥  
समस्ततीर्थाकृतिरेतयोश्च ददामि चार्घ्यं प्रणमामि नौमि॥ १३.१२४ ॥  
ताम्रा रस्याः पयोवाहाः पितृप्रीतिप्रदाः शभाः॥  
सस्यमाला महासिन्धुर्दातुर्दात्री पृथुस्तुता॥  
इन्द्रद्युम्नस्य कन्या च क्षितिजन्मा रावती॥ १३.१२५ ॥  
महीपर्णा महीशृङ्गा गङ्गा पश्चिमवाहिनी॥  
नदी राजनदी चेति नामाष्टाशमालिकाम्॥ १३.१२६ ॥  
स्नानकाले च सर्वत्र श्राद्धकाले पठेन्नरः॥  
पृथुनोक्तानि नामानि यज्ञमूर्तिपदं व्रजेत्॥ १३.१२७ ॥  
महीदोहे महानन्दसन्दोहे विश्वमोहिनि॥  
जातासि सरितां राज्ञि पापं हर महीद्रवे॥  
॥इत्यर्घ्यमन्त्रः॥ १३.१२८ ॥  
कङ्कणं रजतस्यापि योऽत्र निक्षिपते नरः॥  
स जायते महीपृष्ठे धनधान्ययुते कुले॥ १३.१२९ ॥  
महीं च सागरं चैव रौप्यकङ्कण पूजया॥  
पूजयामि भवेन्मा मे द्रव्यानाशो दरिद्रता॥ १३.१३० ॥  
॥कङ्कणक्षेपणम्॥  
यत्फलं सर्वतीर्थेषु सर्वयज्ञैश्च यत्फलम्॥  
तत्फलं स्नानदानेन महीसागरसङ्गमे॥ १३.१३१ ॥  
विवादे च समुत्पन्ने अपराधी च यो मतः॥  
जलहस्तः सदा वाच्यो महीसागरसङ्गमे॥ १३.१३२ ॥  
संस्नाप्याघोरमन्त्रेण स्थाप्य नाभिप्रमाणके॥  
जले करं समुद्धृत्य दक्षिणं वाचयेद्द्रुतम्॥ १३.१३३ ॥  
यदि धर्मोऽत्र सत्योऽस्ति सत्यश्चेत्सङ्गमस्त्वसौ॥  
सत्याश्चेत्क्रतुद्रष्टारः सत्यं स्यान्मे शुभाशुभम्॥ १३.१३४ ॥  
एवमुक्त्वा करं क्षिप्य दक्षिणं सकलं ततः॥  
निःसृतः पापकारी चेज्ज्वरेणापीड्यते क्षणात्॥ १३.१३५ ॥  
सप्ताहाद्दृश्यते चापि तावन्निर्दोषवान्मतः॥  
अत्र स्नात्वा च जप्त्वा च तपस्तप्त्वा तथैव च॥ १३.१३६ ॥  
रुद्रलोकं सुबहवो गताः पुण्येन कर्मणा॥  
सोमवारे विशेषेण स्नात्वा योत्र सुभक्तितः॥ १३.१३७ ॥  
पञ्च तीर्थानि कुरुते मुच्यते पञ्चपातकैः॥  
इत्याद्युक्तं बहुविधं तीर्थमाहात्म्यमुत्तमम्॥ १३.१३८ ॥  
भर्तृयज्ञः शिवस्यो च तेषामाराधने क्रमम्॥  
शिवागमोक्तमादिश्य पूजायोगं यथाविधि॥ १३.१३९ ॥  
शिवभक्तिसमुद्रैकपूरितः प्राह तान्मुनिः॥  
न शिवात्परमो देवः सत्यमेतच्छिवव्रताः॥ १३.१४० ॥  
शिवं विहाय यो ह्यान्यदसत्किञ्चिदुपासते॥  
करस्थं सोऽमृतं त्यक्त्वा मृगतृष्णां प्रधावति॥ १३.१४१ ॥  
शिवशक्तिमयं ह्येतत्प्रत्यक्षं दृश्यते जगत्॥  
लिङ्गाङ्कं च भगाङ्कं च नान्यदेवाङ्कितं क्वचित्॥ १३.१४२ ॥  
यश्च तं पितरं रुद्रं त्यक्त्वा मातरमं बिकाम्॥  
वर्ततेऽसौ स्वपितरं त्यक्तोदपितृपिण्डकः॥  
यस्य रुद्रस्य माहात्म्यं शतरूद्रीयमुत्तमम्॥ १३.१४३ ॥  
श्रृणुध्वं यदि पापानामिच्छध्वं क्षालनं परम्॥  
ब्रह्मा हाटकलिङ्गं च समाराध्य कपर्दिनः॥ १३.१४४ ॥  
जगत्प्रधानमिति च नाम जप्त्वा विराजते॥  
कृष्णमूले कृष्णलिङ्गं नाम चार्जितमेव च॥ १३.१४५ ॥  
सनकाद्यैश्च तल्लिङ्गं पूज्याजयुर्जगद्गतिम्॥  
दर्भाङ्कुरमयं सप्त मुनयो विश्वयोनिकम्॥ १३.१४६ ॥  
नारदस्त्वन्तरिक्षे च जदद्बीजमिदं गृणन्॥  
वज्रमिद्रो लिङ्गमेवं विश्वात्मानं च नाम च॥ १३.१४७ ॥  
सूर्यस्ताम्रं तथा लिङ्गं नाम विश्वसृजं जपन्॥  
चन्द्रश्च मौक्तिकं लिङ्गं जपन्नाम जगत्पतिम्॥ १३.१४८ ॥  
इन्द्रनीलमयं वह्निर्नाम विश्वेश्वरं जपन्॥  
पुष्परागं गुरुलिङ्गं विश्वयोनिं जपन्हरम्॥ १३.१४९ ॥  
पद्मरागमयं शुक्रो विश्वकर्मेति नाम च॥  
हेमलिङ्गं च धनदो जपन्नाम्ना तथेश्वरम्॥ १३.१५० ॥  
रौप्यजं विश्वदेवाश्च नामापि जगताम्पतिम्॥  
वायवो रीतिजं लिङ्गं शम्भुमित्येव नाम च॥ १३.१५१ ॥  
काशजं वसवो लिङ्गं स्वयम्भुमिति नाम च॥  
त्रिलोहं मातरो लिङ्गं नाम भूतेशमेव च॥ १३.१५२ ॥  
लौहं च रक्षसां नाम भूतभव्यभवोद्भवम्॥  
गुह्यकाः सीसजं लिङ्गं नाम योगं जपन्ति च॥ १३.१५३ ॥  
जैगीषव्यो ब्रह्मरन्ध्रं नाम योगेश्वरं जपन्॥  
निमिर्नयनयोर्लिङ्गे जपञ्शर्वेति नाम च॥ १३.१५४ ॥  
धन्वन्तरिर्गोमयं च सर्वलोकेश्वरेश्वरम्॥  
गन्धर्वा दारुजं लिङ्गं सर्वश्रेष्ठेति नाम च॥ १३.१५५ ॥  
वैडूर्यं राघवो लिङ्गं जगज्ज्येष्ठेति नाम च॥  
बाणो मारकतं लिङ्गं वसिष्ठमिति नाम च॥ १३.१५६ ॥  
वरुणः स्फाटिकं लिङ्गं नाम्ना च परमेश्वरम्॥  
नागा विद्रुमलिङ्गं च नाम लोकत्रयङ्करम्॥ १३.१५७ ॥  
भारती तारलिङ्गं च नाम लोकत्रयाश्रितम्॥  
शनिश्च सङ्गमावर्ते जगन्नाथेति नाम च॥ १३.१५८ ॥  
शनिदेशे मध्यरात्रौ महीसागरसङ्गमे॥  
जातीजं रावणो लिङ्गं जपन्नाम सुदुर्जयम्॥ १३.१५९ ॥  
सिद्धाश्च मानसं नाम काममृत्युजरातिगम्॥  
उञ्छजं च बलिर्लिङ्गं ज्ञानात्मेत्यस्य नाम च॥ १३.१६० ॥  
मरीचिपाः पुष्पजं च ज्ञानगम्येति नाम च॥  
शकृताः शकृतं लिङ्गं ज्ञानज्ञेयेति नाम च॥ १३.१६१ ॥  
फेनपाः फेनजं लिङ्गं नाम चापि सुदुर्विदम्॥  
कपिलो वालुकालिङ्गं वरदं च जपन्हरम्॥ १३.१६२ ॥  
सारस्वतो वाचिलङ्गं नाम वागीश्वरेति च॥  
गणा मूर्तिमयं लिङ्गं नाम रुद्रेति चाब्रुवन्॥ १३.१६३ ॥  
जाम्बूनदमयं देवाः शितिकण्ठेति नाम च॥  
शङ्खलिङ्गं बुधो नाम कनिष्ठमिति सञ्जपन्॥ १३.१६४ ॥  
अश्विनौ मृन्मयं लिङ्गं नाम्ना चैव सुवेधसम्॥  
विनायकः पिष्टलिङ्गं नाम्ना चापि कपर्दिनम्॥ १३.१६५ ॥  
नावनीतं कुजो लिङ्गं नाम चापि करालकम्॥  
तार्क्ष्य ओदनलिङ्गं च हर्यक्षेति हि नाम च॥ १३.१६६ ॥  
गौडं कामस्तथा लिङ्गं रतिदं चेति नाम च॥  
शची लवणलिङ्गं तु बभ्रुकेशेति नाम च॥ १३.१६७ ॥  
विश्वकर्मा च प्रासादलिङ्गं याम्येति नाम च॥  
विभीषणश्च पांसूत्थं सुहृत्तमेति नाम च॥  
वंशाङ्कुरोत्थं सगरो नाम सङ्गतमेव च॥ १३.१६८ ॥  
राहुश्च रामठं लिङ्गं नाम गम्येति कीर्तयन्॥  
लेप्यलिङ्गं तथा लक्ष्मीर्हरिनेत्रेति नाम च॥ १३.१६९ ॥  
योगिनः सर्वभूतस्थं स्थाणुरित्येव नाम च॥  
नानाविधं मनुष्याश्च पुरुषन्नाम नाम च॥ १३.१७० ॥  
तेजोमयं च ऋक्षाणि भगं नाम च भास्वरम्॥  
किन्नरा धातुलिङ्गं च सुदीप्तमिति नाम च॥ १३.१७१ ॥  
देवदेवेति नामास्ति लिङ्गं च ब्रह्मराक्षसाः॥  
दन्तजं वारणा लिङ्गं नाम रंहसमेव च॥ १३.१७२ ॥  
सप्तलोकमयं साध्या बहूरूपेति नाम च॥  
दूर्वाङ्कुरमयं लिङ्गमृतवः सर्वनाम च॥ १३.१७३ ॥  
कौङ्कुममप्सरसो लिङ्गं नाम शम्भोः प्रियेति च॥  
सिन्दूरजं चोर्वशी च नाम च प्रियवासनम्॥ १३.१७४ ॥  
ब्रह्मचारि गुरुर्लिङ्गं नाम चोष्णीषिणं विदुः॥  
अलक्तकं च योगिन्यो नाम चास्य सुबभ्रुकम्॥ १३.१७५ ॥  
श्रीखण्डं सिद्धयोगिन्यः सहस्राक्षेति नाम च॥  
डाकिन्यो माम्स लिङ्गं च नाम चास्य च मीढुषम्॥ १३.१७६ ॥  
अप्यन्नजं च मनवो गिरिशेति च नाम च॥  
अगस्त्यो व्रीहिजं वापि सुशान्तमिति नाम च॥ १३.१७७ ॥  
यवजं देवलो लिङ्गं पतिमित्येव नाम च॥  
वल्मीकजं च वाल्मीकिश्चिरवासीति नाम च॥ १३.१७८ ॥  
प्रतर्दनो बाणलिङ्गं हिरण्यभुजनाम च॥  
राजिकं च तथा दैत्या नाम उग्रेति कीर्तितम्॥ १३.१७९ ॥  
निष्पावजं दानवाश्च लिङ्गनाम च दिक्पतिम्॥  
मेघा नीरमयं लिङ्गं पर्जन्यपतिनाम च॥ १३.१८० ॥  
राजमाषमयं यक्षा नाम भूतपतिं स्मृतम्॥  
तिलान्नजं च पितरो नाम वृषपतिस्तथा॥ १३.१८१ ॥  
गौतमो गोरजमयं नाम गोपतिरेव च॥  
वानप्रस्थाः फलमयं नाम वृक्षावृतेति च॥ १३.१८२ ॥  
स्कन्दः पाषाणलिङ्गं च नाम सेनान्य एव च॥  
नागश्चाश्वतरो धान्यं मध्यमेत्यस्य नाम च॥ १३.१८३ ॥  
पुरोडाशमयं यज्वा स्रुवहस्तेति नाम च॥  
यमः कालायसमयं नाम प्राह च धन्विनम्॥ १३.१८४ ॥  
यवाङ्कुरं जामदग्न्यो भर्गदैत्येति नाम च॥  
पुरूरवाश्चाश्चान्नमयं बहुरूपेति नाम च॥ १३.१८५ ॥  
मान्धाता शर्करालिङ्गं नाम बाहुयुगेति च॥  
गावः पयोमयं लिङ्गं नाम नेत्रसहस्रकम्॥ १३.१८६ ॥  
साध्या भर्तृमयं लिङ्गं नाम विश्वपतिः स्मृतम्॥  
नारायणो नरो मौञ्जं सहस्रशिरनाम च॥ १३.१८७ ॥  
तार्क्ष्यं पृथुस्तथा लिङ्गं सहस्रचरणाभिधम्॥  
पक्षिणो व्योमलिङ्गं च नाम सर्वात्मकेति च॥ १३.१८८ ॥  
पृथिवी मेरुलिङ्गं च द्वितनुश्चास्य नाम च॥  
भस्मलिङ्गं पशुपतिर्नाम चास्य महेश्वरः॥ १३.१८९ ॥  
ऋषयो ज्ञानलिङ्गं च चिरस्थानेति नाम च॥  
ब्राह्मणा ब्रह्मलिङ्गं च नाम ज्येष्ठेति तं विदुः॥ १३.१९० ॥  
गोरोचनमयं शेषो नाम पशुपतिः स्मृतम्॥  
वासुकिर्विषलिङ्गं च नाम वै शङ्करेति च॥ १३.१९१ ॥  
तक्षकः कालकूटाख्यं बहुरूपेति नाम च॥  
हालाहलं च कर्कोट एकाक्ष इति नाम च॥ १३.१९२ ॥  
श्रृङ्गी विषमयं पद्मो नाम धूर्जटिरेव च॥  
पुत्रः पितृमयं लिङ्गं विश्वरूपेति नाम च॥ १३.१९३ ॥  
पारदं च शिवा देवी नाम त्र्यम्बक एव च॥  
मत्स्याद्याः शास्त्रलिङ्गं च नाम चापि वृषाकपिः॥ १३.१९४ ॥  
एवं किं बहुनोक्तेन यद्यत्सत्त्वं विभूतिमत्॥  
जगत्यामस्ति तज्जातं शिवाराधनयोगतः॥ १३.१९५ ॥  
भस्मनो यदि वृक्षत्वं ज्ञायते नीरसेवनात्॥  
शिवभक्तिविहीनस्य ततोऽस्य फलमुच्यते॥ १३.१९६ ॥  
धर्मार्थकाममोक्षाणां यदि प्राप्तौ भवेन्मतिः॥  
ततो हरः समाराध्यस्त्रिजगत्याः प्रदो मतः॥ १३.१९७ ॥  
य इदं शतरुद्रीयं प्रातःप्रातः पठिष्यति॥  
तस्य प्रीतः शिवो देवः प्रदास्यत्यखिलान्वरान्॥ १३.१९८ ॥  
नातः परं पुण्यतमं किञ्चिदस्ति महाफलम्॥  
सर्ववेदरहस्यं च सूर्येणोक्तमिदं मम॥ १३.१९९ ॥  
वाचा च यत्कृतं पापं मनसा वाप्युपार्जितम्॥  
पापं तन्नाशमायाति कीर्तिते शतरुद्रिये॥ १३.२०० ॥  
रोगार्तो मुच्यते रोगाद्बद्धो मुच्येत बन्धनात्॥  
भयान्मुच्येत भीतश्च जपेद्यः शतरुद्रियम्॥ १३.२०१ ॥  
नाम्नां शतेन यः कुम्भैः पुष्पैस्तावद्भिरीश्वरम्॥  
प्रणामानां शतेनापि मुच्यते सर्वपातकैः॥ १३.२०२ ॥  
लिङ्गानां शतमेतच्च शतमाराधकास्तथा॥  
नामानि च शतं सर्वदोषसन्नाशकं स्मृतम्॥ १३.२०३ ॥  
विशेषादेषु लिङ्गेषु यः पठिष्यति पञ्चसु॥  
पञ्चभिर्विषयोद्भूतैः स दोषैः परिमुच्यते॥ १३.२०४ ॥  
॥नारद उवाच॥  
निशम्यैवं प्रार्थ्यतेऽपि गुप्तक्षेत्रे मुदान्विताः॥  
पञ्चलिङ्गानयर्चयन्तः शिवध्यानपराभवन्॥ १३.२०५ ॥  
ततो बहुतिथे काले प्रत्यक्षीभूय शङ्करः॥  
प्राहतान्मुदितो देवस्तेषां भक्तिविशेषतः॥ १३.२०६ ॥  
॥शिव उवाच॥  
बकोलूकगृध्रकूर्मा इन्द्रद्युम्न च पार्थिव॥  
सारूप्यां मुक्तिमापन्ना मल्लोके निवसिष्यथ॥ १३.२०७ ॥  
लोमशश्चापि मार्कण्डो जीवन्मुक्तौ भविष्यतः॥  
इत्युक्ते देवदेवेन लिङ्गं स्थापितवान्नृपः॥ १३.२०८ ॥  
इन्द्रद्युम्नेश्वरं नाम महाकालाख्यमित्युत॥  
ज्ञात्वा तीर्थगुणान्राजा कीर्तिमिच्छंश्चिरन्तनीम्॥ १३.२०९ ॥  
त्रिरम्यमतुलं लिङ्गं संस्थाप्येदमुवाच ह॥  
यावच्चन्द्रश्च सूर्यश्च यावत्तिष्ठति मेदिनी॥ १३.२१० ॥  
इन्द्रद्युम्नेश्वरं लिङ्गं नन्दताच्छाश्वतीः समाः॥  
ततस्तथेति भगवाच्छिवः प्रोच्याब्रवीत्पुनः॥ १३.२११ ॥  
अत्र यो नियतं लिङ्गमैन्द्रद्युम्नं प्रपूजयेत्॥  
स गणो जायते नूनं मम लोके निवत्स्यति॥ १३.२१२ ॥  
इत्युक्त्वा सह तैश्चैव पञ्चभिः शशिशेखरः॥  
रुद्रलोकम गाद्देवस्तेऽपि जाता गणाः पुनः॥ १३.२१३ ॥  
एवं प्रभावो राजाभूदिन्द्रद्युम्नो महीपतिः॥  
यजता येन वीरेण निर्मितेयं महीनदी॥ १३.२१४ ॥  
एवंविधःस पुण्योऽयं महीसागरसङ्गमः॥  
अभूत्ततोऽपि सङ्क्षेपात्तव पार्थ प्रकीर्तितः॥ १३.२१५ ॥  
स्नात्वात्र सङ्गमे यश्च इन्द्रद्युम्नेश्वरं नरः॥  
पूजयेत्तस्य वासः स्याद्यत्रेशः पार्वतीपतिः॥ १३.२१६ ॥  
सर्वबन्धहरं लिङ्गं गाणपत्यप्रदं त्विदम्॥  
यतो बन्धान्विहायैव स्थापितं तेन फालल्गुन॥ १३.२१७ ॥  
इतीदमुक्तं तव पुण्यकारि माहात्म्यमस्योत्तमसङ्गमस्य॥  
माहात्म्यमत्यद्बुतपुण्यमिन्द्रद्युम्नेश्वरस्यापि च पुण्यकारि॥ १३.२१८ ॥  
इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे कौमारिकाखण्डे
महीसागरसङ्गममाहात्म्यशतरुद्रियलिङ्गमाहात्म्येन्द्रद्युम्नेश्वरलिङ्गमाहात्म्य
वर्णनन्नाम त्रयोदशोऽध्यायः॥ १३ ॥ छ ॥  

