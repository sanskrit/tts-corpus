+++
title = "२३"

+++
[अध्यायः २३]



वेदव्यासः

अध्यायः २३  
॥नारद उवाच॥  
ततश्च शैलजा देवी चिक्रीड सुभगा तदा॥  
देवगन्धर्वकन्याभिर्नगकिन्नरसम्भवाः॥  
मुनीनां चापि याः कन्यास्ताभिः सार्धं च शोभना॥ २३.१ ॥  

कदाचिदथ मेरुस्थो वासवः पाण्डुनन्दन॥  
सस्मारा मां ययौ चाहं संस्मृतो वासवं तदा॥ २३.२ ॥  

मां दृष्ट्वा च सहस्राक्षः समुत्थायातिहर्षितः॥  
पूजयामास तां पूजां प्रतिगृह्याहमब्रुवम्॥ २३.३ ॥  

महासुर महोन्मादकालानल दिवस्पते॥  
कुशलं विद्यते कच्चिच्च नन्दसि॥ २३.४ ॥  

पृष्टस्त्वेवं मया शक्रः प्रोवाच वचनं स्मयन्॥  
कुशलस्याङ्कुरस्तावत्सम्भूतो भुवनत्रये॥ २३.५ ॥  

तत्फलोदयसम्पत्तौ तद्भवान्संस्मृतो मुने॥  
वेत्सि सर्वमतं त्वं वै तथापि परिनोदकः॥ २३.६ ॥  

निर्वृतिं परमां याति निवेद्यार्थं सुहृज्जने॥ २३.७ ॥  

तद्भवाञ्छैलजां देवीं शैलन्द्रं शैलवल्लभाम्॥  
हरं सम्भावय वरं यन्नान्यं रोचयन्ति ते॥ २३.८ ॥  

ततस्तद्वाक्यमाकर्ण्य गतोऽहं शैलसत्तमम्॥  
ओषधिप्रस्थनिलयं साक्षादिव दिवस्पतिम्॥ २३.९ ॥  

तत्र हैमे स्वयं तेन महाभक्त्या निवेदिते॥  
महासने पूजितोहमुपविष्टो महासुखम्॥ २३.१० ॥  

गृहीतार्घ्यं ततो मां च पप्रच्छ श्लक्ष्णया गिरा॥  
कुशलं तपसः शैलः शनैः फुल्लाननाम्बुजः॥ २३.११ ॥  

अहमप्यस्य तत्प्रोच्य प्रत्यवोचं गिरीश्वरम्॥  
त्वया शैलेन्द्र पूर्वां वाप्यपरां च दिशं तथा॥ २३.१२ ॥  

अवगाह्य स्थितवता क्रियते प्राणिपालना॥  
अहो धन्योसि विप्रेन्द्राः साहाय्येन तवाचल॥ २३.१३ ॥  

तपोजपव्रतस्नानौः साध्यन्त्यात्मनः परम्॥  
यज्ञाङ्गसाधनैः कांश्चित्कन्दादिफलदानतः॥ २३.१४ ॥  

त्वं समुद्धरसि विप्रान्किमतः प्रोच्यते तव॥  
अन्येऽपि जीव बहुधात्वामुपाश्रित्य भूधर॥ २३.१५ ॥  

मुदिताः प्रतिवर्तन्ते गृहस्थमिव प्राणिनः॥  
शीतमातपवर्षांश्च क्लेशान्नानाविधान्सहन्॥ २३.१६ ॥  

उपाकरोषि जन्तूनामेवंरूपा हि साधवः॥  
किमतः प्रोच्यते तुभ्यं धन्यस्त्वं पृथिवीधर॥ २३.१७ ॥  

कन्दरं यस्य चाध्यास्ते स्वयं तव महेश्वरः॥  
इत्युक्तवति वाक्यं च यथार्थं मयिफाल्गुन॥ २३.१८ ॥  

हिमशैलस्य महिषी मेना आगाद्दिदृक्षया॥  
अनुयाता दुहित्रा च स्वल्पाश्च परिचारिकाः॥ २३.१९ ॥  

लज्जयानतसर्वाङ्गी प्रविवेश सदो महत्॥  
ततो मां शैलमहिषी ववन्दे प्रणिपत्य सा॥ २३.२० ॥  

वस्त्रनिर्गूढवदना पाणिपद्मकृताञ्जलिः॥  
तामहं सत्यरूपाभिराशीर्भिः समवर्धयम्॥ २३.२१ ॥  

पतिव्रता शुभाचारा सुबगा वीरसूः शुभे॥  
सदा वीरवती चापि भव वंशोन्नतिप्रद॥ २३.२२ ॥  

ततोऽहं विस्मिताक्षीं च हिमवद्गिरिपुत्रिकाम्॥  
मृदुवाण्या प्रत्यवोचमेहि बाले ममान्तिकम्॥ २३.२३ ॥  

ततो देवी जगन्माता बालबावं स्वकं मयि॥  
दर्शयन्ती स्वपितरं कण्ठे गृह्याङ्कमावि शत्॥ २३.२४ ॥  

उवाच वाचं तां मन्दं मुनिं वन्दय पुत्रिके॥  
मुनेः प्रसादतोऽवश्यं पतिमाप्स्यसि सम्मतम्॥ २३.२५ ॥  

इत्युक्ता सा ततो बाला वस्त्रान्तपि हितानना॥  
किञ्चित्सहुङ्कृतोत्कम्पं प्रोच्य नोवाच किञ्चन॥ २३.२६ ॥  

ततो विस्मितचित्तोहमुपचारविदांवरः॥  
प्रत्यवोचं पुनर्देवीमेहि दास्यामि ते शुभे॥ २३.२७ ॥  

रत्नक्रीडनकं रम्यं स्तापितं सुचिरं मया॥  
इत्युक्ता सा तदोत्थाय पितुरङ्कात्सवेगतः॥ २३.२८ ॥  

वन्दमाना च मे पादौ मया नीताङ्क मात्मनः॥  
मन्यता तां जगत्पूज्यामुक्तं बाले तवोचितम्॥ २३.२९ ॥  

न तत्पश्यामि यत्तुभ्यं दद्म्याशीः का तवोचिता॥  
इत्युक्ते मातृवात्सल्याच्छैलेन्द्र महिषी तदा॥ २३.३० ॥  

नोदयामास मां मन्दमानशीःशङ्किता तदा॥  
भगवन्वेत्सि सर्वं त्वमतीतानागतं प्रभो॥ २३.३१ ॥  

तदहं ज्ञातुमिच्छामि कीदृशोऽस्याः पतिर्भवेत्॥  
श्रुत्वेति सस्मितमुखः प्रावोचं नर्मवल्लभः॥ २३.३२ ॥  

न जातोऽस्याः पतिर्भद्रे वर्तते च कुलक्षणः॥  
नग्नोऽतिनिर्धनः क्रोधीवृतः क्रूरैश्च सर्वदा॥ २३.३३ ॥  

श्रुत्वेति सम्भ्रमाविष्टो ध्वस्तवीर्यो हिमाचलः॥  
मां तदा प्रत्युवाचेदं साश्रुकण्ठो महागिरिः॥ २३.३४ ॥  

अहो विचित्रः सं सारो दुर्वेद्यो महतामपि॥  
प्रवरस्त्वपि शक्त्या यो नरेषु न कृपायते॥ २३.३५ ॥  

यत्नेन महता तावत्पुण्यैर्बहुविधैरपि॥  
साधयत्यात्मनो लोको मानुष्य मतिदुर्लभम्॥ २३.३६ ॥  

अध्रुवं तद्ध्रवत्वे च कथञ्चित्परिकल्प्यते॥  
तत्रापि दुर्लभानाम समानव्रतचारिणी॥ २३.३७ ॥  

साध्वी महाकुलोत्पन्ना भार्याया स्यात्पतिव्रता॥  
तत्रापि दुर्लभं यच्च तया धर्मनिषेवणम्॥ २३.३८ ॥  

सह वेदपुराणोक्तं जगत्त्रयहितावहम्॥  
एतत्सुदुर्लभं यच्च तस्यां चैव प्रजायते॥ २३.३९ ॥  

तदपत्यमपत्यार्थं संसारे किल नारद॥  
एतेषां दुर्लभानां हि किञ्चित्प्राप्नोति पुण्यवान्॥ २३.४० ॥  

सर्वमेतदवाप्नोति स कोपि यदिवा न वा॥  
किञ्चित्केनापि हि न्यूनं संसारः कुरुते नरम्॥ २३.४१ ॥  

अथ संसारिको दोषः स्वकृतं यत्र भुज्यते॥  
गार्हस्थ्यं च प्रशंसन्ति वेदाः सर्वेऽपि नारद॥ २३.४२ ॥  

नेति केचित्तत्र पुनः कथं ते यदि नो गृही॥  
अतो धात्रा च शास्त्रेषु सुतलाभः प्रशंसितः॥ २३.४३ ॥  

पुनश्चसृष्टिवृद्ध्यर्थं नरकत्राणनाय च॥  
तत्र स्त्रीणां समुत्पत्तिं विना सृष्टिर्न जायते॥ २३.४४ ॥  

सा च जातिप्रकृत्यैव कृपणा दैन्यभागिनी॥  
तासामुपरि मावज्ञा भवेदिति च वेधसा॥  
शास्त्रेषूक्तमसन्दिग्धं वाक्यमेतन्महात्फलम्॥ २३.४५ ॥  

दशपुत्रसमा कन्या दशपुत्रान्प्रवर्द्धयन्॥  
यत्फलं लभते मर्त्यस्तल्लभ्यं कन्ययैकया॥ २३.४६ ॥  

तस्मात्कन्या पितुः शोच्या सदा दुःखविवर्धिनी॥ २३.४७ ॥  

यापि स्यात्पूर्णसर्वार्था पतिपुत्रधनान्विता॥  
त्वयोक्तं च कृते ह्यस्यास्तद्वाक्यं मम शोकदम्॥ २३.४८ ॥  

केन दोषेण मे पुत्री न योग्या आशिषामता॥  
न जातोऽस्याः पतिः कस्माद्वर्तते वा कुलक्षणः॥ २३.४९ ॥  

निर्धनश्च मुने कस्मात्सर्वेषां सर्वदः कुतः॥  
इति दुर्घटवाक्यं ते मनो मोहयतीव मे॥ २३.५० ॥  

इति तं पुत्रवात्सल्यात्सभार्यं शोकसम्प्लुतम्॥  
अहमाश्वासयं वाग्भिः सत्याभिः पाण्डुनन्दन॥ २३.५१ ॥  

मा शुचः शैलराज त्वं हर्षस्थानेऽतिपुण्यभाक्॥  
श्रृणु तद्वचनं मह्यं यन्मयोक्तं च ह्यर्थवत्॥ २३.५२ ॥  

जगन्माता त्वियं बाला पुत्री ते सर्वसिद्धिदा॥  
पुरा भवेऽभवद्भार्या सतीनाम्ना भवस्य या॥ २३.५३ ॥  

तदस्याः किमहं दद्मि रवेर्दीपमिवाल्पकः॥  
सञ्चिन्त्येति महादेव्या नाशिषं दत्तवानहम्॥ २३.५४ ॥  

न जातोऽभवद्भार्या पतिश्चेति वर्तते च भवो हि सः॥  
न स जातो महादेवो भूतभव्यभवोद्भवः॥ २३.५५ ॥  

शरण्यः शाश्वतः शास्ता शङ्करः परमेश्वरः॥ २३.५६ ॥  

सर्वे देवा यत्पदमामनन्ति वेदैश्च सर्वैरपि यो न लभ्यः॥  
ब्रह्मादिविश्वं ननु यस्य शैल बालस्य वा क्रीडनकं वदन्ति॥ २३.५७ ॥  

स चामङ्गल्यशीलोऽपि मङ्गलां यतनो हरः॥  
निर्धनः सर्वदश्चासौ वेद स्वं स्वयमेव सः॥ २३.५८ ॥  

स च देवोऽचलः स्थाणुर्महादेवोऽजरो हरः॥  
भविष्यति पतिः सोऽस्यास्तत्किमर्थं तु शोचसि॥ २३.५९ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे कौमारिकाखण्डे कुमारेशमाहात्म्ये हिमवदाश्वासनन्नाम
त्रयोविंशोऽध्यायः॥ २३ ॥ छ ॥  

