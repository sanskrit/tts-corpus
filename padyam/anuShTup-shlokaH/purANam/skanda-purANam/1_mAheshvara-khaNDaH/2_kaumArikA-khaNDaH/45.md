+++
title = "४५"

+++
[अध्यायः ४५]



वेदव्यासः

अध्यायः ४५  

॥नारद उवाच॥  
तथा बहूदकस्थाने कथामाकर्णयाद्भुताम्॥  
यस्माद्बहूदकं कामरूपे यदस्ति च॥ ४५.१ ॥  

तदस्ति चात्र सङ्क्रान्तं तस्मात्प्रोक्तं बहूदकम्॥  
कपिलेनात्र तप्त्वा च वर्षाणि सुबहून्यपि॥ ४५.२ ॥  

स्थापितं शोभनं लिङ्गं कपिलश्वरसञ्ज्ञितम्॥  
तच्च लिगं सदा पार्थ नन्दभद्र इति समृतः॥ ४५.३ ॥  

वाणिक्सम्पूजयामास त्रिकालं च कृतादरः॥  
सर्वधर्प्रविशेवज्ञः साक्षाद्धर्म इवापरः॥ ४५.४ ॥  

नाज्ञातं तस्य किञ्चिच्च यद्धर्मेषु प्रकीर्त्यते॥  
सर्वेषां च सुहृन्नित्यं सर्वेषां च हिते रतः॥ ४५.५ ॥  

कर्मणा मनसा वाचा धर्ममेनमुपाश्रितः॥  
न भूतो न भविष्यश्च न स धर्मोऽस्ति किञ्चन॥ ४५.६ ॥  

विदोषो यो हि सर्वत्र निश्चित्यैवं व्यवस्थितः॥  
अस्य धर्मसमुद्रस्य सम्प्रवृद्धस्य सर्वतः॥ ४५.७ ॥  

निर्मथ्य नन्दभद्रेण आहृतं तन्निशामय॥  
वाणिज्यं मन्यते श्रेष्ठं जीवनाय तदा स्थितः॥ ४५.८ ॥  

परिच्छिन्नैः काष्ठतृणैः शरणं तेन कारितम्॥  
मद्यवर्जं भेदवर्जं कूटवर्जं समं तथा॥ ४५.९ ॥  

सर्वभूतेषु वाणिज्यमल्पलाभेन सोऽचरत्॥  
अमायया परेभ्योऽसौ गृहीत्वैव क्रयाणकम्॥ ४५.१० ॥  

अमाययैव भूतेभ्यो विक्रीणात्यस्य सद्व्रतम्॥  
केचिद्यज्ञं प्रशंसन्ति नन्दभद्रो न मन्यते॥ ४५.११ ॥  

दोषमेनं विनिश्चत्य श्रृमु तं पाण्डुनन्दन॥  
लुब्धोऽनृती दाम्भीकश्च स्वप्रशंसापरायणः॥ ४५.१२ ॥  

यजन्यज्ञैर्जगद्धं ति स्वं चान्धतमसं नयेत्॥  
अग्नौ प्रास्ताहुतिः सम्यगादित्यमुपतिष्ठते॥ ४५.१३ ॥  

आदित्याज्जायते वृष्टिर्वष्टेरन्नं ततः प्रजाः॥  
यद्यदा यजमानस्य ऋत्विजो द्रव्यमेव च॥ ४५.१४ ॥  

चौरप्रायस्य कलुषाज्जन्म जायेज्जनस्य हि॥  
अदक्षिणे वृथा यज्ञे कृते चाप्यविधानतः॥ ४५.१५ ॥  

पशवो लकुटैर्हन्युर्यजमानं मृतं हताः॥  
तस्माच्छुद्धैर्यवद्रव्यैर्यजमानः शुभः स्मृतः॥ ४५.१६ ॥  

यज्ञ एवं विचार्यासौ यज्ञसारं समास्थितः॥  
श्रद्धया देवपूजा या नमस्कारः स्तुतिः शुभा॥ ४५.१७ ॥  

नैवेद्यं हविषश्चैव यज्ञोऽयं हि विकल्मषः॥  
स एव यज्ञः प्रोक्तो वै येन तुष्यन्ति देवताः॥ ४५.१८ ॥  

केचिच्छंसन्ति सन्न्यासं नन्दभद्रो न मन्यते॥  
यो हि सन्न्यस्य विषयान्मनसा गृह्यते पुनः॥ ४५.१९ ॥  

उभयभ्रष्ट एवासौ भिन्ना भूमिर्विनश्यति॥  
सन्न्यासस्य तु यत्सारं तत्तेनावृतमुत्तमम्॥ ४५.२० ॥  

कस्यचिन्नैव कर्माणि शपते वा प्रशंसति॥  
नानामार्गस्थिताँल्लोकांश्चन्द्रवल्लीयते क्षितौ॥ ४५.२१ ॥  

न द्वेष्टि नो कामयते न विरुद्धोऽनुरुध्यते॥  
समाश्मकाञ्चनो धीरस्तुल्यनिन्दात्मसंस्तुतिः॥ ४५.२२ ॥  

अभयः सर्वभूतेभ्यो यथान्धबधिराकृतिः॥  
न कर्मणां फलाकाङ्क्षा शिवस्याराधनं हि तत्॥ ४५.२३ ॥  

कारणाद्धर्ममन्विच्छन्न लोभं च ततश्चरन्॥ ४५.२४ ॥  

विविच्य नन्दभद्रस्तत्सारं मोक्षेषु जगृहे॥  
कृषिं केचित्प्रशंसन्ति नन्दभद्रो न मन्यते॥ ४५.२५ ॥  

यस्यां छिन्दन्ति वृषाणां चैव नासिकाम्॥  
कर्षयन्ति महाभारान्बध्नन्ति दमयन्ति च॥ ४५.२६ ॥  

बहुदंशमयान्देशान्नयन्ति बहुकर्दमान्॥  
वाहसम्पीडिता धुर्याः सीदन्त्यविधिना परे॥ ४५.२७ ॥  

मन्यन्ते भ्रूणहत्यापि विशिष्टा नास्य कर्मणः॥  
अघ्न्या इति गवां नाम श्रुतौ ताः पीडयेत्कथम्॥ ४५.२८ ॥  

भूमिं भूमिशयांश्चैव हन्ति काष्ठमयोमुखम्॥  
पञ्चेन्द्रियेषु जीवेषु सर्वं वसति दैवतम्॥ ४५.२९ ॥  

आदित्यश्चन्द्रमा वायुः प्रभूत्यैव च तांस्तु यः॥  
विक्रीणाति सुमूढस्य तस्य का नु विचारणा॥ ४५.३० ॥  

अजोऽग्निर्वरुणो मेषः सूर्यश्च पृथिवी विराट्॥  
धेनुर्वत्सश्च सोमो वै विक्रीयैतान्न सिध्यति॥ ४५.३१ ॥  

एवंविधसहस्रैश्च युता दोषैः कृषिः सदा॥  
अष्टगवं स्याद्धि हलं त्रिंशद्भागं त्यजेत्कृषेः॥ ४५.३२ ॥  

धर्मे दद्यात्पशून्वृद्धान्पुष्यादेषा कृषिः कुतः॥  
सारमेतत्कृषेस्तेन नन्दभद्रेण चादृतम्॥ ४५.३३ ॥  

विसाधितव्यान्यन्नानि स्वशक्त्या देवपितृषु॥  
मनुष्य द्विजभूतेषु नियुज्याश्नीत सर्वदा॥ ४५.३४ ॥  

केचिच्छंसन्ति चैश्वर्यं नन्दभद्रो न मन्यते॥  
मानुषा मानुषानेव दासभावेन भुञ्जते॥ ४५.३५ ॥  

वधबन्धनिरोधेन पीडयन्ति दिवानिशम्॥  
देहं किमेतद्धातुः स्वं मातुर्वा जनकस्य वा॥ ४५.३६ ॥  

मातुः पितुर्वा बलिनः क्रेतुरग्नेः शुनोऽपि वा॥  
इति सञ्चिन्त्य व्यहरन्नमरा इव ईश्वराः॥ ४५.३७ ॥  

ऐश्वर्यमदपापिष्ठा महामद्यमदादयः॥  
ऐश्वर्यमदमत्तो हि ना पतित्वा हि माद्यति॥ ४५.३८ ॥  

आत्मवत्सर्वभृत्येषु श्रिया नैव च माद्यति॥ ४५.३९ ॥  

आत्मप्रत्ययवान्देही क्वेश्वरश्चेदृशोऽस्ति हि॥  
ऐश्वर्यस्यापि सारं स जग्राहैतन्निशामय॥ ४५.४० ॥  

स्वशक्त्या सर्व भूतेषु यदसौ न पराङ्मुखः॥  
तीर्थायेके प्रशंसन्ति नन्दभद्रो न मन्यते॥ ४५.४१ ॥  

श्रमेण सङ्करात्तापशीतवातक्षुधा तृषा॥  
क्रोधेन धर्मगेहस्य नापि नाशमवाप्नुयात्॥ ४५.४२ ॥  

सौख्येन वा धनस्यापि श्रद्धया स्वल्पगोर्थवान्॥  
समर्थो हि महत्पुण्यं शक्त आप्तुं क्व वास्ति सः॥ ४५.४३ ॥  

सदा शुचिर्देवयाजी तीर्थसारं गृहेगृह॥  
नापः पुनन्ति पापानि न शैला न महाश्रमाः॥ ४५.४४ ॥  

आत्मा पुनाति पापानि यदि पापान्निवर्तते॥  
एवमेव समाचारं प्रादुर्भूतं ततस्ततः॥ ४५.४५ ॥  

एकीकृत्य सदा धीमान्नन्दभद्रः समास्थितः॥  
तस्यैवं वर्ततः साधोः स्पृहयन्त्यपि देवताः॥ ४५.४६ ॥  

वासवप्रमुखाः सर्वे विस्मयं च परं ययुः॥  
अत्रैव स्थानके चापि शूद्रोऽभूत्प्रतिवेश्मकः॥ ४५.४७ ॥  

स नन्दभद्रं धर्मिष्ठं पुनः पुनरसूयत॥  
नास्तिकः स दुराचारः सत्यव्रत इति श्रुतः॥ ४५.४८ ॥  

स सदा नन्दभद्रस्य विलोकयति चान्तरम्॥  
छिद्रं चेदस्य पश्यामि ततो धर्मान्निवर्तये॥ ४५.४९ ॥  

स्वभाव एव क्रूराणां नास्तिकानां दुरात्मनाम्॥  
आत्मानं पातयन्त्येव पातयन्त्यपरं च यत्॥ ४५.५० ॥  

ततस्त्वेवं वर्ततोऽस्य नन्दभद्रस्य धीमतः॥  
एकोऽभूत्तयः कष्टाद्वार्धिके सोऽप्यनश्यत॥ ४५.५१ ॥  

तच्च दैवकृतं मत्वा न शुशोच महामतिः॥  
देवो वा मानवो वापि को हि दवाद्विमुच्यते॥ ४५.५२ ॥  

ततोऽस्य सुप्रिया भार्या सर्वैः साध्वीगुणैर्युता॥  
गृहधर्मस्य मूर्तिर्या साक्षादिव अरुन्धती॥ ४५.५३ ॥  

विनाशमागता पार्थ कनकानाम नामतः॥  
ततो यतेन्द्रियोऽप्येष गृहधर्मविनाशतः॥ ४५.५४ ॥  

शुशोच हा कष्टमिति पापोहमिति चासकृत्॥  
तत्तस्य चान्तरं दृष्ट्वाऽहृष्यत्यव्रतश्चिरात्॥ ४५.५५ ॥  

उपाव्रज्य च हा कष्टं ब्रुवंस्तं नन्दभद्रकम्॥  
दधिकर्ण इवासाद्य नन्दभद्रमुवाच सः॥ ४५.५६ ॥  

हा नन्दभद्र यद्येवं तवाप्येवंविधं फलम्॥  
एतेन मन्ये मनसि धर्मोप्येष वृथैव यत्॥ ४५.५७ ॥  

इत्यादि बहुधा प्रोच्य तत्तद्वाक्यं ततस्ततः॥  
सत्यव्रतस्ततः प्राह नन्दभद्रं कृपान्वितः॥ ४५.५८ ॥  

नन्दभद्र सदा तुभ्यं वक्तुकामोस्मि किञ्चन॥  
प्रस्तावस्याप्यभावाच्च नोदितं च मया क्वचित्॥ ४५.५९ ॥  

अप्रस्तावं ब्रुवन्वाक्यं बृहस्पतिरपिध्रुवम्॥  
लभते बुद्ध्यवज्ञानमवमानं च हीनवत्॥ ४५.६० ॥  

॥नन्दभद्र उवाच॥  
ब्रूहिब्रूहि न मे किञ्चित्साधु गोप्यं प्रियं परम्॥  
वचोभिः शुद्धसत्त्वानां न मोक्षोऽप्युपमीयते॥ ४५.६१ ॥  

॥सत्यव्रत उवाच॥  
नवभिर्नवभिश्चैव विमुक्तं वाग्विदूषणैः॥  
नवभिर्बुद्धिदोषैश्च वाक्यं वक्ष्याम्यदोषवत्॥ ४५.६२ ॥  

सौक्ष्म्यं सङ्ख्याक्रमश्चापि निर्णयः सप्रयोजनः॥  
पञ्चैतान्यर्थजातानि यत्र तद्वाक्यमुच्यते॥ ४५.६३ ॥  

धर्ममर्थं च कामं च मोक्षं चोद्दिश्य चोच्यते॥  
प्रयोजनमिति प्रोक्तं प्रथमं वाक्यलक्षणम्॥ ४५.६४ ॥  

धर्मार्थकाममोक्षेषु प्रतिज्ञाय विशेषतः॥  
इदं तदिति वाक्यान्ते प्रोच्यते स विनिर्णयः॥ ४५.६५ ॥  

इदं पूर्वमिदं पश्चाद्वक्तव्यं यत्क्रमेण हि॥  
क्रमयोगं तमप्याहुर्वाक्यतत्तविदो बुधाः॥ ४५.६६ ॥  

दोषाणां च गुणानां च प्रमाणं प्रविभागतः॥  
उभयार्थमपि प्रेक्ष्य सा सङ्ख्येत्युपधार्यताम्॥ ४५.६७ ॥  

वाक्यज्ञेयेषु भिन्नेषु यत्राभेदः प्रदृश्यते॥  
तत्रातिशयहेतुत्वं तत्सौक्ष्म्यमिति निर्दिशेत्॥ ४५.६८ ॥  

इति वाक्यगुणानां च वाग्दोषान्द्विनव श्रृणु॥  
अपेतार्थमभिन्नार्थमपवृत्तं तथाधिकम्॥ ४५.६९ ॥  

अश्लक्ष्णं चापि सन्दिग्धं पदान्ते गुरु चाक्षरम्॥  
पराङ्मुखमुखं यच्च अनृतं चाप्यसंस्कृतम्॥ ४५.७० ॥  

विरुद्धं यत्त्रिवर्गेण न्यूनं कष्टातिशब्दकम्॥  
व्युत्क्रमाभिहृतं यच् सशेषं चाप्यहेतुकम्॥ ४५.७१ ॥  

निष्कारणं च वाग्दोषान्बुद्धिजाञ्छृणु त्वं च यान्॥  
कामात्क्रोधाद्भयाच्चैव लोभाद्दैन्यादनार्यकात्॥ ४५.७२ ॥  

हीनानुक्रोशतो मानान्न च वक्ष्यामि किञ्चन॥  
वक्ता श्रोता च वाक्यं च यदा त्वविकलं भवेत्॥ ४५.७३ ॥  

सममेति विवक्षायां तदा सोऽर्थः प्रकाशते॥  
वक्तव्ये तु यदा वक्ता श्रोतारमवमन्यते॥ ४५.७४ ॥  

श्रोता चाप्यथ वक्तारं तदा वाक्यं न रोहति॥  
अथ यः स्वप्रियं ब्रूयाच्छ्रोतुर्वोत्सृज्ययदृतम्॥ ४५.७५ ॥  

विशङ्का जायते तस्मिन्वाक्यं तदपि दोषवत्॥  
तस्माद्यः स्वप्रियं त्यक्त्वा श्रोतुश्चाप्यथ यत्प्रियम्॥ ४५.७६ ॥  

सत्यमेव प्रभाषेत स वक्ता नेतरो भुवि॥  
मिथ्यावादाञ्छास्त्रजालसम्भवान्यद्विहाय च॥ ४५.७७ ॥  

सत्यमेव व्रतं यस्मात्तस्मात्सत्यव्रतस्त्वहम्॥  
सत्यं ते सम्प्रवक्ष्यामि मन्तुमर्हसि तत्तथा॥ ४५.७८ ॥  

यदाप्रभृति भद्र त्वं पाषाणस्यार्चने रतः॥  
तदाप्रभृति किञ्चिच्च न हि पश्यामि शोभनम्॥ ४५.७९ ॥  

एकः सोऽपि सुतो नष्टो भार्या चार्याऽप्यनश्यत॥  
कूटानां कर्मणां साधो फलमेवंविधं भवेत्॥ ४५.८० ॥  

क्व देवाः सन्ति मिथ्यैतद्दृश्यन्ते चेद्भवन्त्यपि॥  
सर्वा च कूटविप्राणां द्रव्यायैषा विकल्पना॥ ४५.८१ ॥  

पितॄनुद्दिश्य यच्छन्ति मम हासः प्रजायते॥  
अन्नस्योपद्रवं यच्च मृतो हि किमशिष्यत॥ ४५.८२ ॥  

यत्त्विदं बहुधा मूढा वर्णयन्ति द्विजाधमाः॥  
विश्वनिर्माणमखिलं तथापि श्रृणु सत्यतः॥ ४५.८३ ॥  

उत्पत्तिश्चापि भङ्गश्च विश्वस्यैतद्द्वयं मृषा॥  
एवमेव हि सर्वं च सदिदं वर्तते जगत्॥ ४५.८४ ॥  

स्वभावतो विश्वमिदं हि वर्तते स्वभावतः सूर्यमुखा भ्रमन्त्यमी॥  
स्वभावतो वायवो वान्ति नित्यं स्वभावतो वर्षति चाम्बुदोऽयम्॥ ४५.८५ ॥  

स्वभावतो रोहति धान्यजातं स्वभावतो वर्षशीतातपत्वम्॥  
स्वभावतः संस्थिता मेदिनी च स्वभावतः सरितः संस्रवन्ति॥ ४५.८६ ॥  

स्वभावतः पर्वता भान्ति नित्यं स्वभावतो वारिधिरेष संस्थितः॥  
स्वभावतो गर्भिणी सम्प्रसूते स्वभावतोऽमी बहवश्च जीवाः॥ ४५.८७ ॥  

यथा स्वभावेन भवन्ति वक्रा ऋतुस्वबावाद्बदरीषु कण्टकाः॥  
तथा स्वभावेन हि सर्वमेतत्प्रकाशते कोऽपि कर्ता न दृश्यः॥ ४५.८८ ॥  

तदेवं संस्थिते लोके मूढो मुह्यति मत्तवत्॥  
मानुष्यमपि यद्धूर्ता वदन्त्यग्र्यं श्रृणुष्वतत्॥ ४५.८९ ॥  

मानुष्यान्न परं कष्टं वैरिणां नो भवेद्धि तत्॥  
शोकस्थानसहस्राणि मनुष्यस्य क्षणेक्षणे॥ ४५.९० ॥  

मानुष्यं हि स्मृताकारं सभाग्योऽस्माद्विमुच्यते॥  
पशवः पक्षिणः कीटाः कृमयश्च यथासुखम्॥ ४५.९१ ॥  

अबद्धा विहरन्त्येते योनिरेषां सुदुर्लभा॥  
निश्चिन्ताः स्थावरा ह्येते सौख्यमेषां महद्भुवि॥ ४५.९२ ॥  

बहुना किं मनुष्येभ्यः सर्वो धन्योऽन्ययोनिजः॥  
स्वभावमेव जानीहि पुण्यापुण्यादिकल्पना॥ ४५.९३ ॥  

यदेके स्थावराः कीटाः पतङ्गा मानुषादिकाः॥  
तस्मान्मित्या परित्यज्य नन्दभद्र यथासुखम्॥  
पिब क्रीडनकैः सार्धं भोगान्सत्यमिदं भुवि॥ ४५.९४ ॥  

॥नारद उवाच॥  
इत्येतैरमुखैर्वाक्यैरयुक्तैरसमञ्जसैः॥ ४५.९५ ॥  

सत्यव्रतस्य नाकम्पन्नन्दभद्रो महामनाः॥  
प्रहसन्निव तं प्राह स्वक्षोभ्यः सागरो यथा॥ ४५.९६ ॥  

यद्भवानाह धर्मिष्ठाः सदा दुःखस्य भागिनः॥  
तन्मिथ्या दुःखजालानि पश्यामः पापिनामपि॥ ४५.९७ ॥  

वधबन्धपरिक्लेशाः पुत्रदारादि पञ्चता॥  
पापिनामपि दृश्यन्ते तस्माद्धर्मो गुरुर्मतः॥ ४५.९८ ॥  

अयं साधुरहो कष्टं कष्टमस्य महाजनाः॥  
साधोर्वदन्त्येतदपि पापिनां दुर्लभं त्विदम्॥ ४५.९९ ॥  

दारादिद्रव्यलोभार्यं विशतः पापिनो गृहे॥  
भवानपि बिभेत्यस्माद्द्वेष्टि कुप्यति तद्वृथा॥ ४५.१०० ॥  

यथास्य जगतो ब्रूषे नास्ति हेतुर्महेश्वरः॥  
तद्बालभाषितं तुभ्यं किं राजानं विना प्रजाः॥ ४५.१०१ ॥  

यच्च ब्रवीषि पाषाणं मिथ्या लिङ्गं समर्चसि॥  
तद्भवाँल्लिङ्गमाहात्म्यं वेत्ति नान्धो यथा रविम्॥ ४५.१०२ ॥  

ब्रह्मादायः सुरा सर्वे राजानश्च महर्द्धिकाः॥  
मानवा मुनयश्चैव सर्वे लिङ्गं यजन्ति च॥ ४५.१०३ ॥  

स्वनामकानि चिह्नानि तेषां लिङ्गानि सन्ति च॥  
एते किं त्वभवत्मूर्खास्त्वं तु सत्यव्रतः सुधीः॥ ४५.१०४ ॥  

प्रतिष्ठाप्य पुरा ब्रह्मा पुष्करे नीललोहितम्॥  
प्राप्तवान्परमां सिद्धिं ससर्जेमाः प्रजाः प्रभुः॥ ४५.१०५ ॥  

विष्णुनापि निहत्याजौ रावणं पयसान्निधेः॥  
तीरे रामेश्वरं लिङ्गं स्थापितं चास्ति किं मुधा॥ ४५.१०६ ॥  

वृत्रं हत्वा पुरा शक्रो महेन्द्रे स्थाप्य शङ्करम्॥  
लिङ्गं विमुक्तपापोऽथ त्रिदिवेद्यापि मोदते॥ ४५.१०७ ॥  

स्थापयित्वा शिवं सूर्यो गङ्गासागरसङ्गमे॥  
निरामयोऽभूत्सोमश्च प्रभासे पश्चिमोदधौ॥ ४५.१०८ ॥  

काश्यां यमश्च धनदः सह्ये गरुडकश्यपौ॥  
नैमिषे वायुवरुणौ स्थाप्य लिङ्गं प्रमोदिताः॥ ४५.१०९ ॥  

अस्मिन्नेव स्तम्भतीर्थे कुमारेणं गुहो विभुः॥  
लिङ्गं संस्थापयामास सर्वपापहरं न किम्॥ ४५.११० ॥  

एवमन्यैः सुरैर्यानि पार्थिवैर्मुनिभिस्तथा॥  
संस्तापितानि लिङ्गानि तन्न सङ्ख्यातुमुत्सहे॥ ४५.१११ ॥  

पृथिवीवासिनः सर्वे ये च स्वर्गनिवासिनः॥  
पातालवासिनस्तृप्ता जायन्ते लिङ्गपूजया॥ ४५.११२ ॥  

यच्च ब्रवीषि गीर्वाणा न सन्ति सन्ति चेत्कुतः॥  
कुत्रापि नैव दृश्यन्ते तेन मे विस्मयो महान्॥ ४५.११३ ॥  

रङ्कवत्किं स्म ते देवा याचन्तां त्वां कुलत्थवत्॥  
यमिच्छिसि महाप्राज्ञ साधको हि गुरुस्तव॥ ४५.११४ ॥  

स्वबावान्नैव सर्वार्थाः संसिद्धा यदि ते मते॥  
भोजनादि कथं सिध्येद्वद कर्तारमन्तरा॥ ४५.११५ ॥  

बदरीमन्तरेणापि दृश्यन्ते कण्टका न हि॥  
तस्मात्कस्यास्ति निर्माणं यस्य यावत्तथैव तत्॥ ४५.११६ ॥  

यच्च ब्रवीषि पश्वाद्याः सुखिनो धन्यकास्त्वमी॥  
त्वदृते नेदमुक्तं च केनापि श्रुतमेव वा॥ ४५.११७ ॥  

तामसा विकला ये च कष्टं तेषां च श्लाघ्यताम्॥  
सर्वेन्द्रिययुताः श्रेष्ठाः कुतो धन्या न मानुषाः॥ ४५.११८ ॥  

सत्यं तव व्रतं मन्ये नरकाय त्वयाऽऽदृतम्॥  
अत्यनर्थे न भीः कार्या कामोयं भविताचिरात्॥ ४५.११९ ॥  

आदावाडम्बरेणैव ध्रुवतोऽज्ञानमेव मे॥  
इत्थं निःसारता व्यक्तमादावाडम्बारात्तु यत्॥ ४५.१२० ॥  

मायाविनां हि ब्रुवतां वाक्यं चाण्डबरावृतम्॥  
कुनाणकमिवोद्दीप्तं परीक्षेयं सदा सताम्॥ ४५.१२१ ॥  

आदौ मध्ये तथा चान्ते येषां वाक्यमदोषवत्॥  
कषदाहैः स्वर्णमिव च्छेदेऽपि स्याच्छुभं शुभम्॥ ४५.१२२ ॥  

त्वयान्यथा प्रतिज्ञातमुक्तं चैवान्यथा पुनः॥  
त्वद्दोषो नायमस्माकं तद्वचः श्रृणुमो हि ये॥ ४५.१२३ ॥  

नास्तिकानां च सर्पाणां विषस्य च गुणस्त्वयम्॥  
मोहयन्ति परं यच्च दोषो नैषपरस्य तु॥ ४५१२४ ॥  

आपो वस्त्रं तिलास्तैलं गन्धो वा स यथा तथा॥  
पुष्पाणामधिवासेन तथा संसर्गजा गुणाः॥ ४५.१२५ ॥  

मोहजालस्य यो योनिर्मूढैरिह समागमः॥  
अहन्यहनि धर्मस्य योनिः साधुसमागमः॥ ४५.१२६ ॥  

तस्मात्प्राज्ञैश्च वृद्धैश्च शुद्धभावैस्तपस्विभिः॥  
सद्भिश्च सह संसर्गः कार्यः शमपरायणैः॥ ४५.१२७ ॥  

न नीचैर्नाप्यविद्वद्भिर्नानात्मज्ञैर्विशेषतः॥  
येषां त्रीण्यवदातानि योनिर्विद्या च कर्म च॥ ४५.१२८ ॥  

तांश्च सेवेद्विशेषेण शास्त्रं येषां हि विद्यते॥  
असतां दर्शनस्पर्शसञ्जल्पासनभोजनैः॥ ४५.१२९ ॥  

धर्माचारात्प्रहीयन्ते न च सिध्यन्ति मानवाः॥  
बुद्धिश्च हीयते पुंसां नीचैः सह समागमात्॥ ४५.१३० ॥  

मध्यैश्च मध्यतां याति श्रेष्ठतां याति चोत्तमैः॥  
इति धर्मं स्मरन्नाहं सङ्गमार्थी पुनस्तव॥  
यन्निन्दसि द्विजानेव यैरपेयोऽर्णवः कृतः॥ ४५.१३१ ॥  

वेदाः प्रमाणं स्मृतयः प्रमाणं धर्मार्थयुक्तं वचनं प्रमाणम्॥  
नैतत्त्रयं यस्य भवेत्प्रमाणं कस्तस्य कुर्याद्वचनं प्रमाणम्॥ ४५.१३२ ॥  

इतिरयित्वा वचनं महात्मा स नन्दभद्रः सहसा तदैव॥  
गृहाद्विनिःसृत्य जगाम पुण्यं बहूदकं भट्टरवेस्तु कुण्डम्॥ ४५.१३३ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे कौमारिकाखण्डे कपिलेश्वरतीर्थमाहात्म्ये
नन्दभद्रवणिग्वृत्तान्तवर्णनं नाम पञ्चचत्वारिंशत्तमोऽध्यायः॥ ४५ ॥ छ ॥  


