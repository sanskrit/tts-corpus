+++
title = "४४"

+++
[अध्यायः ४४]



वेदव्यासः

अध्यायः ४४  
॥अर्जुन उवाच॥  
दिव्यप्राकारमिच्छामि श्रोतुं चाहं मुनीश्वर॥  
कथं कार्याणि कानीह स्फुटं यैः पुण्यपापकम्॥ ४४.१ ॥  

॥नारद उवाच॥  
शपषाः पोशघटकौ विषाग्न तप्तमाषकौ॥  
फलं च तन्दुलं चैव दिव्यान्यष्टौ विदुर्बुधाः॥ ४४.२ ॥  

असाक्षिकेषु चार्थेषु मिथो विवदमानयोः॥  
राजद्रोहाभिशापेषु साहसेषु तथैव च॥ ४४.३ ॥  

अविदस्तत्त्वतः सत्यं शपथेनाभिलङ्घयेत्॥  
महर्षिभिश्च देवैश्च सत्यार्थाः शपथाः कृताः॥ ४४.४ ॥  

जवनो नृपतिः क्षीणो मिथ्याशपथमाचरेत्॥  
वसिष्ठाग्रे वर्षमध्ये सान्वयः किल भारत॥ ४४.५ ॥  

अन्धः शत्रुगृहं गच्छेद्यो मिथ्याशपथांश्चरेत्॥  
रौरवस्य स्वयं द्वारमुद्धाटयति दुर्मतिः॥ ४४.६ ॥  

मन्यन्ते वै पापकृतो न कश्चितपश्यतीति नः॥  
तांश्च देवाः प्रपश्यन्ति स्वस्यैवान्तरपौरुषाः॥ ४४.७ ॥  

आदित्यचन्द्रावनिलोऽनलश्च द्यौर्भूमिरापो हृदयं यमश्च॥  
अहश्च रात्रिश्च उभे च सन्ध्ये धर्मो हि जानाति नरस्य वृत्तम्॥ ४४.८ ॥  

एवं तस्मादभिज्ञाय सत्यर्थशपथांश्चरेत्॥  
वृथा हि शपथान्कुर्वन्प्रेत्य चेह विनश्यति॥ ४४.९ ॥  

इदं सत्यं वदामीति ब्रुवन्साक्षी भवान्यतः॥  
शुभाशुभफलं देहि शुचिः पादौ रवेः स्वृशेत्॥ ४४.१० ॥  

अथ शास्त्रस्य विप्रोऽपि शस्त्रस्यापि च क्षत्रियः॥  
मां संस्पृशंस्तथा वैश्यः शुद्रः स्वगुरुमेव च॥ ४४.११ ॥  

मातरं पितरं पूज्यं स्पृशेत्साधारणं त्विदम्॥  
कोशस्य रूपं पूर्वं ते व्याख्यातं पाण्डुनन्दन॥ ४४.१२ ॥  

विप्रवर्ज्यं तथा केशं वर्णिनां दापयेन्नृपः॥  
यो यो यद्देवताभक्तः पाययेत्तस्य तं नरम्॥ ४४.१३ ॥  

समभक्तं च देवानामादित्यस्यैव पाययेत्॥  
सर्वेषां चोग्रदेवानां स्नापयेदायुधास्त्रकम्॥ ४४.१४ ॥  

स्नानोदकं वा सङ्कल्पं गृहीत्वा पाययेन्नवम्॥  
त्रिसप्तरात्रमध्ये च फलं कोशस्य निर्दिशेत्॥ ४४.१५ ॥  

अतः परं महादिव्यविधानं श्रृणु यद्भवेत्॥  
संशयच्छेदि सर्वेषां धार्ष्ट्यत्तद्दिव्यमेव च॥ ४४.१६ ॥  

सशिरस्कम्प्रदातव्यमिति ब्रह्मा पुराब्रवीत्॥  
महोग्राणां च दातव्यमशिरस्कमपि स्फुटम्॥ ४४.१७ ॥  

साधूनां वर्णिनां राजा न शिरस्कं प्रदापयेत्॥  
न प्रवातेधटं देयं नोष्णकाले हुताशनम्॥ ४४.१८ ॥  

वर्णिनां च तथा कालं तन्दुलं मुखरोगिणाम्॥ ४४.१९ ॥  

कुष्ठपित्तार्दितानां च ब्राह्मणानां च नो विषम्॥  
तप्तमाषकमर्हन्ति सर्वे धर्म्यं निरत्ययम्॥ ४४.२० ॥  

न व्याधिमरके देशे शपथान्कोशमेव च॥  
दिव्यान्यासुरकैर्मन्त्रैः स्तम्भयन्तीह केचन॥ ४४.२१ ॥  

प्रतिघातविदस्तेषां योजयेद्धर्मवत्सलान्॥  
दिव्यानां स्तभकाञ्ज्ञात्वा पापान्नित्यं महीपतिः॥ ४४.२२ ॥  

विवासयेत्स्वकाद्राष्ट्रात्ते हि लोकस्य कण्टकाः॥  
तेषामन्वेषणे यत्नं राजा नित्यं समाचरेत्॥ ४४.२३ ॥  

ते हि पापसमाचारास्तस्करेभ्योऽपि तस्कराः॥  
प्राग्दृष्टदोषान्स्वल्पेषु दिव्येषु विनियोजयेत्॥ ४४.२४ ॥  

महत्स्वपि न चार्थेषु धर्मज्ञान्धर्मवत्सलान्॥  
न मिथ्यावचनं येषां जन्मप्रभृति विद्यते॥ ४४.२५ ॥  

श्रद्दध्यात्पार्थिवस्तेषां वचना देव भारत॥  
ज्ञात्वा धर्मिष्ठतां राजा पुरुषस्य विचक्षणः॥ ४४.२६ ॥  

क्रोधाल्लोभात्कारयंश्च स्वयमेव प्रदुष्यति॥  
तस्मात्पापिषु दिव्यं स्यात्तत्रादौ प्रोच्यते धटे॥ ४४.२७ ॥  

सुसमायां पृथिव्यां च दिग्भागे पूर्वदक्षिणे॥  
यज्ञियस्य तु वृक्षस्य स्थाप्यं स्यान्मुण्डकद्वयम्॥ ४४.२८ ॥  

स्तम्भकस्य प्रमाणं च सप्तहस्तं प्रकीर्तितम्॥  
द्वौ हस्तौ निखनेत्काष्ठं दृश्यं स्याद्धस्तपञ्चकम्॥ ४४.२९ ॥  

अन्तरं तु तयोः कार्यं तथा हस्तचतुष्टयम्॥  
मुण्डकोपरि काष्ठं च दृढं कुर्याद्विचक्षणः॥ ४४.३० ॥  

चतुर्हस्तं तुलाकाष्ठमव्रणं कारयेत्स्थिरम्॥  
खदिरार्जुनवृक्षाणां शिंशपाशालजं त्वथ॥ ४४.३१ ॥  

तुलाकाष्ठे तु कर्तव्यं तथा वै शिक्यकद्वयम्॥  
प्राङ्मुखो निश्चलः कार्यः शुचौ देशे धटस्तथा॥ ४४.३२ ॥  

पाषाणस्यापि जायेत् स्तम्भेषु च धटस्तथा॥  
वणिक्सुवर्णकारो वा कुशलः कांस्यकारकः॥ ४४.३३ ॥  

तुलाधारधरः कार्यो रिपौ मित्रे च यः समः॥  
श्रावयेत्प्राड्विवाकोऽपि तुलाधारं विचक्षणः॥ ४४.३४ ॥  

ब्रह्मघ्ने ये स्मृता लोका ये च स्त्रीबालघातके॥  
तुलाधारस्य ते लोकास्तुलां धारयतो मृषा॥ ४४.३५ ॥  

एकस्मिंस्तोलयेच्छिक्ये ज्ञातं सूपोषितं नरम्॥  
द्वितीये मृत्तिकां शुभ्रां गौरां तु तुलयेद्बुधः॥ ४४.३६ ॥  

इष्टिकाभस्मपाषाणकपालास्थीनि वर्जयेत्॥  
तोलयित्वा ततः पूर्वं तस्मात्तमवतारयेत्॥ ४४.३७ ॥  

मूर्ध्नि पत्रं ततो न्यस्य न्यस्तपत्रं निवेशयेत्॥  
पत्रे मन्त्रस्त्वयं लेख्यो यः पुरोक्तः श्वयम्भुवा॥ ४४.३८ ॥  

ब्रह्मणस्त्वं सुता देवी तुलानाम्नेति कथ्यते॥  
तुकारो गौरवे नित्यं लकारो लघुनि स्मृतः॥ ४४.३९ ॥  

गुरुलाघवसंयोगात्तुला तेन निगद्यसे॥  
संशयान्मोचयस्वैनमभिशस्तं नरं शुभे॥ ४४.४० ॥  

भूय आरोपयेत्तं तु नरं तस्मिन्सपत्रकम्॥  
तुलितो यदि वर्धेत शुद्धो भवति धर्मतः॥ ४४.४१ ॥  

हीयमानो न शुद्धः स्यादिति धर्मविदो विदुः॥  
शिक्यच्छेदे तुलाभङ्गे पुनरारोपयेन्नरम्॥ ४४.४२ ॥  

एवं निःसंशयं ज्ञानं यच्चान्यायं न लोपयेत्॥  
एतत्सर्वं रवौ वारे कार्यं सम्पूज्य भास्करम्॥ ४४.४३ ॥  

अथातः सम्प्रवक्ष्यामि विषदिव्यं श्रृणुष्व मे॥ ४४.४४ ॥  

द्विप्रकारं च तत्प्रोक्तं घटसर्पविषं तथा॥  
शृङ्गिणो वत्सनाभस्य हिमशैलभवस्य वा॥ ४४.४५ ॥  

यवाः सप्त प्रदातव्या अथवा षड्घृतप्लुताः॥  
मूर्ध्नि विन्यस्तपत्रस्य पत्रे चैवं निवेशयेत्॥ ४४.४६ ॥  

त्वं विष ब्रह्मणः पुत्र सत्यधर्मे व्यवस्थितः॥  
त्रायस्वैनं नरं पापात्सत्येनास्य भवामृतम्॥ ४४.४७ ॥  

येन वेगैर्विना जीर्णं छर्दिमूर्च्छाविवर्जितम्॥  
तं तु शुद्धं विजानीयादिति धर्मविदो विदुः॥ ४४.४८ ॥  

क्षुधितं क्षुधितः सर्पं घटस्थं प्रोच्य पूर्ववत्॥  
संस्पृशेत्तालिकाः सप्त न दशेच्छुध्यतीति सः॥ ४४.४९ ॥  

अग्निदिव्यं यथा प्राह विरञ्चिस्तच्छृणुष्व मे॥  
सप्तमण्डलकान्कुर्याद्देवस्याग्रे रवेस्तथा॥ ४४.५० ॥  

मण्डलान्मण्डलं कार्यं पूर्वेणेति विनिश्चयः॥  
षोडशान्तुलकं कार्यं मण्डलात्तावदं तरम्॥ ४४.५१ ॥  

आर्द्रवाससमाहूय तथा चैवाप्युपोपितम्॥  
कारयेत्सर्वदिव्यानि देवब्राह्मणसन्निधौ॥ ४४.५२ ॥  

प्रत्यक्षं कारयेद्दिव्यं राज्ञो वाधिकृतस्य वा॥  
ब्राह्मणानां श्रुतवतां प्रकृतीनां तथैव च॥ ४४.५३ ॥  

पश्चिमे दिनकाले हि प्राङ्मुखः प्राञ्जलिः शुचिः॥  
चतुरस्रे मण्डलेऽन्ये कृत्वा चैव समौ करौ॥ ४४.५४ ॥  

लक्षयेयुः कृतादीनि हस्तयोस्तस्य हारिणः॥  
सप्ताश्वत्थस्य पत्राणि भध्नीयुः करयोस्ततः॥ ४४.५५ ॥  

नवेन कृतसूत्रेण कार्पासेन दृढं यथा॥  
ततस्तु सुसमं कृत्वा अष्टाङ्गुलमथायसम्॥ ४४.५६ ॥  

पिण्डं हुताशसन्तप्तं पञ्चाशत्पलिकं दृढम्॥  
आदौ पूजां रवेः कृत्वा हुताशस्याथ कारयेत्॥ ४४.५७ ॥  

रक्तचन्दनधूपाभ्यां रक्तपुष्पैस्तथैव च॥  
अभिशस्तस्य पत्रं च बध्नीयाच्चैव मूर्धनि॥ ४४.५८ ॥  

मन्त्रेणानेन संयुक्तं ब्राह्मणाभिहितेन च॥  
त्वमग्ने वेदाश्चत्वारस्त्वं च यज्ञेषु हूयसे॥ ४४.५९ ॥  

पापं पुनासि वै यस्मात्तस्मात्पावक उच्यसे॥  
त्वं मुखं सर्वदेवानां त्वं मुखं ब्रह्मवादिनाम्॥ ४४.६० ॥  

जठरस्थोऽसि भूतानां ततो वेत्सि शुभाशुभम्॥  
पापेषु दर्शयात्मानमर्चिष्मान्भव पावक॥ ४४.६१ ॥  

अथवा शुद्धभावेषु शीतो भवमहाबल॥  
ततोऽभिशस्तः शनकैर्मण्डलानि परिक्रमेत्॥ ४४.६२ ॥  

परिक्रम्य शनैर्जह्याल्लोहपिण्डं ततः क्षितौ॥  
विपत्रहस्तं तं पश्चात्कारयेद्व्रीहिमर्दनम्॥ ४४.६३ ॥  

निर्विकारौ करौ दृष्ट्वा शुद्धो भवति धर्मतः॥  
भयाद्वा पातयेद्यस्तु तदधो वा विभाव्यते॥ ४४.६४ ॥  

पुनस्त्वाहारयेल्लोहं विधिरेष प्रकीर्तितः॥  
अथातः सम्प्रऐवक्ष्यामि तप्तमाषविधिं श्रृणु॥ ४४.६५ ॥  

कारयेदायसं पात्रं ताम्रं वा षोडशाङ्गुलम्॥  
चतुरङ्गुलखातं तु मृन्मयं वापि कारयेत्॥ ४४.६६ ॥  

पूरयेद्‌घृततैलाभ्यां पलैर्विशतिभिस्ततः॥  
सुतप्ते निक्षिपेत्तत्र सुवर्णस्य तु माषकम्॥ ४४.६७ ॥  

वह्न्युक्तं विन्यसेन्मन्त्रमभिशस्तस्य मूर्धनि॥  
अङ्गुष्ठाङ्गुलियोगेन तप्तमाषं समुद्धरेत्॥ ४४.६८ ॥  

शुद्धं ज्ञेयमसन्दिग्धं विस्फोटादिविवर्जितम्॥  
फालशुद्धिं प्रवक्ष्यामि तां श्रृणु त्वं धनञ्जय॥ ४४.६९ ॥  

आयसं द्वादशपलं घटितं फालमुच्यते॥  
अष्टाङ्गुलमदीर्घं च चतुरङ्गुलविस्तृतम्॥ ४४.७० ॥  

वह्न्युक्तं विन्यसेन्मन्त्रमभिशस्तस्य मूर्धनि॥  
त्रिःपरावर्तयेज्जिह्वा लिहन्नस्मात्षडङ्गुलम्॥ ४४.७१ ॥  

गवां क्षीरं प्रदातव्यं जिह्वाशोधनमुत्तमम्॥  
जिह्वापरीक्षणं कुर्याद्दग्धा चेन्न तु विमोच्यते॥ ४४.७२ ॥  

तं विशुद्धं विजानीयाद्विशुद्धा चेत्तु जायते॥  
तन्दुलस्याथ वक्ष्यामि विधिधर्मं सनातनम्॥ ४४.७३ ॥  

चौर्ये तु तन्दुला देया न चान्यत्र कथञ्चन॥  
तन्दुलानुदके सिक्त्वा रात्रौ तत्रैव स्थापयेत्॥ ४४.७४ ॥  

प्रभाते कारिणे देया भक्षणाय न संशयः॥  
त्रिःकॉत्वः प्राङ्‌मुखश्चैव पत्रे निष्ठीवयेत्ततः॥ ४४.७५ ॥  

पिप्पलस्याथ भूर्जस्य न त्वन्यस्य कथञ्चन॥  
तांस्तु वै कारयेच्छुद्धांस्तन्दुलाञ्छालिसम्भवान्॥ ४४.७६ ॥  

मृन्मये भाजने कृत्वा सवितुः पुरतः स्थितः॥  
तन्दुलान्मन्त्रयेच्छुद्धान्मन्त्रेणानेन धर्मतः॥ ४४.७७ ॥  

दीयसे धर्मतत्त्वज्ञैर्मानुषाणां विशोधनम्॥  
स्तुतस्तन्दुल सत्येन धर्मतस्त्रातुमर्हसि॥ ४४.७८ ॥  

निष्ठीवने कृते तेषां सवितुः पुरतः स्थिते॥  
शोणितं दृश्यते यस्य तमशुद्धं विनिर्दिशेत्॥ ४४.७९ ॥  

एवमष्टविधं दिव्यं पापसंशयच्छेदनम्॥  
भट्टादित्यस्य पुरतो जायते कुरुनन्दन॥ ४४.८० ॥  

जलदिव्यं तथा प्राहुर्द्विप्रकारं पुराविदः॥  
जलहस्तं स्मृतं चैकं मज्जनं चापरं विदुः॥ ४४.८१ ॥  

बाणक्षेपस्तथादानं यावद्वीर्यवता कृतम्॥  
तावत्तं मज्जयेज्जीवेत्तथा तच्छुद्धिमादिशेत्॥ ४४.८२ ॥  

एवंविधमिदं स्थानं भट्टादित्यस्य भारत॥  
ममैव कृपया भानोर्जातमेतन्महीतले॥ ४४.८३ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे कौमारिकाखण्डे भट्टादित्यमाहात्म्ये दिव्यवर्णनन्नाम
चतुश्चत्वारिंशोऽध्यायः॥ ४४ ॥ छ ॥  

