+++
title = "०३"

+++
[अध्यायः ०३]



वेदव्यासः

अध्यायः ३  
॥सू उवाच॥  
एवं स्थानानि पुण्यानि यानियानीह वै भुवि॥  
निरीक्षंस्तत्र तत्राहं नारदो वीरसत्तम॥ ३.१ ॥  
विचरन्मेदिनीं सर्वां प्राप्तोऽहमाश्रमं भृगोः॥  
यत्र रेवानदी पुण्या सप्तकल्पस्मरा वरा॥ ३.२ ॥  
महापुण्या पवित्रा च सर्वतीर्थमयी शुभा॥  
पुनानि कीर्तनेनैव दर्शनेन विशेषतः॥ ३.३ ॥  
तत्रावगाहनात्पार्थ मुच्यते जन्तुरंहसा॥  
यथा सा पिङ्गला नाडी देहमध्ये व्यवस्थिता॥ ३.४ ॥  
इयं ब्रह्माण्डपिण्डस्य स्थाने तस्मिन्प्रकीर्तिता॥  
तत्रास्ते शुक्लतीर्थाख्यं रेवायां पापनाशनम्॥ ३.५ ॥  
यत्र वै स्नानमात्रेण ब्रह्महत्या प्रणश्यति॥  
तस्यापि सन्निधौ पार्थ रेवाया उत्तरे तटे॥ ३.६ ॥  
नानावृक्षसमाकीर्णं लतागुल्मोपशोभितम्॥  
नानापुष्पफलो पेतं कदलीखण्डमण्डितम्॥ ३.७ ॥  
अनेकाश्वापदाकीर्णं विहगैरनुनादितम्॥  
सुगन्धपुष्पशोभाढ्यं मयूररवनादितम्॥ ३.८ ॥  
भ्रमरैः सर्वमुत्सृज्य निलीनं रावसंयुतम्॥  
यथा संसारमुत्सृज्य भक्तेन हरपादयोः॥ ३.९ ॥  
कोकिला मधुरैः स्वानैर्नादयन्ति तथा मुनीन्॥  
यथा कथामृताख्यानैर्ब्राह्मणा भवभीरुकान्॥ ३.१० ॥  
यत्र वृक्षा ह्लादयन्ति फलैः पुष्पैश्च पत्रकैः॥  
छायाभिरपि काष्ठैश्च लोकानिव हरव्रताः॥ ३.११ ॥  
पुत्रपुत्रेति वाशन्ते यत्र पुत्रप्रियाः खगाः॥  
यथा शिवप्रियाः शैवा नित्यं शिवशिवेति च॥ ३.१२ ॥  
एवंविधं मुनेस्तस्य भृगोराश्रममण्डलम्॥  
विप्रैस्त्रैविद्यसंयुक्तैः सर्वतः समलङ्कृतम्॥ ३.१३ ॥  
ऋग्यजुः सामनिर्घोपैरारूरितदिगन्तरम्॥  
रुद्रभक्तेन धीरेण यथैव भुवनत्रयम्॥ ३.१४ ॥  
तत्राहं पार्थ सम्प्राप्तो यत्रास्ते मुनिसत्तमः॥  
भृगुः परमधर्मात्मातपसा द्योतितप्रभः॥ ३.१५ ॥  
आगच्छन्तं तु मां दृष्ट्वा दीनं च मुदितं तथा॥  
अभ्युत्थआनं कृतं सर्वैर्विप्रैर्भृगुपुरोगमैः॥ ३.१६ ॥  
कृत्वा सुस्वागतं दत्त्वा अर्घाद्यं भृगुणा सह॥  
आसनेषूपविष्टास्ते मुनीन्द्रा ग्राहिता मया॥ ३.१७ ॥  
विश्रान्तं तु ततो ज्ञात्वा भृगुर्मामप्युवाचह॥  
क्व गन्तव्यं मुनिश्रेष्ठ कस्मादिह समागतः॥ ३.१८ ॥  
आगमनकारणं सर्वं समाचक्ष्व परिस्फुटम्॥  
ततस्तं चिन्तयाविष्टो भृगुं पार्थाहमब्रुवम्॥ ३.१९ ॥  
श्रूयतामभिधास्यामि यदर्थमहामागतः॥  
मया पर्यटिता सर्वा समुद्रान्ता च मेदिनी॥ ३.२० ॥  
द्विजानां भूमिदानार्थं मार्गमाणः पदेपदे॥  
निर्दोषां च पवित्रां च तीर्थेष्वपि समन्विताम्॥ ३.२१ ॥  
रम्यां मनोरमां भूमिं न पश्यामि कथञ्चन॥  
॥भृगुरुवाच॥  
विप्राणां स्थापनार्थाय मयापि भ्रमता पुरा॥ ३.२२ ॥  
पृथ्वी सागरपर्यन्ता दृष्टा सर्वा तदानघ॥  
महीनाम नदी पुण्या सर्वतीर्थमयी शुभा॥ ३.२३ ॥  
दिव्या मनोरमा सौम्या महापापप्रणाशिनी॥  
नदीरूपेण तत्रैव पृथ्वी सा नात्र संशयः॥ ३.२४ ॥  
पृथिव्यां यानि तीर्थानि दृष्टादृष्टानि नारद॥  
तानि सर्वाणि तत्रैव निवसन्ति महीजले॥ ३.२५ ॥  
सा समुद्रेण सम्प्राप्ता पुण्यतोया महानदी॥  
सञ्जातस्तत्र देवर्षे महीसागरसङ्गमः॥ ३.२६ ॥  
स्तम्भाख्यं तत्र तीर्थं तु त्रिषु लोकेषु विश्रुतम्॥  
तत्र ये मनुजाः स्नानं प्रकुर्वन्ति विपश्चितः॥ ३.२७ ॥  
सर्वपापविनिर्मुक्ता नोपसर्पन्ति वै यमम्॥  
तत्राद्भुतं हि दृष्टं मे पुरा स्नातुं गतेन वै॥ ३.२८ ॥  
तदहं कीर्तयिष्यामि मुने श्रृणु महाद्भुतम्॥  
यावत्स्नातुं व्रजाम्यस्मिन्महीसागरसङ्गमे॥ ३.२९ ॥  
तीरे स्थितं प्रपश्यामि मुनीन्द्रं पावकोपमम्॥  
प्रांशुं वृद्धं चास्थिशेषं तपोलक्ष्म्या विभूषितम्॥ ३.३० ॥  
भुजावूर्ध्वौ ततः कृत्वा प्ररुदन्तं मुहुर्मुहुः॥  
तं तथा दुःखितं दृष्ट्वा दुःखितोऽहमथाभवम्॥ ३.३१ ॥  
सतां लक्षणमेतद्धि यद्दृष्ट्वा दुःखितं जनम्॥  
शतसङ्ख्य तस्य भवेत्तथाहं विललाप ह॥ ३.३२ ॥  
अहिंसा सत्यमस्तेयं मानुष्ये सति दुर्लभम्॥  
ततस्तमुपसङ्गम्य पर्यपृच्छमहं तदा॥ ३.३३ ॥  
किमर्थं रोदिशि मुने शोके किं कारणं तव॥  
सुगुह्यमपि चेद्बूहि जिज्ञासा महती हि मे॥ ३.३४ ॥  
मुनिस्ततो मामवदद्भृगो निर्भाग्यवानहम्॥  
तेन रोदिमि मा पृच्छ दुर्भाग्यं चालपेद्धि कः॥ ३.३५ ॥  
तमहं विस्मयाविष्टः पुनरेवेदमब्रुवम्॥  
दुर्लभं भारते जन्म तत्रापि च मनुष्यता॥ ३.३६ ॥  
मनुष्यत्वे ब्राह्मणत्वं मुनित्वं तत्र दुर्लभम्॥  
तत्रापि च तपःसिद्धिः प्राप्यैतत्पञ्चकं परम्॥ ३.३७ ॥  
किमर्थं रोदिषि मुने विस्मयोऽत्र महान्मम॥  
एवं सम्पृच्छते मह्यमेतस्मिन्नेव चान्तरे॥ ३.३८ ॥  
सुभद्रोनाम नाम्ना च मुनिस्तत्राभ्युपाययौ॥  
स हि मेरुं परित्यज्य ज्ञात्वा तीर्थस्य सारताम्॥ ३.३९ ॥  
कृताश्रमः पूजयति सदा स्तम्भेश्वरं मुनिः॥  
सोऽप्येवं मामि वापृच्छन्मुनिं रोदनकारणम्॥ ३.४० ॥  
अथाहाचम्य स मुनिः श्रूयतां कारणं मुनी॥  
अहं हि देवशर्माख्यो मुनिः संयतवाङ्मनाः॥ ३.४१ ॥  
निवसामि कृतस्थानो गङ्गासागरसङ्गमे॥  
तत्र दर्शेतर्पयामि सदैव च पितॄनहम्॥ ३.४२ ॥  
श्राद्धान्ते ते च प्रत्यक्षा ह्याशिषो मे वदन्ति च॥  
ततः कदाचित्पितरः प्रहृष्टा मामथाब्रवन्॥ ३.४३ ॥  
वयं सदात्र चायामो देवशर्मंस्तवान्तिके॥  
स्थानेऽस्माकं कदाचित्त्वं न चायासि कुतः सुतः॥ ३.४४ ॥  
स्थानं दिदृक्षुस्तच्चाहं न शक्तोऽस्मि निवोदितुम्॥  
ततः परममित्युक्त्वा गतवान्पितृभिः सह॥ ३.४५ ॥  
पितॄणां मन्दिरं पुण्यं भौमलोकसमास्थितम्॥  
तत्रतत्र स्थितश्चाहं तेजोमण्डलदुर्दृशान्॥ ३.४६ ॥  
दृष्ट्वाग्रतः पूजयाढ्यानपृच्छं स्वान्पितॄनिति॥  
के ह्यमी समुपायान्ति भृशं तृप्ता भृशार्चिताः॥  
भृशम्प्रमुदिता नैव तथा यूयं यथा ह्यमी॥ ३.४७ ॥  
॥पितर ऊचुः॥  
भद्रं ते पितरः पुण्याः सुभद्रस्य महामुनेः॥  
तर्पितास्तेन मुनिना महीसागरसङ्गमे॥ ३.४८ ॥  
सर्वतीर्थमयी यत्र निलीना ह्युदधौ मही॥  
तत्र दर्शे तर्पयति सुभद्रस्तानमून्सुत॥ ३.४९ ॥  
इत्याकर्ण्य वचस्तेषां लज्जितोऽहं भृशन्तदा॥  
विस्मितश्च प्रणम्यैतान्पितॄन्स्वं स्थानमागतः॥ ३.५० ॥  
यथा तथा चिन्तितं च तत्र यास्याम्यहं श्फुटम्॥  
पुण्यो यत्रापि विख्यातो महीसागरसङ्गमः॥ ३.५१ ॥  
कृताश्रमश्च तत्रैव तर्पयिष्ये निजान्पितॄन्॥  
दर्शेदर्शे यथा चासौ स्तुत्यनामा सुभद्रकः॥ ३.५२ ॥  
किं तेन ननु जातेन कुलाङ्गारेण पापिना॥  
यस्मिञ्जीवत्यवि निजाः पितरोऽन्यस्पृहाकराः॥ ३.५३ ॥  
इति सञ्चिन्त्य मुदितो रुचिं भार्यामथाब्रवुम्॥  
रुचे त्वया समायुक्तो महीसागगरसङ्गमम्॥ ३.५४ ॥  
गत्वा स्थास्यामि तत्रैव शीघ्रं त्वं सम्मुखीभव॥  
पतिव्रतासि शुद्धासिकुलीनासि यशस्विनि॥  
तस्मादेतन्मम शुभे कर्तुमर्हसि चिन्तितम्॥ ३.५५ ॥  
॥रुचिरुवाच॥  
हता तस्य जनिर्नाभूत्कथं पाप दुरात्मना॥ ३.५६ ॥  
श्मशानस्तम्भ येनाहं दत्ता तुभ्यं कृतन्त्वाय॥  
इह कन्दफलाहारैर्यत्किं तेन न पूर्यते॥ ३.५७ ॥  
नेतुमिच्छसि मां तत्र यत्र क्षारोदकं सदा॥  
त्वमेव तत्र संयाहि नन्दन्तु तव पूर्वजाः॥ ३.५८ ॥  
गच्छ वा तिष्ठ वा वृद्ध वस वा काकवच्चिरम्॥  
तथा ब्रुवन्त्यां तस्यां तु कर्णावस्मि पिधाय च॥ ३.५९ ॥  
विपुलं शिष्यमादिश्य गृह एकोऽत्र आगतः॥  
सोऽहं स्नात्वात्र सन्तर्प्य पितॄञ्छ्रद्धापरायणः॥ ३.६० ॥  
चिन्तां सुविपुलां प्राप्तो नरके दुष्कृती यथा॥  
यदि तिष्ठामि चात्रैव अर्धदेहधरो ह्यहम्॥ ३.६१ ॥  
नरो हि गृहिणीहीनो अर्धदेह इति स्मृतः॥  
यथात्मना विना देहे कार्यं किञ्चिन्न सिध्यति॥ ३.६२ ॥  
अनयोर्हि फलं ग्राह्यं सारता नात्र काचन॥  
अर्धदेही च मनुजस्त्वसंस्पृश्यः सताम्मतः॥ ३.६३ ॥  
अनयोर्हिफलं ग्राह्यं सारता नात्र काचन॥  
अर्धदेही च मनुजस्त्वसंस्पृश्यः सताम्मतः॥ ३.६४ ॥  
औत्तानपादिरस्पृश्य उत्तमो हि सुरैः कृतः॥  
अथ चेत्तत्र संयामि न महीसागरस्ततः॥ ३.६५ ॥  
यामि वा तत्कथं पादौ चलतो मे कथञ्चन॥  
एतस्मिन्मे मनो विद्धं खिद्यतेऽज्ञानसङ्कटे॥ ३.६६ ॥  
अतोऽहमतिमुह्यामि भृशं शोचामि रोदिमि॥  
इतिश्रुत्वा वचस्तस्य भृशं रोमाञ्चपूरितम्॥ ३.६७ ॥  
साधुसाध्वित्यथोवाच तं सुभद्रोऽप्यहं तथा॥  
दण्डवच्च प्रणमितो महीसागरसङ्गमम्॥ ३.६८ ॥  
चिन्तयावश्च मनसि प्रतीकारं मुनेरुभौ॥  
यो हि मानुष्यमासाद्य जलबुद्बुदभङ्गुरम्॥ ३.६९ ॥  
परार्थाय भवत्येष पुरुषोऽन्ये पुरीषकाः॥  
ततः सञ्चिन्त्य प्राहेदं सुभद्रो मुनिसत्तमम्॥ ३.७० ॥  
मा मुने परिखिद्यस्व देवशर्मन्स्थिरो भव॥  
अहं ते नाशयिष्यामि शोकं सूर्यस्तमो यथा।. ३.७१ ॥  
गमिष्याम्याश्रमं त्वं च नात्रापि परिहास्यते॥  
श्रृणु तत्कारणं तुभ्यं तर्पयिष्ये पितॄनहम्॥ ३.७२ ॥  
॥देवशर्मोवाच॥  
एवं ते वदमानस्य आयुरस्तु शतं समाः॥  
यदशक्यं महत्कर्म कर्तुमिच्छसि मत्कृते॥ ३.७३ ॥  
हर्षस्थाने विषादश्च पुनर्मां बाधते श्रृणु॥  
अपि वाक्यं शुभं सन्तो न गृह्णन्ति मुधा मुने॥ ३.७४ ॥  
कथमेतन्महत्कर्म कारयामि मुधावद॥  
पुनः किञ्चित्प्रवक्ष्यामि यथा मे निष्कृतिर्भवेत्॥ ३.७५ ॥  
शापितोऽसि मया प्राणैर्यथा वच्मि तथा कुरु॥  
अहं सदा करिष्यामि दर्शे चोद्दिश्यते पितॄन्॥ ३.७६ ॥  
श्राद्धं गङ्गार्णवे चात्र मत्पितॄणां त्वमाचर॥  
अहं चैवापि तपसः सञ्चितस्यापि जन्मना॥  
चतुर्भागं प्रदास्यामि एवमेवैतदाचर॥ ३.७७ ॥  
॥सुभद्र उवाच॥  
यद्येवं तव सन्तोषस्त्वेवमस्तु मुनीश्वर॥  
साधूनां च यथा हर्षस्तथा कार्यं विजानता॥ ३.७८ ॥  
॥भृगुरुवाच॥  
देवशर्मा ततो हृष्टो दत्त्वा पुण्यं त्रिवाचिकम्॥  
चतुर्थाशं ययौ धाम स्वं सुभद्रोऽपि च स्थितः॥ ३.७९ ॥  
एवंविधो नारदासौ मही सागरसङ्गमः॥  
यमनुस्मरतो मह्यं रोमाञ्चोऽद्यापि वर्तते॥ ३.८० ॥  
॥नारद उवाच॥  
इति श्रुत्वा फाल्गुनाहं हर्षगद्गदया गिरा॥  
मृतोमृत इवा वोचं साधुसाध्विति तम्भृगुम्॥ ३.८१ ॥  
यूयं वयं गमिष्यामो महीतीरं सुशोभनम्॥  
आवामीक्षावहे सर्वं स्थानकं तदनुत्तमम्॥ ३.८२ ॥  
मम चैवं वचः श्रुत्वा भृगुः सह मयययौ॥  
समस्तं तु महापुण्यं महीकूलं निरीक्षितम्॥ ३.८३ ॥  
तद्दृष्ट्वा चातिहृष्टोहमासं रोमाञ्चकञ्चुकः॥  
अब्रवं मुनिशार्दूलं हर्षगद्गदया गिरा॥ ३.८४ ॥  
त्वत्प्रसादात्करिष्यामि भृगो स्थानमनुत्तमम्॥  
स्वस्थानं गम्यतां ब्रह्मन्नतः कृत्यं विचिन्तये॥ ३.८५ ॥  
एवं भृगुं चास्मिविसर्जयित्वा कल्लोलकोलाहलकौतुकीतटे॥  
अथोपविश्येदमचिन्तयं तदा किं कृत्यमात्मानमिवैकयोगी॥ ३.८६ ॥  
इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे कौमारीकाखण्डे नारदार्जुनसंवादे महीसागरसङ्गमतीर्थमाहात्म्ये
तृतीयोऽध्यायः॥ ३ ॥ छ ॥  

