+++
title = "२१"

+++
[अध्यायः २१]



वेदव्यासः

अध्यायः २१  
॥नारद उवाच॥  
तमालोक्य पलायन्तं विध्वस्तध्वजकार्मुकम्॥  
दैत्यांश्च मुदितानिन्द्रः कर्तव्यं नाध्यगच्छत॥ २१.१ ॥  

अथायान्निकटं विष्णोः सुरेशस्त्वरयान्वितः॥  
उवाच चैनं मधुरमुत्साहपरिबृंहितम्॥ २१.२ ॥  

किमेभिः क्रीडसे देव दानवैर्दुष्टमानसैः॥  
दुर्जनैर्लब्धरन्ध्रस्य पुरुषस्य कुतः क्रियाः॥ २१.३ ॥  

शक्तेनोपेक्षितो नीचो मन्यते बलमात्मनः॥  
तस्मान्न नीचं मतिमानुषेक्षेत कथञ्चन॥ २१.४ ॥  

अथाग्रेसरसम्पत्त्या रथिनो जयमाययुः॥  
कस्ते सखाभवत्पूर्वं हिरण्याक्षवधे विभो॥ २१.५ ॥  

हिरण्यकशिपुर्दैत्यो वीर्यशाली मदोद्धतः॥  
प्राप्य त्वां तृमवन्नष्टस्तत्र कोऽग्रेसरस्तव॥ २१.६ ॥  

पूर्वं प्रतिबला दैत्या मधुकैटभसन्निभाः॥  
निविष्टास्त्वां तु सम्प्राप्य शलभा इव पावकम्॥ २१.७ ॥  

युगेयुगे च दैत्यानां त्वत्तो नाशोऽभवद्धरे॥  
तथैवाद्येह भीतानां त्वं हि विष्णो सुराश्रयः॥ २१.८ ॥  

एवं सन्नोदितो विष्णुर्व्यवर्धत महाभुजः॥  
बलेन तेजसा ऋद्ध्या सर्वभूताश्रयोऽरिहा॥ २१.९ ॥  

अथोवाच सहस्राक्षं केशवः प्रहसन्निव॥  
एवमेतद्यथा प्राह भवानस्मद्गतं वचः॥ २१.१० ॥  

त्रैलोक्यदानवान्सर्वान्दग्धुं शक्तः क्षणादहम्॥  
दुर्जस्तारकः किं तु मुक्त्वा सप्तदिनं शिशुम्॥ २१.११ ॥  

महिषश्चैव शुम्भश्च उभौ वध्यौ च योषिता॥  
जम्भो दुर्वाससा शप्तः शक्रवध्यो भवानिति॥  
तस्मात्त्वं दिव्यवीर्येण जहि जम्भं मदोत्कटम्॥ २१.१२ ॥  

अवध्यः सर्वभूतानां त्वामृते स तु दानवः॥ २१.१३ ॥  

मया गुप्तो रणे जम्भो जगत्कण्टकमुद्धर॥  
तद्वैकुण्ठवचः श्रुत्वा सहस्राक्षोमरारिहा॥ २१.१४ ॥  

समादिशत्सुराध्यक्षान्सैन्यस्य रचनां प्रति॥  
ततश्चाभ्यर्थितो देवैर्विष्णुः सैन्यमकल्पयत्॥ २१.१५ ॥  

यत्सारं सर्वलोकस्य वीर्यस्य तपसोऽपि च॥  
तदैकादश रुद्रांश्च चकाराग्रेसरान्हरिः॥ २१.१६ ॥  

व्यालीढाङ्गा महादेवा बलिनो नीलकन्धराः॥  
चन्द्रखण्डत्रिपुण्ड्राश्च पिङ्गाक्षाः शूलपाणयः॥ २१.१७ ॥  

पिङ्गोत्तुङ्गजटाजूटाः सिंहचर्मावसायिनः॥  
भस्मोद्धूलितगात्राश्च भुजमण्डलभैरवाः॥ २१.१८ ॥  

कपालीशादयो रुद्रा विद्रावितमहाऽसुराः॥  
कपाली पिङ्गलो भीमो विरुपाक्षो विलोहितः॥ २१.१९ ॥  

अजकः शासनः शास्ता शम्भुश्चन्द्रो भवस्तथा॥  
एत एकादशनन्तबला रुद्राः प्रभाविनः॥ २१.२० ॥  

अपालयन्त त्रिदशान्विगर्जन्त इवाम्बुदाः॥  
हिमाचलाभे महति काञ्चनाम्बुरुहस्रहि॥ २१.२१ ॥  

प्रचञ्चलमहाहेमघण्टासंहतिमण्डिते॥  
ऐरावते चतुर्दन्ते मत्तमातङ्ग आस्थितः॥ २१.२२ ॥  

महामदजलस्रावे कामरूपे शतक्रतुः॥  
तस्थौ हिमगिरेः श्रृङ्गे भानुमानिव दीप्तिमान्॥  
तस्यारक्षत्पदं सव्यं मारुतोऽमितविक्रमः॥ २१.२३ ॥  

जुगोपापरमग्निश्च ज्वालापूरितदिङ्मुखः॥  
पृष्ठरक्षोऽभव द्विष्णुः समरेशः शतक्रतोः॥ २१.२४ ॥  

आदित्या वसवो विश्वे मरुतश्चाश्विनावपि॥  
गन्धर्वा राक्षसा यक्षाः सकिन्नरमहोरगाः॥ २१.२५ ॥  

कोटिशःकोटिशः गृत्वा वृन्दं चिह्नोपलक्षितम्॥  
विश्रावयन्तः स्वां कीर्तिं बन्दिवृन्दैः पुरः सरैः॥ २१.२६ ॥  

चेलुर्दैत्यवधे दृप्ता नानावर्णायुधध्वजाः॥ २१.२७ ॥  

शतक्रतोरमरनिकायपालिता पताकिनी याननिनादनादिता॥  
सितोन्नतध्वजपटकोटिमण्डिता बभूव सा दितिसुतोकवर्धिनी॥ २१.२८ ॥  

आयान्तीं तां विलोक्याथ सुरसेनां गजासुरः॥  
गजरूपी महांश्चैव संहाराम्भोधिविक्रमः॥ २१.२९ ॥  

परश्वधायुधो दैत्यो दशनौष्ठकसम्पुटः॥  
ममर्द चरणे देवांश्चिक्षेपान्यान्करेण च॥ २१.३० ॥  

परान्परशुना जघ्ने दैत्येन्द्रो रौद्रविक्रमः॥  
तस्यैवं निघ्नतः क्रुद्धा देवगन्धर्वकिन्नराः॥ २१.३१ ॥  

मुमुचुः संहताः सर्वे चित्रशस्त्रास्त्रसंहतिम्॥  
परश्वधांश्च चक्राणि भिण्डिपालान्समुद्गरान्॥ २१.३२ ॥  

कुन्तान्प्रासाञ्छरांस्तीक्ष्णान्मुद्गरांश्चापि दुःसहान्॥  
तान्सर्वान्सोग्रसद्दैत्यो यूथपः कवलानिव॥ २१.३३ ॥  

कोपस्फुरितदंष्ट्राग्रः करस्फोटेन नादयन्॥  
सुरान्नघ्नंश्चराराजौ दुष्प्रेक्ष्यः सोऽथ दानवः॥ २१.३४ ॥  

यस्मिन्यस्मिन्निपतति सुर वृन्दे गजासुरः॥  
तस्मिस्तीस्मिन्महाशब्दो हाहाकारो व्यजायत॥ २१.३५ ॥  

अथ विद्रवमानं तब्लं प्रेक्ष्व समन्ततः॥  
रुद्राः परस्परं प्रोचुरहङ्कारोत्थितार्चिषः॥ २१.३६ ॥  

भोभो गृह्णत दैत्येन्द्रं भिन्दतैनं महाबलाः॥  
कर्षतैनं शितैः शूलैर्भञ्जतैनं हि मर्मसु॥ २१.३७ ॥  

कपाली वाक्यमाकर्ण्य शूलं सितशितम्मुखे॥  
सम्मार्ज्य वामहस्तेन संरम्भाद्विवृतेक्षणः॥ २१.३८ ॥  

प्रोत्फुल्लारुणनीलाब्जसंहतिः सर्वतो दिशः॥  
अथागाद्भुकुटीवक्रो दैत्येन्द्राभिमुखो रणे॥ २१.३९ ॥  

दृढेन मुष्टिबन्धेन शूलं विषृभ्य निर्मलः॥  
जघान कुम्भदेशे तु कपाली गजदानवम्॥ २१.४० ॥  

ततो दशापि ते रुद्रा निर्मलायोमयै रणे॥  
जघ्नुः शूलैस्तु दैत्येन्द्रं शैलवर्ष्माणमाहवे॥ २१.४१ ॥  

सुस्राव शोणितं पश्चात्सर्वस्रोतस्सु तस्य वै॥  
शूलरक्तेन रुद्रस्य शुशुभे गजदानवः॥ २१.४२ ॥  

प्रोत्फुल्लामलनीलाब्जं शरदीवामलं सरः॥  
भस्मशुभ्रतनुच्छायै रुद्र र्हंसैरिवावृतम्॥ २१.४३ ॥  

क्रुद्धं कपालिनं दैत्यः प्रचलत्कर्णपल्लवः॥  
भवं च दन्तैर्बिभिदे नाभिदेशे जगासुरः॥ २१.४४ ॥  

दृष्ट्वानुरक्तं रुद्राभ्यां नवरुद्रास्ततो द्रुतम्॥  
विव्यधुर्विशिखैः शूलैः शरीरममरद्विषः॥ २१.४५ ॥  

ततः कपालिनं त्यक्त्वा भवं चासुरपुङ्गवः॥  
वेगेन कुपितो दैत्यो नव रुद्रानुपाद्रवत्॥  
ममर्द चरणाघातैर्दन्तैश्चापि करेण च॥ २१.४६ ॥  

ततोऽसौ शूलयुद्धेन श्रममासादितो यदा॥  
तदा कपाली जग्राह करमस्यामरद्विषः॥ २१.४७ ॥  

भ्रामयामास चातीव वेगेन च गजासुरम्॥  
दृष्ट्वाश्रमातुरं दैत्यं किञ्चिच्च्यावितजीवितम्॥ २१.४८ ॥  

निरुत्साहं रणे तस्मिन्गतयुद्धोत्सवोऽभवत्॥  
ततो भ्रमत एवास्य चर्म उत्कृत्त्य भैरवम्॥ २१.४९ ॥  

स्रवत्सर्वाङ्गर क्तौघं चकाराम्बरमात्मनः॥  
तुष्टुवुस्तं तदा देवा बहुधा बहुभिः स्तवैः॥ २१.५० ॥  

ऊचुश्चैनं चयो हन्यात्स म्रियेत ततस्त्वसौ॥  
दृष्ट्वा कपालिनो रूपं गजचर्माम्बरावृतम्॥ २१.५१ ॥  

वित्रेसुर्दुद्रुवुर्जघ्नुर्निपेतुश्च सहस्रशः॥  
एवं विलुलिते तस्मिन्दानवेन्द्रे महाबले॥ २१.५२ ॥  

गजं मत्तमथारुह्य शतदुन्दुभिनादितम्॥  
निमिरभ्यपतत्तूर्णं सुरसैन्यानि लोडयन्॥ २१.५३ ॥  

यांयां निमिगजो याति दिशं तान्तां सवाहनाः॥  
दुद्रुवुश्चुक्रुशुर्देवा भयेनाकम्पिता मुहुः॥ २१.५४ ॥  

गन्धेन सुरमातङ्गा दुद्रुवुस्तस्य हस्तिनः॥  
पलायितेषु सैन्येषु सुराणां पाकशासनः॥ २१.५५ ॥  

तस्थौ दिक्पालकैः सार्धमष्टभिः केशवेन च॥  
सम्प्राप्तस्तस्य मातङ्गो यावच्छक्रगजं प्रति॥ २१.५६ ॥  

तावच्छक्रगजो भीतो मुक्त्वा नादं सुभैरवम्॥  
ध्रियमाणोऽपि यत्नेन चकोर इव तिष्ठति॥ २१.५७ ॥  

पलायति गजे तस्मिन्नारूढः पाकशासनः॥  
विपरीतमुखं युद्धं दानवेन्द्रेण सोऽकरोत्॥ २१.५८ ॥  

शतक्र तुस्तु शूलेन निमिं वक्षस्यताडयत्॥  
गदया दन्तिनं तस्य गल्लदेशेहनद्भृशम्॥ २१.५९ ॥  

तं प्रहारचिन्त्यैव निमिर्निर्भयपौरुषः॥  
ऐरावतं कटीदेशे मुद्गरेणाभ्यताडयत्॥ २१.६० ॥  

स हतो मुद्गरेणाथ शक्रकुञ्जर आहवे॥  
जगाम पश्चात्पद्भ्यां च पृथिवीं भूधराकृतिः॥ २१.६१ ॥  

लाघवात्क्षिप्रमुत्थाय ततोऽमरमहागजः॥  
रणादपससर्पाथ भीषितो निमिहस्तिना॥ २१.६२ ॥  

ततो वायुर्ववौ रूक्षो बहुशर्करपांशुलः॥  
सम्मुखो निमिमातङ्गोऽकम्पनोऽचलकम्पनः॥  
स्रुतरक्तो बभौ शैलो घनधातुह्रदो यता॥ २१.६३ ॥  

धनेशोऽपि गदां गुर्वी तस्य दानवहस्तिनः॥  
मुमोच वेगान्न्यपतत्सा गदा तस्य मूर्धनि॥ २१.६४ ॥  

गजो गदानिपातेन स तेन परिमूर्छितः॥  
दन्तैर्भित्वा धरां वेगात्पपाताचलसन्निभः॥ २१.६५ ॥  

पतिते च गजे तस्मिन्सिंहनादो महानभूत्॥  
सर्वतः सुरसैन्यानां गजबृंहितबृंहितः॥ २१.६६ ॥  

हेषारवेण चाश्वानां राणास्फोटैश्च धन्विनाम्॥  
गजं तं निहतं दृष्ट्वा निमिं चापि पराङ्मुखम्॥ २१.६७ ॥  

सुराणां सिंहनादं च सन्नादितदिगन्तरम्॥  
जम्भो जज्वाल कोपेन सन्दीप्त इव पावकः॥ २१.६८ ॥  

ततः स कोपरक्ताक्षो ध्नुष्यारोप्य सायकम्॥  
तिष्ठेति चाब्रवीत्तारं सारथिं चाप्यनन्दयत्॥ २१.६९ ॥  

तमायान्तमभिप्रेक्ष्य धनुष्याहितसा यकम्॥  
शतक्रतुरदीनात्मा दृढमादत्त कार्मुकम्॥ २१.७० ॥  

बाणं च तैलधौताग्रमर्धचन्द्रमजिह्मगम्॥ २१.७१ ॥  

तेनास्यट सशरं चापं चिच्छेद बलवृत्रहा॥  
अपास्य तद्धनुश्छिन्नं जम्भो दानवनन्दनः॥ २१.७२ ॥  

अन्यत्कार्मुकादाय वेगवद्भारसाधनम्॥  
शरांश्चाशीविषाकारांस्तैलधौताजिह्मगान्॥ २१.७३ ॥  

शक्रं विव्याध दशभिर्जत्रुदेशे च पत्रिबिः॥  
हृदये च त्रिभिश्चैव द्वाभ्यां च स्कन्धयोर्द्वयोः॥ २१.७४ ॥  

शक्रोपि दानवेन्द्राय बाणजालम भीरयन्॥  
अप्राप्तान्दानवेन्द्रस्तु शराश्छक्रभुजेरितान्॥ २१.७५ ॥  

चिच्छेद शतधाऽऽकाशे शरैरग्निशिखोपमैः॥  
ततश्च शरजालेन देवेन्द्रो दानवेश्वरम्॥ २१.७६ ॥  

आच्छादयत यत्नेन वर्षास्विव घनैर्नभः॥  
दैत्योऽपि बाणजालेन विव्याध सायकैः शितैः॥ २१.७७ ॥  

यथा वायुर्घनाटोपं यदवार्यं दिशां मुखे॥  
शक्रोऽथ क्रोधसंरम्भान्न विशेषयते यदा॥ २१.७८ ॥  

दानवेन्द्रं तदा चक्रे गन्धर्वास्त्रं महाद्भुतम्॥  
ततोऽस्य तेजसा व्याप्तमभूद्गनगोचरम्॥ २१.७९ ॥  

गन्धर्वनगरैश्चापि नानाप्राकारतोरणैः॥  
मुञ्चद्भिरद्भुताकारैरस्त्रवृष्टिं समन्ततः॥ २१.८० ॥  

तयास्त्रवृष्ट्या दैत्यानां हन्यमाना महाचमूः॥  
जम्भं शरणमागच्छत्त्राहित्राहीति भारत॥ २१.८१ ॥  

ततो जम्भो महावीर्यो विनद्य प्रहसन्मुहुः॥  
स्मरन्साधुसमाचारं दैत्यानामभयं ददौ॥ २१.८२ ॥  

ततोऽस्त्रं मौशलन्नाम मुमोच सुमहाभयम्॥  
अथोग्रमुसलैः सर्वमभवत्पूरितं जगत्॥ २१.८३ ॥  

तैश्च भग्नानि सर्वाणि गन्धर्वनगराणि च॥  
अथोग्रैक प्रहारेण रथमश्वं गजं सुरम्॥ २१.८४ ॥  

चूर्णयामास तत्क्षिप्रं शतशोऽथ सहस्रशः॥  
ततः सुराधिपः सक्रस्त्वाष्ट्रमस्त्रमुदैरयत्॥ २१.८५ ॥  

सन्ध्यमाने ततश्चास्त्रे निश्चेरुः पावकार्चिषः॥  
ततो यन्त्रमया विद्याः प्रादुरासन्सहस्रशः॥ २१.८६ ॥  

तैर्यन्त्रैरभवद्युद्धमन्तरिक्षं वितारकम्॥  
तैर्यन्त्रैर्मौशलं भग्नं हन्यन्ते चासुरास्तदा॥ २१.८७ ॥  

शैलास्त्रं मुमुचे जम्भो यन्त्रसङ्घातचूर्णनम्॥  
व्यामप्रमाणैरुपलैस्ततो वर्षः प्रवर्तत॥ २१.८८ ॥  

त्वाष्ट्रोण निर्मितान्याशु यानि यन्त्राणि भारत॥  
तेनोपल निपातेन गतानि तिलशस्ततः॥ २१.८९ ॥  

ततः शिरस्सु देवानां शिलाः पेतुर्महाजवाः॥  
दारयन्त्यश्च वसुधां चतुरङ्गबलं च तत्॥ २१.९० ॥  

ततो वज्रास्त्रमकरोत्सस्राक्षः पुरन्दरः॥  
शिलामहार्षंव्यशीर्यत समन्ततः॥ २१.९१ ॥  

ततः प्रशान्तैः शैलास्त्रैर्जम्भो भूधरसन्निभः॥  
ऐषीकमस्त्रमकरोच्चूर्णितान्यपराक्रमः॥ २१.९२ ॥  

ऐषीकेणागमन्नाशं वज्रास्त्रं गिरिदारणम्॥  
विजृम्भत्यथ चैषीके परमास्त्रेऽतिदारुणे॥ २१.९३ ॥  

जज्वलुर्देवसैन्यानि सस्यन्दनगजानि च॥  
दह्यमानेष्व नीकेषु तेजसास्त्रस्य सर्वतः॥ २१.९४ ॥  

आग्नेयमस्त्रमकरोद्बलहा पाकशासनः॥  
तेनास्त्रेण च तन्नाशमैषीकमगमत्तदा॥ २१.९५ ॥  

तस्मिन्प्रतिहते चास्त्रे पावकास्त्रं व्यजृम्भत॥  
जज्वाल सेना जम्भस्य रथः सारथिरेव च॥ २१.९६ ॥  

तः प्रतिहतास्त्रोऽसौ दैत्येन्द्रः प्रतिभानवान्॥  
वारुणास्त्रं मुमोचाथशमनं पावकार्चिषाम्॥ २१.९७ ॥  

ततो जलधरैर्व्योम स्फुरद्विद्युल्लताकुलैः॥  
गम्भीराक्षसमाधारैश्चाभ्यपूर्यत मोदिनी॥ २१.९८ ॥  

करीन्द्रकरतुल्याभिर्धाराभिः पूरितं जगत्॥  
शान्तमाग्नेयमस्त्रं च विलोक्येन्द्रश्चकार ह॥ २१.९९ ॥  

वायव्यमस्त्रमतुलं तेन मेघा ययुः क्षयम्॥  
वायव्यास्त्रबलेनाथ निर्धूते मेघमण्डले॥ २१.१०० ॥  

बभूवानाविलं व्योम नीलोत्पलदलप्रभम्॥  
वायुना चातिरूपेण कम्पिताश्चैव दानवाः॥ २१.१०१ ॥  

न शेकुस्तत्र ते स्थातुं रणेऽपि बलिनोऽपि ये॥  
जभस्ततोऽभवच्छौलो दशयोजनविस्तृतः॥ २१.१०२ ॥  

मारुतप्रतिघातार्थं दानवानां बलाधिपः॥  
नानाश्चर्यसमायुक्तो नानाद्रुमलतावृतः॥ २१.१०३ ॥  

ततः प्रशमिते वायौ दैत्येन्द्र पर्वताकृतौ॥  
महाशनिं वज्रमयीं मुमोचाशु शतक्रतुः॥ २१.१०४ ॥  

तयाशन्या पतितया दैत्यस्याच लरूपिणः॥  
कन्दराणि व्यशीर्यन्तं समन्तान्निर्झराणि च॥ २१.१०५ ॥  

ततः सा दानवेन्द्रस्य शैलमाया न्यवर्तत॥  
निवृत्तशैलमायोऽथ दानवेन्द्रो मदोत्कटः॥ २१.१०६ ॥  

बभूव कुञ्जरो भीमो महाशैलमयाकृतिः॥  
ममर्द च सुरानीकं दन्तैश्चाभ्यहनत्सुरान्॥ २१.१०७ ॥  

बभञ्ज पृष्ठतः कांश्चित्करेणाकृष्य दानवः॥  
ततः क्षपयतस्तस्य सुरसैन्यानि वृत्रहा॥ २१.१०८ ॥  

अस्त्रं त्रैलोक्यदुर्धर्षं नारसिंहं मुमोच ह॥  
ततः सिंहसस्राणि निश्चेरुर्मन्त्रतेजसा॥ २१.१०९ ॥  

हृष्टदंष्ट्राट्टहासानि क्रकचाभनखानि च॥  
तैर्विपाटितगात्रोऽसौ गजमायां व्यपोहयत्॥ २१.११० ॥  

ततश्चाशीविषो घोरोऽभवत्फणसमाकुलः॥  
विषनिःश्वासनिर्दग्धसुरसैन्यमहारथः॥ २१.१११ ॥  

ततोऽस्त्रं गारुडं चक्रे शक्रः सम्प्रहरन्रॅणे॥  
ततस्तस्माद्गरुत्मन्तः सहस्राणि विनिर्ययुः॥ २१.११२ ॥  

तैर्गरुत्मद्भिरासाद्य जम्भं भुजगरूपिणम्॥  
कृतस्तु सण्ढशो दैत्यः सास्य माया व्यनश्यत॥ २१.११३ ॥  

मायायाम च प्रनष्टायां ततो जम्भो महासुरः॥  
चकार रूपमतुलं चन्द्रादित्यपदानुगम्॥ २१.११४ ॥  

विवृत्तनयनो ग्रस्तुमियेष सुरपुङ्गवान्॥  
ततोऽस्य प्रविशद्वक्त्र समहारथकुञ्जरा॥ २१.११५ ॥  

सुरसेनाऽभवद्भीमं पातालोत्तालतालुकम्॥  
सैन्येषु ग्रस्यमानेषु दानवेन बलीयसा॥ २१.११६ ॥  

शक्रो दीनत्वमापन्नः श्रान्तवाहनवाहनः॥  
कर्तव्यतां नाध्यगच्छत्प्रोवाचेदं जनार्दनम्॥ २१.११७ ॥  

किमनन्तरमेवास्ति कर्तव्यं नो विशेषतः॥  
तदादिश घटामोऽस्य दानवस्य युयुत्सतः॥ २१.११८ ॥  

ततो हरिरुवाचेदं वज्रायुधमुदारधीः॥  
न साम्प्रतं रणं त्याज्यं शत्रुकातरभैरवम्॥ २१.११९ ॥  

मा गच्छ मोहं मा गच्छ क्षिप्रमस्त्रं स्मर प्रभो॥  
नारायणास्त्रं प्रयतः श्रुत्वेति मुमुचे स च॥ २१.१२० ॥  

एतस्मिन्नन्तरे दैत्यो विवृतास्योऽग्रसत्क्षणात्॥  
त्रीणित्रीणि च लक्षाणि किन्नरोरगरक्षसाम्॥ २१.१२१ ॥  

ततो नारायणास्त्रं च निपपातास्य वक्षसि॥  
महास्त्रभिन्नहृदयः सुस्राव रुधिरं च सः॥ २१.१२२ ॥  

ततः स्वतेजसा रूपं तस्य दैत्यस्य नाशितम्म्॥  
ततश्चां तर्दधे दैत्यः कृत्वा हासं महोत्कटम्॥ २१.१२३ ॥  

गगनस्थः स दैत्येन्द्रः शस्त्राशनिमतीन्द्रियः॥  
मुमोच सुरसैन्यानां सहारकरणीं पराम्॥ २१.१२४ ॥  

तथा परश्वधांश्चक्रवज्रबाणान्समुद्गरान्॥  
कुन्तान्खड्गान्भिण्डिपालानयोमुखगुडांस्तथा॥ २१.१२५ ॥  

ववर्ष दानवो रोषादवध्यानक्षयानपि॥  
तैरस्त्रैर्दानवोन्मुक्तैर्देवानीकेषु भीषणैः॥ २१.१२६ ॥  

बाहुभिर्धरणी पूर्णा शिरोभिश्च सकुण्डलैः॥  
ऊरुभिर्गजहस्ताभैः करीन्द्रैश्चाचलोपमैः॥ २१.१२७ ॥  

भग्नेषा दण्डचक्राक्षै रथैभिः सह॥  
दुःसञ्चाराभवत्पृथ्वी मांसशोणितकर्दमा॥ २१.१२८ ॥  

रुधिरौघह्रदावर्ता गजदेहशिलोच्चया॥  
कबन्धनृत्यबहुला महा सुरप्रवाहिनी॥ २१.१२९ ॥  

श्रृगालगृध्रध्वाङ्क्षाणां परमानन्दकारिणी॥  
पिशाचजातिभिः कीर्णं पीत्वाऽऽमिषं सशोणितम्॥ २१.१३० ॥  

असम्भ्रमाभिर्भार्याभिः सह नृत्यद्भिरुद्धता॥  
काचित्पत्नी प्रकुपिता गजकुम्भान्तमौक्तिकैः॥ २१.१३१ ॥  

पिशाचो यत्र चाश्वानां खुरानेकत्र चाकरोत्॥  
कर्णपूरेषु मोदन्ते पश्यन्त्यन्याः सरोषतः॥ २१.१३२ ॥  

प्रसादयन्ति बहुधा महाकर्णार्थकोविदाः॥  
केचिद्वदन्ति भो देवा भो दैत्याः प्रार्थयामहे॥ २१.१३३ ॥  

आकल्पमेवं योद्धव्यमस्माकं तृप्तिहेतवे॥  
केचिदूचुरयं दैत्यो देवोयमतिमांसलः॥ २१.१३४ ॥  

म्रियते यदि सङ्ग्रामे धातुर्दद्भोऽपयाचितम्॥  
केचिद्युध्यत्सु वीरेषु सृक्किणी संलिहन्ति च॥ २१.१३५ ॥  

एतेन पयसा विद्मो दुर्जनः सुजनो यथा॥  
केचिद्रक्तनदीनां च तीरेष्वास्तिक्यबुद्धयः॥ २१.१३६ ॥  

पितॄन्देवांस्तर्पयन्ति शोणितैश्चामिषैः शुभैः॥  
केचिदामिषराशिस्था दृष्ट्वान्यस्य करामिषम्॥ २१.१३७ ॥  

देहिदेहीति वाशान्तो धनिनः कृपणा यथा॥  
केचित्स्वयं प्रतृप्ताश्च दृष्ट्वा वै खादतः परान्॥ २१.१३८ ॥  

सरोषमोष्ठौ निर्भुज्य पश्यन्त्येवात्यसूयया॥  
केचित्स्वमुदरं क्रुद्धा निन्दन्ति ताडयन्ति च॥ २१.१३९ ॥  

सर्वभक्षमभीप्सन्तस्तृप्ताः परधनं यथा॥  
केचिदाहुरद्य एव श्लाघ्या सृष्टिस्तु वेधसः॥ २१.१४० ॥  

सुप्रभातं सुनक्षत्रं पूर्वमासीद्धृथैव तत्॥  
एवं बहुविधालापे पलादानां ततस्ततः॥ २१.१४१ ॥  

अदृश्यः समरे जम्भो देवाञ्ठस्त्रैरचूर्णयत्॥  
ततः शक्रोधनेशश्च वरुणः पवनोऽनलः॥ २१.१४२ ॥  

यमोऽथ निर्ऋतिश्चापि दिव्यास्त्राणि महाबलाः॥  
आकाशे मुमुचुः सर्वे दानवायाभिसन्ध्य तु॥ २१.१४३ ॥  

व्यर्थतां जग्मुरस्त्राणि देवानां दानवं प्रति॥  
यथातिक्रूरचित्तानामार्ये कृत्यशतान्यपि॥ २१.१४४ ॥  

गतिं न विविदुश्चापि श्रान्ता दैत्याश्च देवताः॥  
दैत्यास्त्रभिन्नसर्वाङ्गा गावः शीतार्दिता इव॥ २१.१४५ ॥  

परस्परं व्यलीयन्त हाहाकिम्भाविवादिनः॥  
तामवस्थां हरिर्दृष्ट्वा देवाञ्छक्रमुवाचह॥ २१.१४६ ॥  

अघोरमन्त्रं स्मर देवराज अस्त्रं हि यत्पाशुपतप्रभावम्॥  
रुद्रेण तुष्टेन तव प्रदत्तमव्याहतं वीरवराभिघाति॥ २१.१४७ ॥  

एवं स शक्रो हरिबोधितस्तदा प्रणम्य देवं वृषकेतुमीश्वरम्॥  
समाददे बाणममित्रघातनं सम्पूजितं दैवरणेऽर्द्धचन्द्रम्॥ २१.१४८ ॥  

धनुष्यजय्ये विनियोज्य बुद्धिमान्न्ययोजयत्तत्र अघोरमन्त्रम्॥ २१.१४९ ॥  

ततो वधायाशु मुमोच तस्य वा आकृष्य कर्णान्तमकुण्ठदीधितिम्॥  
अथासुरः प्रेक्ष्य महास्त्रमापतद्विसृज्य मायां सहसा व्यवस्थितः॥ २१.१५०
॥  

प्रवेपमानेन मुखेन युज्यताचलेन गात्रेण च सम्भ्रमाकुलः॥  
ततस्तु तस्यास्त्रवराभिमन्त्रितः शरोर्धचन्द्रः प्रसभं महारणे॥ २१.१५१ ॥  

पुरन्दरस्येष्वसनप्रमुक्तो मध्यार्कविंवं वपुषा विडम्बयन्॥ २१.१५२ ॥  

किरीटकूटस्फुरकान्तिसङ्कुलं सुगन्धिनानाकुसुमाधिवासितम्॥  
प्रकीर्णधूमज्वलनाभमूर्धजं न्यपातयज्जम्भिशिरः सकुण्डलम्॥ २१.१५३ ॥  

तस्मिन्निन्द्रहते जम्भे प्रशशंसुः सुरा बहु॥  
वासुदेवोऽपि भगवान्साधु साध्विति चाब्रवीत्॥ २१.१५४ ॥  

ततो जम्भं हतं दृष्ट्वा दानवेन्द्राः पराङ्‌मुखाः॥  
सर्वे ते भग्नसङ्कल्पा दुद्रुवुस्तारकं प्रति॥ २१.१५५ ॥  

तांश्च त्रस्तान्समालोक्य श्रुत्वा स चतुरो हतान्॥  
सारथिं प्रेरयामास याहीन्द्रं लघु सङ्गरे॥ २१.१५६ ॥  

तथेत्युक्त्वा स च प्रायात्तारके रथमास्थिते॥  
सावलेपं च सक्रोधं सगर्वं सपराक्रमम्॥ २१.१५७ ॥  

साविष्कारं सधिक्कारं प्रयातो दानवेश्वरः॥  
स युक्तं रथमास्थाय सहस्रेण गरुत्मताम्॥ २१.१५८ ॥  

सर्वायुधपरिष्कारं सर्वास्त्रपरिरक्षितम्॥  
त्रैलोक्यऋद्धिसम्पन्नं कल्पान्तान्तकनादितम्॥ २१.१५९ ॥  

सैन्येन महता युक्तो नादयन्विदिशो दिशः॥  
सहस्राक्षश्च तं दृष्ट्वा त्यक्त्वा वाहनदन्तिनम्॥ २१.१६० ॥  

रथं मातलिना युक्तं तप्तहेमपरिष्कृतम्॥  
चतुर्योजनविस्तीर्णं सिद्धसङ्घपरिष्कृतम्॥ २१.१६१ ॥  

गन्धर्वकिन्नरोद्गीतमप्सरोनृत्यसङ्कुलम्॥ २१.१६२ ॥  

सर्वायुधमहाबाधं महारत्नसमाचितम्॥  
अध्यतिष्ठत्तं रथं च परिवार्य समन्ततः॥ २१.१६३ ॥  

दांशिता लोकपालाश्च तसथुः सगरुडध्वजाः॥  
ततश्चचाल वसुधा ववौ रूक्षो मरुद्गणैः॥ २१.१६४ ॥  

चेलुश्च सागराः सप्त तथाऽनश्यद्रवेः प्रभा॥  
ततो जज्वलुरस्त्राणि ततोऽकम्पन्त वाहनाः॥ २१.१६५ ॥  

ततः समस्तमुद्वृत्तं ततोदृस्यत तारकः॥  
एकतस्तारको दैत्यः सुरसङ्घास्तथैकतः॥ २१.१६६ ॥  

लोकावसाद मेकत्र लोकोद्धरणमेकतः॥  
चराचराणि भूतानि भयविस्मयवन्ति च॥ २१.१६७ ॥  

प्रशशंसुः सुराः पार्थ तदा तस्मिन्समागमे॥ २१.१६८ ॥  

अस्त्राणि तेजांसि धनानि योधा यशो बलं वीरपराक्रमाश्च॥  
सत्त्वौजसान्यङ्ग बभूवुरेषां देवासुराणां तपसः परं तु नः॥ २१.१६९ ॥  

अथाभिमुखमायान्तं देवा विनतर्पवभिः॥  
बाणैरनलकल्पाग्रार्विव्यधुस्तारकं प्रति॥ २१.१७० ॥  

स तानचिन्त्य दैत्येन्द्रो देवबाणक्षतान्हृदि॥  
बाणैर्व्योम दिशः पृथ्वीं पूरयामास दानवः॥ २१.१७१ ॥  

नारायणं च सप्तत्या नवत्या च हुताशनम्॥  
दशभिर्मारुतं मूर्ध्नि यमं दशभिरेव च॥ २१.१७२ ॥  

धनदं चैव सप्त्या वरुणं च तथाष्टभिः॥  
विंशत्या निर्ऋतिं दैत्यः पुनश्चाष्टभिरेव च॥ २१.१७३ ॥  

विव्याध पुनरेकैकं दशभिर्मर्मभेदिभिः॥  
तथा च मातलिं दैत्यो विव्याध त्रिभिराशुगैः॥ २१.१७४ ॥  

गरुडं दशभिश्चैव महिषं नवभिस्तथा॥  
पुनर्दैर्त्योऽथ देवानां तिलशो नतपर्वभिः॥ २१.१७५ ॥  

चकार वर्मजालानि चिच्छेद च धनूंषि च॥  
ततो विकवचा देवा विधनुष्काः प्रपीडिताः॥ २१.१७६ ॥  

चापान्यन्यानि सङ्गृह्य यावन्मुञ्चन्ति सायकान्॥  
तावद्बाणं समाधाय कालानलसमप्रभम्॥ २१.१७७ ॥  

ताडयामास शक्रं स हृदि सोपि मुमोचह॥  
ततोंऽतरिक्षमालोक्य दृष्ट्वा सूर्यशताकृती॥ २१.१७८ ॥  

तार्क्ष्यविष्णू समाजघ्ने शराभ्यां तावमुह्यताम्॥  
प्रेतनाथस्य वह्नेश्च वरुणस्य शितैः शरैः॥ २१.१७९ ॥  

निर्ऋतेश्चाकरोत्कार्यं भीतबीतं विमोहयन्॥  
निरुच्छ्वासं समाहृत्य चक्रे बाणैः समीरणम्॥ २१.१८० ॥  

ततः प्राप्य हरिः सञ्ज्ञां प्रोत्साह्य च दिशां पतीन्॥  
बाणेन सारथेः कायाच्छिरोऽहार्षीत्सकुण्डलम्॥ २१.१८१ ॥  

धूमकेतोर्ज्वलात्क्रुद्धस्तस्य च्छित्त्वा न्यपातयत्॥  
दैत्यराजकिरीटयं च चिच्छेद वासवस्ततः॥ २१.१८२ ॥  

धनेशश्च धनुः क्रुद्धो बिभेदबहुधा शरैः॥  
वायुश्चक्रे च तिलशो रथं वा क्षोणिकूबरम्॥ २१.१८३ ॥  

निर्ऋतिस्तिलशो वर्ण चक्रे बाणैस्ततो रणे॥  
कृत्वैतदतुलं कर्मतिष्ठतिष्ठेति चाब्रुवन्॥ २१.१८४ ॥  

लिहन्तः सृक्किणीं देवा वासुदेवादयस्तदा॥  
दृष्ट्वा तत्कर्म देवानां तारकोऽतुलविक्रमः॥ २१.१८५ ॥  

मुमोच मुद्गरं भीमं सहस्राक्षाय सङ्गरे॥  
दृष्ट्वा मुद्गरमायान्तमनिवार्यं रणाजिरे॥ २१.१८६ ॥  

रथादाप्लुत्य धरणीमगमत्पाकशासनः॥  
मुद्गरोऽपि रथोपस्थे पपात परुषस्वनः॥ २१.१८७ ॥  

स रथं चूर्णयामास न ममार च मातलिः॥  
गृहीत्वा पट्टिशं दैत्यो जधानोरसि केशवम्॥ २१.१८८ ॥  

स्कन्धे गरुत्मतः सोऽपि निषसाद विचेतनः॥  
खड्गेन राक्षसेन्द्रं च भित्त्वा भूमावपातयत्॥ २१.१८९ ॥  

यमं च पातयामास भूमौ दैत्यो मुखे हतम्॥  
वह्निं च भिण्डिपालेन चक्रे हत्वा विचेतनम्॥ २१.१९० ॥  

वायुं पदा तदाक्षिप्य पातयामास भूतले॥  
धनेशं तद्धनुष्कोट्या कुट्टयामास कोपनः॥ २१.१९१ ॥  

ततो देवनिकायानामेकैकं क्षणमात्रतः॥  
तेषामेव जघानासौ शस्त्रैर्बालान्यथा गुरुः॥ २१.१९२ ॥  

लब्धसञ्ज्ञस्ततो विष्णुश्चक्रं जग्राह दुर्धरम्॥  
रानवेन्द्रवसामेदोरुधिरेणाभिरञ्जितम्॥ २१.१९३ ॥  

मुमोच दानवेन्द्रस्य दृढं वक्षसि केशवः॥  
पपात चक्रं दैत्यस्य पतितं भास्करद्युति॥ २१.१९४ ॥  

व्यशीर्यताथ कायेऽस्य नीलोत्पलमिवाश्मनि॥  
ततो वज्रं महेन्द्रोऽपि प्रमुमोचार्चितं चिरम्॥ २१.१९५ ॥  

तस्मिञ्जयाशा शक्रस्य दानवेन्द्राय संयुगे॥  
तारकस्य च सम्प्राप्य शरीरं शौर्यशालिनः॥ २१.१९६ ॥  

विशीर्यत विकीर्णार्चिः शतधा खण्डशो गतम्॥  
ततो वायुरदीनात्मा वेगेन महता नदन्॥ २१.१९७ ॥  

ज्वलितज्वलनाभासमङ्कुशं प्रमुमोच ह॥  
विशीर्णं तस्य तच्चाङ्गे दृष्ट्वा वायुर्महारुषा॥ २१.१९८ ॥  

ततः शैलेन्द्रमुत्पाट्य पुष्पितद्रुमकन्दरम्॥  
चिक्षेप दानवेन्द्राय दशयोजनविस्तृतम्॥ २१.१९९ ॥  

महीधरं तमायान्तं सस्मितं दैत्यपुङ्गवः॥  
जग्राह वामहस्तेन बालः कन्दुकलीलया॥ २१.२०० ॥  

ततस्तेनैव चाहत्य पातयामास चान्तकम्॥  
दण्डं ततः समुद्यम्य कृतान्तः क्रोधमूर्छितः॥ २१.२०१ ॥  

दैत्येन्द्रमूर्ध्नि चिक्षेप भ्राम्य वेगेन दुर्जयम्॥  
सोऽसुरस्यापतन्मूर्ध्नि दैत्यस्तं जगृहे स्मयन्॥ २१.२०२ ॥  

कल्पान्तलोकदहनो ज्वलनो रोषसञ्ज्वलन्॥  
शक्तिं चिक्षेपदुर्धर्षां दानवेन्द्राय संयुगे॥ २१.२०३ ॥  

ततः शिरीषमालेव सास्य वक्षस्यराजत॥  
ततः खड्गं समाकृष्य कोशादाकाशनिर्मलम्॥ २१.२०४ ॥  

द्युति भासितत्रैलोक्यं लोकपालोऽपि निर्ऋतिः॥  
चिक्षेप दानवेन्द्राय तस्य मूर्ध्नि पपात ह॥ २१.२०५ ॥  

पतितश्चागमत्खड्गः स शीघ्रं शतखण्डताम्॥  
जलेशश्च ततः क्रुद्धो महाभैरवरूपिणम्॥ २१.२०६ ॥  

मुमोच पाशं दैत्येन्द्रभुजबन्धाबिलाषुकः॥  
स दैत्यभुजमासाद्य पाशः सद्यो व्यपद्यत॥ २१.२०७ ॥  

स्फुटितः क्रकचक्रूरदशनालिरहीश्वरः॥  
ततोऽश्विनौ सचन्द्रार्कौ साध्याश्च वसवश्च ये॥ २१.२०८ ॥  

यक्षराक्षसगनधर्वाः सर्पाश्चास्त्रैः पृथग्विधैः॥  
जघ्नुर्दैत्येश्वरं सर्वे भूयशस्ते महाबलाः॥ २१.२०९ ॥  

न चास्त्राण्यस्यासज्जन्त गात्रे वज्राचलोपमे॥  
ततो देवनवप्लुत्य तारको दानवादिपः॥ २१.२१० ॥  

जघान कोटिशः क्रुद्धो मुष्टिपार्ष्णिभिरेव च॥  
तथाविधं तस्य वीर्यमालोक्य भगवान्हरिः॥ २१.२११ ॥  

पलायध्वमहो देवा वदन्नन्तर्हितोऽभवत्॥  
शक्रादयस्ततो देवाः पलायनकृतादराः॥ २१.२१२ ॥  

कालनेमिमुखैर्दैत्येरुपरुद्धा मदोत्कटैः॥  
मुष्टिभिः पादघातैश्च केशष्वाकृष्य तैर्मुदा॥ २१.२१३ ॥  

तारिताः शुष्कसरितं देवमार्गाश्च दंशिताः॥  
बहुधा चाप्यकृष्यन्त लोकपाला महासुरैः॥ २१.२१४ ॥  

ततो निनादः सञ्जज्ञे दैत्यानां बलशालिनाम्॥  
कम्पयन्पृथिवीं द्यां च पातालानि च भारत॥ २१.२१५ ॥  

जयेति मुदिता दैत्यास्तुष्टुवुस्तारकं तदा॥  
शङ्खांश्च पूरयामासुः कुन्देन्दुसदृशप्रभान्॥ २१.२१६ ॥  

धनुर्बाणरवांश्चोग्रान्कराघातांश्च चक्रिरे॥  
भृशं हर्षान्विता दैत्या नेदुश्च ननृतुर्मुहुः॥ २१.२१७ ॥  

ततो देवान्पुरस्कृत्य पशुपालः पशूनिव॥  
दैत्येन्द्रो रथमास्थाय जगाम सहितोऽसुरैः॥ २१.२१८ ॥  

महीसागरकूलस्थं तारकः स पुरं बली॥  
योजनद्वादशायामं ताम्रप्राकारशोभितम्॥ २१.२१९ ॥  

प्रासादर्बहुभिः कीर्णं दिव्याश्चर्योपशोभितम्॥  
यत्र शब्दास्त्रयो नैव जीर्यन्ते चानिशम्पुरे॥ २१.२२० ॥  

गीतघोषश्च व्याघोषो भुज्यन्तां विषयास्त्विति॥  
तत्प्रविश्य पुरं राजा जगाम स्वकमालयम्॥ २१.२२१ ॥  

महोत्सवेन महता पुत्रस्त्रीप्रतिनन्दितः॥  
तत्र दिव्यां सभां राजा प्राप्य सिंहासनस्थितः॥ २१.२२२ ॥  

स्तूयमानो दितिसुतैरप्सरोभिर्विनोदितः॥  
दिव्यासनस्थैर्दैत्येन्द्रैर्वृतः सिंहैरिव प्रभुः॥ २१.२२३ ॥  

एतस्मिन्नन्तरे काचि द्दिव्यस्त्री तत्पुरेऽभवत्॥  
विस्मितस्तैर्वृतो दैत्यैः प्रोवाचेदं स्मयन्निव॥ २१.२२४ ॥  

रूपेणानुपमा पार्थ नानाभरणभूषिता॥  
तां दृष्टवा तारको राजा भृशं वै विस्मितोऽभवत्॥ २१.२२५ ॥  

कासि देवी मम ब्रूहि किं मया रूपसुन्दरि॥  
त्वत्समां योषितं नैव दृष्टवन्तः पुरा वयम्॥ २१.२२६ ॥  

॥स्त्र्युवाच॥  
अहं त्रैलोक्यलक्ष्मीति विद्धि मां दैत्यसत्तम॥  
अर्जिता तपसा चास्मि त्वया वीर्येण वा विभो॥ २१.२२७ ॥  

वीर्यवन्तं त्वनलसं तपस्विनमकातरम्॥  
दातारं चापि भोक्तारं युक्त्या सेवामि तं नरम्॥ २१.२२८ ॥  

भीरुं निर्विण्ण्मत्यर्थं साध्वीपीडाकरं नरम्॥  
सर्वातिशङ्किनं सद्यस्त्यजामि दितिनन्दन॥ २१.२२९ ॥  

महेन्द्रण च माता ते यदा सा व्यपमानिता॥  
तदैव त्यक्तप्रायोऽसाविदानीं तव संवशे॥ २१.२३० ॥  

तारकश्च ततः प्राह परमं चेति तां तदा॥  
सा चाविवेश तं देवी त्रिजगत्पूजिता रमा॥ २१.२३१ ॥  

ततो दैत्याधिपं नार्यो दानवानां विभूषिताः॥  
वीरकांस्यमुपादाय वर्धयाञ्चक्रिरे मुदा॥ २१.२३२ ॥  

देवाश्च द्वारि तिष्ठन्ति बद्धा दैत्यैर्भृशातुराः॥  
उपहस्यमाना नारीभिर्दैत्यैरन्यैश्च नागरैः॥ २१.२३३ ॥  

एतस्मिन्नन्तरे विष्णुर्दैत्यरूपं समास्थितः॥  
उपहासकमध्यस्थो गाथे द्वे प्राह बुद्धिमान्॥ २१.२३४ ॥  

इदमल्पतरन्नाम यदमीषां च दृश्यते॥  
मातृक्रोधं स्मरन्राजा किङ्किं यन्न करिष्यति॥ २१.२३५ ॥  

बलीयांसं समासाद्य न नमेद्यो न चास्ति सः॥  
मर्कवच्छ्वेतबाकीयैरुपायैः स्थीयतां सुराः॥ २१.२३६ ॥  

उपहासमुखेनामी उपदेशं हरेर्मुखात्॥  
समाकर्ण्य ततो देवा मर्क्करूपेण संस्थिताः॥ २१.२३७ ॥  

नृत्यन्तस्ते च बहुधा दैत्याश्चासुरयोषितः॥  
भृशं च नोदयामासुर्मुदा भोज्यानि ते ददुः॥ २१.२३८ ॥  

विष्णुर्दैत्यप्रतीहारं ततः प्रोवाच बुद्धिमान्॥  
विनोदाय महाराज्ञो मर्कानेतान्प्रकीर्तय॥ २१.२३९ ॥  

प्रतीहारस्ततो हृष्टः सभामध्ये विवेश सः॥  
जानुभ्यां धरणीं गत्वा बद्धा च करसम्पुटम्॥ २१.२४० ॥  

उवाचानाविलं वाक्यमल्पाक्षरपरिस्फुटम्॥  
दैत्येन्द्र मर्कवृन्दानि द्वारि तिष्ठन्ति ते प्रभो॥ २१.२४१ ॥  

भृशं विनोदकारिणि स्पृहा चेद्द्रष्टुमर्हसि॥  
तन्निशम्याब्रवीद्राजा किं चिरं क्रियते त्वया॥ २१.२४२ ॥  

क्षत्ता चेति वचः श्रुत्वा कालनेमिं तदाब्रवीत्॥  
मर्कानेतान्महाराजो द्रष्टुमिच्छति शीघ्रतः॥ २१.२४३ ॥  

रक्षपाल सहैभिस्त्वं राजानमनुकूलय॥  
कालनेमिरुपादाय मर्कान्यातो नृपं ततः॥ २१.२४४ ॥  

मर्कमध्ये विष्णुमर्को यातस्त्यक्त्वा च दैत्यताम्॥  
ततस्तारकदैत्यस्य पुरतो ननृतुर्भृशम्॥ २१.२४५ ॥  

मर्का दैत्यकरोत्तालैर्हर्षनादविनोदितैः॥  
ततोऽतिमुदितो राजा तेषां नृत्येन सोऽब्रवीत्॥ २१.२४६ ॥  

अभयं वो मर्कदेवास्तुष्टो यच्छाम्यहं त्विदम्॥  
मद्गृहे स्थीयतामेव न च कार्यं भयं हृदि॥ २१.२४७ ॥  

इति श्रुत्वा विष्णुमर्कः प्रनृत्यन्नि दमब्रवीत्॥  
राजन्विज्ञातुमिच्छामस्तव गेहावधिं वयम्॥ २१.२४८ ॥  

एवमुक्ते प्रहस्याह तारको दैत्यसत्तमः॥  
त्रिभूमिकं हि मे गेहमिदं यद्भुवनत्रयम्॥ २१.२४९ ॥  

हरिमर्कस्ततः प्राह यद्येवं स्वं वचः स्मर॥  
त्रैलोक्ये विचरन्त्वेते मर्का राजन्सुनिर्भयाः॥ २१.२५० ॥  

अश्वमेधशतस्यापि सत्यं राजन्विशिष्यते॥  
धर्ममेनं स्मरन्सत्यं वचनं कुरु दैत्यप॥ २१.२५१ ॥  

ततः सुविस्मितो दैत्यः प्राहेदं वचनं तदा॥  
मर्कटाहो प्रबुद्धोऽसि सत्यं ब्रूहि च को भवान्॥ २१.२५२ ॥  

॥श्रीभगवानुवाच॥  
अहं नारायणोनाम यदि श्रोत्रमुपागतः॥  
देवानां रक्षणार्थाय मर्करूपमुपाश्रितः॥ २१.२५३ ॥  

तच्चेन्मान्यतमो धर्मस्तव तद्वचनं स्वकम्॥  
परिपालय ते गेहं विचरन्तु सुरास्त्वमी॥ २१.२५४ ॥  

अवलोपश्च राजेन्द्र न कर्तव्यस्त्वया हृदी॥  
वीरोऽहमिति सञ्चिन्त्य पश्यता कालजं बलम्॥ २१.२५५ ॥  

पर्यायैर्हन्यमानानामभिहन्ता न विद्यते॥  
मौढ्यमेतत्तु यद्द्वेष्टा कर्ताहमिति मन्यते॥ २१.२५६ ॥  

ऋषींश्च देवांश्च महासुरांश्च त्रैविद्यवृद्धांश्च वने मुनींश्च॥  
कं वापदो नोपनमन्ति काले कालस्य वीर्यं न तु कर्तुरेतत्॥ २१.२५७ ॥  

न मन्त्रबलवीर्येण प्रज्ञया पौरुषेण वा॥  
अलभ्यं लभ्यते काले काले सुप्तोपि विन्दति॥ २१.२५८ ॥  

न मातृपितृशुश्रूषा न च दैवतपूजनम्॥  
नान्यो गुणसमाचारः पुरषस्य सुखावहः॥ २१.२५९ ॥  

न विद्या न तपो दानं न मित्राणि न वान्धवाः॥  
शक्नुवन्ति परित्रातुं नरं कालेन पीडितम्॥ २१.२६० ॥  

नागामिगमनार्थं हि प्रतिघातशतैरपि॥  
शक्नुवन्ति प्रतिव्योढुमृते कालबलं नराः॥ २१.२६१ ॥  

देहवत्पुण्यकर्माणि जीववत्काल उच्यते॥  
द्वयोः समागमे दैत्य कार्याणां सिद्धिरिष्यते॥ २१.२६२ ॥  

अहो दैत्य त्वद्विशिष्टा दैत्यानां कोटयः पुरा॥  
शाल्मलेस्तूलवत्क्षिप्ताः कालवातेन दुर्दशाः॥ २१.२६३ ॥  

इदं तु लब्ध्वा त्वं स्थानमात्मानं बहु मन्यसे॥  
सर्वभूतभवं देवं ब्रह्माणमिव शाश्वतम्॥ २१.२६४ ॥  

न चेदमचलं स्थानमनन्तं चापि कस्यचित्॥  
त्वं तु बालिशया बुद्ध्या ममेदमिति मन्यसे॥ २१.२६५ ॥  

अविश्वास्ये विश्वसिषि मन्यसे चाऽध्रुवं ध्रुवम्॥  
ममेदमिति मोहात्त्वं त्रिलोकीश्रियमीप्ससि॥ २१.२६६ ॥  

नेयं तव न चास्माकं न चान्येषां स्थिरा मता॥  
अतिक्रम्य बहून्यांस्त्वयि तावदियं स्थिता॥ २१.२६७ ॥  

कञ्चित्कालमियं स्थित्वा त्वयि तारक चञ्चला॥  
पुंश्चलीवातिचपला पुनरन्यं गमिष्यति॥ २१.२६८ ॥  

सरत्नौषदिसम्पन्नं ससरित्पर्वताकरम्॥  
तानिदानीं न पश्यामि यैर्भुक्तं भुवनत्रयम्॥ २१.२६९ ॥  

हिरण्यकशिपुर्वीरो हिरण्याक्षश्च दुर्जयः॥  
प्रह्रादो नमुचिर्वीरो विप्रचित्तिर्विरोचनः॥ २१.२७० ॥  

कीर्तिः शूरश्च वीरश्च वातापिरिल्वलस्तथा॥  
अश्वग्रीवः शम्बरश्च पुलोमा मधुकैटभौ॥ २१.२७१ ॥  

विश्वजित्प्रमुखाश्चान्ये दानवेन्द्रा महाबलाः॥  
कालेन निहताः सर्वे कालो हि बलवत्तरः॥ २१.२७२ ॥  

सर्वैर्वर्षायुतं तप्तं न त्वमेको महातपाः॥  
सर्वे सत्यव्रतपराः सर्वे चासन्बहुश्रुताः॥ २१.२७३ ॥  

सर्वे यथार्हदातारः सर्वे दाक्षायणीसुताः॥  
ज्वलन्तः प्रजयन्तश्च कालेन प्रतिसंहताः॥ २१.२७४ ॥  

मुञ्चेच्छां कामभोगेषु मुञ्चेमं श्रीभवं मदम्॥  
एतदैश्वर्यनाशे त्वां शोकः सम्पीडयिष्यति॥ २१.२७५ ॥  

शोककाले शुचो मात्वं हर्षकाले च मा हृषः॥  
अतीतानागते हि त्वा प्रत्युत्पन्नेन वर्तय॥ २१.२७६ ॥  

इन्द्रं चेदागतः कालः सदा युक्त मतन्द्रितम्॥  
क्षमस्व न चिराद्दैत्य त्वामप्युपगमिष्यति॥ २१.२७७ ॥  

को हि स्थातुमलं लोके मम क्रुद्धस्य संयुगे॥  
कालस्तु बलवान्प्राप्तस्तेन तिष्ठामि तारक॥ २१.२७८ ॥  

त्वमेव वेत्सि मां दैत्य योहं यादृक्पराक्रमः॥  
कल्पेकल्पे महादैत्याः कोटिशोऽर्बुदशोहताः॥ २१.२७९ ॥  

येषां त्वं कोटिभागेऽपि परिपूर्णो न तारक॥  
कल्पेकल्पे सृजामीदं ब्रह्मादि सकलं जगत्॥ २१.२८० ॥  

इच्छन्सञ्जीवयाम्येतदनिच्छन्नाशये क्षणात्॥  
न हि त्वां नोत्सहे हन्तुं सर्वदैत्यसमायुतम्॥ २१.२८१ ॥  

अङ्गुल्यग्रेण दैत्येन्द्र पुनर्धर्मं नलोपये॥  
यद्यहं प्रवरो भूत्वा धर्मं ब्रह्मवरात्मकम्॥ २१.२८२ ॥  

लोपयामि ततः कं च धर्मोऽयं शरणं व्रजेत्॥  
अहं कर्तेति मा मंस्थाः कर्तायस्तु सदा प्रभुः॥ २१.२८३ ॥  

सोऽयं कालः पचेद्विश्वं वृक्षे फलमिवागतम्॥  
यैरेव कर्मभिः सौख्यं दुःखं तैरेवकर्मभिः॥ २१.२८४ ॥  

प्राप्नोति पुरुषो दैत्य पश्य कालस्य चित्रताम्॥  
सर्वं कालवशादेव बोद्वव्यं धीर्युतेर्नरैः॥ २१.२८५ ॥  

स्वकर्मपरिपाकस्य फलदं वै विदुर्बुधाः॥  
तस्मात्कर्म शुभं कार्यं पुण्यात्पुण्यात्मकं च यत्॥ २१.२८६ ॥  

पुण्येन तत्र सोख्यं स्याद्दृःखं पापेन निश्चितम्॥  
इति सञ्चिन्त्य दैत्येन्द्र स्वं वचः परिपालय॥  
मदुक्तं वचनं सर्वं यदि मन्तुमिहार्हसि॥ २१.२८७ ॥  

॥तारक उवाच॥  
मामत्र संस्थितं दृष्ट्वा कालनेमिमुखैर्युतम्॥ २१.२८८ ॥  

कस्येह न व्यथेद्बुर्मृत्योरपि जिवांसतः॥  
सा ते न व्यथते बुद्धिरचला तत्त्वदर्शिनी॥ २१.२८९ ॥  

ब्रवीषि यद्यत्त्वं वाक्यं ततथैव न संशयः॥  
को हि विश्वासमर्थेषु शरीरे वा शरीरभृत्॥ २१.२९० ॥  

कर्तुमुत्सहते लोके दृष्ट्वा सम्प्रस्थितं जगत्॥  
अहमप्येवमेवैनं लोकं जानाम्यशाश्वतम्॥ २१.२९१ ॥  

कालाग्नावाहितं घोरे गुह्ये सततगत्वरे॥  
इदमद्य करिष्यामि श्वःकर्तास्मीतिवादिनः॥ २१.२९२ ॥  

कालो हरति सम्प्राप्ते नदीवेग इवोन्मुखान्॥  
इदानीं तावदेवासौ मया दृष्टो न विस्मृतः॥ २१.२९३ ॥  

कालेन ह्रियमाणानां प्रलापः श्रूयते नृणाम्॥  
ईर्ष्याभिमानलोभेषु कामक्रो धभयेषु च॥ २१.२९४ ॥  

स्पृहामोहातिवादेषु लोकः सक्तो न बुध्यते॥  
गुरुं वाप्यगुरुं वापि कृत्याकृत्यं च केशव॥ २१.२९५ ॥  

जानामि त्वामहं विष्णो सर्वभूतवरं प्रभुम्॥  
किं कुर्मः स्वस्वभावेन बलिना त्वां न मन्महे॥ २१.२९६ ॥  

केचिद्भजन्ति त्वां भक्त्या वैरेण हेलया परे॥  
सर्वेनुकम्प्यास्ते तुभ्यमतरात्मासि देहिनाम्॥ २१.२९७ ॥  

पुराणः शाश्वतो धर्मः सर्वप्राणभृतां समः॥  
मामालम्ब्य मया मुक्ता यान्तु सर्वे दिवौकसः॥ २१.२९८ ॥  

पुनर्मर्कस्वरूपेण भ्रान्तव्यं भुवनत्रयम्॥  
स्पृहापि यज्ञभागानां न कार्या समयस्त्वयम्॥ २१.२९९ ॥  

एवमुक्ते तारकेण देवा हर्षं प्रपेदिरे॥  
मुच्यते हृतलोमापि मेषो लाभो हि सौनिकात्॥ २१.३०० ॥  

॥श्रीभगवानुवाच॥  
दैत्येन्द्र भव तत्त्वज्ञो विद्याज्ञानतपोन्वितः॥  
कालं पश्यसि सुव्यक्तं पाणावामलकं यथा॥ २१.३०१ ॥  

कालचारित्रतत्त्वज्ञ शिवभक्त महामते॥  
वज्राङ्गसुत धन्योऽसि स्पृहणीयोऽसि धीमताम्॥ २१.३०२ ॥  

यावत्ते तपसो वीर्यं तावद्भुङ्क्ष्वजगत्त्रयम्॥  
एतेन समयेनैते चरिष्यन्ति सुरा जगत्॥ २१.३०३ ॥  

इत्युक्त्वा मर्कयूथेन वृतो नारायणः प्रभुः॥  
स्थानादस्मादपाक्रम्य मेरुं प्रति ययौ तदा॥ २१.३०४ ॥  

ततो मेरुं समागम्य प्रोवाच वचनं हरिः॥  
भवन्तो यान्तु ब्रह्मणं स धास्यति च वो हितम्॥ २१.३०५ ॥  

अप्रमत्तैः सदा भाव्यं पाल्यश्च समयस्तथा॥  
इत्युक्त्वा भगवान्विष्णुस्तत्रैवान्तरधीयत॥ २१.३०६ ॥  

प्रणतः संस्तुतो देवैर्ब्रह्माणं च सुरा ययुः॥ २१.३०७ ॥  

दिव्योत्तमैस्तत्र गतैरभिष्टुतो विदीप्ततेजा भुवनत्रयेऽपि॥  
वज्राङ्गपुत्रोऽपि मुमोद वीरः शिवप्रसादेन महर्द्धिमाप्य॥ २१.३०८ ॥  

स्वयमिन्द्रो निमिर्वह्निः कालनेमिर्यमोऽपि च॥  
स्तम्भश्च निर्ऋतिस्थाने महिषो वरुणास्तथा॥ २१.३०९ ॥  

मेषो वाताधिकारि च कुजम्भो धनदोऽभवत्॥  
अन्येषां चाधिकारांश्च दैत्यानां तारको ददौ॥ २१.३१० ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे कौमारिकाखण्डे देवासुरसङ्ग्रामे
तारकविजयवर्णननामैकविंशतितमोऽध्यायः॥ २१ ॥ छ ॥  

