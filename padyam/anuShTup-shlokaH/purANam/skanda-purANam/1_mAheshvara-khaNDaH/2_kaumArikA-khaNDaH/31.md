+++
title = "३१"

+++
[अध्यायः ३१]



वेदव्यासः

अध्यायः ३१  
॥नारद उवाच॥  
ते चैनं योज्य चाशीर्भिरयाचन्त वरं गुहम्॥  
एष एव वरोऽस्माकं यत्पापं तारकं जहि॥ ३१.१ ॥  

एवमस्त्विति तानुक्त्वा योगोयोग इति ब्रुवन्॥  
तारकारिमहातेजा मयूरं चाध्यरोहत॥ ३१.२ ॥  

शक्तिहस्तो विनद्याथ गुहो देवांस्तदाब्रवीत्॥  
यद्यद्य तारकं पापं नाहं हन्मि सुरोत्तमाः॥ ३१.३ ॥  

गोब्राह्मणावमन्तॄणां ततो यामि गतिं स्फुटम्॥  
एवं तेन प्रतिज्ञाते शब्दोऽतिसुमहानभूत्॥ ३१.४ ॥  

योगोयोग इति प्राहुराज्ञया शरजन्मनः॥  
अरजो वाससी रक्ते वसानः पार्वतीसुतः॥ ३१.५ ॥  

अथाग्रे सर्वदेवानां स्थितो वीरो ययौ मुदा॥  
तस्य केतुरलं भाति चरणायुधशोभितः॥ ३१.६ ॥  

चरणाभ्यां चरणाभ्यां गिरीञ्छक्तो यो विदारयितुं रणे॥  
या चेष्टा सर्वभूतानां प्रभा शान्तिर्बलं यथा॥ ३१.७ ॥  

तन्मया गुहशक्तिः सा भृशं हस्ते व्यरोचत॥  
यद्दार्ढ्यं सर्वलोकेषु तन्मयं कवचं तथा॥ ३१.८ ॥  

योत्स्यमानस्य वीरस्य देहेप्रादुरभूत्स्वयम्॥  
धर्मः सत्यमसम्मोहस्तेजः कान्तत्वमक्षतिः॥ ३१.९ ॥  

बलमोजः कृपा चव बद्धा करयुगं तथा॥  
आदेशकारीण्यग्रेऽस्य स्वयं तस्थुर्महात्मनः॥ ३१.१० ॥  

तमग्रे चापि गच्छन्तं पृष्ठतोनुययौ हरः॥  
रथेनादित्यवर्णेन पार्वत्या सहितः प्रभुः॥ ३१.११ ॥  

निर्मितेन हरेणैव स्वयमीशेन लीलया॥  
सहस्रं तस्य सिंहानां तस्मिन्युक्तं रथोत्तमे॥ ३१.१२ ॥  

अभीषून्पुरुषव्याघ्र ब्रह्मा च जगृहे स्वयम्॥  
ते पिबन्त इवाकाशं त्रासयन्तश्चराचरम्॥ ३१.१३ ॥  

सिंहा रथस्य गच्छन्तो नदन्तश्चारुकेसराः॥  
तस्मिन्रथे पशुपतिः स्थितो भात्युमया सह॥ ३१.१४ ॥  

विद्युता मेडितः सूर्यः सेन्द्रचापघनो यथा॥  
अग्रतस्तस्य भगवान्धनेशो गुह्यकैः सह॥ ३१.१५ ॥  

आस्थाय रुचिरं याति पुष्पकं नरवाहनः॥  
ऐरावणं समास्ताय शक्रश्चापि सुरैः सह॥ ३१.१६ ॥  

पृष्ठतोनुययौ यान्तं वरदं वृषभध्वजम्॥  
तस्य दक्षिणतो देवा मरुतश्चित्रयोधिनः॥ ३१.१७ ॥  

गच्छन्ति वसुभिः सार्धं रुद्रैश्च सह सङ्गताः॥  
यमश्च मृत्युना सार्धं सर्वतः परिवारितः॥ ३१.१८ ॥  

घोरैर्व्याधिशतैश्चापि सव्यतो याति कोपितः॥  
यमस्य पृष्ठतश्चापि घोरस्त्रिशिखरः सितः॥ ३१.१९ ॥  

विजयोनाम रुद्रस्य याति शूलः स्वयं कृतः॥  
तमुग्रपाशो भगवन्वरुणः सलिलेश्वरः॥ ३१.२० ॥  

परिवार्य शतैयाति यादोभिर्विविधैर्वृतः॥  
पृष्ठतो विजयस्यापि याति रुद्रस्य पट्टिशः॥ ३१.२१ ॥  

गदामुशलशक्त्याद्यैर्वरप्रहरणैर्वृतः॥  
पट्टिशं चान्वगात्पार्थ अस्त्रं पाशुपतं महत्॥ ३१.२२ ॥  

बहुशीर्षं महाघोरमेकपादं बहूदरम्॥  
कमण्डलुश्चास्य पश्चान्महर्षिगणसेवितः॥ ३१.२३ ॥  

तस्य दक्षिणतो भाति दण्डो गच्छञ्छ्रिया वृतः॥  
भृग्वङ्गिरोभिः सहितो देवैरप्य भिपूजितः॥ ३१.२४ ॥  

राक्षसाश्चान्यदेवाश्च गन्धर्वा भुजगास्तथा॥  
नद्यो नदाः समुद्राश्च मुनयोऽप्सरसां गणाः॥ ३१.२५ ॥  

नक्षत्राणि ग्रहाश्चैव जङ्गमं स्थावरं तथा॥  
मातरश्च महादेवमनुजग्मुः क्षुधान्विताः॥ ३१.२६ ॥  

सर्वेषां पृष्ठतश्चासीत्तार्क्ष्यस्थो बुद्धिमान्हरिः॥  
पालयन्पृतनां सर्वां स्वपरीवारसंवृतः॥ ३१.२७ ॥  

एवं सैन्यसमोपेत उत्तरं तटमागतः॥  
ताम्रप्राकारमाश्रित्य तस्थौ त्र्यम्बकनन्दनः॥ ३१.२८ ॥  

स तारकपुरस्यापि पश्यनृद्धि मनुत्तमाम्॥  
विसिष्मिये महासेनः प्रशशम्स तपोऽस्य च॥ ३१.२९ ॥  

स्थितः पश्यन्स शुशुभे मयूरस्थो गुहस्तदा॥  
छत्रेण ध्रियमाणेन स्वयं सोमसमस्त्विषा॥ ३१.३० ॥  

वीज्यमानश्चामराभ्यां वाय्वग्रिभ्यां महाद्युतिः॥  
मातृभिश्च सुरैर्दत्तैः स्वैर्गणैरपि संवृतः॥ ३१.३१ ॥  

ततः प्रणम्य तं शक्रो देव मध्ये वचोऽब्रवीत्॥  
पश्यपश्य महासेन दैत्यानां बलशालिनाम्॥ ३१.३२ ॥  

ये त्वां कालं न जानन्ति मर्त्या गृहरता इव॥  
एतेषां च गृहे दूतो यस्त्वां शंसतु तारकम्॥ ३१.३३ ॥  

वीराणामुचितं त्वेतत्कीर्तिदं च महाजने॥  
अनुज्ञया ततः स्कन्दभक्तं शक्रो धनञ्जय॥ ३१.३४ ॥  

मामादिश्यासुरेन्द्राय प्राहिणोद्दौत्ययोग्यकम्॥  
अहं स्वयं गन्तुकामः शक्रेणापि च प्रेषितः॥ ३१.३५ ॥  

प्रासादे स्त्रीसहस्राणां प्रावोचं मध्यतोऽप्यहम्॥  
असुराधमदुर्बुद्धे शक्रस्त्वामाह तच्छृणु॥ ३१.३६ ॥  

यज्जगद्दलनादाप्तं किल्बिषं दानव त्वया॥  
तस्याहं नाशकस्तेऽद्य पुरुषश्चेद्भविष्यसि॥ ३१.३७ ॥  

शीघ्रं निःसर पापिष्ठ निःसरिष्यसि चेन्न हि॥  
क्षणात्तव पुरं क्षेप्स्ये पावित्र्यायैव सागरे॥ ३१.३८ ॥  

इति श्रुत्वा रूक्षवाचं क्रुद्धः स्त्रीगणसंवृतः॥  
मुष्टिमुद्यम्यमाऽधावद्भीतश्चाहं पलायितः॥ ३१.३९ ॥  

व्याकुलस्तत्र वृत्तान्तं कुमाराय न्यवेदयम्॥  
मयि चाप्यागते दैत्यश्चिन्तयामास चेतसि॥ ३१.४० ॥  

नालब्ध संश्रयः शक्रो वक्तुमेतदिहार्हति॥  
निमित्तानि च घोराणि सन्त्रासं जनयन्ति मे॥ ३१.४१ ॥  

एवं विचिन्त्य चोत्थाय गवाक्षं सोध्यरोहत॥  
सहस्रभौमिकावासश्रृङ्गवातायनस्थितः॥ ३१.४२ ॥  

अपश्यद्देवसैन्यं स दिवं भूमिं च संवृतम्॥  
रतैर्गजैर्हयैश्चापि नादिताश्च दिशो दश॥ ३१.४३ ॥  
विमानैश्चाद्भुताकारैः किन्नरोद्गीतनादितैः॥  
दुन्दुभिभिर्गोविषाणैस्तालैः शङ्खैश्च नादितैः॥ ३१.४४ ॥  

अक्षोभ्यामिव तां सेनां दृष्ट्वा सोऽचिन्तयत्तदा॥  
एते मया जिताः पूर्वं कस्माद्भूयः समागताः॥ ३१.४५ ॥  

इति चिन्तापरो दैत्यः शुश्राव कटुकाक्षरम्॥  
देवबन्दिभिरुद्वुष्टं घोरं हृदयदारणम्॥ ३१.४६ ॥  

जयातु लशक्तिदीधितिपिञ्जररुचारुणमण्डलभुजोद्भासितदेवसैन्य
पुरवनकुमुदकाननविकासनेन्दो कुमारनाथ जय दितिकुलमहोदधिवडवानल
मधुररवमयूररवासुरमुकुटकूटकुट्टितचरणनखाङ्कुर महासेन तारकवंशशुष्कतृमदावानल
योगीश्वरयॉ
योगिजनहृदयगगनविततचिन्तासन्तानसन्तमसनोदनखरकिरणकल्पनखनिकरविराजितचरणकमल स्कन्द
जय बाल सप्तवासर भुवनावलिशोकसन्दहन॥ ३१.४७ ॥  

नमो नमस्तेस्तु मनोरमाय नमोस्तु ते साधुभयापहाय॥  
नमोस्तु ते बालकृताचलाय नमोनमो नाशय देवशत्रून्॥ ३१.४८ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे कौमारिकाखण्डे कुमारेश्वरमाहात्म्ये कुमारस्य तारकासुनरनगरं
प्रति गमनवर्णनन्नामैकत्रिंशोऽध्यायः॥ ३१ ॥ छ ॥  

