+++
title = "०५"

+++
[अध्यायः ०५]



वेदव्यासः

अध्यायः ५  
॥ नारद उवाच॥  
ततोऽहं धर्मवर्माणं प्रोच्य तिष्ठेद्धनं त्वयि॥  
कृत्यकाले ग्रहीष्यामीत्यागमं रैवतं गिरिम्॥ ५.१ ॥  
आसं प्रमुदितश्चाहं पश्यंस्तं गिरिसत्तमम्॥  
आह्वयानं नरान्साधून्भूमेर्भुजमिवोच्छ्रितम्॥ ५.२ ॥  
यस्मिन्नानाविधा वृक्षाः प्रकाशन्ते समन्ततः॥  
साधुं गृहपतिं प्राप्य पुत्रभार्यादयो यथा॥ ५.३ ॥  
मुदिता यत्र सन्तृप्ता वाशन्ते कोकिलादयः॥  
सद्गुरोर्ज्ञानसम्पन्ना यथा शिष्यगणा भुवि॥ ५.४ ॥  
यत्र तप्त्वा तपो मर्त्या यथेप्सितमवाप्नुयुः॥  
श्रीमहादेवमासाद्य भक्तो यद्वन्मनोरथम्॥ ५.५ ॥  
तस्याहं च गिरेः पार्थ समासाद्य महाशिलाम्॥  
शीतसौरभ्यमन्देन प्रीणीतोऽचिन्तयं हृदि॥ ५.६ ॥  
तावन्मया स्थानमाप्तं यदतीव सुदुर्लभम्॥  
इदानीं ब्राह्मणार्थेऽहं कुर्वे तावदुपक्रमम्॥ ५.७ ॥  
ब्राह्मणाश्च विलोक्य मे ये हि पात्रतमा मताः॥  
तथा हि चात्र श्रूयन्ते वचांसि श्रुतिवादिनाम्॥ ५.८ ॥  
न जलोत्तरणे शक्ता यद्वन्नौः कर्णवर्जिता॥  
तद्वच्छ्रेष्ठोऽप्यनाचारो विप्रो नोद्धरणक्षमः॥ ५.९ ॥  
ब्राह्मणो ह्यनधीयानस्तृणाग्निरिव शाम्यति॥  
तस्मै हव्यं न दातव्यं न हि भस्मनि हूयते॥ ५.१० ॥  
दानपात्रमतिक्रम्य यदपात्रे प्रदीयते॥  
तद्दत्तं गामतिक्रम्य गर्दभस्य गवाह्निकम्॥ ५.११ ॥  
ऊषरे वापितं बीजं भिन्नभाण्डे च गोदुहम्॥  
भस्मनीव हुतं हव्यं मूर्खे दानमशाश्वतम्॥ ५.१२ ॥  
विधिहीने तथाऽपात्रे यो ददाति प्रतिग्रहम्॥  
न केवलं हि तद्याति शेषं पुण्यं प्रणश्यति॥ ५.१३ ॥  
भूराप्ता गौस्तथा भोगाः सुवर्णं देहमेव च॥  
अश्वश्चक्षुस्तथा वासो घृतं तेजस्तिलाः प्रजाः॥ ५.१४ ॥  
घ्नन्ति तस्मादविद्वांस्तु बिभियाच्च प्रतिग्रहात्॥  
स्वल्पक केनाप्यविद्वांस्तु पङ्के गौरिव सीदति॥ ५.१५ ॥  
तस्माद्ये गूढतपसो गूढस्वाध्यायसाधकाः॥  
स्वदारनिरताः शान्तास्तेषु दत्तं सदाऽक्षयम्॥ ५.१६ ॥  
देशे काल उपायेन द्रव्यं श्रद्धासमन्वितम्॥  
पात्रे प्रदीयते यत्तत्सकलं धर्मलक्षणम्॥ ५.१७ ॥  
न विद्यया केवलया तपसा वापि पात्रता॥  
यत्र वृत्तिमिमे चोभे तद्वि पात्रं प्रचक्षते॥ ५.१८ ॥  
तेषां त्रयाणां मध्ये च विद्या मुख्यो महागुणः॥  
विद्यां विनान्धवद्विप्राश्चक्षुष्मन्तो हि ते मताः॥ ५.१९ ॥  
तस्माच्चक्षुष्मतो विद्वान्देशे देशे परीक्षयेत्॥  
प्रश्रान्ये मम वक्ष्यन्ति तेभ्यो दास्याम्यहं ततः॥ ५.२० ॥  
इति सञ्चिन्त्य मनसा तस्माद्देशात्समुत्थितः॥  
आश्रमेषु महर्षीणां विचराम्यस्मि फाल्गुन॥ ५.२१ ॥  
इमाञ्छ्लोकान्गायमानः प्रश्ररूपाञ्छृणुष्व तान्॥  
मातृकां को विजानाति कतिधा कीदृशाक्षराम्॥ ५.२२ ॥  
पञ्चपञ्चाद्भुतं गेहं को विजानाति वा द्विजः॥  
बहुरूपां स्त्रियं कर्तुमेकरूपां च वत्ति कः॥ ५.२३ ॥  
को वा चित्रकथाबन्धं वेत्ति संसारगोचरः॥  
को वार्णवमहाग्राहं वेत्ति विद्यापरायणः॥ ५.२४ ॥  
को वाष्टविधं ब्राह्मण्यं वेत्ति ब्राह्मणसत्तमः॥  
युगानां च चतुर्णां वा को मूलदिवसान्वदेत्॥ ५.२५ ॥  
चतुर्दशमनूनां वा मूलवासरं वेत्ति कः॥  
कस्मिंश्चैव दिने प्राप पूर्वं वा भास्करो रथम्॥ ५.२६ ॥  
उद्वेजयति भूतानि कृष्णाहिरिववेत्ति कः॥  
को वास्मिन्घोरसंसारे दक्षदक्षतमो भवेत्॥ ५.२७ ॥  
पन्थानावपि द्वौ कश्चिद्वेत्ति वक्ति च ब्राह्मणः॥  
इति मे द्वादश प्रश्रान्ये विदुर्ब्राह्मणोत्तमाः॥ ५.२८ ॥  
ते मे पूज्यतमास्तेषामहामाराधकश्चिरम्॥  
इत्यहं गायमानो वै भ्रमितः सकलां महीम्॥ ५.२९ ॥  
ते चाहुर्दुःखदाः ख्याताः प्रश्रास्ते कुर्महे नमः॥  
इत्यहं सकलां पृथ्वीं विचिन्त्यालब्धब्राह्मणः॥ ५.३० ॥  
हिमाद्रिशिखरासीनो भूयश्चिन्तामवाप्तवान्॥  
सर्वे विलोकिता विप्राः किमतः कर्तुमुत्सहे॥ ५.३१ ॥  
ततो मे चिन्तयानस्य पुनर्जातामतिस्त्वियम्॥  
अद्यापि न गतश्चाहं कलापग्राममुत्तमम्॥ ५.३२ ॥  
यस्मिन्विप्राः संवसन्ति मूर्तानीव तपांसि च॥  
चतुराशीतिसाहस्राः श्रुताध्ययनशालिनः॥ ५.३३ ॥  
स्थाने तस्मिन्गमिष्यामीत्युक्त्वाहं चलितस्तदा॥  
खेचरो हिममाक्रम्य परं पारं गतस्ततः॥ ५.३४ ॥  
अद्राक्षं पुण्यभूमिस्थं ग्रामरत्नमहं महत्॥  
शतयोजनविस्तीर्णं नानावृक्षसमाकुलम्॥ ५.३५ ॥  
यत्र पुण्यवतां सन्ति शतशः प्रवराश्रमाः॥  
सर्वेषामपि जीवानां यत्रान्योन्यं न दुष्टता॥ ५.३६ ॥  
यज्ञभाजां मुनीनां यदुपकारकरं सदा॥  
सतां धर्मवतां यद्वदुपकारो न शाम्यति॥ ५.३७ ॥  
मुनीनां यत्र परमं स्थानं चाप्यविनाशकृत्॥  
स्वाहास्वधावषट्‌कारहन्तकारो न नश्यति॥ ५.३८ ॥  
यत्र कृतयुगस्तार्थं बीजं पार्थावशिष्यते॥  
सूर्यस्य सोमवंशस्य ब्राह्मणानां तथैव च॥ ५.३९ ॥  
स्थानकं तत्समासाद्य प्रविष्टोऽहं द्विजाश्रमान्॥  
तत्र ते विविधान्वादान्विवदन्ते द्विजोत्तमाः॥ ५.४० ॥  
परस्परं चिन्तयाना वेदा मूर्तिधरा यथा॥  
तत्र मेधाविनः केचिदर्थमन्यैः प्रपूरितम्॥ ५.४१ ॥  
विचिक्षिपुर्महात्मानो नभोगतमिवामिषम्॥  
तत्रा हं करमुद्यम्य प्रावोचं पूर्यतां द्विजाः॥ ५.४२ ॥  
काकारावैः किमतैर्वो यद्यस्ति ज्ञानशालिता॥  
व्याकुरुध्वं ततः प्रश्रान्मम दुर्विषहान्बहून्॥ ५.४३ ॥  
॥ब्राह्मणा ऊचुः॥  
वद ब्राह्मण प्रश्रान्स्वाञ्छ्रुत्वाऽऽधास्यामहे वयम्॥  
परमो ह्येष नो लाभः प्रक्षान्पृच्छति यद्भवान्॥ ५.४४ ॥  
अहं पूर्विकया ते वै न्यषेधन्त परस्परम्॥  
अहं पूर्वमहं पूर्वमिति वीरा यथा रणे॥ ५.४५ ॥  
ततस्तान्ब्रवं प्रश्रानहं द्वादश पूर्वकान्॥  
श्रुत्वा ते मामवो चन्त लीलायन्तो मुनीश्वराः॥ ५.४६ ॥  
किं ते द्विज बालप्रश्नैरमीभिः स्वल्पकैरपि॥  
अस्माकं यन्निहीनं त्वं मन्यसे स ब्रवीत्वमून्॥ ५.४७ ॥  
ततोति विस्मितश्चाहं मन्यमानः कृतार्थताम्॥  
तेषां निहीनं सञ्चिन्त्य प्रावोचं प्रब्रवीत्वयम्॥ ५.४८ ॥  
ततः सुतनुनामा स बालोऽबालोऽभ्युवाच माम्॥  
मम मन्दायते वाणी प्रश्नैः स्वल्पैस्तव द्विज॥  
तथापि वच्मि मां यस्मान्निहीनं मन्यते भवान्॥ ५.४९ ॥  
॥सुतनुरुवाच॥  
अक्षरास्तु द्विपं चाशन्मातृकायाः प्रकीर्तिताः॥ ५.५० ॥  
ॐकारः प्रथमस्तत्र चतुर्दश स्वरास्तथा॥  
स्पर्शाश्चैव त्रयस्त्रिं शदनुस्वारस्तथैव च॥ ५.५१ ॥  
विसर्ज्जनीयश्च परो जिह्वामूलीय एव च॥  
उपध्मानीय एवापि द्विपञ्चाशदमी स्मृताः॥ ५.५२ ॥  
इति ते कथिता सङ्ख्या अर्थं चैषां श्रृणु द्विज॥  
अस्मिन्नर्थे चेति हासं तव वक्ष्यामि यः पुरा॥ ५.५३ ॥  
मिथिलायां प्रवृत्तोऽभूद्ब्राह्मणस्य निवेशने॥  
मिथिलायां पुरा पुर्यां ब्राह्मणः कौथुमाभिधः॥ ५.५४ ॥  
येन विद्याः प्रपठिता वर्तन्ते भुवि या द्विज॥  
एकत्रिंशत्सहस्राणि वर्षाणां स कृतादरः॥ ५.५५ ॥  
क्षणमप्यनवच्छिन्नं पठित्वा गेहवानभूत्॥  
ततः केनापि कालेन कौथुमस्याभवत्सुतः॥ ५.५६ ॥  
जडवद्वर्त्तमानः स मातृकां प्रत्यपद्यत॥  
पठित्वा मातृकामन्यन्नाध्येति स कथञ्चन॥ ५.५७ ॥  
ततः पिता खिन्नरूपी जडं तं समभाषत॥  
अधीष्व पुत्रकाधीष्व तव दास्यामि मोदकान्॥ ५.५८ ॥  
अथान्यस्मै प्रदास्यामि कर्णावुत्पाटयामि ते॥ ५.५९ ॥  
॥पुत्र उवाच॥  
तात किं मोदकार्थाय पठ्यते लोभहेतवे॥  
पठनन्नाम यत्पुंसां परामार्थं हि तत्स्मृतम्॥ ५.६० ॥  
॥कौथुम उवाच॥  
एवं ते वदमानस्य आयुर्भवतु ब्रह्मणः॥  
साध्वी बुद्धिरियं तेऽस्तु कुतो नाध्येष्यतः परम्॥ ५.६१ ॥  
॥पुत्र उवाच॥  
तात सर्वं परिज्ञेयं ज्ञानमत्रैव वै यतः॥  
ततः परं कण्ठशोषः किमर्थं क्रियते वद॥ ५.६२ ॥  
॥पितोवाच॥  
विचित्रं भाषसे बाल ज्ञातोऽत्रार्थश्च कस्त्वया॥  
ब्रूहि ब्रूहि पुनर्वत्स श्रोतुमिच्छामि ते गिरम्॥ ५.६३ ॥  
॥पुत्र उवाच॥  
एकत्रिंशत्सहस्राणि पठित्वापि त्वया पितः॥  
नानातर्कान्भ्रान्तिरेव सन्धिता मनसिस्वके॥ ५.६४ ॥  
अयमयं चायमिति धर्मो यो दर्शनोदितः॥  
तेषु वातायते चेतस्तव तन्नाशयामि ते॥ ५.६५ ॥  
उपदेशं पठस्येव नैवार्थज्ञोऽसि तत्त्वतः॥  
पाठमात्रा हि ये विप्रा द्विपदाः पशवो हि ते॥ ५.६६ ॥  
तत्ते ब्रवीमि तद्वाक्यं मोहमार्तण्डमद्भुतम्॥ ५.६७ ॥  
अकारः कथितो ब्रह्मा उकारो विष्णुरुच्यते॥  
मकारश्च स्मृतो रुद्रस्त्रयश्चैते गुणाः स्मृताः॥ ५.६८ ॥  
अर्धमात्रा च या मूर्ध्नि परमः स सदाशिवः॥  
एवमोङ्कारमाहात्म्यं श्रुतिरेषा सनातनी॥ ५.६९ ॥  
ॐकारस्य च माहात्म्यं याथात्म्येन न शक्यते॥  
वर्षाणामयुतेनापि ग्रन्थकोटिभिरेव वा॥ ५.७० ॥  
पुनर्यत्सारसर्वस्वं प्रोक्तं तच्छ्रूयतां परम्॥  
अःकारान्ता अकाराद्या मनवस्ते चतुर्दश॥ ५.७१ ॥  
स्वायम्भुवश्च स्वारोचिरौत्तमो रैवतस्तथा॥  
तामसश्चाक्षुषः षष्ठस्तथा वैवस्वतोऽधुना॥ ५.७२ ॥  
सावर्णिर्ब्रह्मसावर्णी रुद्रसावर्णिरेव च॥  
दक्षसावर्णिरेवापि धर्मसावर्णिरेव च॥ ५.७३ ॥  
रौच्यो भौत्यस्तथा चापि मनवोऽमी चतुर्दश॥  
श्वेतः पाण्डुस्तथा रक्तस्ताम्रः पीतश्च कापिलः॥ ५.७४ ॥  
कृष्णः श्यामस्तथा धूम्रः सुपिशङ्गः पिशङ्गकः॥  
त्रिवर्णः शबलो वर्णैः कर्कन्धुर इति क्रमात्॥ ५.७५ ॥  
वैवस्वतः क्षकारश्च तात कृष्णः प्रदृश्यते॥  
ककाराद्य हकारान्तास्त्रयस्त्रिंशच्च देवताः॥ ५.७६ ॥  
ककाराद्याष्ठकारान्ता आदित्या द्वादश स्मृताः॥  
धाता मित्रोऽर्यमा शक्रो वरुणाश्चांशुरेव च॥ ५.७७ ॥  
भगो विवस्वान्पूषा च सविता दशमस्तथा॥  
एकादशस्तथा त्वष्टा विष्णुर्द्वादश उच्यते॥ ५.७८ ॥  
जघन्यजः स सर्वेषामादित्यानां गुणाधिकः॥  
डकाराद्या बकारान्ता रुद्राश्चैकादशैव तु॥ ५.७९ ॥  
कपाली पिङ्गलो भीमो विरुपाक्षो विलोहितः॥  
अजकः शासनः शास्ता शम्भुश्चण्डो भवस्तथा॥ ५.८० ॥  
भकाराद्याः षकारान्ता अष्टौ हि वसवो मताः॥  
ध्रुवो घोरश्च सोमश्च आपश्चैव नलोऽनिलः॥ ५.८१ ॥  
प्रत्यूषश्च प्रभासश्च अष्टौ ते वसवः स्मृताः॥  
सौ हश्चेत्यश्विनौ ख्यातौ त्रयस्त्रिंशदिमे स्मृताः॥ ५.८२ ॥  
अनुस्वारो विसर्गश्च जिह्वामूलीय एव च॥  
उपध्मानीय इत्येते जरायुजास्तथाण्डजाः॥ ५.८३ ॥  
स्वेदजाश्चोद्भिजाश्चेति तत जीवाः प्रकीर्तिताः॥  
भावार्थः कथितश्चायं तत्त्वार्थं श्रृणु साम्प्रतम्॥ ५.८४ ॥  
ये पुमांसस्त्वमून्देवान्समाश्रित्य क्रियापराः॥  
अर्धमात्रात्मके नित्ये पदे लीनास्त एव हि॥ ५.८५ ॥  
चतुर्णां जीवयोनीनां तदैव परिमुच्यते॥  
यदाभून्मनसा वाचा कर्मणा च यजेत्सुरान्॥ ५.८६ ॥  
यस्मिञ्छास्त्रे त्वमी देवा मानिता नैव पापिभिः॥  
तच्छास्त्रं हि न मन्तव्यं यदि ब्रह्मा स्वयं वदेत्॥ ५.८७ ॥  
अमी च देवाः सर्वत्र श्रौते मार्गे प्रतिष्ठिताः॥  
पाषण्डशास्त्रे सर्वत्र निषिद्धाः पापकर्मभिः॥ ५.८८ ॥  
तदमून्ये व्यतिक्रम्य तपो दानमथो जपम्॥  
प्रकुर्वन्ति दुरात्मानो वेपते मरुतः पथि॥ ५.८९ ॥  
अहो मोहस्य माहात्म्यं पश्यताविजितात्मनाम्॥  
पठन्ति मातृकां पापा मन्यन्ते न सुरानिह॥ ५.९० ॥  
॥सुतनुरुवाच॥  
इति तस्य वचः श्रुत्वा पिताभूदतिविस्मितः॥  
पप्रच्छ च बहून्प्रश्रान्सोप्य वादीत्तथातथा॥ ५.९१ ॥  
मयापि तव प्रोक्तोऽयं मातृकाप्रश्र उत्तमः॥  
द्वितीयं श्रृणु तं प्रश्नं पञ्चपञ्चाद्भुतं गृहम्॥ ५.९२ ॥  
पञ्चभूतानि पञ्चैव कर्मज्ञानेन्द्रियाणि च॥  
पञ्च पञ्चापि विषया मनोबुद्ध्यहमेव च॥ ५.९३ ॥  
प्रकृतिः पुरुषश्चैव पञ्चविंशः सदाशिवः॥  
पञ्चपञ्चभिरेततैस्तु निष्पन्नं गृहमुच्यते॥ ५.९४ ॥  
देहमेतदिदं वेद तत्त्वतो यात्यसौ शिवम्॥  
बहुरूपां स्त्रियं प्राहुर्बुद्धिं वेदान्तवादिनः॥ ५.९५ ॥  
सा हि नानार्थभजनान्नानारूपं प्रपद्यते॥  
धर्मस्यैकस्य संयोगाद्बहुधाप्येकिकैव सा॥ ५.९६ ॥  
इति यो वेदे तत्त्वार्थं नासौ नरकमाप्नुयात्॥  
मुनिभिर्यश्च न प्रोक्तं यन्न मन्येत दैवतान्॥ ५.९७ ॥  
वचनं तद्बुधाः प्रहुर्बन्धं चित्रकथं त्विति॥  
यच्च कामान्वितं वाक्यं पञ्चमं वाप्यतः श्रुणु॥ ५.९८ ॥  
एको लोभो महान्ग्राहो लोभात्पापं प्रवर्तते॥  
लोभात्क्रोधः प्रभवति लोभात्कामः प्रवर्तते॥ ५.९९ ॥  
लोभान्मोहश्च माया च मानः स्तम्भः परेष्सुता॥  
अविद्याऽप्रज्ञता चैव सर्वं लोभात्प्रवर्तते॥ ५.१०० ॥  
हरणं परवित्तानां परदाराभिमर्शनम्॥  
साहसानां च सर्वेषामकार्याणआं क्रियास्तथा॥ ५.१०१ ॥  
स लोभः सह मोहेन विजेतव्यो जितात्मना॥  
दम्भो द्रोहश्च निन्दा च पैशुन्यं मत्सरस्तथा॥ ५.१०२ ॥  
भवन्त्येतानि सर्वाणि लुब्धानामकृतात्मनाम्॥  
सुमहां त्यपि सास्त्राणि धारयन्ति बहुश्रुताः॥ ५.१०३ ॥  
छेत्तारः संशयानां च लोभग्रस्ता व्रजन्त्यधः॥  
लोभक्रोधप्रसक्ताश्च शिष्टाचारबहिष्कृताः॥ ५.१०४ ॥  
अन्तःक्षुरा वाङ्मधुराः कूपाश्धन्नास्तृणौरिव॥  
कुर्वते ये बहून्मार्गांस्तांस्तान्हेतुबलन्विताः॥ ५.१०५ ॥  
सर्वमार्गं विलुम्मपन्ति लोभाज्जातिषु निष्ठुराः॥  
धर्मावतंसकाः क्षुद्रा मुष्णन्ति ध्वजिनो जगत्॥ ५.१०६ ॥  
एतेऽतिपापिनो ज्ञेया नित्यं लोभसमन्विताः॥  
जनको युवनाश्वश्च वृषादर्भिः प्रसेनजित्॥ ५.१०७ ॥  
लोभक्षयाद्दिवं प्राप्तास्तथैवान्ये जनाधिपाः॥  
तस्मात्त्यजन्ति ये लोभं तेऽतिक्रामन्ति सागरम्॥ ५.१०८ ॥  
संसाराख्यमतोऽनये ये ग्राहग्रस्ता न संशयः॥  
अथ ब्राह्मणभेदांस्त्वमष्टो विप्रावधारय॥ ५.१०९ ॥  
मात्रश्च ब्राह्मणश्चैव श्रोत्रियश्च ततः परम्॥  
अनूचानस्तथा भ्रूण ऋषिकल्प ऋषिर्मुनिः॥ ५.११० ॥  
एते ह्यष्टौ समुद्दिष्टा ब्राह्मणाः प्रथमं श्रुतौ॥  
तेषां परः परः श्रेष्ठो विद्यावृत्तविशेषतः॥ ५.१११ ॥  
ब्राह्मणानां कुले जातो जातिमात्रो यदा भवेत्॥  
अनुपेतः क्रियाहीनो मात्र इत्यभिधीयते॥ ५.११२ ॥  
एकोद्देश्यमतिक्रम्य वेदस्याचारवानृजुः॥  
स ब्राह्मण इति प्रोक्तो निभृतः सत्यवाग्घृणी॥ ५.११३ ॥  
एकां शाखां सकल्पां च षड्भिरङ्गैरधीत्य च॥  
षट्कर्मनिरतो विप्रः श्रोत्रियोनाम धर्मवित्॥ ५.११४ ॥  
वेदवेदाङ्गतत्त्वज्ञः शुद्धात्मा पापवर्जितः॥  
श्रेष्ठः श्रोत्रियवान्प्राज्ञः सोऽनूचान इति स्मृतः॥ ५.११५ ॥  
अनूचानगुणोपेतो यज्ञस्वाध्याययन्त्रितः॥  
भ्रूण इत्युच्यते शिष्टैः शेषभोजी जितेन्द्रियः॥ ५.११६ ॥  
वैदिकं लौकिकं चैव सर्वज्ञानमवाप्य यः॥  
आश्रमस्थो वशी नित्यमृषिकल्प इति स्मृतः॥ ५.११७ ॥  
ऊर्ध्वरेता भवत्यग्र्यो नियताशी नसम्श यी॥  
शापानुग्रहयोः शक्तः सत्यसन्धो भवेदृषिः॥ ५.११८ ॥  
निवृत्तः सर्वतत्त्वज्ञः कामक्रोधविवर्जितः॥  
ध्यानस्थानिष्क्रियो दान्तस्तुल्यमृत्काञ्चनो मुनिः॥ ५.११९ ॥  
एवमन्वयविद्याभ्यां वृत्तेन च समुच्छ्रिताः॥  
त्रिशुक्लानाम विप्रेन्द्राः पूज्यन्ते सवनादिषु॥ ५.१२० ॥  
इत्येवंविधविप्रत्वमुक्तं श्रृणु युगादयः॥  
नवमी कार्तिके शुक्ला कृतादिः परिकीर्तिता॥ ५.१२१ ॥  
वैशाखस्य तृतीया या शुक्ला त्रेतादिरुच्यते॥  
माघे पञ्चदशीनाम द्वापरादिः स्मृता बुधैः॥ ५.१२२ ॥  
त्रयोदशी नभस्ये च कृष्णा सा हि कलेः स्मृता॥  
युगादयः स्मृता ह्येता दत्तस्याक्षयकारकाः॥ ५.१२३ ॥  
एताश्चतस्रस्तिथयो युगाद्या दत्तं हुतं चाक्षयमाशु विद्यात्॥  
युगेयुगे वर्षशतेन दानं युगादिकाले दिवसेन तत्फलम्॥ ५.१२४ ॥  
युगाद्याः कथिता ह्येता मन्वाद्याः श्रृणु साम्प्रतम्॥  
अश्वयुक्छुक्लनवमी द्वादशी कार्तिके तथा॥ ५.१२५ ॥  
तृतीया चैत्रमासस्य तथा भाद्रपदस्य च॥  
फाल्गुनस्य त्वमावास्या पौषस्यैकादशी तथा॥ ५.१२६ ॥  
आषाढस्यापि दशमी माघमासस्य सप्तमी॥  
श्रावणस्याष्टमी कृष्णा तथाषाढी च पूर्णिमा॥ ५.१२७ ॥  
कार्तिकी फाल्गुनी चैत्री ज्येष्ठे पञ्चदशी सिता॥  
मन्वन्तरादयश्चैता दत्तस्याक्षयकारकाः॥ ५.१२८ ॥  
यस्यां तिथौ रथं पूर्वं प्राप देवो दिवाकरः॥  
सा तिथिः कथिता विप्रैर्माघे या रथसप्तमी॥ ५.१२९ ॥ द्र. [**ऋ.
](https://sa.wikisource.org/s/yp)  
तस्यां दत्तं हुतं चेष्टं सर्वमेवाक्षयं मतम्॥  
सर्वदारिद्र्यशमनं भास्करप्रीतये मतम्॥ ५.१३० ॥  
नित्योद्वेजकमाहुर्यं बुधास्तं श्रृणु तत्त्वतः॥  
यश्च याचनिको नित्यं न स स्वर्गस्य भाजनम्॥ ५.१३१ ॥  
उद्वेजयति भूतानि यथा चौरास्तथैव सः॥  
नरकं याति पापात्मा नित्योद्वेगकरस्त्वसौ॥ ५.१३२ ॥  
इहोपपत्तिर्मम केन कर्मणा क्व च प्रयातव्यमितो मयेति॥  
विचार्य चैवं प्रतिकारकारी बुधैः स चोक्तो द्विज दक्षदक्षः॥ ५.१३३ ॥  
मासैरष्टभिरह्ना च पूर्वेण वयसायुषा॥  
तत्कर्म पुरुषः कुर्याद्येनान्ते सुखमेधते॥ ५.१३४ ॥  
अर्चिर्धूमश्च मार्गौ द्वावाहुर्वेदान्तवादिनः॥  
अर्चिषा याति मोक्षं च धूमेनावर्तते पुनः॥ ५.१३५ ॥  
यज्ञैरासाद्यते धूमो नैष्कर्म्येणार्चिराप्यते॥  
एतयोरपरो मार्गः पाखण्ड इति कीर्त्यते॥ ५.१३६ ॥  
यो देवान्मन्यते नैव धर्मांश्च मनुसूचितान्॥  
नैतौ स याति पन्थानौ तत्त्वार्थोऽयं निरूपितः॥ ५.१३७ ॥  
इते ते कीर्तिताः प्रश्राः शक्त्या ब्राह्मणसत्तम॥  
साधु वाऽसाधु वा ब्रूही ख्यापयात्मानमेव च॥ ५.१३८ ॥  
इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे कलापग्रामवासिसुतनुब्राह्मणेन नारदप्रश्नोत्तरकथनन्नाम
पञ्चमोऽध्यायः॥ ५ ॥ छ ॥  

## \## **टिप्पणी**

## 

## 

उपध्मानीय इत्येते...स्वेदजाश्चोद्भिजाश्चेति --

उपूपध्मानीया ओष्ठ्याः । ^प ^फ इति पफाभ्यां प्राक् अर्धविसर्गसदृशः
उपध्मानीयः । ^क ^ख इति कखाभ्यां प्राक् अर्धविसर्गसदृशो जिह्वमूलीयः -
नाट्यशास्त्रम् [१४.११](https://sa.wikisource.org/s/bco)

