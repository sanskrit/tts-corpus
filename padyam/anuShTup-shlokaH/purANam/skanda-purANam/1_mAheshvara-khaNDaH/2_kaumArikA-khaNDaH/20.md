+++
title = "२०"

+++
[अध्यायः २०]



वेदव्यासः

अध्यायः २०  
॥नारद उवाच॥  
तं दृष्ट्वा दानवाः सर्वे क्रुद्धाः स्वैःस्वैर्बलैर्वृताः॥  
सरघा इव माक्षिकं रुरुधुः सर्वतस्ततः॥ २०.१ ॥  

पर्वताभे गजे भीमे मदस्राविणि दुर्दमे॥  
सितचित्रपताके तु प्रभिन्नकरटामुखे॥ २०.२ ॥  

स्वर्णवर्णाञ्चिते यद्वन्नगे दावाग्निसंवृते॥  
आरुह्यजौ निमिर्दैत्यो हरिं प्रत्युद्ययौ बली॥ २०.३ ॥  

तस्यासन्दानवा रौद्रा गजस्य परिरक्षिणः॥  
सप्तविंशतिकोट्यश्च किरीटकवचोज्जवलाः॥ २०.४ ॥  

अश्वमारुह्य शैलाभं हरिमाद्रवत्॥  
पञ्चयोजनप्रग्रीवमुष्ट्रमास्थाय जम्भकः॥ २०.५ ॥  

शुम्भो मेषं समारुह्याव्रजद्द्वादशयोजनम्॥  
अपरे दानवेन्द्राश्च यत्ता नानास्त्रापाणयः॥ २०.६ ॥  

आजग्मुः समरे क्रुद्धा विष्णुमक्लिष्टकारिणम्॥  
परघेण निमिर्दैत्यो मथनो मुद्गरेण च॥ २०.७ ॥  

शुम्भः शूलेन तीक्ष्णेन प्रासेन ग्रसनस्तथा॥  
चक्रेण क्रथनः क्रुद्धो जम्भः शक्त्या महारणे॥ २०.८ ॥  

जघ्नुर्नारायणं शेषा विशिखैर्मर्मभेदिभिः॥  
तान्यस्त्राणि प्रयुक्तानि विविशुः पुरुषोत्तमम्॥ २०.९ ॥  

उपदेशा गुरोर्यद्वत्सच्छिष्यं बहुधेरिताः॥  
ततः क्रुद्धो हरिर्गृह्य धनुर्बाणांश्च पुष्कलान्॥ २०.१० ॥  

ममर्द दैत्यसेनां तद्धर्ममर्थवचो यथा॥  
निमिं विव्याध विंशत्या वाणैरनलवर्चसैः॥ २०.११ ॥  

मथनं दशभिश्चैव शुम्भं पञ्चभिरेव च॥  
शतेन महिषं क्रुद्धो विव्याधोरसि माधवः॥ २०.१२ ॥  

जम्भं द्वादशभिस्तीक्ष्णैः सर्वांश्चैकैक शोऽष्टभिः॥  
तस्य तल्लाघवं दृष्ट्वा दानवाः क्रोधमूर्छिताः॥ २०.१३ ॥  

चक्रुर्गाढतरं यत्नमावृण्वाना हरिं शरैः॥  
चिच्छेदाथ धनुर्ज्यां च निमिर्भल्लेन दानवः॥ २०.१४ ॥  

हस्ताच्चापं च संरम्भाच्चिच्छेद महिषासुरः॥  
षीडयामासा गरुडं जम्भो बाणायुतैस्त्रिभिः॥ २०.१५ ॥।  
भुजावस्य च विव्याध शम्भो बाणायुतेन वै॥  
ततो विस्मितचित्तस्तु गदां जग्राह माधवः॥ २०.१६ ॥  

तां प्राहिणोत्स वेगेन मथनाय महाहवे॥  
तामाप्राप्तां निमिर्बाणैर्मुशलाभैः सहस्रशः॥ २०.१७ ॥  

आहत्य पातयामास विनदन्कालमेघवत्॥  
ततोंऽतरिक्षे हाहेति भूतानां जज्ञिरे कथाः॥ २०.१८ ॥  

नैतदस्ति बलं व्यक्तं यत्राशीर्यत सा गदा॥  
तां हरिः पतितां दृष्ट्वा अस्थाने प्रार्थनामिव॥ २०.१९ ॥  

जग्राह मुद्गरं घोरं दिव्यरत्नपरिष्कृतम्॥  
तं मुमोचातिवेगेन निमिमुद्दिश्य दानवम्॥ २०.२० ॥  

तमायान्तं वियत्येव त्रयो दैत्या ह्यवारयन्॥  
गदया दम्भदैत्यस्तु ग्रसनः पट्टिशेन तु॥ २०.२१ ॥  

शक्त्या च महिषो दैत्यो विनदन्तो महाररवम्॥  
निराकृतं तमालोक्य दुर्जनैः सुजनं यथा॥ २०.२२ ॥  

जग्राह शक्तिमुग्रोग्रां शतघण्टामहास्वनाम्॥  
जम्भाय तां समुद्दिश्य प्राहिणोद्भीषणेरणे॥ २०.२३ ॥  

तामायान्तीमथालोक्य जम्भोऽन्यस्य रथात्त्वरात्॥  
आप्लुत्य लीलया गृह्णन्कामिनीं कामुको यथा॥ २०.२४ ॥  

तयैव गरुडं मूर्ध्नि जघ्ने स प्रहसन्बली॥  
ततो भूयो रथं प्राप्य घनुर्गृह्यभ्ययोजयत्॥ २०.२५ ॥  

विचेताश्चाभवद्युद्धे गरुडः शक्तिपीडितः॥  
ततः प्रहस्य तं विष्णुः साधुसाध्विति भारत॥ २०.२६ ॥  

करस्पर्शेन कृतवान्विमोहं विनतात्मजम्॥  
समाश्वास्य च तं वाग्भिः शक्तिं दृष्ट्वा च निष्फलाम्॥ २०.२७ ॥  

कुभार्यस्य यथा पुंसः सर्वंस्याच्चिन्तितं वृथा॥  
दृठसारमहामौर्वीमन्यां संयोजयत्ततः॥ २०.२८ ॥  

कृत्वा च तलनिर्घोषं रौद्रमस्त्रं मुमोच सः॥  
ततोऽस्त्रतेजसा सर्वमाकाशं नैव दृश्यते॥ २०.२९ ॥  

भूमिर्दिशश्च विदिशो बामजालमया बुभुः॥  
दृष्ट्वा तदस्त्रमाहात्म्यं सेनानीर्ग्रसनोऽसुरः॥ २०.३० ॥  

ब्राह्ममस्त्रं चकाराशु सर्वास्त्रविनिवारणम्॥  
तेन तत्प्रशमं यातं रौद्रास्त्रं लोकभीषणम्॥ २०.३१ ॥  

अस्त्रे प्रतिहते तस्मिन्विष्णुर्दानवसूदनः॥  
कालदण्डास्त्रमकरोत्सर्वलोकभयङ्करम्॥ २०.३२ ॥  

सन्धीयमानेस्त्रे तस्मिन्मारुतः परुषो ववौ॥  
चकम्पे च मही देवी भिन्नाश्चाम्बुधयोऽभवन्॥ २०.३३ ॥  

तदस्त्रमुग्रं दृष्ट्वा तु दानवा युद्धदुर्मदाः॥  
चक्रुरस्त्राणि दिव्यानि नानारूपाणि संयुगे॥ २०.३४ ॥  

नारायणांस्त्रं ग्रसनस्तु चक्रे त्वाष्ट्रं निमिश्चास्त्रवरं मुमोच॥  
ऐषीकमस्त्रं च चकार जम्भो युद्धस्य दण्डास्त्र निवारणाय॥ २०.३५ ॥  

यावच्च सन्धानवशं प्रयान्ति नारायणादीनि निवारणाय॥  
तावत्क्षणेनैव जघान कोटीन्दैत्येश्वराणां किल कालदण्डः॥ २०.३६ ॥  

अनन्तरं शान्तभयं तदस्त्रं दैत्यास्त्रयोगेन च कालदण्डम्॥  
शान्तं तदालोक्य हरिः स्वमस्त्रं कोपेन कालानलतुल्यमूर्तिः॥ २०.३७ ॥  

जग्राह चक्रं तपना युतप्रभमुग्रारमात्मानमिव द्वितीयम्॥  
चिक्षेप सेनापतये ज्वलन्तं चतुर्भूजः संयति सम्प्रगृह्य॥ २०.३८ ॥  

तदाव्रजच्चक्रमथो विलोक्य सर्वात्मना दैत्यवराः स्ववीर्यात्॥  
नाशक्नुन्वारयितुं प्रचण्डं दैवं यथा पूर्वमिवोपपन्नम्॥ २०.३९ ॥  

तदप्रतर्क्यं नवहेतितुल्यं चक्रं पपात ग्रसनस्य कण्ठे॥  
तद्रक्तधारा रुणघोरनाभि जगाम भूयोपि करं मुरारेः॥ २०.४० ॥  

चक्राहतः संयति दानवश्च पपात भूमौ प्रममार चापि॥  
दैत्याश्च शेषा भृशशौकमापुः क्रोधं च केचित्पिपिषुर्भुजांश्च॥ २०.४१ ॥  

ततो विनिहते दैत्ये ग्रसने बलनायके॥  
निर्मर्यादमयुध्यन्त हरिणा सह दानवाः॥ २०.४२ ॥  

पट्टिशैर्मुशलैः प्रासैग्नि दाभिः कणपैरपि॥  
तीक्ष्णाननैश्च नाराचैश्चक्रैः शक्तिभिरेव च॥ २०.४३ ॥  

तदस्त्रजालं तैर्मुक्तं लब्धलक्षो जनार्दनः॥  
एकैकं शतधा चक्रे बाणैरग्नि शिखोपमैः॥ २०.४४ ॥  

जघान तेषां सङ्क्रुद्धः कोटिकोटिं जनार्दनः॥  
ततस्ते सहसा भूत्वा न्यपतन्केशवोपरि॥ २०.४५ ॥  

गरुडं जगृहुः केचित्पादयोः शतशोऽसुराः॥  
ललम्बिरे च पक्षाभ्यां मुखे चान्ये ललम्बिरे॥ २०.४६ ॥  

केशवस्यापि धनुषि भुजयोः शीर्ष एव च॥  
ललम्बिरे महादैत्या निनदन्तो मुहुर्मुहुः॥ २०.४७ ॥  

तदद्भुतं महद्दृष्ट्वा सिद्धचारणवार्तिकाः॥  
हाहेति मुमुचुर्नादसम्बरे चास्तुवन्हरिम्॥ २०.४८ ॥  

ततो हरिर्विनिर्धूय पातयामास तान्भुवि॥  
यथा प्रबुद्धः पुरुषो दोषान्संसारसम्भवान्॥ २०.४९ ॥  

विकोशं च ततः नन्दकं खड्गमुत्तमम्॥  
चर्म चाप्यमलं विष्णुः पदातिस्तानधावत॥ २०.५० ॥  

ततो मुहूर्तमात्रेण पद्मानि दश केशवः॥  
चकर्त्त मार्गे बहुभिर्विचरन्दैत्यसत्तमान्॥ २०.५१ ॥  

ततो निमिप्रभृतयो विनद्यासुरसत्तमाः॥  
अधावन्त महेष्वासाः केशवं पादचारिणम्॥ २०.५२ ॥  

गरुत्मांश्चाभ्ययात्तूर्णमारुरोह च तं हरिः॥  
उवाच च गरुत्मन्तं तस्मिंश्च तुमुले रणे॥ २०.५३ ॥९  
अश्रान्तो यदि तार्क्ष्यासि मथनं प्रति तद्व्रज॥  
श्रान्तश्चेच्च मुहूर्तं त्वं रणादपसृतो भव॥ २०.५४ ॥  
॥तार्क्ष्य उवाच॥  
न मे श्रमोऽस्ति लोकेश किञ्चित्संस्मरतश्च मे॥  
यन्मे सुतान्वाहनत्वे कल्पयामास तारकः॥ २०.५५ ॥  

इति ब्रवन्रणे दैत्यं मथनं प्रति सोऽगमत्॥  
दैत्यस्तवभिमुखं दृष्ट्वा शङ्खचक्रगदाधरम्॥ २०.५६ ॥  

जघान भिण्डिपालेन शितधारेण वक्षसि॥  
तं प्रहारमचिन्त्यैव विष्णुस्तस्मिन्महाहवे॥ २०.५७ ॥  

जघान पञ्चभिर्बाणैर्गिरीन्द्रस्यापि भेदकैः॥  
आकर्णकृष्टैर्दशभिः पुनर्विद्धः स्तनान्तरे॥ २०.५८ ॥  

विचेतनो मुहूर्तात्स संस्तभ्य मथनः पुनः॥  
गृहीत्वा परिघं मूर्ध्नि जनार्दनमताडयत्॥ २०.५९ ॥  

विष्णुस्तेन प्रहारेण किञ्चिदाघूर्णितोऽभवत्॥  
ततः कोपविवृत्ताक्षो गदां जग्राह माधवः॥ २०.६० ॥  

तया सन्ताडयामास मथनं हृदये दृढम्॥  
स पपात तथा भूमौ चूर्णिताङ्गो ममार च॥ २०.६१ ॥  

तस्मिन्निपतिते भूमौ मथने मथिते भृशम्॥  
अवसादं युयुर्दैत्याः सर्वे ते युद्धमण्डले॥ २०.६२ ॥  

ततस्तेषु विषण्णेषु दानवेष्वतिमानिषु॥  
चुकोप रक्तनयनो महिषो दानवेश्वरः॥ २०.६३ ॥  

प्रत्युद्ययौ हरिं रौद्रः स्वबाहुबलमाश्रितः॥  
रीक्ष्णधारेण शूलेन महिषो हरिमर्दयन्॥ २०.६४ ॥  

शक्त्या च गरुडं वीरो हृदयेऽभ्यहनद्दृढम्॥  
ततो विवृत्य वदनं महामलगुहानिभम्॥ २०.६५ ॥  

ग्रस्तुमैच्छद्रणे दैत्यः सगरुत्मन्तमच्युतम्॥  
अथाच्‌युतोऽपि विज्ञाय दानवस्य चिकीर्षितम्॥ २०.६६ ॥  

वदनं पूरयामास दिव्यैस्त्रैर्महाबलः॥  
स तैर्बाणैरभिहतो महिषोऽचलसन्निभः॥ २०.६७ ॥  

परिवर्तितकायार्धः पपाताथ ममार च॥  
महिषं पतितं दृष्ट्वा जीवयित्वा पुनर्हरिः॥ २०.६८ ॥  

महिषं प्राह मत्तस्त्वं वधं नार्हसि दानव॥  
योषिद्वध्यः पुरोक्तस्त्वं साक्षात्कमलयोनिना॥ २०.६९ ॥  

उत्तिष्ठ गच्छ मन्मुक्तो द्रुतमस्मान्महारणात्॥  
इत्युक्तो हरिणा तस्माद्देशादपगतोऽसुरः॥ २०.७० ॥  

तस्मिन्पराङ्मुखे दैत्ये महिषे शुम्भदानवः॥  
सन्दष्टौष्ठपुटाटोपो भृकुटीकुटिलाननः॥ २०.७१ ॥  

निर्मध्य पाणिना पाणिं धनुरादाय भैरवम्॥  
सज्जीकृत्य महाघोरान्मुमोच शतशः शरान्॥ २०.७२ ॥  

स चित्रयोधी दृढमुष्टिपातस्ततश्व विष्णुं च दैत्यः॥  
बाणैर्ज्वलद्वह्निशिखानिकाशैः क्षिप्तैरसङ्ख्यैः प्रतिघाहीनैः॥ २०.७३ ॥  

विष्णुश्च दैत्येन्द्रशरार्दितो भृशं भुशुण्डिमादाय कृतान्ततुल्याम्॥  
तया मुखं चास्य पिपेष सङ्ख्ये शुम्भस्य जत्रुं च धराधराभम्॥ २०.७४ ॥  

ततस्त्रिभिः शम्भुभुजं द्विषष्ट्या सूतस्य शीर्षं दशक्षिश्च केतुम्॥  
विष्णुर्विकृष्टैः श्रवणावसानं दैत्यस्य बाणैर्ज्वलनार्कवर्णैः॥ २०.७५ ॥  

स तैश्च विद्धो व्यथितो बभूव दैत्येश्वरो विस्रुतशोणिताक्तः॥  
ततोऽस्य किञ्चिच्चलितस्य धैर्यादुवाच शङ्खाम्बुजसार्ङ्गपाणिः॥ २०.७६ ॥  

योषित्सुवध्योऽसि रणं विभुञ्च शुम्भाऽशुभ स्वल्पतरैरहोभिः॥  
मत्तोर्हसि त्वं न वृथैव मूढ ततोऽपयातः स च शम्भदानवः॥ २०.७७ ॥  

जम्भोऽथ तद्विष्णुमुखान्निशम्य जगर्ज चोच्चैः कृतसिंहनादः॥  
प्रोवाच वाक्यं च सलीलमाजौ महाट्टहासेन जगद्विकम्प्य॥ २०.७८ ॥  

किमेभिस्ते जलावास दैत्यैर्हीनपराक्रमैः॥  
मामासादय युद्धेऽस्मिन्यदि ते पौरुषं क्वचित्॥ २०.७९ ॥  

यत्ते पूर्वं हता दैत्या हिरण्याक्षमुखाः किल॥  
जम्भस्तदाभवन्नैव पश्य मामद्य संस्थितम्॥ २०.८० ॥  

पश्य तालप्रती काशौ भुजावेतौ हरे मम॥  
वक्षो वा वज्रकठिनं मयि प्रहर तत्सुखम्॥ २०.८१ ॥  

इत्युक्तः केशवस्तेन सृक्किणी संलिहन्रुषा॥  
मुमोच परिघङ्घोरं विरीणामपि दारणम्॥ २०.८२ ॥  

ततस्तस्याप्यनुपदं कालायसमयं दृढम्॥  
मुमोच मुद्गरं विष्णुर्द्वितीयं पर्वतं यथा॥ २०.८३ ॥  

तदायुधद्वयं दृष्ट्वा जम्भो न्यस्य रथे धनुः॥  
आप्लुत्य परिघं गृह्य गरुडं तेन जघ्निवान्॥ २०.८४ ॥  

द्वितीयं मुद्गरं चानु गृहीत्वा विनदन्रणे॥  
सर्वप्राणेन गोविन्दं तेन मूर्ध्नि जघान सः॥ २०.८५ ॥  

ताभ्यां चातिप्रहाराभ्यामुभौ गरुडकेशवौ॥  
मोहाविष्टौ विचेतस्कौ मृतकल्पाविवासताम्॥ २०.८६ ॥  

तदद्भुतं महद्दृष्ट्वा जगर्जुर्दैत्यसत्तमाः॥  
नैतान्हर्षमदोद्धूतानिदं सेहे जगत्तदा॥ २०.८७ ॥  

सिंहनादैस्तलोन्नाहैर्धनुर्नादैश्च बाणजैः॥  
जम्भं ते हर्षयामासुर्वासांस्यादुधुवुश्च ते॥ २०.८८ ॥  

शङ्खांश्च पूरयामासुश्चिक्षिपुर्देवता भृशम्॥ २०.८९ ॥  

सञ्ज्ञामवाप्याथ महारणे हरिः सवैनतेयः परिरभ्य जम्भम्॥  
पराङ्मुखः संयुगादप्रधृष्यात्पलायनं वेगपरश्चकार॥ २०.९० ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे कौमारिकाखण्डे दैत्यैः सह विष्णोर्युद्धवर्णनन्नाम
विंशोऽध्यायः॥ २० ॥ छ ॥  

