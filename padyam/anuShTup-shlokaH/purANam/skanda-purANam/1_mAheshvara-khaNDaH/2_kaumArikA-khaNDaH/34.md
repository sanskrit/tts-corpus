+++
title = "३४"

+++
[अध्यायः ३४]



वेदव्यासः

अध्यायः ३४  
॥नारद उवाच॥  
ततस्तृतीयलिङ्गस्य चिकीर्षु स्थापनं गुहम्॥  
ब्रह्मा प्राहास्य प्रीत्यर्थं स्वयमन्यं प्रकुर्महे॥ ३४.१ ॥  

यद्यप्येतच्छुभं लिङ्गं सर्वदोषविवर्जितम्॥  
तथाप्यन्यत्करिष्येऽहं सर्वश्रेष्ठतमं हि यत्॥ ३४.२ ॥  

ततो ब्रह्मा सर्वदोषविमुक्तं निर्ममे स्वयम्॥  
दृष्टिकान्तं मनःकान्तं फलकान्तं सुलिङ्गकम्॥ ३४.३ ॥  

तत्र स्कन्दस्य प्रीत्यर्थं सर्वदेवैर्निनिर्मितम्॥  
सरः सुरम्यं तीर्थानि तत्र ते निदधुस्तथा॥ ३४.४ ॥  

गङ्गादिकानि तीर्थानि यानि प्रोचुर्दिवौकसः॥  
इदं यावत्सरस्तावत्सर्वैरत्र समुष्यताम्॥ ३४.५ ॥  

एवमस्त्विति तान्यूचुः प्रीत्यर्थं शरजन्मनः॥  
ततो ब्रह्मा स्वयं तत्र रौद्रैर्मन्त्रैर्हुताशनम्॥  
गाधिपुत्रादिभिर्विप्रैस्तर्पयामास संयुतः॥ ३४.६ ॥  

ततो वैशाखमासस्य चतुर्द्दश्यां शुभे दिने॥  
प्रतिष्ठां चक्रिरे लिङ्गे चिरं विप्रमुका द्विजाः॥ ३४.७ ॥  

जगुर्गन्धर्वपतयो ननृतुश्चाप्सरोगणाः॥  
ततः स्कन्दः प्रीतियुक्तः स्नात्वा सरसि शोभने॥ ३४.८ ॥  

सर्वतीर्थोदकैः स्नाप्य तल्लिङ्गं भक्तिसंयुतः॥  
विविधैः पूजयामास पुष्पैर्मन्त्रैश्च पञ्चभिः॥ ३४.९ ॥  

पूजाकाले स्वयं तत्र लिङ्गमध्येस्थितो हरः॥  
जङ्गमा जङ्गमैः सार्धं स्वयं जग्राह पूजनम्॥ ३४.१० ॥  

ततस्तं पूजयन्प्राह स्कन्दो भक्तिपरिप्लुतः॥  
केन केनोपहारेण त्वयि दत्तेन किं फलम्॥ ३४.११ ॥  

॥श्रीमहादेव उवाच॥  
मम यः स्थापयेल्लिङ्गं शुभं सद्म च कारयेत्॥  
मल्लोके वसतेऽसौ च वावच्चन्द्रदिवाकरौ॥ ३४.१२ ॥  

मम सद्म सुधाशुभ्रं यावत्सङ्ख्यं करोति यः॥  
तावन्त्येव च जन्मानि यशसासौ विराजते॥ ३४.१३ ॥  

ध्वजभूतो ध्वजं दत्त्वा विपापः स्यात्पताकया॥  
विधाय चित्रविन्यास गन्धर्वैः सह मोदते॥ ३४.१४ ॥  

रजःसंशोधनं कृत्वा नरो रोगैः प्रमुच्यते॥  
प्राप्नोति देहं हार्दं च सुरसद्मानुलेपनात्॥ ३४.१५ ॥  

पुष्पक्षीरादि भिर्दत्तैस्तिलाभोऽक्षतदर्भकैः॥  
शम्भोः शिरसि दत्त्वार्घ्य दिवि वर्षायुतं वसेत्॥ ३४.१६ ॥  

घृतेन हतपापः स्यान्मधुना सुभगो भवेत्॥  
विरोगो दधिदुग्धाभ्यां लिङ्गं संस्नाप्य जायते॥ ३४.१७ ॥  

पानीयदधिदुग्धाद्यैः क्रमाद्दशगुणं फलम्॥  
मासं संस्नाप्य वै भक्त्या पिष्टाद्यैश्च विरूक्षयेत्॥ ३४.१८ ॥  

कपिलापञ्चगव्येन सुरसिन्धुजलेन वा॥  
मां च संस्नाप्य चाभ्यच्च मल्लोकमधिगच्छति॥ ३४.१९ ॥  

कुशोदकाद्गन्धजलं तस्मात्तीर्थोदकं वरम्॥  
तीर्थेभ्यश्च जलं दर्शे महीसागरसम्भवम्॥ ३४.२० ॥  

कपिलां दत्त्वा यदाप्नोति तत्फलं कलशे पृथक्॥  
मृत्ताम्ररौप्यसौवर्णैः क्रमाच्छतगुणं फलम्॥ ३४.२१ ॥  

श्रीखण्डागरुकाश्मीरशशिनः क्रमशोऽधिकाः॥  
मां च तैश्च समालभ्य स्याच्छ्रीमान्सुभगः सुखी॥ ३४.२२ ॥  

प्रशस्तो गुग्लुलो धूपस्तस्माच्चन्द्रोऽगरुर्वरः॥  
धूपानेतान्नरो दत्त्वा सुखं स्वर्गमवाप्नुयात्॥ ३४.२३ ॥  

दीपदः कीर्तिमाप्नोति चक्षुरुत्तममेव च॥  
नैवेद्यस्य प्रदानेन नरो मृष्टाशनो भवेत्॥ ३४.२४ ॥  

पुष्पेण हेमकर्णस्य प्रबद्धेन द्विसङ्गुणम्॥  
फलमाप्नोति पुरुषः सत्यसन्धश्च जायते॥ ३४.२५ ॥  

अखण्डैर्बिल्वपत्रैश्च पुष्पैर्वा विविधैरपि॥  
लिङ्गं प्रपूरणं कृत्वा लक्ष्मेकं वसेद्दिवि॥ ३४.२६ ॥  

यस्तु पुष्पगृहं कुर्यान्नरः शुद्धाशयो भवेत्॥  
पुष्पकेण विमानेन दिवि सङ्क्रीडते चिरम्॥ ३४.२७ ॥  

भूषणाम्बरदानेन नरो भवति भोगभाक्॥  
सच्चामरप्रदानेन जायते पार्थिवो नरः॥ ३४.२८ ॥  

रम्यं वितानं यो दद्याच्छत्रुभिर्नाभूयते॥  
गीतं वाद्यं प्रनृत्यं च कृत्वा शुद्धो व्रजेत्स माम्॥ ३४.२९ ॥  

शङ्खघण्टाप्रदानेन विद्वान्भवति शब्दवान्॥  
विधाय रथयात्रां च चिरं शोकैः प्रमुच्यते॥ ३४.३० ॥  

नमस्कारं प्रणामं च कृत्वा जायेन्महाकुले॥  
वाचयंश्चाग्रतः शास्त्रं मम ज्ञानी प्रजायते॥ ३४.३१ ॥  

विमुच्यते मनोमोहैर्भक्त्या स्तुत्वा च मां नरः॥  
गोदानफलमाप्नोति निर्माल्यस्फेटनान्मम॥ ३४.३२ ॥  

आरार्तिकं भ्रामयित्वा अर्तिहीनः प्रजायते॥  
कृत्वा शीतलिकां तापैर्मुच्यते दोष सम्भवैः॥ ३४.३३ ॥  

नत्वा दत्त्वाथ शक्त्या च दानं लिङ्गस्य सन्निधौ॥  
फलं शतगुणं प्राप्य इह चामुत्र मोदते॥ ३४.३४ ॥  

प्रणामात्पञ्चदश च स्नानाद्विंशतिं पूजया॥  
शतं यथाप्रोक्तविधेरपराधानहं क्षमे॥ ३४.३५ ॥  

एतत्सर्वं यथोद्दिष्टं कुमारात्र भविष्यति॥  
ये मां प्रपूजयिष्यन्ति कुमारेश्वर संस्थितम्॥ ३४.३६ ॥  

वाराणस्यां यथा वत्स विश्वनाथोऽस्मि संस्थितः॥ ३४.३७ ॥  

गुप्तक्षेत्रे तथा स्थास्ये कुमारेश्वरमध्यतः॥ ३४.३८ ॥  

श्रुत्वेति वचनं रुद्राद्देवानां श्रृण्वतां गुहः॥  
विस्मितः प्रणिपत्यैनं तुष्टाव गिरिजापतिम्॥ ३४.३९ ॥  

नमः शिवायास्तु निरामयाय नमः शिवायास्तु मनोमयाय॥  
नमः शिवायास्तु सुरार्चिताय तुभ्यं सदा भक्तकृपापराय॥ ३४.४० ॥  

नमो भवायास्तु भवोद्भवाय नमोस्तु ते ध्वस्तमनोभवाय॥  
नमोऽस्तु ते गूढमहाव्रताय नमोऽस्तु मायगहनाश्रयाय॥ ३४.४१ ॥  

नमोस्तु शर्वाय नमः शिवाय नमोस्तु सिद्धाय पुरातनाय॥  
नमोस्तु कालाय नमः कलाय नमोऽस्तु ते कालकलातिगाय॥ ३४.४२ ॥  

नमो निसर्गात्मकभूतिकाय नमोऽस्त्वमेयोक्षमहर्द्धिकाय॥  
नमः शरण्याय नमोऽगुणाय नमोऽस्तु ते भीमगुणानुगाय ॥ ३४.४३ ॥  

नमोऽस्तु नानाभुवनाधिकर्त्रे नमोऽस्तु भक्ताभिमतप्रदात्रे॥  
नमोऽस्तु कर्मप्रसावाय धात्रे नमः सदा ते भगवन्सुकर्त्रे॥ ३४.४४ ॥  

अनन्तरूपाय सदैव तुभ्यमसह्यकोपाय सदैव तुभ्यम्॥  
अमेयमानाय नमोस्तु तुभ्यं वृषेन्द्रयानाय नमोऽस्तु तुभ्यम्॥ ३४.४५ ॥  

नमः प्रसिद्धाय महौषधाय नमोऽस्तु ते व्याधिगणापहाय॥  
चराचरायाथ विचारदाय कुमारनाथाय नमः शिवाय॥ ३४.४६ ॥  

ममेश भूतेश महेश्वरोसि कामेश वागीश बलेश धीश॥  
क्रोधेश मोहेश परापरेश नमोस्तु मोक्षेश गुहशयेश॥ ३४.४७ ॥  

इति संस्तूय वरदं शूलपाणिमुमापतिम्॥  
प्रणिपत्य उमापुत्रो नमोनम उवाच ह॥ ३४.४८ ॥  

एवं भक्तिपराक्रान्तमात्मयोग्यं स्तवं शिवः॥  
अभिनन्द्य चिरं कालमिदं वचनमब्रवीत्॥ ३४.४९ ॥  

त्वया दुःखं न सञ्चिन्त्यं मम भक्तवधात्मकम्॥  
कर्मणानेन श्लाघ्योऽसि मुनीनामपि पुत्रक॥ ३४.५० ॥  

ये च सायं तथा प्रातस्त्वत्कृतेन स्तवेन माम्॥  
स्तोष्यन्ति परया भक्त्या श्रुणु तेषां च यत्फलम्॥ ३४.५१ ॥  

न व्याधिर्न च दारिद्र्यं न चैवेष्टवियोजनम्॥  
भुक्त्वा भोगान्दुर्लभांश्च मम यास्यन्ति सद्म ते॥ ३४.५२ ॥  

तथान्यानपि दास्यामि वरान्परमदुर्लभान्॥  
भक्त्या तवातितुष्टोऽहं प्रीत्यर्थं तव पुत्रक॥ ३४.५३ ॥  

महीसा गरकूले तु ये मां स्तोष्यन्ति पूजया॥  
तेषां दतक्षयं सर्वं वैशाख्यां दानपूजनम्॥ ३४.५४ ॥  

सरस्यत्र च ये स्नानं प्रकरिष्यन्ति मानवाः॥  
सर्वतीर्थफला वाप्तिर्वैशाख्यां प्रभविष्यति॥ ३४.५५ ॥  

कुमारेशं तु मां भक्त्या महीसागरसङ्गमे॥  
स्नात्वा सम्पूजयेन्नित्यं तस्य जातिस्मृतिर्भवेत्॥ ३४.५६ ॥  

जातिस्मृतिरियं पुत्र यस्यां जातौ प्रजायते॥  
स्मरतेऽस्याः प्रकर्तव्यं श्रेयोरूपं सुदुर्लभम्॥ ३४.५७ ॥  

यस्मिन्काले ह्यनावृष्टिर्जायते कृत्तिकासुत॥  
स्नापयेद्विधिवन्मां च कलशैर्विविधैः शुभैः॥ ३४.५८ ॥  

एकरात्रं त्रिरात्रं वा पञ्चरात्रं च सप्त वा॥  
स्नापयेद्गन्धतोयेन कुङ्कुमेन विलेपयेत्॥ ३४.५९ ॥  

करवीरै रक्तपुष्पैर्जपापुष्पैस्तथैव च॥  
अर्चयेत्पुष्पमालाभिः परिधायारुणवाससी॥ ३४.६० ॥  

भोजयेद्ब्रह्णांश्चैव तापसाञ्छंसिवव्रतान्॥  
लक्षहोमं प्रकुर्वीत शिवहोमं ग्रहादिकम्॥ ३४.६१ ॥  

भूमिदानं ततः कुर्यात्तत्तो दद्याद्गवाह्निकम्॥  
आघोषयेच्छिवां शान्तिं रुद्रजाप्यं हि कारयेत्॥ ३४.६२ ॥  

अनेनैव विधानेन कृतेन तु द्विजोत्तमैः॥  
आगर्भितास्तदा मेघा वर्षते नात्र संशयः॥ ३४.६३ ॥  

विविधैः पूर्यते धान्यः शाद्वलैश्च वसुन्धरा॥  
आरोग्यं हि भवेच्चैव जने गोपकुले तथा॥ ३४.६४ ॥  

धर्मयुक्तो भवेद्राजा परचक्रैर्न पीड्यते॥  
गृतेन स्नापयेन्मां च अर्कक्रान्तौ नरोऽत्र यः॥ ३४.६५ ॥  

कन्यादान फलं तस्य नात्र कार्या विचारणा॥  
क्षीरेण स्नापयेद्देवं तथा पञ्चामृतेन यः॥ ३४.६६ ॥  

अग्निष्टोमस्य यज्ञस्य फलं तस्योपजायते॥  
कुमारेश्वरतीर्थेयः प्राणत्यागं करोति हि॥ ३४.६७ ॥  

रुद्रलोके वसेत्तावद्यावदाभूतसम्प्लवम्॥  
अयने विषुवे चैव ग्रहणे चन्द्रसूर्ययोः॥ ३४.६८ ॥  

पौर्णमास्याममावास्यां सङ्क्रान्तौ वैधृते तथा॥  
कुमारेशं नरः स्नात्वा महीसागरसङ्गमे॥ ३४.६९ ॥  

भक्त्या योभ्यर्चयेन्मां च तस्य पुण्यफलं श्रृणु॥  
यन्महीतलतीर्थेषु स्नाने स्यात्तु महत्फलम्॥३४.७० ॥  

यच्चर्चितेषु लिङ्गेषु सर्वेषु स्यात्फलं च तत्॥  
आरोग्यं पुत्रलाभं च धनलाभं सुखंसुतम्॥ ३४.७१ ॥  

निश्चितं लभते मर्त्यः कुमारेश्वरसेवया॥  
ब्रह्मचारी शुचिर्भूत्वा यस्तिष्ठेदत्र तापसः॥ ३४.७२ ॥  

परं पाशुपतं योगं प्राप्य याति लयं मयि॥  
पापात्मनां च मर्त्यानां सद्योऽस्मि फलदर्शकः॥ ३४.७३ ॥  

दिव्येनाष्टविधेनात्र कोशः साधारणोऽत्र च॥  
अघोराद्यैः पञ्चमन्त्रैः स्नाप्य लिङ्गं महोज्जवलम्॥ ३४.७४ ॥  

अघोरेणैव तत्तोयं दद्याद्दिव्यस्य कारणे॥  
पिबेदेतदुदीर्या प्रसृतित्रयमेव च॥ ३४.७५ ॥  

यदि धर्मस्तथा सत्यमीश्वरोऽत्र जगत्त्रये॥  
कोशपानात्फलं सद्यो द्रक्ष्याम्यस्मि शुभा शुभम्॥ ३४.७६ ॥  

यास्ये चेति कुलं हन्याद्गमने च कुटुम्बकम्॥  
दर्शने च शुभं पाने हन्याद्देहं च मिथ्यया॥ ३४.७७ ॥  

त्रिभिर्दिनैस्त्रिभिः पक्षैस्त्रिभिर्मासैस्त्रिभिः समैः॥  
अत्युग्रपुण्यपापानां मानेन फलमश्नुते॥ ३४.७८ ॥  

एते वरामया लिङ्गे दत्तात्रं स्थापिते त्वया॥  
तव प्रीत्यभिवृद्ध्यर्थं ब्रूहि भूयोऽप्युमात्मज॥ ३४.७९ ॥  

॥स्कन्द उवाच॥  
कृतकृत्यो वरैर्दत्तैस्त्वया चैतैर्महेश्वर॥  
नमोनमो नमस्तेस्तु नात्र त्याज्यं त्वया विभो॥ ३४.८० ॥  

एवं प्रणम्य देवं स मातरं प्रणतोऽब्रवीत्॥  
त्वयापि मातर्नैवात्र त्याज्यं मम प्रियेप्सया॥ ३४.८१ ॥  

त्वामप्यत्र स्थापयिष्ये वरदा भव पर्वति॥ ३४.८२ ॥  

॥श्रीदेव्युवाच॥  
यत्र शर्वः स्वभावेन तत्र तिष्ठाम्यहं सुत॥ ३४.८३ ॥  

तव भक्त्या विशेषेण स्थास्ये स्त्रीणां वरप्रदा॥  
युद्धेषु तवकर्माणि रुद्रभक्तेषु ते कृपाम्॥ ३४.८४ ॥  

पश्यन्ति पुत्रिणां मुख्या प्रीणिता च भृशं त्वया॥  
गर्भक्लेशः स्त्रियो मन्ये साफल्यं भजते तदा॥ ३४.८५ ॥  

सुतो यदा रुद्रभक्तः सानन्दं सद्भिरीर्यते॥  
भव तस्मात्प्रियार्थाय तिष्ठाम्यत्र षडानन॥ ३४.८६ ॥  

स्त्रीभिराराधिता दास्ये सौभाग्यं सुपतिं सुतान्॥  
चैत्रे चापि तृतीयायां स्नात्वा शीतेन वारिणा॥ ३४.८७ ॥  

अर्चयिष्यन्ति मां याश्च पुष्पैर्धूपैर्विलेपनैः॥  
दास्यामि चाष्टसौभाग्यं या नारी भक्तितत्परा॥ ३४.८८ ॥  

पितरौ श्वशुरौ पुत्रान्पतिं सौभाग्यसम्पदः॥  
कुङ्कुमं पुष्पश्रीखण्डं ताम्बूलाञ्जनमिक्षवः॥ ३४.८९ ॥  

सप्तमं लवणं प्रोक्तमष्टमं च सुजीरकम्॥  
तोलयेत्तुलया वापि साङ्घ्रिश्च तुलिता भवेत्॥ ३४.९० ॥  

सुवर्मेनाथ सौगन्ध्यद्रव्यैः शुभफलैरपि॥  
भुङ्क्ते वा लवणं पश्चान्नासौ वै विधवा भवेत्॥ ३४.९१ ॥  

माघे वा कार्तिके वापि चैत्रे स्नात्वार्चयेत् माम्॥  
दौर्भाग्यदुःखदारिद्र्यैर्न सा संयोगमाप्नुयात्॥ ३४.९२ ॥  

श्रुत्वेति गिरिजावाचं सानन्दः पार्वतीसुतः॥  
स्थापयित्वा गिरिसुतां कपर्दिनमथाब्रवीत्॥ ३४.९३ ॥  

पुष्पैर्धूपैर्मोदकैश्च पूर्वमभ्यर्च्य त्वां प्रभो॥  
पुजयन्ति कुमारेशं तेषां विघ्नहरो भव॥ ३४.९४ ॥  

॥कपर्द्युवाच॥  
भ्रातस्त्वया स्थापितेऽस्मिँल्लिङ्गे भक्ताश्च ये नराः॥  
न तेषां मम विघ्नानि मम वागनुगामिनी॥ ३४.९५ ॥  

एवमुक्ते विघ्नराज्ञा प्रतीतेऽस्थापयच्च तम्॥  
तस्मादसौ सदाभ्यर्च्यश्चतुर्थ्यां च विशेषतः॥ ३४.९६ ॥  

एवं स्थाप्य कुमारेशं लब्ध्वा चैतान्वराञ्छिवात्॥  
मनसा कृतकृत्यं चात्मानं मेने षडाननः॥ ३४.९७ ॥  

तस्थावंशेन तत्रैव कुमारेश्वरसन्निधौ॥  
अत्र स्थितं कुमारं ये पश्यन्ति स्वामियात्रिमः॥ ३४.९८ ॥  

सफला स्वामियात्रा च तेषां भवति भारत॥  
कार्तिक्यां च विशेषेण कार्तिकेयं समर्चयेत्॥ ३४.९९ ॥  

यत्फलं स्वामियात्रायां तत्फलं समावाप्नुयात्॥  
एवंविधमिदं पार्थ महीसागरसङ्गमम्॥ ३४.१०० ॥  

निमित्तीकृत्य चात्मानं साध्वर्थे लिङ्गमर्चितम्॥  
रोगाभिभूतो रोगैर्वा नाम्नामष्टोत्तरं शतम्॥ ३४.१०१ ॥  

जप्त्वा शुचिर्ब्रह्मचारी मासं मुच्येत पातकात्॥  
एतदाराध्य सञ्जाता रजिरामादयः पुरा॥ ३४.१०२ ॥  

शतसङ्ख्याबलं राज्यं रुद्रलोक च भेजिरे॥  
जामदग्न्यस्त्विदं लिङ्गमाराध्य च समायुतम्॥ ३४.१०३ ॥  

लेभे कुठारमुज्जह्ने येनार्जुनभुजान्युधि॥  
अग्रतो देवदेवस्य ज्ञात्वा तीर्थे महागुणान्॥ ३४.१०४ ॥  

रामेश्वरमिति ख्यातं स्थापितं लिङ्गमुत्तमम्॥  
तच्च योऽभ्यर्चयेद्भक्त्या रुद्रलोकं स गच्छति॥ ३४.१०५ ॥  

प्रीतः स्यात्तस्य रामश्च कुमारेशश्च फाल्गुन॥  
इति सङ्क्षेपतः प्रोक्तं कुमारेशस्य वर्णनम्॥ ३४.१०६ ॥  

कुमारेशस्य माहात्म्यं कीर्तयेद्यस्तदग्रतः॥  
ये च श्रृण्वन्त्यनुदिनं रुद्रलोके वसन्ति ते॥ ३४.१०७ ॥  

अस्य लिङ्गस्य माहात्म्यं श्राद्धकाले तु यः पठेत्॥  
पितॄणामक्षयं जायते नात्र संशयः॥ ३४.१०८ ॥  

अस्य लिङ्गस्य माहात्म्यं गुर्विणीं श्रावयेद्यदि॥  
गुणवाञ्जायते पुत्रः कन्या चापि पतिव्रता॥ ३४.१०९ ॥  

एतत्पुण्यं पापहरं धर्म्यं चाह्लादकारकम्॥  
पठतां चापि सर्वाभीष्टफल प्रदम्॥ ३४.११० ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे कौमारिकाखण्डे कुमारेशस्थापनपूर्वकमाहात्म्यवर्णनं नाम
चतुस्त्रिंशोऽध्यायः॥ ३४ ॥ छ ॥  

