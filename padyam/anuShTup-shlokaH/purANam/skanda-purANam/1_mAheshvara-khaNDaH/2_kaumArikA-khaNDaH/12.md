+++
title = "१२"

+++
[अध्यायः १२]



वेदव्यासः

अध्यायः १२  
॥ नारद उवाच॥  
अथ ते ददृशुः पार्थ संयमस्थं महामुनिम्॥  
कूर्माख्यानन्नामैकादशोऽध्यायः॥ १२.१ ॥  

जटास्त्रिषवणस्नानकपिलाः शिरसा तदा॥  
धारयन्तं लोमशाख्यमाज्यसिक्तमिवानलम्॥ १२.२ ॥  

सव्यहस्ते तृणौघं च च्छायार्थे विप्रसत्तमम्॥  
दक्षिणे चाक्षमालां च बिभ्रतं मैत्रमार्गगम्॥ १२.३ ॥  

अहिंसयन्दुरुक्ताद्यैः प्राणिनो भूमिचारिणः॥  
यः सिद्धिमेति जप्येन स मैत्रो मुनिरुच्यते॥ १२.४ ॥  

बकभूपद्विजोलूकगृध्रकूर्मा विलोक्य च॥  
नेमुः कलापग्रामे तं चिरन्तनतपोनिधिम्॥ १२.५ ॥  

स्वागतासनसत्कारेणामुना तेऽति सत्कृताः॥  
यथोचितं प्रतीतास्तमाहुः कार्यं हृदि स्थितम्॥ १२.६ ॥  

॥कूर्म उवाच॥  
इन्द्रद्युम्नोऽयमवनीपतिः सत्रिजनाग्रणीः॥  
कीर्तिलोपान्निरस्तोऽयं वेधसा नाकपृष्ठतः॥ १२.७ ॥  

मार्कण्डेयादिभिः प्राप्य कीर्त्युद्धारञ्च सत्तम॥  
नायं कामयते स्वर्गं पुनःपातादिभीषणम्॥ १२.८ ॥  

भवतानुगृहीतोऽयमिहेच्छति महोदयम्॥  
प्रणोद्यस्तदयं भूपः शिष्यस्ते भगवन्मया॥  
त्वत्सकाशमिहानीतो ब्रूहि साध्वस्य वाञ्छितम्॥ १२.९ ॥  

परोपकरणं नाम साधूनां व्रतमाहितम्॥  
विशेषतः प्रणोद्यानां शिष्यवृत्तिमुपेयुषाम्॥ १२.१० ॥  

अप्रणोद्येषु पापेषु साधु प्रोक्तमसंशयम्॥  
विद्वेषं मरणं चापि कुरुतेऽन्यतरस्य च॥ १२.११ ॥  

अप्रमत्तः प्रणोद्येषु मुनिरेष प्रयच्छति॥  
तदेवेति भवानेवं धर्मं वेत्ति कुतो वयम्॥ १२.१२ ॥  

॥लोमश उवाच॥  
कूर्म युक्तमिदं सर्वं त्वयाभिहितमद्य नः॥  
धर्मशास्त्रोपनतं तत्स्मारिताः स्म पुरातनम्॥ १२.१३ ॥  

ब्रूहि राजन्सुविश्रब्धं सन्देहं हृदयस्थितम्॥  
कस्ते किमब्रवीच्छेषं वक्ष्याम्यहं न संशयः॥ १२.१४ ॥  

॥इन्द्रद्युम्न उवाच॥  
भगवन्प्रथमः प्रश्रस्तावदेव ममोच्यताम्॥  
ग्रीष्मकालेऽपि मध्यस्थै रवौ किं न तवाश्रमः॥ १२.१५ ॥  

कुटीमात्रोऽपि यच्छाया तृणैः शिरसि पाणिगैः॥ १२.१६ ॥  

॥लोमश उवाच॥  
मर्तव्यमस्त्यवश्यं च काय एष पतिष्यति॥  
कस्यार्थे क्रियते गेहमनित्यभवमध्यगैः॥ १२.१७ ॥  

यस्य मृत्युर्भवेन्मित्रं पीतं वाऽमृतमुत्तमम्॥  
तस्यैतदुचितं वक्तुमिदं मे श्वो भविष्यति॥ १२.१८ ॥  

इदं युगसहस्रेषु भविष्यमभविद्दिनम्॥  
तदप्यद्यत्वमापन्नं का कथामरणावधेः॥ १२.१९ ॥  

कारणानुगतं कार्यमिदं शुक्रादभूद्वपुः॥  
कथं विशुद्धिमायाति क्षालिताङ्गारवद्वद॥ १२.२० ॥  

तदस्यापि कृते पापं शत्रुषड्वर्गनिर्जिताः॥  
कथङ्कारं न लज्जन्ते कुर्वाणा नृपसत्तम॥ १२.२१ ॥  

तद्ब्रह्मण इहोत्पन्नः सिकताद्वयसम्भवः॥  
निगमोक्तं पठञ्छृण्वन्निदं जीविष्यते कथम्॥ १२.२२ ॥  

तथापि वैष्णवी माया मोहयत्यविवेकिनम्॥  
हृदयस्थं न जानन्ति ह्यपि मृत्यु शतायुषः॥ १२.२३ ॥  

दन्ताश्चलाश्चला लक्ष्मीर्यौवनं जीवितं नृप॥  
चलाचलमतीवेदं दानमेवं गृहं नृणाम्॥ १२.२४ ॥  

इति विज्ञाय संसारसारं च चलाचलम्॥  
कस्यार्थे क्रियते राजन्कुटजादि परिग्रहः॥ १२.२५ ॥  

॥इन्द्रद्युम्न उवाच॥  
चिरायुर्भगवानेव श्रूयते भुवनत्रये॥  
तदर्थमहमायातस्तत्किमेवं वचस्तव॥ १२.२६ ॥  

॥लोमश उवाच॥  
प्रतिकल्पं मच्छरीरादेकरोमपरिक्षयः॥  
जायते सर्वनाशे च मम भावि प्रमापणम्॥ १२.२७ ॥  

पश्य जानुप्रदेशं मे द्व्यङ्गुलं रोमवर्जितम्॥  
जातं वपुस्तद्बिभेमि मर्तव्ये सति किं गृहैः॥ १२.२८ ॥  

॥नारद उवाच॥  
इत्थं निशम्य तद्वाक्यं स प्रहस्यातिविस्मितः॥  
भूपालस्तस्य पप्रच्छ कारणं तादृशायुषः॥ १२.२९ ॥  

॥इन्द्रद्युम्न उवाच॥  
पृच्छामि त्वामहं ब्रह्मन्यदायुरिदमीदृशम्॥  
तव दीर्घं प्रभावोऽसौ दानस्य तपसोऽथवा॥ १२.३० ॥  

॥लोमश उवाच॥  
श्रृणु भूप प्रवक्ष्यामि पूर्वजन्मसमुद्भवाम्॥  
शिवधर्मयुतां पुण्यां कथां पापप्रणाशनीम्॥ १२.३१ ॥  

अहमासं पुरा शूद्रो दरिद्रोऽतीवभूतले॥  
भ्रमामि वसुधापृष्ठे ह्यशनपीडितो भृशम्॥ १२.३२ ॥  

ततो मया महल्लिङ्गं जालिमध्यगतं तदा॥  
मध्याह्नेऽस्य जलाधारो दृष्टश्चैवा विदूरतः॥ १२.३३ ॥  

ततः प्रविश्य तद्वारि पीत्वा स्नात्वा च शाम्भवम्॥  
तल्लिङ्गं स्नापितं पूजा विहिता कमलैः शुभैः॥ १२.३४ ॥  

अथ क्षुत्क्षामकण्ठोऽहं श्रीकण्ठं तं नमस्य च॥  
पुनः प्रचलितो मार्गे प्रमीतो नृपसत्तम॥ १२.३५ ॥  

ततोऽहं ब्राह्मणगृहे जातो जातिस्मरः सुतः॥  
स्नापनाच्छिवलिङ्गस्य सकृत्कमलपूजनात्॥ १२.३६ ॥  

स्मरन्विलसितं मिथ्या सत्याभासमिदं जगत्॥  
अविद्यामयमित्येवं ज्ञात्वा मूकत्वमास्थितः॥ १२.३७ ॥  

तेन विप्रेण वार्धक्ये समाराध्य महेश्वरम्॥  
प्राप्तोऽहमिति मे नाम ईशान इति कल्पितम्॥ १२.३८ ॥  

ततः स विप्रो वात्सल्यादगदान्सुबहून्मम॥  
चकार व्यपनेष्यामि मूकत्वमिति निश्चयः॥ १२.३९ ॥  

मन्त्रवादान्बहून्वैद्यानुपायानपरानपि॥  
पित्रोस्तथा महामायासम्बद्धमनसोस्तथा॥ १२.४० ॥  

निरीक्ष्य मूढतां हास्यमासीन्मनसि मे तदा॥  
तथा यौवनमासाद्य निशि हित्वा निजं गृहम्॥ १२.४१ ॥  

सम्पूज्य कमलैः शम्भुं ततः शयनमभ्यगाम्॥  
ततः प्रमीते पितरि मूढइत्यहमुज्झितः॥ १२.४२ ॥  

सम्बन्धिभिः प्रतीतोऽथ फलाहारमवस्थितः॥  
प्रतीतः पूजयामीशमब्जैर्बहुविधैस्तथा॥ १२.४३ ॥  

अथ वर्षशतस्यान्ते वरदः शशिशेखरः॥  
प्रत्यक्षो याचितो देहि जरामरणसङ्क्षयम्॥ १२.४४ ॥  

॥ईश्वर उवाच॥  
अजरामरता नास्ति नामरूपभृतोयतः॥  
ममापि देहपातः स्यादवधिं कुरु जीविते॥ १२.४५ ॥  

इति शम्भोर्वचः श्रुत्वा मया वृतिमिदं तदा॥  
कल्पान्ते रोमपातोऽस्तु मरणं सर्वसङ्क्षये॥ १२.४६ ॥  

ततस्तव गणो भूयामिति मेऽभीप्सितो वरः॥  
तथेत्युक्त्वा स भगवान्हरश्चादर्शनं गतः॥ १२.४७ ॥  

अहं तपसिनिष्ठश्च ततः प्रभृति चाभवम्॥  
ब्रह्महत्यादिभिः पापैर्मुच्यते शिवपूजनात्॥ १२.४८ ॥  

ब्रध्नाब्जैरितरैर्वपि कमलैर्नात्र संशयः॥  
एवं कुरु महाराज त्वमप्याप्स्यसि वाञ्छितम्॥ १२.४९ ॥  
हरभक्तस्य लोकस्य त्रिलोक्यां नास्ति दुर्लभम्॥  
बहिःप्रवृत्तिं सगृह्य ज्ञानकर्मेन्द्रियादि च॥ १२.५० ॥  

लयः सदाशिवे नित्यमतर्यो गोऽयमुच्यते॥  
दुष्करत्वाद्वहिर्योगं शिव एव स्वयं जगौ॥ १२.५१ ॥  

पञ्चभिश्चार्चनं भूतैर्विशिष्टफलदं ध्रुवम्॥  
क्लेशकर्मविपाकाद्यैराशयैश्चाप्य संयुतम्॥ १२.५२ ॥  

ईशानमाराध्य जपन्प्रणवं मुक्तिपाप्नुयात्॥  
सर्वपापक्षये जाते शिवे भवति भावना॥ १२.५३ ॥  

पापोपहतबुद्धीनां शिवे वार्तापि दुर्लभा॥  
दुर्लभं भारते जन्म दुर्लभं शिवपूजनम्॥ १२.५४ ॥  

दुर्लभं जाह्नवीस्नानं शिवे भक्तिः सुदुर्लभा॥  
दुर्लभं ब्राह्मणे दानं दुर्लभं वह्निपूजनम्॥ १२.५५ ॥  

अल्पपुण्यैश्च दुष्प्रापं पुरुषोत्तमपूजनम्॥ १२.५६ ॥  

लक्षेण धनुषां योगस्तदर्धेन हुताशनः॥  
पात्रं शतसहस्रेण रेवा रुद्रश्च षष्टिभिः॥ १२.५७ ॥  

इति दमुक्तमखिलं मया तव महीपते॥  
यथायुरभवद्दीर्घं समाराध्य महेश्वरम्॥ १२.५८ ॥  

न दुर्लभं न दुष्प्रापं न चासाध्यं महात्मनाम्॥  
शिवभक्तिकृतां पुंसां त्रिलोक्यामिति निश्चितम्॥ १२.५९ ॥  

नन्दीश्वरस्य तेनैव वपुषा शिवपूजनात्॥  
सिद्धिमालोक्य को राजञ्छङ्करं न नमस्यति॥ १२.६० ॥  

श्वेतस्य च महीपस्य श्रीकण्ठं च नमस्यतः॥  
कालोपि प्रलयं यातः कस्तमीशं न पूजयेत्॥ १२.६१ ॥ (१६)  
यदिच्छया विश्वमिदं जायते व्यवतिष्ठते॥  
तथा संलीयते चान्ते कस्तं न शरणं व्रजेत्॥ १२.६२ ॥  

एतद्रहस्यमिदमेव नृणां प्रधानं कर्तव्यमत्र शिवपूजनमेव भूप॥  
यस्यान्तरायपदवीमुपयान्ति लोकाः सद्योः नरः शिवनतः शिवमेव सत्यम्॥ १२.६३ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे कौमारिकाखण्डे महीप्रादुर्भावे लोमशवृत्तान्ते
शिवपूजनमाहात्म्यवर्णनन्नाम द्वादशोऽध्यायः॥ १२ ॥ छ ॥

