+++
title = "३२"

+++
[अध्यायः ३२]



वेदव्यासः

अध्यायः ३२  
॥नारद उवाच॥  
श्रुत्वैतं संस्तवं दैत्यः सङ्घुष्टं देवबन्दिभिः॥  
सस्मार ब्रह्मणो वाक्यं वधं बालादुपस्थितम्॥ ३२.१ ॥  

श्रुत्वा स क्लिन्नसर्वाङ्गो द्वाःस्थं राजा वचोऽब्रवीत्॥  
अमात्यान्द्रष्टुमिच्छामि शीघ्रमानय मा चिरम्॥ ३२.२ ॥  

ततस्ते राजवचनात्कालनेमि मुखागताः॥  
प्राह तांस्तारको दैत्यः किमिदं वो विचेष्टितम्॥ ३२.३ ॥  

यैः शत्रुसम्भवा वार्ता कापि न श्रीवितस्त्वहम्॥  
मदिराकाममत्तानां मन्त्रित्वं वो न युज्यते॥  
हितं मन्त्रयते राज्ञस्तेन मन्त्री निगद्यते॥ ३२.४ ॥  

॥अमात्या ऊचुः॥  
को जानाति सुरान्दीनान्दैत्यानामिति नो मतिः॥ ३२.५ ॥  

मा विषीद महाराज वयं जेष्यामहे सुरान्॥  
बालादपि भयं किं वा लज्जायै चिन्तितं त्विदम्॥ ३२.६ ॥  

सर्वमेतत्सुसाध्यं च भेरी सन्ताड्यतां दृढम्॥  
ततो दैत्येन्द्रवचनात्सन्नाहजननी तदा॥ ३२.७ ॥  

भृशं सन्ताडिता भेरी कम्पयामास सा जगत्॥  
स्मरणाद्दैत्यराजस्य पर्वतेभ्यो महासुराः॥ ३२.८ ॥  

निम्नगाभ्यः समुद्रेभ्यः पातालेभ्योंऽबरादपि॥  
सहसा समनुप्राप्ता युगान्तानलसप्रभाः॥ ३२.९ ॥  

कोटिकोटिसहस्रैस्तु परार्धैर्दशभिः शतैः॥  
सेनापतिः कालनेमिः शीघ्रं देवानुपाययौ॥ ३२.१० ॥  

चतुर्योजनविस्तीर्णे नानाश्चर्यसमन्विते॥  
रथे स्थितो मनाग्दीनस्तारकः समदृश्यत॥ ३२.११ ॥  

एतस्मिन्नन्तरे पार्थ क्रुद्धैः स्कन्दस्य पार्षदैः॥  
प्राकारः पातितः सर्वो भग्नान्युपवनानि च॥ ३२.१२ ॥  

ततश्चचाल वसुधा देवी सवनकानना॥  
जज्वाल खं सनक्षत्रं प्रमूढं भुवनं भृशम्॥ ३२.१३ ॥  

तमोभूतं जगच्चसीद्गृध्रैर्व्याप्तं नभोऽभवत्॥  
ततो नानाप्रहरणं प्रलयाम्बुदसन्निभम्॥ ३२.१४ ॥  

कालनेमिमुखं पार्थ अदृश्यत महद्बलम्॥  
तद्धि घोरमसङ्ख्येयं जगर्ज विविधा गिरः॥ ३२.१५ ॥  

अभ्यद्रवद्रणे देवान्भगवन्तं च शङ्करम्॥  
विनदद्भिस्ततो दैत्यैन्देवानीकं महायुधैः॥ ३२.१६ ॥  

पर्वतैश्च शतघ्नीभिरायसैः परिधैरपि॥  
क्षणेन द्रावितं सर्वं विमुखं चाप्यदृश्यत॥ ३२.१७ ॥  

असुरैर्वध्यमाने तु पावकैरिव काननम्॥  
अपतद्दावभूमिष्ठ महाद्रुमवनं यथा॥ ३२.१८ ॥  

ते भिन्नास्थिशि रोदेहाः प्राद्रवन्त दिवौकसः॥  
न नाथमध्यगच्छन्त वध्यमाना महासुरैः॥ ३२.१९ ॥  

अथ तद्विद्रुतं सैन्यं दृष्ट्वाः पुरन्दरः॥  
आश्वासयन्नुवाचेदं बलवद्दानवार्दितम्॥ ३२.२० ॥  

भयं त्यजत भद्रं वः शुराः शस्त्राणि गृह्णत॥  
कुरुध्वं विक्रमे बुद्धि मा च काचिद्व्यथास्तु वः॥ ३२.३१ ॥  

एष कालानलप्रख्यो मयूरं समुपस्थितः॥  
रक्षिता वो महासेनः कथं भीतिस्तथापि वः॥ ३२.२२ ॥  

शक्रस्य वचनं श्रुत्वा समाश्वस्ता दिवोकसः॥  
दानवान्प्रत्ययुध्यन्त शक्रं कृत्वा व्यपाश्रयम्॥ ३२.२३ ॥  

कालनेमिर्महेन्द्रेण संयुगे समयुज्यत॥  
सहस्राक्षौहिणीयुक्तो जम्भकः शङ्करेण च॥ ३२.२४ ॥  

कुजम्भो विष्णुना चैव तावत्य क्षौहिणीवृतः॥  
अन्ये च त्रिदशाः सव मरुतश्च महाबलाः॥ ३२.२५ ॥  

प्रत्ययुध्यन्तं दैत्येन्द्रेः साध्याश्च वसुभिः सह॥  
ततो बहुविधं युद्धं कालनेमिर्विधायच॥ ३२.२६ ॥  

उत्सृज्य सहसा पार्थ ऐरावणशिरःस्थितः॥  
स तु पादप्रहारेण मुष्टिना चैव तं गजम्॥ ३२.२७ ॥  

शक्रं च चघ्ने विनदन्पेततुस्तावुभौ भुवि॥  
ततः शक्रं समादाय कालनेमिर्विचेतसम्॥ ३२.२८ ॥  

रथमाश्रित्य भूयोपि तारकाभिमुखो ययौ॥  
अथ क्रुद्धं तदा देवैः सहसा चान्तकादिभिः॥ ३२.२९ ॥  

ह्रियते ह्रियते राजा त्राता कोऽपि न विद्यते॥  
एतस्मिन्नन्तरे शर्वं पिनाकधनुषश्च्युतैः॥ ३२.३० ॥  

बाणैः ससैन्यं कृत्वा च जम्भकं गृध्रमोदनम्॥  
कालनेमिं समागम्य रथस्थो वाक्यमब्रवीत्॥ ३२.३१ ॥  

किमेतेन महेन्द्रेण मया युध्यस्व दानव॥  
वीरम्मन्य सुदुर्बुद्धे ततो ज्ञास्यसि वीरताम्॥ ३२.३२ ॥  

॥कानेमिरुवाच॥  
नग्नेन सह को युध्येद्धतेनापि च येन वा॥  
शंसत्सु दैत्यवीराणामुपहासः प्रजायते॥ ३२.३३ ॥  

आत्मनस्तु समं किञ्चिद्विलोक्य सुदुर्मते॥  
तदाकर्ण्य च सावज्ञं वचः शर्वो विसिष्मिये॥ ३२.३४ ॥  

ततः कुमारः सहसा मयूरस्थोऽभ्यधावत॥  
कुजम्भं सानुगं हत्वा वासुदेवोप्यधावत॥ ३२.३५ ॥  

ततो हरिः स्कन्दमाह किमेतेन तव प्रभो॥  
दैत्याधमेन पापेन मुहूर्तं पश्य मे बलम्॥ ३२.३६ ॥  

एवमुक्त्वा निवार्यैनं केशवो गरुडस्थितः॥  
शार्ङ्गकोदण्डनिर्मुक्तैर्बाणैर्दैत्यमवाकिरत्॥ ३२.३७ ॥  

स तैर्बाणैस्ताड्यमानो वज्रैरिव महासुरः॥  
विमुच्य वासवं क्रुद्धो बाणांस्तान्व्यधमच्छरैः॥ ३२.३८ ॥  

यान्यान्बाणान्हरिर्दिव्यानस्त्राणि च मुमोच ह॥  
निवारयति दैत्यस्तान्प्रहसँल्लीलयैव च॥ ३२.३९ ॥  

ततः कौमोदकीं गृह्य क्षिप्रकारी जनार्दनः॥  
मुमोच सैन्यनाथाय सारथिं च व्यचूर्णयत्॥ ३२.४० ॥  

ततो रथादवप्लुत्य विवृत्य वदनं महत्॥  
गरुडं चञ्चुनादाय स विष्णुं क्षिप्तवान्मुखे॥ ३२.४१ ॥  

ततोऽभूत्सर्वदेवानां विमोहो जगतामपि॥  
चचाल वसुधा चेलुः पर्वताः सप्त चार्णवाः॥ ३२.४२ ॥  

कालनेमिर्नश्चैव प्रानृत्यत महारणे॥  
असम्मूढस्ततो विष्णुस्त्वराकाल उपस्थिते॥ ३२.४३ ॥  

कुक्षिं विदार्य चक्रेण भास्करोऽभादिवोदितः॥  
बहिर्भूतो हरिश्चैनं महोयित्वा स्वनिन्दया॥ ३२.४४ ॥  

पातालस्य तलं निन्ये तत्र शिश्ये स काष्ठवत्॥  
ततश्चक्रेण दैत्यानां निहता दशकोट्यः॥ ३२.४५ ॥  

प्रमोदितास्तथा देवा विमोहास्तत्क्षणाद्बभुः॥  
ततःशर्वस्तमालिङ्ग्य साधुसाधु जनार्दन॥ ३२.४६ ॥  

त्वया यद्विहितं कर्म तत्कर्तान्यो न विद्यते॥  
महिषाद्याः सुदुर्जेया देव्या ये विनिपतिताः॥ ३२.४७ ॥  

तेषामतिबलो ह्येष त्वया विष्णो विनिर्जितः॥  
तारकामयसङ्ग्रामे वध्यस्तेसौ जनार्दन॥ ३२.४८ ॥  

कंसरूपः पुनस्तेऽयं हन्तव्योऽष्टमजन्मनि॥  
एवं प्रशंसमानास्ते वासुदेवं जगद्गुरुम्॥ ३२.४९ ॥  

शस्त्रजालैर्लब्धसञ्ज्ञान्दैत्यसैन्याननाशयत्॥  
तानि दैत्यशरीराणि जर्जराणि महायुधैः॥ ३२.५० ॥  

अपतन्भूतले पार्थ च्छिन्नाभ्राणीव सर्वशः॥  
ततस्तद्दानवं सैन्यं हतनाथमभूत्तदा॥ ३२.५१ ॥  

देवैः स्कन्दानुगैश्चैव कृतं शस्त्रैः पराङ्मुखम्॥  
अथो क्रुष्टं तदा हृष्टैः सर्वैर्देवैर्मुदायुतैः॥ ३२.५२ ॥  

संहतानि च सर्वाणि तदा तूर्याण्यवादयन्॥  
अथ भग्नं बलं प्रेक्ष्य हतवीरं महारणे॥ ३२.५३ ॥  

देवानां च महामोदं तारकः प्राह सारथिम्॥  
सारथे पश्य सैन्यानि द्राव्यमाणानि मे सुरैः॥ ३२.५४ ॥  

येस्माभिस्तृणवद्दृष्टाः पश्य कालस्य चित्रताम्॥  
तन्मे वाहय शीघ्रं त्वं रथमेनं सुरान्प्रति॥ ३२.५५ ॥  

पश्यन्तु मे बलं बाह्वोर्द्रवन्तु च सुराधमाः॥  
ब्रुवन्नेवं सारथिं स विधुन्वन्सुमहद्धनुः॥ ३२.५६ ॥  

क्रोध रक्तेक्षणो राजा देवसैन्यं समाविशत्॥  
आगच्छमानं तं दृष्ट्वा हरिः स्कन्दमथाब्रवीत्॥ ३२.५७ ॥  

कुमार पश्य दैत्येन्द्रं कालं यद्वद्युगात्यये॥  
अयं स येन तपसा घोरेणाराधितः शिवः॥ ३२.५८ ॥  

अयं स येन शक्राद्याः कृता मर्काः समार्बुदम्॥  
अयं स सर्वशस्त्रैगैर्योऽस्माभिर्न जितो रणे॥ ३२.५९ ॥  

नावज्ञया प्रद्रष्टव्यस्तारकोऽयं महासुरः॥  
सप्तमं हि दिनं तेऽद्य मध्याह्नोऽयं च वर्तते॥ ३२.६० ॥  

अर्वागस्तमनादेनं जहि वध्योऽन्यथा नहि॥  
एवमुक्त्वा स शक्रादींस्त्वरितः केशवोऽब्रवीत्॥ ३२.६१ ॥  

आयासयत दैत्येन्द्रं सुखवध्यो यथा भवेत्॥  
ततस्ते विष्णुवचनाद्विनदन्तो दिवौकसः॥ ३२.६२ ॥  

तमासाद्य शरव्रातैर्मुदिताः समवाकिरन्॥  
प्रहसन्निव देवांस्तान्द्रावयामास तारकः॥ ३२.६३ ॥  

यथा नास्तिकदुर्वृत्तो नानाशास्त्रोपदेशकान्॥  
सोढुं शक्ता न ते वीरं महति स्यन्दने स्थितम्॥ ३२.६४ ॥  

महापस्मारसङ्क्रान्तं यथैवाप्रियवादिनम्॥  
विधूय सकलान्देवान्क्षणमात्रेण तारकः॥ ३२.६५ ॥  

आजगाम कुमाराय विधुवन्स महाधनुः॥  
आगच्छमानं तं दृष्ट्वा स्कन्दः प्रत्युद्ययौ ततः॥ ३२.६६ ॥  

तस्यारक्षद्भवः पार्श्वं दक्षिणं चैव तं हरिः॥  
पृष्ठे च पार्षदास्तस्य कोटिशोऽर्बदशस्तथा॥ ३२.६७ ॥  

ततस्तौ सुमहायुद्धे संसक्तौ देवदैत्ययौः॥  
धर्माधर्माविवोदग्रौ जगदाश्चर्यकारकौ॥ ३२.६८ ॥  

ततः कुमारमासाद्य लीलया तारकोऽब्रवीत्॥  
अहो बालातिबालस्त्वं यत्त्वं गीर्वाणवाक्यतः॥ ३२.६९ ॥  

आसादयसि मां युद्धे पतङ्ग इव पावकम्॥  
वधेन तव को लाभो मम मुक्तोऽसि बालक॥ ३२.७० ॥  

पिष क्षीरं गृहाणेमं कन्दुकं क्रीड लीलया॥  
एवमुक्तः प्रहस्याह तारकं योगिनां गुरुः॥ ३२.७१ ॥  

शिशुत्वं मावमंस्था मे शिशुः कष्टो भुजङ्गमः॥  
दुष्प्रेक्ष्यो भास्करो बालो दुःस्पर्शोऽल्पोऽपि पावकः॥ ३२.७२ ॥  

अल्पाक्षरो न मन्त्रः किं सस्फुरो दैत्य दृश्यते॥  
एवमुक्त्वा दैत्यमुक्तं गृहीत्वा कन्दुकं च तम्॥ ३२.७३ ॥  

तस्मिञ्छक्त्यस्त्रमादाय दैत्याय प्रमुमोच ह॥  
तस्य तेन प्रहारेम रथश्चूर्णिकृतोऽभवत्॥ ३२.७४ ॥  

चतुर्योजनमात्रो यो नानाश्चर्यसमन्वितः॥  
गरुडस्य सुता ये च शीर्यमाणे रथोत्तमे॥ ३२.७५ ॥  

मुक्ताः कथञ्चिदुत्पत्य सागरान्तरमाविशन्॥  
ततः क्रुद्धस्तारकश्च मुद्गरं क्षिप्तवान्गुहे॥ ३२.७६ ॥  

विन्ध्याद्रिमिव तं स्कन्दो गृहीत्वा तं व्यताडयत्॥  
स्थिरे तस्योरसि व्यूढे मुद्गरः शतधाऽगमत्॥ ३२.७७ ॥  

मेने च दुर्जयं दैत्यस्तदा षड्वदनं रणे॥  
चिन्तयामास बुद्ध्या च प्राप्तं तद्ब्रह्मणो वचः॥ ३२.७८ ॥  

तं भीतमिव चालक्ष्य दैत्यवीराश्च कोटिशः॥  
नदन्तोऽतिमहासेनं नानाशस्त्रैरवाकिरन्॥ ३२.७९ ॥  

क्रुद्धस्तेषु ततः स्कन्दः शक्तिं घोरामथाददे॥  
अभ्यस्यमाने शक्त्यस्त्रे स्कन्दनामिततेजसा॥ ३२.८० ॥  

उल्काजालं महाघोरं पपात वसुधातले॥  
चाल्यमाना तथा शक्तिः सुघोरा भवसूनुना॥ ३२.८१ ॥  

ततः कोट्यो विनिष्पेतुः शक्तीनां भर्तर्षभ॥  
स शक्त्यस्त्रेण बलवान्करस्थेनाहनत्प्रभुः॥ ३२.८२ ॥  

अष्टौ पद्मानि दैत्वानां दशकोटिशतानि च॥  
तथा नियुतसाहस्रं वाहनं कोटिरेव च॥ ३२.८३ ॥  

ह्रन्दोदरं च दैत्येन्द्रं निखर्वैर्दशभिर्वृतम्॥  
तत्राकुर्वन्सुतुमुलं नादं वध्येषु शत्रुषु॥ ३२.८४ ॥  

कुमारानुचराः पार्थ पूरयन्तो दिशो दश॥  
शक्त्यस्त्रस्यार्चिः सम्भूतशक्तिभिः केऽपि सूदिताः॥ ३२.८५ ॥  

पताकयावधूताश्च हताः केचित्सहस्रशः॥  
केचिद्धण्टारवत्रस्ताश्छिन्नभिन्नहृदोऽपतन्॥ ३२.८६ ॥  

केचिन्मयूरपक्षाभ्यां चरणाभ्यां च सूदिताः॥  
कोटिशस्ताम्रचूडेन विदार्यैव च भक्षिताः॥ ३२.८७ ॥  

पार्षदैर्मातृभिः सार्धं पद्मशो निहताः परे॥  
एवं निहन्यमानेषु दानवेषु गुहादिभिः॥ ३२.८८ ॥  

अभाग्यैरिव लोकेषु तारकः स्कन्दमाययौ॥  
जग्राह च गदां दिव्यां लक्षघण्टादुरासदाम्॥ ३२.८९ ॥  

तया मयूरमाजघ्ने मयूरो विमुखोऽभवत्॥  
दृष्ट्वा पराङ्मुखं लोकेषु वासुदेवोऽब्रवीत्त्वरन्॥ ३२.९० ॥  

देवसेनापते शीघ्रं शक्तिं मुञ्च महासुरे॥  
प्रतिज्ञामात्मनः पाहि लम्बते रविमण्डलम्॥ ३२.९१ ॥  

॥स्कन्द उवाच॥  
त्वयैव रुद्रभक्तोऽयं जनार्दन ममेरितम्॥  
वधार्थं रुद्रभक्तस्य बाहुः शक्तिं मुञ्चति॥ ३२.९२ ॥  

नारुद्रः पूजयेद्रुद्रं भक्तरूपस्य यो हरः॥  
रुद्ररूपममुं हत्वा कीदृशं जन्मनो भवेत्॥ ३२.९३ ॥  

तिरस्कृता विप्रलब्धाः शप्ताः क्षिप्ताः प्रपीडिताः॥  
रुद्रभक्ताः कुलं सर्वं निर्दहन्ति हताः किमु॥ ३२.९४ ॥  

एष चेद्धन्ति तद्भद्रं हन्यतामेष मां रणे॥  
रुद्रभक्ते पुनर्विष्णो नाहं शस्त्रमुपाददे॥ ३२.९५ ॥  

॥श्रीभगवानुवाच॥  
नैतत्तवोचितं स्कन्द रुद्रभक्तो यथा श्रृणु॥  
द्वे तनू गिरिजाभर्तुर्वेदज्ञा मुनयो विदुः॥ ३२.९६ ॥  

एका जीवात्मिका तत्र प्रत्यक्षा च तथापरा॥  
द्रोग्धा भूतेषु भक्तश्च रुद्रभक्तो न स स्मृतः॥ ३२.९७ ॥  

भक्तो रुद्रो कृपावांश्च जन्तुष्वेव हरव्रतः॥  
तदेनं भूतमर्त्येषु द्रोग्धारं त्वं पिनाकिनः॥ ३२.९८ ॥  

जहि नैवात्र पश्यामि दोषं कञ्चन ते प्रभो॥  
श्रुत्वेति वाचं गोविन्दात्सत्यार्थामपि भारत॥ ३२.९९ ॥  

हन्तुं न कुरुते बुद्धिं रुद्रभक्त इति स्मरन्॥  
तारकस्तु ततः क्रुद्धो ययौ वेगेन केशवम्॥ ३२.१०० ॥  

प्राह चैवं सुदुर्बुद्धे हन्मि त्वां पश्य मे बलम्॥  
देवानां चापि धर्माणां मूलं मतिमतां तथा॥  
हत्वा त्वामद्य सर्वांस्तांश्छेत्स्ये पश्याद्य मे बलम्॥ ३२.१०१ ॥  

॥विष्णुरुवाच॥  
दैत्येन्द्र तव चास्माभिः किमहो श्रृणु सत्यताम्॥ ३२.१०२ ॥  

रथे य एष शर्वोऽयं हतेऽस्मिन्सकलं हतम्॥  
श्रुत्वेति तारकः क्रुद्धस्तूर्णं रुद्ररथं ययौ॥ ३२.१०३ ॥  

अभिसृत्य स जग्राह रुद्रस्य रथकूबरम्॥  
यदा स कूबरं क्रुद्धस्तारकः सहसाऽग्रहीत्॥ ३२.१०४ ॥  

रेसतू रोदसी तूर्णं मुमुहुश्च महर्षयः॥  
व्यनदंश्च महाकाया दैत्या जलधरोपमाः॥ ३२.१०५ ॥  

आसीच्च निश्चितं तेषां जितमस्माभिरित्युत॥  
तार कस्याप्यभिप्रायं भगवान्वीक्ष्य शङ्करः॥ ३२.१०६ ॥  

उमया सह सन्त्यक्त्वा रथं वृषभमावहत्॥  
ओमित्यथ जपन्ब्रह्मा आकाशं सहसाश्रितः॥ ३२.१०७ ॥  

ततस्तं शतसिंहं च रथं रुद्रेण निर्मितम्॥  
उत्क्षिप्य पृथ्व्यामास्फोट्य चूर्णयामास तारकः॥ ३२.१०८ ॥  

शूलपाशुपतादीनि सहसोपस्थितानि च॥  
वारयामास गिरिशो भवः साध्य इति ब्रुवन्॥ ३२.१०९ ॥  

ततः स्ववञ्चितं ज्ञात्वा रुद्रेणात्मानमीर्ष्यया॥  
विनदन्सहसाऽधावद्वृषभस्थं महेश्वरम्॥ ३२.११० ॥  

ततो जनार्दनोऽधावच्चक्रमुद्यम्य वेगतः॥  
वज्रमिन्द्रस्तथोद्यम्य दण्डं चापि यमो नदन्॥ ३२.१११ ॥  

गदां धनेश्वरः क्रुद्धः पाशं च वरुणो नदन्  
वायुर्महाङ्कुशं घोरं शक्तिं वह्निर्महाप्रभाम्॥ ३२.११२ ॥  

निर्ऋतिर्निशितं खड्गं रुद्राः शूलानि कोपिताः॥  
धनूंषि साध्या देवाश्च परिघान्वसवस्तथा॥ ३२.११३ ॥  

विश्वेदेवाश्च मुसलं चन्द्रार्कौ स्वप्रभामपि॥  
ओषधीश्चाश्विनौ देवौ नागाश्च ज्वलितं विषम्॥ ३२.११४ ॥  

हिमाद्रि प्रमुखाश्चापि समुद्यम्य महीधरान्॥  
भृशमुन्नदतो देवान्धावतो वीक्ष्य तारकः॥ ३२.११५ ॥  

निवृत्तः सहसा पार्थ महागज इवोन्नदन्॥  
स वज्रमुष्टि नाहत्य भुजे शक्रमपातयत्॥ ३२.११६ ॥  

दण्डं यमादुपादाय मूर्ध्न्याहत्य न्यपातयत्॥  
उरसाहत्य सगदं धनदं भुव्यपातयत्॥ ३२.११७ ॥  

वरुणात्पाशमादाय तेन बद्धा न्यपातयत्॥  
महाङ्कुशेन वायुं च चिरं मूर्ध्नि जघान सः॥ ३२.११८ ॥  

फूल्कारैरुद्धतं वह्निं शमयामास तारकः॥  
निर्ऋतिङ्खड्गमादाय हत्वा तेन न्यपातयत्॥ ३२.११९ ॥  

शूलैरेव तथा रुद्राः साध्याश्च धनुषार्दिताः॥  
परिघैरेव वसवो मुशलैरेव विश्वकाः॥ ३२.१२० ॥  

रेणुनाच्छाद्य चन्द्रार्कौ वल्मीकस्थाविवेक्षितौ॥  
महोग्राश्चौषधीस्तालैरश्विभ्यां सोऽभ्यवर्तयत्॥ ३२.१२१ ॥  

सविषाश्च कृता नागा निर्विषाः पादकुट्टनैः॥  
पर्वताः पर्वतैरेव निरुच्छ्वासा भृशं कृताः॥ ३२.१२२ ॥  

एवं तद्देवसैन्यं च हाहाभूतमचेतनम्॥  
कृत्वा मुहूर्तादाधावच्चक्रपाणिं तमुन्नदन्॥ ३२.१२३ ॥  

ततश्चान्तर्दधे सद्यः प्रहसन्निव केशवः॥  
कुयोगिन इव स्वामी सदा बुद्धिमतां वरः॥ ३२.१२४ ॥  

अपश्यंस्तारको विष्णुं पुनर्वृषभवा हनम्॥  
आधावत्कुपितो दैत्यो मुष्टिमुद्यम्य वेगतः॥ ३२.१२५ ॥  

अचिरांशुरिवालक्ष्यो लक्ष्योथ भगवान्हरिः॥  
आबभाषे ततो देवान्बाहुमुद्यम्यचोच्चकैः॥ ३२.१२६ ॥  

पलायध्वमहो देवाः शक्तिश्चेद्वः पलायितुम्॥  
विमूढा हि वयं सर्वे ये बालवचसागताः॥ ३२.१२७ ॥  

किं न श्रुतः पुरा गीतः श्लोकः स्वायम्भुवेन यः॥  
यथा बालेषु निक्षिप्ताः स्त्रीषु षण्डितकेषु च॥  
अपस्मारीषु चैवापि सर्वे ते संशयं गताः॥ ३२.१२८ ॥  

प्रत्यक्षं तदिदं सर्वमाधुना चात्र दृस्यते॥ ३२.१२९ ॥  

अज्ञासिष्म पुरैवैतद्रुद्रभक्तं न हन्त्यसौ॥  
यत्प्रतिज्ञां नाकरिष्यन्न स्यान्नः कदनं महत्॥ ३२.१३० ॥  

अथैष यदि दैत्येन्द्रं न निहन्ति कुबुद्धिमान्॥  
मा भयं वो महाभागा निहनिष्यामि वो रिपून्॥ ३२.१३१ ॥  

अद्य मे विपुलं बाह्वोर्बलं पश्यत दैत्याधमं नाशयामि मुष्टिनैकेन पश्यत
॥  

मया हि दक्षिणो बाहुर्दत्तश्च भवतां सदा॥  
रिपून्वा निहनिष्यामि सत्यं तत्परिपालये॥ ३२.१३३ ॥  

येंऽबरे ये च पाताले भुवि ये च महासुराः॥  
क्षणात्तान्नासयिष्यामि महावातो घनानिव॥ ३२.१३४ ॥  

एवमुक्ता जगन्नाथो मुष्टिमुद्यम्य दक्षिणम्॥  
निरायुधस्तार्क्ष्यपृष्ठादवप्लुत्याभ्यधावत॥ ३२.१३५ ॥  

तस्मिन्धावति गोविन्दे चचाल भुवनत्रयम्॥  
विमूर्छितमभूद्विश्वं देवा भीतिं परां ययुः॥ ३२.१३६ ॥  

धावतश्चापि कल्पान्तं रुद्रकल्पस्य तस्य याः॥  
मुखात्समुद्यजुर्ज्वालास्ताबिः खर्वशतं हतम्॥ ३२.१३७ ॥  

ततोंऽतरिक्षे वाचश्च प्रोचुः सिद्धाः स्वयं तदा॥  
जहि कोपं वासुदेव त्वयि क्रुद्धे क्व वै जगत्॥ ३२.१३८ ॥  

अनादृत्येव तद्वाक्यं ब्रुवन्नान्यत्करोम्यहम्॥  
आह्वयंश्च महादैत्यं क्रुद्धो हरिरधावत॥ ३२.१३९ ॥  

उवाच वाचं साधूंश्च यत्नात्पालयतां फलम्॥  
दुष्टान्विनिघ्नतां चैव तत्फलं मम जायताम्॥ ३२.१४० ॥  

अथापश्यन्महासेनो रुद्रं यान्तं च तारकम्॥  
तारकं चान्वधावन्तं पुरामपुरुषं हरिम्॥ ३२.१४१ ॥  

जगच्च क्षुब्धमत्यर्थं स्वां प्रतिज्ञां पुरा कृताम्॥  
पश्चिमां प्रतिलम्बन्तं भास्करं चापि लोहितम्॥ ३२.१४२ ॥  

आकाशवाणीं श्रृण्वंश्च किं स्कन्द त्वं विषीदसी॥  
पश्चात्तापो यदि भवेत्कृत्वा ब्रह्मवधं त्वयि॥ ३२.१४३ ॥  

स्थापयेर्लिगमीशस्य मोक्षो हत्याशतैरपि॥  
आविवेश महाक्रोधं दिधक्षुरिव मेदिनीम्॥ ३२.१४४ ॥  

अथोत्प्लुत्य मयूरात्स प्रहसन्निव केशवम्॥  
बाहुभ्यामप्युपादाय प्रोवाच भवनन्दनः॥ ३२.१४५ ॥  

जानामि त्वामहं विष्णो महाबुद्धिपराक्रमम्॥  
भूतभव्यविष्यांश्च दैत्यान्हंस्यपि हूङ्कृतैः॥ ३२.१४६ ॥  

त्वमेव हन्ता दैत्यानां देवानां परिपालकः॥  
धर्मसंस्थापकश्च त्वमेव ते रचितोंऽजलिः॥ ३२.१४७ ॥  

क्षणार्धं पश्य मे वीर्यं भास्करो लोहितायते॥  
एवं प्रणम्य स्कन्देन वासुदेवः प्रसादितः॥ ३२.१४८ ॥  

विरोषोऽभूत्तमालिङ्ग्य वचनं केशवोऽब्रवीत्॥  
सनाथस्त्वद्य धर्मोऽयं सुराश्चैव त्वया गुह॥ ३२.१४९ ॥  

स्मरात्मानं यदर्थं त्वमुत्पन्नोऽसि महेश्वरात्॥  
साधूनां पालनार्थाय दुष्टसंहरणाय च॥  
सुरविप्रकृते जन्म जीवितं च महात्मनाम्॥ ३२.१५० ॥  

रुद्रस्य देव्या गङ्गायाः कृत्तिकानां च तेजसा॥  
स्वाहावह्नेश्च जातस्त्वं तत्तेजः सफलीकुरु॥  
साधूनां च कृते यस्य धनं वीर्यं च सम्पदः॥ ३२.१५१ ॥  

सफलं तस्य तत्सर्वं नान्यथा रुद्रनन्दन॥ ३२.१५२ ॥  

अद्य धर्मश्च देवाश्च गावः साध्याश्च ब्राह्मणाः॥  
नन्दन्तु तव वीर्येण प्रदर्शय निजं बलम्॥ ३२.१५३ ॥  

॥स्कन्द उवाच॥  
या गतिः शिवत्यागेन त्वत्त्यागेन च केशव॥  
तां गतिं प्राप्नुयां क्षिप्रं हन्मि चेन्न हि तारकम्॥ ३२.१५४ ॥  

या गतिः श्रुतित्यागेन साध्वी भार्यातिपीडनात्॥  
साधूनां च परित्यागाद्वृथा जीवितसाधनात्॥  
निष्ठुरस्य गतिर्या च तां गतिं यामि केशव॥ ३२.१५५ ॥  

इत्युक्ते सुमहान्नादः सम्प्रजज्ञे दिवौकसाम्॥  
प्रशशंसुर्गुहं केचित्केचिन्नारायणं प्रभुम्॥ ३२.१५६ ॥  

ततस्तार्क्षअयं समारुद्य हरिस्तस्मिन्महारणे॥  
ताम्रचूडं महासेन स्तारकं चाप्यधावताम्॥ ३२.१५७ ॥  

लोहिताम्बरसंवीतो लोहितस्रग्विभूषणः॥  
लोहिताक्षो महाबाहुर्हिरण्यकवचः प्रभुः॥ ३२.१५८ ॥  

भुजेन तोलयञ्छक्तिं सर्वभूतानि कम्पयन्॥  
प्राप्य तं तारकं प्राह महासेनो हसन्निव॥ ३२.१५९ ॥  

तिष्ठतिष्ठ सुदुर्बुद्धे जीवितं ते मयि स्थितम्॥  
सुहृष्टः क्रियतां लोको दुर्लभः सर्वसिद्धिदः॥ ३२.१६० ॥  

यत्ते सुनिष्ठुरत्वं च धर्मे देवेषु गोषु च॥  
तस्य ते प्रहराम्यद्य स्मर शस्त्रं सुशिक्षितम्॥ ३२.१६१ ॥  

एवमुक्ते गुहेनाथ निवृत्तस्यास्य भारत॥  
तारकस्य शिरोदेशात्कापि नारी विनिर्ययौ॥ ३२.१६२ ॥  

तेजसा भासयन्ती तमध ऊर्ध्वं दिशो दश॥  
दृष्ट्वा नारीं गुहः प्राह कासि कस्माच्च निर्गता॥ ३२.१६३ ॥  

॥नार्युवाच॥  
अहं शक्तिर्गुहाख्याता भूतलेषु सदा स्थिता॥  
अनेन दैत्यराजेन महता तपसार्ज्जिता॥ ३२.१६४ ॥  

सुरेषु सर्वेषु वसामि चाहं विप्रेषु शास्त्रार्थरतेषु चाहम्॥  
साध्वीषु नारीषु तथा वसामि विना गुणान्नास्मि वसामि कुत्रचित्॥ ३२.१६५ ॥  

तदस्य पुण्यसङ्घस्य सम्प्राप्तोद्यावधिर्गुह॥  
तदेनं त्यज्य यास्यामि जह्येनं विश्वहेतवे॥ ३२.१६६ ॥  

तस्यां ततो निर्गतायां दैत्यशीर्षं व्यकम्पयत्॥  
कम्पितं चास्य तद्देहं गतवीर्योऽभवत्क्षणात्॥ ३२.१६७ ॥  

एतस्मिन्नन्तरे शक्तिं सोऽक्षिपद्गिरिजात्मजः॥  
उल्काज्वाला विमुञ्चन्तीमतिसूर्याग्निसप्रभाम्॥ ३२.१६८ ॥  

कल्पाम्भोधिसमुन्नादां दिधक्षन्तीं जगद्यथा॥  
तारकस्यान्तकालाय अभाग्यस्य दशामिव॥ ३२.१६९ ॥  

दारणीं पर्वतानां च सर्वसत्त्वबलाधिकाम्॥  
उत्क्षिप्य तां विनद्योच्चैरमुञ्चत्कुपितो गुहः॥ ३२.१७० ॥  

धर्मश्चेद्बलवाँल्लोके धर्मो जयति चेत्सदा॥  
तेन सत्येन दैत्योयं प्रलयं यात्वितीरयन्॥ ३२.१७१ ॥  

सा कुमारभुजोत्सृष्टा दुर्निवार्या दुरासदा॥  
विभेद हृदयं चास्य भित्त्वा च धरणिं गता॥ ३२.१७२ ॥  

निःसृत्य जलकल्लोलपूर्विका स्कन्दमाययौ॥  
स च सन्ताडितः शक्त्या विभिन्नहृदयोसुरः॥  
नादयन्वसुधां सर्वां पपातायोमुखो मृतः॥ ३२.१७३ ॥  

एवं प्रताप्य त्रैलोक्यं निर्जित्य बहुशः सुरान्॥  
महारणे कुमारेण निहतः पार्थ तारकः॥ ३२.१७४ ॥  

एतस्मिन्निहते दैत्ये प्रहर्षं विश्वमाययौ॥ ३२.१७५ ॥  

ववुर्वातास्तथा पुण्याः सुप्रभोभूद्दिवाकरः॥  
जज्वलुश्चाग्नयः शान्ताः शान्ता दिग्जनितस्वनाः॥ ३२.१७६ ॥  

ततः पुनः स्कन्दमाह प्रहृष्टः केशवोऽरिहा॥  
स्कन्दस्कन्द महाबाहो बाणोनाम बलात्मजः॥ ३२.१७७ ॥  

क्रौञ्चपर्वतमादाय देवसङ्घान्प्रबाधते॥  
सोऽधुना ते भयाद्वीर पलायित्वा नगं गतः॥  
जहि तं पापसङ्कल्पं क्रौञ्चस्थं शक्तिवेगतः॥ ३२.१७८ ॥  

ततः क्रौञ्चं महातेजा नानाव्यालविनादितम्॥  
शक्त्या बिभेद बहुभिर्वृक्षैर्जीवैश्च सङ्कुलम्॥ ३२.१७९ ॥  

तत्र व्यालसहस्राणि दैत्यकोट्ययुतं तथा॥  
ददाह बाणां च गिरं भित्त्वा शक्तिर्महारवा॥ ३२.१८० ॥  

अद्यापि छिद्रं तत्पार्थ क्रौञ्चस्य परिवर्तते॥ ३२.१८१ ॥  

येन हंसाश्च क्रौञ्चाश्च मानसाय प्रयान्ति च॥  
हत्वा बाणं महाशक्तिः पुनः स्कन्दं समागता॥  
प्रत्यायाति मनः साधोराहृतं प्रहितं तथा॥ ३२.१८२ ॥  

ततो हरीन्द्रप्रमुखाः प्रतुष्टुवुर्ननृतुश्च रम्भाप्रमुखा वराङ्गनाः॥  
वाद्यानि सर्वाणि च वादयन्तस्तं साधुसाध्वित्यमरा जगुर्भुशम्॥ ३२.१८३ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेस्वरखण्डे कौमारिकाखण्डे कुमारेश्वरमाहात्म्ये कुमारकृततारकवधवर्णनन्नाम
द्वात्रिंशोऽध्यायः॥ ३२ ॥ छ ॥  

