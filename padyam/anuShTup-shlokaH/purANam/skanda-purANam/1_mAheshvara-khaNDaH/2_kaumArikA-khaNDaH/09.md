+++
title = "०९"

+++
[अध्यायः ०९]



वेदव्यासः

अध्यायः ९  
॥ उलूक उवाच॥  
इतिदमुक्तमखिलं पूर्वजन्मसमुद्भवम्॥  
स्वरूपमायुषो हेतुः कौशिकत्वस्य चेति मे॥ ९.१ ॥  
इत्युक्त्वा विरते तस्मिन्पुरूहूतसनामनि॥  
नाडीजङ्घो बको मित्रमाह तं दुःखितो वचः॥ ९.२ ॥  
॥नाडीजङ्घ उवाच॥  
यदर्थं वयमायातास्तन्न सिद्धं महामते॥  
कार्यं तन्मरणं नूनं त्रयाणामप्युपागतम्॥ ९.३ ॥  
इन्द्रद्युम्नापरिज्ञाने भद्रकोऽयं मुमूर्षति॥  
तस्यानु मित्रं मार्कण्डस्तं चान्वहमपि स्फुटम्॥ ९.४ ॥  
मित्रकार्ये विनिर्वृत्ते म्रियमाणं निरीक्षते॥  
यो मित्रं जीवितं तस्य धिगस्निग्धं दुरात्मनः॥ ९.५ ॥  
तदेतावनुयास्यामि म्रियमाणावहं द्विज॥  
आपृच्छे त्वां नमस्कार आश्लेषश्चाथपश्चिमः॥ ९.६ ॥  
प्रतिज्ञातमनिष्पाद्य मित्रस्याभ्यागतस्य च॥  
कथङ्कारं न लज्जन्ते हताशा जीवितेप्सवः॥ ९.७ ॥  
तस्माद्वह्निं प्रवेक्ष्यामि सार्धमाभ्यामसंशयम्॥  
आपृष्टोऽस्यधुना स्नेहान्मम देहि जलाञ्जलिम्॥ ९.८ ॥  
इत्युक्तवत्युलूकोऽसौ नाडीजङ्घे सगद्गदम्॥  
साश्रुनेत्रं स्थिरीभूय प्राह वाचं सुधासमुचम्॥ ९.९ ॥  
॥उलूक उवाच॥  
मयि जीवति मित्रे मे भवान्मरणमेति च॥  
अद्यप्रभृति कस्तर्हि हृदा मम लभिष्यति॥ ९.१० ॥  
अस्त्युपायो महानत्र गन्धमादनपर्वते॥  
मत्तश्चिरायुर्मित्रोस्ति गृध्रः प्राणसमः सुहृत्॥ ९.११ ॥  
स विज्ञास्यति वोऽभीष्टमिन्द्रद्युम्नं महीपतिम्॥  
इत्युक्त्वा पुरतस्तस्थावुलूकः स च भूपतिः॥ ९.१२ ॥  
मार्कण्डेयो बकश्चैव प्रययुर्गन्धमादनम्॥  
तमायान्तमथालोक्य वयस्यं पुरतः स्थितम्॥ ९.१३ ॥  
स्वकुलायात्प्रहृष्टोऽसौ गृध्रः सम्मुखमाययौ॥  
कृतसंविदसौ पूर्वं स्वागतासनभोजनैः॥ ९.१४ ॥  
उलूकं गृध्रराजश्च कार्यं पप्रच्छ तं तथा॥  
म चाचख्यावयं मित्रं बको मेऽस्य मुनिः किल॥ ९.१५ ॥  
मुनेरपि तृतीयोऽयं मित्रं चार्थोयमुद्यतः॥  
इन्द्रद्युम्नपरिज्ञाने स्वयं जीवति नान्यथा॥ ९.१६ ॥  
वह्निं प्रवेक्ष्यते व्यक्तमयं तदनु वै वयम्॥  
मया निषिद्धोऽयं ज्ञात्वा त्वां चिरन्तनमात्मना॥ ९.१७ ॥  
तच्चेज्जानासि तं ब्रूहि चतुर्णां देहि जीवितम्॥  
सरं क्ष्याप्नुहि सत्कीर्तिं क्षयं चाखिलपाप्मनः॥ ९.१८ ॥  
॥गृध्र उवाच॥  
षट्‌पञ्चाशद्व्यतीता मे कल्पा जातस्य कौशिक॥  
न दृष्टो न श्रुतोऽस्माभिरिन्द्रद्युम्नो महीपतिः॥ ९.१९ ॥  
तच्छ्रुत्वा विस्मयाविष्ट इन्द्रद्युम्नोऽपि दुःखितः॥  
पप्रचछ जीविते हेतुमतिमात्रे विहङ्गमम्॥ ९.२० ॥  
॥गृध्र उवाच॥  
श्रृणु भद्रै पुरा जातो मर्कटोऽहं च चापलः॥  
आसं कदाचिदभवद्वसन्तोऽथ ऋतुः क्रमात्॥ ९.२१ ॥  
तत्राग्रे देवदेवस्य वनमध्ये शिवालये॥  
भवोद्भवस्य पुरतो जगद्योगेश्वराभिधे॥ ९.२२ ॥  
चतुर्दशीदिने हस्तनक्षत्रे हर्षणाभिधे॥  
योगे चैत्रे सिते पक्ष आसीद्दमनकोत्सवः॥ ९.२३ ॥  
अत्र सौवर्ण्यदोलायां लिङ्ग आरोपिते जनैः॥  
निशायामधिरूह्याऽहं दोलां तां च व्यचालयम्॥ ९.२४ ॥  
निसर्गाज्जतिचापल्याच्चिरकालं पुनःपुनः॥  
अथ प्रभात आयाता जनाः पूजाकृते कपिम्॥ ९.२५ ॥  
दोलाधिरूढमालोक्य लकुटैर्मां व्यताडयन्॥  
दोलासंस्थित एवाहं प्रमीतः शिवमन्दिरे॥ ९.२६ ॥  
तेषां प्रहारैः सुदृढैर्बहुभिर्वज्रदुःसहैः॥  
शिवान्दोलनमाहात्म्याज्जातोऽहं नृपमन्दिरे॥ ९.२७ ॥  
काशीश्वरस्य तनयः प्रतीतोऽस्मि कुशध्वजः॥  
जाति स्मरस्ततो राज्ये क्रमात्प्राप्याहमैश्वरम्॥ ९.२८ ॥  
कारयामि धरापृष्ठे चैत्रे दमनकोत्सवम्॥  
यता यथा दोलयति शिवं दोलास्थितं नरः॥ ९.२९ ॥  
तथा तथाऽशुभं याति पुण्यमायाति भद्रक॥  
शिवदीक्षामुपागम्याखिलसंस्कारसंस्कृतः॥ ९.३० ॥  
शिवाचार्यैर्विमुक्तोऽहं पशुपाशैस्तदागमात्॥  
निर्वाहदीक्षापर्यन्तान्संस्कारान्प्राप्य सर्वतः॥ ९.३१ ॥  
आराधयामि देवेशं प्रत्यक्चित्तमुमापतिम्॥  
समस्तक्लेशविच्छेदकारणं जगतां गुरुम्॥ ९.३२ ॥  
चित्तवृत्तिनिरोधेन वैराग्याभ्यासयोगतः॥  
जपन्नुद्गीतमस्यार्थं भावयन्नष्टमं रसम्॥ ९.३३ ॥  
ततो मां प्रणिधानेनाभ्यासेन दृढभूमिना॥  
अन्तरायानुपहतं ज्ञात्वा तुष्टोऽब्रवीद्धरः॥ ९.३४ ॥  
॥ईश्वर उवाच॥  
कुशध्वजाहं तुष्टोद्य वरं वरय वाञ्छितम्॥  
न हीदृशमनुष्ठानं कस्याप्यस्ति महीतले॥ ९.३५ ॥  
श्रुत्वेत्युक्तो मया शम्भुर्भूयासं ते गण्णो ह्यहम्॥  
अनेनैव शरीरेण तथेत्येवाह गां प्रभुः॥ ९.३६ ॥  
ततः कैलासमानीय विमानं मम चादिशत्॥  
सर्वरत्नमयं दिव्यं दिव्याश्चर्यसमावृतम्॥ ९.३७ ॥  
विचरामि प्रतीतोऽहं तदारूढो यदृच्छया॥  
अथ काले कियन्मात्रे व्यतीतेऽत्रैवं पर्वते॥ ९.३८ ॥  
गवाक्षाधिष्ठितोऽपश्यं वसन्ते मुनिकन्यकाम्॥  
प्रवाति दक्षिणे वायौ मदनाग्निप्रदीपितः॥ ९.३९ ॥  
अग्निवेश्यसुतां भद्र विवस्त्रां जलमध्यगाम्॥  
उद्भिन्नयौवनां श्यामां मध्यक्षामां मृगेक्षणाम्॥ ९.४० ॥  
विस्तीर्णजघनाभोगां रम्भोरुं संहतस्तनीम्॥  
तामङ्कुरितलावण्यां जलसेका दिवाग्रतः॥ ९.४१ ॥  
प्रोन्निद्रपङ्कजमुखीं वर्णनीयतमाकृतिम्॥  
यथाप्रज्ञानयाथात्म्याद्विद्विद्भिरपि वर्णिनीम्॥ ९.४२ ॥  
प्रोद्यत्कटाक्षविक्षेपैः शरव्रातैरिव स्मरः॥  
स्वयं तदङ्गमास्थाय ताडयामास मां दृढम्॥ ९.४३ ॥  
वयस्यासंवृचामेवं खेलमानां यदृच्छया॥  
अवतीर्याहमहरं विमानान्मदनातुरः॥ ९.४४ ॥  
सा गृहीता मया दीर्घं प्रकुर्वाणा महास्वनम्॥  
तातेति च विमानस्था रुरोदातीव भद्रक॥ ९.४५ ॥  
ततो वयस्यास्ता दीना मुनिमाहुः प्रधाविताः॥  
वैमानिकेन केनापि ह्रियते तव पुत्रिका॥ ९.४६ ॥  
रुदन्तीं भगवन्नेतां त्राह्युत्तिष्ठेति सर्वतः॥  
तासां तदाकर्ण्य वचो मुनिर्भद्रतपोनिधिः॥ ९.४७ ॥  
अग्निवेश्योऽभ्यगात्तस्या व्योमन्युपपदं त्वरन्॥  
तिष्ठतिष्ठेति मामुक्त्वा संस्तभ्य तपसा गतिम्॥ ९.४८ ॥  
ततः प्रकुपितः प्राह मुनिमामति दुःसहम्॥  
॥अग्निवेश्य उवाच॥  
यस्मान्मदीया तनया मांसपेशीव ते हृता॥ ९.४९ ॥  
गृध्रेणेवाऽधुना व्योम्नि तस्माद्गध्रो भव द्रुतम्॥  
अनिच्छन्ती मदीयेयं सुता बाला तपस्विनी॥ ९.५० ॥  
त्वया हृताधुनास्यैतत्फलमाप्नुहि दुर्मते॥  
इत्याकर्ण्य भयाविष्टो लज्जयाधोमुखो मुनेः॥ ९.५१ ॥  
पादौ प्रगृह्य न्यपतं रुदन्नतितरां तदा॥  
न मयेयं परिज्ञाय हृता नाद्यापि धर्षिता॥ ९.५२ ॥  
प्रसादं कुरु ते शापं व्यावर्तय तपोनिधे॥  
प्रणतेषु क्षमावन्तो निसर्गेण तपोधनाः॥ ९.५३ ॥  
भवन्ति सन्तस्तद्गृध्रो मा भवेयं प्रसीद मे॥  
इति प्रपन्नेन मया प्रणतोऽसौ महामुनिः॥ ९.५४ ॥  
प्रसन्नः प्राह नो मिथ्या मम वाक्यं भवेत्क्वचित्॥  
किं त्विन्द्रद्युम्नभूपालपरिज्ञाने सहायताम्॥ ९.५५ ॥  
यदा यास्यसि शापस्य तदा मुक्तिमवाप्स्यसि॥ ९.५६ ॥  
इत्युक्त्वा स मुनिः प्रायाद्गृहीत्वा निजकन्यकाम्॥  
अखण्डशीलां स्वावासमहं गृध्रोऽभवं तदा॥ ९.५७ ॥  
एवं तदा दमनकोत्सव ईश्वरस्य आन्दोलनेन नृपवेश्मनि मेऽवतारः॥  
शम्भोर्गणत्वमभवच्च तथाग्निवेश्यशापेन गृध्र इह भद्र तवेदमुक्तम्॥ ९.५८ ॥  
इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे कौमारिकाखण्डे महीप्रादुर्भावे दमनकमाहात्म्यन्नाम
नवमोऽध्यायः॥ ९ ॥ छ ॥  

