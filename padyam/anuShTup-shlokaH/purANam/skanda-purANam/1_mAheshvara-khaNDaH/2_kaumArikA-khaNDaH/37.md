+++
title = "३७"

+++
[अध्यायः ३७]



वेदव्यासः

अध्यायः ३७  
॥श्रीनारद उवाच॥  
बर्बरीतीर्थमाहात्म्यमथो वक्ष्यामि तेऽर्जुन॥  
यथा बर्बरिका जाता शतश्रृङ्गा नृपात्मजा॥ ३७.१ ॥  

कुमारिकेति विख्याता तस्या नाम्ना प्रकथ्यते॥  
इदं कौमारिकाखण्डं चतुर्वर्गफलप्रदम्॥ ३७.२ ॥  

यया कृता पृथिव्यां च नानाग्रामादिकल्पना॥  
इदं भरतखण्डं च यया सम्यक्प्रकल्पितम्॥ ३७.३ ॥  

॥धनञ्जय उवाच॥  
महदेतन्ममाश्चर्यं श्रोतव्यं परमं मुने॥  
कुमारीचरितं सर्वं ब्रूहि मह्यं सविस्तरम्॥ ३७.४ ॥  

कथं विश्वमिदं जातं कर्मजातिप्रकल्पितम्॥  
कथं वा भारतं खण्डं शुश्रूषेय सदा मम॥ ३७.५ ॥  

॥नारद उवाच॥  
अव्यक्तोऽस्मिन्निरालोके प्रधानपुरुषावुभौ॥  
अजौ समागतावेकौ केवलं श्रृणुमो वयम्॥ ३७.६ ॥  

ततः स्वभावकालाभ्यां स्वरूपाभ्यां समीरितम्॥  
ईक्षणेनैव प्रकृतेर्महत्तत्त्वमजायत॥ ३७.७ ॥  

महत्तत्त्वाद्विकुर्वाणादहन्तत्त्वं व्यजायत॥  
त्रिधा तन्मुनिभिः प्रोक्तं सत्त्वरासतामसम्॥ ३७.८ ॥  

तामसात्पञ्च जातानि तन्मात्राणि वुदुर्बुधाः॥  
तन्मात्रेभ्यश्च भूतानि वेशेषाः पञ्च तद्भवाः॥ ३७.९ ॥  

सात्त्विकाच्चाप्यहङ्काराद्विद्वि कर्मेद्रियाणि च॥  
एकादशं मनश्चैव राजसं च द्वयोर्विदुः॥ ३७.१० ॥  

चतुर्विशतितत्त्वानि जातानीति पुरा विदुः॥  
सदाशिवेन वै पुंसा तानि दृष्टानि भारत॥ ३७.११ ॥  

बुद्‌बुदाकारतां जग्मुरण्डं जातं ततः शुभम्॥  
शकतोटिप्रमाणं च ब्रह्माण्डमिदमुच्यते॥ ३७.१२ ॥  

आत्मास्य कथितो ब्रह्मा व्यभजत्स त्रिधा त्विदम्॥  
ऊर्ध्वं तत्र स्थिता देवा मध्ये चैव च मानवाः॥ ३७.१३ ॥  

नागा दैत्याश्च पाताले त्रिधैतत्परिकल्पितम्॥  
ऐकैकं सप्तधाभूय ततस्तेन प्रकल्पितम्॥ ३७.१४ ॥  

पातालानि च द्वीपानि स्वर्लोकाः सप्तसप्त च॥  
सप्त द्वीपानि वक्ष्यामि श्रृणु तेषां प्रकल्पनाम्॥ ३७.१५ ॥  

लक्षयोजनविस्तारं जम्बूद्वीपं प्रकीर्त्यते॥  
सूर्यबिम्बसमाकारं तावत्क्षारार्णवावृतम्॥ ३७.१६ ॥  

शाकद्वीपं द्विगुणतो जम्बूद्वीपात्ततः परम्॥  
तावता क्षीरतोयेन समुद्रेण परीवृतम्॥ ३७.१७ ॥  

सुरातोयेन दैत्यानां मोहकार्यर्णवेन हि॥  
पुष्करं तु ततो द्वीपं द्विगुणं तावता वृतम्॥ ३७.१८ ॥  

कुशद्वीपं द्विगुणतस्ततस्तत्परतः स्मृतम्॥  
दधितोयेन परितस्तावदर्णवसंवृतम्॥ ३७.१९ ॥  

ततः परं क्रौञ्चसञ्ज्ञं द्विगुणं हि घृताब्धिना॥  
ततः शाल्मलिद्वीपं च द्विगुणं तावतैव च॥ ३७.२० ॥  

इक्षुसारस्वरूपेण समुद्रेण परिवृतम्॥  
गोमेदं तस्य परितो द्विगुणं तावता वृतम्॥ ३७.२१ ॥  

स्वादुतोयेन रम्येण समुद्रेण समन्ततः॥  
एवं कोटिद्वयं पार्थ लक्षपञ्चाशतत्रयम्॥ ३७.२२ ॥  

पञ्चाशच्च सहस्राणि सप्तद्वीपाः ससागराः॥  
दशोत्तराणि पञ्चैव अङ्गुलानां शतानि च॥ ३७.२३ ॥  

अपां वृद्धिक्षयो दृष्टः पक्षयोः शुक्लकृष्णयोः॥  
ततो हेममयी भूमिर्दशकोट्यः कुरूद्वह॥ ३७.२४ ॥  

देवानां क्रीडनस्थानं लोकालोकस्ततः परम्॥  
पर्वतो वलयाकारो योजनायुतविस्तृतः॥ ३७.२५ ॥  

अस्य बाह्ये तमो घोरं दुष्प्रेक्ष्यं जीववर्जितम्॥  
पञ्चत्रिंशत्स्मृताः कोट्यो लक्षाण्येकोनविंशतिः॥ ३७.२६ ॥  

चत्वारिंशत्सहस्राणि योजनानां च फाल्गुन॥  
सप्तसागरमानस्तु गर्भोदस्तदनन्तरम्॥ ३७.२७ ॥  

कोटियोजनविस्तारः कटाहऋ संव्यवस्थितः॥  
ब्रह्मणोंऽडं कटाहेन संयुक्तं मेरुमध्यतः॥ ३७.२८ ॥  

पञ्चाशत्कोटयो ज्ञेया दशदिक्षु समन्ततः॥  
जम्बुद्वीपस्य मध्ये तु मेरुनामास्ति पर्वतः॥ ३७.२९ ॥  

स लक्षयोजनो ज्ञेयो ह्यधश्चोर्ध्वं प्रमाणतः॥  
षोडशैव सहस्राणि योजनानामधः स्थितः॥ ३७.३० ॥  

उच्छ्रयश्चतुराशीतिर्द्वात्रिंशन्मूर्ध्नि विस्तृतः॥  
त्रिभिः शृङ्गैः समायुक्तः शरावाकृतिमस्तकः॥ ३७.३१ ॥  

मध्यशृङ्गे ब्रह्मवास ऐशान्यां त्र्यम्बकस्य च॥  
नैर्ऋत्ये वासुदेवस्य हेमशृङ्गं च ब्रह्मणः॥ ३७.३२ ॥  

रत्नजं शङ्करस्यापि राजतं केशवस्य च॥  
मेरुदिक्षु चतसृषु विष्कम्भा गिरयः स्मृताः॥ ३७.३३ ॥  

पूर्वेण मन्दरो नामदक्षिणे गन्धमादनः॥  
विपुलः पश्चिमो ज्ञेयः सुपार्श्वस्तु तथोत्तरे॥ ३७.३४ ॥  

कदम्बो मन्दरे ज्ञेयोजम्बुर्वै गन्धमादने॥  
अश्वत्थो विपुले चैव सुपार्श्वेच वटोमतः॥ ३७.३५ ॥  

एकादशशतायामाश्चत्वारो गिरिकेतवः॥  
एतेषां सन्ति चत्वारि वनानि जयमूर्धसु॥ ३७.३६ ॥  

पूर्वं चैत्ररथं नामदक्षिणे गन्धमादनम्॥  
वैभ्राजम्पश्चिमे ज्ञेयमुदक्चित्ररथं वनम्॥ ३७.३७ ॥  

सरांसि चापि चत्वारि चतुर्दिक्षु निबोध मे॥  
प्राच्येऽरुणोदसञ्ज्ञं तु मानसं दक्षिणे सरः॥ ३७.३८ ॥  

प्रत्यक्छीतो दकन्नाम उत्तरे च महाह्रदः॥  
विष्कम्भगिरयो ह्येत उच्छ्रिताः पञ्चविंशतिः॥ ३७.३९ ॥  

योजनानां सहस्राणि सहस्रं पिण्डतः स्मृतम्॥  
अन्ये च सन्ति बहुशस्तत्र वै केसराचलाः॥ ३७.४० ॥  

मेरोर्दक्षिणतश्चैव त्रयो मर्यादपर्वताः॥  
निषधो हेमकूटश्च हिमवानिति ते त्रयः॥ ३७.४१ ॥  

लक्षयोजनदीर्घाश्च विस्तीर्णा द्विसहस्रकम्॥  
त्रयश्चोत्तरतो मेरोर्नीलः श्वेतोऽथ श्रृङ्गवान्॥ ३७.४२ ॥  

माल्यवान्पूर्वतो मेरोर्गन्धाख्यः पश्चिमे तथा॥  
इत्येते गिरयः प्रोक्ता जम्बुद्वीपे समन्ततः॥ ३७.४३ ॥  

गन्धमादनसंस्थाया महागजप्रमाणतः॥  
फलानि जम्बवास्तन्नाम्ना जम्बूद्वीपमिति स्मृतम्॥ ३७.४४ ॥  

आसीत्स्वायम्भुवोनाम मनुराद्यः प्रजापतिः॥  
आसीत्स्त्री शतरूपा तामुदुवोढ प्रजापतिः॥  
प्रियव्रतोत्तानपादौ तस्याऽऽस्तां तनयावुभौ॥ ३७.४५ ॥  

ध्रुवश्चोत्तानपादस्य पुत्रः परमधार्मिकः॥  
भक्त्या स विष्णुमाराध्य स्थानं चैवाक्षयं गतः॥ ३७.४६ ॥  

प्रियव्रतस्य राजर्षेरुत्पन्ना दश सूनवः॥  
त्रयः प्रव्रजितास्तत्र परम्ब्रह्म समाश्रिताः॥ ३७.४७ ॥  

सप्त सप्तसु द्वीपेषु तेन पुत्राः प्रतिष्ठिताः॥  
जम्बूद्वीपाधिपो ज्येष्ठ आग्नीध्र इति विश्रुतः॥ ३७.४८ ॥  

तस्यासन्नव सुताः पार्थ नववर्षेश्वराः स्मृताः॥  
तेषां नाम्ना च ते वर्षास्तिष्ठन्त्यद्यापि चाङ्किताः॥ ३७.४९ ॥  

योजनानां सहस्राणि नव प्रत्येकशः स्मृताः॥  
मेरोश्चतुर्दशं खण्डं गन्धमाल्यवतोर्द्वयोः॥ ३७.५० ॥  

अन्तरे हेमभूमिष्ठमिलावृतमिहोच्यते॥  
माल्यवत्सागरान्तस्य भद्राश्वमिति प्रोच्यते॥ ३७.५१ ॥  

गन्धवत्सागरान्तस्य केतुमालमिति स्मृतम्॥ ३७.५२ ॥  

श्रृङ्गवज्जलधेरन्तः कुरुखण्डमिति स्मृतम्॥  
श्रृङ्गवच्छ्वेतमध्ये च खण्डं प्रोक्तं हिरण्मयम्॥ ३७.५३ ॥  

सुनीलश्वेतयोर्मध्ये खण्डमाहुश्च रम्यकम्॥  
निषधो हेमकूटश्च हरिखण्डं तदन्तरा॥ ३७.५४ ॥  

हिमवद्धिमकूटान्तः खण्डं किम्पुरुषं स्मृतम्॥  
हिमाद्रिजलधेरन्तर्नाभि खण्डमिति स्मृतम्॥ ३७.५५ ॥  

नाभिखण्डं च कुरवो द्वे वर्षे धनुपाकृती॥  
हिमवांश्च गिरिश्रृङ्गी ज्यास्थाने परिकीर्तितौ॥ ३७.५६ ॥  

नाभेः पुत्रश्च ऋषभ ऋषभाद्बरतोऽभवत्॥  
तस्य नाम्ना त्विदं वर्षं भारतं चेति कीर्त्यते॥ ३७.५७ ॥  

अत्र धर्मार्थकामानां मोक्षस्य च उपार्जनम्॥  
अन्यत्र भोगभूमिश्च सर्वत्र कुरुनन्दन॥ ३७.५८ ॥  

शाकद्वीपे च शाकोऽस्ति योजनानां सहस्रकः॥  
तस्य नाम्ना च तद्वर्षं शाकद्वीपमिति स्मृतम्॥ ३७.५९ ॥  

तस्य च प्रियव्रत एवाधिपतिर्नाम्ना मेधातिथिरिति॥ ३७.६० ॥  

तस्य पुरोजवमनोजववेपमानधूम्रानीकचित्ररेफबहुरूपविश्वचारसञ्ज्ञानि
पुत्रनामानि सप्त वर्षाणि॥ ३७.६१ ॥  

शाकद्वीपे च वर्ष ऋतव्रतसत्यव्रतानुव्रतनामानो वाय्यवात्कमं भगवन्तं जपन्ति॥
॥  

अन्तः प्रविश्य भूतानि यो विभज्यात्मकेतुभिः॥  
अन्तर्यामीश्वरः साक्षात्पातु नो यद्वशे जगत्॥ ३७.६३ ॥  

॥इति जपः॥  
कुशद्वीपे कुशस्तम्बो योजनानां सहस्रकः॥  
तच्चिह्नचिह्नितं तस्मात्कुशद्वीपं ततः स्मृतम्॥ ३७.६४ ॥  

तद्द्वीपपतिश्च प्रैयव्रतो हिरण्यरोमा
तत्पुत्रवसुवसुदानदृढकविनाभिगुप्तसत्यव्रतवामदेवनामाङ्कितानि सप्त
वर्षाणि॥  
वर्णाश्च कुलिशकोविदाभियुक्तकुलकसञ्ज्ञा जातवेदसं भगवन्तं स्तुवन्ति॥ ३७.६५
॥  

परस्य ब्रह्णः साक्षाज्जातवेदासि हव्यवाट्॥  
देवानां पुरुषाङ्गानां यज्ञेन पुरुषं यजः॥ ३७.६६ ॥  

॥इति स्तुतिः॥  
क्रौञ्चद्वीपे क्रौञ्चनामा पर्वतो योजनायतः॥  
योऽसौ गुहेन निर्भिन्नस्तच्चिह्नं क्रौञ्चद्वीपकम्॥ ३७.६७ ॥  

तत्र च प्रैयव्रतो घृतपृष्टिनामा
तत्पुत्राममधुरुहमेघपृष्ठस्वदामऋताश्वलोहितार्णववनस्पतिइतिसप्तपुत्रनामाङ्कितानि
सप्त वर्षाणि॥ ३७.६८ ॥  

वर्णाश्च गुरुऋषभद्रविणदेवकसञ्ज्ञाः॥ ३७.६९ ॥  

आपोमयं भगवन्तं स्तुवन्ति॥ ३७.७० ॥  

आपः पुरुषवीर्याश्च पुनन्तीर्भूर्भूवःस्वश्च॥  
तैः पुनरमीवघ्नाःसंस्पृशेतात्मना भुवः॥ ३७.७१ ॥  

॥इति जपः॥  
शाल्मलेर्नाम वृक्षस्य तत्रवासः सहस्रं योजनानां तच्चिह्नं
शाल्मलिद्विपमुच्यते॥ ३७.७२ ॥  

तस्याधिपतिः प्रैयव्रतो
यज्ञबाहुस्तत्पुत्रसुरोचनसौमनस्यरमणकदेवबर्हिपारिभद्राप्यायनाभिज्ञाननामानि
सप्तवर्षाणि॥ ३७.७३ ॥  

वर्णाश्च श्रुतधरवीर्यवसुन्धरइषन्धरसञ्ज्ञा भगवन्तं सोमं यजन्ति॥ ३७.७४ ॥  

स्वयोनिः पितृदेवेभ्यो विभजञ्छुक्लकृष्णयोः॥  
अधः प्रजानां सर्वासां राजा नः सोमोस्तु॥ ३७.७५ ॥  

इति जपः गोमेदनामा प्लक्षोस्ति सुरम्यो यस्य च्छायया॥  
मोदोवृद्धिं गतं लौल्याद्गोमेदं द्वीपमुच्यते॥ ३७.७६ ॥  

तत्र प्रैयव्रत इध्मजिह्वः पतिस्तत्पुत्रसिवसुरम्यसुभद्र
शान्त्यशप्तमृताभयनामाङ्कितानि सप्त वर्षाणि॥ ३७.७७ ॥  

वर्णाश्च हंसपतङ्गोर्ध्वाञ्चनसत्याङ्गसञ्ज्ञाश्चत्वारो भगवन्तं सूर्यं यजन्ते॥
॥  

प्रश्रस्य विष्णुरूपंयत्तत्रोत्थस्य ब्रह्मणोऽमृतस्य च॥  
मृत्योश्च सूर्यमात्मानं धीमहि॥ ३७.७९ ॥  

॥इति जपः॥  
स्वर्णपत्राणि नियुतं योजनानां सहस्रकम्॥  
पुष्करं ज्वलदा भाति तच्चिह्नं द्वीपपुष्करम्॥ ३७.८० ॥  

तस्याधिपतिः प्रैयव्रतो वीतहोत्रनामा तत्पुत्रौ रमणकघातकौ॥ ३७.८१ ॥  

तन्नामचिह्नतं खण्डद्वयम्॥ ३७.८२ ॥  

तयोरन्तरालेमानसाचलो नाम वलयाकारः पर्वतो यस्मिन्भ्रमति भगवान्भास्कर इति॥
॥  

तत्र वर्णाश्च न सन्ति केवलं समानास्ते ब्रह्म ध्यायन्ति॥ ३७.८४ ॥  

यद्यत्कर्ममयं लिङ्गं ब्रह्मलिङ्गं जनोर्चयन्॥  
भेदेनैकान्तमद्वैतं तस्मै भगवते नमः॥ ३७.८५ ॥  

॥इति जपः॥  
नैषु क्रोधो न मात्सर्यं पुण्यपापार्जनेन च॥  
अयुतं द्विगुणं चापि क्रमादायुः प्रकीर्तितम्॥ ३७.८६ ॥  

जपन्तः कामिनीयुक्ता विहरन्त्यमरा इव॥  
अथ ते सम्प्रवक्ष्यामि ऊर्ध्वलोकस्य संस्थितिम्॥ ३७.८७ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे कौमारिकाखण्डे कुमारिकाख्याने भूसंस्थितिवर्णनन्नाम
स्पतत्रिंशोऽध्यायः॥ ३७ ॥ छ ॥  

