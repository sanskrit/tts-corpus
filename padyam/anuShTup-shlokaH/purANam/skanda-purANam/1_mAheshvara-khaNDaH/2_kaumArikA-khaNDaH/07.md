+++
title = "०७"

+++
[अध्यायः ०७]



वेदव्यासः

अध्यायः ७  
॥ अर्जुन उवाच॥  
महीसागरमाहात्म्यमद्भुतं कीर्तितं त्वया॥  
विस्मयः परमो मह्यं प्रहर्षश्चोपजायते॥ ७.१ ॥  
तदहं विस्तराच्छ्रोतुमिदमिच्छामि नारद॥  
कस्य यज्ञे मही ग्लाना वह्नितापाभितापिता॥ ७.२ ॥  
॥नारद उवाच॥  
महादाख्यानमाख्यास्ये यथा जाता महीनदी॥  
श्रृण्वन्नेतां कथां पुण्यां पुण्यमाप्स्यसि पाण्डव॥ ७.३ ॥  
पुराभूद्भूपतिर्भूमाविन्द्रद्युम्न इति श्रुतः॥  
वदान्यः सर्वधर्मज्ञो मान्यो मानयिता प्रभुः॥ ७.४ ॥  
उचितज्ञो विवेकस्य निवासो गुणसागरः॥  
न तदस्ति धरापृष्ठे नगरं ग्रामपत्तनम्॥ ७.५ ॥  
तदीयपूर्तधर्मस्य चिह्नेन न यदङ्कितम्॥  
कन्यादानानि बहुधा ब्राह्मेण विधिना व्यधात्॥ ७.६ ॥  
भूपालोऽसौ ददौ दानमासहस्राद्धनार्थिनाम्॥  
दशमीदिवसे रात्रौ गजपृष्ठेन दुन्दुभिः॥ ७.७ ॥  
ताड्यते तत्पुरे प्रातः कार्यमेकादशीव्रतम्॥  
यज्वना तेन भूपेन विच्छिन्नं सोमपायिनाम्॥ ७.८ ॥  
स्वरणैरास्तृता दर्भैर्द्व्यङ्गुलोत्सेधिता मही॥  
गङ्गायां सिकता धारा वर्षतो दिवि तारकाः॥ ७.९ ॥  
शक्या गणयितुं प्राज्ञैस्तदीयं सुकृतं न तु॥  
ईदृशैः सुकृतैरेष तेनैव वपुषा नृपः॥ ७.१० ॥  
धाम प्रजापतेः प्राप्तो विमानेन कुरूद्वह॥  
बुभुजे स तदा भोगान्दुर्लभानमरैरपि॥ ७.११ ॥  
अथ कल्पशतस्यान्ते व्यतीते तं महीपतिम्॥  
प्राह प्रजापतिः सेवावसरायातमात्मनः॥ ७.१२ ॥  
॥ब्रह्मोवाच॥  
इन्द्रद्युम्न द्रुतं गच्छ धरापृष्ठं नृपोत्तम॥  
न स्तातव्यं मदीयेद्य लोके क्षणमपि त्वया॥ ७.१३ ॥  
॥इन्द्रद्युम्न उवाच॥  
कस्माद्ब्रह्मन्नितो भूमौ मां प्रेषयसि सम्प्रति॥  
सति पुण्ये मदीये तु बहुले वद कारणम्॥ ७.१४ ॥  
॥ब्रह्मोवाच॥  
न पुण्यं केवलं राजन्गुप्तं स्वर्गस्य साधकम्॥  
विना निष्कल्मषां कीर्ति त्रिलोकीतलविस्तृताम्॥ ७.१५ ॥  
तव कीर्तिसमुच्छेदः साम्प्रतं वसुधातले॥  
सञ्जातश्चिरकालेन गत्वा तां कुरु नूतनाम्॥ ७.१६ ॥  
यदि वाञ्छा महीपाल मम धामनि संस्थितौ॥ ७.१७ ॥  
॥इन्द्रद्युम्न उवाच॥  
मदीयं सुकृतं ब्रह्मन्कथं भूमौ भवेदिति॥  
किं कर्तव्यं मया नैतन्मम चेतसि तिष्ठति॥ ७.१८ ॥  
॥ब्रह्मोवाच॥  
बलवानेष भूपाल कालः कलयति स्वयम्॥ ७.१९ ॥  
ब्रह्माण्डान्यपि मां चैव गणना का भवादृशाम्॥  
तदेतदेव मन्येऽहं तव भूपाल साम्प्रतम्॥ ७.२० ॥  
यत्कीर्तिमात्मनो व्यक्तिं नीत्वाभ्येहि पुनर्दिवम्॥  
शुश्रुवानिति वाचं स ब्रह्मणः पृथिवीपतिः॥ ७.२१ ॥  
पश्यतिस्म तथात्मानं महीतलमुपागतम्॥  
काम्पिल्यनगरे भूयः पप्रच्छात्मानमात्मना॥ ७.२२ ॥  
नगरं स तदा देशमप्राक्षीदिति विस्मितः॥  
॥जना ऊचुः॥  
न जानीमो वयं भूपमिन्द्रद्युम्नं न तत्पुरम्॥ ७.२३ ॥  
यत्त्वं पृच्छसि भो भद्र कञ्चित्पृच्छ चिरायुषम्॥  
॥इन्द्रद्युम्न उवाच॥  
कः सम्प्रति धरापृष्ठे चिरायुः प्रथितो जनाः॥ ७.२४ ॥  
पृथिवीजयराज्येस्मिन्यत्र प्रबूत मा चिरम्॥  
॥जना ऊचुः॥  
श्रूयते नैमिषारण्ये सप्तकल्पस्मरो मुनिः॥ ७.२५ ॥  
मार्कण्डेय इति ख्यातस्तं गत्वा पृच्छ संशयम्॥  
तथोपदिष्टस्तैर्गत्वा तत्र तं मुनिपुङ्गवम्॥ ७.२६ ॥  
निशम्य प्रणिपत्याह नृपः स्वहृदयस्थितम्॥  
॥इन्द्रद्युम्न उवाच॥  
चिरायुर्भगवान्भूमौ विश्रुतः साम्प्रतं ततः॥ ७.२७ ॥  
पृच्छाम्यहं भवान्वेत्ति इन्द्रद्युम्नं नृपं न वा॥ ७.२८ ॥  
॥श्रीमार्कण्डेय उवाच॥  
सप्तकल्पान्तरे नाभूत्कोपीन्द्रद्युम्नसञ्ज्ञितः॥  
भूपाल किमहं वच्मि तवान्यत्पृच्छ संशयम्॥ ७.२९ ॥  
स निराशस्तदाकर्ण्य वचो भूपोग्निसाधने॥  
समुद्योगं तदा चक्रे तं दृष्ट्वाह तदा मुनिः॥ ७.३० ॥  
॥मार्कण्डेय उवाच॥  
मा साहसमिदं कार्षीर्भद्र वाचं श्रृणुष्व मे॥  
एति जीवन्तमानन्दो नरं वर्षशतादपि॥ ७.३१ ॥  
तत्करोमि प्रतीकारं तव दुःखोपशान्तये॥  
श्रृणु भद्र ममास्तीह बको मित्रं चिरन्तनः॥ ७.३२ ॥  
नाडीजङ्घ इति ख्यातः स त्वा ज्ञास्यत्यसंशयम्॥  
तस्मादेहि द्रुतं यावदावां तत्र व्रजावहे॥ ७.३३ ॥  
परोपकारैकफलं जीवितं हि महात्मनाम्॥  
यदि ज्ञास्यत्यसन्दिग्धमिन्द्रद्युम्नं स वक्ष्यति॥ ७.३४ ॥  
तौ प्रस्थिताविति तदा विप्रेन्द्रनृपपुङ्गवौ॥  
हिमाचलं प्रति प्रीतौ नाडीजङ्घालयं प्रति॥ ७.३५ ॥  
बकोऽथ मित्रं स्वं वीक्ष्य चिरकालादुपागतम्॥  
मार्कण्डेयं ययौ प्रीत्युत्कण्ठितः सम्मुखं द्विजैः॥ ७.३६ ॥  
कृतसंविदभूत्पूर्वं कुशलस्वागतादिना॥  
पप्रच्छानन्तरं कार्यं वदागमनकारणम्॥ ७.३७ ॥  
मार्कण्डेयोथ तं प्राह बकं प्रस्तुतमीप्सितम्॥  
इन्द्रद्युम्नं भवान्वेत्ति भूपालं पृथिवीतले॥ ७.३८ ॥  
एतस्य मम मित्रस्य तेन ज्ञातेन कारणम्॥  
नो वायं त्यजति प्राणान्पुरा वह्निप्रवेशनात्॥ ७.३९ ॥  
एतस्य प्राणरक्षार्थं ब्रूहि जानासि चेन्नृपम्॥ ७.४० ॥  
॥नडीजङ्घ उवाच॥  
चतुर्दश स्मराम्यस्मि कल्पान्विप्रेन्द्र साम्प्रतम्॥  
आस्तां तद्दर्शनं वार्तामपि वा न स्मराम्यहम्॥ ७.४१ ॥  
इन्द्रद्युम्नो महीपालः कोऽपि नासीन्महीतले॥  
एतावन्मात्रमेवाहं जानामि द्विजपुङ्गव॥ ७.४२ ॥  
॥नारद उवाच॥  
ततः स विस्मयाविष्टस्तस्यायुरिति शुश्रुवान्॥  
पप्रच्छ राजा को हेतुर्दानस्य तपसोऽथ वा॥  
यदायुरीदृशं दीर्घं सञ्जातमिति विस्मितः॥ ७.४३ ॥  
॥नाडीजङ्घ उवाच॥  
घृतकम्बलमाहात्म्यान्मम देवस्य शूलिनः॥  
दीर्घमायुरिदं विप्र शापाद्बकवपुः श्रृणु॥ ७.४४ ॥  
पुरा जन्मन्यहं बालो ब्राह्मणस्याभवं भुवि॥  
पाराशर्यसगोत्रस्य विश्वरूपस्य सन्मुनेः॥ ७.४५ ॥  
बालको बक इत्येवं प्रतीतोऽतिप्रियः पितुः॥  
चपलोऽतीव बालत्वे निसर्गादेव भद्रक॥ ७.४६ ॥  
अथ मारकतं लिङ्गं देवतावसरात्पितुः॥  
चापल्याद्वालभावाच्चापहृत्य निहितं मया॥ ७.४७ ॥  
घृतस्य कुम्भे सङ्क्रान्तौ मकरस्योत्तरायणे॥  
अथ प्रातर्व्यतीतायां निशि यावत्पिता मम॥ ७.४८ ॥  
निर्माल्यापनयं चक्रे तावच्छून्यं शिवालयम्॥  
निशम्य कान्दिशीको मां पप्रच्छ मधुरस्वरम्॥ ७.४९ ॥  
वत्स क्व नु त्वया लिङ्गं नूनं विनिहितं वद॥  
दास्यामि वाञ्छितं यत्ते भक्ष्यमन्यत्तवेप्सितम्॥ ७.५० ॥  
ततो मया बालभावाद्भक्ष्यलुब्धेन तत्पितुः॥  
घृतकुम्भान्तराकृष्य भद्रलिङ्गं समर्पितम्॥ ७.५१ ॥  
अथ काले तु सम्प्राप्ते प्रमीतोऽहं नृपालये॥  
जातो जातिस्मारस्तावदानर्ताधिपतेः सुतः॥ ७.५२ ॥  
घृतकम्बलमाहात्म्यान्मकरस्थे दिवाकरे॥  
अपि बाल्यादवज्ञानात्संयोगाद्‌घृतलिङ्गयोः॥ ७.५३ ॥  
ततः संस्थापितं लिङ्गं प्राग्जन्म स्मरता मया॥  
ततः प्रभृति लिङ्गानि घृतेनाच्छादयाम्यहम्॥ ७.५४ ॥  
पितृपैतामहं प्राप्य राज्यं शक्त्यनुरूपतः॥  
ततः प्रसन्नो भगवान्पार्वतीपतिराह माम्॥ ७.५५ ॥  
पूर्वजन्मनि तुष्टोऽहं घृतकम्बलपूजया॥  
प्रयच्छाम्यस्मि त राज्यमधुनाभिमतं वृणु॥ ७.५६ ॥  
ततो मया वृतः प्रादाद्गाणपत्यं मदीप्सितम्॥  
कैलासे मां शिवो नित्यं सन्तुष्टः प्राह चेति च॥ ७.५७ ॥  
तेनैव हि शरिरेण प्रणतं पुरतः स्थितम्॥  
अद्यप्रभृति सङ्क्रान्तौ मकरस्यापरोपि यः॥ ७.५८ ॥  
घृतेन पूजां कर्तासौ भावी मम गणः स्फुटम्॥  
इत्युक्त्वा मां शिवो भद्र गणकोटीश्वरं व्यधात्॥ ७.५९ ॥  
प्रतीपपालकन्नाम संस्थितं शिवशासनम्॥  
ततः कामादिभिः षड्भिः पदैश्चङ्क्रमणात्मिकाम्॥ ७.६० ॥  
निसर्गचपलां प्राप्य भ्रमरीमिव तां श्रियम्॥  
नैवालमभवं तस्या धारणे दैवयोगतः॥ ७.६१ ॥  
विचचार तदा मत्तः किलाहं वारणो यथा॥  
कृत्याकृत्यविचारेण विमुक्तोऽतीव गर्वितः॥ ७.६२ ॥  
विद्यामभिजनं लक्ष्मीं प्राप्य नीचनरो यथा॥  
आपदां पात्रतामेति सिन्धूनामिव सागरः॥ ७.६३ ॥  
अथ काले व्यतिक्रान्ते कियन्मात्रे यदृच्छया॥  
विचरन्नगमं शैलं हिमानीरुद्धकन्दरम्॥ ७.६४ ॥  
तपस्यति मुनिस्तत्र गालवो भार्यया सह॥  
सदैव तीव्रतपसा कृशो धमनिसन्ततः॥ ७.६५ ॥  
ब्राह्मणस्य हि देहोयं नैवैहिकफलप्रियः॥  
कृच्छ्राय तपसे चेह प्रेत्यानन्तसुखाय च॥ ७.६६ ॥  
तस्य भार्याऽतिरूपेण विजिग्ये विश्ववर्णिनी॥  
तन्वी श्यामा मृगाक्षी सा पीनोन्नतपयोधरा॥ ७.६७ ॥  
हंसगद्गदसम्भाषा मत्तमातङ्गगामिनी॥  
विस्तीर्णजघना मध्ये क्षामा दीर्घशिरोरुहा॥ ७.६८ ॥  
निम्ननाभिर्विधात्रैषा निर्मिता सन्दिदृक्षुणा॥  
विकीर्णमिव सौन्दर्यमेकपात्रमिव स्थितम्॥ ७.६९ ॥  
ततोऽविनीतस्तां वीक्ष्य भद्र गालववल्लभाम्॥  
अहमासं शरव्रातैस्ताडितः पुष्पधन्विना॥  
विवेकिनोऽपि मुनयस्तावदेव विवेकिनः॥ ७.७० ॥  
यावन्न हरिणाक्षीणामपाङ्गविवरेक्षिताः॥  
मया व्यवसितं चित्ते तदानीं तां जिहीर्षुणा॥ ७.७१ ॥  
इति चेति हरिष्यामि तपसा रक्षितां मुनेः॥  
अस्याः कृते यदि शपेन्मुनिस्तत्र पराभवः॥ ७.७२ ॥  
मम भावी भवेदेषा भार्या मृत्युरुतापि मे॥  
तस्माच्छिष्यो भवाम्यस्य शुश्रूषानिरतो मुनेः॥ ७.७३ ॥  
प्राप्यान्तरं हरिष्यामि नास्य योग्येयमङ्गना॥  
इति व्यवस्य विद्यार्थिमूर्तिमास्थाय गालवम्॥ ७.७४ ॥  
नमस्कृत्य वचोऽवोचमिति भाव्यर्थनोदितः॥  
तथा मतिस्तथा मित्रं व्यवसायस्तथा नृणाम्॥ ७.७५ ॥  
भवेदवश्यं तद्भावि यथा पुम्भिः पुरा कृतम्॥  
विवेकवैराग्ययुतो भगवंस्त्वासमुपस्थितः॥ ७.७६ ॥  
शिष्योऽहं भवता पाठ्यं कर्णधारं महामुनिम्॥  
अपारपारदं विष्णुं विप्रमूर्तिमुपाश्रितम्॥ ७.७७ ॥  
नमस्ये चेतनं ब्रह्मा प्रत्यक्षं गालवाख्यया॥  
अविद्याकृष्णसर्पेण दष्टं तद्विषपीडितम्॥ ७.७८ ॥  
उपदेशमहामन्त्रैर्मां जाङ्गुलिक जीवय॥  
महामोहमहा वृक्षो हृद्यावापसमुत्थितः॥ ७.७९ ॥  
त्वद्वाक्यतीक्ष्णधारेण कुठारेण क्षयं व्रजेत्॥  
अपवर्गपथव्यापी मूढसंसर्गसेचनः॥ ७.८० ॥  
छिद्यतां सूत्रधारेण विद्यापरशुनाधुना॥  
भजामि तव शिष्योऽहं वरिवस्यापरश्चिरम्॥ ७.८१ ॥  
समिद्दर्भान्मूलफलं दारूणि जलमेव च॥  
आहरिष्येऽनुगृह्णीष्व विनीतं मामुपस्थितम्॥ ७.८२ ॥  
इत्थं पुरा बकाभिख्यं बकवृत्तिमुपाश्रितम्॥  
तदाऽऽर्जवे कृतमतिरनुजग्राह मां मुनिः॥ ७.८३ ॥  
ततोऽतीव विनीतोऽहं भूत्वा तं ब्राह्मणीयुतम्॥  
विश्वासनाय सुदृढं तोषयामि दिनेदिने॥ ७.८४ ॥  
स च जानन्मुनिः पत्नीं पात्रभूतामविश्वसन्॥  
स्त्रीचरित्रविदङ्के तां विधाय स्वपिति द्विजः॥ ७.८५ ॥  
अथान्यस्मिन्दिने साभूद्ब्राह्मण्यथ रजस्वला॥  
तद्दूरशायिनी रात्रौ विश्वासान्मे तपस्विनी॥ ७.८६ ॥  
इदमन्तरमित्यन्तर्विचिन्त्याहं प्रहर्षितः॥  
मलिम्लुचाकृतिर्भूत्वा निशीथे तामथाहरम्॥ ७.८७ ॥  
विललाप तदा बाला ह्रियमाणा मयोच्चकैः॥  
मैवं मैवमिति ज्ञात्वा मां स्वरेणाब्रवीन्मुनिम्॥ ७.८८ ॥  
बकवृत्तिरयं दुष्टो धर्मकञ्चुकमाश्रितः॥  
हरते मां दुराचारस्तस्मात्त्वं त्राहि गालव॥ ७.८९ ॥  
तव शिष्यः पुरा भूत्वा कोप्वेषोद्य मलिम्लुचः॥  
मां जिहीर्षति तद्रक्ष शरण्य शरणं भव॥ ७.९० ॥  
तद्वाक्यसमकालं स प्रबुद्धो गालवो मुनिः॥  
तिष्ठतिष्ठेति मामुक्त्वा गतिस्तम्भं व्यधान्मम॥ ७.९१ ॥  
ततश्चित्राकृतिरहं स्तम्भितो मुनिनाऽभवम्॥  
व्रीडितं प्रविशामीव स्वाङ्गानि किल लज्जया॥ ७.९२ ॥  
ततः प्रकुपितः प्राह मामभ्येत्याथ गालवः॥  
तद्वज्रदुःसहं वाक्यं येनाहमभवं बकः॥ ७.९३ ॥  
॥गालव उवाच॥  
बकवृत्तिमुपाश्रित्य वञ्चितोऽहं यतस्त्वया॥  
तस्माद्बकस्त्वं भविता चिरकालं नराधम॥ ७.९४ ॥  
इति शप्तोऽहमभवं मुनिनाऽधर्ममाश्रितः॥  
परदारोपसेवार्थमनर्थमिममागतः॥ ७.९५ ॥  
न हीदृशमनायुष्यं लोके किञ्चन विद्यते॥  
यादृशं पुरुषस्येह परदारोपसेवनम्॥ ७.९६ ॥  
ततः सती सा मत्स्पर्शदूषिताङ्गी तपस्विनी॥  
मया विमुक्ता स्नात्वा मां तथैवानुशशाप ह॥ ७.९७ ॥  
एवं ताभ्यामहं शप्तो ह्यश्वत्थपर्णवद्भयात्॥  
कम्पमानः प्रणम्योभाववोचं तत्र दम्पती॥ ७.९८ ॥  
गणोऽहमीश्वरस्यैव दुर्विनीततरो युवाम्॥  
निरोधमेवं कुरुतं भगवन्तावनुग्रहम्॥ ७.९९ ॥  
वाचि क्षुरो नावनीतं हृदयं हि द्विजन्मनाम्॥  
प्रकुप्यन्ति प्रसीदन्ति क्षणेनापि प्रसादिताः॥ ७.१०० ॥  
त्वयि विप्रतिपन्नस्य त्वमेव शरणं मम॥  
भूमौ स्खलितपादानां भूमिरेवावलम्बनम्॥ ७.१०१ ॥  
गणाधिपत्यमपि मे जातं परिभवास्पदम्॥  
विषदन्ता हि जायन्ते दुर्विनीतस्य सम्पदः॥ ७.१०२ ॥  
विदुरेष्यद्धियाऽपायं परतोऽन्ये विवेकिनः॥  
नैवोभयं विदुर्नीचा विनाऽनुभवमात्मनः॥ ७.१०३ ॥  
दुर्वीनीतः श्रियं प्राप्य विद्यामैश्वर्यमेव वा॥  
न तिष्ठति चिरं स्थाने यथाहं मदगर्वितः॥ ७.१०४ ॥  
विद्यामदो धनमदस्तृतीयोऽभिजनो मदः॥  
एते मदा मदान्धानामेत एव सतां दमाः॥ ७.१०५ ॥  
नोदर्कशालिनी बुद्धिर्येषामविजितात्मनाम्॥  
तैः श्रियश्चपला वाच्यं नीयन्ते मादृशैर्जनैः॥ ७.१०६ ॥  
तत्प्रसीद मुनिश्रेष्ठ शापान्तं मेऽधुना कुरु॥  
दुर्विनीतेष्वपि सदा क्षमाचारा हि साधवः॥ ७.१०७ ॥  
इत्थं वचसि विज्ञप्ते विनीतेनापि वै मया॥  
प्रसादप्रवणो भूत्वा शापान्तं मे तदा व्यधात्॥ ७.१०८ ॥  
॥गालव उवाच॥  
छन्नकीर्तिसमुद्धारसहायस्त्वं भविष्यसि॥  
यदेन्द्रद्युम्नभूपस्य तदा मोक्षमवाप्स्यसि॥ ७.१०९ ॥  
इत्यहं मुनिशापेन तदाप्रभृति पर्वते॥  
हिमाचले बको भूत्वा काश्यपेयो वसामि च॥ ७.११० ॥  
राज्यं चिरायुरिति मे घृतकम्बलस्य जातिस्मरत्वमधुनापि तथानु भावान्॥  
शापाद्बकत्वमभवन्मुनिगालवस्य तद्भद्र सर्वमुदितं भवताद्य पृष्टम्॥ ७.१११
॥  
इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे कौमारिकाखण्डे महीप्रादुर्भावे सप्तमोऽध्यायः॥ ७ ॥ छ ॥  

