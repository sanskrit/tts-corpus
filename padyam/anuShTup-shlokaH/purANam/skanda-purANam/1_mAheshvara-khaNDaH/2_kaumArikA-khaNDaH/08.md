+++
title = "०८"

+++
[अध्यायः ०८]



वेदव्यासः

अध्यायः ८  
॥नारद उवाच॥  
नाडीजङ्घबकेनोक्तां वाचमाकर्ण्यभूपतिः॥  
मार्कण्डेयेन संयुक्तो बभूवातीव दुःखितः॥ ८.१ ॥  
तं निशम्य मुनिर्भूपं दुःखितं साश्रुलोचनम्॥  
समानव्यसनः प्राह तदर्थं स पुनर्बकम्॥ ८.२ ॥  
विधायाशां महाभाग त्वदन्तिकमुपागतौ॥  
आवां चिरायुर्ज्ञातांशाविन्द्रद्युम्नमिति द्विज॥ ८.३ ॥  
निष्पन्नं नास्य तत्कार्यं प्राणानेष मुमुक्षति॥  
वह्निप्रवेशेन परं वैराग्यं समुपागतः॥ ८.४ ॥  
तन्मामुपागतोऽहं च त्वां सिद्धं नास्य वाञ्छितम्॥  
तदेनमनुयास्यामि मरणेन त्वया शपे॥ ८.५ ॥  
आशां कृत्वाभ्युपायातं निराशं नेक्षितुं क्षमाः॥  
भवन्ति साधवस्तस्माज्जीवितान्मरणं वरम्॥ ८.६ ॥  
प्रार्थितं चामुना हृत्स्थं मया चास्मै प्रतिश्रुतम्॥  
त्वां मित्रं तत्परिज्ञाने धृत्वा हृदि चिरायुषम्॥ ८.७ ॥  
असम्पादयतो नार्थं प्रतिज्ञातं ममायुषा॥  
कलुषेणार्थिना माशापूरकेण सखेधुना॥ ८.८ ॥  
प्रतिश्रुतं कृतं श्लाघ्या दासतान्त्यजपक्वणे॥  
हरिश्चन्द्रस्येव नृणां न श्लाघ्या सत्यसन्धता॥ ८.९ ॥  
मित्रस्नेहस्य पर्यायस्तच्च साप्तपदं स्मृतम्॥  
स्नेहः स कीदृशो मित्रे दुःखितो यो न दृश्यते॥ ८.१० ॥  
तदवश्यमहं साकमधुना वह्निसाधनम्॥  
करिष्ये कीर्तिवपुषः कृते सत्यमिदं सखे॥ ८.११ ॥  
अनुजानीहि मामेतद्दर्शनं तव पश्चिमम्॥  
त्वया सह महाभाग नाडीजङ्घ द्विजोत्तम॥ ८.१२ ॥  
॥नारद उवाच॥  
वज्रवद्दुःसहां वाचं मार्कण्डेयसमीरिताम्॥  
शुश्रुवान्स क्षणं ध्यात्वा प्रतीतः प्राह तावुभौ॥ ८.१३ ॥  
॥नाडीजङ्घ उवाच॥  
यद्येवं तदिदं मित्रं विशन्तं ज्वलनेऽधुना॥  
निवारय मुनिश्रेष्ठ मत्तोऽस्ति चिरजीवितः॥ ८.१४ ॥  
प्राकारकर्णनामासावुलूकः शिवपर्वते॥  
स ज्ञास्यति महीपालमिन्द्रद्युम्नं न संशयः॥ ८.१५ ॥  
तस्मादहं त्वया सार्धममुना च शिवालयम्॥  
व्रजामि तं शिखरिणं मित्रकार्यप्रसिद्धये॥ ८.१६ ॥  
इत्येव मुक्त्वा ते जग्मुस्त्रयोऽपि द्विजपुङ्गवाः॥  
कैलासं ददृशुस्तत्र तमुलूकं स्वनीडगम्॥ ८.१७ ॥  
कृतसंविदसौ तेन बकः स्वागतपूजया॥  
पृष्टश्च तावुभौ प्राह तत्सर्वमभिवाञ्छितम्॥ ८.१८ ॥  
चिरायुरसि जानीषे यदीन्द्रद्युम्नभूपतिम्॥  
तद्ब्रूहि तेन ज्ञानेन कार्यं जीवामहे वयम्॥ ८.१९ ॥  
इति पृष्टः स विमना मित्रकार्यप्रसाधनात्॥  
कौशिकः प्राह जानामि नेन्द्रद्युम्नमहं नृपम्॥ ८.२० ॥  
अष्टाविंशत्प्रमाणा मे कल्पा जातस्य भूतले॥  
न दृष्टो न श्रुतो वासाविन्द्रद्युम्नो नृपः क्षितौ॥ ८.२१ ॥  
तच्छ्रुत्वा विस्मितो भूपस्तस्यायुरतिमात्रतः॥  
दुःखितोऽपि तदा हेतुं पप्रच्छासौ तदायुषः॥ ८.२२ ॥  
एवमायुर्यदि तव कथं प्राप्तं ब्रवीहि तत्॥  
उलूकत्वं कथमिदं जुगुप्सितमतीव च॥ ८.२३ ॥  
॥प्राकारकर्ण उवाच॥  
श्रृणु भद्र यथा दीर्घमायुर्मेशिवपूजनात्॥  
जुगुप्सितमुलूकत्वं शापेन च महामुनेः॥ ८.२४ ॥  
वसिष्ठकुलसम्भूतः पुराहमभवं द्विजः॥  
घण्ट इत्यभिविख्यातो वाराणस्यां शिवेरतः॥ ८.२५ ॥  
धर्मश्रवणनिष्ठस्य साधूनां संसदि स्वयम्॥  
श्रुत्वास्मि पूजयामीशं बिल्वपत्रैरखण्डितैः॥ ८.२६ ॥  
न मालती न मन्दारः शतपत्रं न मल्लिका॥  
तथा प्रियाणि श्रीवृक्षो यथा मदनविद्विषः॥ ८.२७ ॥  
अखण्डबिल्वपत्रेण एकेन शिवमूर्धनि॥  
निहितेन नरैः पुण्यं प्राप्यते लक्षपुष्पजम्॥ ८.२८ ॥  
अखण्डितैर्बिल्वपत्रैः श्रद्धया स्वयमाहृतैः॥  
लिङ्गप्रपूजनं कृत्वा वर्षलक्षं वसेद्दिवि॥ ८.२९ ॥  
सच्छास्त्रेभ्य इति श्रुत्वा पूजयाम्यहमीश्वरम्॥  
त्रिकालं श्रद्धया पत्रैः श्रीवृक्षस्य त्रिभिस्त्रिभिः॥ ८.३० ॥  
ततो वर्षशतस्यान्ते तुतोष शशिशेखरः॥  
प्रत्यक्षीभूय मामाह मेघगम्भीरया गिरा॥ ८.३१ ॥  
॥ईश्वर उवाच॥  
तुष्टोस्मि तव विप्रेन्द्राखण्डबिल्वदलार्चनात्॥  
वृणीष्वाभिमतं यत्ते दास्यम्यपि च दुर्लभम्॥ ८.३२ ॥  
अखण्डबिल्वपत्रेण महातुष्टिः प्रजायते॥  
एकनापि यथान्येषां तथा न मम कोटिभिः॥ ८.३३ ॥  
इत्युक्तोऽहं भगवता शम्भुना स्वमनः स्थितम्॥  
वृणोमि स्म वरं देव कुरु मामजरामरम्॥ ८.३४ ॥  
अथ लीलाविलासो मां तथेत्युक्त्वाऽविचारितम्॥  
ययावदर्शनं प्रीतिमहं च महतीं गतः॥ ८.३५ ॥  
कृतकृत्यं तदात्मानमज्ञासिपमहं क्षितौ॥  
एतस्मिन्नेव काले तु भृगुवंश्योऽभवद्द्विजः॥ ८.३६ ॥  
अवदातत्रिजन्मासवक्षविच्चाक्षरार्थवित्॥  
सुदर्शनेति प्रथिता प्रिया तस्याभवत्सती॥ ८.३७ ॥  
अतीव मुदिता पत्युर्मुखं प्रेक्ष्यास्य दर्शनात्॥  
तनया देवलस्यैपा रूपेणाप्रतिमा भुवि॥ ८.३८ ॥  
तस्यां तस्मादभूत्कन्या निर्विशेषा निजारणेः॥  
निवृत्तबालभावाभूत्कुमारी यौवनोन्मुखी॥ ८.३९ ॥  
नालं बभूव तां दातुं तनयां गुणशालिनीम्॥  
कस्यापि जनकः सा च वयःसन्धौ मयेक्षिता॥ ८.४० ॥  
प्रविश्द्यौवनाभोगभावैरतिमनोहरा॥  
निर्वास्यमानैरपरैस्तिलतन्दुलिताकृतिः॥ ८.४१ ॥  
क्रीडमाना वयस्याभिर्लावण्यप्रतिमेव सा॥  
व्यचिन्तयमहं विप्र तां निरीक्ष्य सुमध्यमाम्॥ ८.४२ ॥  
अनन्याकृतिमन्योऽसौ विधिर्येनेति निर्मिता॥  
ततः सात्त्विकभावानां तत्क्षणादस्मि गोचरम्॥ ८.४३ ॥  
प्रापितो लीलयाहत्य बाणैः कुसुमधन्विना॥  
ततो मया स्खलद्वालं पृष्टा कस्येति तत्सखी॥ ८.४४ ॥  
प्राहेति भृगुवंश्यस्य कन्येयं द्विजजन्मनः॥  
अनूढाद्यापि केनापि समायातात्र खेलितुम्॥ ८.४५ ॥  
ततः कुसुमबाणेन शरव्रातैर्भृशं हतः॥  
पितरं प्रणतो गत्वा ययाचे तां भृगूद्वहम्॥ ८.४६ ॥  
स च मां सदृशं ज्ञात्वा शीलेन च कुलेन च॥  
अतीव चार्थिनं मह्यं ददौ वाचा पुरः क्रमात्॥ ८.४७ ॥  
ततः सा तनया तस्य भार्गवस्या श्रृणोदिति॥  
दत्तास्मि तस्मै विप्राय विरूपायेति जल्पताम्॥ ८.४८ ॥  
रोरूयमाणा जननीमाह पश्य यथा कृतम्॥  
अतीवानुचितं दत्त्वा जनकेन तथा वरे॥ ८.४९ ॥  
विषमालोड्य पास्यामि प्रवेक्ष्यामि हुताशनम्॥  
वरं न तु विरूपस्योद्वोढुर्भार्या कथञ्चन॥ ८.५० ॥  
ततः सम्बोध्य जननी तां सुतामाह भार्गवम्॥  
न देयास्मै त्वया कन्या विरूपायेति चाग्रहात्॥ ८.५१ ॥  
स वल्लभावचः श्रुत्वा धर्मशास्त्राण्यवेक्ष्य च॥  
दत्तामपि हरेत्पूर्वां श्रेयांश्चेद्वर आव्रजेत्॥ ८.५२ ॥  
अर्वाक्छिलाक्रमणतो निष्ठा स्यात्सप्तमे पदे॥  
इति व्यवस्य प्रददावन्यस्मै तां द्विजः सुताम्॥ ८.५३ ॥  
श्वोभाविनि विवाहे तु तच्च सर्वं मया श्रुतम्॥  
ततोतीव विलक्ष्योहं वयस्यानां पुरस्तदा॥ ८.५४ ॥  
नाशकं वदनं भद्र तथा दर्शयितुं निजम्॥  
कामार्तोतीव तां सुप्तामर्वाग्निशि तदाहरम्॥ ८.५५ ॥  
नीत्वा दुर्गतमैकान्तेऽकार्षमौद्वाहिकं विधिम्॥  
गान्धर्वेण विवाहेन ततोऽकार्षं हृदीप्सितम्॥ ८.५६ ॥  
अनिच्छन्तीं तदा बालां बलात्सुरतसेवनम्॥  
अथानुपदमागत्य तत्पिता प्रातरेव माम्॥ ८.५७ ॥  
निश्वस्य संवृतो विप्रास्तां वीक्ष्योद्वाहितां सुताम्॥  
शशाप कुपितो भद्र मां तदानीं स भार्गवः॥ ८.५८ ॥  
॥भार्गव उवाच॥  
निशाचरस्य धर्मेण यत्त्वयोद्वाहिता सुता॥  
तस्मान्निशाचरः पाप भव त्वमविलम्बितम्॥ ८.५९ ॥  
इति शप्तः प्रण्म्यैनं पादोपग्रहपूर्वकम्॥  
हाहेति च ब्रुवन्गाढं साश्रुनेत्रं सगद्गदम्॥ ८.६० ॥  
ततोहमब्रवं कस्माददोषं मां भवानिति॥  
शपते भवता दत्ता मम वाचा पुरा सुता॥ ८.६१ ॥  
सोद्वाहिता मया कन्या दानं सकृदिति स्मृतिः॥  
सकृज्जल्पन्ति राजानः सकृज्जल्पन्ति पण्डिताः॥ ८.६२ ॥  
सकृत्कन्याः प्रदीयन्ते त्रीण्येतानि सकृत्सकृत्॥  
किं च प्रतिश्रुतार्थस्य निर्वाहस्तत्सतां व्रतम्॥ ८.६३ ॥  
भवादृशानां साधूनां साधूनां तस्य त्यागो विगर्हितः॥  
प्रतिश्रुता त्वया लब्धा तदा कालमियं मया॥ ८.६४ ॥  
उद्वोढा चाधुना नाहमुचितः शापभाजनम्॥  
वृथा शपन्ति मह्यं च भवन्तस्तद्विचार्यताम्॥ ८.६५ ॥  
यो दत्त्वा कन्यकां वाचा पश्चाद्धरति दुर्मतिः॥  
स याति नरकं चेति धर्मशास्त्रेषु निश्चितम्॥ ८.६६ ॥  
तदाकर्ण्य व्यवस्यासौ तथ्यं मद्वचनं हृदा॥  
पश्चात्तापसमोपेतो मुनिर्मामित्यथाब्रवीत्॥ ८.६७ ॥  
न मे स्यादन्यथा वाणी उलूकस्त्वं भविष्यति॥  
निशाचरो ह्युलूकोऽपि प्रोच्यते द्विजसत्तम॥ ८.६८ ॥  
यदेन्द्रद्युम्नविज्ञाने सहायस्तम्व भविष्यसि॥  
तदा त्वं प्रकृतिं विप्र प्राप्स्यसीत्यब्रवीत्स माम्॥ ८.६९ ॥  
तद्वाक्यसमकालं च कौशिकत्वमिदं मम॥  
एतावन्ति दिनान्यासीदष्टाविंशद्दिनं विधेः॥ ८.७० ॥  
बिल्वीदलौरिति पुरा शशिशेखरस्य सम्पूजनेन मम दीर्घतरं किलायुः॥  
सञ्जातमत्र च जुगुप्सितमस्य शापात्कैलासरोधसि निशाचररूपमासीत्॥ ८.७१ ॥  
इति श्रीस्कान्दे महापुराण एका शीतिसाहस्र्यां संहितायां माहेश्वरखण्डे
कौमारिकाखण्डे महीनदीप्रादुर्भावे बिल्वदलमाहात्म्यवर्णनन्नामाष्टमोऽध्यायः॥
॥ छ ॥  

