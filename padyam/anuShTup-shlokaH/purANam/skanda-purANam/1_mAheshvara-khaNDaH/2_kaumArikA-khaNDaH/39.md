+++
title = "३९"

+++
[अध्यायः ३९]



वेदव्यासः

अध्यायः ३९  

॥नारद उवाच॥  
सहस्रसप्तत्युच्छ्राये पातालानि परस्परम्॥  
अतलं वितलं चैव नितलं च रसातलम्॥ ३९.१ ॥  

तलातलं च सुतलं पातालं चापि सप्तमम्॥  
कृष्णशुक्लारुणाः पीताः शर्कराशैलकाञ्चनाः॥ ३९.२ ॥  

भूमयो यत्र कौरव्य वरप्रासादशोभिताः॥  
तेषु दानवदैतेयनागाश्चैव सहस्रसः॥ ३९.३ ॥  

स्वर्लोकादपि रम्याणि दृष्टानि बहुशो मया॥  
आह्लादकारिणो नानामण्यो यत्र पन्नगः॥ ३९.४ ॥  

दैत्यदानवकन्याभिर्महारूपाभिरन्विते॥  
पाताले कस्य न प्रीतिर्विमुक्तस्यापि जायते॥ ३९.५ ॥  

यत्र नोष्णं न वा शीतं न वर्षं दुःखमेव च॥  
भक्ष्यभोज्यमहाभोगकालो यत्रापि जायते॥ ३९.६ ॥  

पाताले सप्तमे चास्ति लिङ्गं श्रीहाटकेश्वरम्॥  
ब्रह्मणा स्थापितं पार्थ सहस्रयोजनोच्छ्रितम्॥ ३९.७ ॥  

हाटकस्य तु लिङ्गस्य प्रासादो योजनायुतः॥  
सर्वरत्नमयो दिव्यो नानाश्चयविभूषितः॥ ३९.८ ॥  

तच्चार्यन्ति तल्लिङ्गं नानानागेन्द्रसत्तमाः॥  
तदधस्ताज्जलं भूरि तस्याधो नरकाः स्मृताः॥ ३९.९ ॥  

पापिनो येषु पात्यन्ते ताञ्छृणुष्व महामते॥  
कोटयः पञ्चपञ्चाशद्राजानश्चैकविंशति॥ ३९.१० ॥  

रौरवः शूकरो रोधस्तालो विशसनस्तथा॥  
महाज्वालस्तप्तकुम्भो लवणोथ विमोहकः॥ ३९.११ ॥  

रुधिरान्धो वैतरणी कृमिशः कृमिभोजनः॥  
असिपत्रवनं कृष्णो लालाभक्ष्यश्च दारुमः॥ ३९.१२ ॥  

तथा पूयवहः पापो वह्निज्वालोऽप्यधःशिराः॥  
सन्दंशः कृष्णसूत्रश्च तमश्चावीचिरेवच॥ ३९.१३ ॥  

श्वभोजनो विसूचिश्चाप्यवीचिश्च तथाऽपरः॥  
कूटसाक्षी रौरवं च रोधं गोविप्ररोधकः॥ ३९.१४ ॥  

सुरापः सूकरं याति तालं मिथ्याम नुष्यहा॥  
गुरुतल्पी तप्तकुम्भं तप्तलोहं च भक्तहा॥ ३९.१५ ॥  

गुरूणामवमन्ता यचो महाज्वाले निपात्यते॥  
लवणं शास्त्रहन्ता च निर्मर्यादो विमोहके॥ ३९.१६ ॥  

कृमिभक्ष्ये देवद्वेष्टा कृमिशे तु दुरिष्टकृत्॥  
पितृदेवात्पूर्वमश्रल्लाँलाभक्ष्ये प्रयाति च॥ ३९.१७ ॥  

मिथ्याजीवविरोधी विशसने कूटशस्त्रकृत्॥  
अधोमुखे ह्यसद्ग्राही एकाशी पूयवाहके॥ ३९.१८ ॥  

मार्ज्जारकुक्कुटश्वानपक्षिपोष्टा प्रयाति च॥  
बधिरान्धगृहक्षेत्रतृणधान्यादिज्वालकः॥ ३९.१९ ॥  

नक्षत्ररङ्गजीवी च याति वैतरणीं नरः॥  
धनयौवनमत्तो यो धनहा कृष्णमेति सः॥ ३९.२० ॥  

असिपत्रवनं याति वृक्षच्छेदी वृथैव यत्॥  
कुहकाजीविनः सर्वे वह्निज्वाले पतन्ति ते॥ ३९.२१ ॥  

परस्त्रीं च परान्नं च गच्छन्सन्दंशमेति च॥  
दिवास्वप्नपरा ये व्रतलोपपराश्च ये॥ ३९.२२ ॥  

शरीरमदमत्ताश्च यान्ति चैते श्वभोजनम्॥  
शिवं हरिं न मन्यन्ते यान्त्यवीचिनमेव च॥ ३९.२३ ॥  

इत्येवमादिभिः पापैरशास्त्रौघस्य सेवनैः॥  
पतन्त्येव महाघोरनरकेषु सहस्रशः॥ ३९.२४ ॥  

तस्माद्य इच्छेदेतेभ्यो विमोक्षं बुद्धिमान्नरः॥  
श्रुतिमार्गेण तेनार्च्यौ देवौ हरिहरावुभौ॥ ३९.२५ ॥  

नरकाणामधोभागे स्थितः कालाग्निसञ्ज्ञकः॥  
तदधो हट्टकश्चैव अनन्तस्तदधः स्मृतः॥ ३९.२६ ॥  

यस्यैतत्सकलं विश्वं मूर्धाग्रे सर्षपायते॥  
इत्यनन्तप्रभावात्स ह्यनन्त इति कीर्त्यते॥ ३९.२७ ॥  

दिशां गजास्तत्र पद्मकुमुदाञ्जनवामनाः॥  
तदधोंऽडकटाहश्च एकवीरास्ति तत्र च॥ ३९.२८ ॥  

चतुर्लक्षसहस्राणि नवतिश्च शतानि च॥  
एतनैव प्रमाणेन उदकं च ततः स्मृतम्॥ ३९.२९ ॥  

तदधो नरकाः कोट्यो द्विकोट्योऽग्निस्ततो महान्॥  
चत्वारिंशत्सहस्रैश्च तदधस्तम उच्यते॥ ३९.३० ॥  

चत्वारिंश्च्चकोट्यस्तु चतस्रश्च ततः पराः॥  
एकोननवतिर्लक्षाः सहस्राशीतिरेव च॥ ३९.३१ ॥  

तदधोंऽडकटाहोथ कोटिमात्रस्तथापरः॥  
देवी युक्ता कपालीशा दण्डहस्तेन चापि सा॥ ३९.३२ ॥  

देवीनां कोटिकोटीभिः संवृता तत्र पालिनी॥  
सङ्कर्षणस्य निःश्वासप्रेरितो दाहकोऽनलः॥ ३९.३३ ॥  

कालाग्निं प्रेरयत्येव कल्पान्ते दह्यते जगत्॥  
एवंविधमधःसूत्रं निर्मितं चात्र भारत॥ ३९.३४ ॥  

मध्यसूत्रे कटाहे च पालकांस्ताञ्छृणुष्व मे॥  
वसुधामा स्थितः पूर्वे शङ्खपालश्च दक्षिणे॥ ३९.३५ ॥  

तक्षकेशः स्थितः पश्चादुत्तरे केतुमानिति॥  
हरसिद्धिः सुपर्णाक्षी भास्करा योगनन्दिनी॥ ३९.३६ ॥  

कोटिकोटी युता देवी देवीनां पालयत्यदः॥  
एवमेतन्महाश्चर्यं ब्रह्माण्डं स्थापितं च यैः॥ ३९.३७ ॥  

नमामि तानहं नित्यं ब्रह्मविष्णुमहेश्वरान्॥  
विष्णुलोको रुद्रलोको बहिश्चास्मात्प्रकीर्त्यते॥ ३९.३८ ॥  

तं च वर्णयितुं ब्रह्मा शक्तो नैवास्मदादयः॥  
विमुक्ता यत्र संयान्ति नित्यं हरिहरव्रताः॥ ३९.३९ ॥  

ब्रह्माण्डं संवृतं ह्येतत्कटाहेन समन्ततः॥  
कपित्थस्य यथा बीजं कटाहेन सुसंवृतम्॥ ३९.४० ॥  

दशोत्तरेण पयसा वृतं तच्चापि तेजसा॥  
तेजश्च वायुना वायुर्नभ साहन्तया च तत्॥ ३९.४१ ॥  

अहङ्कारश्च महता तं चापि प्रकृतिः परा॥  
दशोत्तराणि सर्वाणि षडाहुः सप्तमं च तत्॥ ३९.४२ ॥  

प्राकृतं चरणं पार्थ तदनन्तं प्रकीर्तितम्॥  
अण्डानां तु सहस्राणां सहस्राण्ययुतानि च॥ ३९.४३ ॥  

ईदृशानां तथा चात्र कोटिकोटिशतानि च॥  
सर्वाण्येवंविधान्येव यादृशं कीर्तितन्त्विदम्॥ ३९.४४ ॥  

यस्यैवं वैभवं पार्थ तं नमामी सदाशिवम्॥  
अहो मन्दः स पापात्मा को वा तस्मादचेतनः॥ ३९.४५ ॥  

य एवंविधसम्मोहतारकं न शिवं भजेत्॥  
अथ ते कीर्थयिष्यामि कालमानं निबोध तत्॥ ३९.४६ ॥  

काष्ठा निमेषा दश पञ्च चाहुस्त्रिंशच्च काष्ठा गणयेत्कला हि॥  
त्रिंशत्कलाश्चापि भवेन्मुहुर्त्तं तत्त्रिंशता रात्र्यहनी उभे च॥ ३९.४७
॥  

दिवसे पञ्च कालाः स्युस्त्रिमुहूर्ताः श्रृणुष्व तान्॥  
प्रातस्ततः सङ्गवश्च मध्याह्नश्चापराह्णकः॥ ३९.४८ ॥  

सायाह्नः पञ्चमश्चापि मुहूर्ता दश पञ्च च॥  
अहोरात्राः पञ्चदश पक्ष इत्यभिधीयते॥ ३९.४९ ॥  

मासः पक्षद्वयेनोक्तो द्वौ मासौ चार्कजावृतुः॥  
ऋतुत्रयं चाप्ययनं द्वेयने वर्षमुच्यते॥ ३९.५० ॥  

चतुर्भेदं मासमाहुः पञ्चभेदं च वत्सरम्॥  
संवत्सरस्तु प्रथमो द्वितीयः परिवत्सरः॥ ३९.५१ ॥  

इद्वत्सरस्तृतीयोऽसौ चतुर्थश्चानुवत्सरः॥  
पञ्चमश्च युगोनाम गणनानिश्चयो हि सः॥ ३९.५२ ॥  

मासेन च मनुष्याणामहोरात्रं च पैतृकम्॥  
कृष्णपक्षस्त्वहः प्रोक्तः शुक्लपक्षश्च शर्वरी॥ ३९.५३ ॥  

मानुषेण च वर्षेण दैविको दिवसः स्मृतः॥  
अहस्तत्रो दगयनं रात्रिः स्याद्दक्षिणायनम्॥ ३९.५४ ॥  

वर्षेण चैव देवानां मतः सप्तर्षिवासरः॥  
सप्तर्षीणां च वर्षेण ध्रौवश्च दिवसः स्मृतः॥ ३९.५५ ॥  

मनुष्याणां च वर्षाणि लक्षासप्तदशैव तु॥  
अष्टाविंशतिसहस्राणि कृतं त्रेतायुगं ततः॥ ३९.५६ ॥  

लक्षद्वादशसाहस्रषण्नवत्यधिकाः पराः॥  
अष्टौ लक्षाश्चतुःषष्टिसहस्राणि च द्वापरः॥ ३९.५७ ॥  

चतुर्लक्षं तु द्वात्रिंशत्सहस्राणि कलिः स्मृतः॥  
चतुर्भिरेतैर्देवानां युगामित्यभिधीयते॥ ३९.५८ ॥  

आयुर्मनोर्युगानां च साधिका ह्येकसप्ततिः॥  
चतुर्दशमनूनां च कालेन ब्रह्मणो दिनम्॥ ३९.५९ ॥  

युगानां च सहस्रेण स च कल्पः श्रृणुष्व तान्॥  
भवोद्भवस्तपभव्य ऋतुर्वह्निर्वराहकः॥ ३९.६० ॥  

सावित्र आसिकश्चापि गान्धारः कुशिकस्तथा॥  
ऋषभश्च तथा खड्गो गान्धारीयश्च मध्यमः॥ ३९.६१ ॥  

वैराजश्च निषादश्च मेघवाहनपञ्चमौ॥  
चित्रको ज्ञान आकूतिर्मोनो दंशश्च बृंहकः॥ ३९.६२ ॥  

श्वेतो लोहितरक्तौ च पीतवासाः शिवः प्रभुः॥  
सर्वरूपश्च मासोऽयमेवं वर्षशतावधिः॥ ३९.६३ ॥  

पूर्वार्धमपरार्धं च ब्रह्ममानमिदं स्मृतम्॥  
विष्णोश्च शङ्करस्यापि नाहं शक्तश्च वर्णने॥ ३९.६४ ॥  

क्वाहमल्पमतिः पार्थ क्वापरौ हरित्र्यम्बकौ॥  
देविकेनैव मानेन पातालेष्वपि गण्यते॥ ३९.६५ ॥  

इति ते सूचितं बुद्ध्या श्रृणु तत्प्राकृतं पुनः॥ ३९.६६ ॥  

इति वैधात्रव्यवस्थितिः॥  
॥श्रीनारद उवाच॥  
ऋषभोनाम यन्नाम्ना नानापाषण्ड कल्पनाः॥  
कलौ पार्थ भविष्यन्ति लोकानां मोहनात्मिकाः॥ ३९.६७ ॥  

तस्य पुत्रस्तु भरतः शतश्रृङ्गस्तु तत्सुतः॥  
तस्य पुत्राष्टकं जातं तथैकाच कुमारिका॥ ३९.६८ ॥  

इन्द्रद्वीपः कसेरुश्च ताम्रद्वीपो गभस्तिमान्॥  
नागः सौम्यश्च गान्धर्वो वरुणश्च कुमारिका॥ ३९.६९ ॥  

वदनं चापि कन्यायाः पार्थ बर्करिकाकृति॥  
श्रृणु तत्कारणं सर्वं महाश्चर्यसमन्वितम्॥ ३९.७० ॥  

महीसागरपर्यन्तं वृक्षराजिविराजिते॥  
जालीगुल्मलताकीर्णे स्तम्भतीर्थस्य सन्निधौ॥ ३९.७१ ॥  

अजासमजतो मध्यात्काचिदेका च बर्करी॥  
भ्रान्ता सती समायाता प्रदेशे तत्र दुश्चरे॥ ३९.७२ ॥  

इतस्ततो भ्रमन्ति सा जालिमध्ये समन्ततः॥  
निर्गन्तुं नैव शक्नोति क्षुत्पिपासार्दिता शुभा॥ ३९.७३ ॥  

विलग्ना जालिमध्ये तु ततः पञ्चत्वमागता॥  
कालेन कियता तस्य त्रुटित्वा शिरसो ह्यधः॥ ३९.७४ ॥  

पपात शनिदर्शे च महीसागरसङ्गमे॥  
सर्वतीर्थमये तत्र सर्वपापप्रमोचने॥ ३९.७५ ॥  

शिरस्तु तदवस्थं हि समग्रं तत्र संस्थितम्॥  
जालिगुल्मावलग्नं च तस्या नैवापतज्जले॥ ३९.७६ ॥  

शेषकायप्रपातेन महीसागरसङ्गमे॥  
तत्तीर्थस्य प्रभावेन बर्करीसा कुरूद्वह॥ ३९.७७ ॥  

शकश्रृङ्गस्य वै राज्ञः सिंहलेष्वभवत्सुता॥  
मुखं बर्करिकातुल्यं व्यक्तं तस्या व्यजायत॥ ३९.७८ ॥  

दिव्यनारी शुभाकारा शेषकाये बभौ शुभा॥  
पूर्वं तस्याप्यपुत्रस्य राज्ञः पुत्रशतोपमा॥ ३९.७९ ॥  

पुत्री जाता प्रमोदेन स्वजनानन्दवर्धिनी॥  
ततस्तस्या विलोक्याथ मुखं वर्करिकाकृति॥ ३९.८० ॥  

विस्मयं समनुप्राप्ताः सर्वे ते राजपूरुषाः॥  
विषादं परमापन्नो राजा सान्तःपुरस्तदा॥ ३९.८१ ॥  

खिन्नाः प्रकृतयः सर्वास्तादृग्रूपविलोकनात्॥  
तत्किमित्येतदाश्चर्यमूचुः पौराः सुविस्मिताः॥ ३९.८२ ॥  

ततः सा यौवनं प्राप्ता साक्षाद्देवसुतोपमा॥  
स्वमुखं दर्पणे वीक्ष्यस्मृतः पूर्वो भवस्तया॥ ३९.८३ ॥  

तत्तीर्थस्य प्रभावेण मातृपित्रोर्निवेदितम्॥  
विषादो नैव कर्तव्यो मदर्थे तात निश्चितम्॥ ३९.८४ ॥  

मा शोकं कुरु मे मातः पूर्वजन्मार्जितं फलम्॥  
ततः पूर्वं स्ववृत्तान्तमुक्त्वा सा च कुमारिका॥ ३९.८५ ॥  

पूर्वजन्मोद्भवः कायस्यस्या यत्रापतत्तथा॥  
गमनाय तमुद्देशं विज्ञप्तौ पितरौ तया॥ ३९.८६ ॥  

अहं तात गमिष्यामि महीसागरसङ्गमम्॥  
भवामि तत्र सम्प्राप्ता यथा कुरु तथा नृप॥ ३९.८७ ॥  

ततः पित्रा प्रतिज्ञातं शतश्रृङ्गेण तत्तथा॥  
तस्याः संवाहनं चक्रे राजा पोतैः सरत्नकैः॥ ३९.८८ ॥  

स्तम्भतीर्थं ततः साऽपि प्राप्य पोतार्यसंयुता॥  
भूरिदानं ततश्चक्रे दानं सर्वस्वलक्षणम्॥ ३९.८९ ॥  

जालिगुल्मान्तरेऽन्विष्य ततो दृष्टं निजं शिरः॥  
अस्थिचर्मावशेषं च तदादाय प्रयत्नतः॥ ३९.९० ॥  

दग्ध्वा सङ्गमसान्निध्ये क्षिप्तान्यस्थीनि सङ्गमे॥  
ततस्तीर्थप्रभावेण मुखं जातं शशिप्रभम्॥ ३९.९१ ॥  

न तादृग्देवकन्यानां न तादृङनागयोषिताम्॥  
न तादृङमर्त्यनारीणां तस्या यादृङमुखं मुखम्॥ ३९.९२ ॥  

सुरासुरनराः सर्वे तस्या रूपेण मोहिताः॥  
बहुधा प्रार्थयन्त्येनां न सा वरमभीप्सति॥ ३९.९३ ॥  

कष्टं तया मुदा तत्र प्रारब्धं दुश्चरं तपः॥  
ततः संवत्सरे पूर्णे देवदेवो महेश्वरः॥ ३९.९४ ॥  

प्रत्यक्षतां गतस्तस्यै वरदोऽस्मीति चाब्रवीत्॥  
ततस्तं पूजयित्वा च कुमारी वाक्यमब्रवीत्॥ ३९.९५ ॥  

यदि तुष्टोऽसि देवेश यदि देयो वरो मम॥  
सान्निध्यं क्रियतामत्र सर्वकालं हि शङ्कर॥ ३९.९६ ॥  

एवमस्त्विति शर्वेण प्रोक्ते हृष्टा कुमारिका॥  
यत्र दग्धं शिरस्तस्या बर्कर्याः कुरुसत्तम॥ ३९.९७ ॥  

बर्करेशः शिवस्तत्र तया संस्थापितस्तदा॥  
मन्मुखान्महादाश्चर्यं श्रुत्वेदं च तलातलात्॥ ३९.९८ ॥  

स्वस्तिकोनाम नागेन्द्रः कुमारीं द्रष्टुमागतः॥  
शिरसा गच्छता तेन यत्रोत्क्षिप्ता च भूरभूत्॥ ३९.९९ ॥  

ईशाने बर्करेशस्य कूपोऽभूत्स्वस्तिकाभिधः॥  
पूरितो गङ्गया पार्थसर्वतीर्थफलप्रदः॥ ३९.१०० ॥  

दृष्ट्वा च स्थापितं लिङ्गं शिवस्तुष्टो वरं ददौ॥  
येषां मृतशरीराणामत्र दाहः प्रजायते॥ ३९.१०१ ॥  

क्षिप्यन्तेब्धौ तथा स्थीनि तेषां स्यादक्षया गतिः॥  
ते स्वर्गे सुचिरं कालं वसित्वात्र समागताः॥ ३९.१०२ ॥  

राजानः सर्वसम्पूर्णाः सप्रतापा भवन्ति ते॥  
बर्करेशं च यो भक्त्या सम्पूजयति मानवः॥ ३९.१०३ ॥  

स्नात्वार्णवमहीतोये तस्य स्यान्मनसेप्सितम्॥  
कार्तिके च चतुर्द्देश्यां कृष्णायां श्रद्धयान्वितः॥ ३९.१०४ ॥  

कूपे स्नानं नरः कृत्वा सन्तर्प्य च पितॄन्निजान्॥  
पूजयेद्बर्करेशं यः सर्पपापैः स मुच्यते॥ ३९.१०५ ॥  

एवं लब्ध्वा वरान्सर्वान्सा पुनः सिंहलं ययौ॥  
शतश्रृङ्गाय पित्रे च वृत्तान्तं स्वं न्यवेदयत्॥ ३९.१०६ ॥  

तच्छ्रुत्वा विस्मितो राजा लोकाः सर्वे च फाल्गुन॥  
प्रशशंसुर्महीतीर्थमाजग्मुश्च कृतादराः॥ ३९.१०७ ॥  

स्नात्वा दत्त्वा च दानानि विविधानि च ते ततः॥  
सिंहलं च ययुर्भूयस्तीर्थमाहात्म्यहर्षिताः॥ ३९.१०८ ॥  

अनिच्छन्त्यां कुमार्यां च वरं द्रव्यं च पार्थिवः॥  
तथान्यदपि प्रीत्यासौ यद्ददौ नृपतिः श्रृणु॥ ३९.१०९ ॥  

इदं भारतखण्डं च नवधैव विभज्य सः॥  
ददावष्टौ स्वपुत्राणां कुमार्यै नवमं तथा॥ ३९.११० ॥  

तेषां विभेदान्वक्ष्यामि पर्वतैरुपशोभितान्॥  
पुत्रनामानि वर्षाणि पर्वतांश्च श्रृणुष्व मे॥ ३९.१११ ॥  

महेन्द्रो मलयः सह्यः शुक्तिमानृक्षपर्वतः॥  
विन्ध्यश्च पारियात्रश्च सप्तात्र कुलपर्वताः॥ ३९.११२ ॥  

महेन्द्रपरतश्चैव इन्द्रद्वीपो निगद्यते॥  
पारियात्रस्य चैवार्वाक्खण्डं कौमारिकं स्मृतम्॥ ३९.११३ ॥  

सहस्रमेकमेकं च सर्वखण्डान्यमूनि च॥  
नदीनां सम्भवं चापि सङ्क्षेपाच्छृणु फाल्गुन॥ ३९.११४ ॥  

वेदस्मृतिमुखा नद्यः पारियात्रोद्भवा मताः॥  
नर्मदासरसाद्याश्च नद्यो विन्ध्याद्विनिर्गताः॥ ३९.११५ ॥  

शतद्रूचन्द्रभागाद्या ऋक्षपर्वतसम्भवाः॥  
ऋषिकुल्याकुमार्याद्याः शुक्तिमत्पादसम्भवाः॥ ३९.११६ ॥  

तापी पयोष्णी निर्विध्या कावेरी च महीनदी॥  
कृष्णा वेणी भीमरथी सह्यपादोद्भवाः स्मृताः॥ ३९.११७ ॥  

कृतमालाताम्रपर्णीप्रमुखा मलयोद्भवाः॥  
त्रिसामऋष्यकुल्याद्या महेन्द्रप्रभवाः स्मृताः॥ ३९.११८ ॥  

एवं विभज्य पुत्रेभ्यः कुमार्यै च महीपतिः॥  
शतशृङ्गो गिरं गत्वा उदीच्यां तप्तवांस्तपः॥ ३९.११९ ॥  

तत्र तप्त्वा तपो घोरं ब्रह्मलोकं जगाम सः॥  
शतश्रृङ्गो नृपश्रेष्ठः शतश्रृङ्गे नगोत्तमे॥ ३९.१२० ॥  

यत्र जातोऽसि कौतेय पाण्डोस्त्वं सोदरैः सह॥  
कुमारी च महाभागा स्तम्भतीर्थस्थिता सती॥ ३९.१२१ ॥  

खण्डोद्भवेन द्रव्येण तेपे दानानि यच्छती॥  
ततः केनापि कालेन भ्रातृभ्योऽष्टभ्य एव च॥ ३९.१२२ ॥  

महावीर्यबलोत्साहा जाता नव नवात्मजाः॥  
ते समेत्य समागम्य कुमारीं प्रोचिरे ततः॥ ३९.१२३ ॥  

कुलदेवी त्वमस्माकं प्रसादं कुरु नः शुभे॥  
अष्टौ खण्डानि चास्माकं विभज्य स्वयमेव च॥  
देही द्वासप्ततीनां नो विभेदः स्याद्यथा न नः॥ ३९.१२४ ॥  

इत्युक्ता सर्वधर्मज्ञा विज्ञाने ब्रह्मणा समा॥  
द्वासप्ततिविभेदैः सा नव खण्डान्यचीकरत्॥ ३९.१२५ ॥  

तेषां नामानि ग्रामांश्च पत्तनानि च फाल्गुन॥  
वेलाकूलानि सङ्ख्यां च वक्ष्यामि तव तत्त्वतः॥ ३९.१२६ ॥  

कोटिश्चतस्रो ग्रामाणां नीवृदासीच्च मण्डले॥  
सार्धकोटिद्वयग्रामैर्देशो बालाक जच्यते॥ ३९.१२७ ॥  

सपादकोटिर्ग्रामाणां पुरसाहणके विदुः॥  
लक्षाश्चत्वार एवापि ग्रामाणामन्धके स्मृताः॥ ३९.१२८ ॥  

एको लक्षश्च नेपाले ग्रामाणां परिकीर्तितः॥  
षट्‌त्रींशल्लक्षमानं तु कान्यकुब्जे प्रकीर्तितम्॥ ३९.१२९ ॥  

द्वासप्ततिस्तथा लक्षा ग्रामा गाजणके स्मृताः॥  
अष्टादश तथा लक्षा ग्रामाणां गौडदेशके॥ ३९.१३० ॥  

कामरूपे च ग्रामाणां नवलक्षाः प्रकीर्तिताः॥  
डाहले वेदसञ्ज्ञे तु ग्रामाणां नवलक्षकम्॥ ३९.१३१ ॥  

नवैव लक्षा ग्रामाणां कान्तिपुरे प्रकीर्तिताः॥  
नवलक्षास्तथा चैव माचिपुरे प्रकीर्तिताः॥ ३९.१३२ ॥  

ओड्डियाणे तथा देशे नवलक्षाः प्रकीर्तिताः॥  
जालन्धरे तथा देशे नवलक्षाः प्रकीर्तिताः॥ ३९.१३३ ॥  

लोहपूरे तथा देशे लक्षाः प्रोक्ता नवैव च॥  
ग्रामाणां सप्तलक्षं च पाम्बीपुरे प्रकीर्तितम्॥ ३९.१३४ ॥  

ग्रामाणां सप्तलक्षं च रटराजे प्रकीर्तितम्॥  
हरीआले च ग्रामाणां लक्षपञ्चकसम्मितम्॥ ३९.१३५ ॥  

सार्धलक्षत्रयं प्रोक्तं द्रडस्य विषये तथा॥  
सार्धलक्षत्रयं प्रोक्तं तथावम्भणवाहके॥ ३९.१३६ ॥  

एकविंशतिसाहस्रं ग्रामणां नीलपूरके॥  
तथामलविषये पार्थ ग्राममाणामेकलक्षकम्॥ ३९.१३७ ॥  

नरेन्दुनामदेशे तु लक्षमेकं सपादकम्॥  
अतिलाङ्गलदेशे च लक्षः प्रोक्तः सपादकः॥ ३९.१३८ ॥  

लक्षाष्टादशसाहस्रं नवती द्वे च मालवे॥  
सयम्भरे तथा देशे लक्षः प्रोक्तः सपादकः॥ ३९.१३९ ॥  

मेवाडे च तथा प्रोक्तो लक्षश्चैकःसपादकः॥  
अशीतिश्च सहस्राणि वागुरिः परिकीर्तितः॥ ३९.१४० ॥  

ग्रामसप्ततिसाहस्रो गुर्जरात्रः प्रकीर्तितः॥  
तथा सप्ततिसाहस्रः पाण्डर्विषय एव च॥ ३९.१४१ ॥  

जहाहुतिसहस्राणि द्वाचत्वारिंशदेव च॥  
अष्टषाष्टसहस्राणि प्रोक्तं काश्मीरमण्डलम्॥ ३९.१४२ ॥  

षष्टित्रिंशत्सहस्राणि ग्रामाणां कौङ्कणे विदुः॥  
चतुर्दशशतं द्वे च विंशतीलघुकौङ्कणम्॥ ३९.१४३ ॥  

सिन्धुः सहस्रदशके ग्रामाणां परिकीर्तितः॥ ३९.१४४ ॥  

चतुर्दशशते द्वे च विंशतिः कच्छमण्डलम्॥  
पञ्चपञ्चाशत्सहस्रं ग्रामाः सौराष्ट्रमुच्यते॥ ३९.१४५ ॥  

एकविंशतिसहस्रो लाडदेशः प्रकीर्तितः॥  
अतिसिन्धुश्च ग्रामाणां दशसहस्र उच्यते॥  
तथा चाश्वमुखं पार्थ दशसाहस्रमुच्यते॥ ३९.१४६ ॥  

सहस्रदशकं चापि एकपादः प्रकीर्तितः॥ ३९.१४७ ॥  

तथैव दशसाहस्रो देशः सूर्यमुखः स्मृतः॥  
एकबाहुस्तथा देशो दशसाहस्रमुच्यते॥ ३९.१४८ ॥  

सहस्रदशकं चैव सञ्जायुरिति देशकः॥  
शिवनामा तथा देशः सहस्रदशकः स्मृतः॥  
सहस्राणि दश ख्यातं तथा कालहयञ्जयः॥ ३९.१४९ ॥  

लिङ्गोद्भवस्तथा देशः सहस्राणि दशैव च॥  
भद्रश्च देवभद्रश्च प्रत्येकं दशकौ स्मृतौ॥ ३९.१५० ॥  

षट्‌त्रिंशच्च सहस्राणि स्मृतौ चटविराटकौ॥  
षट्‌त्रिंशच्च सहस्राणि यमकोटिः प्रकीर्तिता॥ ३९.१५१ ॥  

अष्टादश तथा कोट्यो रामको देश उच्यते॥  
तोमरश्चापि कर्णाटो युगलश्च त्रयस्त्विमे॥ ३९.१५२ ॥  

सपादलक्षग्रामाणां प्रत्येकं परिकीर्तितः॥  
पञ्चलक्षाश्च ग्रामाणां स्त्रीराज्यं परिकीर्तितम्॥ ३९.१५३ ॥  

पुलस्त्यविषयश्चापि दशलक्षक उच्यते॥  
प्रत्येकं लक्षदशकौ देशौ काम्बोजकोशलौ॥ ३९.१५४ ॥  

ग्रामाणां च चतुर्लक्षो बाल्हिकः परिकीर्त्यते॥  
षट्‌त्रिंशच्च सहस्राणि लङ्कादेशः प्रकीर्तितः॥ ३९.१५५ ॥  

चतुःषष्टिसहस्राणि कुरुदेशः प्रकीर्तितः॥  
सार्धलक्षस्तथा प्रोक्तः किरातविजयो जयः॥ ३९.१५६ ॥  

पञ्च प्राहुस्तथा लक्षान्विदर्भायां च ग्रामकान्॥  
चतुर्दशसहस्राणि वर्धमानं प्रकीर्तितम्॥ ३९.१५७ ॥  

सहस्रदशकं चापि सिंहलद्वीपमुच्यते॥  
षट्‌त्रिंशच्च सहस्राणि ग्रामाणां पाण्डुदेशकः॥ ३९.१५८ ॥  

लक्षैकं च तथा प्रोक्तं ग्रामाणां तु भयाणकम्॥  
षट्‌षष्टिं च सहस्राणि देशो मागध उच्यते॥ ३९.१५९ ॥  

षष्टिसहस्राणि तथा ग्रामाणां पाङ्गुदेशकः॥  
त्रिंशत्साहस्र उक्तश्च ग्रामाणां च वरेन्दुकः॥ ३९.१६० ॥  

पञ्चविंशतिसाहस्रं मूलस्थानं प्रकीर्तितम्॥  
चत्वारिंशत्सहस्राणि ग्रामाणां यावनः स्मृतः॥ ३९.१६१ ॥  

चत्वार्येव सहस्राणि पक्षबाहुरुदीर्यते॥  
द्वासप्ततिरमी देशाः ग्रामसङ्ख्याः प्रकीर्तिताः॥ ३९.१६२ ॥  

एवं भरतखण्डेऽस्मिन्षण्णवत्येव कोटयः॥  
द्वासप्ततिस्तथा लक्षाः पत्तनानां प्रकीर्तिताः॥ ३९.१६३ ॥  

षट्‌त्रिंशच्च सहस्राणि वेलाकूलानि भारत॥  
एवं विभज्य खण्डानि भ्रातृव्याणां ददौ नव॥ ३९.१६४ ॥  

आत्मीयमपि सा देवी अनिच्छुष्वपि तेषु च॥  
यतो मान्येति भगिनी प्रति क्रुध्यन्ति भ्रातरः॥ ३९.१६५ ॥  

भ्रातॄन्प्रति भगिनी च विचार्यैव ददौ शुभा॥  
तत्कृत्वा सानुमान्यैतान्स्तम्भतीर्थमुपागता॥ ३९.१६६ ॥  

तदा तेषु च देशेषु चतुर्वर्गस्य साधनम्॥  
सर्वेषां प्रवरं प्रोक्तं कुमारीश्वरमेव च॥ ३९.१६७ ॥  

तत्रापि गुप्तक्षेत्रं च वेदैतत्सा कुमारिका॥  
गुप्तक्षेत्रे कुमारेशं पूजयन्ति महाव्रता॥ ३९.१६८ ॥  

तस्थौ स्नायन्ती षट्‌सु चैवापि सङ्गमे॥  
ततः कालप्रकर्षाच् प्रासादे स्कन्दनिर्मिते॥ ३९.१६९ ॥  

जीर्णे नव्यं स्वर्णमयं प्रासादं साप्यकारयत्॥  
ततस्तुष्टो महादेवस्तस्या भक्त्यातितोषितः॥ ३९.१७० ॥  

कुमारलिङ्गादुत्थाय प्रत्यक्षस्तामवोचत॥  
भद्रे तवाहं भक्त्या च विज्ञानेन च तोषितः॥ ३९.१७१ ॥  

जीर्णः पुनरुद्धृतोऽयं प्रासादस्तेन तोषितः॥  
तव नाम्ना च विख्यातो भविष्यामि कुमारिके॥ ३९.१७२ ॥  

कर्ता चापि तथोद्धर्ता द्वौ वै समफलौ स्मृतौ॥  
कुमारेशः कुमारीश इति वक्ष्यन्ति मां ततः॥ ३९.१७३ ॥  

बर्करेशे च ये दत्त वरा दत्ताः सदैव ते॥  
तवापि प्राप्तः कालश्च समीपे वरवर्णिनि॥ ३९.१७४ ॥  

अभर्तृकाया नार्याश्च न स्वर्गो मोक्ष एव च॥  
यथैव वृद्धकन्यायाः सरस्वत्यास्तटे शुभे॥ ३९.१७५ ॥  

तस्मात्त्वमत्र तीर्थे च महाकालमिति स्मृतम्॥  
सिद्धिं गतं वृणु भद्रे पतित्वे वरवर्णिनि॥ ३९.१७६ ॥  

ततः सा रुद्रवाक्येन वरयामास तं पतिम्॥  
रुद्रलोकं ययौ चापि महाकालसन्विता॥ ३९.१७७ ॥  

तत्र तां पार्वती प्राह समालिङ्ग्य प्रहर्षिता॥  
यस्मात्त्वया चित्रवच्च लिखिता पृथिवी शुभे॥ ३९.१७८ ॥  

चित्रलेखेतिनाम्ना त्वं तस्माद्भव सखी मम॥  
ततः सखी समभवच्चित्रलेखेति सा शुभा॥ ३९.१७९ ॥  

ययानिरुद्धः कथित उषायाः पतिरुत्तमः॥  
योगिनीनां वरिष्ठा या महाकालस्य वल्लभा॥ ३९.१८० ॥  

अप्सुसा वार्षिकं बिन्दुं पूर्णे वर्षशते पपौ॥  
तपश्चरन्ती तस्मात्सा प्रोच्यते चाप्सरा दिवि॥ ३९.१८१ ॥  

एवंविधा कुमारी सा लिङ्गमेतद्धि फाल्गुन॥  
स्थापयामास शिवदं बर्करेश्वरसञ्ज्ञितम्॥ ३९.१८२ ॥  

तस्मादत्र नृणां दाहश्चास्थिक्षेपश्च भारत॥  
प्रयागादधिकौ प्रोक्तौ महेशस्य वचो यथा॥ ३९.१८३ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे कौमारिकाखण्डे
बर्करेश्वरमाहात्म्यवर्णनन्नामैकोनचत्वारिंशोऽध्यायः॥ ३९ ॥ छ ॥  


