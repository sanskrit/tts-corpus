+++
title = "४२"

+++
[अध्यायः ४२]



वेदव्यासः

अध्यायः ४२  
॥नारद उवाच॥  
ततो मया स्थापिते च स्थाने कालान्तरेण ह॥  
चिन्तितं हृदये भूयो द्विजानुग्रहकाम्यया॥ ४२.१ ॥  

वासुदेवविहीनं हि तीर्थमेतन्न रोचते॥  
असूर्यं हि जगद्यद्वत्स हि भूषण भूषणम्॥ ४२.२ ॥  

यत्र नैव हरिः स्वामी तीर्थे गेहेऽथ मानसे॥  
शास्त्रे वा तदसत्सर्वं हांसं तीर्थं न वायसम्॥ ४२.३ ॥  

तस्मात्प्रसाद्य वरदं तीर्थेऽस्मिन्पुरुषोत्तमम्॥  
आनेष्ये कलया साक्षाद्विश्वनुग्रहकाम्यया॥ ४२.४ ॥  

इति सञ्चिन्त्य कौरव्य ततोऽहं चात्र संस्थितः॥  
ज्ञानयोगेन योगीन्द्रं शतं वर्षाण्यतोषयम्॥ ४२.५ ॥  

अष्टाक्षरं जपन्मन्त्रं सन्निगृह्येन्द्रियाणि च॥  
वासुदेवमयो भूत्वा सर्वभूतकृपापरः॥ ४२.६ ॥  

एवं मयाराध्यमानो गरुडं हरिरास्थितः॥  
गणकोटिपरिवृतः प्रत्यक्षः समजायत॥ ४२.७ ॥  

तमहं प्राञ्जलिर्भूत्वा दत्त्वार्घ्यं विधिवद्धरेः॥  
प्रत्यवोचं प्रमम्याथ प्रबद्धकरसं पुटः॥ ४२.८ ॥  

श्वेतद्वीपे पुरा दृष्टं मया रूपं तव प्रभो॥  
अजं सनातनं विष्णो नरनारायणात्मकम्॥ ४२.९ ॥  

तद्रूपस्य कलामेकां स्थापयात्र जनार्दन॥  
यदि तुष्टोऽसि मे विष्णो तदिदं क्रियतां त्वया॥ ४२.१० ॥  

एवं मया प्रार्थितोऽथ प्रोवाच गरुडध्वजः॥  
एवमस्तु ब्रह्मपुत्र यत्त्वयाभीप्सितं हृदि ॥ ४२.११ ॥  

तत्तथा भविता सर्वमप्यत्रस्थं सदैव हि॥  
एवमुक्त्वा गते विष्णौ निवेश्य स्वकलां प्रभो॥ ४२.१२ ॥  

मया संस्थापितो विष्णुर्लोकानुग्रहकाम्यया॥  
यस्मात्स्वयं श्वेतद्वीपनिवास्यत्र हरिः स्थितः॥ ४२.१३ ॥  

वृद्धो विश्वस्य विश्वाख्यो वासुदेवस्ततः स्मृतः॥  
कार्तिके शुक्लपक्षे या भवत्ये कादशी शुभा॥ ४२.१४ ॥  

स्नानं कृत्वा विधानेन तोयप्रस्रवणादिषु॥  
योर्चयेदच्युतं भक्त्या पञ्चोपचारपूजया॥ ४२.१५ ॥  

उपोष्य जागरं कुर्याद्गीतवाद्यं हरेः पुरः॥  
कथां वा वैष्णवीं कुर्याद्दम्भक्रोधविवर्जितः॥ ४२.१६ ॥  

दानं दद्याद्यथाशक्त्या नियतो हृष्टमानसः॥  
अनेकभवसम्भूतात्कल्मषादखिलादपि॥ ४२.१७ ॥  

मुच्यतेऽसौ न सन्देहो यद्यपि ब्रह्मघातकः॥  
गारुडेन विमानेन वैकुण्ठं पदमाप्नुयात्॥ ४२.१८ ॥  

कुलानां तारयेत्पार्थ शतमेकोत्तरं नरः॥  
श्रद्धायुक्तं मुदा युक्तं सोत्साहं सस्पृहं तथा॥ ४२.१९ ॥  

अहङ्कारविहीनं च स्नानं धूपानुपनम्॥  
पुष्पनैवेद्यसंयुक्तमर्घदानसमन्वितम्॥ ४२.२० ॥  

यामेयामे महाभक्त्या कृतारार्तिकसंयुतम्॥  
चामराह्लादसंयुक्तं भेरीनादपुरस्कृतम्॥ ४२.२१ ॥  

पुराणश्रुतिसम्पन्नं भक्तिनृत्यसमन्वितम्॥  
विनिद्रङ्क्षृत्तृषास्वादस्पृहाहीनं च भारत॥ ४२.२२ ॥  

तत्पादसौरभघ्राणसंयुतं विष्णुवल्लभम्॥  
सगीतं सार्चनकरं तत्क्षेत्रगमनान्वितम्॥ ४२.२३ ॥  

पायुरोधेन संयुक्तं ब्रह्मचर्यसमन्वितम्॥  
स्तुतिपाठेन संयुक्तं पादोदकविभूषितम्॥ ४२.२४ ॥  

सत्यान्वितं सत्ययोगसंयुतं पुण्यवार्तया॥  
पञ्चविंशतिभिर्युक्तं गुणैर्यो जागरं नरः॥  
एकादश्यां प्रकुर्वीत पुनर्न जायते भुवि॥ ४२.२५ ॥  

अत्र तीर्थवरे पूर्वमैतरेय इति द्विजः॥  
सिद्धिं प्राप्तो महाभागो वासुदेवप्रसादतः॥ ४२.२६ ॥  

॥अर्जुन उवाच॥  
ऐतरेयः कस्य पुत्रो निवासः क्वास्य वा मुने॥  
कथं सिद्धिमागाद्धीमान्वासुदेवप्रसादतः॥ ४२.२७ ॥  

॥नारद उवाच॥  
अस्मिन्नेव मम स्थाने हारीतस्यान्वयेऽभवत्॥ ४२.२८ ॥  

माण्डूकिरिति विप्राग्र्यो वेदवेदाङ्गपारगः॥ ४२.२९ ॥  

तस्यासी दितरा नाम भार्या साध्वीगुणैर्युता॥  
तस्यामुत्पद्यत सुतस्त्वैतरेय इति स्मृतः॥ ४२.३० ॥  

स च बाल्यात्प्रभृत्येव प्राग्जन्मन्यनुशिक्षितम्॥  
जजापमन्त्रं त्वनिशं द्वादशाक्षरसञ्ज्ञितम्॥ ४२.३१ ॥  

न श्रृणोति न वक्त्येव मनसापि च किञ्चन॥  
एवम्प्रभावः सोऽभूच्च बाल्ये विप्रसुतस्तदा॥ ४२.३२ ॥  

ततो मूकोऽयमित्येव नानोपायैः प्रबोधितः॥  
पित्रा यदा न कुरुते व्यवहाराय मानसम्॥ ४२.३३ ॥  

ततो निश्चित्य मनसा जडोयमिति भारत॥  
अन्यां विवाहयामास दारान्पुत्रांस्तथादधे॥ ४२.३४ ॥  

पिङ्गानाम च सा भार्या तस्याः पुत्राश्च जज्ञिरे॥  
चत्वारः कर्मकुशला वेदवेदाङ्गवादिनः॥ ४२.३५ ॥  

यज्ञेषु शान्तिहोमेषु द्विजैः सर्वत्र पूजिताः॥  
ऐतरेयोपि नित्यं च त्रिकालं हरिकन्दिरे॥ ४२.३६ ॥  

जजाप परमं जाप्यं नान्यत्र कुरुते श्रमम्॥  
ततो माता निरीक्ष्यैव सपत्नीतनयांस्तथा॥ ४२.३७ ॥  

दार्यमाणेन मनसा तनयं वाक्यमब्रवीत्॥  
क्लेशायैव च जातोऽसि धिग्मे जन्म च जीवितम्॥ ४२.३८ ॥  

नार्यास्तस्या नृलोकेऽत्र वरैवाजननिः स्फुटम्॥  
विमानिता या भर्त्रास्यान्न पुत्रः स्याद्गुणैर्युतः॥ ४२.३९ ॥  

पिङ्गेयं कृतपुण्या वै यस्याः पुत्रा महागुणाः॥  
वेदवेदाङ्गतत्त्वज्ञाः सर्वत्राभ्यर्चिता गुणैः॥ ४२.४० ॥  

तदहं पुत्र दुर्भाग्या महीसागरसङ्गमे॥  
निमज्जीष्ये वरं मृत्युर्जीविते किं फलं मम॥  
त्वमप्येवं महामौनी नन्द भक्तो हरेश्चिरम्॥ ४२.४१ ॥  

॥नारद उवाच॥  
इति मातुर्वचः श्रुत्वा प्रहसन्नैतरेयकः॥ ४२.४२ ॥  

ध्यात्वा मुहुर्तं धर्मज्ञो मातरं प्रणतोऽब्रवीत्॥  
मातर्मिथ्याभिभूतासि अज्ञाने ज्ञानवत्यसि॥ ४२.४३ ॥  

अशोच्ये शोचसि शुभे शोच्ये नैवाऽपि शोचसि॥  
देहस्यास्य कृते मिथ्यासंसारे किं विमुह्यसि॥ ४२.४४ ॥  

मूर्खाचरितमेतद्धि मन्मातुरुचितं न हि॥  
अन्यत्संसारसारं च सारमन्यच्च मोहिताः॥ ४२.४५ ॥  

प्रपश्यन्ति यथा रात्रौ खद्योतं दीपवत्स्थितम्॥  
यदिदं मन्यसे सारं श्रृणु तस्याप्यसारताम्॥ ४२.४६ ॥  

एवंविधं हि मानुऽयमा गर्भादिति कष्टदम्  
अस्थिपट्टतुलास्तम्भे स्नायुबन्धेन यन्त्रिते॥ ४२.४७ ॥  

रक्तमांसमदालिप्ते विण्मूत्रद्रव्यभाजने॥  
केशरोमतृणच्छन्ने सुवर्णत्वक्सुधूतके॥ ४२.४८ ॥  

वदनैकमहाद्वारे षड्गवाक्षवितभूषिते॥  
ओष्ठद्वयकाटे च तथा दन्तार्गलान्विते॥ ४२.४९ ॥  

नाडीस्वेदप्रवाहे च कालवक्त्रानलस्थिते॥  
एवंविधे गृहे गेही जीवो नामास्ति शोभने॥ ४२.५० ॥  

गुणत्रयमयी भार्या प्रकृतिस्तस्य तत्र च॥  
बोधाहङ्कारकामाश्च क्रोधलोभादयोऽपि च ॥ ४२.५१ ॥  

अपत्यान्यस्य हा कष्टमेवं मूढः प्रवर्तते॥  
तस्य योयो यथा मोहस्तथा तं श्रृणु तत्त्वतः॥ ४२.५२ ॥  

स्रोतांसि यस्य सततं प्रस्रवन्ति गिरेरिव॥  
कफमूत्रादिकान्यस्य कृते देहस्य मुह्यति॥ ४२.५३ ॥  

सर्वाशुचिनिधानस्य शरीरस्य न विद्यते॥  
शुचिरेकप्रदेशोऽपि विण्मूत्रस्य दृतेरिव॥ ४२.५४ ॥  

स्पृष्ट्वा स्वदेहस्रोतांसि मृत्तोयैः शोध्यते करः॥  
तथाप्यशुचिभाण्डस्य न विरज्यति किं नरः॥ ४२.५५ ॥  

कायः सुगन्धतोयाद्यैर्यत्नेनापि सुसंस्कृतः॥  
न जहाति स्वकं भावं श्वपुच्छमिव नामितम्॥ ४२.५६ ॥  

स्वदेहाशुचिगन्धेन न विरज्यति यो नरः॥  
विरागे कारणं तस्य किमन्यदु पदिश्यते॥ ४२.५७ ॥  

गन्धलेपापनोदार्थं शौचं देहस्य कीर्तितम्॥  
द्वयस्यापगमात्पश्चाद्भावशुद्ध्या विशुध्यति॥ ४२.५८ ॥  

गङ्गातोयेन सर्वेण मृद्भारैः पर्वतोपमैः॥  
आ मृत्योराचरञ्छौचं भावदुष्टो न शुध्यति॥ ४२.५९ ॥  

तीर्थस्नानैस्तपोभिर्वा दुष्टात्मा नैव शुध्यति॥  
स्वेदितः क्षालितस्तीर्थे किं शुद्धिमधिगच्छति॥ ४२.६० ॥  

अन्तर्भावप्रदुष्टस्य विशतोऽपि हुताशनम्॥  
न स्वर्गो नापपर्गश्च देहनिर्दहनं परम्॥ ४२.६१ ॥  

भावशुद्धिः परं शौचं प्रमाणं सर्वकर्मसु॥  
अन्यथालिङ्ग्यते कान्ता भावेन दुहिताऽन्यथा॥ ४२.६२ ॥  

अन्यथैव स्तनं पुत्रश्चिन्तयत्यन्यथा पतिः॥  
चित्तं विशोधयेत्तस्मात्किमन्यैर्बाह्यशोधनैः॥ ४२.६३ ॥  

भावतः संविशुद्धात्मा स्वर्गं मोक्षं च विन्दति॥  
ज्ञानामलाम्भसा पुंसः सद्वैराग्यमृदा पुनः॥ ४२.६४ ॥  

अविद्यारागविण्मूत्रलेपगन्धविशोधनम्॥  
एवमेतच्छरीरं हि निसर्गादशुचि विदुः॥ ४२.६५ ॥  

त्वङ्मात्रसारनिःसारं कदलीसारसन्निभम्॥  
ज्ञात्वैवं दोषवद्देहं यः प्राज्ञः शिथिलीभवेत्॥ ४२.६६ ॥  

स निष्क्रामति संसारे दृढग्राही स तिष्ठति॥  
एवमेतन्महाकष्टं जन्म दुःखं प्रकीर्तितम्॥ ४२.६७ ॥  

पुंसामज्ञातदोषेण नानाकर्मवशेन च॥  
यथा गिरिवराक्रान्तः कश्चिद्दुःखेन तिष्ठति॥ ४२.६८ ॥  

यथा जरायुणा देही दुःखं तिष्ठति वेष्टितः॥  
पतितः सागरे यद्वद्दृःखमास्ते समाकुलः॥ ४२.६९ ॥  

गर्भोदकेन सिक्ताङ्गस्तथाऽऽस्ते व्याकुलः पुमान्॥  
लोहकुम्भे यथान्यस्त पच्यते कश्चिदग्निना॥ ४२.७० ॥  

गर्भकुम्भे तथा क्षिप्तः पच्यते जठराग्निना॥  
सूचीभिरग्निवर्णाभिर्विभिन्नस्य निरन्तरम्॥ ४२.७१ ॥  

यद्दुःखं जायते तस्य तद्गर्भेऽष्टगुणं भवेत्॥  
इत्येतद्गर्भदुःखं हि प्राणिनां परिकीर्तितम्॥ ४२.७२ ॥  

चरस्थिराणां सर्वेषामात्मगर्भानुरूपतः॥  
तत्रस्थस्य च सर्वेषां जन्मनां स्मरणं भवेत्॥ ४२.७३ ॥  

मृतश्चाहं पुनर्जातो जातश्चाहं पुनर्मृतः॥  
नानायोनिसहस्राणि मया दृष्टान्वनेकधा॥ ४२.७४ ॥  

अधुना जातमात्रोऽहं प्राप्तसंस्कार एव च॥  
ततः श्रेयः करिष्यामि येन गर्भो न सम्भवेत्॥ ४२.७५ ॥  

अध्येष्यामि हरेर्ज्ञानं संसारविनिवर्तनम्॥  
एवं सञ्चिन्तयन्नास्ते मोक्षोपायं विचिन्तयन्॥ ४२.७६ ॥  

गभात्कोटिगुणं दुःखं जायमानस्य जायते॥  
गर्भवासे स्मृतिर्यासीत्सा जातस्य प्रणश्यति॥ ४२.७७ ॥  

स्पृष्टमात्रस्य बाह्येन वायुना मूढता भवेत्॥  
सम्मूढस्य स्मृतिभ्रंशः शीघ्रं सञ्जायते पुनः॥ ४२.७८ ॥  

स्मृतिभ्रंशात्ततस्तस्य पूर्वकर्मवशेन च॥  
रतिः सञ्जायते तूर्णं जन्तोस्तत्रैव जन्मनि॥ ४२.७९ ॥  

रक्तो मूढश्च लोकोयमकार्ये सम्प्रवर्तते॥  
तत्रात्मानं न जानाति न परं न च दैवतम्॥ ४२.८० ॥  

न श्रृणोति परं श्रेयः सति चक्षुषि नेक्षते॥  
समे पथि समैर्गच्छन्स्खलतीव पदेपदे॥ ४२.८१ ॥  

सत्यां बुद्धौ न जानाति बोध्यमानो बुधैरपि॥  
संसारे क्लिश्यते तेन रागमोहवशानुगः॥ ४२.८२ ॥  

गर्भस्मृतेरभावेन शास्त्रमुक्तं महर्षिभिः॥  
तद्दृःखकथनार्थाय स्वर्गमोक्षप्रसाधकम्॥ ४२.८३ ॥  

ये शास्त्रज्ञाने सत्यस्मिन्सर्वकर्मार्थसाधके॥  
न कुर्वन्त्यात्मनः श्रेयस्तदत्र परमद्भुतम्॥ ४२.८४ ॥  

अव्यक्तेन्द्रियवृत्तित्वाद्बाल्ये दुःखं महत्पुनः॥  
इच्छन्नपि न शक्नोति वक्तुं कर्तुं च किञ्चन॥ ४२.८५ ॥  

दन्तोत्थाने महद्दुःखं मौलेन व्याधिना तथा॥  
बालरोगैश्च विविधैः पीडा बालग्रहैरपि॥ ४२.८६ ॥  

तृड्बुभुक्षापरीताङ्गः क्वचित्तिष्ठति रारटन्॥  
विण्मूत्रभक्षणाद्यं च मोहाद्बालः समाचरेत्॥ ४२.८७ ॥  

कौमारे कर्णवेधेन मातापित्रोर्विताडनैः॥  
अक्षराध्ययनाद्यैश्च दुःखं स्याद्गुरुशासनात्॥ ४२.८८ ॥  

प्रमत्तेन्द्रियवृत्तैश्च कामरागप्रपीडनात्॥  
रागोद्वृत्तस्य सततं कुतः सौख्यं हि यौवने॥ ४२.८९ ॥  

ईर्ष्यया सुमहद्दुःखं मोहाद्रक्तस्य जायते॥  
मत्तस्य कुपितस्यैव रागो दोषाय केवलम्॥ ४२.९० ॥  

न रात्रौ विन्दते निद्रा कामाग्निपरिखेदितः॥  
दिवापि हि कुतः सौख्यमर्थोपार्जनचिन्तया॥ ४२.९१ ॥  

नारीषु त्वनुभूतासु सर्वदोषाश्रयासु च॥  
विण्मुत्रोत्सर्गसदृशं सौख्यं मैथुनजं स्मृतम्॥ ४२.९२ ॥  

सन्मानमपमानेन वियोगेनेष्टसङ्गमः॥  
यौवनं जरया ग्रस्तं क्व सौख्यमनुपद्रवम्॥ ४२.९३ ॥  

वलीपलितकायेन शिथिलीकृतविग्रहः॥  
सर्वक्रियास्वशक्तश्च जरयाजर्ज्जरीकृतः॥ ४२.९४ ॥  

स्त्रीपुंसोर्यौवनं रूपं यदन्योन्याश्रयं पुरा॥  
तदेवं जरया ग्रस्तमुभयोरपि न प्रियम्॥ ४२.९५ ॥  

जराभिभूतःपुरुषः पत्नीपुत्रादिबान्धवैः॥  
अशक्तत्वाद्दुराचारैर्भृत्यैश्च परिभूयते॥ ४२.९६ ॥  

धर्ममर्थं च कामं च मोक्षं च नातुरो यतः॥  
शक्तः साधयितुं तस्माद्युवा धर्मं समाचरेत्॥ ४२.९७ ॥  

वातपित्तकफादीनां वैषम्यं व्याधिरुच्यते॥  
वातादीनां समूहश्च देहोऽयं परिकीर्तितः॥ ४२.९८ ॥  

तस्माद्व्याधिमयं ज्ञेयं शरीरमिदमात्मनः॥  
रोगैर्नानाविधैर्यान्ति देहे दुःखान्यनेकशः॥ ४२.९९ ॥  

तानि न स्वात्मवेद्यानि किमन्यत्कथयाम्यहम्॥  
एकोत्तरं मृत्युशतमस्मिन्देहे प्रतिष्ठितम्॥ ४२.१०० ॥  

तत्रैकः कालसंयुक्तः शेषास्त्वागन्तवः स्मृताः॥  
ये त्विहागन्तवः प्रोक्तास्ते प्रशाम्यन्ति भेषजैः॥ ४२.१०१ ॥  

जपहोमप्रदानैश्च कालमृत्युर्न शाम्यति॥  
विविधा व्याधयः शस्ताः सर्पाद्याः प्राणिनस्तथा॥ ४२.१०२ ॥  

विषाणि चाभिचाराश्च मृत्योर्द्वाराणि देहिनाम्॥  
पीडितं सर्परोगाद्यैरपि धन्वन्तरिः स्वयम्॥ ४२.१०३ ॥  

स्वस्थीकर्तुं न शक्नोति कालप्राप्तं हि देहिनम्॥  
नैषधं न तपो मन्त्रा न मित्राणि न बान्धवाः॥ ४२.१०४ ॥  

शक्नुवन्ति परित्रातुं नरं कालेन पीडितम्॥  
रसायनतपोजप्यैर्योगसिद्धैर्महात्मभिः॥ ४२.१०५ ॥  

कालमृत्युरपि प्राज्ञैर्नीयते नापि संयुतैः॥  
नास्ति मृत्युसमं दुःखं नास्ति मृत्युसमं भयम्॥ ४२.१०६ ॥  

नास्ति मृत्युसमस्रासः सर्वेषामपि देहिनाम्॥  
सद्भार्यापुत्रमित्राणि राज्यैश्वर्यसुखानि च॥ ४२.१०७ ॥  

आबद्धानि स्नेहपाशैर्मृत्युः सर्वाणि कृन्तति॥  
किं न पश्यसि मातस्त्वं सहस्रस्यापि मध्यतः॥ ४२.१०८ ॥  

जनाः शतायुषः पञ्चभवन्ति न भवन्ति वा॥  
अशीतिका विपद्यन्ते केचित्सप्ततिका नराः॥ ४२.१०९ ॥  

परमायुः स्थिता षष्टिस्तदप्यस्ति न निष्ठितम्॥  
तस्य यावद्भवेदायुर्देहिनः पूर्वकर्म भिः॥ ४२.११० ॥  

तस्यार्धमायुषो रात्रिर्हरते मृत्युरूपिणी॥  
बालभावेन मोहेन वार्धके जरया तथा॥ ४२.१११ ॥  

वर्षाणां विंशतिर्याति धर्मकामार्थवर्जितः॥  
आगन्तुकैर्भवैः पुंसां व्याधिशोकैरनेकधा॥ ४२.११२ ॥  

ह्रियतेर्द्धं हि तत्रापि यच्छेषं तद्धि जीवितम्॥  
जीवितान्तेच मरणं महाघोरमवाप्नुयात्॥ ४२.११३ ॥  

जायते योनिकोटीषु मृतः कर्मवशात्पुनः॥  
देहभेदेन यः पुंसां वियोगः कर्मसङ्ख्यया॥ ४२.११४ ॥  

मरणं तद्विनिर्द्दिष्टं न नाशः परमार्थतः॥  
महातमःप्रविष्टस्य च्छिद्यमानेषु मर्मसु॥ ४२.११५ ॥  

यद्दुःखं मरणं जन्तोर्न तस्येहोपमा क्वचित्॥  
हा तात मातर्हा कान्ते क्रन्दत्येवं सुदुःखितः॥ ४२.११६ ॥  

मण्डूक इव सर्पेण गीर्यते मृत्युना जनः॥  
बान्धवैः सम्परित्यक्तः प्रियैश्च परिवारितः॥ ४२.११७ ॥  

निःश्वसन्दीर्घमुष्णं च मुकेन परिशुष्यता॥  
चतुरन्तेषु खट्वायाः परिवर्तन्मुहुर्मुहुः॥ ४२.११८ ॥  

सम्मूढः क्षिपतेत्यर्थं हस्तपादावितस्ततः॥  
खट्वातो वाञ्छते भूमिं भूमेः खट्वां पुनर्महीम्॥ ४२.११९ ॥  

विवस्त्रो मुक्तलज्जश्च विष्ठानुलेपितः॥  
याचमानश्च सलिलं शुष्ककण्ठोष्ठतालुकः॥ ४२.१२० ॥  

चिन्तयानः स्ववित्तानि कस्यैतानि मृते मयि॥  
पञ्चावटान्खनमानः कालपाशेन कर्षितः॥ ४२.१२१ ॥  

म्रियते पश्यतामेव गले घुर्घुररावकृत्॥  
जीवस्तृणजलूकेव देहाद्देहं विशेत्क्रमात्॥ ४२.१२२ ॥  

सम्प्राप्योत्तरमंशेन देहं त्यजति पूर्वकम्॥  
मरणात्प्रार्थना दुःखमधिकं हि विवेकिनः॥ ४२.१२३ ॥  

क्षणिकं मरणे दुःखमनन्तं प्रार्थनाकृतम्॥  
ज्ञातं मयैतदधुना मृतो भवति यद्गुरुः॥ ४२.१२४ ॥  

न परः प्रार्थयेद्भूयस्तृष्णा लाघवकारणम्॥  
आदौ दुःखं तथा मध्ये ह्यन्त्ये दुःखं च दारुणम्॥ ४२.१२५ ॥  

निसर्गात्सर्वभूतानामिति दुःखपरम्परा॥  
क्षुधा च सर्वरोगाणां व्याधिः श्रेष्ठतमः स्मृतः॥ ४२.१२६ ॥  

स चान्नौषधिलेपेन क्षणमात्रं प्रशाम्यति॥  
क्षुद्ध्याधेर्वेदना तीव्रा निःशेषबलकृन्तनी॥ ४२.१२७ ॥  

तयाभिभूतो म्रियते यथान्यैर्व्याधिभिर्न्नरः॥  
राज्ञोऽभिमानमात्रं हि ममैव विद्यते गृहे॥ ४२.१२८ ॥  

सर्वमाभरणं भारं सर्वमालेपनं मम॥  
सर्वं प्रलापितं गीतं नित्यमुन्मत्तचेष्टितम्॥ ४२.१२९ ॥  

इत्येवं राज्यसम्भोगैः कुतः सौख्यं विचारतः॥  
नृपाणां व्यग्रचित्तानामन्योन्यविजिगीषया॥ ४२.१३० ॥  

प्रायेण श्रीमदालेपान्नहुषाद्या महानृपाः॥  
स्वर्गं प्राप्यापि पतिताः कः श्रियो विन्दते सुखम्॥ ४२.१३१ ॥  

उपर्युपरि देवानामन्योन्यातिशये स्थितम्॥  
नरैः पुण्यफलं स्वर्गे मूलच्छेदेन भुज्यते॥ ४२.१३२ ॥  

न चान्यत्क्रियते कर्म सोऽत्र दोषः सुदारुणः॥  
छिन्नमूलतरुर्यद्वदवशः पतते क्षितौ॥ ४२.१३३ ॥  

पुण्यमूलक्षये तद्वत्पातयन्ति दिवौकसः॥  
इति स्वर्गेपि देवानां नास्ति सौख्यं विचारतः॥ ४२.१३४ ॥  

तथा नारकिणां दुःखं प्रसिद्धं किं च वर्ण्यते॥  
स्थावरेष्वपिदुःखानि दावाग्निहिमशोषणम्॥ ४२.१३५ ॥  

कुठारैश्ठेदनं तीव्रं वल्कलानां च तक्षणम्॥  
पर्णशखाफलानां च पातनं चण्डवायुना॥ ४२.१३६ ॥  

अपमर्दश्च सततं गजैर्वन्यैश्च देहिभिः॥  
तृड्‌बुभुक्षा च सर्पाणां क्रोधो दुःखं च दारुणम्॥ ४२.१३७ ॥  

दुष्टानां घातनं लोके पाशेन च निबन्धनम्॥  
एवं सरीसृपाणां च दुःखं मातर्मुहुर्मुहुः॥ ४२.१३८ ॥  

अकस्माज्जन्ममरणं कीटादीनां तथाविधम्॥  
वर्षाशीतातपैर्दुःखं सुकष्टं मृगपक्षिणाम्॥ ४२.१३९ ॥  

क्षुत्तृट्‌क्लेशेन महता सन्त्रस्ताश्च सदा मृगाः॥  
पशुनागनिकायानां श्रृणु दुःखानि यानि च॥ ४२.१४० ॥  

क्षुत्तृट्‌छीतादिदमनं वधबन्धनताडनम्॥  
नासाप्रवेधनं त्रासः प्रतोदाङ्कुशताडनम्॥ ४२.१४१ ॥  

वेणुकुन्तादिनिगडमुद्गरांऽकुशताडनम्॥  
भारोद्वहनसङ्क्लेशं शिक्षायुद्धादिपीडनम्॥ ४२.१४२ ॥  

आत्मयूथवियोगश्च वने च नयनादिकम्॥  
दुर्भिक्षं दुर्भगत्वं च मूर्खत्वं च दरिद्रता॥ ४२.१४३ ॥  

अधरोत्तरभावश्च मरणं राष्ट्रविभ्रमः॥  
अन्योन्याभिभवाद्दुःखमन्योन्यातिशयात्पुनः॥ ४२.१४४ ॥  

अनित्यता प्रभावाणामुच्छ्रयाणां च पातनम्॥  
इत्येवमादिभिर्दुःखैर्यस्माद्व्याप्तं चराचरम्॥ ४२.१४५ ॥  

निरयादिमनुष्यान्तं तस्मात्सर्वं त्यजेद्बुधः॥  
स्कन्धात्सकन्धं नयेद्भारं विश्रामं मन्यतेन्यथा॥ ४२.१४६ ॥  

तद्वत्सर्वमिदं लोके दुःखं दुःखेन शाम्यति॥  
एवमेतज्जगत्सर्वमन्योन्यातिशयोच्छ्रितम्॥ ४२.१४७ ॥  

दुःखैराकुलितं ज्ञात्वा निर्वेदं परमाप्नुयात्॥  
निर्वेदाच्च विरागः स्याद्विरागाज्ज्ञानसम्भवः॥ ४२.१४८ ॥  

ज्ञानेन तं परं ज्ञात्वा विष्णुं मुक्तिमवाप्नुयात्॥  
नाहमेतादृशे लोके रमेयं जननि क्वचित्॥ ४२.१४९ ॥  

राजहंसो यथा शुद्धः काकामेध्यप्रदर्शकः॥  
श्रृणु मातर्यत्र संस्थो रमेयं निरुपद्रवः॥ ४२.१५० ॥  

अविद्यायनमत्युग्रं नानाकर्मातिशाखिनम्॥  
सङ्कल्पदंशमकरं शोकहर्षहिमातपम्॥ ४२.१५१ ॥  

मोहान्धकारतिमिरं लोभव्यालसरीसृपम्॥  
विषयानन्यथाध्वानं कामक्रोधविमोक्षकम्॥ ४२.१५२ ॥  

तदतीत्य महादुर्गं प्रविष्टोऽस्मि महद्वनम्॥  
न तत्प्रविश्य शोचन्ति न प्रदुष्यन्ति तद्विदः॥ ४२.१५३ ॥  

न च बिभ्यति केषाञ्चिन्नास्य बिभ्यति केचन॥ ४२.१५४ ॥  

तस्मिन्वने सप्तमहाद्रुमास्तु सप्तैव नद्यश्च फलानि सप्त॥  
सप्ताश्रमाः सप्त समाधयश्च दीक्षाश्च सप्तैतदरण्यरूपम्॥ ४२.१५५ ॥  

पञ्चवर्णानि दिव्यानि चतुर्वर्णानि कानिचित्॥  
त्रिद्विवर्णैकवर्णानि पुष्पाणि च फलानि च॥ ४२.१५६ ॥  

सृजन्तः पादपास्तत्र व्याप्य तिष्ठन्ति तद्वनम्॥ ४२.१५७ ॥  

सप्त स्त्रियस्तत्र वसन्ति सत्यस्त्ववाङ्मुख्यो भानुमतो भवन्ति॥  
ऊर्ध्वं रसानाददते प्रजाभ्यः सर्वाश्च तास्तत्त्वतः कोपि वदे॥ ४२.१५८ ॥  

सप्तैव गिरयश्चात्र धृतं यैर्भुवनत्रयम्॥  
नद्यश्च सरितः सप्त ब्रह्मवारिवहाः सदा॥ ४२.१५९ ॥  

तेजश्चाभयदानत्वमद्रोहः कौशलं तथा॥  
अचापल्यम थाक्रोधः प्रियवादश्च सप्तमः॥ ४२.१६० ॥  

इत्येते गिरयो ज्ञेयास्तस्मिन्विद्यावने स्थिताः॥  
दृढनिश्चयस्तथा भासा समता निग्रहो गुणः॥ ४२.१६१ ॥  

निर्ममत्वं तपश्चात्र सन्तोषः सप्तमो ह्रदः॥  
भगवद्गुणविज्ञानाद्भक्तिः स्यात्प्रथमा नदी॥ ४२.१६२ ॥  

पुष्पादिपूजा द्वितीया तृतीया च प्रदक्षिणा॥  
चतुर्थी स्तुतिवाग्रूपा पञ्चमी ईश्वरार्पणा॥ ४२.१६३ ॥  

षष्ठी ब्रह्मैकता प्रोक्ता सप्तमी सिद्धिरेव च॥  
सप्त नद्योऽत्र कथिता ब्रह्मणा परमेष्ठिना॥ ४२.१६४ ॥  

ब्रह्मा धर्मो यमश्चाग्निरिन्द्रो वरुण एव च॥ ४२.१६५ ॥  

धनदश्च ध्रुवादीनां सप्तकानर्चयन्त्यमी॥  
नदीनां सङ्गमस्तत्र वैकुण्ठसमुपह्वरे॥ ४२.१६६ ॥  

आत्मतृप्ता यतो यान्ति शान्ता दान्ताः परात्परम्॥  
केचिद्द्रुमाः स्त्रियः केचित्केचित्तत्त्वविदोऽपरे॥ ४२.१६७ ॥  

सरितः केचिदाहुः स्म सप्तैव ज्ञानवित्तमाः॥  
अनपेतव्रतकामोऽत्र ब्रह्मचर्यं चरामि च॥ ४२.१६८ ॥  

ब्रह्मैव समिधस्तत्र ब्रह्माग्निर्ब्रह्म संस्तरः॥  
आपो ब्रह्म गुरुब्रह्म ब्रह्मचर्यमिदं मम॥ ४२.१६९ ॥  

एतदेवेदृशं सूक्ष्मं ब्रह्मचर्यं विदुर्बुधाः॥  
गुरुं च श्रृणु मे मातर्यो मे विद्याप्रदोऽभवत्॥ ४२.१७० ॥  

एकः शास्ता न द्वितीयोऽस्ति शास्ता हृद्येव तिष्ठन्पुरुषं प्रशास्ति॥  
तेनाभियुक्तः प्रणवादिवोदकं यता नियुक्तोस्मि तथाचरामि॥ ४२.१७१ ॥  

एको गुरुर्नास्ति तथा द्वितीयो हृदि स्थितस्तमहं नृ ब्रवीमि॥  
यं चावमान्यैव गुरुं मुकुन्दं पराभूता दानवाः सर्व एव॥ ४२.१७२ ॥  

एको बन्धुर्नास्ति ततो द्वितीयो हृदी स्थितं तमहमनुब्रवीमि॥  
तेनानुशिष्टा बान्धवा बन्धुमन्तः सप्तर्षयः सप्त दिवि प्रभान्ति॥ ४२.१७३ ॥  

ब्रह्मचर्यं च संसेव्यं गार्हस्थ्य श्रृणु यादृशम्॥  
पत्नी प्रकृतिरूपा मे तच्चित्तो नास्मि कर्हिचित्॥ ४२.१७४ ॥  

मच्चित्ता सा सदा मातर्मम सर्वार्थसाधनी॥  
घ्राणं जिह्वा च चक्षुश्च त्वक्च श्रोत्रं च पञ्चमम्॥ ४२.१७५ ॥  

मनो बुद्धिश्च सप्तैते दीप्यन्ते पावका मम॥  
गन्धो रसश्च रूपं च शब्दः स्पर्शश्च पञ्चमम्॥ ४२.१७६ ॥  

मन्तव्यमथ बोद्धव्यं सप्तैताः समिधो मम॥  
हुतं नारायणध्यानाद्भुङ्क्ते नारायणः स्वयम्॥ ४२.१७७ ॥  

एवंविधेन यज्ञेन यजाम्यस्मि तमीश्वरम्॥  
अकामयानस्य च सर्वकामो भवेदद्विषाणस्य च सर्वदोषः॥ ४२.१७८ ॥  

न मे स्वभावेषु भवन्ति लेपास्तोयस्य बिन्दोरिव पुष्करेषु॥  
नित्यस्य मे नैव भवन्त्यनित्या निरीक्षमाणस्य बहुस्यभावात्॥ ४२.१७९ ॥  

न सज्जते कर्मसु भोगजालं दिवीव सूर्यस्य मयूखजालम्॥ ४२.१८० ॥  

एवंविधेन पुत्रेण मा मातर्दुःखिनी भव॥  
तत्पदं त्वा च नेष्यामि न यत्क्रतुशतैरपि॥ ४२.१८१ ॥  

इति पुत्रवचः श्रुत्वा विस्मिता इतराभवत्॥  
चिन्तयामास यद्येवं विद्वान्मम सुतो दृढम्॥ ४२.१८२ ॥  

लोकेषु ख्यातिमायाति ततो मे स्याद्यशः परम्॥  
इत्यादि चिन्तयन्त्यां च रजन्यां भगवान्हरिः॥ ४२.१८३ ॥  

प्रहृष्टस्तस्य तैर्वाक्यैर्विस्मितः प्रादुरास च॥  
मूर्तेः स्वयं विनिष्क्रम्य शङ्खचक्रगदाधराः॥ ४२.१८४ ॥  

जगदुद्भासयन्भासा सूर्यकोटिसमप्रभः॥  
ततो निष्पत्य धरणीं हृष्टरोमाश्रुद्गदः॥ ४२.१८५ ॥  

मूर्ध्नि बद्धाञ्जलिं धीमानैतरेयोऽथ तुष्टुवे॥ ४२.१८६ ॥  

नमस्तुभ्यं भगवते वासुदेवाय धीमहि॥  
प्रद्युम्नायानिरुद्धाय नमः सङ्कर्षणाय च॥ ४२.१८७ ॥  

नमो विज्ञानमात्राय परमानन्दमूर्तये॥  
आत्मारामाय शान्ताय निवृत्तद्वैतदृष्टये॥ ४२.१८८ ॥  

आत्मानन्दानुरुद्धाय सम्यक्तयक्तोर्मये नमः॥  
हृषीकेशाय महते नमस्तेऽनन्तशक्तये॥ ४२.१८९ ॥  

वचस्युपरते प्राप्यो य एको मनसा सह॥  
अनामरूपचिन्मात्रः सोऽव्यान्नः सदसत्परः॥ ४२.१९० ॥  

यस्मिन्निदं यतश्चेदं तिष्ठत्यपैति जायते॥  
मृन्मयेष्विव मृज्जातिस्तस्मै ते ब्रह्मणे नमः॥ ४२.१९१ ॥  

यं न स्पृशन्ति न विदुर्मनोबुद्धीन्द्रियासवः॥  
अन्तर्बहिश्च विततं व्योमवत्प्रणतोऽस्म्यहम्॥ ४२.१९२ ॥  

देहेन्द्रियप्राणमनोधियोऽमी यदंशब्द्धाः प्रचरन्ति कर्मसु॥  
नैवान्यदालोहमिव प्रतप्तं स्थानेषु तद्दृष्टपदेन एते॥ ४२.१९३ ॥  

चतुर्भिश्च त्रिभिर्द्वाभ्यामेकधा प्रणमामि तम्॥  
पूर्वापरापरयुगे शास्तारं परमीश्वरम्॥ ४२.१९४ ॥  

हित्वा गतीर्मोक्षकामा यं भजन्ति दशात्मकम्॥  
तं परं सत्यममलं त्वां वयं पर्युपास्महे॥ ४२.१९५ ॥  

ॐनमो भगवते महापुरुषाय महानुभावाय विभूतिपतये
सकलसात्वतपरिवृढनिकरकरकमलोत्पलकुड्मलोपलालितचरणारविन्दयुगल
परमपरमेष्ठिन्नमस्ते॥ ४२.१९६ ॥  

तवाग्निरास्यं वसुधाङ्घ्रियुग्मं नभः शिरश्चन्द्ररवी च नेत्रे॥  
समस्तलोका जठरं भुजाश्च दिशश्चतस्रो भगवन्नमस्ते॥ ४२.१९७ ॥  

जन्मानि तावन्ति न सन्ति देव निष्पीड्य सर्वाणि च सर्वकालम्॥  
भूतानि यावन्ति मयात्र भीमे पीतानि संसारमहासमुद्रे॥ ४२.१९८ ॥  

सम्पच्छिलानां हिमवन्महेन्द्रकैलासमेर्वादिषु नैव तादृक्॥  
देहाननेकाननुगृह्णतो मे प्राप्तास्ति सम्पन्महती तथेश॥ ४२.१९९ ॥  

न सन्तिते देव भुवि प्रदेशा न येषु जातोऽस्मि तथा विनष्टः॥  
भूत्वा मया येषु न जन्तवश्च सम्भक्षितो वा न च भूतसङ्घैः॥ ४२.२०० ॥  

शोकाभिभूतस्य ममाश्रु देव यावत्प्रमाणं पतितं भवेषु॥  
तावत्प्रमाणं न जलं पयोदा मुञ्चन्ति दिव्यैरपि वर्षलक्षैः॥ ४२.२०१ ॥  

मन्ये धरित्रीपरमाणुसङ्ख्यामुपैति पित्रोर्गणना न मह्यम्॥  
मित्राव्यमित्राण्यनुजीव्यबन्धून्सङ्ख्यातुमीशोऽस्मिन देवदेव॥ ४२.२०२ ॥  

त्वय्यर्पितं नाथ पुनः पुनर्मे मनः समाक्षिप्य सुदुर्द्धरारि॥  
कामो वशं क्रधमुखैः सहायैः करोति किं तद्भगवन्करोमि॥ ४२.२०३ ॥  

सोऽहं भृशार्तः करुणाकरस्त्वं संसारगर्ते पतितस्य विष्णो॥  
महात्मनां संश्रयमभ्युपेतो नैवावसीदत्यपि दुर्गतोऽपि॥ ४२.२०४ ॥  

परायणं रोगवतो हि वैद्यो महाब्धिमग्नस्य च नौर्नरस्य॥  
बालस्य मातापितरौ सुघोरसंसारखिन्नस्य हरे त्वमेव॥ ४२.२०५ ॥  

प्रसीद सर्वेश्वर सर्वभूत सर्वस्य हेतो परमार्थसार॥  
मामुद्धरास्मादुरुदुःखसङ्घात्संसारगर्तात्स्वपरिग्रहेण॥ ४२.२०६ ॥  

क्षृत्तृट्‌त्रिधातुभिरिमं मुहुरर्द्यमानं शीतोष्ण वातसलिलैरितरेतराच्च॥  
कामाग्निनाच्युत रुषा च सुदुर्भरेण सम्पश्यतो मम उरुक्रम सीदतो हि॥ ४२.२०७
॥  

भवन्तु भद्राणि समस्तदोषाः प्रयान्तु नाशं जगतोऽखिलस्य॥  
मयाद्य भक्त्या परमेश्वरे प्रभौ स्तुते जगद्धातरि वासुदेवे॥ ४२.२०८ ॥  

ये भूतले ये दिवि चान्तरिक्षे रसातले प्राणिगणाश्च केचित्॥  
भवन्तु ते सिद्धियुजो मयाद्य स्तुते जगद्धातरि वासुदेवे॥ ४२.२०९ ॥  

अज्ञानिनो ज्ञानविदो भवन्तु प्रशान्तिभाजः सततोग्रचित्ताः॥  
मया च विश्वम्भरणे ह्यनन्ते स्तुते जगद्धातरि वासुदेवे॥ ४२.२१० ॥  

श्रृण्वन्ति ये मे स्तुवतस्तथान्ये पश्यन्ति ये मामिदमीरयन्तम्॥  
देवासुराद्या मनुजास्तिरश्चो भवन्तु तेऽप्यच्युतयोगभाजः॥ ४२.२११ ॥  

ये चापि मूका विकलेन्द्रियत्वात्पठन्ति नो नैव विलोकयन्ति॥  
पश्वादयः कीटपिपीलिकाद्या भवन्तु तेऽप्यच्युतयोगभाजः॥ ४२.२१२ ॥  

नश्यन्तु दुःखानि जगत्यपेतु लोभादिको दोषगणः प्रजाभ्यः॥  
यथात्मनि भ्रातरि चात्मजे वा तथा नरस्यास्तु जनेपि भावः॥ ४२.२१३ ॥  

संसारवैद्यैऽखिलदोषहानिविचक्षणे निर्वृतिहेतुभूते॥  
संसारबन्धाः शिथिलीभवन्तु हृदि स्थिते सर्वजनस्य विष्णौ॥ ४२.२१४ ॥  

पापं प्रणाशं मम च प्रयातु यन्मानसं यच्च करोमि वाचा॥  
शरीरमप्याचरितं च यन्मे स्मृते जगद्धातरि वासुदेवे॥ ४२.२१५ ॥  

यथा हि वा वासुदेवेति प्रोक्ते सङ्कीर्त्तने विष्णुभक्तस्य वापि॥  
स्मृते हरौ वापि प्रयाति पापं सत्येन मे नश्यतां तेन पापम्॥ ४२.२१६ ॥  

मूढोऽयमल्पमतिरल्पविचेष्टितोऽयं क्लिष्टं मनोऽपि विषयैर्मयि न प्रसङ्गि॥  
इत्थं कृपां कुरु मयि प्रणतेऽखिलेश त्वां स्तोतुमम्बुजभवोऽपि हि देव नेशः॥
॥  

स त्वं प्रसीद भगवन्कुरु मय्यनाथे विष्णो कृपां परमकारुणिकः किल त्वम्॥  
संसारसागरनिमग्नमनन्त दीनमुद्धर्तुमर्हसि हरे पुरुषोत्तमोसि॥ ४२.२१८ ॥  

इत्थं स्तुतः स भगवानैतरेयेण भारत॥  
वासुदेवो विशालात्मा सानन्दमिदमाह तम्॥ ४२.२१९ ॥  

वत्सैतरेय तुष्टोस्मि भक्त्यानेन स्तवेन ते॥  
वरं वृणुष्व मत्तस्त्वं दुर्लभं यदभीप्सितम्॥ ४२.२२० ॥  

॥ऐतरेय उवाच॥  
एष एव वरो नाथमम नित्यमभीप्सितः॥  
मज्जतो घोरसंसारे कर्णधारो हरे भव॥ ४२.२२१ ॥  

॥श्रीभगवानुवाच॥  
मुक्त एवासि संसाराद्यस्य ते भक्तिरीदृशी॥  
ग्रहैर्महाग्रहैर्बद्धो नैव ते द्वित्रयोदशी॥ ४२.२२२ ॥  

यश्च स्तोत्रेण सततं गुप्तक्षेत्रसमीहितम्॥  
स्तोष्यते वासुदेवं मां स पापक्षयमाप्स्यति॥ ४२.२२३ ॥  

यस्मादेतेन स्तोत्रेण पापं नाशमवाप्स्यति॥  
अघनाशनमित्येव तस्मात्ख्यातिमवाप्स्यति॥ ४२.२२४ ॥  

एकादश्यामुपोष्यैव ममाग्रे यः पठिष्यति॥  
स्तवमेनं स पूतात्मा मम लोकमवाप्स्यति॥ ४२.२२५ ॥  

सर्वेषामेव क्षेत्राणां गुप्तक्षेत्रं प्रियं यथा॥  
तथा सर्वस्तवानां च स्तवोयं सुप्रियोमम॥ ४२.२२६ ॥  

यानि चोद्दिश्य भूतानि जप्यतेऽसौ महात्मभिः॥  
तानि शान्तिं भगं प्रज्ञां प्राप्स्यन्ति कृपया मम॥ ४२.२२७ ॥  

त्वं च वत्स श्रौतधर्मान्सम्यगाचर श्रद्धया॥  
न तैर्बन्धं मयि न्यस्तैराप्स्यस्यनभिसन्धितैः॥ ४२.२२८ ॥  

यज यज्ञैरवाप्यैव दारान्नन्दय मातरम्॥  
मयि ध्यानेन तीव्रेण मामवाप्स्यस्यसंशयम्॥ ४२.२२९ ॥  

बुद्धिर्मनोथ भूतानि बुद्धिकर्मेन्द्रियाणि च॥  
त्रयोदशग्रहैर्ये स्युस्त्रयोदश महाग्रहाः॥ ४२.२३० ॥  

बोद्धव्यमथ मन्तव्यमहन्ता शब्द एव च॥  
स्पर्शो रसो रूपगन्धौ वचनादानमेव च॥ ४२.२३१ ॥  

विहृत्युत्सर्ग आनन्दस्त्रयोदश महाग्रहाः॥  
एतान्महाग्रहन्पुत्र शुद्धाञ्छुद्धैः स्वकैर्ग्रहैः॥ ४२.२३२ ॥  

गृहाण ध्यानयोगेन ममैवं मोक्षमाप्स्यसि॥  
एवं त्वं कर्मभिर्वीर नैष्कर्म्यं समवाप्स्यसि॥ ४२.२३३ ॥  

शुल्बंरसेन संविद्धं दक्षो हेम यथाश्नुते॥  
वर्णाश्रमाचारवता मयि सन्न्यस्तकर्मणा॥ ४२.२३४ ॥  

मदनुध्यानयुक्तेन मोक्षो नास्तीह दुर्लभः॥  
तस्मादेवं वर्तमानो नन्द व्रतपरायणः॥ ४२.२३५ ॥  

उद्धृत्य सप्तपुरुषाल्लँयं मयि गमिष्यसि॥  
साम्प्रतं प्रतिभास्यन्ति वेदश्चापठिता अपि॥ ४२.२३६ ॥  

ततस्त्वं कोटितीर्थे च यज्ञे वै हरिमेधसः॥  
याहि तत्र भविष्यं ते सर्वं मातुरभीप्सितम्॥ ४२.२३७ ॥  

इत्युक्त्वा भगवान्विष्णुर्मूर्तिमध्ये विवेश ह॥  
विलोक्य मानो निमिषं मात्रा चैव सुतेन च॥ ४२.२३८ ॥  

ततो मूर्ति नमस्कृत्य वासुदेवस्य विस्मितः॥  
ऐतरेयः स्वजननीं मुदितो वाक्यमब्रवीत्॥ ४२.२३९ ॥  

पुराहमभवं शूद्रो भीतः संसारदोषतः॥  
परिनिष्ठागतं धर्मं ब्राह्मणं शरणं गतः॥ ४२.२४० ॥  

स कृपालुर्मम प्राह मन्त्रं वै द्वादशाक्षरम्॥  
सदेमं जपचेत्युक्त्वा तमहं जप्तवान्सदा॥ ४२.२४१ ॥  

तेन जाप्यप्रभावेन ममोत्पत्तिस्तवोदरात्॥  
जातस्मृतिर्विष्णुभक्तिः स्थितिरत्र च सर्वदा॥ ४२.२४२ ॥  

इदानीं च प्रयाम्येष यज्ञं तं हरिमेधसः॥  
त्वद्रूपं विष्णुप्रीत्यर्थं प्रणम्य त्वां प्रसादये॥ ४२.२४३ ॥  

ततो महीनगरकाख्ये कोटितीर्थतलस्थितम्॥  
यजन्तं संवृतं विप्रैः कोटिशस्तमुपागमत्॥ ४२.२४४ ॥  

गेहाय मातरं प्रोच्य स यज्ञे प्रोक्तवान्द्विजः॥  
नमस्तस्मै भगवते विष्णवेऽकुण्ठमेधसे॥ ४२.२४५ ॥  

यन्मायामोहितधियो भ्रमामः कर्मसागरे॥  
इति श्लोकं महार्थं ते हरिमेधमुखा द्विजाः॥ ४२.२४६ ॥  

आकर्ण्यासनपूजाद्यैः पूजयामासुरङ्ग तम्॥  
ततो वेदार्थनैपुण्यैस्तेन ते तोषिता द्विजाः॥ ४२.२४७ ॥  

प्रददुर्दक्षिणां सर्वां हरिमेधाः सुतामपि॥  
द्रव्यं कन्यां च सङ्गृह्य स्वगृहं समुपागमत्॥ ४२.२४८ ॥  

वन्दयित्वा स्वजननीं पुत्रानुत्पाद्य चामलान्॥  
इष्ट्वा यज्ञैरैतरेयो द्वादशीव्रततत्परः॥ ४२.२४९ ॥  

वासुदेवानुध्यानेन मोक्षं पश्चादुपागतः॥  
एवंविधो वासुदेवः स्वयमत्रास्ति भारत॥ ४२.२५० ॥  

योर्ययेत्पूजयेत्स्तौति सर्वं तस्याक्षयं विदुः॥  
शिवधर्मेषु यत्प्रोक्तं फलं पूर्वं मया तव॥ ४२.२५१ ॥  

तादृशं लभते मर्त्यो वासुदेवप्रसादतः॥ ४२.२५२ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे कौमारिकाखण्डे श्रीवृद्धवासुदेवमाहात्म्यवर्णन
ऐतरेयब्राह्मणचरित्रवर्णनन्नाम द्विचत्वारिंशोऽध्यायः॥ ४२ ॥ छ ॥  

