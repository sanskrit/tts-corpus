+++
title = "२८"

+++
[अध्यायः २८]



वेदव्यासः

अध्यायः २८  

॥नारद उवाच॥  
व्रजन्ती गिरिजाऽपश्यत्सखीं मातुर्महाप्रभाम्॥  
कुसुमामोदिनीन्नाम तस्य शैलस्य देवताम्॥ २८.१ ॥  

सापि दृष्ट्वा गिरिसुतां स्नेहविक्लवमानसा॥  
क्वपुनर्गच्छसीत्युच्चैरालिङ्ग्योवाच देवता॥ २८.२ ॥  

सा चास्यै सर्वमाचख्यौ शङ्करात्कोपकारणम्॥  
पुनश्चोवाच गिरिजा देवतां मातृसम्मताम्॥ २८.३ ॥  

नित्यं शैलाधिराजस्य देवता त्वमनिन्दिते॥  
सर्वं च सन्निधानं च मयि चातीव वत्सला॥ २८.४ ॥  

तदहं सम्प्रवक्ष्यामि यद्विधेयं तवाधुना॥  
अथान्य स्त्रीप्रवेशे तु समीपे तु पिनाकिनः॥ २८.५ ॥  

त्वयाख्येयं मम शुबे युक्तं पश्चात्करोम्यहम्॥  
तथेत्युक्ते तया देव्या ययौ देवी गिरिं प्रति॥ २८.६ ॥  

रम्ये तत्र महाशृङ्गे नानाश्चर्योपशोभिते॥  
विभूषणादि सन्यस्य वृक्षवल्कलधारिणी॥ २८.७ ॥  

तपस्तेपे गिरिसुता पुत्रेण परिपालिता॥  
ग्रीष्मे पञ्चाग्निसन्तप्ता वर्षासु च जलोषिता॥ २८.८ ॥  

यथा न काचित्प्रविशेद्योषिदत्र हरान्तिके॥  
दृष्ट्वा परां स्त्रियं चात्र वदेथा मम पुत्रक॥ २८.९ ॥  

शीघ्रमेव करिष्यामि ततो युक्तमनन्तरम्॥  
एवमस्त्विति तां देवीं वीरकः प्राह साम्प्रतम्॥ २८.१० ॥  

मातुराज्ञा सुतो ह्लाद प्लाविताङ्गो गतज्वरः॥  
जगाम त्र्यक्षं सन्द्रष्टुं प्रणिपत्य च मातरम्॥ २८.११ ॥  

गजवक्त्रं ततः प्राह प्रणम्य समवस्थितम्॥  
साश्रुकण्ठं प्रयाचन्तं नय मामपि पार्वति॥ २८.१२ ॥  

गजवक्त्रं हि त्वां बाल मामिवोपहसिष्यति॥  
तदागच्छ मया सार्धं या गतिर्मे तवापि सा॥ २८.१३ ॥  

पराभवाद्धि धूर्तानां मरणं साधु पुत्रक॥  
एवमुक्त्वा समादाय हिमाद्रिं प्रति सा ययौ॥ २८.१४ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे कौमारिकाखण्डे कुमारेश्वरमाहात्म्ये पार्वत्यस्तपोर्थं
गमनवर्णनन्नामाष्टाविंशोऽध्यायः॥ २८ ॥ छ ॥  


