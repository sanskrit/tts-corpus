+++
title = "०१"

+++
[अध्यायः ०१]



वेदव्यासः

अध्यायः १  
॥अथ श्रीस्कान्दे महापुराणे प्रथमे माहेश्वरखण्डे कौमारिकाखण्डः प्रारभ्यते॥
॥

श्रीगणेशाय नमः॥

ॐ नमो बृहस्पतये॥

नमतस्मै ब्रह्मणे॥

विष्णवे नमः॥

॥श्रीमुनय ऊचुः॥  
दक्षिणार्णवतीरेषु यानि तीर्थानि पञ्च च॥  
तानि ब्रूहि विशालाक्ष वर्णयन्त्यति तानि च॥ १.१ ॥  
सर्वतीर्थफलं येषु नारदाद्य वदन्ति च॥  
तेषां चरितमाहात्म्यं श्रोतुमिच्छामहे वयम्॥ १.२ ॥  
॥उग्रश्रवा उवाच॥  
श्रृणुध्वचत्यद्भुतपुण्यसत्कथं कुमारनाथस्य महाप्रभावम्॥  
द्वैपायनो यन्मम चाह पूर्वं हर्षाबुरोमोद्गमचर्चिताङ्गः॥ १.३ ॥  
कुमारगीता गाथात्र श्रूयतां मुनिसत्तमाः॥  
या सर्वदेवैर्मुनिभिः पितृभिश्च प्रपूजिता॥ १.४ ॥  
मध्वाचारस्तं भतीर्थं यो निषेवेत मानवः॥  
नियतं तस्य वासः स्याद्ब्रह्मलोके यथा मम॥ १.५ ॥  
ब्रह्मलोकाद्विष्णुलोकस्तस्मादपि शिवस्य च॥  
पुत्राप्रियत्वात्तस्यापि गुहलोको महत्तमः॥ १.६ ॥  
अत्राश्चर्यकथा या च फाल्गुनस्य पुरेरिता॥  
नारदेन मुनिश्रेष्ठास्तां वो वक्ष्यामि विस्तरात्॥ १.७ ॥  
पुरा निमित्ते कस्मिंश्चित्करीटी मणिकूटतः॥  
समुद्रे दक्षिणेऽभ्यागात्स्नातुं तीर्थानि पञ्च च॥ १.८ ॥  
वर्जयन्ति सदा यानि भयात्तीर्थानि तापसाः॥  
कुमारेशस्य पूर्वं च तीर्थमस्ति मुनेः प्रियम्॥ १.९ ॥  
स्तम्भेशस्य द्वितीयं च सौभद्रस्य मुनेः प्रियम्॥  
बर्करेश्वरमन्यच्च पौलोमीप्रियमुत्तमम्॥ १.१० ॥  
चतुर्थं च महाकालं करन्धम नृपप्रिययम्॥  
भरद्वाजस्य तीर्थं च सिद्धेशाख्यं हि पञ्चमम्॥ १.११ ॥  
एतानि पञ्च तीर्थानि ददर्श कुरुपुङ्गवः॥  
तपस्विभिर्वर्जितानि महापुण्यानि तानि च॥ १.१२ ॥  
दृष्ट्वा पार्श्वे नारदीयानपृच्छत महामुनीन्॥  
तीर्थानीमानि रम्याणि प्रभावाद्भुतवन्ति च॥ १.१३ ॥  
किमर्थं ब्रूत वर्ज्यन्ते सदैव ब्रह्मवादिभिः॥  
॥तापसा ऊचुः॥  
ग्राहः पञ्च वसन्त्येषु हरन्ति च तपोधनान्॥ १.१४ ॥  
अत एतानि वर्ज्यन्ते तीर्थानि कुरुनन्दन॥  
इति श्रुत्वा महाबाहुर्गमनाय मनो दधे॥ १.१५ ॥  
ततस्तं तापसाः प्रोचुत्हन्तुं नार्हसि फाल्गुन॥  
बहवो भक्षिता ग्राहै राजानो मुनयस्तथा॥ १.१६ ॥  
तत्त्व द्वारशवर्षाणि तीर्थानामर्बुदेष्वपि॥  
स्नातः किमेतैस्तीर्थैस्ते मा पतङ्गव्रतो भव॥ १.१७ ॥  
॥अर्जुन उवाच॥  
यदुक्तं करुणासारैः सारं किं तदिहोच्यताम्॥  
धर्मार्थी मनुजो यश्च न स वार्यो महात्मभिः॥ १.१८ ॥  
धर्मकामं हि मनुजं यो वारयति मन्दधीः॥  
तदाश्रितस्य जगतो निःश्वासैर्भस्मसाद्भवेत्॥ १.१९ ॥  
यज्जीवितं चाचिरांशुसमानक्षणभङ्गुरम्॥  
तच्चेद्धर्मकृते याति यातु दोषोऽस्ति को ननु॥ १.२० ॥  
जीवितं च धनं दाराः पुत्राः क्षेत्रगृहाणि च॥  
यान्ति येषआं धर्मकृते त एव भुवि मानवाः॥ १.२१ ॥  
॥तापसा ऊचुः॥  
एवं ते ब्रुवतः पार्थ दीर्घमायुः प्रवर्धताम्॥  
सदा धर्मे रतिर्भूयाद्याहि स्वं कुरु वाञ्छितम्॥ १.२२ ॥  
एवमुक्तः प्रणम्यैतानाशीर्भिरभिसंस्तुतः॥  
जगाम तानि तीर्थानि द्रष्टुं भरतसत्तमः॥ १.२३ ॥  
ततः सौभद्रमासाद्य महर्षेस्तीर्थुमुत्तमम्॥  
विगाह्य तरसा वीरः स्नानं चक्रे परन्तपः॥ १.२४ ॥  
अथ तं पुरुषव्याघ्रमन्तर्जलचरो महान्॥  
निजग्राह जले ग्राहः कुन्तीपुत्रं धनञ्जयम्॥ १.२५ ॥  
तमादायैव कौतेयो विस्फुरन्तं जलेचरम्॥  
उदतिष्ठन्महाबाहुर्बलेन बलिनां वरः॥ १.२६ ॥  
उद्धृतश्चैव तु ग्राहः सोऽर्जुनेन यशस्विना॥  
बभूव नारी कल्याणी सर्वाभरणभूषिता॥ १.२७ ॥  
दीप्यमानशिखा विप्रा दिव्यरूपा मनोरमा॥  
तदद्भुतं महद्दृष्ट्वा कुन्तीपुत्रो धनञ्जयः॥ १.२८ ॥  
तां स्त्रियं परमप्रीत इदं वचनमब्रवीत्॥  
का वै त्वमसि कल्याणि कुतो वा जलचारिणी॥ १.२९ ॥  
किमर्थं च महात्पापमिदं कृतवती ह्यसि॥  
॥नार्युवाच॥  
अप्सरा ह्यस्मि कौतेय देवारण्यनिवासिनी॥ १.३० ॥  
इष्टा धनपतेर्नित्यं वर्चानाम महाबल॥  
मम सख्यश्चतस्रोऽन्याः सर्वाः कामगमाः शुभाः॥ १.३१ ॥  
ताभिः सार्धं प्रयातास्मि देवराजनिवेशनात्॥  
ततः पश्यामहे सर्वा ब्राह्मणं चानिकेतनम्॥ १.३२ ॥  
रूपवन्तमधीयानमेकमेकान्तचारिणम्॥  
तस्य वै तपसा वीर तद्वनं तेजसावृतम्॥ १.३३ ॥  
आदित्य इव तं देशं कृत्स्नमेवान्व भासयत्॥  
तस्य दृष्ट्वा तपस्तादृग्रूपं चाद्भुतदर्शनम्॥ १.३४ ॥  
अवतीर्णास्ति तं देशं तपोविघ्नचिकीर्षया॥  
अहं च सौरभेयी च सामेयी बुद्बुदालता॥ १.३५ ॥  
यौगपद्येन तं विप्रमभ्यगच्छाम भारत॥  
गायन्त्यो ललमानाश्च लोभयन्त्यश्च तं द्विजम्॥ १.३६ ॥  
स च नास्मासु कृतवान्मनोवीरः कथञ्चन॥  
नाकम्पत महातेजाः स्थितस्तपसि निर्मले॥ १.३७ ॥  
सोऽशपत्कुपितोऽस्मासु ब्राह्मणः क्षत्रियर्षभ॥  
ग्राहभूता जले यूयं भविष्यथ शतं समाः॥ १.३८ ॥  
ततो वयं प्रव्यथिताः सर्वा भरतसत्तम॥  
आयाताः शरणं विप्रं तपोधनमकल्मषम् १.३९ ॥  
रूपेण वयसा चैव कन्दर्पेण च दर्पिताः॥  
अयुक्तं कृतवत्यः स्म क्षन्तुमर्हसि नो द्विज॥ १.४० ॥  
एष एव वधोऽस्माकं स पर्याप्तस्तपोधन॥  
यद्वयं शंसितात्मानं प्रलोब्धुं त्वामुपागताः॥ १.४१ ॥  
अवध्याश्च स्त्रियः सृष्टा मन्यन्ते धर्मचिन्तकाः॥  
तस्माद्धर्मेण धर्मज्ञ एष वादो मनीषिणाम्॥ १.४२ ॥  
शरणं च प्रपन्नानां शिष्टाः कुर्वन्ति पालनम्॥  
शरण्यं त्वां प्रपन्नाः स्मस्तस्मात्त्वं क्षन्तुमर्हसि॥ १.४३ ॥  
एवमुक्तस्तु धर्मात्मा ब्राह्मणः शुभकर्मकृत्॥  
प्रसादं कृतवाञ्छूररविसोमसमप्रभः॥ १.४४ ॥  
॥ब्राह्मण उवाच॥  
भवतीनां चरित्रेण परिमुह्यामि चेतसि॥  
अहो धार्ष्ट्यमहो मोहो यत्पापाय प्रवर्तनम्॥ १.४५ ॥  
मस्त कस्थायिनं मृत्युं यदि पश्येदयं जनः॥  
आहारोऽपि न रोचेत किमुताकार्यकारिता॥ १.४६ ॥  
आहो मानुष्यकं जन्म सर्वजन्मसु दुर्लभम्॥  
तृणवत्क्रियते कैश्चिद्योषिन्मूढैर्दुराधरैः॥ १.४७ ॥  
तान्वयं समपृच्छामो जनिर्वः किन्निमित्ततः॥  
को वा लाभो विचार्यैतन्मनासा सह प्रोच्यताम्॥ १.४८ ॥  
न चैताः परिनिन्दामो जनिर्यार्भ्यः प्रवर्तते॥  
केवलं तान्विनिन्दामो ये च तासु निरर्गलाः॥ १.४९ ॥  
यतः पद्मभुवा सृष्टं मिथुनं विश्ववृद्धये॥  
तत्तथा परिपाल्यं वै नात्र दोषोऽस्ति कश्चन॥ १.५० ॥  
या बान्धवैः प्रदत्ता स्याद्वह्निद्विजसमागमे॥  
गार्हस्थ्यपालनं धन्यं तया साकं हि सर्वदम्॥ १.५१ ॥  
यथाप्रकृति पुंयोमो यत्नेनापि परस्परम्॥  
साध्यामानो गुणाय स्यादगुणायाप्यसाधितः॥ १.५२ ॥  
एवं यत्नात्साध्यमानं स्वकं गार्हस्थ्यमुत्तमम्॥  
गुणाय महते भूयादगुणायाप्यसाधितम्॥ १.५३ ॥  
पुरे पञ्चमुखे द्वाःस्थ एकादशभटैर्युतः॥  
साकं नार्या बह्वपत्यः स कथं स्यादचेतनः॥ १.५४ ॥  
यश्चस्त्रिया समायोगः पञ्चयज्ञादिकर्मभिः॥  
विश्वोपकृतये सृष्टा मूढैर्हा साध्यतेऽन्यथा॥ १.५५ ॥  
अहो श्रृणुध्वं नो चेद्वः शुश्रूषा जायते शुभा॥  
तथापि बाहुमुद्धृत्य रोरूयामः श्रृणोति कः॥ १.५६ ॥  
षड्धातुसारं तद्वीर्यं समानं परिहाय च॥  
विनिक्षेपे कुयोनौ तु तस्येदं प्रोक्तवान्यमः॥ १.५७ ॥  
प्रथमं चौषधीद्रोग्धा आत्मद्रोग्धा ततः पुनः॥  
पितृद्रोग्धा विश्वद्रोग्धा यात्यन्धं शाश्वतीः समाः॥ १.५८ ॥  
मनुष्यं पितरो देवा मुनयो मानवास्तथा॥  
भृतानि चोपजीवन्ति तदर्थं नियतो भवेत्॥ १.५९ ॥  
वचसा मनसा चैव जिह्वया करश्रोत्रकैः॥  
दान्तमाहुर्हि सत्तीर्थं काकतीर्थमतः परम्॥ १.६० ॥  
काकप्राये नरे यस्मिन्रमन्ते तामसा जनाः॥  
हंसोऽयमिति देवानां कोऽर्थस्तेन विचिन्त्यताम्॥ १.६१ ॥  
एवंविधं हि विश्वस्य निर्माणं स्मरतोहृदि॥  
अपि कृते त्रिलोक्याश्च कथं पापे रमेन्मनः॥ १.६२ ॥  
तदिदं चान्यमर्त्यानां शास्त्रदृष्टमहो स्त्रियः॥  
यमलोके मया दृष्टं मुह्ये प्रत्यक्षतः कथम्॥ १.६३ ॥  
भवतीषु च कः कोपो ये यदर्थे हि निर्मिताः॥  
ते तमर्थं प्रकुर्वन्ति सत्यमस्तुभमेव च॥ १.६४ ॥  
शतं सहस्रं विश्वं च सर्वमक्षय वाचकम्॥  
परिमाणं शतं त्वेव नैतदक्षय्यवाचकम्॥ १.६५ ॥  
यदा च वो ग्राहभूता गृह्णतीः पुरुषाञ्जले॥  
उत्कर्षति जलात्कश्चित्स्थले पुरुषसत्तमः॥ १.६६ ॥  
तदा यूयं पुनः सर्वाः स्वं रूपं प्रतिपत्स्यथ॥  
अनृतं नोक्तपूर्वं मे हसतापि कदाचन॥  
कल्याणस्य सुपृक्तस्य शुद्धिस्तद्वद्वरा हि वः॥ १.६७ ॥  
॥नार्युवाच॥  
ततोभिवाद्य तं विप्रं कृत्वा चैव प्रदक्षिणम्॥ १.६८ ॥  
अचिन्तयामापसृत्य तस्माद्देशात्सुदुःखिताः॥  
क्व नु नाम वयं सर्वाः कालेनाल्पेन तं नरम्॥ १.६९ ॥  
समागच्छेम यो नः स्वं रूपमापादयेत्पुनः॥  
ता वयं चिन्तयित्वेह मुहूर्तादिव भारत॥ १.७० ॥  
दृष्टवत्यो महाभागं देवर्षिमथ नारदम्॥  
सर्वा दृष्टाः स्म तं दृष्ट्वा देवर्षिममितद्युतिम्॥ १.७१ ॥  
अभिवाद्य च तं पार्थ स्थिताः स्मो व्यथिताननाः॥  
स नोऽपृच्छद्दृःखमूलमुक्तवत्यो वयं च तम्॥ १.७२ ॥  
श्रुत्वा तच्च यथातत्त्वमिदं वचनमब्रवीत्॥  
दक्षिणे सागरेऽनूपे पञ्च तीर्थानि सन्तिवै॥ १.७३ ॥  
पुण्यानि रमणीयानि तानि गच्छत मा चिरम्॥  
तत्रस्थाः पुरुषव्याघ्रः पाण्डवो वो धनञ्जयः॥ १.७४ ॥  
मोक्षयिष्यति शुद्धात्मा दुःखा दस्मान्न संशयः॥  
तस्य सर्वा वयं वीर श्रुत्वा वाक्यमिहागताः॥ १.७५ ॥  
त्वमिदं सत्यवचनं कर्तुमर्हसि पाण्डव॥  
त्वद्विधानां हि साधूनां जन्म दीनोपकारकम्॥ १.७६ ॥  
श्रुत्वेति वचनं तस्याः सस्नौ तीर्थेष्वनुक्रमात्॥  
ग्राहभूताश्चोज्जहार यथापूर्वाः स पाण्डवः॥ १.७७ ॥  
ततः प्रणम्य ता वीरं प्रोच्यमाना जयाशिषः॥  
गन्तुं कृताभिलाषाश्च प्राह पार्थो धनञ्जयः॥ १.७८ ॥  
एष मे हृदि सन्देहः सुदृढः परिवर्तते॥  
कस्माद्वोनारदमुनिरनुजज्ञे प्रवासितुम्॥ १.७९ ॥  
सर्वः कोऽप्यतिहीनोऽपि स्वपूज्यस्यार्थसाधकः॥  
स्वपूज्यतीर्थेष्वावासं प्रोक्तवान्नारदः कथम्॥ १.८० ॥  
तथैव नवदुर्गासु सतीष्वतिबलासु च॥  
सिद्धेशे सिद्धगणपे चापि वोऽत्र स्थितिः कथम्॥ १.८१ ॥  
एकैक एषां शक्तो हि अपि देवान्निवारितुम्॥  
तीर्थसंरोधकारिण्यः सर्वा नावारयत्कथम्॥ १.८२ ॥  
इति चिन्तयते मह्यं भृशं दोलायते मनः॥  
महन्मे कौतुकं जातं सत्यं वा वक्तुमर्हथ॥ १.८३ ॥  
॥अप्सरस ऊचुः॥  
योग्यं पृच्छसि कौन्तेय पुनः पश्योत्तरां दिशम्॥ १.८४ ॥  
इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे कौमारिकाखण्डे पार्थेन पञ्चाप्सरः समुद्धरणन्नाम
प्रथमोऽध्यायः॥ १ ॥ छ ॥  

