+++
title = "११"

+++
[अध्यायः ११]



वेदव्यासः

अध्यायः ११  
॥कूर्म उवाच॥  
शाण्डिल्य इति विख्यातः पुराहमभवं द्विजः॥  
बालभावे मया भूप क्रीडमानेन निर्मितम्॥ ११.१ ॥  

पुरा प्रावृषि पांशूत्थं शिवायतनमुच्छ्रितम्॥  
जलार्द्रवालुकाप्रायं प्रांशुप्राकारशोभितम्॥ ११.२ ॥  

पञ्चायतनविन्यासमनोहरतरं नृप॥  
विनायकशिवासूर्यमधुसूदनमूर्तिमत्॥ ११.३ ॥  

पीतमृत्स्वर्णकलशं ध्वजमालाविभूषितम्॥  
काष्ठतोरणविन्यस्तं दोलकेन विभूषितम्॥ ११.४ ॥  

दृढप्रांशुसमुद्भूतसोपानश्रेणिभासुरम्॥  
सर्वाश्चर्यमयं दिव्यं वयस्यैः संवृतेन मे॥ ११.५ ॥  

तत्र जागेश्वरं लिङ्गं गृत्वाथ विनिवेशितम्॥  
बाल्यादुपलरूपं तद्वर्षावारिविशुद्विमत्॥ ११.६ ॥  

बकपुष्पैस्तथान्यैश्च केदारोत्थैः समाहृतैः॥  
कोमलैरपरैः पुष्पैर्वृतिवल्लीसमुद्भवैः॥ ११.७ ॥  

कूष्माण्डैश्चैव वर्णाद्यैरुन्मत्तकुसुमायुतैः॥  
मन्दारैर्बिल्वपत्रैश्च दूर्वाद्यैश्च नवाङ्कुरैः॥ ११.८ ॥  

पूजा विरचिता रम्या शम्भोरिति मया नृप॥  
ततस्ताण्डवमारब्धमनपेक्षितसत्क्रियम्॥ ११.९ ॥  

शिवस्य पुरतो बाल्याद्गीतं च स्वस्वर्जितम्॥  
अकार्षं सकृदेवाहं बाल्ये शिशुगणावृतः॥ ११.१० ॥  

ततो मृतोऽहं जातश्च विप्रो जातिस्मरो नृप॥  
वैदिशे नगरेऽकार्षं शिवपूजां विशेषतः॥ ११.११ ॥  

शिवदीक्षामुपागम्यानुगृहीतः शिवागमैः॥  
शिवप्रासाद आधाय लिङ्गं श्रद्धासमन्वितः॥ ११.१२ ॥  

कल्पकोटिं वसेत्स्वर्गेयः करोति शिवालयम्॥  
यावन्ति परमाणूनि शिवस्यायतने नृप॥ ११.१३ ॥  

भवन्ति तावद्वर्षाणि करकः शिवसद्मनि॥  
इति पौराणवाक्यानि स्मरञ्छैलं शिवालयम्॥ ११.१४ ॥  

अकारिषमहं रम्यं विश्वकर्मविधानतः॥  
मृन्मयं काष्ठनिष्पन्नं पाक्वेष्टं शैलमेव वा॥ ११.१५ ॥  

कृतमायतनं दद्यात्क्रमाद्दशगुणं फलम्॥  
भस्मशायी त्रिषवणो भिक्षान्नकृतभोजनः॥ ११.१६ ॥  

जटाधरस्तपस्यंश्च शिवाराधनतत्परः॥  
इत्थं मे कुर्वतो जातं पुनर्भूप प्रमापणम्॥ ११.१७ ॥  

जातो जाति स्मरस्तत्र कारिता तृतीयेहं भवान्तरे॥  
सार्वभौमो महीपालः प्रतिष्ठाने पुरोत्तमे॥ ११.१८ ॥  

जयदत्त इति ख्यातः सूर्यवंशसमुद्भवः॥  
ततो मया बहुविधाः प्रासादाः कारिता नृप॥ ११.१९ ॥  

तस्मिन्भवान्तरे शम्भोराराधनपरेण च॥  
ततो निरूपिता जाता बकपुष्पपुरस्सराः॥ ११.२० ॥  

सौवर्णै राजतै रत्ननिर्मितैः कुसुमैर्नृप॥  
तथाविधेऽन्नदानादि करोमि नृपसत्तम॥ ११.२१ ॥  

केवलं शिवलिङ्गानां पूजां पुष्पैः करोम्यहम्॥  
ततो मे भगवाञ्छम्भुः सन्तुष्टोऽथ वरं ददौ॥ ११.२२ ॥  

अजरामरतां राजंस्तेनैव वपुषावृतः॥  
ततस्तथाविधं प्राप्यानन्यसाधारणं वरम्॥ ११.२३ ॥  

विचरामि महीमेतां मदान्ध इव वारणः॥  
शिवभक्तिं विहायाथ नृपोऽहं मदनातुरः॥ ११.२४ ॥  

प्रधर्षयितुमारब्धः स्त्रियः परपरिग्रहाः॥  
आयुषस्तपसः कीर्तेस्तेजसो यशसः श्रियः॥ ११.२५ ॥  

विनाशकारणं मुख्यं परदारप्रधर्षणम्॥  
सकर्णः श्रुतिहीनोऽसौ पश्यन्नन्धो वदञ्जडः॥ ११.२६ ॥  

अचेतनश्चेतनावान्मूर्खो विद्वानपि स्फुटम्॥  
तदा भवति भूपाल पुरुषः क्षणमात्रतः॥ ११.२७ ॥  

यदैव हरिणाक्षीणां गोचरं याति चक्षुषाम्॥  
मृतस्य निरये वासो जीवतश्चेश्वराद्भयम्॥ ११.२८ ॥  

एवं लोकद्वयं हन्त्री परदारप्रधर्षणा॥  
जरामरणहीनोहमिति निश्चयमास्थितः॥ ११.२९ ॥  

ऐहिकामुष्मिकभयं विहायाम्ह ततः परम्॥  
प्रधर्षयितुमारब्धस्तदा भूप परस्त्रियः॥ ११.३० ॥  

अथ मां सम्परिज्ञाय मर्यादारहितं यमः॥  
वरप्रदानादीशस्य तदन्तिकसुपाययौ॥  
व्यजिज्ञपन्मदीयं च शम्भोर्धर्मव्यतिक्रमम्॥ ११.३१ ॥  

॥यम उवाच॥  
नाहं तवानुभावेन गुप्तस्यास्य विनिग्रहम्॥ ११.३२ ॥  

शक्रोमि पापिनो देव मन्नियोगेऽन्यमादिश॥  
जगदाधारूपा हि त्वयेशोक्ताः पतिव्रताः॥ ११.३३ ॥  

गावो विप्राः सनिगमा अलुब्धा दानशीलिनः॥  
सत्यनिष्ठा इति स्वामिंस्तेषां मुख्यतमा सती॥ ११.३४ ॥  

तास्तेन धर्षिता लुप्तं मदीयं धर्मशासनम्॥  
वरदानप्रमत्तेन तवैव परिभूय माम्॥ ११.३५ ॥  

जयदत्तेन देवेश प्रतिष्ठानाधिवासिना॥  
इमां धर्मस्य भगवान्गिरमाकर्ण्य कोपितः॥  
शशाप मां समानीय वेपमानं कृताञ्जलिम्॥ ११.३६ ॥  

॥ईश्वर उवाच॥  
यस्माद्दुष्टसमाचार धर्षितास्ते पतिव्रताः॥ ११.३७ ॥  

कामार्तेन मया शप्तस्तस्मात्कूर्मः क्षणाद्भव॥  
ततः प्रणम्य विज्ञप्तः शापतापहरो मया॥ ११.३८ ॥  

प्राह षष्टितमे कल्पे विशापो भविता गणः॥  
मदीय इति सम्प्रोच्य जगामादर्शनं शिवः॥ ११.३९ ॥  

अहं कूर्मस्तदा जातो दशयोजनविस्तृतः॥  
समुद्रसलिले नीतस्त्वयाहं यज्ञसाधने॥ ११.४० ॥  

पुरस्ताद्यायजूकेन स्मरंस्तच्च बिभेमि ते॥  
दग्धस्त्वयाहं पृष्ठेत्र व्रणान्येतानि पश्य मे॥ ११.४१ ॥  

चयनानि बहून्यत्र कल्पसूत्रविधानतः॥  
पृष्ठोपरि कृतान्यासन्निन्द्रद्युम्न तदा त्वया॥ ११.४२ ॥  

भूयः सन्तापिता यज्ञैः पृथिवी पृथिवीपते॥  
सुस्राव सर्वतीर्थानां सारं साऽभून्महीनदी॥ ११.४३ ॥  

तस्यां च स्नानमात्रेण सर्वपापैः प्रमुच्यते॥  
ततो नैमित्तिके कस्मिन्नपि प्रलय आगतः॥ ११.४४ ॥  

प्लवमानमिदं राजन्मानसं शतयोजनम्॥  
षट्‌पञ्चाशत्प्रमाणेन कल्पा मम पुरा नृप॥ ११.४५ ॥  

व्यतीता इह चत्वारः शेषे मोक्षस्ततः परम्॥  
एवमायुरिदं दीर्घमेवं शापाच्च कूर्मता॥ ११.४६ ॥  

ममाभूदीश्वरस्यैव सतीधर्मद्रुहो नृप॥  
ब्रूहि किं क्रियतां शत्रोरपि ते गृहगामिनः॥ ११.४७ ॥  

मम पृष्ठिश्चिरं भूप त्वया दग्धाग्निनाऽपुरा॥  
अहं ज्वलन्तीमिव तां पश्याम्यद्यापि सत्रिणा॥ ११.४८ ॥  

इदं विमानमायातं त्वया कस्मान्निराकृतम्॥  
देवदूतसमायुक्तं भुङ्क्ष्व भोगान्निजार्जितान्॥ ११.४९ ॥  

॥इन्द्रद्युम्न उवाच॥  
चतुर्मुखेन तेनाहं स्वर्गान्निर्वासितः स्वयम्॥  
विलक्ष्योन प्रयास्यामि पाताधिक्यादिदूषिते॥ ११.५० ॥  

तस्माद्विवेकवैराग्यमविद्यापापनाशनम्॥  
आलिङ्ग्याहं यतिष्यामि प्राप्य बोधं विमुक्तये॥ ११.५१ ॥  

तन्मे गृहगतस्याद्य यथातिथ्यकरो भवान्॥  
तदादिश यथाऽपारपारदः कोपि मे गुरुः॥ ११.५२ ॥  

॥कूर्म उवाच॥  
लोमशोनाम दीर्घायुर्मत्तोऽप्यस्ति महामुनिः॥  
मया कलापग्रामे स पूर्वं दृष्टः क्वचिन्नृप॥ ११.५३ ॥  

॥इन्द्रद्युम्न उवाच॥  
तस्मादागच्छ गच्छामस्तमेव सहितावयम्॥  
प्राहुः पूततमां तीर्थादपि सत्सङ्गतिं बुधाः॥ ११.५४ ॥  

इत्थं निशम्य नृपतेर्वचनं तदानीं सर्वेऽपि ते षडथ तं मुनिमुख्यमाशु॥  
चित्ते विधाय मुदिताः प्रययुर्द्विजेन्द्रं जिज्ञासवः सुचिरजीवितहेतुमस्य॥
॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे कौमारिकाखण्डे महीप्रादुर्भावे
कूर्माख्यानन्नामैकादशोऽध्यायः॥ ११ ॥ छ ॥

