+++
title = "२२"

+++
[अध्यायः २२]



वेदव्यासः

अध्यायः २२  
॥नारद उवाच॥  
एवं विप्रकृता देवा महेन्द्रसहितास्तदा॥  
ययुः स्वायम्भुवं दाम मर्करूपमुपाश्रिताः॥ २२.१ ॥  

ततश्च विस्मितो ब्रह्मा प्राह तान्सुरपुङ्गवान्॥  
स्वरूपेणेह तिष्ठध्वं नात्र वस्तारकाद्भयम्॥ २२.२ ॥  

ततो देवाः स्वरूपस्थाः प्रम्लानवदनाम्बुजाः॥  
तुष्टुवुः प्रणताः सर्वे पितरं पुत्रका यथा॥ २२.३ ॥  

नमो जगत्प्रसूत्यै ते हेतवे पालकाय च॥  
संहर्त्रे च नमस्तुभ्यं तिस्रोऽवस्थास्तव प्रभो॥ २२.४ ॥  

त्वमपः प्रथमं सृष्ट्वा तासु वीर्यमवासृजः॥  
तदण्डमभवद्धैमं यस्मिल्लोकाश्चराचराः॥ २२.५ ॥  

वेदेष्वाहुर्विराड्‌रूपं त्वामेकरूपमीदृशम्॥  
पातालं पादमूलं च पार्ष्णिपादे रसातलम्॥ २२.६ ॥  

महातलं चास्य गुल्फौ जङ्घे चापि तलातलम्॥  
सुतलं जानुनी चास्य ऊरू च वितलातले॥ २२.७ ॥  

महीतलं च जघनं नाभिश्चास्य नभस्तलम्॥  
ज्योतिः पदमुरः स्थानं स्वर्लोको बाहुरुच्यते॥ २२.८ ॥  

ग्रीवा महश्चवदनं जनलोकः प्रकीर्त्यते॥  
ललाटं च तपोलोकः शीर्ष सत्यमुदाहृतम्॥ २२.९ ॥  

चन्द्रसूर्यौ च नयने दिशः श्रोत्रे नासिकाश्विनौ॥  
आत्मानं ब्रह्मरन्ध्रस्थमाहुस्त्वां वेदवादिनः॥ २२.१० ॥  

एवं ये ते विराड्‌रूपं संस्मरन्त उपासते॥  
जन्मबन्धविनिर्मुक्ता यान्ति त्वां परमं पदम्॥ २२.११ ॥  

एवं स्थूलं प्राणिमध्यं च शूक्ष्मं भावेभावे भावितं त्वां गृणन्ति॥  
सर्वत्रस्थं त्वामतः प्राहुर्वेदास्तस्मै तुभ्यं पदञ्ज इद्विधेम॥ २२.१२ ॥  

एवं स्तुतो विरञ्चिस्तु कृपयाभिपरिप्लुतः॥  
जानन्नपि तदा प्राह तेषामाश्वासहेतवे॥ २२.१३ ॥  

सर्वे भवन्तो दुःखार्ताः परिम्लानमुखाम्बुजाः॥  
भ्रष्टायुदास्तथाऽकस्माद्भ्रष्टा भरणवाससः॥ २२.१४ ॥  

ममैवयं कृतिर्देवा भवतां यद्वडम्बना॥  
यद्वैराजशरीरे मे भवन्तो बाहुसञ्ज्ञकाः॥ २२.१५ ॥  

यद्यद्विभूतिमत्सत्त्वं धार्मिकं चोर्जितं महत्॥  
तत्रासीद्बाहुनाशो मे बाहुस्थाने च ते मम॥ २२.१६ ॥  

तन्नूनं मम भग्नौ च बाहू तेन दुरात्मना॥  
येन चोपहृतं देवास्तन्ममाख्यातु मर्हथ॥ २२.१७ ॥  

॥देवा ऊचुः॥  
योऽसौ वज्राङ्गतनयस्त्वया दत्तवरः प्रभो॥  
भृशं विप्रकृतास्तेन तत्त्वं जानासि तत्त्वतः॥ २२.१८ ॥  

यत्तन्महीसमुद्रस्य तटं शार्विकतीर्थकम्॥  
तदाक्रम्य कृतं तेन मरुभूमिसमं प्रभोः॥ २२.१९ ॥  

ऋद्धयः सर्वदेवानां गृहीतास्तेन सर्वतः॥  
महाभूतस्वरूपेण स एव च जगत्पतिः॥ २२.२० ॥  

चन्द्रसूर्यौ ग्रहास्तारा यच्चान्यद्देवपक्षतः॥  
तच्च सर्वं निराकृत्य स्थापितो दैत्यपक्षकः॥ २२.२१ ॥  

वयं च विधृता स्तेन बहूपहसितास्तथा॥  
प्रसादान्मुक्ताश्च कथञ्चिदिव कष्टतः॥ २२.२२ ॥  

तद्वयं शरणं प्राप्ताः पीडिताः क्षुत्तृषार्दिताः॥  
धर्मरक्षा कराश्चेति सञ्चिन्त्य त्रातुमर्हसि॥ २२.२३ ॥  

इत्युक्तः स्वात्मभूर्देवः सुरैर्दैत्यविचेष्टितम्॥  
सुरानुवाच भगवानतः सञ्चिन्त्य तत्त्वतः॥ २२.२४ ॥  

अवध्यस्तारको दैत्यः सर्वैरपि सुरासुरैः॥  
यस्य वध्यश्च नाद्यापि स जातो भगवान्पुनः॥ २२.२५ ॥  

मया च वरदानेन च्छन्दयित्वा निवारितः॥ २२.२६ ॥  

तपसा स हिदीप्तोऽभूत्त्रैलोक्यदहनात्मकः॥  
स च वव्रे वधं दैत्यः शिशतः सप्तवासरात्॥ २२.२७ ॥  

स च सप्तदिनो बालः शङ्कराद्यो भविष्यति॥  
तारकस्य च वीरस्य वधकर्ता भविष्यति॥ २२.२८ ॥  

सतीनामा तु या देवी विनष्टा दक्षहेलया॥  
सा भविष्यति कल्याणी हिमाचलशरीरजा॥ २२.२९ ॥  

शङ्करस्य च तस्याश्च यत्नः कार्यः समागमे॥  
अहमप्यस्य कार्यस्य शेषं कर्ता न संशयः॥ २२.३० ॥  

इत्युक्तास्त्रिदशास्तेन साक्षात्कलयोनिना॥  
जग्मुर्मेरुं प्रणम्येशं मर्करूपेण संवृताः॥ २२.३१ ॥  

ततो गतेषु देवेषु ब्रह्मा लोकपितामहः॥  
निशां सस्मार भगवान्स्वां तनुं पूर्वसम्भवाम्॥ २२.३२ ॥  

ततो भगवती रात्रिरुपतस्थे पितामहम्॥  
तां विविक्ते समालोक्य तथोवाच विभावरीम्॥ २२.३३ ॥  

विभावरि महाकार्यं विबुधानामुपस्थितम्॥  
तत्कर्तव्यं त्वया देवि श्रृणु कार्यस्य निश्चयम्॥ २२.३४ ॥  

तारकोनाम दैत्येन्द्रः सुरकेतुरनिर्ज्जितः॥  
तस्याभावाय भगवाञ्जनयिष्यति यं शिवः॥ २२.३५ ॥  

सुतः स भविता तस्य तारकस्यान्तकारकः॥  
अहं त्वादौ यदा जातस्तदापश्यं पुरःस्थितम्॥ २२.३६ ॥  

अर्धनारीश्वरं देवं व्याप्य विश्वमवस्थितम्॥  
दृष्ट्वा तमब्रुवं देवं भजस्वेति च भक्तितः॥ २२.३७ ॥  

ततो नारी पृथग्जाता पुरुषश्च तथा पृथक्॥  
तस्याश्चैवांशजाः सर्वाः स्त्रियस्त्रिभुवने स्मृताः॥ २२.३८ ॥  

एकादश च रुद्राश्च पुरुषास्तस्य चांशजाः॥  
तां नारीमहामालोक्य पुत्रं दक्षमथा ब्रवम्॥ २२.३९ ॥  

भजस्व पुत्रीं जगती ममापि च तवापि च॥  
पुन्दुःखनकात्त्रात्री पुत्री ते भाविनी त्वियम्॥ २२.४० ॥  

एवमुक्तो मया दक्षः पुत्रीत्वे परि कल्पिताम्॥  
रुद्राय दत्तवान्भक्त्या नाम दत्त्वा सतीति यत्॥ २२.४१ ॥  

ततः काले चँ कस्मिंश्चिदवमेने च तां पिता॥  
मुमूर्षुः पापसङ्कल्पो दुरात्मा कुलकज्जलः॥ २२.४२ ॥  

ये रुद्रं नैव मन्यन्ते ते स्फुटं कुलकज्जलाः॥  
पिशाचास्ते दुरात्मानो भवन्ति ब्रह्मराक्षसाः॥ २२.४३ ॥  

अवमानेन तस्यापि यथा देवी जहौ तनुम्॥  
यथा यज्ञः स च ध्वस्तो भवेन विदितं हि ते'॥ २२.४४ ॥  

अधुना हिमशैलस्य भवित्री दुहिता च सा॥  
महेश्वरं पतिं सा च पुनः प्राप्स्यति निश्चितम्॥ २२.४५ ॥  

तदिदं च त्वया कार्यं मेनागर्भे प्रविश्य च॥  
तस्याश्छविं कुरु कृष्णां यथा काली भवेत्तु सा॥ २२.४६ ॥  

यदा रुद्रोपहसिता तपस्तप्स्यति सा महत्॥  
समाप्तनियमा देवी यदा चोग्रा भविष्यति॥ २२.४७ ॥  

स्वयमेव यदा रूपं सुगौरं प्रतिपत्स्यते॥  
विरहेण हरश्चास्या मत्वा शून्यं जगत्त्रयम्॥ २२.४८ ॥  

तस्यैव हिमशैलस्य कन्दरे सिद्धसेविते॥  
प्रतीक्षमाणस्तां देवीमुग्रं सन्तप्स्यते तपः॥ २२.४९ ॥  

तयोः सुतप्ततपसोर्भविता यो महान्सुतः॥  
भविष्यति स दैत्यस्य तारकस्य निवारकः॥ २२.५० ॥  

तपसो हि विना नास्ति सिद्धिः कुत्रापि शोभने॥  
सर्वासां कर्मसिद्धीनां मूलं हि तप उच्यते॥ २२.५१ ॥  

त्वयापि दानवो देवि देहनिर्गतया तदा॥  
चण्डमुण्डपुरोगाश्च हन्तव्या लोकदुर्जयाः॥ २२.५२ ॥  

यस्माच्चण्डं च मुण्डं च त्वं देवि निहनिष्यसि॥  
चामुण्डेति ततो लोके ख्याता देवि भविष्यसि॥ २२.५३ ॥  

ततस्त्वां वरदे देवी लोकः सम्पूजयिष्यति॥  
भेदेर्बहुविधाकारैः सर्वगां कामसाधनीम्॥ २२.५४ ॥  
ॐकारवक्त्रां गायत्रीं त्वामर्चन्ति द्विजोत्तमाः॥  
ऊर्जितां बलदां पापि राजानः सुमहाबलाः॥ २२.५५ ॥  

वैश्याश्च भूतिमित्येव शिवां शूद्रास्तथा शुभे॥  
क्षान्तिर्मुनीनामक्षोभ्या दया नियमिनामपि॥ २२.५६ ॥  

त्वं महोपाय सन्दोहा नीतिर्नयविसर्पिणाम्॥  
परिस्थितिस्त्वमर्थानां त्वमहो प्राणिका मता॥ २२.५७ ॥  

त्वं युक्तिः सर्वभूतानां त्वं गतिः सर्वदेहिनाम्॥  
रतिस्त्वं रतिचित्तानां प्रीतिस्त्वं हृद्यदर्शिनाम्॥ २२.५८ ॥  

त्वं कान्तिः शुभरूपाणां त्वं शान्ति शुभकर्मिणाम्॥  
त्वं भ्रान्तिर्मूढचित्तानां त्वं फलं क्रतुयाजिनाम्॥ २२.५९ ॥  

जलधीनां महावेला त्वं च लीला विलासिनाम्॥  
सम्भूतिस्त्वं पदार्थानां स्थितिस्त्वं लोकपालिनी॥ २२.६० ॥  

त्वं कालरात्रिर्निःशेष भुवनावलिनाशिनी॥  
प्रियकण्ठग्रहानन्ददायिनी त्वं विभावरी॥ २२.६१ ॥  

प्रसीद प्रणतानस्मान्सौम्यदृष्ट्या विलोकय॥ २२.६२ ॥  

इति स्तुवन्तो ये देवि पूजयिष्यन्ति त्वां शुभे॥  
ते सर्वकामानाप्स्यन्ति नियता नात्र संशयः॥ २२.६३ ॥  

इत्युक्ता तु निशादेवी तथेत्युक्त्वा कृताञ्जलिः॥  
जगाम त्वरिता पूर्वं गृहं हिमगिरेर्महत्॥ २२.६४ ॥  

तत्राऽऽसीनां महाहर्म्ये रत्नभित्तिसमाश्रये॥  
ददर्श मेनामापाण्डुच्छविवक्त्रसरोरुहाम्॥ २२.६५ ॥  

किञ्चिच्छयाममुखोदग्रस्तनभागावनामिताम्॥  
महौषधिगणबद्धमन्त्रराजनिषेविताम्॥ २२.६६ ॥  

ततः किञ्चित्प्रमिलिते मेनानेत्राम्बुजद्वये॥  
आविवेशमुखं रात्रिर्ब्रह्मणो वचनात्तदा॥ २२.६७ ॥  

जन्मदाया जगन्मातुः क्रमेण जठरान्तरम्॥  
अरञ्जयच्छविं देव्या गुहमातुर्विभावरी॥ २२.६८ ॥  

ततो जगन्मं गलदा मेना हिमगिरेः प्रिया॥  
ब्राह्मे मुहूर्ते सुभगे प्रासूयत शुभाननाम्॥ २२.६९ ॥  

तस्यां तु जायमानायां जन्तवः स्थाणुजङ्गमाः॥  
अभवन्सुखिनः सर्वे सर्वलोकनिवासिनः॥ २२.७० ॥  

अभवत्क्रूरसत्त्वानां चेतः शान्तं च देहिनाम्॥  
ज्योतिषामपि तेजस्त्वमभवत्सुतरां तदा॥ २२.७१ ॥  

वनाश्रिताश्चौषधयः स्वादवन्ति फलानि च॥  
गन्धवन्ति च माल्यानि विमलं च नभोऽभवत्॥ २२.७२ ॥  

मारुतश्च सुखस्पर्शो दिशश्च सुमनोहराः॥  
विस्मृता नि च शास्त्राणि प्रादुर्भावं प्रपेदिरे॥ २२.७३ ॥  

प्रभावस्तीर्थमुख्यानां तदा पुण्यतमोऽभवत्॥  
सत्ये धर्मे चाध्ययने यज्ञे दाने तपस्यपि॥ २२.७४ ॥  

सर्वेषामभवच्छ्रद्धा जन्मकाले गुहारणेः॥  
अन्तरिक्षेमराश्चापि प्रहर्षोत्फुल्ललोचनाः॥ २२.७५ ॥  

हरिब्रह्ममहेन्द्रार्कवायुवह्निपुरोगमाः॥  
पुष्पवृष्टिं प्रमुमुचुस्तस्मिन्मेनागृहे शुभे॥ २२.७६ ॥  

मेरुप्रभृतयश्चापि मूर्तिमन्तो महानगाः॥  
तस्मिन्महोत्सवे प्राप्ता वीरकांस्योपशोभिताः॥ २२.७७ ॥  

सागराः सरितश्चैव समाजग्मुश्च सर्वशः॥ २२.७८ ॥  

हिमशैलोऽभवल्लोके तदा सर्वैश्चराचरैः॥  
सेव्यश्चाप्यभिगम्यश्च पूजनीयश्च भारत॥ २२.७९ ॥  

अनुभूयोत्सवं ते च जग्मुः स्वानालयांस्तदा॥ २२.८० ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे कौमारिकाखण्डे कुमारेश माहात्म्ये पार्वतीजन्मवर्णनन्नाम
द्वाविंशोऽध्यायः॥ २२ ॥ छ ॥  

