+++
title = "०३"

+++
[अध्यायः ०३]



वेदव्यासः

अध्यायः ३  
॥लोमश उवाच॥  
दाक्षायणी गता तत्र यत्र यज्ञो महानभूत्॥  
तत्पितुः सदनं गत्वा ना नाश्चर्यसमन्वितम्॥ ३.१ ॥  

द्वारि स्थिता तदा देवा अवतीर्य निजासनात्॥  
नन्दिनो हि महाभागा देवलोकं निरीक्ष्य च॥ ३.२ ॥  

मातरं पितरं दृष्ट्वा सुहृत्सम्बन्धि वान्धवान्॥  
अभिवाद्यैव पिरतं मातरं च मुदान्विता॥ ३.३ ॥  

बभाषे वचनं देवी प्रस्तापसदृशं तदा॥  
अनाहूतस्त्वया कस्माच्छम्भुः परमशोभनः॥ ३.४ ॥  

येन पूतमिदं सर्वं समग्रं सचराचरम्॥  
यज्ञो यज्ञविदां श्रेष्ठो यज्ञाङ्गो यज्ञदक्षिणः॥ ३.५ ॥  

द्रव्यं मन्त्रादिकं सर्वं हव्यं कव्यं च यन्मयम्॥  
विना तेन कृतं सर्वमपवित्रं भविष्यति॥ ३.६ ॥  

शम्भुना हि विना तात कथं यज्ञः प्रवर्तते॥  
एते कथं समायाता ब्रह्मणा सहिताः पितः॥ ३.७ ॥  

हे भृगो त्वं न जानासि हे कश्यप महामते॥  
अत्रे विशिष्ठ एकस्त्वं शक्र किं कृतमद्यते॥ ३.८ ॥  

हे विष्णो त्वं महादेवं जानासि परमेश्वरम्॥  
ब्रह्मन्किं त्वं न जानासि महादेवस्य विक्रमम्॥ ३.९ ॥  

पुरा पञ्चमुखो भूत्वा गर्वितोसि सदाशिवम्॥  
कृतश्चतुर्मुखस्तेन विस्मृतोऽसि तदद्भुतम्॥ ३.१० ॥  

भिक्षाटनं कृतं येन पुरा दारुवने विभुः॥  
शप्तोयं भिक्षुको रुद्रो भवद्भिः सखिभिस्तदा॥ ३.११ ॥  

शप्तेनापि च रुद्रेण भवद्भिर्विस्मृतं कथम्॥  
यस्यावयवमात्रेण पूरितं सचराचरम्॥ ३.१२ ॥  

लिङ्गभूतं जगत्सर्वं जातं तत्क्षणमेव हि॥  
लयानाल्लिङ्गमित्याहुः सर्वे देवाः सवासवाः॥ ३.१३ ॥  

सर्वे देवाश्च सम्भूता यतो देवस्य शूलिनः॥  
सोऽसौ वेदान्तगो देवस्त्वया ज्ञातुं न पार्यते॥ ३.१४ ॥  

तस्या वचनमाकर्ण्य दक्षः क्रुद्धोऽब्रवीद्वचः॥  
किं त्वया बहुनोक्तेन कार्यं नास्तीह साम्प्रतम्॥ ३.१५ ॥  

गच्छ वा तिष्ठवा भद्रे कस्मात्त्वं हि समागता॥  
अमङ्गलो हि भर्ता ते अशिवोसौ सुमध्यमे॥ ३.१६ ॥  

अकुलीनो वेदबाह्यो भूतप्रेतपिशाचराट्॥  
तस्मान्नाकारितो भद्रे यज्ञार्थं चारुभाषिणि॥ ३.१७ ॥  

मया दत्तासि सुश्रोणि पापिना मन्दबुद्धिना॥  
रुद्रायाविदितार्थाय उद्धताय दुरात्मने॥ ३.१८ ॥  

तस्मात्कायं परित्यज्य स्वस्था भव शुचिस्मिते॥  
दक्षेणोक्ता तदा पुत्री सा सती लोकपूजिता॥ ३.१९ ॥  

निन्दायुक्तं स्वपितरं विलोक्य रुषिता भृशम्॥  
चिन्तयन्ती तदा देवी कथं यास्यामि मन्दिरे॥ ३.२० ॥  

शङ्करं द्रष्टुकामाम्ह किं वक्ष्ये तेन पृच्छिता॥  
यो निन्दति महादेवं निन्द्यमानं श्रृणोति यः॥  
तावुभौ नरके यातो यावच्चन्द्रदिवाकरौ॥ ३.२१ ॥  

तस्मात्तयक्ष्याम्यहं देहं प्रवेक्ष्यामि हुताशनम्॥ ३.२२ ॥  

एवं मीमांसमाना सा शिवरुद्रेतिभाषिणी॥  
अपमानाभिभूता सा प्रविवेश हुताशनम्॥ ३.२३ ॥  

हाहाकारेण महता व्याप्तमासीद्दिगन्तरम्॥  
सर्वे ते मञ्चमारूढाः शस्त्रैर्व्याप्ता निरन्तराः॥ ३.२४ ॥  

शस्त्रैः स्वैर्जध्नुरात्मानं स्वानि देहानि चिच्छिदुः॥  
केचित्करतले गृह्य शिरांसि स्वानि चोत्सुकाः॥ ३.२५ ॥  

नीराजयन्तस्त्वरिता भस्मीभूताश्च जज्ञिरे॥  
एवमूचुस्तदा सर्वे जगर्ज्जुरतिभीषणम्॥ ३.२६ ॥  

शस्त्रप्राहारैः स्वाङ्गानि चिच्छिदुश्चातिभीषणाः॥  
ते तथा विलयं प्राप्ता दाक्षायण्या समं तदा॥ ३.२७ ॥  

गणास्तत्रायूते द्वे च तदद्भुतमिवाभवत्॥  
ते सर्व ऋषयो देवा इन्द्राद्याः समरुद्गणाः॥ ३.२८ ॥  

विश्वेऽश्वनौ लोकपालास्तूष्णीम्बूतास्तदाभवन्॥  
विष्णुं वरेण्यं केचिच्च प्रार्थयन्तः समन्ततः॥ ३.२९ ॥  

एवं भूतस्तदा यज्ञो जातस्तस्य दुरात्मनः॥  
दक्षस्य ब्रह्मबन्धोश्च ऋषयो भयमागताः॥ ३.३० ॥  

एतस्मिन्नन्तरे विप्रा नारदेन महात्मना॥  
कथितं सर्वमेवैतद्दक्षस्य च विचेष्टितम्॥ ३.३१ ॥  

तदाकर्ण्येश्वरो वाक्यं नारदस्य मुखोद्गतम्॥  
चुकोप परमं क्रुद्ध आसनादुत्पतन्निव॥ ३.३२ ॥  

उद्धृत्य च जटां रुद्रो लोकसंहारकारकः॥  
आस्फोटयामास रुषा पर्वतस्य शिरोपरि॥ ३.३३ ॥  

ताडनाच्च समुद्भूतो वीरभद्रो महायशाः॥  
तथा काली समुत्पन्ना भूतकोटिभिरावृता॥ ३.३४ ॥  

कोपान्निःश्वसितेनैव रुद्रस्य च महात्मनः॥  
जातं ज्वराणां च शतं सन्निपातास्त्रयोदश॥ ३.३५ ॥  

विज्ञप्तो वीरभद्रेण रुद्रो रौद्रपराक्रमः॥  
किं कार्यं भवतः कार्यं शीघ्रमेव वद प्रभो॥ ३.३६ ॥  

इत्युक्तो भगवान्रुद्रः प्रेषयामास सत्वरम्॥  
गच्छ वीर महा बाहो दक्षयज्ञं विनाशय॥ ३.३७ ॥  

शासनं शिरसा धृत्वा देवदेवस्य शूलिनः॥  
कालिकाऽऽलिहितो वीरः सर्वभूतैः समावृतः॥  
वीरभद्रो महातेजा ययौ दक्षमखं प्रति॥ ३.३८ ॥  

तदानीमेव सहसा दुर्निमित्तानि चाभवन्॥  
रूक्षो ववौ तदा वायुः शर्कराभिः समावृतः॥ ३.३९ ॥  

असृग्वर्षति देवश्च तिमिरेणाऽऽवृता दिवशः॥  
उल्कापाताश्च बहवः पेतुरुर्व्यां सहस्रशः॥ ३.४० ॥  

एवंविधान्यरिष्टानि ददृशुर्विबुधादयः॥  
दक्षोऽपि भयमापन्नो विष्णुं शरणमाययौ॥ ३.४१ ॥  

रक्षरक्ष महाविष्णो त्वं हि नः परमो गुरुः॥  
यज्ञोऽसि त्वं सुरश्रेष्ठ भयान्मां परिमोचय॥ ३.४२ ॥  

दक्षेण प्रार्थ्य मानो हि जगाद मधुसूदनः॥  
मया रक्षा विदातव्या भवतो नात्र संशयः॥ ३.४३ ॥  

अपूज्या यत्र पूज्यन्ते पूजनीयो न पूज्यते॥  
त्रीणी तत्र प्रवर्तन्ते दुर्भिक्षं त्वया धर्ममजानताः॥  
ईश्वरावज्ञया सर्वं विफलं च भविष्यति॥ ३.४४ ॥  

अपूज्या यत्र पूज्यं ते पूजनीयो न पूज्यते॥  
त्रीणी तत्र प्रवर्तन्ते दुर्भिक्षं मरणं भयम्॥ ३.४५ ॥  

तस्मात्सर्वप्रयत्नेन माननीयो वृषध्वजः॥  
अमानितान्महेशात्त्वां महद्भयमुपस्थितम्॥ ३.४६ ॥  

अधुनैव वयं सर्वे प्रभवो न भवामहे॥  
भवतो दुर्न्नयेनेव नात्र कार्या विचारणा॥ ३.४७ ॥  

विष्णोस्तद्वचनं श्रुत्वा दक्षश्चिन्तापरोऽभवत्॥  
विविर्णवदनो भूत्वा तूष्णीमासीद्भुवि स्थितः॥ ३.४८ ॥  

<details open><summary>विश्वास-प्रस्तुतिः</summary>

वीरभद्रो महाबाहू  
रुद्रेणैव **प्रचोदितः**॥  
काली कात्यायनीशाना  
चामुण्डा मुण्डमर्द्दिनी॥ ३.४९ ॥  

भद्रकाली तथा भद्रा  
त्वरिता वैष्णवी तथा॥  
नव-दुर्गादि-सहितो  
भूतानां च गणो महान्॥ ३.५० ॥  

शाकिनी डाकिनी चैव  
भूत-प्रमथ-गुह्यकाः॥  
तथैव योगिनी-चक्रं  
चतुः-षष्ट्या समन्वितम्॥ ३.५१ ॥  

**निजन्मुः** सहसा तत्र  
**यज्ञ-वाटं** महाप्रभम्॥  
</details>

<details><summary>मूलम्</summary>

वीरभद्रो महाबाहू रुद्रेणैव प्रचोदितः॥  
काली कात्यायनीशाना चामुण्डा मुण्डमर्द्दिनी॥ ३.४९ ॥  

भद्रकाली तथा भद्रा त्वरिता वैष्णवी तथा॥  
नवदुर्गादिसहितो भूतानां च गणो महान्॥ ३.५० ॥  

शाकिनी डाकिनी चैव भूतप्रमथगुह्यकाः॥  
तथैव योगिनीचक्रं चतुः षष्ट्या समन्वितम्॥ ३.५१ ॥  

निजन्मुः सहसा तत्र यज्ञवाटं महाप्रभम्॥  

</details>

<details open><summary>विश्वास-प्रस्तुतिः</summary>

वीरभद्र-समेता  
सर्वे हरपराक्रमाः॥  
दशबाहवस् त्रिनेत्रा  
जटिला रुद्र-भूषणाः॥ ३.५२ ॥  

**पार्षदाः** शङ्करस्यैते  
सर्वे रुद्र-स्वरूपिणः॥  
पञ्चवक्त्रा नीलकण्ठाः  
सर्वे ते शस्त्रपाणयः॥ ३.५३ ॥  
</details>

<details><summary>मूलम्</summary>

वीरभद्रसमेता सर्वे हरपराक्रमाः॥  
दशबाहवस्त्रिनेत्रा जटिला रुद्रभूषणाः॥ ३.५२ ॥  

पार्षदाः शङ्करस्यैते सर्वे रुद्रस्वरूपिणः॥  
पञ्चवक्त्रा नीलकण्ठाः सर्वे ते शस्त्रपाणयः॥ ३.५३ ॥  

</details>

<details><summary>मानसतरङ्गिणीकृत्</summary>

Impelled by Rudra himself, the mighty-armed Vīrabhadra marched forth right away to the grove of the yajña with Kālī, Kātyāyanī, Īśānā, Cāmuṇḍā, Muṇḍamardinī, Bhadrakālī, Bhadrā, Tvaritā and Vaiṣṇavī, the nine Durgā-s and the rest: the great bhūta-gaṇa-s, Śakinī, Ḍākinī, the ghosts, pramatha-s and Kubera-s agents (guhyaka-s). The circle of 64 yoginī-s also accompanied him. Hundreds of thousands of gaṇa-s accompanied Vīrabhadra. These troops of Śaṃkara all had the form of Rudra, with five heads, blue-throats, and weapons in their hands.
</details>



छत्रचामरसंवीताः सर्वे हरपराक्रमाः॥  
दशबाहवस्त्रिनेत्रा जटिला रुद्रभूषणाः॥ ३.५४ ॥  

अर्धचन्द्रधराः सर्वे सर्वे चैव महौजसः॥  
सर्वे ते वृषभारूढाः सर्वे ते वेषभूषणाः॥ ३.५५ ॥  

सहस्रबाहुर्भुजगाधिपैर्वृतस्त्रिलोचनो भीमबलो भयावहः॥  
एभिः समेतश्च तदा महात्मा स वीरभद्रोऽभिजगाम यज्ञम्॥ ३.५६ ॥  

युग्यानां च सहस्रेण द्विप्रमाणेन स्यन्दनम्॥  
सिंहानां प्रयुतेनैव वाह्यमानं च तस्य तत्॥ ३.५७ ॥  

तथैव दंशिताः सिंहा बहवः पार्श्वरक्षकाः॥  
शार्दूला मकरा मत्स्या गजाश्चैव सहस्रशः॥  
छत्राणि विविधान्येव चामराणि तथैव च॥ ३.५८ ॥  

मूर्द्धनिध्रियमाणानि सर्वतोग्राणि सर्वशः॥  
ततो भेरीमहानादाः शङ्खाश्च विविधस्वनाः॥  
पटहा गोमुखाश्चैव श्रृङ्गाणि विविधानि च॥ ३.५९ ॥  

ततोऽवाद्यन्त तान्येव घनानि सुषिराणि च॥  
कलगानपराः सर्वे सर्वे मृदङ्गवादिनः॥ ३.६० ॥  

अनेकलास्यसंयुक्ता वीरभद्राग्रतोभवन्॥  
रणवादित्रनिर्घोषैर्जगर्जुरमितौजसः॥ ३.६१ ॥  

तेन नादेन महता नादितं भुवनत्रयम्॥  
एवं सर्वे समायाता गणा रुद्रप्रणोदिताः॥ ३.६२ ॥  

यज्ञवाटं च दक्षस्य विनाशार्थं प्रहारिणः॥  
रजसा चाऽऽवृतं व्योम तमसा च वृता दिशः॥ ३.६३ ॥  

सप्तद्वीपवती पृथ्वी चचाल साद्रिकानना॥  
ते दृष्ट्वा महदाश्चर्य्यं लोकक्षयकरं तदा॥ ३.६४ ॥  

उत्तस्थुर्युगपत्सर्वे देवदैत्यनिशाचराः॥  
ते वै ददृशुरायान्तीं रुद्रसेना भयावहाम्॥ ३.६५ ॥  

पृथ्वीं केचित्समायाता गगने केचिदागताः॥  
दिशश्च प्रदिशश्चैव समावृत्य तथापरे॥ ३.६६ ॥  

अनन्ता ह्यक्षयाः सर्वे शूरा रुद्रसमा युधि॥  
एवम्भूतं च तत्सैन्यं रुद्रैश्च परिवारितम्॥  
दृष्ट्वो चुर्विस्मिताः सर्वे यामोऽद्य शस्त्रपाणयः॥ ३.६७ ॥  

इन्द्रो हि गजमारूढो मृगारूढः सदागतिः॥  
यमो महिषमारूढो यमदण्डसमन्वितः॥ ३.६८ ॥  

कुबेरः पुष्पकारूढः पाशी मकरमेव च॥  
अग्निर्बस्तमारूढो निर्ऋतिः प्रेतमेव च॥ ३.६९ ॥  

तथान्ये सुरसङ्घाश्च यक्षचारणगुह्यकाः॥  
आरुह्य वाहनान्येव स्वानिस्वानि प्रतिपिनः॥ ३.७० ॥  

स्वेषामुद्योगमालोक्य दक्षश्चाश्रुमुखस्ततः॥  
दण्डवत्पतितो भूमौ सर्वानेवाभ्यभाषत॥ ३.७१ ॥  

युष्मद्बलेनैव मया यज्ञः प्रारम्भितो महान्॥  
सत्कर्मसिद्धये यूयं प्रमाणं सुमहाप्रभाः॥ ३.७२ ॥  

विष्णो त्वं कर्मणः साक्षाद्यज्ञानां परिपालकः॥  
धर्मस्य वेदगर्भस्य ब्रह्मण्यस्त्वं च माधव॥ ३.७३ ॥  

तस्माद्रक्षा विधातव्या यज्ञस्याऽस्य महाप्रभो॥  
दक्षस्य वचनं श्रुत्वा उवाच मधुसूदनः॥ ३.७४ ॥  

मया रक्षा विधातव्या धर्मस्य परिपालने॥  
तत्सत्यं तु त्वयोक्तं हि किं तु तस्य व्यतिक्रमः॥ ३.७५ ॥  

यातस्त्वद्यैव यज्ञस्य यत्त्वयोक्तं सदाशिवम्॥  
नैमिषेऽनिमिषक्षेत्रे तदा किं न स्मृतं त्वया॥ ३.७६ ॥  

योऽयं रुद्रो महातेजा यज्ञरूपः सदाशिवः॥  
यज्ञबाह्यः कृतो मूढ तच्च दुर्म्मत्रितं तव॥ ३.७७ ॥  

रुद्रकोपाच्च को ह्यत्र समर्थो रक्षणे तव॥  
न पश्यामि च तं विप्र त्वां वै रक्षति दुर्म्मतिम्॥ ३.७८ ॥  

किं कर्म्म किमकर्म्मेति तन्न पश्यसि दुर्म्मते॥  
समर्थं केवलं कर्मन भविष्यति सर्वदा॥ ३.७९ ॥  

सेश्वरं कर्म विद्ध्योतत्समर्थत्वेन जायते॥  
न ह्यन्यः कर्म्मणो दाता ईश्वरेण विना भवेत्॥ ३.८० ॥  

ईश्वरस्य च ये भक्ताः शान्तास्तद्गतमानसाः॥  
कर्म्मणो हि फलं तेषां प्रयच्छति सदाशिवः॥ ३.८१ ॥  

केवलं कर्म चाश्रित्य निरीश्वरपरा जनाः॥  
निरयं ते च गच्छन्ति कोटियज्ञशतैरपि॥ ३.८२ ॥  

पुनः कर्ममयैः पाशैर्बद्धा जन्मनिजन्मनि॥  
निरयेषु प्रपच्यन्ते केवलं कर्म्मरूपिणः॥ ३.८३ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे केदारखण्डे वीरभद्रप्रादुर्भाववर्णनन्नाम तृतीयोऽध्यायः॥ ३ ॥  

