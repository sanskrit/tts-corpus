+++
title = "०५"

+++
[अध्यायः ०५]



वेदव्यासः

अध्यायः ५  
॥लोमश उवाच॥  
विष्णौ गते तदा सर्वे देवाश्च ऋषिभिः सह॥  
विनिर्जिता गणैः सर्वे ये च यज्ञोपजीविनः॥ ५.१ ॥  
भृगुं च पातयामास स्मश्रूणां लुञ्चनं कृतम्॥  
द्विजांश्चोत्पाटयामास पूष्णो विकृतविक्रियान्॥ ५.२ ॥  
विडम्बिता स्वधा तत्र ऋषयश्च विडम्बिताः॥  
ववृषुस्ते पुरीषेण वितानाग्नौ रुपान्विताः॥ ५.३ ॥  
अनिर्वाच्यं तदा चक्रुर्गणाः क्रोधसमन्विताः॥  
अन्तर्वेद्यन्तरगतो दक्षो वै महतो भयात्॥ ५.४ ॥  
तं निलीनं समाज्ञाय आनिनायरुषान्वितः॥  
कपोलेषु गृहीत्वा तं खड्गेनोपहतं शिरः॥ ५.५ ॥  
अभेद्यं तच्छिरो मत्वा वीरभद्रः प्रतापवान्॥  
स्कन्धं पद्भ्यां समाक्रम्य कधरेऽपीडयत्तदा॥ ५.६ ॥  
गन्धरात्पाट्यमानाच्च शिरश्छिन्नं दुरात्मनः॥  
दक्षस्य च तदा तेन वीरभद्रेण धीमता॥  
तच्छिरः सुहुतं कुण्डे ज्वलिxxxxxxx॥ ५.७ ॥  
ये चान्य ऋषयो देवाः पितरो यक्षराक्षसाः॥  
गणैरुपद्रुताः सर्वे पलायनपरा ययुः॥ ५.८ ॥  
चन्द्रादित्यगणाः सर्वे ग्रहनक्षत्रतारकाः॥  
सर्वे विचलिता ह्यासन्गणैस्तेपि ह्युपद्रुताः॥ ५.९ ॥  
सत्यलोकं गतो ब्रह्मा पुत्रशोकेन पीडितः॥  
चिन्तयामास चाव्यग्रः किं कार्यं कार्यमद्य वै॥ ५.१० ॥  
मनसा दूयमानेन शम्न लेभे पितामहः॥  
ज्ञात्वा सर्वं प्रयत्नेन दुष्कृतं तस्य पापिनः॥ ५.११ ॥  
गमनाय मतिं चक्रे कैलासं पर्वतं प्रति॥  
हंसारूढो महातेजाः सर्वदेवैः समन्वितः॥ ५.१२ ॥  
प्रविष्टः पर्वतश्रेष्ठं स ददर्श सदाशिवम्॥  
एकान्तवासिनं रुद्रं शैलादेन समन्वितम्॥ ५.१३ ॥  
कपर्द्दिनं श्रिया युक्तं वेदाङ्गानां च दुर्गमम्॥  
तथाविधं समालोक्य ब्रह्म क्षोभपरोऽभवत्॥ ५.१४ ॥  
दण्डवत्पतितो भूमौक्षमापयितुमुद्यतः॥  
संस्पृशं स्तत्पदाब्जं च चतुर्मुकुटकोटिभिः॥  
स्तुतिं कर्तुं समारेभे शिवस्य परमात्मनः॥ ५.१५ ॥  
॥ब्रह्मोवाच॥  
नमो रुद्राय शान्ताय ब्रह्मणे परमात्मने॥  
त्वं हि विश्वसृजां स्रष्टा धाता त्वं प्रपितामहः॥ ५.१६ ॥  
नमो रुद्राय महते नीलकण्ठाय वेधसे॥  
विश्वाय विश्वबीजाय जगदानन्दहेतवे॥ ५.१७ ॥  
ओङ्कारस्त्वं वषट्कारः सर्वारम्भप्रवर्तकः॥  
यज्ञोसि यज्ञकर्मासि यज्ञानां च प्रवर्तकः॥ ५.१८ ॥  
सर्वेषां यज्ञकर्तॄणां त्वमेव प्रतिपालकः॥  
शरण्योसि महादेव सर्वेषां प्राणिनां प्रभो॥  
रक्ष रक्ष महादेव पुत्रशोकेन पीडितम्॥ ५.१९ ॥  
॥महादेव उवाच॥  
श्रृणुष्वावहितो भूत्वा मम वाक्यं पितामह॥  
दक्षस्य यज्ञभङ्गोयं न कृतश्च मया क्वचित्॥ ५.२० ॥  
स्वीयेन कर्मणा दक्षो हतो ब्रह्मन्न संशयः॥ ५.२१ ॥  
परेषां क्लेशदं कर्म न कार्यं तत्कदाचन॥  
परमेष्ठिन्परेषां यदात्मनस्तद्भविष्यति॥ ५.२२ ॥  
एवमुक्त्वा तदा रुद्रो ब्रह्मणा सहितः सुरैः॥  
ययौ कनखलं तीर्थं यज्ञवाटं प्रजापतेः॥ ५.२३ ॥  
रुद्रस्तदा ददर्शाय वीरभद्रेण यत्कृतम्॥  
स्वाहा स्वधा तथा पूषा भृगुर्मतिमतां वरः॥ ५.२४ ॥  
तदान्य ऋषयः सर्वे पितरश्च तथाविधाः॥  
येऽन्ये च बहवस्तत्र यक्षगन्धर्वकिन्नराः॥ ५.२५ ॥  
त्रोटिता लुञ्चिताश्चैव मृताः केचिद्रणाजिरे॥ ५.२६ ॥  
शम्भुं समागतं दृष्ट्वा वीरभद्रो गणैः सह॥  
दण्डप्रणामसंयुक्तस्तस्थावग्रे सदाशिवम्॥ ५.२७ ॥  
दृष्ट्वा पुरः स्थितं रुद्रो वीरभद्रं महाबलम्॥  
उपाच प्रहसन्वाक्यं किं कृतं वीर नन्विदम्॥ ५.२८ ॥  
दक्षमानय शीघ्रं भो येनेदं कृतमीदृशम्॥  
यज्ञे विलक्षणं तात यस्येदं फलमीदृशम्॥ ५.२९ ॥  
एवमुक्तः शङ्करेण वीरभद्रस्त्वरान्वितः॥  
कबन्धमानयित्वाथ शम्भोरग्रे तदाक्षिपत्॥ ५.३० ॥  
तदोक्तः शङ्करेणैव वीरभद्रो महामनाः॥  
शिरः केना पनीतं च दक्षस्यास्य दुरात्मनः॥ ५.३१ ॥  
दास्यामि जीवनं वीर कुटिलस्यापि चाधुना॥  
एवमुक्तः शङ्करेण वीरभद्रोऽब्रवीत्पुनः॥ ५.३२ ॥  
मया शिरो हुतं चाग्नौ तदानीमेव शङ्कर॥  
अवशिष्टं शिरःशम्भो पशोश्च विकृताननम्॥ ५.३३ ॥  
इति ज्ञात्वा ततो रुद्रः कबन्धोपरि चाक्षिपत्॥  
शिरः पशोश्च विकृतं कूर्चयुक्तं भयावहम्॥ ५.३४ ॥  
स दक्षो जीवितं लेभे प्रसादाच्छङ्करस्य च॥  
स दृष्ट्वाग्रे तदा रुद्रं दक्षो लज्जासमन्वितः॥  
तुष्टाव प्रणतो भूत्वा शङ्करं लोकशङ्करम्॥ ५.३५ ॥  
॥दक्ष उवाच॥  
नमामि देवं वरदं वरेण्यं नमामि देवेश्वरं सनातनम्॥  
नमामि देवाधिपमीश्वरं हरं नमामि शम्भुं जगदेकबन्धुम्॥ ५.३६ ॥  
नमामि विश्वेश्वरविश्वरूपं सनातनं ब्रह्म निजात्मरूपम्॥  
नमामि सर्वं निजभावभावं वरं वरेण्यं नतोऽस्मि॥ ५.३७ ॥  
॥लोमश उवाच॥  
दक्षेण संस्तुतो रुद्रो बभाषे प्रहसन्रहः॥ ५.३८ ॥  
॥हर उवाच॥  
चतुर्विधा भजन्ते मां जनाः सुकृतिनः सदा॥  
आर्तो जिज्ञासुरर्थार्थी ज्ञानी च द्विजसत्तम॥ ५.३९ ॥  
तस्मान्मे ज्ञानिनः सर्वे प्रियाः स्युर्नात्र संशयः॥  
विना ज्ञानेन मां प्राप्तुं यतन्ते ते हि बालिशः॥ ५.४० ॥  
केवलं कर्मणा त्वं हि संसारात्तर्तुमिच्छसि॥ ५.४१ ॥  
न वेदैश्च न दानैश्च न यज्ञैस्तपसा क्वचित्॥  
न शक्नुवन्ति मां प्राप्तुं मूढाः कर्म्मवशानराः॥ ५.४२ ॥  
तस्माज्ज्ञानपरो भूत्वा कुरु कर्म्म समाहितः॥  
सुखदुःखसमो भूत्वा सुखी भव निरन्तरम्॥ ५.४३ ॥  
॥लोमश उवाच॥  
उपदिष्टस्तदा तेन शम्भुना परमेष्ठिना॥  
दक्षं तत्रैव संस्थापाय ययो रुद्रः स्वपर्वतम्॥ ५.४४ ॥  
ब्रह्मणापि तथा सर्वे भृग्वाद्याश्च महर्षयः॥  
आश्वासिता बोधिताश्च ज्ञानिनश्चाभवन्क्षणात्॥ ५.४५ ॥  
गतः पितामहो ब्रह्मा ततश्च सदनं स्वकम्॥ ५.४६ ॥  
दक्षोपि च स्वयं वाक्यात्परं बोधमुपागतः।  
शिवध्यानपरो भूत्वा तपस्तेपे महामनाः॥ ५.४७ ॥  
तस्मात्सर्वप्रयत्नेन सङ्क्षेव्यो भगवाञ्छिवः॥ ५.४८ ॥  
सम्मार्जनं च कुर्वन्ति नरा ये च शिवाङ्गणे॥  
ते वै शिवपुरं प्राप्य जगद्वन्द्या भग्सि च॥ ५.४९ ॥  
ये शिवस्य प्रयच्छति दर्प्पणं सुमहाप्रभम्॥  
भविष्यन्ति शिवस्याग्रे पार्षदत्वेन ते नराः॥ ५.५० ॥  
चामराणि प्रयच्छन्ति देवदेवस्य शूलिनः॥  
चामरैर्वीज्यपानास्ते भविष्यन्ति जगत्त्रय॥ ५.५१ ॥  
दीपदानं प्रयच्छन्ति महादेवालये नराः॥  
तेजस्विनो भविष्यन्ति ते त्रैलोक्यप्रदीपका॥ ५.५२ ॥  
धूपं ये वै प्रयच्छन्ति शिवाय परमात्मने॥  
यशस्विनो भविष्यन्ति उद्धरन्ति कुलद्वयम्॥ ५.५३ ॥  
नैवेद्यं ये प्रयच्छन्ति भकया हरिहराग्रतः॥  
सिक्थेसिक्थे क्रतुफलं प्राप्नुवन्ति हि ते नराः॥ ५.५४ ॥  
भग्नं शिवालयं ये च प्रकुर्वन्ति नरोत्तमाः॥  
प्राप्नुवति फल ते वै द्विगुणं नात्र संशयः॥ ५.५५ ॥  
नूतनं ये प्रकृर्वन्ति इष्टकैरश्मनापि वा॥  
स्वर्गे हि ते प्रमोदन्ते यावत्तिष्ठति निर्मलम्॥  
यशो भूमौ द्विजश्रेष्ठा कार्या विचारणा॥ ५.५६ ॥  
कारयन्ति च ये विप्राः प्रासादं बहुभूमिकम्॥  
शिवस्याथ महाप्राज्ञाः प्राप्नुवन्ति परां गतिम्॥ ५.५७ ॥  
शुद्धं धवलितं ये च कुर्वन्ति हरमन्दिरम्॥  
स्वीयं परकृतं चापि तेऽपि यान्ति परां गतिम्॥ ५.५८ ॥  
वितानं ये प्रयच्छति नराः सुकृतिनोपि हि॥  
तारयति कुलं कृत्स्नं शिवलोकं गताः पुनः॥ ५.५९ ॥  
ये च नादमयीं घण्टां निबध्नन्ति शिवालये॥  
तेजस्विनः कीर्तिमन्तो भविष्यन्ति जगत्त्रये॥ ५.६० ॥  
एककालं द्विकालं वा त्रिकालं चानुपश्यति॥  
आढ्यो वापि दरिद्रो वा सुखं दुःखात्प्रचुच्यते॥ ५.६१ ॥  
श्रद्धावान्भजते यो वा शिवाय परमात्मने॥  
कुलकोटिं समुद्धृत्य शिवेन सह मोदते॥ ५.६२ ॥  
अत्रैवोदाहरन्तीम मितिहासं पुरातनम्॥  
ऐन्द्रद्युम्नेश्च संवादं यमस्य च महात्मनः॥ ५.६३ ॥  
पुरा कृतयुगे ह्यसीदिन्द्रसेनो नराधिपः॥  
प्रतिष्ठानाधिपो वीरो मृगयारसिकः सदा॥ ५.६४ ॥  
अब्रह्मण्यः सदा क्रूरः केवलासुतृपः सदा॥  
परप्राणौर्निजप्राणान्पुष्णाति स खलः सदा॥ ५.६५ ॥  
परस्त्रीलं पटोऽत्यन्तं परद्रव्येषु लोलुपः॥  
ब्राह्मणा घातितास्तेन सुरापश्च निरन्तरम्॥ ५.६६ ॥  
गुरुलत्पगतोत्यर्थं सदा सौवर्णतस्करः॥  
तथाभूतानुगाः सर्वे राज्ञस्तस्य दुरात्मनः॥ ५.६७ ॥  
एवं बहुविधं राज्यं चकार स दुरात्मवान्॥  
ततः कालेन महता पञ्चत्वं प्राप दुर्मतिः॥ ५.६८ ॥  
तदा याम्यैश्च नीतोऽसाविन्द्रसेनो दुरात्मवान्॥  
यमान्तिकमनुप्राप्तस्तदा राजा सकल्मषः॥ ५.६९ ॥  
यमेन दृष्टस्तत्रासाविन्द्रसेनोग्रतः स्थितः॥  
अभ्युत्थानपरो भूत्वा ननाम शिरसा शिवम्॥ ५.७० ॥  
दूतान्सम्भर्त्सयामास यमो धर्मभृतां वरः॥  
पाशैर्बद्धं चन्द्रसेनं मुक्त्वा प्रोवाच धर्मराट्॥ ५.७१ ॥  
गच्छ पुण्यतमाँल्लोकान्भुङ्क्ष्व राजन्यसत्तम॥  
यावदिन्द्रश्च नाकेऽस्ति यावत्सूर्यो नभस्तले॥ ५.७२ ॥  
पञ्चभूतानि यावच्च तावत्त्वं च सुखी भव॥  
सुकृती त्वं महाराज शिवभक्तोऽसि नित्यदा॥ ५.७३ ॥  
यमस्य वचनं श्रुत्वा इन्द्रसेनोभ्यभाषत॥  
अहं शिवं न जानामि मृगयारसिको ह्यहम्॥ ५.७४ ॥  
तच्छ्रुत्वा वचनं तस्य यमो भाष्यमभाषत॥  
आहर प्रहरस्वेति उक्तं चेदं सदा त्वया॥ ५.७५ ॥  
तेन कर्मविपाकेन सदा पूतोसि मानद॥  
तस्मात्त्वं गच्छ कैलासं पर्वतं शङ्करं प्रति॥ ५.७६ ॥  
एवं सम्भाषमाणस्य यमस्य च महात्मनः॥  
आगताः शिवद्वतास्ते वृषारूढा महाप्रभाः॥ ५.७७ ॥  
नीलकण्ठा दशभुजाः पञ्चवक्त्रास्त्रिलोचनाः॥  
कपर्द्दिनः कुण्डलिनः शशङ्काङ्कितमौलयः॥ ५.७८ ॥  
तान्दृष्ट्वा सहसोत्थाय यमो धर्मभृतां वरः॥  
पूजयामास तान्सर्वान्महेन्द्रप्रतिमांस्तदा॥ ५.७९ ॥  
त्वरीरेनैव ते सर्वे ऊचुर्वैवस्वतं यमम्॥  
अत्रागतो महाभाग इन्द्रसेनोऽमितद्युतिः॥  
नाम्नाः प्रवर्त्तको नित्यं रुद्रस्य च महात्मनः॥ ५.८० ॥  
श्रुत्वा च वचनं तेषां यमेन च पुरस्कृतः॥  
इन्द्रसेनो विमानस्थः प्रेषितो हि शिवालयम्॥ ५.८१ ॥  
आनीतोयं तदा तैश्च पार्षदप्रवरोत्तमैः॥  
शम्भुना हि तदा दृष्ट इन्द्रसेनोऽमितद्युतिः॥ ५.८२ ॥  
अभ्युत्थायागतो रुद्रः परिष्वज्य तदा नृपम्॥  
अर्द्धासनगतं कृत्वा इन्द्रसेनं ततोऽब्रवीत्॥ ५.८३ ॥  
किं दातव्यं नृपश्रेष्ठ प्रयच्छामि तवेप्सितम्॥  
इति श्रुत्वा वचस्तस्य महेशस्य तदा नृपः॥  
आनन्दाश्रुकणान्मुञ्चन्प्रेम्णा नोवाच किञ्चन॥ ५.८४ ॥  
तदा कृतो महेशेन पार्षदो हि महात्मना॥  
चण्डो नाम्नाच विख्यातोमुण्डस्य च सखा प्रियः॥ ५.८५ ॥  
नामोच्चारणमात्रेण रुद्रस्य परमात्मनः॥  
सिद्धिं प्राप्तो हि पापिष्ठ इद्रसेनो नराधिपः॥ ५.८६ ॥  
रहेहरेति वै नाम्ना शम्भोश्चक्रधरस्य च॥  
रक्षिता बहवो मर्त्याः शिवेन परमात्मना॥ ५.८७ ॥  
महेशान्नापरो देवो दृश्यतेभुवनत्रये॥  
तस्मात्सर्वप्रयत्नेन पूजनीयः सदाशिवः॥ ५.८८ ॥  
पत्रैःपुष्पैः फलैर्वापि जलैर्वा विमलैः सदा॥  
करवीरैः पूज्यमानः शङ्करो वरदो भवेत्॥ ५.८९ ॥  
करवीराद्दशगुणमर्कपुष्पं विशिष्यते॥  
विभूत्यादिकृतं सर्वं जगदेतच्चराचरम्॥ ५.९० ॥  
शिवस्याङ्गणलग्ना या तस्मात्तां धारयेत्सदा॥  
ततस्त्रिपुण्ड्रे यत्पुम्यं तच्छृणुध्वं द्विजोत्तमाः॥ ५.९१ ॥  
सर्वपापहरं पुण्यं तच्छृणुध्वं द्विजोत्तमाः॥  
स्तेनः कोऽपि महापापो घातितो राजदूतकैः॥ ५.९२ ॥  
तं खादितुं समायातः श्वाशिरस्युपरिस्थितः॥  
नखान्तरालसंलग्ना रक्षा तस्यैव पापिनः॥ ५.९३ ॥  
ललाटे पतिता तस्य त्रिपुण्ड्राङ्किन्तमुद्रया॥  
चैतन्येन विना तस्य देहमात्रैकलग्नया॥ ५.९४ ॥  
कैलासं तस्करो नीतो रुद्रदूतैस्ततस्तदा॥  
विभूतेर्महिमानं तु को विशेषितुर्महति॥ ५.९५ ॥  
विभूत्वा मण्डिताङ्गानां नराणां पुण्यकर्मणाम्॥  
मुखे पञ्चाक्षरो येषां रुद्रास्ते नात्र शंशयः॥ ५.९६ ॥  
जटाकलापिनो ये च ये रुद्राक्षविभूषणाः॥  
ते वै मनुष्यरूपेण रुद्रा नास्त्यत्र संशयः॥ ५.९७ ॥  
तस्मात्सदाशिवः पुम्भिः पूजनीयो हि नित्यशः॥  
प्रातर्मध्याह्नकाले च सायं सन्ध्या विशिष्यते॥ ५.९८ ॥  
प्रातस्तु दर्शनाच्छम्भोर्नैशमेनो व्यपोहति॥  
मध्याह्ने दर्शनाच्छम्भोः सप्तजन्मार्जितं नृणाम्॥  
पापं प्रणाशमायाति निशायां नैव गण्यते॥ ५.९९ ॥  
शिवेति द्व्यक्षरं नाम महा पापप्रणाशनम्॥  
येषां मुखोद्गतं नॄणां तैरिदं धार्यते जगत्॥ ५.१०० ॥  
शिवाङ्गणे तु या भेरी स्थापिता पुण्यकर्मभिः॥  
तस्या नादेन पूता वै ये च पापरता जनाः॥  
पाषण्डिनोऽप्यसद्वादास्तेऽपि यान्ति परां गतिम्॥ ५.१०१ ॥  
पशोर्यस्य च सम्बद्धा चर्मणा च शिवालये॥  
नृभिर्या स्थापिता भेरी मृदङ्गमुरजादि च॥  
स पशुः शिवसान्निध्यमाप्नोत्यत्र न संशयः॥ ५.१०२ ॥  
तस्मात्ततं च विततं घनं सुषिरमेव च॥  
चामराणि महार्हाणि मञ्चकाः शयनानि च॥ ५.१०३ ॥  
गाथाश्च इतिहासाश्च गायनं च यथाविधि॥  
बहुरूपादिकं शम्भोः प्रियान्येतानि कल्पयेत्॥ ५.१०४ ॥  
कल्पयित्वा च गच्छन्ति शिवलोकं हि पापिनः॥  
सुधर्माणो महात्मानः शिवपूजाविशारदाः॥ ५.१०५ ॥  
गुरोर्मुखाच्च सम्प्राप्तशिवपूजारताश्च ये॥  
शिवरूपेण ये विश्वं पश्यन्ति कृतनिश्चयाः॥ ५.१०६ ॥  
सम्यग्बुद्ध्या समाचारा वर्णाश्रमयुता नराः॥  
ब्राह्मणाः क्षत्रिया वैश्वयाः शूद्राश्चान्ये तथा नराः॥ ५.१०७ ॥  
श्वपचोऽपि वरिष्ठः स शम्भोः प्रियतरो भवेत्॥  
शम्भुनाधिष्ठितं सर्वं जगदेतच्चराचरम्॥ ५.१०८ ॥  
तस्मात्सर्वं शिवमयं ज्ञातव्यं सुविशेषतः॥  
वेदैः पुराणैः शास्त्रैश्च तथौपनिपदैरपि॥ ५.१०९ ॥  
आगमैर्विविधैः शम्भुर्ज्ञातव्यो नात्र संशयः॥  
निष्कामैश्च सकामैश्च पूजनीयः सदा शिवः॥ ५.११० ॥  
॥लोमश उवाच॥  
कथयामि पुरावृत्तमितिहासं पुरातनम्॥  
नन्दी नाम पुरा वैश्यो ह्यवन्तीपुरमावसत्॥ ५.१११ ॥  
शिवध्यानपरो भूत्वा शिवपूजां चकार सः॥  
नित्यं तपोवनस्थं हि लिङ्गमेकं समर्चयत्॥ ५.११२ ॥  
उषस्युषसि चोत्थाय प्रत्यहं शिववल्लभः॥  
नन्दीलिङ्गार्च्चनरतो बभूवातिशयेन हि॥ ५.११३ ॥  
लिङ्गं पञ्चामृतेनैव यथोक्तेनाभ्यषेचयत्॥  
विप्रैः समावृतो नित्यं वेदवेदाङ्गपारगैः॥ ५.११४ ॥  
यथाशास्त्रेण विधिना लिङ्गार्चनपरोऽभवत्॥  
स्नापयित्वा ततः पुष्पैर्नानश्चर्यसमन्वितैः॥ ५.११५ ॥  
मुक्ताफलैरिन्द्रनीलैर्गोमेदैश्च निरन्तरम्॥  
वैडूर्यैश्चैव नीलैश्च माणिक्यैश्च तथार्चयत्॥ ५.११६ ॥  
एवं नन्दी महाभागो बहून्यब्दानि चार्च्चयत्॥  
विजनस्थं तदा लिङ्गं नानाभोगसमन्वितम्॥ ५.११७ ॥  
एकदा मृगयासक्तः किरातो भूतहिंसकः॥  
अविवेकपरो भूत्वा मृगयारसिकः सदा॥ ५.११८ ॥  
पापी पापसमाचारो विचरन्गिरिकन्दरे॥  
अनेकश्वापदाकीर्णे हन्यमान इतस्ततः॥ ५.११९ ॥  
एवं विचरमाणोऽसौ किरातो भूतहिंसकः॥  
यदृच्छयागतस्तत्र यत्र लिङ्गं सुपूजितम्॥ ५.१२० ॥  
उदकं वीक्ष्माणोऽसौ तृषया पीडितो भृशम्॥  
ततो वने सरः शीघ्रं दृष्ट्वा तोये समाविशत्॥ ५.१२१ ॥  
तीरे संस्थाप्य दुष्टात्मा तत्सर्वं मृगयादिकम्॥  
गण्डूषोत्सर्जनं कृत्वा पीत्वा तोयं च निर्गतः॥ ५.१२२ ॥  
शिवालयं ददर्शाग्रे अनेकाश्चर्यमण्डितम्॥  
दृष्टं सुपूजितं लिङ्गं नानारत्नैः पृथक्पृथक्॥ ५.१२३ ॥  
तथा लिङ्गं समालक्ष्य यदा पूजां समाहरत्॥  
रत्नानि सर्वभूतानि विधूतानि इतस्ततः॥ ५.१२४ ॥  
स्नपनं तस्य लिङ्गस्य कृतं गण्डूषवारीणा॥  
करेणैकेन पूजार्थं बिल्वपत्राणि सोऽर्पयत्॥ ५.१२५ ॥  
द्वितीयेन करेँणैव मृगमांसं समर्पयत्॥  
दण्डप्रणामसंयुक्तः सङ्कल्पं मनसाऽकरोत्॥ ५.१२६ ॥  
अद्यप्रभृति पूजां वै करिष्यामि प्रयत्नतः॥  
त्वं मे स्वामी च भक्तोहमद्यप्रभृति शङ्कर॥ ५.१२७ ॥  
एवं नैयमिको भूत्वा किरातो गृहमागतः॥  
नन्दी ददर्श तत्सर्वं किरातेन इतस्ततः॥ ५.१२८ ॥  
चिन्तायुक्तोऽभवन्नन्दी जातं किं छिद्रमद्य मे॥  
कथितानि च विघ्नानि शिवपूजारतस्य च॥  
उपस्थितानि तान्येव मम भाग्यविपर्ययात्॥ ५.१२९ ॥  
एवं विमृश्य सुचिरं प्रक्षाल्य शिवमन्दिरम्॥  
यथागतेन मार्गेण नन्दी स्वगृहमागतः॥ ५.१३० ॥  
ततो नन्दिनमागत्य पुरोधा गतमानसम्॥  
अब्रवोद्वचनं तं तु कस्मात्त्वं गतमानसः॥ ५.१३१ ॥  
पुरोहितं प्रति तदा नन्दी वचनमब्रवीत्॥ ५.१३२ ॥  
अद्य दृष्टं मया विप्र अमेध्यं शिवसन्निधौ॥  
केनेदं कारितं तत्र न जानामि कथञ्चन॥ ५.१३३ ॥  
ततः पुरोधा वचनं नन्दिनं चाब्रवीत्तदा॥  
येन विस्खलितं तत्र रत्नादीनां प्रपूजनम्॥  
सोऽपि मूढो न सन्देहः कार्याकार्येषु मन्दधीः॥ ५.१३४ ॥  
तस्माच्चिन्ता न कर्तव्या त्वया अमुरपि प्रभो॥  
प्रभाते च मया सार्द्धं गम्यतां तच्छिवालयम्॥ ५.१३५ ॥  
निरीक्षणार्थं दुष्टस्य तत्कार्यं विदधाम्यहम्॥  
एतच्छ्रुत्वा तु वचनं नन्दी तस्य पुरोधसः॥ ५.१३६ ॥  
आस्थितः स्वगृहे नक्तं दूयमानेन चेतसा॥  
तस्यां रात्र्यां व्यतीतायामाहूय च पुरोधसम्॥ ५.१३७ ॥  
गतः शिवालयं नन्दी समं तेन महात्मना॥  
ततो दृष्टं पूर्वदिने कृतन्तेन दुरात्मना॥ ५.१३८ ॥  
सम्यक्प्रपूजनं कृत्वा नानारत्नपरिच्छदम्॥  
पञ्चोपचारसंयुक्तं चैकादस्यन्वितं तथा॥ ५.१३९ ॥  
अनेकस्तुतिभिः स्तुत्वा गिरीशं ब्राह्मणैः सह॥  
तदा यामद्वयं जातं स्तूयमानस्य नन्दिनः॥ ५.१४० ॥  
आयातो हि महाकालस्थारूपो महाबलः॥  
कालरूपो महारौद्रो धनुष्पाणिः प्रतापवान्॥ ५.१४१ ॥  
तं दृष्ट्वा भयवित्रस्तो नन्दी स विललाप ह॥  
पुरोधाश्चैव सहसा भयभीतस्तदाभवत्॥ ५.१४२ ॥  
किरातेन कृतं तत्र यथापूर्वमविस्खलम्॥  
तां पूजां प्रपदाहत्य बिल्वपत्रं समर्पयत्॥ ५.१४३ ॥  
स्नपनं तस्य कृत्वा च ततो गण्डूषवारिणा॥  
नैवेद्यं तत्पलं चैव किरातः शिवमर्पयत्॥ ५.१४४ ॥  
दण्डवत्पतितो भूमावुत्थाय स्वगृहं गतः॥  
तद्दृष्ट्वा महदाश्चर्यं चिन्तयामास वै चिरम्॥ ५.१४५ ॥  
पुरोधसा सह तदा नन्दीव्याकुलचेतसा॥  
तेन चाकारिता विप्रा बहवो वेदवादिनः॥ ५.१४६ ॥  
निवेद्य तेषु तत्सर्वं किरातेन च यत्कृतम्॥  
किं कार्यमथ भो विप्राः कथ्यतां च यथातथम्॥ ५.१४७ ॥  
सम्प्रधार्य ततः सर्वे मिलित्वा धर्मशास्त्रतः॥  
ऊचुः सर्वे तदा विप्रा नन्दिनं चातिशङ्किनम्॥ ५.१४८ ॥  
इदं विघ्नं समुत्पन्नं दुर्निवार्यं सुरैरपि॥  
तस्मादानय लिङ्गं त्वं स्वगृहं वैश्यसत्त्॥ ५.१४९ ॥  
तथेति मत्वासौ नन्दी शिवस्योत्पाटनं तदा॥  
कृत्वा स्वगृह मानीय प्रतिष्ठाप्य यताविधि॥ ५.१५० ॥  
सुवर्णपीठिकां कृत्वा नवरत्नसुशोभिताम्॥  
उपचारैरनेकैश्च पूजयामास वै तदा॥ ५.१५१ ॥  
अथापरे द्युरायातः कितरातः शिवमन्दिरम्॥  
यावद्विलोक्यामास लिङ्गमैशं न दृष्टवान्॥ ५.१५२ ॥  
मौनं विहाय सहसा ह्याक्रोशन्निदमब्रवीत्॥  
हे शम्भो क्व गतोसि त्वं दर्शयात्मानमद्य वै॥ ५.१५३ ॥  
न दृष्टोसि मया त्वं हि त्यजाम्यद्य कलेवरम्॥  
हे शम्भो हे जगन्नाथ त्रिपुरान्तकर प्रभो॥ ५.१५४ ॥  
हे रुद्र हे महादेवदर्शयात्मानमात्मना॥ ५.१५५ ॥  
एवं साक्षेपमधुरैर्वाक्यैः क्षिप्तः सदाशिवः॥  
किरातेन ततो रङ्गैर्वीरोसौ जठरं स्वकम्॥ ५.१५६ ॥  
विभेदाशु ततो बाहूनास्फोट्यैव रुषाब्रवीत्॥  
हे शम्भो दर्शयात्मानं कुतो मां त्यज्य यास्यसि॥ ५.१५७ ॥  
इति क्षित्वा ततोन्त्राणि मांसमुकृत्त्य सर्वतः॥  
तस्मिन्गर्ते करेणैव किरातः सहसाक्षिपत्॥ ५.१५८ ॥  
स्वस्थं च हृदयं कृत्वा सस्नौ तत्सरसि ध्रुवम्॥  
तथैव जलमानीय बिल्वपत्त्रं त्वरान्वितः॥ ५.१५९ ॥  
पूजयित्वा यथान्यायं दण्डवत्पतितो भुवि॥ ५.१६० ॥  
ध्यानस्थितस्ततस्तत्र किरातः शिवसन्निधौ॥  
प्रादुर्भूतस्तदा रुद्रः प्रमथैः परिवारितः॥ ५.१६१ ॥  
कर्पूरगौरोद्युतिमान्कपर्दी चन्द्रशेखरः॥  
तं गृहीत्वा करे रुद्र उवाच परिसान्त्वयन्॥ ५.१६२ ॥  
भोभो वीर महाप्राज्ञ मद्भक्तोसि महामते॥  
वरं वृणीष्वात्महितं यत्तेऽभिलषितं महत्॥ ५.१६३ ॥  
एवमुक्तः स रुद्रेण महाकालो मुदान्वितः॥  
पपात दण्डवद्भूमौ भक्त्या परमया युतः॥ ५.१६४ ॥  
ततो रुद्रं बभापे स वरं सम्प्रार्थयाम्यहम्॥  
अहं दासोस्मि ते रुद्र त्वं मे स्वामी न संशयः॥ ५.१६५ ॥  
एतद्बुद्धात्मनो भक्तिं देहि जन्मनिजन्मनि॥  
त्वं माता च पिता त्वं च त्वं बन्धुश्च सखा हि मे॥ ५.१६६ ॥  
त्वं गुहुस्त्वं महामन्त्रो मन्त्रवेद्योऽसि सर्वदा॥  
तस्मात्त्वदपरं नान्यत्त्रिषु लोकेषु किञ्चन॥ ५.१६७ ॥  
निष्कामं वाक्यमाकर्ण्य किरातस्य तदा भवः॥  
ददौ पार्षदमुख्यत्वं द्वारपालत्वमेव च॥ ५.१६८ ॥  
तदा डमरुनादेन नादितं भुवनत्रयम्॥  
भेरीभाङ्कारशब्देन शङ्खानां निनदेन च॥ ५.१६९ ॥  
तदा दुन्दुबयो नेदुः पटहाश्चसहस्रशः॥  
नन्दी तं नादमाकर्ण्य विस्मयात्तवरीतो ययौ॥ ५.१७० ॥  
तपोवनं यत्र शिवः स्थितः प्रमथसंवृतः॥  
किरातो हि तथा दृष्टो नन्दिना च तदा भृशम्॥ ५.१७१ ॥  
उवाच प्रश्रितो वाक्यं स नन्दी विस्मयान्वितः॥  
किरातं स्तोतुकामऽसौ परमेण समाधिना॥ ५.१७२ ॥  
इहानीतस्त्वया शम्भुस्त्वं भक्तोसि परन्तप॥  
त्वं भक्तोऽहमिह प्राप्तो मां निवेदय शङ्करे॥ ५.१७३ ॥  
तच्छ्रुत्वा वचनं तस्य किरातस्त्वरयान्वितः॥  
नन्दिनं च करे गृह्य शङ्करं समुपागतः॥ ५.१७४ ॥  
प्रहस्य भगवान्रुद्रः किरातं वाक्यमब्रवीत्॥  
कोऽयं त्वया समानीतो गणानामिह सन्निधौ॥ ५.१७५ ॥  
॥किरात उवाच॥  
विज्ञप्तोऽसौ किरातेन शङ्करो लोकशङ्करः॥  
तव भक्तः सदा देव तव पूजारतो ह्यसौ॥ ५.१७६ ॥  
प्रत्यहं रत्नमाणिक्यैः पुष्पैश्चोच्चावचैरपि॥  
जीवितेन धनेनापि पूजितोऽसि न संशयः॥ ५.१७७ ॥  
तस्माज्जानीहि मन्मित्रं नन्दिनं भक्तवत्सल॥ ५.१७८ ॥  
॥महादेव उवाच॥  
न जानामि महाभाग नन्दिनं वैश्यचर्चितम्॥  
त्वं मे भक्तः सखा चेति महाकाल महामते॥ ५.१७९ ॥  
उपाधिरहिता च येऽपि चैव मनस्विनः॥  
तेऽतीव मे प्रिया भक्तास्ते विशिष्टा नरोत्तमाः॥ ५.१८० ॥  
तव भक्तो ह्यहं तात स च मे प्रियकृत्तरः॥  
तावुभौ स्वीकृतौ तेन पार्षदत्वेन शम्भुना॥ ५.१८१ ॥  
ततो विमानानि बहूनि तत्र समागतान्येव महाप्रभाणि॥  
किरातवर्येण स वैश्यवर्य उद्धारितस्तेन महाप्रभेण॥ ५.१८२ ॥  
कैलासं पर्वतं प्राप्तौ विमानैर्वेगवत्तरैः॥  
सारूप्यमेव सम्प्राप्तावीश्वरेण महात्मना॥ ५.१८३ ॥  
नीराजितौ गिरिजया शिवेन सहितौ तदा॥  
उवाचेदं ततो देवी प्रहस्य गजगामिनी॥ ५.१८४ ॥  
यथा त्वं हि महादेव तथा चैतौ न संशयः॥  
स्वरूपेण च गत्या च हास्यभावैः सुपूजितौ॥ ५.१८५ ॥  
मया त्वमेक एवासीः सेवितो वै न संशयः॥  
देव्यास्तद्वचनं श्रुत्वा किरातो वैश्य एव च॥ ५.१८६ ॥  
सद्यः पराङ्मुखौ भूत्वा शङ्करस्य च पश्यतः॥  
भवावस्त्वनुकम्प्यौ च भवता हि त्रिलोचन॥ ५.१८७ ॥  
तव द्वारि स्थितौ नित्यं भाववस्ते नमोनमः॥ ५.१८८ ॥  
तयोर्भावं स भगवान्विदित्वा प्रहसन्भवः॥  
उवाच परया भक्त्या भवतोरस्तु वाञ्छितम्॥ ५.१८९ ॥  
तदा प्रभृति तावेतौ द्वारपालौ बभूवतुः॥  
शिवद्वारि स्थितौ विप्रा मध्याह्ने शिवदर्शिनौ॥ ५.१९० ॥  
एको नन्दी महाकालो द्वावेतौ शिववल्लभौ॥  
ऊचतुस्तौ मुदायुक्तावेक एव सदाशिवः॥ ५.१९१ ॥  
एकाङ्गुलिं समुद्धृत्य महादेवोभ्यभाषत॥  
तथा नन्दी उवाचेदमुद्धृत्य स्वाङ्गुलिद्वयम्॥ ५.१९२ ॥  
एवं सञ्ज्ञान्वितौ द्वारि तिष्ठतस्तौ महात्मनः॥  
शङ्करस्य महाभागाः श्रृण्वन्तु ऋषयो ह्यमी॥ ५.१९३ ॥  
शैलादेन पुरा प्रोक्तं शिवधर्ममनन्तकम्॥  
प्राणिनां कृपया विप्राः सर्वेषां दुष्कृतात्मनाम्॥ ५.१९४ ॥  
ये पापिनोऽप्यधर्मिष्ठा अन्धा मूकाश्च पङ्गवः॥  
कुलहीना दुरात्मानः श्वपचा अपि मानवाः॥ ५.१९५ ॥  
यादृशास्तादृशाश्चान्ये शिवभक्तिपुरस्कृताः॥  
तेऽपि गच्छन्ति सान्निध्यं देवदेवस्य शूलिनः॥ ५.१९६ ॥  
लिङ्गं सिकतामयं ये पूजयन्ति विपश्चितः॥  
ते रुद्रलोकं गच्छन्ति नात्र कार्या विचारणा॥ ५.१९७ ॥  
इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे केदारखण्डे शिवशास्त्रे शिवभक्तिमाहात्म्यवर्णनन्नाम
पञ्चमोऽध्यायः॥ ५ ॥ छ ॥  

