+++
title = "०१"

+++
[अध्यायः ०१]



वेदव्यासः

अध्यायः १  
॥ अथ श्रीस्कान्दे महापुराणे प्रथमं माहेश्वरखण्डं प्रारभ्यते॥  
॥श्रीगणेशाय नमः॥  
ॐनमो भगवते वासुदेवाय॥  
ॐनारायणं नमस्कृत्य नरं चैव नरोत्तमम्॥  
देवीं सरस्वती चैव ततो जयमुदीरयेत्॥ १.१ ॥  

॥व्यास उवाच॥  
यस्याज्ञया जगत्स्रष्टाविरिञ्चिः पालको हरिः॥  
संहर्ता कालरुद्राख्यो नमस्तस्मै पिनाकिने। १.१ ॥  

तीर्थानामुत्तमं तीर्थं क्षेत्राणां क्षेत्रमुत्तमम्॥  
तत्रैव नैमिषारण्ये सौनकाद्यास्तपोधनाः॥  
दीर्घसत्रं प्रकुर्वन्तः सत्रिणः कर्मचेतसः॥ १.२ ॥  

तेषां सदर्शनौत्सुक्यादागतो हि महातपाः॥  
व्यासशिष्यो महाप्राज्ञो लोमशोनाम नामतः॥ १.३ ॥  

तत्रागतं ते ददृशुर्मुनयो दीर्घसत्रिणः॥  
उत्तस्थुर्युगपत्सर्वे सार्घ्यहस्ताः समुत्सुकाः॥ १.४ ॥  

दत्त्वार्घ्यपाद्यं सत्कृत्य मुनयो वीतकल्मषाः॥  
तं पप्रच्छुर्महाभागाः शिवधर्मं सविस्तरम्॥ १.५ ॥  

॥ऋषय ऊचुः॥  
कथयस्व महाप्राज्ञ देवदेवस्य शूलिनः॥  
महिमानं महाभाग ध्यानार्चनसमन्वितम्॥ १.६ ॥  

सम्मार्जने किं फलं स्यात्तथा रङ्गावलीषु च॥  
प्रदाने दर्पणस्याथ तथा वै चामरस्य च॥ १.७ ॥  

प्रदाने च वितानस्य तथा धारागृहस्य च॥  
दीपदाने किं फलं स्यात्पूजायां किं फलं भवेत्॥ १.८ ॥  

कानिकानि च पुण्यानि कथ्यतां शिवपूजने॥  
इतिहासपुराणानि वेदाध्ययनमेव च॥ १.९ ॥  

शिवस्याग्रे प्रकुर्वन्ति कारयन्त्यथ वा नराः॥  
किं फलं च नृणां तेषां कथ्यतां विस्तरेण हि॥ १.१० ॥  

शिवाख्यानपरोलोके त्वत्तो नान्योऽस्ति वै मुने॥ १.११ ॥  

इति श्रुत्वा वचस्तेषां मुनीनां भावितात्मनाम्॥  
उवाच व्यासशिष्योऽसौ शिवमाहात्म्यमुत्तमम्॥ १.१२ ॥  

॥लोमश उवाच॥  
अष्टादशपुराणेषु गीयते वै परः शिवः॥  
तस्माच्छिवस्य माहात्म्यं वक्तुं कोऽपि न पार्यते॥ १.१३ ॥  

शिवेति द्व्यक्षरं नाम व्याहरिइष्यन्ति ये जनाः॥  
तेषां स्वर्गश्च मोक्षश्च भविष्यति न चान्यथा॥ १.१४ ॥  

उदारो हि महादेवो देवानां पतिरिश्वरः॥  
येन सर्वं प्रदत्तं हि तस्मात्सर्व इति स्मृतः॥ १.१५ ॥  

ते धन्यास्ते महात्मानो ये भजन्ति सदा शिवम्॥ १.१६ ॥  

विना सदाशिवं योहि संसारं तर्तुमिच्छति॥  
स मूढो हि महापापः शिवद्वेषी न संशयः॥ १.१७ ॥  

भक्षितं हि गरं येन दक्षयज्ञो विनाशितः॥  
कालस्य दहनं येन कृतं राज्ञः प्रमोचनम्॥ १.१८ ॥  

॥ऋषय ऊचुः॥  
यथा गरं भक्षितं च यथा यज्ञो विनाशितः॥  
दक्षस्य च तथा ब्रूहि परं कौतूहलं हि नः॥ १.१९ ॥  

॥सूत उवाच॥  
दाक्षायणी पुरा दत्ता शङ्कराय महात्मने॥  
वचनाद्ब्रह्मणो विप्रा दक्षेण परमेष्ठिनः॥ १.२० ॥  

एकदा हि स दक्षो वै नैमिषारण्यमागतः॥  
यदृच्छावशमापन्न ऋषिभिः परिपूजितः॥ १.२१ ॥  

स्तुतिभिः प्रणिपातैश्च तथा सर्वैः सुरासुरैः॥  
तत्र स्थितो महादेवो नाभ्युत्थानाभिवादने॥  
चकारास्य ततः क्रुद्धो दक्षो वचनब्रवीत्॥ १.२२ ॥  

सर्वत्र सर्वे हि सुरासुरा भृशं नमन्ति मां विप्रवराः समुत्सुकाः॥  
कथं ह्यसौ दुर्जनवन्महात्मा भूतादिभिः प्रेतपिशाचयुक्तः॥  
श्मशानवासी निरपत्रपो ह्ययं कथं प्रणामं न करोति मेऽधुना॥ १.२३ ॥  

पाखण्डिनो दुर्जनाः पापशीला विप्रं दृष्ट्वा चोद्धता उन्मदाश्च॥  
वध्यास्त्याज्याः सद्भिरेवंविधा हि तस्मादेनं शापितुं चोद्यतोऽस्मि॥ १.२४
॥  

इत्येवमुक्त्वा स महातपास्तदा रुषान्वितो रुद्रमिदं बभाषे॥ १.२५ ॥  

श्रृण्वन्त्वमी विप्रतमा इदानीं वचो हि मे कर्तुमिहार्हथैतत्॥  
रुद्रो ह्ययं यज्ञबाह्यो वृतो मे वर्णातीतो वर्णपरो यतश्च॥ १.२६ ॥  

नन्दी निशम्य तद्वाक्यं शैलादो हि रुषान्वितः॥  
अब्रवीत्त्वरितो दक्षं शापदं तं महाप्रभम्॥ १.२७ ॥  

॥नन्द्युवाच॥  
यज्ञबाह्यो हि मे स्वामी महेशोऽयं कृतः कथम्॥  
यस्य स्मरणमात्रेण यज्ञाश्च सफला ह्यमी॥ १.२८ ॥  

यज्ञो दानं तपश्चैव तीर्थानि विविधानि च॥  
यस्य नाम्ना पवित्राणि सोयं शप्तोऽधुना कथम्॥ १.२९ ॥  

वृथा ते ब्रह्मचापल्याच्छप्तोऽयं दक्ष दुर्मते॥  
येनेदं पालितं विश्वं सर्वेण च महात्मना॥  
शप्तोऽयं स कथं पाप रुद्रोऽयं ब्राह्मणाधम॥ १.३० ॥  

एवं निर्भार्त्सितस्तेन नन्दिना हि प्रजापतिः॥  
नन्दिनं च शशापाथ दक्षो रोषसमन्वितः॥ १.३१ ॥  

यूयं सर्वे रुद्रवरा वेदबाह्याश्च वै भृशम्॥  
शप्ताहि वेदमार्गैश्च तथा त्यक्ता महर्षिभिः॥ १.३२ ॥  

पाषण्डवादसंयुक्ताः शिष्टऽऽचारबहिष्कृताः॥  
कपालिनः पानरतास्तथा कालमुखा ह्यमी॥ १.३३ ॥  

इति शप्तास्तदा तेन दक्षेण शिवकिङ्कराः॥  
तदा प्रकुपितो नन्दी दक्षं शप्तुं प्रचक्रमे॥ १.३४ ॥  

शप्ता वयं त्वया विप्र साधवः शिवकिङ्कराः॥  
वृथैव ब्रह्मचापल्यादहं शापं ददामि ते॥ १.३५ ॥  

वेदवादरता यूयं नान्यदस्तीतिवादिनः॥  
कामात्मानः स्वर्गपरा लोभमोहसमन्विताः॥ १.३६ ॥  

वैदिकं च पुरस्कृत्य ब्राह्मणाः शूद्रयाजकाः॥  
दरिद्रिणो भविष्यन्ति प्रतिग्रहरताः सदा॥ १.३७ ॥  

दक्ष केचिद्भविष्यन्ति ब्राह्मणा ब्रह्मराक्षसाः॥  
॥लोमश उवाच॥  
विप्रास्ते शपितास्तेन नन्दिना कोपिना भृशम्॥ १.३८ ॥  

अथाकर्ण्येश्वरो वाक्यं नन्दिनः प्रहसन्निव॥  
उवाच वाक्यं मधुरं बोधययुक्तं सदाशिवः॥ १.३९ ॥  

॥महादेव उवाच॥  
कोपं नार्हसि वै कर्तुं ब्राह्मणान्प्रति वै सदा॥  
ब्राह्मणागुरवो ह्येते वेदवादरताः सदा॥ १.४० ॥  

वेदो मन्त्रमयः साक्षात्तथा सूक्तमयो भृशम्॥  
सूक्ते प्रतिष्ठितो ह्यात्मा सर्वेषामपि देहिनाम्॥ १.४१ ॥  

तस्मान्नात्मविदो निन्द्या आत्मैवाहं न चेतरः॥  
कोऽयं कस्त्वं क्व चाहं वै कस्माच्छप्ता हि वै द्विजाः॥ १.४२ ॥  

प्रपञ्चरचनां हित्वा बुद्धो भव महामते॥  
तत्त्वज्ञानेन निर्वर्त्य स्वस्थः क्रोधादिवर्जितः॥ १.४३ ॥  

एवं प्रबोधितस्तेन शम्भुना परमेष्ठिना॥  
विवेकपरमो भूत्वा शैलादो हि महातपाः॥  
शिवेन सह सङ्गम्य परमानन्दसम्प्लुतः॥ १.४४ ॥  

दक्षोपि हि रुषाऽऽविष्टऋषिभिः परिवारितः॥  
ययौ स्थानं स्वकं तत्र प्रविवेश रुषाऽन्वितः॥ १.४५ ॥  

श्रद्धां विहाय परमां शिवपूजकानां निन्दापरः स हि बभूव नराधमश्च॥  
सर्वैर्महर्षिभिरुपेत्य स तत्र शर्वं देवं निनिन्द न बभूव कदापि शान्तः॥
॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे केदारखण्डे पुराणप्रस्तावदक्षवृत्तान्तवर्णनन्नाम
प्रथमोऽध्यायः ॥ १ ॥ छ ॥  

