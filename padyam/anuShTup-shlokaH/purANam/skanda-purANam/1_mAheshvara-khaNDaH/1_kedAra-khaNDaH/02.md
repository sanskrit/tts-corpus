+++
title = "०२"

+++
[अध्यायः ०२]



वेदव्यासः

अध्यायः २  
॥लोमश उवाच॥  
एकदा तु तदा तेन यज्ञः प्रारम्भितो महान्॥  
तत्राहूतास्तदा सर्वे दीक्षितेन तपस्विना॥ २.१ ॥  

ऋषयो विविधास्तत्र वशिष्ठाद्याः समागताः॥  
अगस्त्यः कश्यपोऽत्रिश्च वामदेवस्तथा भृगुः॥ २.२ ॥  

दधीचो भगवान्व्यासो भरद्वाजोऽथ गौतमः॥  
एते चान्ये च बहवः समाजग्मुर्महर्षयः॥ २.३ ॥  

तथा सर्वे सुरगणा लोकपालस्तथाऽपरे विद्याधराश्च गन्धर्वाः किन्नराप्सरसां
गणाः॥ २.४ ॥  

सप्तलोकात्समानीतो ब्रह्मा लोकपितामहः॥  
वैकुण्ठाच्च तथा विष्णुः समानीतो मरवं प्रति॥ २.५ ॥  

देवेन्द्रो हि समानीत इन्द्राण्या सह सुप्रभः॥  
तथा चन्द्रो हि रोहिण्या वरुणः प्रिययया सह॥ २.६ ॥  

कुबेरः पुष्पकारूढो मृगाऽऽरूढोऽथ मारुतः॥  
बस्ताऽऽरूढः पावकश्च प्रेताऽऽरूढोऽथ निर्ऋति॥ २.७ ॥  

एते सर्वे समायाता यज्ञवाटे द्विजन्मनः॥  
ते सर्वे सत्कृतास्तेन दक्षेण च दुरात्मना॥ २.८ ॥  

भवनानि महार्हाणि सुप्रभाणि महान्ति च॥  
त्वष्ट्रा कृतानि दिव्यानि कौशल्येन महात्मना॥ २.९ ॥  

तेषु सर्वेषु धिष्ण्येषु यथाजोषं समास्थिताः॥ २.१० ॥  

वर्त्तमाने महायज्ञे तीर्थे कनखले तथा॥  
ऋत्विजश्च कृतास्तेन भृग्वाद्याश्च तपोधनाः॥ २.११ ॥  

दीक्षायुक्तस्तदा दक्षः कृतकौतुकमङ्गलः॥  
भार्यया सहितो विप्रैः कृतस्वत्ययनो भृशम्॥ २.१२ ॥  

रेजे महत्त्वेन तदा सुहृद्भिः परितः सदा॥  
एतस्मिन्नन्तरे तत्र दधीचिर्वाक्यमब्रवीत्॥ २.१३ ॥  

॥दधीचिरुवाच॥  
एते सुरेशा ऋषयो महत्तराः सलोकपालाश्च समागतास्तव॥  
तथाऽपि यज्ञस्तु न शोभते भृशम्पिनाकिना तेन महात्मना विना॥ २.१४ ॥  

येनैव सर्वाण्यपि मङ्गलानि जातानि शंसन्ति महाविपश्चितः॥  
सोऽसौ न दृष्टोऽत्र पुमान्पुराणो वृषध्वजो नीलकण्ठः कपर्दी॥ २.१५ ॥  

अमङ्गलान्येव च मङ्गलानि भवन्ति येनाधिकृतानि दक्ष॥  
त्रियम्बकेनाथ सुमङ्गलानि भवन्ति सद्योह्यपमङ्गलानि॥ २.१६ ॥  

तस्मात्त्वयैव कर्तव्यमाह्वानं परमेष्ठिना॥  
त्वरितं चैव शक्रेण विष्णुना प्रभविष्णुना॥ २.१७ ॥  

सर्वैरेव हि गन्तव्यं यत्र देवो महेश्वरः॥ २.१८ ॥  

दाक्षायण्या समेतं तमानयध्वं त्वरान्विताः॥  
तेन सर्वं पवित्रं स्याच्छम्भुना योगिना भृशम्॥ २.१९ ॥  

यस्य स्मृत्या च नामोक्त्या समग्रं सुकृतं भवेत्॥  
तस्मात्सर्वप्रयत्नेन समानेयो वृषध्वजः॥ २.२० ॥  

तस्य तद्वचनं श्रुत्वा प्रहसन्नाह दुष्टधीः॥  
मूलं विष्णुर्हि देवानां यत्र धर्मः सनातनः॥ २.२१ ॥  

यस्मिन्वेदाश्च यज्ञाश्च कर्माणिविविधानि च॥  
प्रतिष्ठितानि सर्वाणि सोऽसौ विष्णुरिहागतः॥ २.२२ ॥  

सत्यलोकात्समायातो ब्रह्मा लोकपितामहः॥  
वेदैश्चोपनिषद्भिश्च आगमैर्विविधैः सह॥ २.२३ ॥  

तथा सुरगणैः साकमागतः सुरराट्‌ स्वयम्॥  
तथा यूयं समायाता ऋषयो वीतकल्मषाः॥ २.२४ ॥  

येये यज्ञोचिताः शान्तास्तेते सर्वे समागताः॥  
वेदवेदार्थतत्त्वज्ञाः सर्वे यूयं दृढव्रताः॥ २.२५ ॥  

अत्रैव च किमस्माकं रुद्रेणापि प्रयोजनम्.॥  
कन्या दत्ता मया विप्रा ब्रह्मणा नोदितेन हि॥ २.२६ ॥  

अकुलीनो ह्यसौ विप्रा नष्टो नष्टप्रियः सदा॥  
भूतप्रेतपिशाचानां पतिरेको दुरत्ययः॥ २.२७ ॥  

आत्मसम्भावितो मूढःस्तब्धो मौनी समत्सरः॥  
कर्मण्यस्मिन्नयोग्योऽसौ नानीतो हि मयाऽधुना॥ २.२८ ॥  

तस्मात्त्वया न वक्तव्यं पुनरेवं वचोद्विज॥  
सर्वैर्भवद्भिः कर्तव्यो यज्ञो मे सफलो महान्॥ २.२९ ॥  

एतच्छ्रुत्वा वचस्तस्य दधीचिर्वाक्यमब्रवीत्॥ २.३० ॥  

॥दधीचिरुवाच॥  
सर्वेषामृषिवर्याणां सुराणां भावितात्मनाम्॥  
अनयोऽयं महाञ्जातो विना तेन महात्मना॥ २.३१ ॥  

विनाशोऽपि महान्सद्योह्यत्रत्यानां भविष्यति॥  
एवमुक्त्वा दधीचोऽसावेक एव विनिर्गतः॥ २.३२ ॥  

यज्ञवाटाच्च दक्षस्य त्वरितः स्वाश्रमं ययौ॥  
मुनौ विनिर्गते दक्षः प्रहसन्निदमब्रवीत्॥ २.३३ ॥  

गतः शिवप्रियो वीरो दधीचिर्नाम नामतः॥  
आविष्टचित्ता मन्दाश्च मिथ्यावादरताः खलाः॥ २.३४ ॥  
वेदबाह्य दुराचारास्त्याज्यास्ते ह्यत्र कर्मणि॥  
वेदवादरता यूयं सर्वे विष्णुपुरोगमाः॥ २.३५ ॥  

यज्ञं मे सफलं विप्राः कुर्वन्तु ह्यचिरादिव॥  
तदा ते देवयजनं चक्रुः सर्वे सहर्षयः॥ २.३६ ॥  

एतस्मिन्नन्तरे तत्र पर्वते गन्धमादने॥  
धारागृहे विमानेन सखीभिः परिवारिता॥ २.३७ ॥  

दाक्षायणी महादेवी चकार विविधास्तदा॥  
क्रीडा विमानमध्यस्ता कन्दुकाद्याः सहस्रशः॥ २.३८ ॥  

क्रीडासक्ता तदा देवी ददर्शाथ महासती॥  
यज्ञं प्रयान्तं सोमं च रोहिण्या सहितं प्रभुम्॥ २.३९ ॥  

क्व गमिष्यति चन्द्रोऽयं विजये पृच्छ सत्वरम्॥  
तयोक्ता विजया देवी तं पप्रच्छ यथोचितम्॥ २.४० ॥  

कथितं तेन तत्सर्वं दक्षस्यैव मखादिकम्॥  
तच्छ्रुत्वा त्वरिता देवी विजया जातसम्भ्रमा॥  
कथयामास तत्सर्वं यदुक्तं शशिना भृशम्॥ २.४१ ॥  

विमृश्य कारणं देवी किमाह्वानं करोति न॥  
दक्षः पिता मे माता च विस्मृता मां कुतोऽधुना॥ २.४२ ॥  

पृच्छामि शङ्करं चाद्य कारणं कृतनिश्चया॥  
स्थापयित्वा सखीस्तत्र आगता शङ्करं प्रति॥ २.४३ ॥  

ददर्शतं सभामध्ये त्रिलोचनमवस्थितम्॥  
गणैः परिवृतं सर्वैश्चण्डमुण्डादिभिस्तदा॥ २.४४ ॥  

बाणो भृङ्गिस्तथा नन्दी शैलादो हि महातपाः॥  
महाकालो महाचण्डो महामुण्डो महाशिराः॥ २.४५ ॥  

धूम्राक्षो धूम्रकेतुश्च धूम्रपादस्तथैव च॥  
एते चान्ये च बहवो गणा रुद्रानुवर्तिनः॥ २.४६ ॥  

केचिद्भयानका रौद्राः कबन्धाश्च तथा परे॥  
विलोचनाश्च केचिच्च वक्षोहीनास्तथा परे॥ २.४७ ॥  

एवम्भूताश्च शतशः सर्वे ते कृत्तिवाससः॥  
जटाकलापसम्भूषाः सर्वे रुद्राक्षभूषणाः॥ २.४८ ॥  

जितेन्द्रिया वीतरागाः सर्वे विषयवैरिणः॥  
एभिः सर्वैः परिवृतः शङ्करो लोकशङ्करः॥  
दृष्टस्तया उपाविष्ट आसने परामाद्भुते॥ २.४९ ॥  

आक्षिप्तचित्ता सहसा जगाम शिवसन्निधिम्॥  
शिवेन स्थापिता स्वाङ्के प्रीतियुक्तेन वल्लभा॥ २.५० ॥  

प्रेम्णोदिता वचोभिः सा बहुमानपुरःसरम्॥  
किमागमनकार्यम्मे वद शीघ्रं सुमध्यमे॥ २.५१ ॥  

एवमुक्ता तदा तेन उवाचासितलोचना॥ २.५२ ॥  

॥सत्युवाच॥  
पितुर्मम महायज्ञे कस्मात्तव न रोचते॥  
गमनं देवदेवश तत्सर्वं कथय प्रभो॥ २.५३ ॥  

सुहृदामेष वै धर्मः सुहृद्भिः सह सङ्गतिम्॥  
कुर्वन्ति यन्महादेव सुहृदां प्रीतिवर्धिनीम्॥ २.५४ ॥  

तसमात्सर्वप्रयत्नेन अनाहूतोऽपि गच्छ भोः॥  
यज्ञवाटं पितुर्मेऽद्य वचनान्मे सदाशिव॥ २.५५ ॥  

तस्यास्तद्वचनं श्रुत्वा ब भाषे सूनृतं वचः॥  
त्वया भद्रे न गन्तव्यं दक्षस्य यजनं प्रति॥ २.५६ ॥  

तस्य ये मानिनः सर्वे ससुरासुकिन्नराः॥  
ते स्रेव यजनं प्राप्ताः पितुस्तव न संशयः॥ २.५७ ॥  

अनाहूताश्च ये सुभ्रु गच्छन्ति परमन्दिरम्॥  
अपमानं प्राप्नुवन्ति मरणादधिकं ततः॥ २.५८ ॥  

परेषां मन्दिरं प्राप्त इन्द्रोपि लघुतां व्रजेत्॥  
तस्मात्त्वाया न गन्तव्यं दक्षस्य यजनं शुभे॥ २.५९ ॥  

एवमुक्ता सती तेन महेशेन महात्मना॥  
उवाच रोषसंयुक्तं वाक्यं वाक्यविदां वरा॥ २.६० ॥  

यज्ञो हि सत्यं लोके त्वं स त्वं देववरेश्वर॥  
अनाहूतोऽसि तेनाद्य पित्रा मे दृष्टचारिणा॥  
तत्सर्वं ज्ञातुमिच्छामि तस्य भावं दुरात्मनः॥ २.६१ ॥  

तस्माच्चाद्यैव गच्छामि यज्ञवाडं पितुर्म्मम॥  
अनुज्ञां देहि मे नाथ देवदेव जगत्पते॥ २.६२ ॥  

इत्युक्तो भगवान्रुद्रस्तया देव्या शिवः स्वयम्॥  
विज्ञाताखिलदृग्द्रष्टा भगवान्भूतभावनः॥ २.६३ ॥  

स तामुवाच देवेशो महेशः सर्वसिद्धिदः॥  
गच्छ देवि त्वरायुक्ता वचनान्मम सुव्रते॥ २.६४ ॥  

एतं नन्दिनमारुह्य नानाविधगणान्विता॥  
गणाः षष्टिसहस्राणि जग्मूरौद्राः शिवज्ञया॥ २.६५ ॥  

तैर्गणैः संवृता देवी जगाम पितृमन्दिरम्॥  
निरीक्ष्य तद्बलं सर्वं महादेवोतिविस्मितः॥ २.६६ ॥  

भूषणानि महार्हाणि तेभ्यो देव्यै परन्तपः॥  
प्रेषयामास चाव्यग्रो महादेवोऽनु पृष्ठतः॥ २.६७ ॥  

देव्या गतं वै स्वपितुर्गृहं तदा विमृश्य सर्वं भगवान्महेशः॥  
दाक्षायणी पित्रवमानिता सती न यास्यतीति स्वपुरं पुनर्जगौ॥ २.६८ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे केदारखण्डे दक्षयज्ञं प्रति सतीदेव्यागमनवर्णनन्नाम
द्वितीयोऽध्यायः॥ २ ॥  

