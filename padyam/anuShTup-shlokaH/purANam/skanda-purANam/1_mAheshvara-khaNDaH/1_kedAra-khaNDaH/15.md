+++
title = "१५"

+++
[अध्यायः १५]



वेदव्यासः

अध्यायः १५  

॥ ऋषय ऊचुः॥  
राज्यं प्राप्तो हि देवेन्द्रः कथितस्ते गुरुं विना॥  
गुरोरवज्ञया जातो राज्यभ्रंशो हि तस्य तु॥ १५.१ ॥  
केन प्रणोदितश्चेन्द्रो बभूव चिरमासने॥  
तत्सर्वं कथयाशु त्वं परं कौतूहलं हि नः॥ १५.२ ॥  
॥लोमश उवाच॥  
गुरुणापि विना राज्यं कृतवान्स शचीपतिः॥  
विश्वरूपोक्तविधिना इन्द्रो राज्ये स्थितो महान्॥ १५.३ ॥  
विश्वकर्मसुतो विप्रा विश्वरूपो महानृपः॥  
पुरोहितोऽथ शक्रस्य याजकश्चाभवत्तदा॥ १५.४ ॥  
तस्मिन्यज्ञेऽवदानैश्च यजने असुरान्सुरान्॥  
मनुष्यांश्चैव त्रिशिरा अपरोक्षं शचीपतेः॥ १५.५ ॥  
देवान्ददाति साक्रोशं दैत्यांस्तूष्णीमथाददात्॥  
मनुष्यान्मध्यपातेन प्रत्यहं स ग्रहान्द्विजः॥ १५.६ ॥  
एकदा तु महेन्द्रेण सूचितो गुरुलाघवात्॥  
अलक्ष्यमाणेन तदा ज्ञातं तस्य चिकीर्षितम्॥ १५.७ ॥  
दैत्यानां कार्यसिद्ध्यर्थमवदानं प्रयच्छति॥  
असौ पुरोहितोऽस्माकं परेषां च फलप्रदः॥ १५.८ ॥  
इति मत्वा तदा शक्रो वज्रेण शतपर्वणा॥  
चिच्छेद तच्छिरांस्येव तत्क्षणादभवद्वधः॥ १५.९ ॥  
येनाकरोत्सोमपानमजायन्त कपिञ्जलाः॥  
ततोन्येन सुरापानात्कलविङ्का भवन्मुखात्॥ १५.१० ॥  
अन्याननादजायन्त तित्तिरा विश्वरूपिणः॥  
एवं हतो विश्वरूपः शक्रेण मन्दभागिना॥ १५.११ ॥  
ब्रह्महत्या तदोद्भूता दुर्धर्षा च भयावहा॥  
दुर्धर्षा दुर्मुखा दुष्टा चण्डालरजसान्विता॥ १५.१२ ॥  
ब्रह्महत्या सुरापानं स्तेयं गुर्वङ्गनागमः॥  
इत्येषामप्यघवतामिदमेव च निष्कृतिः॥ १५.१३ ॥  
नामव्याहरणं विष्णोर्यतस्तद्विषया मतिः॥  
त्रिशिरा धूम्रहस्ता सा शक्रं ग्रस्तुमुपाययौ॥ १५.१४ ॥  
ततो भयेन महता पलायनपरोऽभवत्॥  
पलायमानं तं दृष्ट्वा ह्यनुयाता भयावहा॥ १५.१५ ॥  
यतो धावति साऽधावत्तिष्ठन्तमनुतिष्ठति॥  
अङ्गकृता यथा छाया शक्रस्यपरिवेष्टितुम्॥  
आयाति तावत्सहसा इन्द्रोऽप्यप्सु न्यमज्जत॥ १५.१६ ॥  
शीघ्रत्वेन यथा विप्राश्चिरन्तनजलेचरः॥ १५.१७ ॥  
एवं दिव्यशतं पूर्णं वर्षाणां च शचीपतेः॥  
वसतस्तस्य दुःखेन तथा चैव शतद्वयम्॥  
अराजकं तदा जातं नाकपृष्ठे भयावहम्॥ १५.१८ ॥  
तदा चिन्तान्विता देवा ऋषयोऽपि तपस्विनः॥  
त्रैलोक्यं चाऽऽपदा ग्रस्तं बभूव च तदा द्विजाः॥ १५.१९ ॥  
एकोऽपि ब्रह्महा यत्र राष्ट्रे वसति निर्भयः॥  
अकालमरणं तत्र साधूनामुपजायते॥ १५.२० ॥  
राजा पापयुतो यस्मिन्राष्ट्रे वसति तत्र वै॥  
दुर्भिक्षं चैव मरणं तथैवोपद्रवा द्विजाः॥ १५.२१ ॥  
भवन्ति बहवोऽनर्थाः प्रजानां नाशहेतवे॥  
तस्माद्राज्ञा तु कर्तव्यो धर्म्मः श्रद्धापरेण हि॥ १५.२२ ॥  
तथा प्रकृतयो राज्ञः शुचजित्वेन प्रतिष्ठिताः॥  
इन्द्रेण च कृतं पापं तेन पापेन वै द्विजाः॥  
नानाविधैर्महातापैः सोपद्रवमभूज्जगत्॥ १५.२३ ॥  
॥शौनक उवाच॥  
अश्वमेधशतेनैव प्राप्तं राज्यं महत्तरम्॥  
देवानामखिलं सूत कस्माद्विघ्रमजायत॥  
शक्रस्य च महाभाग यथावत्कथयस्व न॥ १५.२४ ॥  
॥सूत उवाच॥  
देवानां दानवानां च मनुष्याणां विशेषतः॥  
कर्म्मैव सुखदुःखानां हेतुभूतं न संशयः॥ १५.२५ ॥  
इन्द्रेण च कृतं विप्रा महद्भूतं जुगुप्सितम्॥  
गुरोरवज्ञा च कृता विश्वरूपवधः कृतः॥ १५.२६ ॥  
गौतमस्य गुरोः पत्नी सेविता तस्य तत्फलम्॥  
प्राप्तं महेन्द्रेण चिरं यस्य नास्ति प्रतिक्रिया॥ १५.२७ ॥  
ये हि दृष्कटतकर्म्माणो न कुर्वन्ति च निष्कृतिम्॥  
दुर्दशां प्रप्नुवन्त्येते यथैवेन्द्रः शतक्रतुः॥ १५.२८ ॥  
दुष्कृतोपार्जितस्या तः प्रायाश्चित्तं हि तत्क्षणात्॥  
कर्तव्यं विधिवद्विप्राः सर्वपापोपशान्तये॥ १५.२९ ॥  
उपपातकमध्यस्तं महापातकतां व्रजेत्॥ १५.३० ॥  
ततः स्वधर्मनिष्ठां च ये कुर्वन्ति सदा नराः॥  
प्रातर्मध्याह्नसायाह्ने तेषां पापं विनश्यति॥ १५.३१ ॥  
प्राप्नुवन्त्युत्तमं लोकं नात्र कार्या विचारणा॥  
तस्मादसौ दुराचारः प्राप्ते वै कर्मणः फलम्॥ १५.३२ ॥  
स प्रधार्य तदा सर्वे लोकपालास्त्वरान्विताः॥  
बृहस्पतिमुपागम्य सर्वमात्मनि धिष्ठितम्॥  
कथयामासुरव्यग्रा इन्द्रस्य च गुरुं प्रति॥ १५.३३ ॥  
देवैरुक्तं वचो विप्रा निशम्य च बृहस्पतिः॥  
अराजकं च सम्प्राप्तं चिन्तयामास बुद्धिमान्॥ १५.३४ ॥  
किं कार्यं चाद्य कर्तव्यं कथं श्रेयो भविष्यति॥  
देवानां चाद्य लोकानामृषीणां भावितात्मनाम्॥ १५.३५ ॥  
मनसैव च तत्सर्वं कार्याकार्यं विचार्य च॥  
जगाम शक्रं त्वरितो देवैः सह महायशाः॥ १५.३६ ॥  
प्राप्तो जलाशयं तं च यत्रास्ते हि पुरन्दरः॥  
यस्य तीरे स्थिता हत्या चण्डालीव भयावहा॥ १५.३७ ॥  
तत्रोविष्टास्ते सर्वे देवा ऋषिगणान्विताः॥  
आह्वानं च कृतं तस्य शक्रस्य गुरुणा स्वयम्॥ १५.३८ ॥  
समुत्थितस्ततः शक्रो ददर्श स्वगुरुं तदा॥  
बाष्पपूरितवक्त्रो हि बृहस्पतिमभाषत॥ १५.३९ ॥  
प्रणिपत्य च तत्रत्यान्कृताञ्जलिरभाषत॥  
तदा दीनमुखो भूत्वा मनसा संविमृश्य च॥ १५.४० ॥  
स्वयमेव कृतं पूर्वमज्ञानलक्षणं महत्॥  
अधुनैव मया कार्यं किं कर्तव्यं वद प्रभो॥ १५.४१ ॥  
प्रहस्योवाच भगवान्बृहस्पति रुदारधीः॥  
पुरा त्वया कृतं यच्च तस्येदं कर्मणः फलम्॥ १५.४२ ॥  
मां च उद्दिश्य भो इन्द्र तद्भोगादेव सङ्क्षयः॥  
प्रायश्चितं हि हत्याया न दृष्टं स्मृतिकारिभिः॥ १५.४३ ॥  
अज्ञानतो हि यज्जातं पापं तस्य प्रतिक्रिया॥  
कथिता धर्म्मशास्त्रज्ञैः सकामस्य न विद्यते॥ १५.४४ ॥  
सकामेन कृतं पापमकामं नैव जायते॥  
ताभ्यां विषयभेदेन प्रायश्चित्तं विधीयते॥ १५.४५ ॥  
मरणान्तो विधिः कार्यो कामेन हि कृतेन हि॥  
अज्ञानजनिते पापे प्रायश्चित्तं विधीयते॥ १५.४६ ॥  
तस्मात्त्वया कृतं यच्च स्वयमेव हतो द्विजः॥  
पुरोहितश्च विद्वांश्च तस्मान्नास्ति प्रतिक्रिया॥ १५.४७ ॥  
यावन्मरणमप्येति तावदप्सु स्थिरो भव॥ १५.४८ ॥  
शताश्वमेधसञ्ज्ञं च यत्फलं तव दुर्मते॥  
तन्नष्टं तत्क्षणादेव घातितो हि द्विजो यदा॥ १५.४९ ॥  
सच्छिद्रे च यथा तोयं न तिष्ठति घटेऽण्वपि॥  
तथैव सुकृतं पापे हीयते च प्रदक्षिणम्॥ १५.५० ॥  
तस्माच्च दैवसंयोगात्प्राप्तं स्वर्गादिकं च यैः॥  
यथोक्तं तद्भवेत्तेषां धर्मिष्ठानां न संशयः॥ १५.५१ ॥  
एतच्छ्रुत्वा वचस्तस्य शक्रो वचनमब्रवीत्॥  
कुकर्मणा मदीयेन प्राप्तमेतन्न संशयः॥ १५.५२ ॥  
अमरावती माशु त्वं गच्छ देवर्षिबिः सह॥  
लोकानां कार्यसिद्ध्यर्थे देवानां च बृहस्पते॥  
इन्द्रं कुरु महाभाग यस्ते मनसि रोचते॥ १५.५३ ॥  
यथा मृतस्तथा हं वै ब्रह्महत्यावृतो महान्॥  
रागद्वेषसमुत्थेन पापेनास्मि परिप्लुतः॥ १५.५४ ॥  
तस्मात्त्वरान्विता यूयं देवराजानमाशुः वै॥  
कुर्वतु मदनुज्ञाताः सत्यं प्रतिवदामि वः॥ १५.५५ ॥  
एवमुक्तास्तदा सर्वे बृहस्पतिपुरोगमाः॥  
एत्यामरावतीं तूर्णं पुरन्दरविचेष्टितम्॥  
कथयामासुरव्यग्रा शचीं प्रति यथा तथा॥ १५.५६ ॥  
राज्यस्य हेतोः किं कार्यं विमृशन्तः परस्परम्॥ १५.५७ ॥  
एवं विमृश्यमानानां देवानां तत्र नारदः॥  
यदृच्छयागतस्तत्र देवर्षिरमितद्युतिः॥ १५.५८ ॥  
उवाच पूजितो देवान्कस्माद्यूयं विचेतसः॥  
तेनोक्ताः कथयामासुः सर्वं शक्रस्य चेष्टितम्॥ १५.५९ ॥  
गतमिन्द्रस्य चेन्द्रत्वमेनसा परमेण तु॥  
ततः प्रोवाच तान्देवान्देवर्षिर्नारदो वचः॥ १५.६० ॥  
यूयं देवाश्च सर्वज्ञास्तपसा विक्रमेण च॥  
तस्मादिन्द्रो हि कर्तव्यो नहुषः सोमवंशजः॥ १५.६१ ॥  
सोऽस्मिन्राष्ट्रे प्रतिष्ठाप्यस्त्वरितेनैव निर्जराः॥  
एकोनमश्वमेधानां शतं तेन महात्मना॥  
कृतमस्ति महाभागा नहुषेण च यज्वना॥ १५.६२ ॥  
शच्या श्रुतं च तद्वाक्यं नारदस्य मुखोद्गतम्॥  
गतान्तःपुरमव्यग्रा बाष्पपूरितलोचना॥ १५.६३ ॥  
नारदस्य वचः श्रुत्वा सर्वे देवान्वमोदयन्॥ १५.६४ ॥  
नहुषं राज्यमारोढुमैकपद्येन ते यदा॥  
आनीतो हि तदा राजा नहुषो ह्यमरावतीम्॥ १५.६५ ॥  
राज्यं दत्तं महेन्द्रस्य सुरैः सर्वैर्महर्षिभिः॥  
तदागस्त्यादयः सर्वे नहुषं पर्युपासत॥ १५.६६ ॥  
गन्धर्वाप्सरसो यक्षा विद्याधरमहोरगाः॥  
यक्षाः सुपर्णाः पतगा ये चान्ये स्वर्गवासिनः॥ १५.६७ ॥  
तदा महोत्सवो जातो देवपुर्यां निरन्तरः॥  
शङ्खतूर्यमृदङ्गानि नेदुर्दुन्दुभयः समम्॥ १५.६८ ॥  
गायकाश्च जगुस्तत्र तथा वाद्यानि वादकाः॥  
नर्तका ननृतुस्तत्र तथा राज्यमहोत्सवे॥ १५.६९ ॥  
अभिषिक्तस्तदा तत्र बृहस्पतिपुरोगमैः॥ १५.७० ॥  
अर्चितो देवसूक्तैश्च यथा वद्ग्रहपूजनम्॥  
कृतवांश्चैव ऋषिभिर्विद्वद्भिर्भावितात्मभिः॥ १५.७१ ॥  
तथा च सर्वैः परिपूजितो महान्राजा सुराणां नहुषस्तदानीम्॥  
इन्द्रासने चेन्द् समानरूपः संस्तूयमानः परमेण वर्चसा॥ १५.७२ ॥  
सुगन्धदीपैश्च सुवाससा युतोऽलङ्कारभोगैः सुविराजिताङ्गः॥  
बभौ तदानीं नहुषो मुनीद्रैः संस्तूयमानो हि तथाऽमरेन्द्रैः॥ १५.७३ ॥  
इति परमकलान्वितोऽसौ सुरमुनिवरगणैश्च पूज्यमानः॥  
नहुषनृपवरोऽभवत्तदानीं हृदि महता हृच्छयेनतप्तः॥ १५.७४ ॥  
॥नहुष उवाच॥  
इन्द्राणी कथमद्यैव नायाति मम सन्निधौ॥  
तां चाह्वयत शीघ्रं भो मा विलम्बितुमर्हथ॥ १५.७५ ॥  
नहुपस्य वचः श्रुत्वा बृहस्पतिरुदारधीः॥  
शचीभवनमासाद्य उवाच च सविस्तरम्॥ १५.७६ ॥  
शक्रस्य दुर्निमित्तेन ह्यनीतो नहुषोऽत्र वै॥  
राज्यार्ते भामिनि त्वं च अर्द्धासनगता भव॥ १५.७७ ॥  
शची प्रहस्य चोवाच बृहस्पतिमकल्मषम्॥  
असौ न परिपूर्णो हि यज्ञैः शक्रासने स्थितः॥  
एकोनमश्वमेधानां शतं कृतमनेन वै॥ १५.७८ ॥  
तस्मान्न योग्यो प्रहस्य चोवाच बृहस्पतिमकल्पणषम्॥  
असौ न परिपूर्णो हि यज्ञैः शक्रासने स्थितः॥  
अवाह्यवाहनेनैव अत्रागत्य लभेत माम्॥ १५.७९ ॥  
तथेति गत्वा त्वरितो बृहस्पतिरुवाच तम्॥  
नहुषं कामसन्तप्तं शच्योक्तं च यथातथम्॥ १५.८० ॥  
तथेति मत्वा राजासौ नहुषः काममोहितः॥  
विमृश्य परया बुद्ध्या अवाह्यं किं प्रशस्यते॥ १५.८१ ॥  
स बुद्ध्या च चिरं स्मृत्वा ब्राह्मणाश्चतपस्विनः॥  
अवाह्याश्च भवन्त्यस्मादात्मानं वाहयाम्यहम्॥ १५.८२ ॥  
द्वाभ्यां च तस्याः प्राप्त्यर्थमिति मे हृदि वर्तते॥  
शिबिकां च ददौ ताभ्यां द्विजाभ्यां काममोहितः॥ १५.८३ ॥  
उपविश्य तदा तस्यां शिवबिकायां समाहितः॥  
सर्पसर्पेति वचनान्नोदयामास तौ तदा॥ १५.८४ ॥  
अगस्त्यः शिबिकावाही ततः क्रुद्धोऽशपन्नृपम्॥  
विप्राणामवमन्ता त्वमुन्मत्तोऽजगरो भव॥ १५.८५ ॥  
शापोक्तिमात्रतो राजा पतितो ब्राह्मणस्य हि॥  
तत्रैवाजगरो भूत्वा विप्रशापो दुरत्ययः॥ १५.८६ ॥  
यथा हि नहुषो जातस्तथा सर्वेऽपि तादृशाः॥  
विप्राणामवमानेन पतिन्ति निरयेऽशुचौ॥ १५.८७ ॥  
तस्मासर्वप्रयत्नेन पदं प्राप्य विचक्षणैः॥  
अप्रमत्तैर्नरैर्भाव्यमिहामुत्र च लब्धये॥ १५.८८ ॥  
तथैव नहुषः सर्प्पो जातोरण्ये महाभये॥  
एवं चैवाभवत्तत्र देवलोके ह्यराजकम्॥ १५.८९ ॥  
तथैव ते सुराः सर्वे विस्मयाविष्टचेतसः॥  
अहो बत महत्कष्टं प्राप्तं राज्ञा ह्यनेन वै॥ १५.९० ॥  
न मर्त्य लोको न स्वर्गो जातो ह्यस्य दुरात्मनः॥  
सतामवज्ञया सद्यः सुकृतं दग्धमेव हि॥ १५.९१ ॥  
याज्ञिको ह्यपरो लोके कथ्यतां च महामुने॥  
तदोवाच महातेजा नारदो मुनिसत्तमः॥ १५.९२ ॥  
ययातिं च महाभागा आनयध्वं त्वरान्विताः॥  
देवदूतास्तु वै तूर्णं ययातिं द्रुतमानयन्॥ १५.९३ ॥  
विमानमारुह्य तदा महात्मा ययौ दिवं देवदूतैः समेतः॥  
पुरस्कृतो देववरैस्तदानीं तथोरगैर्यक्षगन्धर्वसिद्धैः॥ १५.९४ ॥  
आयातः सोऽमरावत्यां त्रिदशैरभितोषितः॥  
इन्द्रासने चोपविष्टो बभाषे च स सत्वरम्॥ १५.९५ ॥  
नारदेनैवमुक्तस्तु त्वं राजा याज्ञिको ह्यसि॥  
सतामवज्ञया प्राप्तो नहुषो दन्दशूकताम्॥ १५.९६ ॥  
ये प्राप्नुवन्ति धर्मिष्ठा दैवेन परमं पदम्॥  
प्राक्तनेनैव मूढास्ते न पश्यन्ति शुभाशुभम्॥ १५.९७ ॥  
पतन्ति नरके घोरे स्तब्धा वै नात्र संशयः॥ १५.९८ ॥  
॥ययातिरुवाच॥  
यैः कृतं पुण्यं तेषां विघ्नः प्रजायते॥  
अल्पकत्वेन देवर्षे विद्धि सर्वं परं मम॥ १५.९९ ॥  
महादानानि दत्तानि अन्नदानयुतानि च॥  
गोदानानि बहून्येव भूमिदानयुतानि च॥ १५.१०० ॥  
तथैव सर्वाण्यपि चोत्तमानि दानानि चोक्तानि मनीषिभिर्यदा॥  
एतानि सर्वाणि मया तदैव दत्तानि काले च महाविधानतः॥ १५.१०१ ॥  
यज्ञैरिष्टं वाजपेयातिरात्रैर्ज्योतिष्टोमै राजसूयादिभिश्च॥  
शास्त्रप्रोक्तैरश्वमेधादिभिश्च यूपैरेषालङ्कृता भूः समन्तात्॥ १५.१०२ ॥  
देवदेवो जगन्नाथ इष्टो यज्ञैरनेकशः॥  
गालवाय पुरे दत्ता कन्या त्वेषा च माधवी॥ १५.१०३ ॥  
पत्नीत्वेन चतुर्भ्यश्च दत्ताः कन्या मुने तदा॥  
गालवस्य गुरोरर्थे विश्वामित्रस्य धीमतः॥ १५.१०४ ॥  
एवं भूतान्यनेकानि सुकृतानि मया पुरा॥  
महान्ति च बहून्येव तानि वक्तुं न पार्यते॥ १५.१०५ ॥  
भूयः पृष्टः सर्वदेवैः स राजा कृतं सर्वं गुप्तमेव यथार्थम्॥  
विज्ञातुमिच्छाम यथार्थतोपि सर्वे वयं श्रोतुकामा ययाते॥ १५.१०६ ॥  
वचो निशम्य देवानां ययातिरमितद्युतिः॥  
कथयामास तत्सर्वं पुण्यशेषं यथार्थतः॥ १५.१०७ ॥  
कथितं सर्वमेतच्च निःशेषं व्यासवत्तदा॥  
स्वपुण्यकथनेनैव ययातिरपतद्भुवि॥ १५.१०८ ॥  
तत्क्षणादेव सर्वेषां सुराणां तत्र पश्यताम्॥  
एवमेव तथा जातमराजकमतन्द्रितम्॥ १५.१०९ ॥  
अन्यो न दृश्यते लोके याज्ञिको यो हि तत्र वै॥  
शक्रासनेऽभिषे कार्यं श्रूयतां हि द्विजोत्तमाः॥ १५.११० ॥  
सर्वे सुराश्च ऋषयोऽथ महाफणीन्द्रा गन्धर्वयक्षखगचारणकिन्नराश्च॥  
विद्याधराः सुरगणाप्सरसां गणाश्च चिन्तापराः समभवन्मनुजास्तथैव॥ १५.१११ ॥  
इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे केदारखण्डे शिवशास्त्रे देवेन्द्रस्वाराज्याभिषेकवृत्तान्ते
देवेन्द्रस्य ब्रह्महत्ययोपद्रुतौ नहुषशापययातिभूषण्यवृत्तान्तवर्णनन्नाम
पञ्चदशोऽध्यायः॥ १५ ॥ छ ॥  

