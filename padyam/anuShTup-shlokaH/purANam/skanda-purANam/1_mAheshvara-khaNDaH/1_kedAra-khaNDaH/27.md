+++
title = "२७"

+++
[अध्यायः २७]



वेदव्यासः

अध्यायः २७  
॥लोमश उवाच॥  
तथैव विष्णुना सर्वे पर्वताश्च प्रपूजिताः॥  
सह्याचलश्च विन्ध्यश्च मैनाको गन्धमादनः॥ २७.१ ॥  

माल्यवान्मलयश्चैव महेन्द्रो मन्दरस्तथा॥  
मेरुश्चैव प्रयत्नेन पूजितो विष्णुना तदा॥ २७.२ ॥  

श्वेतः कृतः श्वेतगिरिर्निलाद्रिश्च तथैव च॥  
उदयाद्रिश्च श्रृङ्गश्च अस्ताचलवरो महान्॥ २७.३ ॥  

मानसाद्रिस्तथा शैलः कैलासः पर्वतोत्तमः॥  
लोकालोकस्तथा शैलः पूजितः परमेष्ठिना॥ २७.४ ॥  

एवं ते पर्वतश्रेष्ठाः पूजिताः सर्व एव हि॥  
तथान्ये पूजितास्तेन सर्वे पर्वतवासिनः॥ २७.५ ॥  

विष्णुना ब्रह्मणा सार्द्धं कृतं सर्वं यथोचितम्॥  
अन्येहनि च सम्प्राप्ते वरयात्रा कृता तथा॥ २७.६ ॥  

हिमाद्रिणा बन्धुभिश्च पर्वतं गन्धमादनम्॥  
ययुः सर्वे सुरगणा गणाश्च बहवस्तथा॥ २७.७ ॥  

प्रमथाश्च तथा सर्वे तथा चण्डीगणाः परे॥  
ये चान्ये बहवस्तत्र समायाता हिमालया॥ २७.८ ॥  

शिवस्योद्वहनं विप्राः शिवेन परिभाविताः॥  
परं हर्षं समापन्ना दृष्ट्वा तौ दम्पती तदा॥ २७.९ ॥  

पार्वतीसहितः शम्भुः शम्भुना सह पार्वती॥  
पुष्पगन्धौ यथा स्यातां वागर्थाविव तत्त्वतः॥ २७.१० ॥  

तथा प्रकृतिपुंसौ च ऐकपद्येन नान्यथा॥  
दम्पती तौ गजारूढौ शुशुभाते महाप्रभौ॥ २७.११ ॥  

विमास्थस्तदा ब्रह्मा विष्णुश्च गरुडोपरि॥  
ऐरावतगतश्चेन्द्रः कुबेरः पुष्पकोपरि॥ २७.१२ ॥  

पाशी च मकरा रूढो यमो महिषमेव च॥  
प्रेतारूढो नैर्ऋतः स्यादग्निर्बस्तगतो महान्॥ २७.१३ ॥  

मृगारूढोऽथ पवन ईशो वृषभमेव च॥  
इत्येवं लोकपालाश्च सग्रहाः परमेष्ठिनः॥ २७.१४ ॥  

स्वैः स्वैर्बलैः परिक्रान्तास्तथान्ये प्रमथादयः॥  
हिमाद्रिश्च महाशैल ऋषभो गन्धमादनः॥ २७.१५ ॥  

सह्याचलो नीलगिरिर्मन्दरो मलयाचलः॥  
कैलासो हि महातेजा मैनाकश्च महाप्रभः॥ २७.१६ ॥  

एते चान्ये च गिरयः क्षीमन्तो हि महाप्रभाः॥  
सकलत्राश्च ते सर्वे ससुताश्च मनोरमाः॥ २७.१७ ॥  

बलिनो रूपिणः सर्वे मेर्वाद्यास्तत्र पर्वताः॥  
वरयात्राप्रसङ्गेन शिवार्चनपराभवन्॥ २७.१८ ॥  

नन्दिना ह्युपविष्टास्ते मेर्वाद्यास्तत्र पर्वताः॥  
वरयात्रा कृता ते यथोक्ता च हिमाद्रिणा॥  
सर्वैस्तैर्बन्धुभिः सार्द्धं पुनरागमनं कृतम्॥ २७.१९ ॥  

स्वकालयस्थो हिमवान्स रेजे हि महा यशा॥  
शिवसम्पर्कजेनैव महसा परमेम च॥  
विख्यातो हि महाशैलस्त्रिषु लोकेषु विश्रुतः॥ २७.२० ॥  

कन्यादानेन महता तुष्टो यस्य च शङ्करः॥  
ते धन्यास्ते महात्मानः कृतकृतत्यास्तथैव च॥ २७.२१ ॥  

द्व्यक्षरं नाम येषां च जिह्वाग्रे संस्थितं सदा॥  
शिवेति द्व्यक्षरं नाम यैर्हृदीरितमद्य वै॥  
ते वै मनुष्यरूपेण रुद्रा एव न संशयः॥ २७.२२ ॥  

किञ्चिद्दानेन सन्तुष्टः पत्रेणापि तथैव च॥  
तोयेनापि हि सन्तुष्टो महादेवो निरन्तरम्॥ २७.२३ ॥  

पत्रेण पुष्पेण तथा जलेन प्रीतो भवत्येष सदाशिवो हि॥  
तस्माच्च सर्वैः प्रतिपूजनीयः शिवो मद्दाभाग्यकरो नृणामिह॥ २७.२४ ॥  

एको महाञ्ज्योतिरजः परेशः परापराणां परमो महात्मा॥  
निरन्तरो निर्विकारो निरीशो निराबाधो निर्विकल्पो निरीहः॥ २७.२५ ॥  

निरञ्जनो नित्यरूपो निरोधो नित्यानन्दो नित्यमुक्ताः सदेव॥  
एवम्भूतो देवदेवोऽर्च्चितश्च तैर्देवाद्यर्विश्ववेद्यो भवश्च॥  
स्तुतो ध्यातः पूजितश्चिन्तितश्च सर्वज्ञोऽसौ सर्वदा सर्वदश्च॥ २७.२६ ॥  

यथा वरिष्ठो हिमवान्प्रसिद्धः सर्वैर्गुणैः सर्वगुणो महात्मा॥  
विश्वेशवन्द्यो हि तदा हिमालयो जातो गिरीणां प्रवरस्तदानीम्॥ २७.२७ ॥  

मेनया सह धर्मात्मा यथास्थानगतस्ततः॥  
सर्वान्विसर्जयामास पर्वतान्पर्वतेश्वरः॥ २७.२८ ॥  

गतेषु तेषु हिमवान्पुत्रैः पौत्रैः प्रपौत्रकैः॥  
राजा गिरीणां प्रवरो महादेवप्रसादतः॥ २७.२९ ॥  

अथो गिरिजया सार्द्धं महेशो गन्धमादने॥  
एकान्ते च मतिं चक्रे रमणार्थं स्वरूपवान्॥ २७.३० ॥  

सुरतेनैव महता तपसा हि समागमे॥  
द्वयोः सुरतमारब्धं तद्द्वयोश्च तदाऽभवत्॥ २७.३१ ॥  

अनिष्टं महदाश्चर्यं प्रलयोपममेव च॥  
तस्मिन्महारते प्राप्ते नाविन्दन्त सुखं परम्॥ २७.३२ ॥  

सर्वे ब्रह्मादयो देवाः कार्याकार्यव्यवस्थितौ॥  
रेतसा च जगत्सर्वं नष्टं स्थावरजङ्गमम्॥ २७.३३ ॥  

सस्मार चाग्निं ब्रह्मा च विष्णुश्चाध्यात्मदायकः॥  
मनसा संस्मृतः सद्यो जगामाग्निस्त्वरान्वितः॥ २७.३४ ॥  

ताभ्यां सम्प्रेषितोऽपश्यद्रुचिरं शिवमान्दिरम्॥  
द्वारि स्थितं नन्दिनं च ददर्शाग्रे महाप्रभम्॥ २७.३५ ॥  

अग्निर्ह्रस्वस्तदा भूत्वा काश्मीरसदृशच्छविः॥  
प्रविष्टोन्तः पुरं शम्भोर्नानाश्चर्यसमन्वितम्॥ २७.३६ ॥  

अनेकरत्नसंवीतं प्रासादैश्च स्वलं कृतम्॥  
तदङ्गणमनुप्राप्य उपविश्याह हव्यवाट्॥ २७.३७ ॥  

पाणिपात्रस्य मे ह्यम्ब भिक्षां देह्यवरोधतः॥  
तच्छ्रुत्वा वचनं तस्य पाणिपात्रस्य बालिका॥ २७.३८ ॥  

यावद्दातुं च सारेभे भिक्षां तस्मै ततः स्वयम्॥  
उत्थाय सुरतात्तस्माच्छिवो हि कुपितो भृशम्॥ २७.३९ ॥  

रुद्रस्त्रिशूलमुद्यम्य भैरवो ह्यऽभवत्तदा॥  
निवारितो गिरिजया वधात्तस्माच्छिवः स्वयम्॥  
भिक्षां तस्मै ददौ वाचा अग्नये जातवेदसे॥ २७.४० ॥  

पाणौ भिक्षां गृहीत्वाथ प्रत्यक्षं तेन चाग्निना॥  
भिक्षिता कुपिता तं वै शशाप गिरिजा ततः॥ २७.४१ ॥  

रे भिक्षो भविता शापात्सर्वभक्षो ममाशु वै॥  
अनेन रेतसा सद्यः पीडां प्राप्स्यसि सर्वतः॥ २७.४२ ॥  

इत्युक्तो भक्षयित्वाग्नी रेत ईशस्य हव्यवाट्॥  
यत्र देवाः स्थिताः सर्वे ब्रह्माद्याश्चैव सर्वशः॥ २७.४३ ॥  

आगत्याकथयत्सर्वं तद्रेतोभक्षणादिकम्॥  
सर्वे सगर्भा ह्यभवन्निन्द्राद्या देवतागणाः॥ २७.४४ ॥  

अग्नेर्यथा हविश्चैव सर्वेषामुपतिष्ठति॥  
अग्नेर्मुखोद्भवेनैव रेतसा ते सुरेश्वराः॥ २७.४५ ॥  

सगर्भाह्यभवन्सर्वे चिन्तया चप्रपीडिताः॥  
विष्णुं शरणमाजग्मुर्द्देवदेवेश्वरं प्रभुम्॥ २७.४६ ॥  

॥देवा ऊचुः॥  
त्वं त्राता सर्वदेवानां लोकानां प्रभुरेव च॥  
तस्माद्रक्षा विधातव्या शरणागतवत्सल॥ २७.४७ ॥  

वयं सर्वे मर्तुकामा रेतसानेन पीडिताः॥  
असुरेभ्यः परित्रस्ता वयं सर्वे दिवौकसः॥ २७.४८ ॥  

शरणं शङ्करं याताः परित्रातुं कृतोद्वहाः॥  
यदा पुत्रो हि रुद्रस्य भविष्यति तदा वयम्॥  
सुखिनः स्याम सर्वे निर्भयाश्च त्रिविष्टपे॥ २७.४९ ॥  

एवं विष्टभ्यमानानां सर्वेषां भयमागतम्॥  
अनेन रेतसा विष्णो जीवितुं शक्यते कथम्॥ २७.५० ॥  

त्रिवर्गो हि यथा पुंसां कृतो हि सुपरिष्कृतः॥  
विपरीतो भवत्येव विना देवेन नान्यथा॥ २७.५१ ॥  

तस्मात्तद्वै बलं मत्वा सर्वेषामपि देहिनाम्॥  
कार्याकार्यव्यवस्थायां सर्वे मन्यामहे वयम्॥ २७.५२ ॥  

तथा निशम्य देवानां परेशः परिदेवनम्॥  
उवाच प्रहसन्वाक्यं देवानां देवतारिहा॥ २७.५३ ॥  

स्तूयतां वै महादेवो महेशः कार्यगौरवात्॥ २७.५४ ॥  

तथेति गत्वा ते सर्वे देवा विष्णुपुरोगमाः॥  
तथा ब्रह्मादयः सर्व ईडिरे ऋषयो हरम्॥ २७.५५ ॥  

ॐनमो भर्गाय देवाय नीलकण्ठाय मीढुषे॥  
त्रिनेत्राय त्रिवेदाय लोकत्रितयधारिणे॥ २७.५६ ॥  

त्रिस्वराय त्रिमात्राय त्रिवेदाय त्रिमूर्त्तये॥  
त्रिवर्गाय त्रिधामाय त्रिपदाय त्रिशूलिने॥ २७.५७ ॥  

त्राहित्राहि महादेव रेतसो जगतः पते॥ २७.५८ ॥  

ब्रह्मणा तु स्तुतो यावत्तावद्देवो वृषध्वजः॥  
प्रादुर्बभूव तत्रैव सुराणां कार्यसिद्धये॥ २७.५९ ॥  

दृष्टस्तदानीं जगदेकबन्धुर्महात्मभिर्देववरैः सुपूजितः॥  
संस्तूयमानो विविधैर्वचोभिः प्रत्यग्रूपैः श्रुतिसम्मतैश्च॥ २७.६० ॥  

स्तुवतां चैव देवानामुवाच परमेश्वरः॥  
त्रासं कुर्वन्तु मा सर्वे रेतसानेन पीडिताः॥ २७.६१ ॥  

वमनं वै भवद्भिश्च कार्यमद्यैव भोःसुराः॥  
तथेति मत्वा ते सर्व इन्द्राद्या देवतागणाः॥  
वेमुः सर्वे तदा विप्रास्तद्रेतः शङ्करस्य च॥ २७.६२ ॥  

ऐकपद्येन तद्रेतो महापर्वतसन्निभम्॥  
तप्तचामीकरप्रख्यं बभूव परमाद्भुतम्॥ २७.६३ ॥  

सर्वे च सुखिनो जाता इन्द्राद्या देवतागणाः॥  
विना ह्यग्निं च ते सर्वे परितुष्टास्तदाऽभवन्॥ २७.६४ ॥  

तेनाग्निनापि चोक्तस्तु शङ्करो लोकशङ्करः॥  
किं मयाद्य महा देव कर्तव्यं देवतावर॥ २७.६५ ॥  

तद्ब्रूहि मे प्रभोऽद्य त्वं येनाहं सर्वदा सुखी॥  
भविष्यामि च येनाहं देवानां हव्यवाहकः॥ २७.६६ ॥  

तदोवाच शिवः साक्षाद्देवानामिह श्रृण्वताम्॥  
रेतो विसृज्यतां योनौ तदाग्निः प्रहसन्नवि॥ २७.६७ ॥  

उवाच शङ्करं देवं भवत्तेजो दुरासदम्॥  
इदमुल्बणवत्तेजो धार्यते प्राकृतैः कथम्॥ २७.६८ ॥  

ततः प्रोवाच भगवानग्निं प्रति महेश्वरः॥  
मासिमासि प्रतप्तानां देहे तेजो विसृज्यताम्॥ २७.६९ ॥  

तथेति मत्वा वचनं महाप्रभः स जातवेदाः परमेण वर्चसा॥  
समुज्ज्वलंस्तत्र महाप्रभावो ब्राह्मे मुहूर्त्ते हि सचोपविष्टः॥ २७.७० ॥  

तदा प्रातः समुत्थाय प्रातः स्नानपराः स्त्रियः॥  
ययुः सदा ऋषीणां च सत्यस्ता जातवेदसम्॥ २७.७१ ॥  

दृष्ट्वा प्रज्वलितं तत्र सर्वास्ताः शीतकर्षिताः॥  
तप्तुकामास्तदा सर्व्वा ह्यरुधत्या निवारिताः॥ २७.७२ ॥  

तया निवारिताश्चापि तास्तेपुः कृत्तिकाः स्वयम्॥  
यावत्तेपुश्च ताः सर्व्वा रेतसः परमाणवः॥  
विविशू रोमकूपेषु तासां तत्रैव सत्वरम्॥ २७.७३ ॥  

नीरेतोग्निस्तदा जातो विश्रान्तः स्वयमेव हि॥ २७.७४ ॥  

ततस्ता ऋषिभार्या हि ययुः स्वभवनं प्रति॥  
ऋषिभिस्तु तदा शप्ताः कृत्तिकाः खेचराभवन्॥ २७.७५ ॥  

तदानीमेव ताः सर्वा व्यभिचारेण दुःखिताः॥  
तत्ससर्जुस्तदा रेतः पृष्ठे हिमवतो गिरेः॥ २७.७६ ॥  

एकपद्येन तद्रेतस्तप्तचामीकरप्रभम्॥  
गङ्गायां च तदा क्षिप्रं कीचकैः परिवेष्टितम्॥ २७.७७ ॥  

षण्मुखं बालकं ज्ञात्वा सर्वे देवा मुदान्विताः॥  
गर्गेणोक्तास्तदन्ते वै सुखेन ह्रियतामिति॥ २७.७८ ॥  

शम्भोः पुत्रः प्रसादेन सर्वो भवति शाश्वतः॥  
गङ्गायाः पुलिने जातः कार्त्तिकेयो महाबलः॥ २७.७९ ॥  

उपविष्टोथ गाङ्गेयो ह्यहोरात्रोषितस्तदा॥  
शाखो विशाखोऽतिबलः षण्मुखोऽसौ महाबलः॥ २७.८० ॥  

जातो यदाथ गङ्गायां षण्मुखः शङ्करात्मजः॥  
तदानीमेव गिरिजा सञ्जाता प्रस्नुतस्तनी॥ २७.८१ ॥  

शिवं निरीक्ष्य सा प्राह हे शम्भो प्रस्नवो महान्॥  
सञ्जातो मे महादेव किमर्थस्तन्निरीक्ष्यताम्॥  
सर्वज्ञोऽपि महादेवो ह्यब्रवीत्तामथाज्ञवत्॥ २७.८२ ॥  

नारदस्तत्र चागत्य प्रोक्तवाञ्जन्म तस्य तत्॥  
शिवाय च शिवायै च पुत्रो जातो हि सुन्दरः॥ २७.८३ ॥  

तदाकर्ण्य वचो विप्रा हर्षनिर्भरमानसाः॥  
बभूवुः प्रमथाः सर्वे गन्धर्वा गीततत्पराः॥ २७.८४ ॥  

अनेकाभिः पताकाभिश्चैलपल्लवतोरणैः॥  
तथा विमानैर्बहुभिर्बभौ प्रज्वलितो महान्॥  
पर्वतः पुत्रजननाच्छङ्करस्य महात्मनः॥ २७.८५ ॥  

तदा सर्वे सुरगणा ऋषयः सिद्धचारणाः रक्षोगन्धर्वयक्षाश्च अप्सरोगणसेविताः॥
॥  

एकपद्येन ते सर्वे सहिताः शङ्करेण तु॥  
द्रष्टुं गाङ्गेयमधिकं जग्मुः पुलिनसंस्थितम्॥ २७.८७ ॥  

ततो वृषभमारुह्य ययौ गिरिजया सह॥  
अन्यैः समेतो भगवान्सुरैरिन्द्रादिभिस्तथा॥ २७.८८ ॥  

तदा शङ्खाश्च भेर्यश्च नेदुस्तूर्यीण्यनेकशः॥ २७.८९ ॥  

तदानीमेव सर्वेशं वीरभद्रादयो गणाः॥  
अन्वयुः केलिसंरब्धा नानावादित्रवादकाः॥  
वादयन्तश्च वाद्यानि ततानि विततानि च॥ २७.९० ॥  

केचिन्नृत्यपरास्तत्र गायकाश्च तथा परे॥  
स्तावकाः स्तूयमानाश्च चक्रुस्ते गुणकीर्तनम्॥ २७.९१ ॥  

एवंविधास्ते सुरसिद्धयक्षा गन्धर्वविद्याधरपन्नगा ह्यमी॥  
शिवेन सार्द्धं परिहृष्टचित्ता द्रष्टुं ययुस्तं वरदं च शाङ्करिम्॥ २७.९२
॥  

यावत्समीक्षयामासुर्गाङ्गेयं शङ्करोपमम्॥  
ददृशुस्ते महत्तेजो व्याप्तमासीज्जगत्त्रयम्॥ २७.९३ ॥  

तत्तोजसावृतं बालं तप्तचामीकरप्रभम्॥  
सुमुखं सुश्रिया युक्तं सुनसं सुस्मितेक्षणम्॥ २७.९४ ॥  

चारुप्रसन्न वदनं तथा सर्वागसुन्दरम्॥  
तं दृष्ट्वा महदाश्चर्यं गाङ्गेयं प्रथितात्मकम्॥ २७.९५ ॥  

ववन्दिरे तदा बालं कुमारं सूर्यवर्चसम्॥  
प्रमथाश्च गणाः सर्वे वीरभद्रादयस्तथा॥ २७.९६ ॥  

परिवार्योपतस्थुस्ते वामदक्षिणभागतः॥  
तथा ब्रह्मा च विष्णुश्च इन्द्रश्चापि सुरैर्वृतः॥ २७.९७ ॥  

ऋषयो यक्षगन्धर्वाः परिवार्य कुमारकम्॥  
दण्डवत्पितिता भूमौ केचिच्च नतकन्धराः॥ २७.९८ ॥  

प्रणेमुः शिरसा चान्ये मत्वा स्वामिनमव्ययम्॥  
अवाद्यन्त विचित्राणि वादित्राणि महोत्सवे॥  
एवमभ्युदये तस्मिन्नृषयः शान्तिमापठम्।. २७.९९ ॥  

एतस्मिन्नन्तरे यातः शङ्करो गिरिजापतिः॥  
अवतीर्य वृषाच्छीघ्रं पार्वत्या सहसुव्रताः॥ २७.१०० ॥  

पुत्रं निरैक्षत तदा जगदेकबन्धुः प्रीत्या युतः परमया सह वै भवान्या॥  
स्नेहान्वितो भुजगभोगयुतो हि साक्षात्सर्वेश्वरः परिवृतः प्रमथैः
प्रहृष्टः॥ २७.१०१ ॥  

उपगुह्य गुहं तत्र पार्वती जातसम्भ्रमा॥  
प्रस्नुतं पाययामास स्तनं स्नेहपरिप्लुता॥ २७.१०२ ॥  

तदा नीराजितो देवैः सकलत्रैर्मुदान्वितैः॥  
जयशब्देन महता व्याप्तमासीन्नभस्तलम्॥ २७.१०३ ॥  

ऋषयो ब्रह्मगोषेण गीतेनैव च गायकाः॥  
वाद्यैश्च वादकाश्चैव उपतस्थुः कुमारकम्॥ २७.१०४ ॥  

स्वमङ्कमारेप्य तदा गिरीशः कुमारकं तं प्रभया महाप्रभम्॥  
बभौ भवानीपतिरेव साक्षाच्छ्रिया युतः पुत्रवतां वरिष्ठः॥ २७.१०५ ॥  

दम्पती तौ तदा तत्र ऐकपद्येन नन्दतुः॥  
अभिषिच्यमान ऋषिभिरावृतः सुरसत्तमैः॥ २७.१०६ ॥  

कुमारः क्रीडयामास उत्सङ्गे शङ्करस्य च॥  
कण्ठे स्थितं वासुकिं च पाणिभ्यां समपीडयत्॥ २७.१०७ ॥  

मुखं प्रपीडयित्वाऽसौ पाणीनगणयत्तदा॥  
एकं त्रीणिदशाष्टौ च विपरीतक्रमेण च॥ २७.१०८ ॥  

प्रहस्य भगवाञ्छम्भुरुवाच गिरिजां तदा॥ २७.१०९ ॥  

मन्दस्मितेन च तदा भगवान्महेशः प्राप्तो मुदञ्च परमां गिरिजासमेतः॥  
प्रेम्णा सगद्गदगिरा जगदेकबन्धुर्नोवाच किञ्चन तदा भुवनैकभर्ता॥ २७.११० ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे कार्त्तिकेयस्वामिकुमारोत्पत्तिवर्णनन्नाम सप्तविंशोऽध्यायः॥
॥ छ ॥  

