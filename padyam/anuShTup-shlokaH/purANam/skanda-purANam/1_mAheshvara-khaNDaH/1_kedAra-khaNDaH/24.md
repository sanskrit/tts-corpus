+++
title = "२४"

+++
[अध्यायः २४]



वेदव्यासः

अध्यायः २४  
॥लोमश उवाच॥  
तथैव सर्वं परया मुदान्वितश्चक्रे गिरीन्द्रः स्वसुतार्थमेव॥  
गर्गं पुरस्कृत्य महानुभावो मङ्गल्यभूमिं परया विभूत्या॥ २४.१ ॥  

आहूय विश्वकर्माणं कारयामास सादरम्॥  
मण्डपं च सुविस्तीर्णं वेदिकाभिर्मनोरमम्॥ २४.२ ॥  

अयुतेनैव विस्तारं योजनानां द्विजोत्तमाः॥  
मण्डपं च गुणोपेतं नानाश्चर्यसमन्विततम्॥ २४.३ ॥  

स्थावरं जङ्गमं चैव सदृशं च मनोहरम्॥  
जङ्गमं च जितं तत्र स्थावरेण तथैव च॥ २४.४ ॥  

जङ्गमेन च तत्रैव जितं स्थावरमेव च॥  
पयसा च जिता तत्र स्थलभूमिरभूत्तदा॥ २४.५ ॥  

जलं किं नु स्थलं तत्र न विदुस्तत्त्वतो जनाः॥  
क्वचित्सिंहाः क्वचिद्धंसाः सारसाश्च महाप्रभाः॥ २४.६ ॥  

क्वचिच्छिखण्डिनस्तत्र कृत्रिमाः सुमनोहराः॥  
तथा नागाः कृत्रिमाश्च हयाश्चैव तथा मृगाः॥ २४.७ ॥  

के सत्याः के असत्याश्च संस्कृता विश्वकर्मणा॥  
तथैव चैवं विधिना द्वारपाः अद्भुताः कृताः॥ २४.८ ॥  

पुंसो धनूंषि चोत्कृष्य स्थावरा जङ्गमोपमाः॥  
तथाश्वाः सादिभिश्चैव गजाश्च गजसादिभिः॥ २४.९ ॥  

चामरैर्वीज्यमानाश्च केचित्पुष्पाङ्कुरान्विताः॥  
केचिच्च पुरुषास्तत्र विरेजुः स्रग्विणस्तथा॥ २४.१० ॥  

कृत्रिमाश्च तथा बह्व्यः पताकाः कल्पितास्तथा॥  
द्वारि स्थिता महालक्ष्मीः क्षीरोदधिसमुद्भवा॥ २४.११ ॥  

गजाः स्वलङ्कृता ह्यासन्कृत्रिमा ह्यकृतोपमाः॥  
तथाश्वाः सादिभिश्चैव गजाश्च गजसादिभिः॥ २४.१२ ॥  

रथा रथियुता ह्यासन्कृत्रिमा ह्यकृतोपमाः॥  
सर्वेषां मोहनार्थाय तथा च संसदः कृताः॥ २४.१३ ॥  

महाद्वारि स्थितो नन्दी कृतस्तेन हि मण्डपे॥  
शुद्धस्फटिकसङ्काशो यथा नन्दी तथैव सः॥ २४.१४ ॥  

तस्योपरि महद्दिव्यं पुष्पकं रत्नभूषितम्॥  
राजितं पल्लवाच्छत्रैश्चामरैश्च सुशोभितम्॥ २४.१५ ॥  

वामपार्श्वे गजौ द्वौ च शुद्धकाश्मीरसन्निभौ॥  
चतुर्दतौ षष्टिवर्षौ महात्मानौ महाप्रभौ॥ २४.१६ ॥  

तथैव दक्षिणे पार्श्वे द्वावश्वौ दंशितौ कृतौ॥  
रत्नालङ्कारसंयुक्ताँल्लोकपालांस्तथैव च॥ २४.१७ ॥  

षोडशप्रकृतीस्तेन याथातथ्येन धीमता॥  
सर्वे देवा यथार्थेन कृता वै विश्वकर्मणा॥ २४.१८ ॥  

तथैव ऋषयः सर्वे भृग्वाद्यश्च तपोधनाः॥  
विश्वे च पार्षदैः साकमिन्द्रो हि परमार्थतः॥ २४.१९ ॥  

कृताः सर्वे महात्मानो याथातथ्येन धीमता॥  
एवम्भूतः कृतस्तेन मण्डपो दिव्यरूपवान्॥ २४.२० ॥  

अनेकाश्चर्यसम्भूतो दिव्यो दिव्यविमोहनः॥  
एतस्मिन्नन्तरे तत्र आगतो नारदोग्रतः॥ २४.२१ ॥  

ब्रह्मणा नोदितस्तत्र हिमालयगृहं प्रति॥  
नारदोथ ददर्शाग्रे आत्मानं विनयान्वितम्॥ २४.२२ ॥  

भ्रान्तो हि नारदस्तेन कृत्रिमेण महायशाः॥  
अवलोकपरस्तत्र चरितं विश्वकर्मणः॥ २४.२३ ॥  

प्रविष्टो मण्डपं तस्य हिमाद्रे रत्नचित्रितम्॥  
सुवर्णकलशैर्जुष्टं रम्भाद्यैरुपशोभितम्॥ २४.२४ ॥  

सहस्रस्तम्भसंयुक्तं ततोऽद्रिः स्वगणैर्वृतः॥  
तमृषिं पूजयामास किं कार्यमिति पृष्टवान्॥ २४.२५ ॥  

॥नारद उवाच॥  
आगतास्ते महात्मानो देवा इन्द्रपुरोगमाः॥  
तथा महर्षयः सर्वे गणैश्च परिवारिताः॥  
महादेवो वृषारूढो ह्यागतोद्वहनं प्रति॥ २४.२६ ॥  

ततस्तद्वचनं श्रुत्वा हिमवान्गिरिसत्तमः॥  
उवाच नारदं वाक्यं प्रशस्तमधुरं महत्॥ २४.२७ ॥  

पूजयित्वा यथान्यायं गच्छ त्वं शङ्करं प्रति॥ २४.२८ ॥  

ततस्तद्वचनं श्रुत्वा मुनिर्हिमवतो गिरेः॥  
तथैव मत्वा वचनं शैलराजानब्रवीत्॥  
मेनाकेन च सह्येन मेरुणा गिरिणा सह॥ २४.२९ ॥  

एभिः समेतो ह्यधुनामहामते यतस्व शीघ्रं शिवमत्र चानय॥  
देवैः समेतं च महर्षिवर्यैः सुरासुरैर्चितपादपङ्कजम्॥ २४.३० ॥  

तथेति मत्वा स जगाम तूर्णां सहै व तैः पर्वतराजभिश्च॥  
त्वरागतश्चैकपदेन शम्भुं प्राप्नोदृषीणां प्रवरो महात्मा॥ २४.३१ ॥  

तावद्दृष्टो महादेवो देवैश्च परिवारितः॥  
तदा ब्रह्मा च विष्णुश्च रुद्रश्चैव सुरैः सह॥ २४.३२ ॥  

पप्रचछुर्नारदं सर्वे येऽन्ये रुद्रचरा भृशम्॥  
कथ्यतां पृच्छमानानामस्माकं कथ्यते न हि॥ २४.३३ ॥  

एकैकस्यात्मजाः स्वाः स्वाः सह्यमैनाकमेरवः॥  
कन्यां दास्यन्ति वा शम्भोः किं त्विदानीं प्रवर्तते॥ २४.३४ ॥  

ततोऽवोचन्महातेजा नारदश्चर्षिसत्तमः॥  
ब्रह्माणं पुरतः कृत्वा विष्णुं प्रति सहेतुकम्॥ २४.३५ ॥  

एकान्तमाश्रित्य तदा सुरेन्द्रं स नारदो वाक्यमिदं बभाषे॥  
त्वष्ट्रा कृतं वै भवनं महत्तरं येनैव सर्वे च विमोहिता वयम्॥ २४.३६ ॥  

पुरा कृतं तस्य महात्मनस्त्वया किं विस्मृतं तत्सकलं शचीपते॥  
तस्मादसौ त्वां विजिगीषुकामो गृहे वसंस्तस्यगिरेर्महात्मनः॥ २४.३७ ॥  

अहो विमोहितस्तेन प्रतिरूपेण भास्वता॥  
तथा विष्णुः कृतस्तेन शङ्खचक्रगदादिभृत्॥ २४.३८ ॥  

ब्रह्मा चैव तथाभूतस्तं चैव कृतवानसौ॥ २४.३९ ॥  

मायामयो वृषभस्तेन वेषात्कृतो हि नागोश्वतरस्तथैव॥  
तथा चान्यान्याप्यनेनामरेन्द्र सर्वाण्येवोल्लिखितान्यत्र विद्धि॥ २४.४०
॥  

तच्छ्रुत्वा वचनं तस्य देवेन्द्रो वाक्यमब्रवीत्॥ २४.४१ ॥  

विष्णुं प्रति तदा शीघ्रं दृष्ट्वा यामि वसात्र भोः॥  
पुत्रशोकेन तप्तोऽसौ व्याजेनान्येन वाऽकरोत्॥ २४.४२ ॥  

तस्य तद्वचनं श्रुत्वा देवदेवो जनार्द्दनः॥  
उवाच प्रहसन्वाक्यं शक्रमाप्तभयं तदा॥ २४.४३ ॥  

निवातकवचैः पूर्वं मोहितोऽसि शचीपते॥  
विद्याऽमृता तत्र मया समानीतोपसत्तये॥ २४.४४ ॥  

महाविद्याबलेनैव प्रविश्य मण्डपेऽधुना॥  
पर्वतो हिमवानेष तथान्ये पर्वतोत्तमाः॥ २४.४५ ॥  

विपक्षा हि कृताः सर्वे मम वाक्याच्च वासव॥  
हेतुं स्मृत्वाथ वै त्वष्टा मायया ह्यकरोदिदम्॥ २४.४६ ॥  

जयमिच्छन्ति वै मूढा न च भेतव्यमण्वपि॥ २४.४७ ॥  

एवं विवदमानांस्तान्देवाञ्छक्रपुरोगमान्॥  
सान्त्वयामास वै विष्णुर्नारदं ते ततोऽब्रुवन्॥ २४.४८ ॥  

ददाति वा न ददाति कन्यां गिरीन्द्रः स्वां वै कथ्यतां शीघ्रमेव॥  
किं तेन दृष्टां किं कृतं चाद्य शम्स तत्सर्वं भो नारद ते नमोऽस्तु॥ २४.४९
॥  

तच्छ्रुत्वा प्रहसञ्छम्भुरुवाच वचनं तदा॥  
कन्यां दास्यति चेन्मह्यं पर्वतो हि हिमालयः॥  
मायया मम किं कार्यं वद विष्णो यथातथम्॥ २४.५० ॥  

केनाप्वुपायेन फलं हि साध्यमित्युच्यते पण्डितैर्न्यायविद्भिः॥  
तस्मात्सर्वैर्गम्यतां शीघ्रमेव कार्यार्थोभिश्चेन्द्रपुरोगमैश्च॥ २४.५१
॥  

तदा शिवोऽपि विश्वात्मा पञ्चबाणेन मोहितः॥  
महाभूतेन भूतेशस्त्वन्येषां चैव का कथा॥ २४.५२ ॥  

एवं च विद्यमानेऽसौ शम्भुः परमशोभनः॥  
कृतो ह्यनङ्गेन वशे यथान्यः प्राकृतो जनः॥ २४.५३ ॥  

मदनो हि बली लोके येन सर्वमिदं जगत्॥  
जितमस्ति निजप्रौढ्या सदेवर्षिसमन्वितम्॥ २४.५४ ॥  
सर्वेषामेव भूतानां देवानां च विशेषतः॥  
राजा ह्यनङ्गो बलवान्यस्य चाज्ञा बलीयसी॥ २४.५५ ॥  

पार्वतीस्त्रीस्वरूपेण अजेयो भुवनत्रये॥  
तां दृष्ट्वा हि स्त्रियं सर्वे ऋषयोऽपि विचक्षणाः॥ २४.५६ ॥  

देवा मनुष्या गन्धर्वाः पिशाचोरगराक्षसाः॥  
आज्ञानुल्लङ्घिनः सर्वे मदनस्य महात्मनः॥ २४.५७ ॥  

तपोबलेन महता तथा दानबलेन च॥  
वेत्तुं न शक्यो मदन्नो विनयेन विना द्विजाः॥ २४.५८ ॥  

तस्मादनङ्गस्य महान्क्रोधो हि बलवत्तरः॥  
ईश्वरं मदनेनैवं मोहितं वीक्ष्य माधवः॥ २४.५९ ॥  

उवाच वाक्यं वाक्यज्ञो मा चिन्तां कुरु वै प्रभो॥  
यदुक्तं नारदेनैव मण्डपं प्रति सर्वशः॥ २४.६० ॥  

त्वष्ट्रा कृतं विचित्रं च तत्सर्वं मदनात्प्रभोः॥  
तदानीं शङ्करो वाक्यमुवाच मधुसूदनम्॥ २४.६१ ॥  

अविद्यया वृतं तेन कृतं त्वष्ट्रा हि मण्डपम्॥  
किं तु वक्ष्यामहे विष्णो मण्डपः केवलेन हि॥ २४.६२ ॥  

विवाहो हि महाभाग अविद्यामूल एव च॥  
तस्मात्सर्वे वयं याम उद्वाहार्थं च सम्प्रति॥ २४.६३ ॥  

नारदं च पुरस्कृत्य सर्वे देवाः सवासवाः॥  
हिमाद्रिसहिता जग्मुर्मन्दिरं परमाद्भुतम्॥  
अनेकाश्चर्यसंयुक्तं विचित्रं विश्वकर्मणा॥ २४.६४ ॥  

कृतं च तेनाद्य पवित्रमुत्तमं तं यज्ञवाटं बहुभिः पुरस्कृतम्॥  
विचित्रचित्रं मनसो हरं च तं यज्ञवाटं स चकार बुद्धिमान्॥ २४.६५ ॥  

प्रवेक्ष्यमाणास्ते सर्वे सुरेन्द्रा ऋषिभिः सह॥  
दृष्टा हिमाद्रिणा तत्र अभ्युत्थानगतोऽभवत्॥ २४.६६ ॥  

तथैव तेषां च मनोहराणि हर्म्याणि तेन प्रतिकल्पितानि॥  
गन्धर्वयक्षाः प्रमथाश्च सिद्धा देवाश्च नागाप्सरसां गणाश्च॥  
वसन्ति यत्रैव सुखेन तेभ्यः स तत्रतत्रोपवनं चकार॥ २४.६७ ॥  

तेषामर्थे महार्हाणि धाराजिरगृहाणि च॥  
अत्यद्भुतानि शोभन्ते कृतान्येव महात्मना॥ २४.६८ ॥  

निवासार्थे कल्पितानि सावकाशानि तत्र वै॥  
देवानां चैव सर्वेषामृषीणां भावितात्मनाम्॥ २४.६९ ॥  

एवं विस्तारयामास विश्वकर्मा बहून्यपि॥  
मन्दिराणि यथायोग्यं यत्र तत्रैव तिष्ठताम्॥ २४.७० ॥  

भैरवाः क्षेत्रपालाश्च येऽन्ये च क्षेत्रवासिनः॥  
श्मशानवासिनश्चान्ये येऽन्ये न्यग्रोधवासिनः॥ २४.७१ ॥  

अश्वत्थसेविनश्चान्ये खेचराश्च तथा परे॥  
येये यत्रोपविष्टाश्च तत्रतत्रैव तेन वै॥ २४.७२ ॥  

कृतानि च मनोज्ञानि भवनानि महान्तिवै॥  
तेषामेवानुकूलानि भूतानां विश्वकर्मणा॥ २४.७३ ॥  

तत्रैव ते सर्वगणैः समेता निवासितास्तेन हिमाद्रिणा स्वयम्॥  
सेन्द्राः सुरा यक्षपिशाचरक्षसां गन्धर्वविद्याप्सरसां समूहाः॥ २४.७४ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे केदारखण्डे पार्वतीपरिणयने हिमाद्रिणा देवानां
निवासस्थानकरणवर्णनन्नाम चतुर्विंशोऽध्यायः॥ २४ ॥ छ ॥  

