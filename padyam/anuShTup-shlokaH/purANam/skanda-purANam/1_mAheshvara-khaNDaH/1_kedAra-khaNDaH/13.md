+++
title = "१३"

+++
[अध्यायः १३]



वेदव्यासः

अध्यायः १३  
॥लोमश उवाच॥  
ततस्ते गर्ज्जमानाश्च आक्षिपन्तः सुरान्रणे॥  
शतक्रतुप्रमुख्यांस्तन्महाबलपराक्रमान्॥ १३.१ ॥  

विमानमारुह्य तदा महात्मा वैरोचनिः सर्वबलेन सार्द्धम्॥  
दैत्यैः समेतो विविधैर्महाबलैः सुरान्प्रदुद्राव महाभयावहम्॥ १३.२ ॥  

स्वानि रूपाणि बिभ्रन्तः समापेतुः स हस्रशः॥  
केचिद्व्याघ्रान्समारूढा महिषांश्च तथा परे॥ १३.३ ॥  

अश्वान्केचित्समारूढा द्विपान्केचित्तथा परे॥  
सिंहांस्तथा परे रूढाः शार्दूलाञ्छरभांस्तथा॥ १३.४ ॥  

मयूरान्राजहंसांश्च कुक्कुटांश्च तथा परे॥  
केचिद्धयान्समारूढा उष्ट्रानश्वतरानपि॥ १३.५ ॥  

गजान्खरान्परे चैव शकटांश्च तथा परे॥  
पादाता बहवो दैत्याः खङ्गशक्त्यृष्टिपाणयः॥ १३.६ ॥  

परिघायुधिनः पाशशूलमुद्गरपाणयः॥  
असिलोमान्विताः केचिद्भुशुण्डीपरिघायुधाः॥ १३.७ ॥  

हयनागरथाश्चान्ये समारूढाः प्रहारिणः॥  
विमानानि समारूढा बलिमुख्याः सहस्रशः॥ १३.८ ॥  

स्पर्द्धमानास्ततान्योन्यं गर्जन्तश्च मुहुर्मुहुः॥  
वृषपर्वा ह्युवा चेदं बलिनं दैत्यपुङ्गवम्॥ १३.९ ॥  

त्वया कृतं महाबाहो इन्द्रेण सह सङ्गमम्॥  
विश्वासो नैव कर्तव्यो दुर्हृदा च कथञ्चन॥ १३.१० ॥  

ऊनेनापि हि तुच्छेन वैरिणापि कथञ्चन॥  
मैत्री बुद्धिमता कार्या आपद्यपि निवर्तते॥ १३.११ ॥  

न विश्वसेत्पूर्वविरोधिना क्वचित्पराजिताः स्मोऽथ बले त्वयाधुना॥  
पुराणदुष्टाः कथमद्य वै पुनर्मन्त्रं विकर्तुं न च ते यतेरन्॥ १३.१२ ॥  

इत्यूचुस्ते दुराधर्षा योद्धुकामा व्यवस्थिताः॥  
ध्वजैश्छत्रैः पताकैश्च रणभूमिममण्डयन्॥ १३.१३ ॥  

चामरैश्च दिशः सर्वा लोपितं च रणस्थलम्॥  
तथा सर्वे सुरास्तत्र दैत्यान्प्रति समुत्सुकाः॥ १३.१४ ॥  

पीत्वामृतं महाभागा वाहान्यारुह्य दंशिताः॥  
गजारूढो महेन्द्रोपि वज्रपाणिः प्रतापवान्॥  
सूर्यश्चोच्चैः श्रवारूढो मृगा रूढश्च चन्द्रमाः॥ १३.१५ ॥  

छत्रचामरसंवीताः शोभिता विजयश्रिया॥  
प्रणम्य विष्णुं ते सर्व इन्द्राद्या जयकाङ्क्षिणः॥ १३.१६ ॥  

ते विष्णुना ह्यनुज्ञाता असुरान्प्रति वै रुषा॥  
असुराश्च महाकाया भीमाक्षा भीमविक्रमाः॥ १३.१७ ॥  

तेषां बोरमभूद्युद्धं देवानां दानवैः सह॥  
तुमुलं च महाघोरं सर्वभूतभयावहम्॥ १३.१८ ॥  

शरधारान्वितं सर्वं बभूव परमाद्भुतम्॥  
ततश्च टचटाशब्दा बभूवुश्च दिशोदश॥ १३.१९ ॥  

ततो निमिषमात्रेण शरघातयुता भवन्॥  
शरतोमरनाराचैराहताश्चापतन्भुवि॥ १३.२० ॥  

विध्यमानास्तथा केचिद्विविधुश्चापरान्रणे॥  
भल्लैर्भग्नाश्च पतिता नाराचैः शकलीकृताः॥ १३.२१ ॥  

क्षुरप्रहारिताः केचिद्दैत्या दानवराक्षसाः॥  
शिलीमुखैर्मारिताश्च भग्नाः केचिच्च दानवाः॥ १३.२२ ॥  

एवं भग्नं दानवानां च सैन्यं दृष्ट्वा देवा गर्जमानाः समन्तात्॥  
हृष्टाः सर्वे सम्मिलित्वा तदानीं लब्ध्वा युद्धे ते जयं श्लाघयन्ते॥ १३.२३
॥  

शङ्खवादित्रघोषेण पूरितं च जगत्त्रयम्॥  
देवान्प्रति कृतामर्षा दानवास्ते महाबलाः॥ १३.२४ ॥  

बलिप्रभृतयः सर्वे सम्भ्रमेणोत्थिताः पुनः॥  
विमानैः सूर्यसङ्कासैरनेकैश्च समन्विताः॥ १३.२५ ॥  

द्वन्द्वयुद्धं सुतुमुलं देवानां दानवैः सह॥  
सम्प्रवृत्तं पुनश्चैव परस्परजिगीषया॥ १३.२६ ॥  

बलिना दानवेन्द्रेण महेन्द्रो युयुधे तदा॥  
तथा यमो महाबाहुर्नमुच्या सह सङ्गतः॥ १३.२७ ॥  

नैर्ऋतः प्रघसेनैव पाशी कुम्भेन सङ्गतः॥  
निकुम्भेनैव सुमहद्युद्धं चक्रे सदारयः॥ १३.२८ ॥  

सोमेन सह राहुश्च युद्धं चक्रे सुदारुणम्॥  
राहुणा चन्द्रदेहोत्थममृतं भक्षितं तदा॥  
सम्पर्कादमृस्यैव यथा राहुस्तथाऽभवत्॥ १३.२९ ॥  

तानि सर्वाणि दृष्टानि शम्भुना परमेष्ठिना॥  
आश्रयोऽहं च सर्वेषां भूतानां नात्र संशयः॥  
असुराणां सुराणां च सर्वेषामपि वल्लभः॥ १३.३० ॥  

एवमुक्तस्तदा राहुः प्रणम्य शिरसा शिवम्॥  
मौलौ स्थितस्तदा चन्द्रो अमृतं व्यसृजद्भयात्॥ १३.३१ ॥  

तेन तस्य हि जातानि शिरांसि सुबहून्यपि॥  
एकपद्येन तेषां च स्रजं कृत्वा मनोहराम्॥  
बबन्ध शम्भुः शिरसि शिरोभूषणवत्कृतम्॥ १३.३२ ॥  

अशनात्कालकूटस्य नीलकण्ठोऽभवत्तदा॥  
देवानां कार्यसिद्ध्यर्थं मुण्डमाला तथा कृता॥ १३.३३ ॥  

दधार शिरसा तां च मुण्डमालां महेश्वरः॥ १३.३४ ॥  

तया स्रजाऽसौ शुशुभे महात्मा देवादिदेवस्त्रिपुरान्तको हरः॥  
गजासुरो येन निपातितो महानथान्धको येन कृतश्च चूर्णः॥ १३.३५ ॥  

गङ्गा धृता येन शिरस्सुमध्ये चन्द्रं च चूडे कृतवान्भयापहः॥  
वेदाः पुराणानि तथागमाश्च तथैव नानाश्रुतयोऽथ शास्त्रम्॥ १३.३६ ॥  

जल्पन्ति नानागमभेदैर्मीमांसमानाश्च भवन्ति मूकाः॥  
नानागमार्चायमतप्रभेदैर्निरूप्यमाणो जगदेकबन्धुः॥ १३.३७ ॥  

शिवं हि नित्यं परमात्मदैवं वेदैकवेद्यं परमात्मदिव्यम्॥  
विहाय तं मूढजनाः प्रमत्ताः शिवं न जानन्ति परात्मरूपम्॥ १३.३८ ॥  

येनैव सृष्टं विधृतं च येन येन श्रितं येन कृतं समग्रम्॥  
यस्यांशभूतं हि जगत्कदाचिद्वेदान्तवेद्यः परमात्मा शिवश्च॥ १३.३९ ॥  

आढ्यो वापि दरिद्रो वा उत्तमो ह्यधमोऽपि वा॥  
शिवभक्तिरतो नित्यं शिव एव न संशयः॥ १३.४० ॥  

यो वा परकृतां पूजां शिवस्योपरि शोभिताम्॥  
दृष्ट्वा सन्तोषमायाति दायं प्राप्नोति तत्समम्॥ १३.४१ ॥  

ये दीपमालां कुर्वन्ति कार्तिक्यां श्रद्धयान्विताः॥  
यावत्कालं प्रज्वलन्ति दीपास्ते लिङ्गमग्रतः॥  
तावद्युगसहस्राणि दाता स्वर्गे महीयते॥ १३.४२ ॥  

कौसुम्भतैलसंयुक्ता दीपा दत्ताः शिवालये॥  
दातारस्तेऽपि कैलासे मोदन्ते शिवसन्निधौ॥ १३.४३ ॥  

अतसीतैलसंयुक्ता दीपा दत्ताः शिवालये॥  
ते शिवं यान्ति संयुक्ताः कुलानां च शतेन वै॥ १३.४४ ॥  

ज्ञानिनोऽपि हि जायन्ते दीपदानफलेन हि॥ १३.४५ ॥  

तिलतैलेन संयुक्ता दीपा दत्ताः शिवालये॥  
ते शिवं यान्ति संयुक्ताः कुलानां च शतेन वै॥ १३.४६ ॥  

घृताक्ता यैः कृता दीपा दीपिताश्च शिवालये॥  
ते यान्ति परमं स्थानं कुललक्षसमन्विताः॥ १३.४७ ॥  

कर्पूरागुरुधूपैश्च ये यजन्ति सदा शिवम्॥  
आरार्तिकां सकर्प्पूरां ये कुर्वन्ति दिनेदिने॥  
ते प्राप्नुवन्ति सायुज्यं नात्र कार्या विचारणा॥ १३.४८ ॥  

एककालं द्विकालं वा त्रिकालं ये ह्यतन्द्रिताः॥  
लिङ्गार्चनं प्रकुर्वन्ति ते रुद्रा नात्र संशयः॥ १३.४९ ॥  

रुद्राक्षधारणं ये च कुर्वन्ति शिवपूजने॥  
दाने तपसि तीर्थे च पर्वकाले ह्यतन्द्रिताः॥  
तेषां यत्सुकृतं सर्वमनन्तं भवति द्विजाः॥ १३.५० ॥  

रुद्राक्षा ये शिवेनोक्तास्ताच्छृणुध्वं द्विजोत्तमाः॥  
आरम्भैकमुखं तावद्याबद्वक्त्राणि षोडश॥  
एतेषां द्वौ च विज्ञेयौ श्रेष्ठौ तारयितुं द्विजाः॥ १३.५१ ॥  

रुद्राक्षाणां पञ्चमुखखस्तथा चैकमुखः स्मृतः॥  
ये धारयन्त्येकमुखं रुद्राक्षमनिशं नराः॥  
रुद्रलोकं च गच्छन्ति मोदन्ते रुद्रसन्निधौ॥ १३.५२ ॥  

जपस्तपः क्रिया योगः स्नानं दानार्चनादिकम्॥  
क्रियते यच्छृभं कर्म्म ह्यनन्तं चाक्षधारणात्॥ १३.५३ ॥  

शुनः कण्ठनिबद्धोऽपि रुद्राक्षो यदि वर्तते॥  
सोऽपि सन्तारितस्तेन नात्र कार्या विचारणा॥ १३.५४ ॥  

तथा रुद्राक्षसम्बन्धात्पापमपिक्षयं व्रजेत्॥  
एवं ज्ञात्वा शुभं कर्म कार्यं रुद्राक्षबन्धनात्॥ १३.५५ ॥  

त्रिपुण्ड्रधारणं येषां विभूत्वा मन्त्रपूतया॥  
ते रुद्रलोके रुद्राश्च भविष्यन्ति न संशयः॥ १३.५६ ॥  

कपिलायाश्च सङ्गृह्य गोमयं चान्तरिक्षगम्॥  
शुष्कं कृत्वाथ सन्दाह्यं विभूत्यर्थं शिवप्रियैः॥ १३.५७ ॥  

विभूतीति समाख्याता सर्वपापप्रणाशिनी॥  
ललाटेंऽगुष्ठरेखा च आदौ भाव्या प्रयत्नतः॥ १३.५८ ॥  

मध्यमां वर्जयित्वा तु अङ्गुलीक्द्वयेन च॥  
एवं त्रिरेखासंयुक्तो ललाटे यस्य दृश्यते॥  
स शैवः शिववज्ज्ञेयो दर्शनात्पापनाशनः॥ १३.५९ ॥  

जटाधराश्च ये शैवाः सप्त पञ्च तथा नव॥  
जटा ये स्थापियिष्यन्ति शैवेन विधिना युताः॥ १३.६० ॥  

ते शिवं प्राप्नुवं तीह नात्र कार्या विचारणा॥  
रुद्राक्षधारणं कार्यं शिवभक्तैर्विशेषतः॥ १३.६१ ॥  

अल्पेन वा महत्त्वेन पूजितो वा सदाशिवः॥  
कुलकोटिं समुद्धृत्य शिवेन सह मोदते॥ १३.६२ ॥  

तस्माच्छिवात्परतरं नास्ति किञ्चिद्द्विजोत्तमाः॥  
यदैवमुच्यते शास्त्रे तत्सर्वं शिवकारणम्॥ १३.६३ ॥  

शिवो दाता हि लोकानां कर्ता चैवानुमोदिता॥  
शिवशक्त्यात्मकं विश्वं जानीध्वं हि द्विजोत्तमाः॥ १३.६४ ॥  

शिवेति द्व्यक्षरं नाम त्रायते महतो भयात्॥  
तस्माच्छिवश्चिन्त्यतां वै स्मर्यतां च द्विजोत्तमाः॥ १३.६५ ॥  

॥ऋषय ऊचुः॥  
सोमनाथस्य माहात्म्यं ज्ञातं तस्य प्रसादतः॥  
राहोः शिरोभयात्सर्वे रक्षिताः परमेष्ठिना॥ १३.६६ ॥  

सुराश्चेन्द्रादयश्चान्ये तस्मिन्युद्धे सुदारुणे॥  
अत ऊर्ध्वं सुराः सर्वे किमकुर्वत उच्यताम्॥ १३.६७ ॥  

शिवस्य महिमा सर्वः श्रुतस्तव मुखोद्गतः॥  
अथ युद्धस्य वृत्तान्तः कथ्यतां परमार्थतः॥ १३.६८ ॥  

॥लोमश उवाच॥  
यदा हि दैत्यैश्च पराजिताः सुराः शम्भुं च सर्वे शरणं प्रपन्नाः॥  
शिवं प्रणेमुः सहसा सुरोत्तमा युद्धाय सर्वे च मनो दधुस्तदा॥ १३.६९ ॥  

तथैव दैत्या अपि युध्यमाना उत्साहयुक्तातिबलाश्च सर्वे॥  
देवैः समेताश्च पुनः पुनश्च युद्धं प्रचक्रुः परमास्त्रयुक्ताः॥ १३.७० ॥  

एवं च सर्वे ह्यसुराः सुराश्च शक्त्यृष्टिशूलैः परिघैः परश्वधैः॥  
जयार्थिनोमर्षयुताः परस्परं सिंहा यथा हैमवतीं दुरात्ययाः॥  
निहन्यमाना ह्यसुराः सुरैस्तदा नानास्त्रयोगैः परमैर्निपेतुः॥ १३.७१ ॥  

चक्रुस्ते सकलामुर्वी मांसशोणितकर्दमाम्॥  
महीं वृक्षाद्रिसंयुक्तां ससागरवनाकराम्॥ १३.७२ ॥  

शिरांसि च कबन्धानि कवचानि महान्ति च॥  
ध्वजारथाः पताकाश्च गजवाजिशिरांसि च॥ १३.७३ ॥  

बहन्त्यश्चापगा ह्यासन्नद्यो भीरुभयावहाः॥  
अगाधाः शोणितोदाश्च तरन्तो ब्रह्मराक्षसाः॥  
तयन्ति परान्भूतप्रतप्रमथराक्षसान्॥ १३.७४ ॥  

शाकिनीडाकिनीसङ्घा यक्षिण्योऽथ सहस्रशः॥  
नानाकेलिषु संयुक्ताः परस्परमुदान्विताः॥ १३.७५ ॥  

एवं सङ्क्रीडमानास्ते भूतप्रमथराक्षसाः॥  
रणे तस्मिन्महारौद्रे देवासुरसमागमे॥ १३.७६ ॥  

बलिना सह देवेन्द्रो युयुधेऽद्भुतविक्रमः॥  
शक्त्या जघान देवेन्द्रं वैरोचनिरमर्षणः॥ १३.७७ ॥  

तां शक्तिं वञ्चयामास महेन्द्रो लघुविक्रमः॥  
जघान स बलिं यत्नाद्दैत्येन्द्रं परमेण हि॥ १३.७८ ॥  

वज्रेण शितधारेण बाहुं चिच्छेद विक्रमी॥  
गातासुरपतद्भूमौ विमानात्सूर्यसन्न्निभात्॥ १३.७९ ॥  

पतितं च बलिं दृष्ट्वा वृषपर्वा रूपान्वितः॥  
ववर्ष शरधाराभिः पयोद इव पर्वतम्॥ १३.८० ॥  

महेन्द्रं सगजं चैव सहमानं शिताञ्छरान्॥  
तदा युद्धमभूद्वोरं महेन्द्रवृषपर्वणोः॥ १३.८१ ॥  

निपात्य वृषपर्वाणमिन्द्रः परबलार्दनः॥ १३.८२ ॥  

ततो वज्रेण महता दानवानवधीद्रणे॥  
शिरसि च्छेदिताः केचित्केचित्कन्धरतो हताः॥ १३.८३ ॥  

विह्वलाश्च कृताः केचिदिन्द्रेण कुपितेन च॥  
तथा यमेन निहता वायुना वरुणेन च॥ १३.८४ ॥  

कुबेरेण हताश्चान्ये नैर्ऋतेन तथा परे॥  
अग्निना निहताः केचिदीशेनैव विदारिताः॥ १३.८५ ॥  

एवं तदा तैर्निहता बलीयसो महासुरा विक्रमशानिनश्च॥  
सुरैस्तु सर्वैः सह लोकपालैः शिवप्रसादा भिहतास्तदानीम्॥ १३.८६ ॥  

ततो महादैत्यवरो दुरात्मा स कलानेमिः परमास्त्रयुक्तः॥  
ययौ तदानीं सुरसत्तमांस्तान्हन्तुं सदा क्रूरमतिः स एकः॥ १३.८७ ॥  

सिंहारूढो दंशितश्च त्रिशुलेन हि संयुतः॥  
दैत्यानामर्बुदेनैव सिंहारूढेन संवृतः॥ १३.८८ ॥  

ते सिंहा दंशिताः सर्वे महाबलपराक्रमाः॥  
तेषु सिंहेषु चारूढा महादैत्याश्च तत्समाः॥ १३.८९ ॥  

आयान्तीं दैत्यसेनां तां सर्वां सिंहविभूषिताम्॥  
कालनेमियुतां दृष्ट्वा देवा इन्द्रपुरोगमाः॥  
भयमाजग्मुरतुलं तदा ध्यानपरा भवन्॥ १३.९० ॥  

किं कुर्मोऽद्य वयं सर्वे कथं जेष्याम चाद्भुतम्॥  
एतादृशमसङ्ख्याकमनीकं सिंहसंवृतम्॥ १३.९१ ॥  

एवं विचिन्त्यमानास्ते ह्यागतस्तत्र नारदः॥  
नारदेन च तत्सर्वं पुरावृत्तं महत्तरम्॥ १३.९२ ॥  

कथितं च महेन्द्राय कालनेमेस्तपोबलम्॥  
अजेयत्वं च सङ्ग्रामे वरदानबलेन तु॥ १३.९३ ॥  

विष्णुं विना वयं देवा अशक्ता रणमण्डले॥  
जेतुं च स ततो विष्णुः स्मर्यतां परमेश्वरः॥  
तमालनीलो वरदः सर्वैर्विजयकाङ्क्षिभिः॥ १३.९४ ॥  

नारदस्य वचः श्रुत्वा तदा देवास्त्वरान्विताः॥  
ध्यानेन च महाविष्णुं ततः परबलार्द्दनम्॥  
स्मरन्तः परमात्मानमिदमूचुश्च तं विभुम्॥ १३.९५ ॥  

॥ देवा ऊचुः॥  
नमस्तुभ्यं भगवते नमस्ते विश्वमङ्गलम्॥  
श्रीनिवास नमस्तुभ्यं श्रीपते ते नमोनमः॥ १३.९६ ॥  

अद्यास्मान्भयभीतांस्त्वं कालनेमिभयार्दितान्॥  
त्रातुमर्हसि दैत्याच्च देवानामभयप्रद॥ १३.९७ ॥  

एवं ध्यातः संस्मृतश्च प्रादुर्भूतो हरिस्तदा॥  
नीलो गरुडमारुह्य जगतामभयप्रदः॥ १३.९८ ॥  

चक्रपाणिस्तदायातो देवानां विजयाय च॥  
गगनस्थं महाविष्णुं गरुडोपरि संस्थितम्॥  
श्रीवासमेनं दुर्द्धर्षं योद्धुकामं ददर्शिरे॥ १३.९९ ॥  

तथा दृष्ट्वा कालनेमिस्तदानीं प्रहस्यमानोऽतिरुषा बलान्वितः॥  
कस्त्वं महाभाग वरेण्यरूपः श्यामो युवा वारणमत्तविक्रमः॥  
करे गृहीतं निशितं महाप्रभं चक्रं च कस्मात्कथयस्व मे प्रभो॥ १३.१०० ॥  

॥श्रीभगवानुवाच॥  
युद्धार्थमिह चायातो देवानां कार्यसिद्धये॥  
त्वं स्थिरो भव रे मन्द दहाम्यद्य न संशयः॥ १३.१०१ ॥  

श्रुत्वा भगवतो वाक्यं कालनेमिः प्रतापवान्॥  
उवाच रुषितो भूत्वा भगवन्तमधोक्षजम्॥ १३.१०२ ॥  

मूलभूतो हि देवानां भगवान्युद्धदुर्मदः॥  
युद्धं कुरु मया सार्द्धं यदि शूरोऽसि सम्प्रति॥ १३.१०३ ॥  

प्रहस्य भगवान्विष्णुरुवाचेदं महाप्रभः॥  
गगनस्थो भव त्वं हि महीस्थोऽहं भवामि वै॥ १३.१०४ ॥  

अप्रशस्तं च विषमं युद्धं चैव यथा भवेत्॥  
तथा कुरु महाबाहो गगनो वा महीतले॥ १३.१०५ ॥  

तथेति मत्वा हि महानुभावो दैत्यैः समेतोऽर्बुदसङ्ख्यकैश्च॥  
सिंहोपरिस्थैश्च महानुभावैर्महाबलैः क्रूरतरैस्तदानीम्॥ १३.१०६ ॥  

गगनमथ जगाहे मन्दमन्दं महात्मा ह्यसुरगणसमेतो विश्वरूपं जिघांसुः॥  
त्रिशिखमपरमुग्रं गृह्य सन्देशचेष्टादशनविकृतवक्त्रो योद्धुकामो हरिं सः॥
॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे समुद्रमन्थनाख्याने देवासुरसङ्ग्रामवर्णनन्नाम त्रयोदशोऽध्यायः॥
॥  

