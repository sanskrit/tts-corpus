+++
title = "०६"

+++
[अध्यायः ०६]



वेदव्यासः

अध्यायः ६  
॥ऋषय ऊचुः॥  
लिङ्गे प्रतिष्ठा च कथं शिवं हित्वा प्रवर्तिता॥  
तत्कथ्यतां महाभाग परं शुश्रुषतां हि नः॥ ६.१ ॥  

॥लोमश उवाच॥  
यदा दारुवने शम्भुर्भिक्षार्थं प्राचरत्प्रभुः॥ ६.२ ॥  

दिगम्बरो मुक्तजटाकलापो वेदान्तवेद्यो भुवनैकभर्ता॥  
स ईश्वरो ब्रह्मकलापधारो योगीश्वराणां परमः परश्च॥ ६.३ ॥  

अणोरणीयान्महतो मही यान्महानुभावो भुवनाधिपो महान्॥  
स ईश्वरो भिक्षुरूपी महात्मा भिक्षाटनं दारुवने चकार॥ ६.४ ॥  

मध्याह्न ऋषयो विप्रास्तीर्थं जग्मुः स्वकाश्रमात्॥  
तदानीमेव सर्वास्ता ऋषीभार्याः समागताः॥ ६.५ ॥  

विलोकयन्त्यः शम्भुं तमाचख्युश्च परस्परम्॥  
कोऽसौ भिक्षुकरूपोयमागतोऽपूर्वदर्शनः॥ ६.६ ॥  

अस्मै भिक्षां प्रयच्छामो वयं च सखिभिः सह॥  
तथेति गत्वा सर्वास्ता गृहेभ्य आनयन्मुदा॥ ६.७ ॥  

भिक्षान्नं विविधं श्लक्ष्णं सोपचारं च शक्तितः॥  
प्रदत्तं भिक्षितं तेन देवदेवेन शूलिना॥ ६.८ ॥  

काचित्प्रियतमं शम्भुं बभाषे विस्मयान्विता॥  
कोसि त्वं भिक्षुको भूत्वा आगतोत्र महामते॥ ६.९ ॥  

ऋषीणामाश्रमं शुद्धं किमर्थं नो निषीदसि॥  
तयोक्तोऽपि तदा शम्भुर्बभाषे प्रहसन्निव॥ ६.१० ॥  

ईश्वरोहं सुकेशान्ते पावनं प्राप्तवानिमम्॥  
ईश्वरस्य वचः श्रुत्वा ऋषिभार्या उवाच तम्॥ ६.११ ॥  

ईश्वरोऽसि महाभाग कैलासपतिरेव च॥  
एकाकिनः कथं देव भिक्षार्थमटनं तव॥ ६.१२ ॥  

एवमुक्तस्तया शम्भुः पुनस्तामब्रवीद्वचः॥  
दाक्षायण्या विरहितो विचरामि दिगम्बरः॥ ६.१३ ॥  

भिक्षाटनार्थं सुश्रोणि सङ्कल्परहितः सदा॥  
तया सत्या विना किञ्चित्स्त्रीमात्रं मम भामिनि॥  
न रोचते विशालाक्षि सत्यं प्रतिवदामि ते॥ ६.१४ ॥  

तस्योक्तं वचनं श्रुत्वा उवाच कमलेक्षणा॥  
स्त्रियो हि सुखसंस्पर्शाः पुरुषस्य न संशयः॥ ६.१५ ॥  

तास्स्त्रियो वर्जिताः शम्भो त्वादृशेन विपश्चिता॥ ६.१६ ॥  

इति च प्रमदाः सर्वा मिलिता यत्र शङ्करः॥  
भिक्षापात्रं च तच्छम्भोः पूरितं च महागुणैः॥ ६.१७ ॥  

अन्नैश्चतुर्विधैः षड्भी रसैश्च परिपूरितम्॥  
यदा सम्भुर्गन्तुकामः कैलासं पर्वतं प्रति॥  
तदा सर्वा विप्रपत्न्यो ह्यन्गच्छन्मुदान्विताः॥ ६.१८ ॥  

गृहकार्यं परित्यज्य चेरुस्तद्गतमानसाः॥  
गतासु तासु सर्वासु पत्नीषु ऋषिसत्तमाः॥ ६.१९ ॥  

यावदाश्रममभ्येत्य तावच्छून्यं व्यलोकयन्॥  
परस्परमथोचुस्ते पत्न्यः सर्वाः कुतो गताः॥ ६.२० ॥  

न विदामोऽथ वै सर्वाः केन नष्टेन चाहृताः॥  
एवं विमृश्यमानास्ते विचिन्वन्तस्ततस्ततः॥ ६.२१ ॥  

समपश्यंस्ततः सर्वे शिवस्यानुगताश्च ताः॥  
शिवं दृष्ट्वा तु सम्प्राप्ता ऋषयस्ते रुषान्विताः॥ ६.२२ ॥  

शिवस्याथाग्रतो भूत्वा ऊचुः सर्वे त्वरान्विताः॥  
किं कृतं हि त्वया शम्भो विरक्तेन महात्मना॥  
परदारापहर्त्तासि त्वमृषीणां न संशयः॥ ६.२३ ॥  

एवं क्षिप्तः शिवो मौनी गच्छमानोऽपि पर्वतम्॥  
तदा स ऋषिभिः प्राप्तो महादेवोऽव्ययस्तथा॥  
यस्मात्कलत्रहर्ता त्वं तस्मात्षण्ढो भव त्वरम्॥ ६.२४ ॥  

एवं शप्तः स मुनिभिर्लिङ्गं तस्यापतद्भुवि॥  
भूमिप्राप्तं च तल्लिङ्गं ववृधे तरसा महत्॥ ६.२५ ॥  

आवृत्य सप्त पातालान्क्षणाल्लिङ्गमदोर्ध्वतः॥  
व्याप्य पृथ्वीं समग्रां च अन्तरिक्षं समावृणोत्॥ ६.२६ ॥  

स्वर्गाः समावृताः सर्वे स्वर्गातीतमथाभवत्॥  
न मही न च दिक्चक्रं न तोयं न च पावकः॥ ६.२७ ॥  

न च वायुर्न वाकाशं नाहङ्कारो न वा महत्॥  
न चाव्यक्तं न कालश्च न महाप्रकृतिस्तथा॥ ६.२८ ॥  

नासीद्द्ववैतविभागं च सर्वं लीनं च तत्क्षणात्॥  
यस्माल्लीनं जगत्सर्वं तस्मिँल्लिगे महात्मनः॥ ६.२९ ॥  

लयनाल्लिङ्गमित्येवं प्रवदन्ति मनीषिणः॥  
तथाभूतं वर्द्धमानं दृष्ट्वा तेऽपि सुरर्षयः॥ ६.३० ॥  

ब्रह्मेन्द्रविष्णुवाय्यग्निलोकपालाः सपन्नगाः॥  
विस्मयाविष्टमनसः परस्परमथाब्रुवन्॥ ६.३१ ॥  

किमायामं च विस्तारं क्व चान्तः क्व च पीठिका॥  
इति चिन्तान्विता विष्णुमूचुः सर्वे सुरास्तदा॥ ६.३२ ॥  

॥देवा ऊचुः॥  
अस्य मूलं त्वया विष्णो पद्मोद्भव च मस्तकम्॥  
युवाभ्यां च विलोक्यं स्यात्स्थाने स्यात्परिपालकौ॥ ६.३३ ॥  

श्रुत्वा तु तौ महाभागौ वैकुण्ठकमलोद्भवौ॥  
विष्णुर्गतो हि पातालं ब्रह्मा सर्वर्गं जगाम ह॥ ६.३४ ॥  

स्वर्गं गतस्तदा ब्रह्मा अवलोकनतत्परः॥  
नापस्यत्तत्र लिङ्गस्य मस्तकं च विचक्षमः॥ ६.३५ ॥  

तथा गतेन मार्गेण प्रत्यावृत्त्याब्जसम्भवः॥  
मेरुपृष्ठमनुप्राप्तः सुरभ्या लक्षितस्ततः॥ ६.३६ ॥  

स्थिता या केतकीच्छायामुवाच मधुरं वचः॥  
तस्या वचनमाकर्ण्य सर्वलोकपितामहः॥  
उवाच प्रहसन्वाक्यं छलोक्त्या सुरभिं प्रति॥ ६.३७ ॥  

लिङ्गं महाद्भुतं दृष्टं येनव्याप्तं जगत्त्रयम्॥  
दर्शनार्थं च तस्यान्तं देवैः सम्प्रेषितोस्मयहम्॥ ६.३८ ॥  

न दृष्टं मस्तकं तस्य व्यापकस्य महात्मनः॥  
किं वक्ष्येऽहं च देवाग्रे चिन्ता मे चाति वर्तते॥ ६.३९ ॥  

लिङ्गस्य मस्तकं दृष्टं देवानां च मृषा वदेः॥  
ते सर्वे यदि वक्ष्यन्ति इन्द्राद्या देवतागणाः॥ ६.४० ॥  

ते सन्ति साक्षिमो देवा अस्मिन्नर्थे वदत्वरम्॥  
अर्थेऽस्मिन्भव साक्षी त्वं केतक्या सह सुव्रते॥ ६.४१ ॥  

तद्वचः शिरसा गृह्य ब्रह्मणः परमेष्ठिनः॥  
केतकीसहिता तत्र सुरभी तदमानयत्॥ ६.४२ ॥  

एवं समागतो ब्रह्म देवाग्रे समुवाच ह॥ ६.४३ ॥  

॥ब्रह्मोवाच॥  
लिङ्गस्य मस्तकं देवा दृष्टवानहमद्भुतम्॥  
समीचीनं चार्तितं च केतकीदल संयुतम्॥ ६.४४ ॥  

विशालं विमलं श्लक्ष्णं प्रसन्नतरमद्भुतम्॥  
रम्यं च रमणीयं च दर्शनीयं महाप्रभम्॥ ६.४५ ॥  

एतादृशं मया दृष्टं न दृष्टं तद्विनाक्वचित्॥  
ब्रह्मणो हि वचः श्रुत्वा सुरा विस्मयमाययुः॥ ६.४६ ॥  

एवं विस्मयपूर्णास्ते इन्द्राद्या देवतागणाः॥  
तिष्ठन्ति तावत्सर्वेशो विष्णुरध्यात्मदीपकः॥ ६.४७ ॥  

पातालादागतः सद्यः सर्वेषामवदत्त्वरम्॥  
तस्याप्यन्तो न दृष्टो मे ह्यवलोकनतत्परः॥ ६.४८ ॥  

विस्मयो मे महाञ्जातः पातालात्परतश्चरन्॥  
अतलं सुतलं चापि नितलं च रसातलम्॥ ६.४९ ॥  

तथा गतस्तलं चैव पातालं च तथातलम्॥  
तलातलानि तान्येनं शून्यवद्यद्विभाव्यते॥ ६.५० ॥  

शून्यादपि च शून्यं च तत्सर्वं सुनिरीक्षितम्॥  
न मूलं च न मध्यं च न चान्तो ह्यस्य विद्यते॥ ६.५१ ॥  

लिङ्गरूपी महादेवो येनेदं धार्यते जगत्॥  
यस्य प्रसादादुत्पन्ना यूयं च ऋषयस्तथा॥ ६.५२ ॥  

श्रुत्वा सुराश्च ऋषयस्तस्य वाक्यमपूजयन्॥  
तदा विष्णुरुवाचेदं ब्रह्माणं प्रहसन्निव॥ ६.५३ ॥  

दृष्टं हि चेत्त्वया ब्रह्मन्मस्तकं परमार्थतः॥  
साक्षिणः के त्वया तत्र अस्मिन्नर्थे प्रकल्पिताः॥ ६.५४ ॥  

आकर्ण्य वचनं विष्णोर्ब्रह्मा लोकपितामहः॥  
उवाच त्वरितेनैव केतकी सुरभीति च॥ ६.५५ ॥  

ते देवा मम साक्षित्वे जानीहि परमार्थतः॥  
ब्रह्मणो हि वचः श्रुत्वा सर्वे देवास्त्वरान्विताः॥ ६.५६ ॥  

आह्वानं चक्रिरे तस्याः सुरभ्याश्च तया सह॥  
आगते तत्क्षमादेव कार्यार्थं ब्रह्मणस्तदा॥ ६.५७ ॥  

इन्द्राद्यैश्च तदा देवैरुक्ता च सुरभी ततः॥  
उवाच केतकीसार्द्धं दृष्टो वै ब्रह्मणा सुराः॥ ६.५८ ॥  

लिङ्गस्य मस्तको देवाः केतकीदलपूजितः॥  
तदा नभोगता वाणी सर्वेषां श्रृण्वतामभूत्॥ ६.५९ ॥  

सुरभ्या चैव यत्प्रोक्तं केतक्या च तथा सुराः॥  
तन्मृषोक्तं च जानीध्वं न दृष्टो ह्यस्य मस्तकः॥ ६.६० ॥  

तदा सर्वेऽथ विबुधाः सेन्द्रा वै विष्णुना सह॥  
शेपुश्च सुरभीं रोषान्मृषावादनतत्पराम्॥ ६.६१ ॥  

मुखेनोक्तं त्वयाद्यैवमनृतं च तथा शुभे॥  
अपवित्रं मुखं तेऽस्तु सर्वधर्मबहिष्कृतम्॥ ६.६२ ॥  

सुगन्धकेतकी चापि अयोग्या त्वं शिवार्चने॥  
भविष्यसि न सन्देहो अनृता चैव भामिनि॥ ६.६३ ॥  

तदा नभो गता वाणी ब्रह्मणं च शशाप वै॥  
मृषोक्तं च त्वया मन्द किमर्थं बालिशेन हि॥ ६.६४ ॥  

भृगुणा ऋषिभिः साकं तथैव च पुरोधसा॥  
तस्माद्युयं न पूज्याश्च भवेयुः क्लेशभागिनः॥ ६.६५ ॥  

ऋषयोऽपि च धर्मिष्ठास्तत्त्ववाक्यबहिष्कृताः॥  
विवादनिरता मूढा अतत्त्वज्ञाः समत्सराः॥ ६.६६ ॥  

याचकाश्चावदान्याश्च नित्यं स्वज्ञानघातकाः॥  
आत्मसम्भाविताः स्तब्धाः परस्परविनिन्दकाः॥ ६.६७ ॥  

एवं शप्ताश्च मुनयो ब्रह्माद्या देवतास्तथा॥  
शिवेन शप्तास्ते सर्वे लिङ्गं शरणमाययुः॥ ६.६८ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे केदारखण्डे श्रीशिवलिङ्गमाहात्म्ये
ब्रह्मादिशापवृत्तान्तवर्णनं नाम षष्ठोऽध्यायः॥ ६ ॥छ ॥  

