+++
title = "२८"

+++
[अध्यायः २८]



वेदव्यासः

अध्यायः २८  
॥लोमश उवाच॥  
कुमारं स्वाङ्कमारोप्य उवाच जगदीश्वरः॥  
देवान्प्रति तदा रुद्रः सेन्द्रान्भर्गः प्रतापवान्॥ २८.१ ॥  

किं कार्यं कथ्यतां देवाः कुमारेणाधुना मम॥  
तदोचुः सहिताः सर्वे देवं पशुपतिं प्रति॥ २८.२ ॥  

तारकाद्भयमुत्पन्नं सर्वेषां जगतां विभो॥  
त्राता त्वं जगतां स्वामी तस्मात्त्राणं विधीयताम्॥ २८.३ ॥  

कुमारेण हतोऽद्यैव तारको भविता प्रभो॥  
तस्मादद्यैव यास्यामस्तारकं हन्तुमुद्यताः॥ २८.४ ॥  

तथेति मत्वा सहसा निर्जग्मुस्ते तदा सुराः॥  
कार्त्तिकेयं पुरस्कृत्य शङ्करातमजमेव हि॥ २८.५ ॥  

सर्वे मिलित्वा सहसा ब्रह्मविष्णुपुरोगमाः॥  
देवानामुद्यमं श्रुत्वा तारकोऽपि महाबलः॥ २८.६ ॥  

सैन्येन महता चैव ययौ योद्धुं सुरान्प्रति॥  
देवैर्दृष्टं समायातं तारकस्य महद्बलम्॥ २८.७ ॥  

तदा नभोगता वाणी ह्युवाच परिसान्त्व्य तान्॥  
शाङ्करिं च पुरस्कृत्य सर्वे यूय प्रतिष्ठिताः॥ २८.८ ॥  

दैत्यान्विजित्य सङ्ग्रामे जयिनो हि भविष्यथ॥ २८.९ ॥  

वाचं तु खेचरीं श्रुत्वा देवाः सर्वे समुत्सुकाः॥  
कुमारं च पुरस्कृत्य सर्वे ते गतसाध्वसाः॥ २८.१० ॥  

युद्धकामाः सुरा यावत्तावत्सर्वे समागताः॥  
वरणार्थं कुमारस्य सुता मृत्योर्दुरत्यया॥ २८.११ ॥  

ब्रह्मणा नोदिता पूर्वं तपः परममाश्रिता॥  
तपसा तेन महता कुमारं प्रति वै तदा॥  
आगता दुहिता मृत्योः सेना नामैकसुन्दरी॥ २८.१२ ॥  

तां दृष्ट्वा तेऽब्रुवन्सर्वे देवं पशुपतिं प्रति॥  
एनं कुमारमुद्दिश्य आगता ह्यतिसुन्दरी॥ २८.१३ ॥  

ब्रह्मणो वचनाच्चैव कुमारेण तदा वृता॥  
अथ सेनापतिर्जातः कुमारः शाङ्करिस्तदा॥ २८.१४ ॥  

तदा शङ्खाश्च भेर्यश्च पटहानकगोमुखाः॥  
तथा दुन्दुभयो नेदुर्मृदङ्गाश्च महास्वनाः॥ २८.१५ ॥  

तेन नादेन महता पूरितं च नभस्तलम्॥  
तदा गौरी च गङ्गा च कृत्तिका मातरस्तथा॥  
परस्परमथोचुस्ताः सुतो मम ममेति च॥ २८.१६ ॥  

एवं विवादमापन्नाः सर्वास्ता मातृकादयः॥  
निवारिता नारदेन मौढ्यं मा कुरुतेति च॥ २८.१७ ॥  

पार्वत्यां शङ्कराज्जातो देवकार्यार्थसिद्धये॥  
तूष्णीम्भूतास्तदा सर्वाः कृत्तिका मातृभिः सह॥ २८.१८ ॥  

गुहेनोक्तास्तदा सर्वा ऋषिपत्न्यश्च कृत्तिकाः॥  
नक्षत्राणि समाश्रित्य भवद्भिः स्थीयतां चिरम्॥ २८.१९ ॥  

तथा मातृगणस्तेन स्वामिना स्थापितो दिवि॥  
मृत्योः कन्यां च सङ्गृह्य कार्त्तिकेयस्त्वरान्वितः॥ २८.२० ॥  

इन्द्रं प्रोवाच भगवान्कुमारः शङ्करात्मजः॥  
दिवं याहि सुरैः सार्द्धं राज्यं कुरु निरन्तरम्॥ २८.२१ ॥  

इन्द्रेणोक्तः कुमारो हि तारकेण प्रपीडिताः॥  
स्वर्गाद्विद्राविताः सर्वे वयं याता दिशो दश॥ २८.२२ ॥  

किं पृच्छसि महाभाग अस्मान्पदपरिच्युतान्॥  
एवमुक्तस्तदा तेन वज्रिणाशङ्करात्मजः॥  
प्रहस्येन्द्रं प्रति तदा मा भैषीत्यभयं ददौ॥ २८.२३ ॥  

यावत्कथयतस्तस्य शाङ्करेश्च महात्नः॥  
कैलासं तु गते रुद्रे पार्वत्या प्रमथैः सह॥ २८.२४ ॥  

आजगाम महादैत्यो दैत्यसेनाभिरावृतः॥  
रणदुन्दुभयो नेदुस्तता प्रलयभीषणाः॥ २८.२५ ॥  

रणकर्कशतूर्याणि डिण्डिमान्यद्भुतानि च॥  
गोमुखाः खरश्रृङ्गाणि काहलान्येव भूरिशः॥ २८.२६ ॥  

वाद्यभेदा आवाद्यन्त तस्मिन्दैत्यसमागमे॥  
गर्जमानास्तदा वीरस्तारकेण सहैव तु॥ २८.२७ ॥  

उवाच नारदो वाक्यं तारकं देवकण्टकम्॥ २८.२८ ॥  

॥नारद उवाच॥  
पुरा देवैः कृतो यत्नो वधार्थं नात्र संशयः॥  
तवैव चासुरश्रेष्ठ मयोक्तं नान्यथा भवेत्॥ २८.२९ ॥  

कुमारोऽयं च शर्वस्य तवार्थं चोपपादितः॥  
एवं ज्ञात्वा महाबाहो कुरु यत्नं समाहितः॥ २८.३० ॥  

नारदोक्तं निशम्याथ तारकः प्रहसन्निव॥  
उवाच वाक्यं मेधावी गच्छ त्वं च पुरन्दरम्॥ २८.३१ ॥  

मम वाक्यं महर्षे त्वं वद शीघ्रं यथातथम्॥  
कुमारं च पुरस्कृत्य मया योद्धुं त्वमिच्छसि॥ २८.३२ ॥  

मूढभावं समाश्रित्य कर्तुमिच्छसि नान्यथा॥  
मनुष्यमेकमाश्रित्य मुचुकुन्दाख्यमेव च॥ २८.३३ ॥  

तत्प्रभावेऽमरावत्यां स्थितोऽसि त्वं न चान्यथा॥  
कौमारं बलमाश्रित्य तिष्ठसे त्वं ममाग्रतः॥ २८.३४ ॥  

त्वां हनिष्याम्यहं मन्दलोकपालैः सहैव हि॥  
एवं कथय देवेन्द्रं देवर्षे नान्यथा वद॥ २८.३५ ॥  

तथेति मत्वा भगवान्स नारदो ययौ सुराञ्छक्रपुरोगमांश्च॥  
आचष्ट सर्वं ह्यसुरेन्द्रभाषितं सहोपहासं मतिमांस्तथैव॥ २८.३६ ॥  

॥नारद उवाच॥  
भवद्भिः श्रूयतां देवा वचनं मम नान्यथा॥  
तारकेण यदुक्तं च सानुगे नावधार्यताम्॥ २८.३७ ॥  

॥तारक उवाच॥  
त्वां हनिष्यामि रे मूढ नान्यथा मम भाषितम्॥ २८.३८ ॥  

मुचुकुन्दं समासाद्य लोकपालैश्च पूजितः॥  
न त्वया भीरुणा योत्स्ये देवो भूत्वा नराश्रितः॥ २८.३९ ॥  

तस्य वाक्यं निशम्योचुः सर्वे देवाः सवासवाः॥  
कुमारं च पुरस्कृत्य नारदं चर्षिसत्तमम्॥ २८.४० ॥  

जानासि त्वं हि देवर्षे कुमारस्य बलाबलम्॥  
अज्ञो भूत्वा कथं वाक्यमुक्तं तस्य ममाग्रतः॥ २८.४१ ॥  

प्रहस्य नारदो वाक्यमुवाच तस्य सन्निधौ॥  
अहमप्युपहासं च वाक्यं तारकमुक्तवान्॥ २८.४२ ॥  

जानीध्वममराः सर्वे कुमारं जयिनं सुराः॥  
भविष्यत्यत्र मे वाक्यं नात्र कार्याविचारणा॥ २८.४३ ॥  

नारदस्य वचः श्रुत्वा सर्वे देवा मुदान्विताः॥  
ऐकपद्येन चोत्तस्थुर्योद्धुकामाश्च तारकम्॥ २८.४४ ॥  

कुमारं गजमारोप्य देवेन्द्रो ह्यग्रगोऽभवत्॥  
सुरसैन्येन महता लोकपालैः समावृतः॥ २८.४५ ॥  

तदा दुन्दुभयो नेदुर्भेरीतूर्याण्यनेकशः॥  
वीणावेणुमृदङ्गानि तथा गन्धर्वनि स्वनाः॥ २८.४६ ॥  

गजं दत्त्वा महेन्द्राय कुमारो यानमारुहत्॥  
अनेकरत्नसंवीतं नानाश्चर्यसमन्वितम्॥  
विचित्रचित्रं सुमहत्तथाश्चर्यसमन्वितम्॥ २८.४७ ॥  

विमानमारुह्य तदा महायशाः स शाङ्करिः सर्वगणैरुपेतः॥  
श्रिया समेतः परया बभौ महान्स वीज्यमानश्चमरैर्महाप्रभैः॥ २८.४८ ॥  

प्राचे तसं छत्र महामणिप्रभं रत्नैरुपेतं बहुभिर्विराजितम्॥  
धृतं तदा तेन कुमारमूर्द्धनि चन्द्रैः किरणैः सुशोभितम्॥ २८.४९ ॥  

सम्मीलितास्तदा सव देवा इन्द्रपुरोगमाः॥  
बलैः स्वैः स्वैः परिक्रान्ता योद्धुकामा महाबलाः॥ २८.५० ॥  

यमेऽपि स्वगणैः सार्द्धं मरुद्भिश्च सदागतिः॥  
पाथोभिर्वरुणस्तत्र कुबेरो गुह्यकैः सह॥  
ईशोऽपि प्रमथैः सार्द्धं नैर्ऋतो व्याधिभिः सह॥ २८.५१ ॥  

एवं तेऽष्टौ लोकपा योद्धुकामाः सर्वे मिलित्वा तारकं हन्तुमेव॥  
पुरस्कृत्वा शाङ्करिं विश्ववन्द्यं सेनापतिं चात्मविदां वरिष्ठम्॥ २८.५२ ॥  

एवं ते योद्धुकामा हि अवतेरुश्च भूतलम्॥  
अन्तर्वेद्यां स्थिताः सर्वे गङ्गा यमुनमध्यगाः॥ २८.५३ ॥  

पातालाच्च समायातास्तारकस्योपजीविनः॥  
चेरुरङ्गबलोपेता हन्तुकामाः सुरान्रणे॥ २८.५४ ॥  

तारको हि समायातो विमानेन विराजितः॥  
छत्रेण च महातेजा ध्रियमाणेन मूर्द्धनि॥ २८.५५ ॥  

चामरैर्विज्यमानो हि शुशुभे दैत्यराट् स्वयम्॥ २८.५६ ॥  

एवं देवाश्च दैत्याश्च अन्तर्वेद्यां स्थितास्तदा॥  
सैन्येन महता तत्र व्यूहान्कृत्वा पृथक्पृथक्॥ २८.५७ ॥  

गजान्कृत्वा ह्येकतश्च हयांश्च विविधांस्तथा॥  
स्यन्दनानिविचित्राणि नानारत्नयुतानि च॥ २८.५८ ॥  

पदाता बहवस्तत्र शक्तिशूलपरश्वधैः॥  
खड्गतोमरनाराचैः पाशमुद्गरशोभिताः॥ २८.५९ ॥  

ते सेने सुरदैत्यानां शुशुभाते परस्परम्॥  
हन्तुकामास्तदा ते वै स्तूयमानाश्च बन्धुभिः॥ २८.६० ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे केदारखण्डे शिवशास्त्रे देवैः सह तारकासुरस्य सङ्ग्रामे
देवदैत्यसेनाहवर्णनन्नामाष्टाविंशोऽध्यायः॥ २८ ॥ छ ॥  

