+++
title = "२९"

+++
[अध्यायः २९]



वेदव्यासः

अध्यायः २९  
॥लोमश उवाच॥  
उभे सेने तदा तेषां सुराणां चामरद्विषाम्॥  
अनेकाश्चर्यसंवीते चतुरङ्गबलान्विते॥  
विरेजतुस्तदान्योऽन्यं गर्जतो वाम्बुदागमे॥ २९.१ ॥  

एतस्मिन्नन्तरे तत्र वल्गमानाः परस्परम्॥  
देवासुरास्तदा सर्वे युयुधुश्च महाबलाः॥ २९.२ ॥  

युद्धं सुतुमुलं ह्यासीद्देवदैत्यसमाकुलम्॥  
रुण्डमुण्डाङ्कितं सर्वं क्षणेन समपद्यत॥ २९.३ ॥  

भूमौ निपतितास्तत्र शतशोऽथ सहस्रशः॥  
केषाञ्चिद्बाहविश्छिन्नाः खड्गपातैः सुदारुणैः॥ २९.४ ॥  

मुचुकुन्दो हि बलवांस्त्रैलोक्येऽमितविक्रमः॥ २९.५ ॥  

तारको हि तदा तेन मुचुकुन्देन धीमता॥  
खड्गेन चाहतास्तत्र सर्वप्राणेन वक्षसि॥  
प्रसह्य तत्प्रहारं च प्रहसन्वाक्यमब्रवीत्॥ २९.६ ॥  

किं रे मूढ त्वया चाद्य कृतमस्ति बलादिदम्॥  
न त्वया योद्धुमिच्छामि मानुषेणैव लज्जया॥ २९.७ ॥  

तारकस्य वचः श्रुत्वा मुचुकुन्दोऽभ्यभाषत॥  
मया हतोऽसि दैत्येन्द्र नान्यो भवितुमर्हसि॥ २९.८ ॥  

दृष्ट्वा मे खड्गसम्पातं न त्वं तिष्ठसि चाग्रतः॥  
त्वां हन्मि पश्य मे शौर्यं दैत्यराज स्थिरो भव॥ २९.९ ॥  

एवमुक्त्वा तदा वीरो मुचुकुन्दो महाबलः॥  
यावज्जघान खड्गेन तावच्छक्त्या समाहतः॥  
मान्धातुस्तनयस्तत्र पपात रणमण्डले॥ २९.१० ॥  

पतितस्तत्क्षणादेव चोत्थितः परवीरहा॥ २९.११ ॥  

स सज्जमानोतिमहाबलो वै हन्तुं तदा दैत्यपतिं च तारकम्॥  
ब्रह्मास्त्रमुद्यम्य धनुर्गृहीत्वा मान्धातृपुत्रो भुवनैकजेता॥ २९.१२ ॥  

स तारकं योद्धकामस्तरस्वी रुषान्वितोत्फुल्लविलोचनो महान्॥  
स नारदो ब्रह्मसुतो बभाषे तदा नृवीरं मुचुकुन्दमेवम्॥ २९.१३ ॥  

न तारको हन्यते मानुषेण तस्मादेतन्मा विमोचीर्महास्त्रम्॥ २९.१४ ॥  

निशम्य वचनं तस्य देवर्षेर्नारदस्य च॥  
मुचुकुन्द उवाचेदं भविता कोऽस्य मारकः॥ २९.१५ ॥  

तदोवाच महातेजा नारदो दिव्यदर्शनः॥  
एनं हन्ता कुमारश्च कुमारोऽयं शिवात्मजः॥ २९.१६ ॥  

तस्माद्भवद्भिः स्थातव्यमैकपद्येन युध्यताम्॥  
तिष्ठ त्वं चायतो भूत्वा मुचुकुन्द महामते॥ २९.१७ ॥  

निशम्य वाक्यं च मनोहरं शुभं ह्युदीरितं तेन महाप्रभेण॥  
सर्वे सुराः शान्तिपरा बभूवुस्तेनैव साकं नृवरेणयत्नात्॥ २९.१८ ॥  

ततो दुन्दुभयो नेदुः शङ्खाश्च कृतनिश्चयाः॥  
ताडिता विविधैर्वाद्यैः सुरासुरसमन्वितैः॥ २९.१९ ॥  

जगर्जुरसुरास्तत्र देवान्प्रति कृतोद्यमाः॥  
शिवकोपोद्भवो वीरो वीरभद्रो रुषान्वितः॥ २९.२० ॥  

गणैर्बहुभिरासाद्य तारकं च महाबलम्॥  
मुचुकुन्दं पृष्ठतः कृत्वा तथैव च सुरानपि॥ २९.२१ ॥  

तदा ते प्रमथाः सर्वे पुरस्कृत्य कुमारकम्॥  
युयुधुः संयुगे तत्र वीरभद्रादयो गणाः॥ २९.२२ ॥  

त्रिशूलैर्ऋष्टिभिः पाशैः खड्गैः परशुपाट्टिशैः॥  
निजघ्नुः समरेन्योन्यं सुरासुरविमर्द्दने॥ २९.२३ ॥  

तारको वीरभद्रेण त्रिशूलेन हतो भृशम्॥  
पपात सहसा तत्र क्षण मूर्छापरिप्लुतः॥ २९.२४ ॥  

उत्थाय च मुहूर्त्ताच्च तारको दैत्यपुङ्गवः॥  
लब्धसञ्ज्ञो बलाविष्टो वीरभद्रं जघान च॥ २९.२५ ॥  

स शक्तिं च महातेजा वीरभद्रो हि तारकम्॥  
त्रिशूलेन च घोरेण शिवस्यानुचरो बली॥ २९.२६ ॥  

एवं संयुध्यमानौ तौ जघ्नतुश्चेतरेतरम्॥  
द्वन्द्वयुद्धं सुतुमुलं तयोर्जातं महात्मनोः॥ २९.२७ ॥  

सुरास्तत्रैव समरे प्रेक्षकाह्यभवंस्तदा॥  
तयोर्भेरीमृदङ्गाश्च पटहानकगोमुखाः॥ २९.२८ ॥  

तथा डमरूनादेन व्याप्तमासीज्जगत्त्रयम्॥  
तेन घोषेण महता युद्यमानौ महाबलौ॥ २९.२९ ॥  

शुशुभातेऽतिसंरब्धौ प्रहारैर्जरीकृतौ॥  
अन्योन्यमभिसंरब्धौ तौ बुधाङ्गारकाविव॥ २९.३० ॥  

नारदेन तदा ख्यातो वीरभद्रस्य तद्वधः॥  
न रोचते च तद्वाक्यं वीरभद्रस्य वै तदा॥ २९.३१ ॥  

नारदेन यदुक्तं हि तारकस्य वधं प्रति॥  
यथा रुद्रस्तथा सोऽपि वीरभद्रो महाबलः॥ २९.३२ ॥  

एवं प्रयुध्यमानौ तौ जघ्नतुश्चेतरेतरम्॥  
अन्योन्यं स्वर्द्धमानौ तौ गर्जन्तौ सिंहयोरिव॥ २९.३३ ॥  

एवं तदा तौ भुवि युध्यमानौ महात्मना ज्ञानवतां वरेण॥  
स वीरभद्रो हि तदा निवारितो वाक्यैरनेकैरथ नारदेन॥ २९.३४ ॥  

तथा निशम्य तद्वाक्यं नारदस्य मुखोद्गतम्॥  
वीरभद्रो रुषाविष्टो नारदं प्रत्युवाच ह॥ २९.३५ ॥  

तारकं च वधिष्यामि पश्य मेऽद्य पराक्रमम्॥  
आनयन्ति च ये वीराः स्वामिनं रणसंसदि॥  
ते पापिनो ह्यधर्मिष्ठा विमृशन्तिरणं गताः॥ २९.३६ ॥  

भीरवस्ते तु विज्ञेया न वाच्यास्ते कदाचन॥  
त्वं न जानासि देवर्षे योधानां च प्रतिक्रियाम्॥ २९.३७ ॥  

मृत्युं च पृष्ठतः कृत्वा रणभूमौ गतव्यथाः॥  
शस्त्राशस्त्रैर्भिन्नगात्राः प्रशस्ता नात्र संशयः॥ २९.३८ ॥  

इत्युक्त्वा चावदद्देवान्वीरभद्रो महाबलः॥  
श्रुण्वन्तु मम वाक्यानि देवा इन्द्रपुरोगमाः॥ २९.३९ ॥  

अतारकां महीं चाद्य करिष्ये नात्र संशयः॥ २९.४० ॥  

अथ त्रिशूलमादाय तारकेण युयोध सः॥  
वृषारूढैरनेकैश्च त्रिशूलवरधारिभिः॥ २९.४१ ॥  

कपर्द्दिनो वृषाङ्काश्च गणास्तेतिप्रहारिणः॥  
वीरभद्रं पुरस्कृत्य वीरभद्रपराक्रमाः॥ २९.४२ ॥  

त्रिशूलधारिणः सर्वे सर्वे सर्पागभूषणाः॥  
सचन्द्रशेखराः सर्वे जटाजूटविभूषिताः॥ २९.४३ ॥  

निलकण्ठा दशभुजाः पञ्चकत्त्रास्त्रिलोचनाः॥  
छत्रचामरसंवीताः सर्वे तेऽत्युग्रबाहवः॥ २९.४४ ॥  

वीरभद्रं पुरस्कृत्य सर्वे हरपराक्रमाः॥  
युयुधुस्ते तदा दैत्यास्ताकासुरजीविनः॥ २९.४५ ॥  

पुनः पुनस्तैश्च तदा बभूवुर्गणैर्जितास्ते ह्यसुराः पराङ्मुखाः॥  
बभूव तेषां च तदातिसङ्गरो महाभयो दैत्यवरैस्तदानीम्॥ २९.४६ ॥  

अमृष्यमाणाः परमास्त्रकोविदैस्ततो गणास्ते जयिनो बभूवुः॥  
गणैर्जितास्ते ह्यसुराः पराभवं तं तारकं ते व्यथिताः शशंसुः॥ २९.४७ ॥  

विनाम्य चापं हि तथा च तारकः स योद्धुकामः प्रविवेश सेनाम्॥  
यथा झषो वै प्रविवेश सागरं तथा ह्यसौ दैत्यवरो महात्मा॥ २९.४८ ॥  

गणैः समेतो युयुधे तदानीं स वीरभद्रो हि महाबलश्च॥  
सर्वान्सुरांश्चेन्द्रमुखान्महाबलस्तथा गणान्यक्षपिशाचगुह्यकान्॥  
स दैत्यवर्योऽतिरुषं प्रविष्टः सम्मर्दयामास महाबलो हि॥ २९.४९ ॥  

ततः समभवद्युद्धं देवदानवसङ्कुलम्॥  
देवदानवयक्षाणां सन्निपातकरं महत्॥ २९.५० ॥  

तथा वृषा गर्जमाना अश्वाञ्जघ्नुश्च सादिभिः॥  
रथिभिश्च रथाञ्जघ्नुः कुञ्जरान्सादिभिः सह॥ २९.५१ ॥  

वृषारूढौः सरथैस्ते च सर्वे निष्पाटिता ह्यसुराः पोथिताश्च॥ २९.५२ ॥  

क्षयं प्रणीता बहवस्तदानीं पेतुः पृथिव्यां निहताश्च केचित्॥  
केचित्प्रविष्टा हि रसातलं च पलायमाना बहवस्तथैव॥ २९.५३ ॥  

केचिच्च शरणं प्राप्ता रुद्रानुचरकिङ्करान्॥  
एवं नष्टं तदा सैन्यं विलोक्यासुरपालकः॥  
तारको हि रुषाविष्टो हन्तुं देवगणान्ययौ॥ २९.५४ ॥  

भुजानामयुतं कृत्वा दैत्यराजो हि तारकः॥  
आरुह्य सिंहं सहसा घातयामास तान्रणे॥ २९.५५ ॥  

दंशितेन च सिंहेन वृषाः केचिद्विदारिताः॥  
तथैव तारकेणैव घातिता बहवो गणाः॥ २९.५६ ॥  

एवं कृतं तदा तेन तारकेण महात्मना॥  
सर्वेषामेव देवानामशक्यस्तारको महान्॥ २९.५७ ॥  

जातस्तदा महाबाहुस्त्रैलोक्यक्षयकारकः॥  
तारकस्यानुगा दैत्या अजेया बलवत्तराः॥ २९.५८ ॥  

महारूढा दंशिताश्च करालास्ते प्रहारिणः॥  
तै राहृता गणाः सर्वे सिंहैश्च वृषभा हताः॥ २९.५९ ॥  

एवं निहन्यमाना वै गणास्ते रणमण्डले॥  
प्रहस्य विष्णुः प्रोवाच कुमारं शिववल्लभम्॥ २९.६० ॥  

॥विष्णुरुवाच॥  
नान्यो हन्तास्य पापस्य त्वद्विना कृत्तिकासुत॥  
तस्मात्त्वया हि कर्त्तव्यं वचनं च महाभुज॥ २९.६१ ॥  

तारकस्य वधार्थाय उत्पन्नोऽसि शिवात्मज॥  
तस्मात्त्वयैव कर्त्तव्य निधनं तारकस्य च॥ २९.६२ ॥  

तच्छ्रुत्वा भगवान्क्रुद्धः पार्वतीनन्दनो महान्॥  
उवाच प्रहसन्वाक्यं विष्णुं प्रति यथोचितम्॥ २९.६३ ॥  

मया निरीक्ष्यते सम्यक्चित्रयुद्धं महात्मनाम्॥  
अनिभिज्ञोऽस्म्यहं विष्णो कार्याकार्यविचारणे॥ २९.६४ ॥  

केऽस्मदीयाः परे चैव न जानामि कथञ्चन॥  
किमर्थं युध्यमाना वै परस्परवधे स्थिताः॥ २९.६५ ॥  

कुमारस्य वचः श्रुत्वा नारदो वाक्यमब्रवीत्॥ २९.६६ ॥  

॥नारद उवाच॥  
कुमारोऽसि महाबाहो शङ्करस्यांशसम्भवः॥  
त्वं त्राता जगतां स्वामी देवानां च परा गतिः॥ २९.६७ ॥  

तारकेण पुरा वीर तपस्तप्तं सुदारुणम्॥  
येनैव विजिता देवा येन स्वर्गस्तथा जितः॥ २९.६८ ॥  

तपसा तेन चोग्रेण अजेयत्वमवाप्तवान्॥  
अनेनापि जितश्चेन्द्रो लोकपालास्तथैव च॥ २९.६९ ॥  

त्रैलोक्यं च जितं सर्वं ह्यनेनैव रदुरात्मना॥  
तस्मात्त्वया निहन्तव्यस्तारकः पापपूरुषः॥ २९.७० ॥  

सर्वेषां शं विधातव्यं त्वया नाथेन चाद्य वै॥  
नारदस्य वचः श्रुत्वा कुमारः प्रहसन्महान्॥  
विमाना दवतीर्याथ पदातिः परमोऽभवत्॥ २९.७१ ॥  

पद्म्यां तदासौ परिधावमानः शिवात्मजोयं च कुमाररूपी॥  
करे समादाय महाप्रभावां शक्तिं महोल्कामिव दीप्तियुक्ताम्॥ २९.७२ ॥  

दृष्ट्वा तमायान्तमतीव चण्डमव्यक्तरूपं बलिनां वरिष्ठम्॥  
दैत्यो बभाषे सुरसत्तमानमसौ कुमारो द्विषतां निहन्ता॥ २९.७३ ॥  

अनेन सार्द्धं ह्यहमेव वीरो योत्स्यामि सर्वानहमेव वीरान्॥  
गणांश्च सर्वानपि घातयामि महेश्वराँल्लोकपालांश्च सद्यः॥ २९.७४ ॥  

इत्येवमुक्त्वा सततं महाबलः कुमारमुद्दिश्य ययौ च योद्धम्॥  
जग्राह शक्तिं परमाद्भुतां च स तारको वाक्यमिदं बभाषे॥ २९.७५ ॥  

॥तारक उवाच॥  
कुमारो मेग्रतश्चाद्य भवद्भिश्च कथं कृतः॥  
यूयं गतत्रपा देवा येषां राजा पुरन्दरः॥ २९.७६ ॥  

पुरा येन कृतं कर्म विदितं सर्वमेव तत्॥  
प्रसुप्ताश्चार्द्दिता गर्भे जठरस्था निपातिताः॥ २९.७७ ॥  

कश्यपस्यात्मजेनैव बहुरूपो हतोऽसुरः॥  
नमुचिश्च हतो वीरो वृत्रश्चैव तथा हतः॥ २९.७८ ॥  

कुमारं हन्तुमोसौ देवेन्द्रो बलघातकः॥  
कुमारोऽयं मया देवा घातितोद्य न संशयः॥ २९.७९ ॥  

पुरा हतास्त्वया विप्रा दक्षयज्ञे ह्यनेकशः॥  
तत्कर्मणः फलं चाद्य वीरभद्र महामते॥  
दर्शयिष्यामि ते वीर रणे रणविशारद॥ २९.८० ॥  

इत्येवमुक्त्वा स तदा महात्मा दैत्याधिपो वीरवरः स एकः॥  
जग्राह शक्तिं परमाद्भुतां च स तारको युद्धविदां वरिष्ठः॥ २९.८१ ॥  

इति परमरुषभिभूतो दितितनयः परीवृतोऽसुरेन्द्रैः॥  
युधि मतिमकरोत्तदा निहन्तुं समरविजयी स तारको बलीयान्॥ २९.८२ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे केदारखण्डे शिवशास्त्रे
सुरतारकासुरसङ्ग्रामवर्णनन्नामैकोनत्रिंशोऽध्यायः॥ २९ ॥ छ ॥  

