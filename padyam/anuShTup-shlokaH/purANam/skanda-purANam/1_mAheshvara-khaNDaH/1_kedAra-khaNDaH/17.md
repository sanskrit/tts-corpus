+++
title = "१७"

+++
[अध्यायः १७]



वेदव्यासः

अध्यायः १७  

॥लोमश उवाच॥  
ततः सर्वे सुरगणा दृष्ट्वा तं विलयं गतम्॥  
चिन्तयन्तः सुरगणाः कथं च विदधामहे॥ १७.१ ॥  
सुरभिं चाह्वयित्वाथ तदोवाच शचीपतिः॥  
कलेवरं दधीचस्य लिह्यास्त्वं वचनान्मम॥ १७.२ ॥  
तथेति च वचोमत्वा तत्क्षणादेव लिह्य तत्॥  
निर्मांसं च कृतं सद्यस्तया धेन्वा कलेवरम्॥ १७.३ ॥  
जगृहुस्तानि चास्थीनि चक्रुः शस्त्राणि वै सुराः॥  
तस्य वंशोद्भवं वज्रं शिरो ब्रह्मशिरस्तथा॥ १७.४ ॥  
अन्यानि चास्थीनि बहूनि तस्य ऋषेस्तदानीं जगृहुः सुराश्च॥  
तथा शिराजालमयांश्च पाशांश्चक्रुः सुरा वैरयुताश्च दैत्यान्॥ १७.५ ॥  
शस्त्राणि कृत्वा ते सर्वे महाबलपराक्रमाः॥  
ययुर्देवातस्त्वरायुक्ता वृत्रघातनतत्पराः॥ १७.६ ॥  
ततः सुवर्च्चाश्च दधीचिपत्नी या प्रेषिता सा सुरकार्यसिद्धये॥  
व्यलोकयत्तत्र समेत्य सर्वं मृतं पतिं देहमथो ददर्शतम्॥ १७.७ ॥  
ज्ञात्वा च तत्सर्वमिदं सुराणां कृत्यं तदानीं च चुकोप साध्वी॥  
ददौ सती शापमतीव रुष्टा तदा सुवर्चा ऋषिवर्यपत्नी॥ १७.८ ॥  
अहो सुरा दुष्टतराश्च सर्वे सर्वे ह्यशक्ताश्च तथैव लुब्धाः॥  
तस्माच्च सर्वेऽप्रजसो भवन्तु दिवौकसोऽद्यप्रभृतित्युवाच सा॥ १७.९ ॥  
एव शापं ददौ तेषां सुराणां सा तपस्विनी॥  
प्रवीश्याश्वत्थमूले सा स्वोदरं दारयत्तदा॥ १७.१० ॥  
निर्गतो जठराद्गर्भो दधीचस्य महात्मनः॥  
साक्षाद्रुद्रावतारोऽसौ पिप्लादो महाप्रभः॥ १७.११ ॥  
प्रहस्य जननी गर्भमुवाच रुषितेक्षणा॥  
सुवर्चा तं पिप्पलादं चिरं तिष्ठास्य सन्निधौ॥ १७.१२ ॥  
अश्वत्थस्य महाभाग सर्वेषां सफलो भवेः॥  
तथैव भाषमाणा सा सुवर्चा तनयं प्रति॥  
पतिमन्वगमत्साध्वी परमेण समाधिना॥ १७.१३ ॥  
एवं दधीचपत्नी सा पतिना स्वर्गमाव्रजत्॥ १७.१४ ॥  
ते देवाः कृतशस्त्रास्त्रा दैत्यान्प्रति समुत्सुकाः॥  
आजग्मुश्चेन्द्रमुख्यास्ते महाबलपराक्रमाः॥ १७.१५ ॥  
गुरुं पुरस्कृत्य तदाज्ञया ते गणाः सुराणां बहवस्तदानीम्॥  
भुवं समागत्य च मध्यदेशमूचुश्च सर्वे परमास्त्रयुक्ताः॥ १७.१६ ॥  
समागतानुपसृत्य देवांश्चेन्द्रपुरोगमान्॥  
ययौ वृत्रो महादैत्यो दैत्यवृन्दसमावृतः॥ १७.१७ ॥  
यथा मेरोश्च शिखरं परिपूर्णं प्रदृश्यते॥  
तथा सोऽपि महातेजा विश्वकर्म्मसुतो महान्॥ १७.१८ ॥  
तेन दृष्टो महेन्द्रश्च महेन्द्रेण महासुरः॥  
देवानां दानवानां च दर्शनं च महाद्भुतम्॥ १७.१९ ॥  
तदा ते बद्धवैराश्च देवदैत्याः परस्परम्॥  
अन्योन्यमभिसंरब्धा जगर्जुः परमाद्भुतम्॥ १७.२० ॥  
वादित्राणि च भीमानि वाद्यमानानि सर्वशः॥  
श्रूयन्तेऽत्र गभीराणि सुरा सुरसमागमे॥ १७.२१ ॥  
वाद्यमानेषु तूर्येषु ते सर्वे त्वरयान्विताः॥  
अनेकैः शस्त्रसङ्घातैर्जघ्नुरन्योन्यमोजसा॥ १७.२२ ॥  
तदा देवासुरे युद्धे त्रैलोक्यं सचराचरम्॥  
भयेन महता युक्तं बभूव गतचेतनम्॥ १७.२३ ॥  
छेदिताः स्फोटिताश्चैव केचिच्छस्त्रैर्द्विधा कृताः॥  
नाराचैश्च तथा केचिच्छस्त्रास्त्रैः शकलीकृताः॥ १७.२४ ॥  
भल्लैश्चेरुर्हताः केचिद्व्यङ्गभूता दिवौकसः॥  
रश्मयो मेघसम्भूताः प्रकाशन्ते नभस्स्विव॥ १७.२५ ॥  
शिरांसि पतितान्येव बहूनिच नभस्तलात्॥  
नक्षत्राणीव च यथा महाप्रलयसङ्कुलम्॥ १७.२६ ॥  
प्रवर्तितं मध्यदेशे सर्वबूतक्षयावहम्॥  
शक्रेण सह सङ्ग्रामं चकार नमुचिस्तदा॥ १७.२७ ॥  
वज्रेण जघ्ने तरसा नमुचिं देवराट् स्वयम्॥  
न रोमैकं च त्रुचितं तमुचेरसुरस्य च॥ १७.२८ ॥  
वज्रेणापि तदा सर्वे विस्मयं परमं गताः॥  
असुराश्च सुराश्चैव महेन्द्रो व्रीडितस्तदा॥ १७.२९ ॥  
गदया नमुचिं जघ्ने गदा सापि विचूर्णिता॥  
नमुचेरङ्गलग्नापि पपात वसुधातले॥ १७.३० ॥  
तथा शूलेन महता तं जघान पुरन्दरः॥  
तच्छूलं शतधा चूर्णं नमुचेरङ्गमाश्रितम्॥ १७.३१ ॥  
एवं तं वविधैः शस्त्रैराजघान सुरारिहा॥  
प्रहस्य मानो नमुचिर्न जघान पुरन्दरम्॥ १७.३२ ॥  
तूष्णीम्भूतस्तदा चेन्द्रश्चिन्तया परया युतः॥  
किं कार्यं किमकार्यं वा इतीन्द्रो नाविदत्तदा॥ १७.३३ ॥  
एतस्मिन्नन्तरे तत्र महायुद्धे महाभये॥  
जाता नभोगता वाणी इन्द्रसुद्दिश्य सत्वरम्॥ १७.३४ ॥  
जह्येनमद्याशु महेन्द्र दैत्यं दिवौकसां घोरतरं भयावहम्॥  
फेनेन चैवाशु महासुरेन्द्रमपां समीपेन दुरासदेन॥ १७.३५ ॥  
अन्येन शस्त्रेण च आहतोऽसौ वध्यः कदाचिन्न भवत्ययं तु॥  
तस्माच्च देवेश वधार्थमस्य कुरु प्रयत्नं नमुचेर्दुरात्मनः॥ १७.३६ ॥  
निशम्य वाचं परमार्थयुक्तां दैवीं सदानन्दकरीं शुभावहाम्॥  
चक्रे परं यत्नवतां वरिष्ठो गत्वोदधेः पारमनन्तवीर्यः॥ १७.३७ ॥  
तत्रागतं समीक्ष्याथ नमुचिः क्रोधमूर्छितः॥  
हत्वा शूलेन देवेन्द्रं प्रहसन्निदमब्रवीत्॥ १७.३८ ॥  
समुद्रस्य तटः कस्मात्सेवितः सुरसत्तम॥  
विहाय रणभूमिं च त्यक्तशस्त्रोऽभवद्भवान्॥ १७.३९ ॥  
त्वदीयेनैव वज्रेण किं कृतं मम दुर्मते॥ १७.४० ॥  
तथान्यानि च शस्त्राणि अस्त्राणि सुबहूनि च॥  
गृहीतानि पुरा मन्द हन्तुं मामेव चाधुना॥ १७.४१ ॥  
किं करिष्यसि मां हन्तुं युद्धाय समुपस्थितः॥  
केन शस्त्रेण रे मन्द योद्धुमिच्छसि संयुगे॥ १७.४२ ॥  
त्वां गातयामि चाद्यैव यदि तिष्ठसि संयुगे॥  
नो चेद्गच्छ मया मुक्तश्चिरं जीव सुखी भव॥ १७.४३ ॥  
एवं स गर्वितं तस्य वाक्यमाहवशोभिनः॥  
श्रुत्वा महेन्द्रोऽपि रुषा जगृहे फेनमद्भुतम्॥ १७.४४ ॥  
फेनं करस्थं दृष्ट्वा तु असुरा जहसुस्तदा॥ १७.४५ ॥  
क्षयं गतानि चास्त्राणि पेनेनैव पुरन्दरः॥  
हन्तुमिच्छति मामद्य शतक्रतुरुदारधीः॥ १७.४६ ॥  
एवं प्रहस्य नमुचिरज्ञाय पुरन्दरम्॥  
सावज्ञं पुरतस्तस्थौ नमुचिर्दैत्यपुङ्गवः॥ १७.४७ ॥  
तदैव तं स फेनेन शीघ्रमिन्द्रो जघान ह॥ १७.४८ ॥  
हते तु नमुचौ देवाः सर्वे चैव मुदान्विताः॥  
साधुसाध्विति शब्देन ऋषयश्चाभ्यपूजयन्॥ १७.४९ ॥  
तदा सर्वे जयं प्राप्ता हत्वा नमुचिमाहवे॥  
दैत्यास्ते कोपसंरब्धा योद्धुकामा मुदान्विताः॥ १७.५० ॥  
पुनः प्रववृते युद्धं देवानां दानवैः सह॥  
शस्त्रास्त्रैर्बहुधा मुक्तैः परस्परवधैषिबिः॥ १७.५१ ॥  
यदा ते ह्यसुरा देवैः पातिताश्च पुनःपुनः॥  
तदा वृत्रो महातेजाः शतक्रतुमुपाव्रजत्॥ १७.५२ ॥  
वृत्रं दृष्ट्वा तदा सर्वे ससुरासुरमानवाः॥  
भयेन महताविष्टाः पतिता भुवि शेरते॥ १७.५३ ॥  
एवं भीतेषु सर्वेषु सुरसिद्धेषु वै तदा॥  
इन्द्रश्चैरावणारूढो वज्रपाणिः प्रतापवान्॥ १७.५४ ॥  
छत्रेण ध्रियमाणेन चामरेण विराजितः॥  
तदा सर्वैः समेतो हि लोकपालैः प्रतापितः॥ १७.५५ ॥  
वृत्रं विलोक्य ते सर्वे लोकपाला महेश्वराः॥  
भयभीताश्च ते सर्वे शिवं शरणमन्वयुः॥ १७.५६ ॥  
मनसाचिन्तयन्सर्वे शङ्करं लोकशङ्करम्॥  
लिङ्गं सम्पूज्य विधिवन्महेन्द्रो जयकामुकः॥ १७.५७ ॥  
गुरुणा विदितः सद्यो विश्वासेन परेण हि॥  
उवाच च तदा शक्रं बृहस्पतिरुदारधीः॥ १७.५८ ॥  
॥बृहस्पतिरुवाच॥  
कार्तिके शुक्लपक्षे तु मन्दवारे त्रयोदशी॥  
समग्रा यदि लभ्येत सर्वप्राप्तयै न संशयः॥ १७.५९ ॥  
तस्यां प्रदोषसमये लिङ्गरूपी सदाशिवः॥  
पूजनीयो हि देवेन्द्र सर्वकामार्थसिद्धये॥ १७.६० ॥  
स्नात्वा मध्याह्नसमये तिलामलकसंयुतम्॥  
शिवस्य कुर्याद्गन्धपुष्पफलादिभिः॥ १७.६१ ॥  
पश्चात्प्रदोषवेलायां स्थावरं लिङ्गमर्च्चयेत्॥  
स्वयम्भु स्थापितं चापि पौरुषेयमपौरुषम्॥ १७.६२ ॥  
जने वा विजने वापि अरण्ये वा तपोवने॥  
तल्लिङ्गमर्च्चयेद्भक्त्या प्रदोषे तु विशेषतः॥ १७.६३ ॥  
ग्रामद्बहिः स्थितं लिङ्गं ग्रामाच्छतगुणं फलम्॥  
ब्राह्मच्छतगुणं पुण्यमरण्ये लिङ्गमद्भुतम्॥ १७.६४ ॥  
आरण्याच्छतगुणं पुण्यमर्चितं पार्वतं यथा॥  
पार्वताच्चैव लिङ्गाच्च फलं चायुतसञ्ज्ञितम्॥  
तपोवनाश्रितं लिङ्गं पूजितं वा महाफलम्॥ १७.६५ ॥  
तस्मादेतद्विभागेन शिवपूजनार्चनं बुधैः॥  
कर्त्वयं निपुणत्वेन तीर्थस्नानादिकं तथा॥ १७.६६ ॥  
पञ्चपिण्डान्समुद्धृत्य स्नानमात्रेण शोभनम्॥  
कूपे स्नानं प्रकुर्वीत उद्धृतेन विसेषतः॥ १७.६७ ॥  
तडागे दश पिण्डांश्च उद्धृत्य स्नानमाचरेत्॥  
नदीस्नानं विश्ष्टं च महानद्यां विशेषतः॥ १७.६८ ॥  
सर्वेषामपि तीर्थानां गङ्गास्नानं विशिष्यते॥  
देवखाते च तत्तुल्यं प्रशस्तं स्नानमाचरेत्॥ १७.६९ ॥  
प्रदीपानां सहस्रेण दीपनीयः सदाशिवः॥  
तथा दीपशतेनापि द्वात्रिंशद्दीपमालया॥ १७.७० ॥  
घृतेन दीपयेद्दीपाञ्छिवस्य परितुष्टये॥  
तथा फलैश्च दीपैश्च नैवेद्यैर्गन्धधूपकैः॥ १७.७१ ॥  
उपचारैः षोडशभिर्लिङ्गरूपी सदा शिवः॥  
पूज्यः प्रदोषवेलायां नृभिः सर्वार्थसिद्धये॥ १७.७२ ॥  
प्रदक्षिणं प्रकुर्वीत शतमष्टोत्तरं तथा॥  
नमस्कारान्प्रकुर्वीत तावत्सङ्ख्यान्प्रयत्नतः॥ १७.७३ ॥  
प्रदक्षिणनमस्कारैः पूजनीयः सदाशिवः॥  
नाम्नां शतेन रुद्रोऽसौ स्तवनीयो यताविधि॥ १७.७४ ॥  
नमो रुद्राय भीमाय नीलकण्ठाय वेधसे॥  
कपर्द्धिने सुरेशाय व्योमकेशाय वै नमः॥ १७.७५ ॥  
वृषध्वजाय सोमाय नीलकण्ठाय वै नमः॥  
दिगम्बराय भर्गाय उमाकान्तकपर्द्दिने॥ १७.७६ ॥  
तपोमयाय व्याप्ताय शिपिविष्टाय वै नमः॥  
व्यालप्रियाय व्यालाय व्यालानां पतये नमः॥ १७.७७ ॥  
महीधराय व्याघ्राय पशूनां पतये नमः॥  
त्रिपुरान्तकसिंहाय शार्दूलोग्ररवाय च॥ १७.७८ ॥  
मीनाय मीननाथाय सिद्धाय परमेष्ठिने॥  
कामान्तकाय बुद्धाय बुद्धीनां पतये नमः॥ १७.७९ ॥  
कपोताय विशिष्टाय शिष्टाय परमात्मने॥  
वेदाय वेदबीजाय देवगुह्याय वै नमः॥ १७.८० ॥  
दीर्घाय दीर्घदीर्घाय दीर्घार्घाय महाय च॥  
नमो जगत्प्रतिष्ठाय व्योमरूपाय वै नमः॥ १७.८१ ॥  
गजासुरविनाशाय ह्यन्धकासुरभेदिने॥  
नीललोहितशुक्लाय चण्डमुण्डप्रियाय च॥ १७.८२ ॥  
भक्तिप्रियाय देवाय ज्ञानज्ञानाव्ययाय च॥  
महेशाय नमस्तुभ्यं महादेवहराय च॥ १७.८३ ॥  
त्रिनेत्राय त्रिवेदाय वेदाङ्गाय नमोनमः॥  
अर्थाय अर्थरूपाय परमार्थाय वै नमः॥ १७.८४ ॥  
विश्वरूपाय विश्वाय विश्वनाताय वै नमः॥  
शङ्कराय च कालाय कालावयवरूपिणे॥ १७.८५ ॥  
अरूपाय च सूक्ष्माय सूक्ष्मसूक्ष्माय वै नमः॥  
श्मशानवासिने तुभ्यं नमस्ते कृत्तिवाससे॥ १७.८६ ॥  
शशाङ्कशेखरायैव रुद्रविश्वाश्रयाय च॥  
दुर्गाय दुर्गसाराय दुर्गावयवसाक्षिणे॥ १७.८७ ॥  
लिङ्गरूपाय लिङ्गाय लिङ्गानां पतये नमः॥  
प्रणवरूपाय प्रणवार्थाय वै नमः॥ १७.८८ ॥  
नमोनमः कारणकारणाय ते मृत्युञ्जयायात्मभवस्वरूपिणे॥  
त्रियम्बकायासितकण्ठ भर्ग गौरिपते सकलमङ्गलहेतवे नमः॥ १७.८९ ॥  
॥बृहस्पतिरुवाच॥  
नाम्नां शतं महेशस्य उच्चार्यं व्रतिना तदा॥  
प्रदक्षिणनमस्कारैरेतत्सङ्ख्यैः प्रयत्नतः॥  
कार्यं प्रदोषसमये तुष्ट्यर्थं सङ्करस्य च॥ १७.९० ॥  
एवं व्रतं समुद्दिष्टं तव शक्र महामते॥  
शीघ्रं कुरु महाभाग पश्चाद्युद्धं कुरु प्रभो॥ १७.९१ ॥  
शम्भोः प्रसादात्सर्वं ते भविष्यति जयादिकम्॥ १७.९२ ॥  
वृत्रो ह्ययं महातेजा दैतेयस्तपसा पुरा॥  
शिवं प्रसादयामास पर्वते गन्धमादने॥ १७.९३ ॥  
नाम्ना चित्ररथो राजा वनं चित्ररथस्य तत्॥  
एतज्जानीहि भो इन्द्र शिवपुर्याः समीपतः॥ १७.९४ ॥  
यस्मिन्वने महाभाग न सन्ति च षडूर्मयः॥  
तस्माच्चैत्ररथं नाम वनं परममङ्गलम्॥  
तस्य राज्ञः शिवेनैव दत्तं यानं महाद्भुतम्॥ १७.९५ ॥  
कामगं किङ्किणीयुक्तं सिद्धचारणसेवितम्॥  
गन्धर्वैरप्सरोयक्षैः किन्नरैरुपशोभितम्॥ १७.९६ ॥  
ततस्तेनैव यानेन पृथिवीं पर्यटन्पुरा॥  
तथा गिरीशमुख्यांश्च द्वीपांश्च विविधांस्तथा॥ १७.९७ ॥  
एकदा पर्यटन्राजा नाम्ना चित्ररथो महान्॥  
कैलासमागतस्तत्र स ददर्श पराद्भुतम्॥ १७.९८ ॥  
सभातलं महेशस्य गणैश्चैव विराजितम्॥  
अर्द्धागलग्नया देव्या शोभितं च महेश्वरम्॥ १७.९९ ॥  
निरीक्ष्य देव्या सहितं सदाशिवं देव्यान्वितं वाक्यमिदं बभाषे॥ १७.१०० ॥  
वयं च शम्भो विषयान्विताश्च मन्त्र्यादयः स्त्रीजिताश्चापि चान्ये॥  
न लोकमध्ये वयमेव चाज्ञाः स्त्रीसेवनं लज्जया नैव कुर्मः॥ १७.१०१ ॥  
एतद्वाक्यं निशम्याथ महेशः प्रहसन्निव॥  
उवाच न्यायसंयुक्तं सर्वेषामपि श्रृण्वताम्॥ १७.१०२ ॥  
भयं लोकापवादाच्च सर्वेषामपि नान्यथा॥  
ग्रासितं कालकूटं च सर्वेषामपि दुर्जरम्॥ १७.१०३ ॥  
तथापि उपहासो मे कृतो राज्ञा हि दुर्जरः॥  
तं चित्ररथमाहूय गिरिजा वाक्यमब्रवीत्॥ १७.१०४ ॥  
॥गीरिजोवाच॥  
रे दुरात्मन्कथं त्वज्ञ शङ्करश्चोपहासितः॥  
मया सहैव मन्दात्मन्द्रक्ष्यसे कर्मणः फलम्॥ १७.१०५ ॥  
साधूनां समचित्तानामुपहासं करोति यः॥  
देवो वाप्यथ वा मर्त्यः स विज्ञेयोऽधमाधमः॥ १७.१०६ ॥  
एते मुनीन्द्राश्च महानुभावास्तथा ह्यमी ऋषयो वेदगर्भाः॥  
तथैव सर्वे सनकादयो ह्यमी अज्ञाश्च सर्वे शिवमर्चयन्ते?॥ १७.१०७ ॥  
रे मूढ सर्वेषु जनेष्वभिज्ञस्त्वमेव एवाद्य न चापरे जनाः॥  
तस्मादभिज्ञं हि करोमि दैत्यं देवैर्द्विजैश्चापि बहिष्कृतं त्वाम्॥ १७.१०८
॥  
एवं शप्तस्तया देव्या भवान्या राजसत्तमः॥  
राजा चित्ररथः सद्यः पपात सहसा दिवः॥ १७.१०९ ॥  
आसुरीं योनिमासाद्य वृत्रोनाम्नाऽभवत्तदा॥  
तपसा परमेणैव त्वष्ट्रा संयोजितः क्रमात्॥ १७.११० ॥  
तपसा तेन महता अजेयो वृत्र उच्यत॥  
तस्माच्छम्भुं समभ्यर्च्य प्रदोषे विधिनाऽधुना॥ १७.१११ ॥  
जहि वृत्रं महादैत्यं देवानां कार्यसिद्धये॥  
गुरोस्तद्वचनं श्रुत्वा उवाचाथ शतक्रतुः॥  
सोद्यापनविधिं ब्रूहि प्रदोषस्य च मेऽधुना॥ १७.११२ ॥  
॥बृहस्पतिरुवाच॥  
कार्तिके मासि सम्प्राप्ते मन्दवारे त्रयोदशी॥  
सम्पूर्तिस्तु भवेत्तत्र सम्पूर्णव्रतसिद्धये॥ १७.११३ ॥  
वृषभो राजतः कार्यः पृष्ठे तस्य सुपीठकम्॥  
तस्योपरिन्यसेद्देवमुमाकान्तं त्रिलोचनम्॥ १७.११४ ॥  
पञ्चवक्त्रं दशभुजमर्द्धाङ्गे गिरिजां सतीम्॥  
एवं चोमामहेशं च सौवर्णं कारयेद्बुधः॥ १७.११५ ॥  
सवृषं ताम्रपत्रे च वस्त्रेण परिगुण्ठिते॥  
स्थापयित्वोमया सार्द्धं नानाबोगसमन्वितम्॥ १७.११६ ॥  
विधिना जागरं कुर्याद्रात्रौ श्रद्धासमन्वितः॥  
पञ्चामृतेन स्नपनं कार्यमादौ प्रयत्नतः॥ १७.११७ ॥  
गोक्षीरस्नानं देवेश गोक्षीरेण मया कृतम्॥  
स्नपनं देवदेवेश गृहाण परमेश्वर॥ १७.११८ ॥  
दध्ना चैव मया देव स्नपनं क्रियतेऽधुना॥  
गृहाम च मया दत्तं सुप्रसन्नो भवाद्य वै॥ १७.११९ ॥  
सर्पिषा च मया देव स्नपनं क्रियतेऽधुना॥  
गृहाण श्रद्धया दत्तं तव प्रीत्यर्थमेव च॥ १७.१२० ॥  
इदं मधु मया दत्तं तव प्रीत्यर्थमेव च॥  
गृहाम त्वं हि देवेश मम शान्तिप्रदो भव॥ १७.१२१ ॥  
सितया देवदेवेश स्नपनं क्रियतेऽधुना॥  
गृहाण श्रद्धया दत्तां सुप्रसन्नो भव प्रभो॥ १७.१२२ ॥  
एवं पञ्चामृतेनैव स्नपनीयो वृषध्वजः॥  
पश्चादर्घ्यं प्रदातव्यं ताम्रपात्रेण धीमता॥  
अनेनैव च मन्त्रेण उमाकान्तस्य तृष्टये॥ १७.१२३ ॥  
अर्घ्योऽसि त्वमुमाकान्त अर्घेणानेन वै प्रभो॥  
गृहाण त्वं मया दत्तं प्रसन्नो भव शङ्कर॥ १७.१२४ ॥  
मया दत्तं च ते पाद्यं पुष्पगन्धसमन्वितम्॥  
गृहाण देवदेवेश प्रसन्नो वरदो भव॥ १७.१२५ ॥  
विष्टरं विष्टरेणैव मया दत्तं च वै प्रभो॥  
शान्त्यरथं तव देवेश वरदो भव मे सदा॥ १७.१२६ ॥  
आचमनीयं मया दत्तं तव विश्वेश्वर प्रभो॥  
गृहाण परमेशान तुष्टो भव ममाद्य वै॥ १७.१२७ ॥  
ब्रह्मग्रन्थिसमायुक्तं ब्रह्मकर्मप्रवर्तकम्॥  
यज्ञोपवीतं सौवर्णं मया दत्तं तव प्रभो॥ १७.१२८ ॥  
सुगन्धं चन्दनं देव मया दत्तं च वै प्रभो॥  
भक्त्या पर मया शम्भो सुगन्धं कुरु मां भव॥ १७.१२९ ॥  
दीपं हि परमं शम्भो घृतप्रज्वलितं मया॥  
दत्तं गृहाण देवेश मम ज्ञानप्रदो भव॥ १७.१३० ॥  
दीपं विशिष्टं परमं सर्वौषधिविजृम्भितम्॥  
गृहाण परमेशान मम शान्त्यर्थमेव च॥ १७.१३१ ॥  
दीपावलिं मया दत्तां कृहाण परमेश्वर॥  
आरार्तिकप्रदानेन मम तेजः प्रदो भव॥ १७.१३२ ॥  
फलदीपादिनैवेद्यताम्बूलादिक्रमेण च॥  
पूजनीयो विधानज्ञैस्तस्यां रात्रौ प्रयत्नतः॥ १७.१३३ ॥  
पश्चाज्जागरणं कार्यं गृहे वा देवतालये॥  
वितानमण्डपं कृत्वा नानाश्चर्यसमन्वितम्॥  
गीतवादित्रनृत्येन अर्चनीयः सदाशिवः॥ १७.१३४ ॥  
अनेनैव विधानेन प्रदोषोद्यापने विधिः॥  
कार्ये विधिमता शक्र सर्वकार्यार्थसिद्धये॥ १७.१३५ ॥  
गुरुणा कथितं सर्वं तच्चकार शतक्रतुः॥  
तेनैव च सहायेन इन्द्रो युद्धपरायणः॥ १७.१३६ ॥  
वृत्रं प्रति सुरैः सार्द्धं युयुधे च शतक्रतुः॥  
तुमुलं युद्धमभवद्देवानां दानावैः सह॥ १७.१३७ ॥  
तस्मिन्सुतुमुले गाढे देवदैत्यक्षयावहे॥  
द्वन्द्वयुद्धं सुतुमुलमतिवेलं भयावहम्॥ १७.१३८ ॥  
व्योमो यमेन युयुधे ह्यग्निना तीक्ष्णकोपनः॥  
वरुणेन महादंष्ट्रो वायुना च महाबलः॥ १७.१३९ ॥  
द्वन्द्वयुद्ध रताः सर्वे अन्योन्यबलकाङ्क्षिणः॥ १७.१४० ॥  
तथैव ते देववरा महाभुजाः सङ्ग्रामशूरा जयिनस्तदाऽभवन्॥  
पराजयं दैत्यवाराश्च सर्वे प्राप्तास्तदानीं परमं समन्तात्॥ १७.१४१ ॥  
दृष्ट्वा सुरैर्दैत्यवरान्पराजितान्पलायमानानथ कान्दिशीकान्॥  
तदैव वृत्रः परमेण मन्युना महाबलो वाक्य मिदं बभाषे॥ १७.१४२ ॥  
॥वृत्र उवाच॥  
हे दैत्याः परमार्ताश्च कस्माद्यूयं भयातुराः॥  
पलायनपराः सर्वे विसृज्य रणमद्भुतम्॥ १७.१४३ ॥  
स्वंस्वं पराक्रमं वीरा युद्धाय कृतनिश्चयाः॥  
दर्शयध्वं सुरगणास्सूदयध्वं महाबलाः॥ १७.१४४ ॥  
गदाभिः पट्टिशैः खड्गैः शक्तितोमरमुद्गरैः॥  
असिभिर्भि दिपालैश्च पाशतोमरमुष्टिभिः॥ १७.१४५ ॥  
तदा देवाश्च युयुधुर्दधीचास्थिसमुद्भवैः॥  
शस्त्रैरस्त्रैश्च परमैरसुरान्समदारयन्॥ १७.१४६ ॥  
पुनर्दैत्या हता देवैः प्राप्तास्तेपि पराजयम्॥  
पुनश्च तेन वृत्रेण नोद्यमानाः सुरान्प्रति॥ १७.१४७ ॥  
यदा हि ते दैत्यवराः सुरेशैर्निहन्यमानाश्च विदुद्रुवुर्दिशः॥  
केचिद्दृष्ट्वा दानवास्ते तदानीं भीतित्रस्ताः क्लीबरूपाः क्रमेणा॥ १७.१४८
॥  
वृत्रेण कोपिना चैवं धिक्कृता दैत्यपुङ्गवाः॥  
हे पुलोमन्महाभाग वृषपर्वन्नमोस्तु ते॥ १७.१४९ ॥  
हे धूम्राक्ष महाकाल महादैत्य वृकासुर॥  
स्थूलाक्ष हे महादैत्य स्थूलदंष्ट्र नमोस्तु ते॥ १७.१५० ॥  
स्वर्गद्वारं विहायैव क्षत्रियाणां मनस्विनाम्॥  
पलायध्वे किमर्थं वा सङ्ग्रामाङ्गणमुत्तमम्॥ १७.१५१ ॥  
सङ्गरे मरणं येषां ते यान्ति परमं पदम्॥  
यत्र तत्र च लिप्सेत सङ्ग्रामे मरणं बुधः॥ १७.१५२ ॥  
त्यजन्ति सङ्गरं ये वै ते यान्ति निरयं ध्रुवम्॥ १७.१५३ ॥  
ये ब्राह्मणार्थे भृत्यार्थे स्वार्थे वै शस्त्रपाणयः॥  
सङ्ग्रामं ये प्रकुर्वन्ति महापातकिनो नराः॥ १७.१५४ ॥  
शस्त्रघातहता ये वै मृता वा सङ्गरे तथा॥  
ते यान्ति परमं स्थानं नात्र कार्या विचारणा॥ १७.१५५ ॥  
शस्त्रैर्विच्छिन्नदेहा ये गवार्थे स्वामिकारणात्॥  
रणे मृताः क्षता ये वै ते यान्ति परमां गतिम्॥ १७.१५६ ॥  
तस्माद्रणेऽपि ये शूराः पापिनो निहताः पुरः॥  
प्राप्नुवन्ति परं स्थानं दुर्लभं ज्ञानिनामपि॥ १७.१५७ ॥  
अथवा तीर्थगमनं वेदाध्ययनमेव च॥  
देवतार्चनयज्ञादिश्रेयांसि विविधानि च॥ १७.१५८ ॥  
ऐकपद्येन तान्येव कलां नार्हन्ति षोडशीम्॥  
सङ्ग्रामे पतितानां च सर्वशास्त्रेष्वयं विधिः॥ १७.१५९ ॥  
तस्माद्युद्धावदानं च कर्तव्यमविशङ्कितैः॥  
भवद्भिर्नान्यथा कार्यं देववाक्यप्रमाणतः॥ १७.१६० ॥  
यूयं सर्वे शौरवृत्त्या समेताः कुलेन शीलेन महानुभावाः॥  
पदानि तान्येव पलायमाना गच्छन्त्यशूरा रणमण्डलाच्च॥ १७.१६१ ॥  
त एव सर्वे खलु पापलोकान्गच्छन्ति नूनं वचनात्स्मृतेश्च॥ १७.१६२ ॥  
ये पापिष्ठास्त्वधर्म्मस्था ब्रह्मघ्ना गुरुतल्पगाः॥  
नरकं यान्ति ते पापं तथैव रणविच्युताः॥ १७.१६३ ॥  
तस्माद्भवद्भिर्योद्धव्यं स्वामिकार्यभरक्षमैः॥  
एवमुक्तास्तदा तेन वृत्रेणापि महात्मना॥ १७.१६४ ॥  
चक्रुस्ते वचन्नं तस्य असुराश्च सुरान्प्रति॥  
चक्रुः सुतुमुलं युद्धं सर्वलोकभयङ्करम्॥ १७.१६५ ॥  
तस्मिन्प्रवृत्ते तुमुले विगाढे वृत्रो महादैत्यपतिः स एकः॥  
उवाच रोषेण महाद्भुतेन शतक्रतुं देववरैः समेतम्॥ १७.१६६ ॥  
॥वृत्र उवाच॥  
श्रृणु वाक्यं मया चोक्तं धर्म्मार्थसहितं हितम्॥  
त्वं देवानां पतिर्भूत्वा न जानासि हिताहितम्॥ १७.१६७ ॥  
किम्बलार्थपरो भूत्वा विश्वरूपो हतस्त्वया॥  
प्राप्तमद्यैव भो इन्द्र तस्येदं कर्म्मणः फलम्॥ १७.१६८ ॥  
ये दीर्घदर्शिनो मन्दा मूढा धर्मबहिष्कृताः॥  
अकल्पाः कार्यसिद्ध्यर्थं यत्कुर्वन्ति च निष्फलम्॥  
तत्सर्वं विद्धि देवेन्द्र मनसा सम्प्रधार्यताम्॥ १७.१६९ ॥  
तस्माद्धर्म्मपरो भूत्वा युध्यस्व गतकल्मषः॥  
भ्रातृहा त्वं ममैवेन्द्र तस्मात्त्वा घातयाम्यहम्॥ १७.१७० ॥  
मा प्रयाहि स्थिरो भूत्वा देवैश्च परिवारितः॥  
एव मुक्तस्तु वृत्रेण शक्रोऽतीव रुषान्वितः॥  
ऐरावतं समारुह्य ययौ वृत्रजिघांसया॥ १७.१७१ ॥  
इन्द्रमायान्तमालोक्य वृत्रो बलवतां वरः॥  
उवाच प्रहसन्वाक्यं सर्वेषां श्रृण्वतामपि॥ १७.१७२ ॥  
आदौ मां प्रहरस्वेति तस्मात्त्वां घातयाम्यहम्॥ १७.१७३ ॥  
इत्येवमुक्तो देवेन्द्रो जघान गदया भृशम्॥  
वृत्रं बलवतां श्रेष्ठं जानुदेशे महाबलम्॥ १७.१७४ ॥  
तामापतन्तिं जग्राह करेणैकेन लीलया॥  
तयैवैनं जघानाशु गदया त्रिदिवेश्वरम्॥ १७.१७५ ॥  
सा गदा पातयामास सवज्रं च पुरन्दरम्॥  
पतितं शक्रमालोक्य वृत्र ऊचे सुरान्प्रति॥ १७.१७६ ॥  
नयध्वं स्वामिनं देवाः स्वपुरीममरावतीम्॥ १७.१७७ ॥  
एतच्छ्रुत्वा वचः सत्यं वृत्रस्य च महात्नः॥  
तथा चक्रुः सुराः सर्वे रणाच्चेन्द्रं समुत्सुकाः॥ १७.१७८ ॥  
अपोवाह्य गजस्थं हि परिवार्य भयातुराः॥  
सुराः सर्वे रणं हित्वा जग्मुस्ते त्रिदिवं प्रति॥ १७.१७९ ॥  
ततो गतेषु देवेषु ननर्त च महासुरः॥  
वृत्रो जहास च परं तेना पूर्यत दिक्तटम्॥ १७.१८० ॥  
चचाल च मही सर्वा सशैलवनकानना॥  
चुक्षुभे च तदा सर्वं जङ्गमं स्थावरं तथा॥ १७.१८१ ॥  
श्रुत्वा प्रयातं देवेन्द्रं ब्रह्मा लोकपितामहः॥  
उपयातोऽथ देवेन्द्र स्वकमण्डलुवारिणा॥  
अस्पृशल्लब्धसञ्ज्ञोऽभूत्तत्क्षणाच्च पुरन्दरः॥ १७.१८२ ॥  
दृष्ट्वा पितामहं चाग्रे व्रीडायुक्तोऽभवत्तदा॥  
महेन्द्रं त्रपया युक्तं ब्रह्मोवाच पितामहः॥ १७.१८३ ॥  
॥ब्रह्मोवाच॥  
वृत्रो हि तपसा युक्तो ब्रह्मचर्यव्रते स्थितः॥  
त्वष्टुश्च तपसा युक्तो वृत्रश्चायं महायशाः॥  
अजेयस्तपसोग्रेण तस्मात्त्वं तपसा जय॥ १७.१८४ ॥  
वृत्रासुरो दैत्यपतिश्च शक्र ते समाधिना परमेणैव जय्यः॥  
निशम्य वाक्यं परमेष्ठिनो हरिः सस्मार देवं वृषभध्वजं तदा॥ १७.१८५ ॥  
स्तुत्या तदातं स्तवमानो महात्मा पुरन्दरो गुरुणा नोदितो हि॥ १७.१८६ ॥  
॥इन्द्र उवाच॥  
नमो भर्गाय देवाय देवानामतिदुर्गम॥  
वरदो भव देवेश देवानां कार्यसिद्धये॥ १७.१८७ ॥  
एवं स्तितिपरो भूत्वा शचीपतिरुदारधीः॥  
स्वकार्यदक्षो मन्दात्मा प्रपञ्चाभिरतः खलु॥ १७.१८८ ॥  
प्रपञ्चाभिरता मूढाः शिवभक्तिपरा ह्यपि॥  
न प्राप्नुवन्ति ते स्थानं परमीशस्यरागिणः॥ १७.१८९ ॥  
निर्मला निरहङ्कारा ये जनाः पर्युपासते॥  
मृडं ज्ञानप्रदं चेशं परेशं शम्भुमेव च॥ १७.१९० ॥  
तेषां परेषां वरद इहामुत्र च शङ्करः॥  
महेन्द्रेण स्तुतः शर्वो रागिणा परमेण हि॥ १७.१९१ ॥  
रागिणां हि सदा शम्भुर्दुर्लभो नात्र संशयः॥  
तस्माद्विरागिणां नित्यं सन्मुखो हि सदाशिवः॥ १७.१९२ ॥  
राजा सुराणां हि महानुरागी स्वकर्मसंसिद्धिमहाप्रवीणः॥  
तस्मात्सदा क्लेशपरः शचीपतिः स्वकामभावात्मपरो हि नित्यम्॥ १७.१९३ ॥  
स्तवमानं तदा चेन्द्रमब्रवीत्कार्यगौरवात्॥  
विज्ञायाखिलदृग्द्रष्टा महेशो लिङ्गरूपवान्॥ १७.१९४ ॥  
इन्द्र गच्छ सुरैः सार्द्धं वृत्रं वै दानवं प्रति॥  
तपसैव च साध्योऽयं रणे जेतुं शतक्रतो॥ १७.१९५ ॥  
॥इन्द्र उवाच॥  
केनोपायेन साध्योऽयं वृत्रो दैत्यवरो महान्॥  
त्चछीघ्रं कथ्यतां शम्भो येन मे विजयो भवेत्॥ १७.१९६ ॥  
॥रुद्र उवाच॥  
रणे न शक्यते हन्तुमपि देववरैरपि॥  
तस्मात्त्वया हि कर्तव्यं कुत्सितं कर्म चाद्य वै॥ १७.१९७ ॥  
अस्य शापः पुरा दत्तः पार्वत्या मम सन्निधौ॥  
असौ चित्ररथो नाम्ना विख्यातो भुवनत्रये॥ १७.१९८ ॥  
पर्यटन्सु विमानेन मया दत्तेन भास्वता॥  
उपहासादिमां योनिं सम्प्राप्तो दत्यपुङ्गवः॥ १७.१९९ ॥  
तस्मादजेयं जानीहि रणे रणविदां वर॥  
एवमुक्तो महेन्द्रोऽयं शम्भुना योगिना भृशम्॥ १७.२०० ॥  
तथेति मत्वा शक्रोऽसौ नियमं तमुपाददे॥ १७.२०१ ॥  
रन्ध्रं प्रतीक्ष्य वृत्रस्य तत्समीपे सहस्रकम्॥  
वत्सराणां महाभागा वसन्हन्तुं मनो दधे॥ १७.२०२ ॥  
अन्तर्वेद्यां बहिः स्थित्वा वज्रपाणिरनुज्ञया॥  
गुरोः पुरोधसश्चैव स्वकार्यमकरोद्भृशम्॥ १७.२०३ ॥  
एकदा नर्म्मदायां वै वृत्रो दानवपुङ्गवः॥  
दैत्यैः परिवृतः सर्वैः समायातो यदृच्छया॥ १७.२०४ ॥  
इन्द्रः पराभवं प्राप्तो नीतो देवैर्द्दिवं प्रति॥  
अहमेव हतारिश्च नान्योस्ति सदृशो मम॥ १७.२०५ ॥  
मन्यमानः सदा वृत्रः पौरुषेण समन्वितः॥  
प्रदोषसमये विप्रा नर्मदायामुपस्थितः॥ १७.२०६ ॥  
दृष्टश्चेन्द्रेण सुमहानसुरैः परिवारितः॥  
वृत्रो बलवतां श्रेष्ठः प्रदोषसमये तदा॥ १७.२०७ ॥  
तस्मिन्प्रदेषे संयुक्ता मन्दवारे त्रयोदशी॥  
नोदितो गुरुणा चेन्द्रः करे गृह्य बृहस्पतिः॥ १७.२०८ ॥  
प्रदक्षिणानमस्कारैर्यथोक्तविधिना तदा॥  
पूजितो लिङ्गरूपी च ओङ्कारो नर्मदातटे॥ १७.२०९ ॥  
प्रदोषव्रतमाहात्म्याद्वज्रपाणिः प्रतापवान्॥  
सञ्जातस्तत्क्षणादेव प्रसादाच्छङ्करस्गयच॥ १७.२१० ॥  
वृत्रोपि तपसा युक्तः प्रदोषसमये महान्॥  
निद्रासक्तोऽभवत्तत्र शुण्डेन प्रति बोधितः॥ १७.२११ ॥  
स्वापात्प्रदोषवेलायां तपसा चार्जितं फलम्॥  
प्रनष्टं तत्क्षणादेव निःश्रीकत्वमुपागतः॥ १७.२१२ ॥  
देव्याः शापाच्च सञ्जातो वृत्रो भग्नमनोरथः॥ १७.२१३ ॥  
सन्ध्यापादो गतो यावद्धृत्र स्तीर्थमुपाविशत्॥  
परीतो विविधैर्द्दैत्यैत्यैर्नानायुधसमन्वितैः॥ १७.२१४ ॥  
तस्य तत्कर्मणश्छिद्रं छिद्रान्वेषी शचीपतिः॥  
ज्ञात्वा गतः शनैर्हतुमात्मशत्रुं शतक्रतुः॥ १७.२१५ ॥  
तावद्दैत्याः सुसंरब्धा भीमा भीमपराक्रमाः॥  
उत्तस्थुर्युगपत्सर्वे दुःसहाश्च शतक्रतुम्॥ १७.२१६ ॥  
ततस्तैरभवद्युद्धमतिप्रबलदण्डिभिः॥  
सर्वे देवाः सहायार्थं तदाऽऽजग्मुः शतक्रतोः॥ १७.२१७ ॥  
तदा दैत्याश्च देवाश्च युयुधुस्ते तरस्विनः॥  
रात्रौ युद्धं समाभवत्सुरासुरविमर्दनम्॥ १७.२१८ ॥  
अनेकशस्त्रसंवीतं महारौद्रमवर्तत॥  
एवं प्रवर्तमाने तु सङ्ग्रमे रौद्रदारुणे॥  
तदा वृत्रोऽथ सन्नद्धो गृहीत्वा शूलमुल्बणम्॥ १७.२१९ ॥  
इन्द्र प्रमुखतो भूत्वा जगर्जातिविभीषणम्॥  
तस्य नादप्रणादेन त्रासितं भुवनत्रयम्॥ १७.२२० ॥  
ऐरावणं समारुह्य महेन्द्रः शुशुभे तदा॥  
ध्रियमाणेनच्छत्रेण चन्द्रमण्डलशोभिना॥ १७.२२१ ॥  
चामरैर्वीज्यमानोऽथ बभाषे दैत्यपुङ्गवम्॥ १७.२२२ ॥  
॥इन्द्र उवाच॥  
सङ्ग्रामं कुरु मे वृत्र बलेन महता वृतः॥  
शूरस्त्वमसि शूराणां तपसा परमेण हि॥ १७.२२३ ॥  
एवमुक्तस्तदा तेन वृत्रो वाक्यमुवाच ह॥  
आदौ प्रहर मामिन्द्रपश्चात्त्वां घातयाम्यहम्॥ १७.२२४ ॥  
तथेति मत्वा तदतीव दुःसहं वज्रं तदानीं शतधारमेव॥  
स मोक्तुकामो हि तदा पुरन्दरो निवारितस्तेन महाप्रभेण॥  
पुरोधसा बुद्धिमतां वरेण तथेति मत्वा स चकार चेन्द्रः॥ १७.२२५ ॥  
गदां प्रगृह्य देवेन्द्रो वृत्रं विव्याध तां गदाम्॥  
वारयामास वृत्रोसा वतिथिं कृपणो यथा॥ १७.२२६ ॥  
व्यार्थां च स्वगदां दृष्ट्वा इन्द्रश्चिन्तामवाप ह॥ १७.२२७ ॥  
तं चिन्त्यमानं स तदा पुरन्दरं वृत्रो बभाषे परिभर्त्समानः॥  
पुराकृतं शक्र महाद्भुतं त्वया जुगुप्सितं कर्म्म च विस्मृतं किम्॥  
येनैव जातोऽसि सहस्रनेत्रः शापान्महर्षेरथ गौतमस्य॥ १७.२२८ ॥  
ये शूराश्चेन्द्रियग्रामं वर्तन्ते हि नियम्य तु॥  
ते जयं प्राप्नुवन्तीह नेतरे हि भवादृशाः॥ १७.२२९ ॥  
रणाजिरं महाघोरं पापिनां नात्र संशयः॥ १७.२३० ॥  
एवं निर्भर्त्सयामास देवेन्द्रं दैत्यपुङ्गवः॥  
त्रिशूलं धूनयामास देवेन्द्रो हि तडित्समम्॥ १७.२३१ ॥  
तेन शूलेन महता वृत्रोऽद्भुतपराक्रमः॥  
बभौ तीव्रेण तपसा यथा रुद्रो युगान्तकृत्॥ १७.२३२ ॥  
तथाभूतं समालक्ष्य देवराजः शतक्रतुः॥  
अभ्युद्ययौ हन्तुकामो वृत्रे दानवपुङ्गवम्॥ १७.२३३ ॥  
तमायान्तमभिप्रेक्ष्य हन्तुकामं पुरन्दरम्॥  
जहास परमं तत्र शक्रस्य च भयावहम्॥  
मुखं प्रसार्य सुमहदागतो हि पुरन्दरम्॥ १७.२३४ ॥  
ग्रस्तुकामो महातेजा दैत्यानामधिपस्तदा॥  
आगत्य सहसा शक्रं ग्रासयित्वा सकुञ्जरम्॥ १७.२३५ ॥  
सवज्रं सकिरीटं च ननर्त च जगर्ज्ज च॥  
निमिषान्तरमात्रेण ग्रसितोऽसौ पुरन्दरः॥ १७.२३६ ॥  
हाहाकारो महानासीद्देवानां तत्र पश्यताम्॥  
भूकम्पो हि तदा ह्यसीदुल्कापातः सहस्रशः॥ १७.२३७ ॥  
तिमिरेणावृतं सर्वं जगत्स्थावरजङ्गमम्॥  
नर्तमानस्तदा वृत्रो बभूव परमद्युतिः॥ १७.२३८ ॥  
विध्यमानास्तदा सर्वे देवा ब्रह्माण मागताः॥  
शशंसुः सर्वमेवैतद्वृत्रासुरविचेष्टितम्॥ १७.२३९ ॥  
तच्छ्रुत्वा भगवान्ब्रह्मा व्यथितोऽतीव विस्मितः॥  
कथं जातं महेन्द्रस्य व्यसनं परमाद्भुतम्॥ १७.२४० ॥  
देवैः सह तदा ब्रह्मा सर्वलोकपितामहः॥  
तुष्टाव गिरिशं देवं परमेण समाधिना॥ १७.२४१ ॥  
॥ब्रह्मोवाच॥  
ॐनमो लिङ्गरूपाय महादेवाय वै नमः॥  
विश्वरूपाय देवाय विरुपाक्षाय वै नमः॥ १७.२४२ ॥  
त्राहित्राहि त्रिलोकेश वृत्रग्रस्तं पुरन्दरम्॥  
तदा नभोगतावाणी सर्वेषामेव श्रृण्वताम्॥ १७.२४३ ॥  
उवाच हितकामाय विधिं लिङ्गार्चने सती॥  
प्रदोषव्रतयुक्तेन इन्द्रेण विकृतं कृतम्॥ १७.२४४ ॥  
निर्माल्यं पीठिकां चैव च्छायाप्रासादमेव च॥  
प्रदक्षिणां कृतवता पीठिकालङ्घनं कृतम्॥ १७.२४५ ॥  
लङ्घयन्ति च ये मूढास्ते वै दण्ड्या न संशयः॥  
चण्डस्य गणमुख्यस्य तस्मात्कुर्यात्प्रयत्नतः॥  
प्रदक्षिणानमस्कारौ लिङ्गार्च्चनसमन्वितः॥ १७.२४६ ॥  
श्रेयःप्राप्तयेकबुद्ध्या वै प्रयत्नाल्लिङ्गपूजनम्॥  
कार्यं दीक्षा परैर्नित्यं सर्वपापोपशान्तये॥ १७.२४७ ॥  
आशरीरं च तद्वाक्यं श्रुत्वा ब्रह्मादयः सुराः॥  
पप्रच्छुस्ते प्राञ्जलयो नभोवाणीं शुभावहाम्॥ १७.२४८ ॥  
कथमर्चामहे लिङ्गं केनैव विधिना ततः॥  
प्रातर्मध्याह्नसमये सायङ्काले तथैव च॥ १७.२४९ ॥  
कानि पुष्पाणि सायाह्ने मध्याह्ने च तथैव हि॥  
प्रातः काले तु तान्येन कथयस्व यथातथम्॥ १७.२५० ॥  
तदा नभोगता वाणी कथयामास विस्तरम्॥ १७.२५१ ॥  
करवीरं चार्कपुष्पं बृहतीपुष्पमेवच॥  
धत्तूरकुसुमं चैव शतपत्रं तथैव च॥ १७.२५२ ॥  
आरग्वधं च पुन्नागं बकुलं नागकेशरम्॥  
ब्रध्नोत्पलं कदम्बं च मन्दारकुसुमं तथा॥ १७.२५३ ॥  
बहूनि वरपुष्पाणि बहूनि कमलान्यपि॥  
त्रिकाले च पवित्राणि ज्ञेयानि सततं बुधैः॥ १७.२५४ ॥  
जातीपुष्पं मल्लिकायाश्च पुष्पं पुष्पं मोगरकं नीलपुष्पं तथैव॥  
तथा पुष्पं कुटजं कर्णिकारं कौसुम्भाख्यं वारिजं रक्तवर्णनम्॥ १७.२५५ ॥  
एतान्येव य पुष्पाणि मध्याह्ने लिङ्गपूजने॥  
विशिष्टानि मयोक्तानि सायाह्ने कथयाम्यहम्॥ १७.२५६ ॥  
चं पकानि त्रिकाले च पवित्राणि न संशयः॥  
रात्रौ मोगरकाण्येव पवित्राणि न संशयः॥ १७.२५७ ॥  
एवमर्च्चनभेदांश्च ज्ञात्वा तल्लिङ्गपूजने॥  
कार्यो विधिर्विधिज्ञैश्च सततं च शिवालये॥ १७.२५८ ॥  
वृषभान्तरितो भूत्वा पीठिकान्तरमेव च॥  
प्रदक्षिणां न कुर्वीत कुर्वन्किल्बिषमश्नुते॥ १७.२५९ ॥  
तथा ह्यनेन शक्रेण कृतं चैव प्रदक्षिणम्॥  
राजसं भावमाश्रित्य तस्माज्जातञ्च निष्फलम्॥ १७.२६० ॥  
ग्रसितोऽद्यैव वृत्रेण सगजो हि पुरन्दरः॥  
भवद्भिरेव तत्कार्यं येन इन्द्रः प्रमुच्यते॥ १७.२६१ ॥  
महारुद्रविधानेन मुक्तो भवति तत्क्षणात्॥  
पुरन्दरो ह्ययं देवा नात्र कार्या विचारणा॥ १७.२६२ ॥  
तेनैव वचसा देवा रुद्रमभ्यर्च्य यत्नतः॥  
यथोक्तेन विधानेन रुद्रसूक्तेन यत्नतः॥ १७.२६३ ॥  
तथा चैकादशीरुद्र्या रुद्रमभ्यर्च्य वै सुराः॥  
हवनं प्रत्यहं चक्रुर्द्दशांशेन द्विजोत्तमाः॥ १७.२६४ ॥  
जपं च पूजां हवनं च चक्रुर्विमोक्तुकामाः सहसा पुरन्दरम्॥  
शम्भोः प्रसादात्सहसा विनिर्गतः कुक्षिं भित्त्वा देवराजस्तदानीम्॥ १७.२६५
॥  
तं निर्गतं समीक्ष्याथ देवदेवेन्द्रमोजसा॥  
सगजं च स वज्रं च सकिरीटं सकुण्डलम्॥  
श्रिया परमया युक्तं पुरन्दरं महौजसम्॥ १७.२६६ ॥  
देवदुन्दुभयो नेदुस्तथा शङ्खा ह्यनेकशः॥  
गन्धर्वाप्सरसो यक्षा ऋषयश्च मुदान्विताः॥ १७.२६७ ॥  
एकपद्येन सर्वेषां महाहर्षो दिवौकसाम्॥  
सञ्जातस्तत्क्षणादेव यदा मुक्तः पुरन्दरः॥  
तदा शची समायाता यत्र मुक्तः पुरन्दरः॥ १७.२६८ ॥  
तत्र शच्या समेतोऽसावभिषिक्तो महर्षिभिः॥  
पुण्याहवाचनं तस्य कृतं सर्वैः प्रयत्नतः॥ १७.२६९ ॥  
एवं तदाभिषिक्तोऽसौ महेन्द्र ऋषिभिः पुनः॥  
मही मङ्गलभूयिष्ठा तदा जाता द्विजोत्तमाः॥ १७.२७० ॥  
दिशः प्रसन्नतां याता निर्मलं चाभवन्नभः॥  
शान्तास्तदाग्नयो ह्यासन्मनांसि च महात्मनाम्॥ १७.२७१ ॥  
एवमादीन्यनेकानि मङ्गलानि ततोऽभवन्॥  
मुक्ते शतक्रतौ तस्मिन्बभूव परमाद्भुतम्॥ १७.२७२ ॥  
एवं प्रवर्तमाने तु महतां च महोत्सवे॥  
तावद्वृत्रस्य पतितं शरीरं च भयानकम्॥ १७.२७३ ॥  
तत्रैव ब्रह्महत्या च पापिष्ठा पतिता भुवि॥  
गङ्गायमुनयोर्मध्ये अन्तर्वेदीति कथ्यते॥ १७.२७४ ॥  
पुण्यभूमिरिति ख्याता प्रसिद्धा लोकपावनी॥  
वृत्रहत्याप्रतिष्ठा सा यस्मिदेशे स पापवान्॥ १७.२७५ ॥  
मलस्य बहुसम्भूत्या मालावेति प्रकीर्तिता॥  
तस्यां तु मलभूम्यां वै वृत्रस्य च महच्छिरः॥ १७.२७६ ॥  
षण्मासेष्वपतत्सर्वैः कृत्तं देवैः सवासवैः॥  
एवं वृत्रवधं कृत्वा शक्रो जयमवाप ह॥ १७.२७७ ॥  
इन्द्रासने चोपविष्टो निरातङ्कः शचीपतिः॥  
एतस्मिन्नन्तरे दैत्याः पातालवासिनं बलिम्॥  
शशंसुः सर्वमागत्य शक्रस्य च विचेष्टितम्॥ १७.२७८ ॥  
तेषां तद्वचनं श्रुत्वा वैरोचनी रुषान्वितः॥  
शुक्रं पप्रच्छ स तदा सथमिन्द्रो वशी भवेत्॥ १७.२७९ ॥  
तेनोक्तं बलये राजञ्जयस्यन्दनलब्धये॥  
महायज्ञं कुरुष्वाद्य तेन ते विजयो भवेत्॥ १७.२८० ॥  
तेनोक्तो भृगुणा चैवं बलिर्यज्ञार्थमुद्यतः॥  
दधौ यानीह द्रव्याणि यज्ञयोग्यानि तानि वै॥  
मेलयित्वा त्वरेणैव वैरोचनिरुदारधीः॥ १७.२८१ ॥  
प्रवर्तितो महायज्ञो भार्गवेण महात्मना॥  
दीक्षायुक्तो बलिरभूज्जुहुवे हघ्यवाहनम्॥ १७.२८२ ॥  
हूयमाने तदाग्नौ तु कर्मणा विधिहेतुना॥  
तस्माद्बलेः समुत्पन्नः स्यन्दनः परमाद्भुतः॥ १७.२८३ ॥  
हयैश्चतुर्भिः संयुक्तो ध्वजेसिंहो महाप्रभः॥  
शस्त्रास्त्रैः संयुतः श्रीमान्हयैः श्वेतैरलङ्कृतः॥ १७.२८४ ॥  
ततश्चावभृथस्नानं चक्रे शुक्रप्रणोदितः॥  
स्यन्दनं पूजयित्वाथ आरुरोह बलिस्तदा॥ १७.२८५ ॥  
दैत्यैः परिवृतः सद्यो योद्धुकामः पुरन्दरम्॥  
सद्य एव दिवं प्राप्तो बलिर्वैरोचनो महान्॥ १७.२८६ ॥  
आगत्य सेनया सार्द्धमारुरो हामरावतीम्॥  
संरुद्धां तां पुरीं दृष्ट्वा तदा ते सुरसत्तमाः॥  
विर्शयित्वा सुचिरमूचुः सर्वे बृहस्पतिम्॥ १७.२८७ ॥  
किं कुर्मोऽद्य महाभाग आगता दैत्यपुङ्गवाः॥  
योद्धुकामा महाघोराः सर्वे युद्धविशारदाः॥ १७.२८८ ॥  
तेषां तद्वचनं श्रुत्वा बृहस्पतिरभाषत॥ १७.२८९ ॥  
एते घृतमुखा घोरा भृगुणानोदिताः सुराः॥  
अजेयाश्चैव ते सर्वे तपसा विक्रमेण च॥ १७.२९० ॥  
एतन्निशम्य वचनं च गुणाभियुक्तं सर्वे सुराः समभवंस्त्रपयाभियुक्ताः॥  
इन्द्रोऽपि बुद्धिविकलः परिचिन्तया च व्रीडायुतः समभवत्परिभर्त्स्यमानः॥
॥  
इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे केदारखण्डे बलिदैत्यस्य सङ्ग्रामोद्योगवर्णनन्नाम
सप्तदशोऽध्यायः॥ १७ ॥ छ ॥  

