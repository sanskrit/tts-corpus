+++
title = "०७"

+++
[अध्यायः ०७]



वेदव्यासः

अध्यायः ७  

॥लोमश उवाच॥  
तदा च ते सुराः सर्व ऋषयोपि भयान्विताः॥  
ईडिरे लिङ्गमैशं च ब्रह्माद्या ज्ञानविह्वलाः॥ ७.१ ॥  
॥ब्रह्मोवाच॥  
त्वं लिङ्गरूपी तु महाप्रभावो वेदान्तवेद्योसि महात्मरूपि॥  
येनैव सर्वे जगदात्ममूलं कृतं सदानन्दपरेण नित्यम्॥ ७.२ ॥  
त्वं साक्षी सर्वलोकानां हर्ता त्वं च विचक्षणः॥  
रक्षणोसि महादेव भैरवोसि जगत्पते॥ ७.३ ॥  
त्वया लिङ्गस्वरूपेण व्याप्तमेतज्जगत्त्रयम्॥  
क्षुद्राश्चैव वयं नाथ मायामोहितचेतसः॥ ७.४ ॥  
अहं सुराऽसुराः सर्वे यक्षगन्धर्वराक्षसाः॥  
पन्नगाश्च पिशाचाश्च तथा विद्याधरा ह्यमी॥ ७.५ ॥  
त्वंहि विश्वसृजां स्रष्टा त्वं हि देवो जगत्पतिः॥  
कर्ता त्वं भुवनस्यास्य त्वं हर्ता पुरुषः परः॥ ७.६ ॥  
त्राह्यस्माकं महादेव देवदेव नमोऽस्तु ते॥  
एवं स्तुतो हि वै धात्रा लिङ्गरूपी महेश्वरः॥ ७.७ ॥  
ऋषयः स्तोतुकामास्ते महेश्वरमकल्मषम्॥  
अस्तुवन्गीर्भिरग्र्याभिः श्रुतिगीताभिरादृताः॥ ७.८ ॥  
॥ऋषय ऊचुः॥  
अज्ञानिनो वयं कामान्न विन्दामोऽस्य संस्थितिम्॥  
त्वं ह्यात्मा परमात्मा च प्रकृतिस्त्वं विभाविनी॥ ७.९ ॥  
त्वमेव माता च पिता त्वमेव त्वमेव बन्धुश्च सखा त्वमे॥  
त्वमीश्वरो वेदविदेकरूपो महानुभावैः परिचिन्त्यमानः॥ ७.१० ॥  
त्वमात्मा सर्वभूतानामेको ज्योतिरिवैधसाम्॥  
सर्वं भवति यस्मात्त्वत्तस्मात्सर्वोऽसि नित्यदा॥ ७.११ ॥  
यस्माच्च सम्भवत्येतत्तस्माच्छम्भुरिति प्रभुः॥ ७.१२ ॥  
त्वत्पादपङ्कजं प्राप्ता वयं सर्वे सुरादयः॥  
ऋषयो देवगन्धर्वा विद्याधरमहोरगाः॥ ७.१३ ॥  
तस्माच्च कृपया शम्भो पाह्यस्माञ्जगतः पते॥ ७.१४ ॥  
॥महादेव उवाच॥  
श्रृणुध्वं तु वचो मेऽद्य क्रियतां च त्वरान्वितैः॥  
विष्णुं सर्वे प्रार्थयन्तु त्वरितेन तपोधनाः॥ ७.१५ ॥  
तस्य तद्वचनं श्रुत्वा शङ्करस्य महात्मनः॥  
विष्णुं सर्वे नमस्कृत्य ईडिरे च तदा सुराः॥ ७.१६ ॥  
॥देव ऊचुः॥  
विद्याधराः सुरगणा ऋषयश्च सर्वे त्रातास्त्वयाद्य सकलाजगदेकबन्धो॥  
तद्वत्कृपाकरजनान्परिपालयाद्य त्रैलोक्यनाथ जगदीश जगन्निवास॥ ७.१७ ॥  
प्रहस्य भगवन्विष्णुरुवाचेदं वचस्तदा॥  
दैत्यैः प्रपीडिता यूयं रक्षिताश्च पुरा मया॥ ७.१८ ॥  
अद्यैव भयमुत्पन्नं लिङ्गादस्माच्चिरन्तनम्॥  
न शक्यते मया त्रातुमस्माल्लिङ्गभयात्सुराः॥ ७.१९ ॥  
अच्युतेनैवमुक्तास्ते देवा श्चिन्तान्विताभवन्॥  
तदा नभोगता वाणी उवाचाश्वास्य वै सुरान्॥ ७.२० ॥  
एतल्लिङ्गं संवृणुष्व पूजनाय जनार्दन॥  
पिण्डिभूत्वा महाबाहो रक्षस्व सचराचरम्॥  
तथेति मत्वा बगवान्वीरभद्रोऽभ्यपूजयत्॥ ७.२१ ॥  
ब्रह्मादिभः सुरगणैः सहितैस्तदानीं सम्पूजितः शिवविधानरतो महात्मा॥  
स्रवीरभद्रः शशिशेखरोऽसौ शिवप्रियो रुद्रसमस्त्रिलोक्याम्॥ ७.२२ ॥  
लिङ्गस्यार्चनयुक्तोऽसौ वीरभद्रोऽभवत्तदा॥  
तद्रूपस्यैव लिङ्गस्य येन सर्वमिदं जगत्॥ ७.२३ ॥  
उद्भाति स्थितिमाप्नोति तथा विलयमेति च॥  
तल्लिङ्गं लिङ्गमित्याहुर्लयनात्तत्त्ववित्तमाः॥ ७.२४ ॥  
ब्रह्माण्डागोलकैर्व्याप्तं तथा रुद्राक्षभूषितम्॥  
तथा लिङ्गं महज्जातं सर्वेषां दुरतिक्रमम्॥ ७.२५ ॥  
तदा सर्वेऽथ विबुधा ऋषो वै महाप्रभाः॥  
तुष्टुवुश्च महालिङ्गं वेदावादैः पृथक्पृथक्॥ ७.२६ ॥  
अणोरणीयांस्त्वं देव तथा त्वं महतो महान्॥  
तस्मात्त्वया विधातव्यं सर्वैषां लिङ्गपूजनम्॥ ७.२७ ॥  
तदानीमेव सर्वेण लिङ्गं च बहुशः कृतम्॥  
सत्ये ब्रह्मेश्वरं लिङ्गं वैकुण्ठे च सदाशिवः॥ ७.२८ ॥  
अमरावत्यां सुप्रतिष्ठममरेश्वरसञ्ज्ञकम्॥  
वरुणेश्वरं च वारुण्यां याम्यां कालेश्वरं प्रभुम्॥ ७.२९ ॥  
नैर्ऋतेश्वरं च नैर्ऋत्यां वायव्यां पावनेश्वरम्॥  
केदारं मृत्युलोके च तथैव अमरेस्वरम्॥ ७.३० ॥  
ओङ्कारं नर्मदायां च महाकालं तथैव च॥  
काश्यां विश्वेश्वरं देवं प्रयागे ललितेश्वरम्॥ ७.३१ ॥  
त्रियम्बकं ब्रह्मगिरौ कलौ भद्रेश्वरं तथा॥  
द्राक्षारामेश्वरं लिङ्गं गङ्गासागरसङ्गमे॥ ७.३२ ॥  
सौराष्ट्रे च तथा लिङ्गं सोमेश्वरमिति स्मृतम्॥  
तथा सर्वेश्वरं विन्ध्ये श्रीशैले शिखरेश्वरम्॥  
कान्त्यामल्लालनाथं च सिंहनाथं च सिङ्गले॥ ७.३३ ॥  
विरूपाक्षं तथा लिङ्गं कोटिशङ्करमेव च॥  
त्रिपुरान्तकं भीमेशममरेश्वरमेव च॥ ७.३४ ॥  
भोगेश्वरं च पाताले हाटकेश्वरमेव च॥  
एवमादीन्यनेकानि लिङ्गानि भुवनत्रये॥  
स्थापितानि तदा देवैर्विश्वोपकृतिहेतवे॥ ७.३५ ॥  
लिङ्गेशैश्च तथा सर्वैः पूर्णमासीज्जगत्त्रयम्॥  
तथा च वीरभद्रांशाः पूजार्थममरैः कृताः॥ ७.३६  
तत्र विंशतिसंस्कारास्तेषामष्टाधिकाभवन्॥  
कथिताः शङ्करेणैव लिङ्गस्याचनसूचकाः॥ ७.३७ ॥  
सन्ति रुद्रेण कथिताः शिवधर्मा सनातनाः॥  
वीरभद्रो यथा रुद्रस्तथान्ये गुरवः स्मृताः॥ ७.३८ ॥  
गुरोर्जाताश्च गुरवो विख्याता भुवनत्रये॥  
लिङ्गस्य महिमान तु नन्दी जानाति तत्त्वतः॥ ७.३९ ॥  
तथा स्कन्दो हि भगवान्न्ये ते नामधारकाः॥  
यथोक्ताः शिवधरमा हि नन्दिना परिकीर्त्तिताः॥ ७.४० ॥  
शैलादेन महाभागा विचित्रा लिङ्गधारकाः॥  
शवस्योपरि लिङ्गं च ध्रियते च पुरातनैः॥ ७.४१ ॥  
लिङ्गेन सह पञ्चत्वं लिङ्गेन सह जीवितम्॥  
एते धर्माः सुप्रतिष्ठाः शैलादेन प्रतिष्ठिताः॥ ७.४२ ॥  
धर्मः पाशुपतः श्रेष्ठः स्कन्देन प्रतिपालितः॥ ७.४३ ॥  
शुद्धा पञ्चाक्षरी विद्या प्रासादी(१) तदनन्तरम्॥  
षडक्षरी तथा विद्या प्रासादस्य च दीपिका॥ ७.४४ ॥  
स्कन्दात्तत्समनुप्राप्तमगस्त्येन महात्मना॥  
पश्चादाचार्यभेदेन ह्यागमा बहवोऽभवन्॥ ७.४५ ॥  
किं तु वै बहुनोक्तेन श्वि इत्यक्षरद्वयम्॥  
उच्चारयन्ति स नित्यं ते रुद्रा नात्र संशयः॥ ७.४६ ॥  
सतां मार्गं पुरस्कृत्य ये सर्वे ते पुरान्तकाः॥  
वीरा माहेश्वराज्ञेयाः पापक्षयकरा नृणाम्॥ ७.४७ ॥  
प्रसङ्गेनानुपङ्क्षेण श्रद्वया च यदृच्छया॥  
शिवभक्तिं प्रकुर्वन्ति ये वै ते यान्ति सद्गतिम्॥ ७.४८ ॥  
श्रृणुध्वं कथयामीह इतिहासं पुरातनम्॥  
कृतं शिवालयं यच्च पतङ्ग्या मार्जनं पुरा॥ ७.४९ ॥  
आगता भक्षणार्थं हि नैवेद्यं केन चार्पितम्॥  
मार्जनं रजस्तस्याः पक्षाभ्यामभवत्पुरा॥ ७.५० ॥  
तेन कर्मविपाकेन उत्तमं स्वर्गमागता॥  
भुक्त्वा स्वर्गसुखं चोग्रं पुनः संसारमागता॥ ७.५१ ॥  
काशिराजसुता जाता सुन्दरीनाम विश्रुता॥  
पूर्वाभ्यासाच्च कल्याणी बभूव परमा सती॥ ७.५२ ॥  
उषस्युषसि तन्वङ्गी शिवद्वाररता सदा॥  
सम्मार्जनं च कुरुते भक्त्या परमया युता॥ ७.५३ ॥  
स्वयमेव तदा देवी सुन्दरी राजकन्यका॥  
तथाभूतां च तां दृष्ट्वा ऋषिरुद्दालकोऽब्रवीत्॥ ७.५४ ॥  
सुकुमारी सती बाले स्वयमेव कथं शुभे॥  
सम्मार्जनं च कुरुषे कन्यके त्वं शुचिस्मिते॥ ७.५५ ॥  
दासी दास्यश्च बहवः सन्ति देवि तवाग्रतः॥  
तवाज्ञया करिष्यन्ति सर्वं सम्मार्जनादिकम्॥ ७.५६ ॥  
ऋषेस्तद्वचनं श्रुत्वा प्रहस्येदमुवाच ह॥ ७.५७ ॥  
शिवसेवां प्रकुर्वाणाः शिवभक्तिपुरस्कृताः॥  
ये नराश्चैव नार्य्यश्च शिवलोकं व्रजन्ति वै॥ ७.५८ ॥  
सम्मार्जनं च पाणिभ्यां पद्भ्यां यानं शिवालये॥  
तस्मान्मया च क्रियते सम्मार्जनमतन्द्रितम्॥ ७.५९ ॥  
अन्यत्किञ्चिन्न जानामि एकं सम्मार्जनं विना॥  
ऋषिस्तद्वचनं श्रुत्वा मनसा च विमृश्य हि॥ ७.६० ॥  
अनया किं कृतं पूर्वं केयं कस्य प्रसादतः॥  
तदा ज्ञानं च ऋषिणा तत्सर्वं ज्ञानचक्षुषा॥  
विस्मयेन समाविष्टस्तूष्णीम्भूतोऽभवत्तदा॥ ७.६१ ॥  
सविस्मयोऽभूदथ तद्विदित्वा उद्दालको ज्ञानवतां वरिष्ठः॥  
शिवप्रभावं मनसा विचिन्त्य ज्ञानात्परं बोधमवाप शान्तः॥ ७.६२ ॥  
इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे सप्तमोऽध्यायः॥ ७ ॥ छ ॥  

## **टिप्पणी**

## 

## 



प्रासादः प्रणवः इति मन्त्रशास्त्रे प्रणवस्य प्रासादबीजसञ्ज्ञा)

