+++
title = "१०"

+++
[अध्यायः १०]



वेदव्यासः

अध्यायः १०  
॥मुनय ऊचुः॥  
यत्त्वया कथितं ब्रह्मन्ब्रह्माण्डं सचराचरम्॥  
भस्मीभूतं रुद्रकोपात्कालकूटाग्निनाऽथ़खिलम्॥ १०.१ ॥  

ब्रह्माण्डान्तरतः किं तु रुद्रं मन्यामहे वयम्॥  
तदा चराचरं नष्टं ब्रह्मविष्णुपुरोगमम्॥ १०.२ ॥  

भस्मीभूतं रुद्रकोपात्कथं सृष्टिः प्रवर्तिता॥  
कुतो ब्रह्मा च विष्णुश्च कुतश्चन्द्रपुरोगमाः॥ १०.३ ॥  

अन्ये सुरा सुराः कुत्र भस्मीभूता लयं गताः॥  
अत ऊर्ध्वं किमभवत्तत्सर्वं वक्तुमर्हसि॥ १०.४ ॥  

व्यासप्रसादात्सकलं वेत्थ त्वं नापरो हि तत्॥  
तस्माज्ज्ञानमयं शास्त्रं तज्जानासि न चापरः॥ १०.५ ॥  

इति पृष्टस्तदा सर्वैर्मुनिभिर्भावितात्मभिः॥  
सूतो व्यासं नमस्कृत्य वाक्यं चेदमथाब्रवीत्॥ १०.६ ॥  

॥ लोमश उवाच॥  
यदा ब्रह्माण्डमध्यस्था व्याप्ता देवा विषाग्निना॥  
हरिब्रह्मादयो ह्येते लोकपालाः सवासवाः॥  
तदा विज्ञापितः शम्भुर्हेरम्बेन महात्मना॥ १०.७ ॥  

॥हेरम्ब उवाच॥  
हे रुद्र हे महादेव हे स्थाणो ह जगत्पते॥  
मया विघ्नं विनोदेन कृतं तेषां सुदुर्जयम्॥ १०.८ ॥  

भयेन मति मोहात्त्वां नार्च्चयन्ति च मामपि॥  
उद्योगं ये प्रकुर्वन्ति तेषां क्लेशोऽधिको भवेत्॥ १०.९ ॥  

एवमभ्यर्थितस्तेन पिनाकी वृषभध्वजः॥  
विघ्नान्धकारसूर्येण गणाधिपतिना तदा॥ १०.१० ॥  

लिङ्गरूपोऽब्रवीच्छम्भुर्निराकारो निरामयः॥  
निरञ्जनो व्योमकेशः कपर्द्दी नीललोहितः॥ १०.११ ॥  

॥महेश्वर उवाच॥  
हेरम्ब श्रृणु मे वाक्यं श्रद्धया परया युतः॥  
अहङ्कारात्मकं चैव जगदेतच्चराचरम्॥ १०.१२ ॥  

स्थितिं करोत्यहङ्कारः प्रलयोत्पत्तिमेव च॥  
जगदादौगणपते तदा विज्ञप्तिमात्रतः॥ १०.१३ ॥  

मायाविरहितं शान्तं द्वैताद्वैतपरं सदा॥  
ज्ञप्तिमात्रस्वरूपं तत्सदानन्दैकलक्षणम्॥ १०.१४ ॥  

॥गणपतिरुवाच॥  
यदि त्वं केवलो ह्यात्मा परमानन्दलक्षणः॥  
तस्मात्त्वदपरं किञ्चिन्नान्यदस्ति परन्तप॥ १०.१५ ॥  

नानारूपं कथं जातं सुरासुरविलक्षणम्॥  
विचित्रं मोहजननं त्रिभिर्द्देवैश्च लक्षितम्॥ १०.१६ ॥  

भूतग्रामैश्चतुर्भिश्च नानाभेदैः समन्वितैः॥  
जातं संसारचक्रं च नित्यानित्यविलक्षणम्॥ १०.१७ ॥  

परस्परविरोधेन ज्ञानवादेन मोहिताः॥  
कर्मवादरताः केचित्केचित्स्वगुणमाश्रिताः॥ १०.१८ ॥  

ज्ञाननिष्ठाश्च ये केचित्परस्परविरोधिनः॥  
एवं संशयमापन्नं त्राहि मां वृषभध्वज॥ १०.१९ ॥  

अहं गणश्च कुत्रत्याः क्व चायं वृषभः प्रभो॥  
एते चान्ये च बहवः कुतो जाताश्च कुत्र वै॥ १०.२० ॥  

कृताः सर्वे महाभागाः सात्त्विका राजसाश्च वै॥  
प्रहस्य भगवाञ्छम्भुर्गणेशं वक्तुमुद्यतः॥ १०.२१ ॥  

॥महेश्वर उवाच॥  
कालशक्त्या च जातानि रजःसत्त्वतमांसि च॥  
तैरावृतं जगत्सर्वं सदेवासुमानुषम्॥ १०.२२ ॥  

परिदृश्यमानमेतच्चानश्वरं परमार्थतः॥  
विद्ध्येतत्सर्वसिद्ध्यैव कृतकत्वाच्च नश्वरम्॥ १०.२३ ॥  

॥ लोमश उवाच॥  
यावद्गणेशसंयुक्तो भाषमाणः सदाशिवः॥  
लिङ्गरूपी विश्वरूपः प्रादुर्भूता सदाशिवात्॥ १०.२४ ॥  

शिवरूपा जगद्योनिः कार्यकारणरूपिणी॥  
लिङ्गरूपी स भगवान्निमग्नस्तत्क्षणादभूत्॥ १०.२५ ॥  

एका स्थिता परा शक्तिर्ब्रह्मविद्यात्मलक्षणा॥  
गणेशो विस्मयाविष्टो ह्यवलोकनतत्परः॥ १०.२६ ॥  

॥ऋषय ऊचुः॥  
प्रकृत्यन्तर्गतं सर्वं जगदेतच्चराचरम्॥  
गणेशस्य पृथक्त्वं च कथं जातं तदुच्यताम्॥ १०.२७ ॥  

॥लोमश उवाच॥  
साक्षात्प्रकृत्याः सम्भूतो गणेशो भगवानभूत्॥  
यथारूपः शिवः साक्षात्तद्रूपो हि गणेश्वरः॥ १०.२८ ॥  

शिवेन सह सङ्ग्रामो ह्यभूत्तस्य महात्मनः॥  
अज्ञानात्प्रकृतो भूत्वा बहुकालं निरन्तरम्॥ १०.२९ ॥  

तस्य दृष्ट्वा ह्यजेयत्वं गजारूढस्य तत्तदा॥  
त्रिशूलेनाहनच्छम्भुः सगजं तमपातयत्॥ १०.३० ॥  

तदा स्तुतो महादेवः परशक्त्या परन्तपः॥  
परशक्तिमुवाचेदं वरं वरय शोभने॥ १०.३१ ॥  

तदा वृतो महादेवो वरेण परमेण हि॥  
योऽयं त्वया हतो देव मम पुत्रो न संशयः॥ १०.३२ ॥  

त्वां न जानात्ययं मूढः प्रकृत्यंशसमुद्भवः॥  
तस्मात्पुत्रं जीवयेमं मम तृष्ट्यर्थमेव च॥ १०.३३ ॥  

प्रहस्य भगवान्रुद्रो मायापुत्रमजीवयत्॥  
सिन्धुरवदनेनैव मुखे स समयोजयत्॥ १०.३४ ॥  

तदा गजाननो जातः प्रसादाच्छङ्करस्य च॥  
मायापुत्रोपि निर्मायो ज्ञानवान्सम्बभूव ह॥ १०.३५ ॥  

आत्मज्ञानामृतेनैव नित्यतृप्तो निरामयः॥  
समाधिसंस्थितो रौद्रः कालकालान्तकोऽभवत्॥ १०.३६ ॥  

योगदण्डार्थमुत्पाट्य स्वकीयं दशनं महत्॥  
करे गृह्य गणाध्यक्षः शब्धब्रह्मातिवर्त्तते॥  
ऋद्धिसिद्धिद्वयेनैव एकत्वेन विराजितः॥ १०.३७ ॥  

ये ते गणाश्च विघ्नाश्च ये चान्येऽभ्यधिका भुवि॥  
तेषामपि पतिर्जातः कृतोऽसौ शम्भुना तदा॥ १०.३८ ॥  

तस्माद्वि लोकयामास प्रकृतिं विश्वरूपिणीम्॥  
पृथक्स्थित्वाग्रतो जानाल्लिङ्गं प्रकृतिमेव च॥  
ददर्श विमलं लिङ्गं प्रकृतिस्थं स्वभावतः॥ १०.३९ ॥  

आत्मानं च गणैः साद्धं तथैव च जगत्त्रयम्॥  
लीनं लिङ्गे समस्तं तद्धेरम्बो ज्ञानवानपि॥ १०.४० ॥  

मुमोह च पुनः सञ्ज्ञां प्रतिलभ्य प्रयत्नतः॥  
ननाम शिरसा ताभ्यामीशाभ्यां स गणेश्वरः॥ १०.४१ ॥  

तदा ददर्श तत्रैव लोकसंहारकारकम्॥  
ब्रह्माणं चैव रुद्रं च विष्णुं चैव सदाशिवम्॥ १०.४२ ॥  

ददर्श प्रेततुल्यानि लिङ्गशक्त्यात्मकानि च॥  
ब्रह्माण्डगोलकान्येव कोटिशः परमाणुवत्॥ १०.४३ ॥  

लीयन्ते च विलीयन्ते महेशे लिङ्गरूपिणि॥  
प्रकृत्यन्तर्गतं लिङ्गं लिङ्गस्यान्तर्गता च सा॥ १०.४४ ॥  

शक्त्या लिङ्गं च सञ्छन्नं तदा सर्वमदृश्यत॥  
लिङ्गेन शक्तिः सञ्छन्ना परस्परमवर्तत॥ १०.४५ ॥  

शिवाभ्यां संश्रितं लोकं जगदेतच्चराचरम्॥  
गणेशो वापि तज्ज्ञानं न परेऽपि तथाविदन्॥ १०.४६ ॥  

तदोवाच महातेजा गणाध्यक्षो गणैः सह॥  
सशक्तिकं स्तूयमानः शक्त्या च परया तदा॥ १०.४७ ॥  

॥गणेश उवाच॥  
नमामि देवं शक्त्यान्वितं ज्ञानरूपं प्रसन्नं ज्ञानात्परं
परमञ्ज्योतिरूपम्॥  
रूपात्परं परमं तत्त्वरूपं तत्त्वात्परं परमं मङ्गलं च आनन्दाख्यं निष्कलं
निर्विषादम्॥ १०.४८ ॥  

धूमात्परमयोवह्निर्धूमवत्प्रतिभासते॥  
प्रकृत्यन्तर्गस्त्वं हि लक्ष्यसे ज्ञानिसम्भवः॥  
प्रकृत्यन्तर्गतस्त्वं हि मायाव्यक्तिरितीयसे॥ १०.४९ ॥  

एवंविधस्त्वं भगवन्स्वमायया सृजस्यथोलुम्पसि पासि विश्वम्॥  
अस्माद्गरात्सर्वमिदं प्रनष्टं सब्रह्मविप्रेन्द्रयुतं चराचरम्॥ १०.५० ॥  

यथा पुरासीर्भगवान्महेशस्त्रैलोक्यनाथोऽसि चराचरात्मा॥  
कुरुष्य शीघ्रं सहजीवकोशं चराचरं तत्सकलं प्रदग्धम्॥ १०.५१ ॥  

॥ लोमश उवाच॥  
एवं स्तुतो गणेशेन भगवान्भूतभावनः॥  
यदुत्थितं कालकूटं लोकसंहारकारकम्॥ १०.५२ ॥  

लिङ्गरूपेण तद्ग्रस्तं विमलं चाकरोत्तदा॥  
सदेवासुरमर्त्याश्च सर्वाणि त्रिजगन्ति च॥  
तत्क्षणाद्रक्षितान्येव कृपया परया युतः॥ १०.५३ ॥  

ब्रह्मा विष्णुः सुरेन्द्रश्च लोकपालाः सहर्षयः॥  
यक्षा विद्याधराः सिद्धा गन्धर्वाप्सरसां गणाः॥  
उत्थिताश्चैव ते सर्वे निद्रापरिगता इव॥ १०.५४ ॥  

विस्मयेन समाविष्टा बभूवुर्जातसाध्वसाः॥  
सर्वे देवासुराश्चैव ऊचुराश्चर्यवत्ततः॥ १०.५५ ॥  

क्व कालकूटं सुमहद्येन विद्राविता वयम्॥  
मृतप्रायाः कृताः सद्यः सलोकपालका ह्यमी॥ १०.५६ ॥  

इत्यब्रुवंस्तदा दैत्यास्तूष्णीम्भूतास्तदा स्थिताः॥  
शक्रादयो लोकपाला विष्णुं सर्वेश्वरेश्वरम्॥  
ब्रह्माणं च पुरस्कृत्य इदमूचुः समेधिता॥ १०.५७ ॥  

केनेदं कारितं विष्णो न विदामोऽल्पमेधसः॥  
तदा प्रहस्य भगवान्ब्रह्मणा सह तैः सुरैः॥ १०.५८ ॥  

समाधिमगमन्सर्वेऽप्येकाग्रमनसस्तदा॥  
तत्त्वज्ञानेन निर्हृत्य कामक्रोदादिकान्द्विजाः॥ १०.५९ ॥  

तदात्मनि स्थितं लिङ्गमपश्यन्वि बुधादयः॥  
विष्णुं पुरस्कृत्य तदा तुष्टुवुः परमार्थतः॥ १०.६० ॥  

आत्मना परमात्मानं योगिनः पर्युपासते॥ १०.६१ ॥  

लिङ्गमेव परं ज्ञानं लिङ्गमेव परं तपः॥  
लिङ्गमेव परो धर्मो लिङ्गमेव परा गतिः॥  
तस्माल्लिङ्गात्परतरं यच्च किञ्चिन्न विद्यते॥ १०.६२ ॥  

एवं ब्रुवन्तो हि तदा सुरासुराः सलोकपाला ऋषिभिश्च साकम्॥  
विष्णुं पुरस्कृत्य तमालवर्णं शम्भुं शरण्यं शरणं प्रपन्नाः॥ १०.६३ ॥  

त्राहित्राहि महादेव कृपालो परमेश्वर॥  
पुरा त्राता यथा सर्वे तथात्वं त्रातुमर्हसि॥ १०.६४ ॥  

तद्देवदेव भवतश्चरणारविन्दं सेवानुबन्धमहिमानमनन्तरूपम्॥  
त्वदाश्रितं यत्परमानुकम्पया नमोऽस्तु ते देववर प्रसीद॥ १०.६५ ॥  

लिङ्गस्वरूपमध्यस्थो भगवान्भूतभावनः॥  
सर्वैः सुरगणैः साकं बभाषेदं रमापतिः॥ १०.६६ ॥  

त्वं लिङ्गरूपी भगवाञ्जगतामभयप्रदः॥  
विष्णुना संस्तुतो देवो लिङ्गरूपी महेश्वरः॥ १०.६७ ॥  

मृतास्त्राता गरात्सर्वे तस्मान्मृत्युञ्जय प्रभो॥  
रक्षरक्ष महाकाल त्रिपुरान्त नमोस्तु ते॥ १०.६८ ॥  

विष्णुना संस्तुतो देवो लिङ्गरूपी महेश्वरः॥  
प्रादुर्बभूव साम्बोऽथ बोधयन्निव तान्सुरान्॥ १०.६९ ॥  

हे विष्णो हे सुराः सर्व ऋषयः श्रूयतामिदम्॥  
मन्यतेऽपि हि संसारे अनित्ये नित्यताकुलम्॥ १०.७० ॥  

अविलोकयताऽऽत्मात्मना विबुधादयः॥  
किं यज्ञैः किं तपोभिश्च किमुद्योगेन कर्मणाम्॥ १०.७१ ॥  

एकत्वेन पृथक्त्वेन किञ्चिन्नैव प्रयोजनम्॥  
यस्माद्भवद्भिर्मिलितैः कृतं यत्कर्म दुष्करम्॥ १०.७२ ॥  

क्षीराब्धेर्मथनं तत्तु अमृतार्थं कथं कृतम्॥  
मृत्युं जयं निराकृत्य अवज्ञाय च मां सदा॥ १०.७३ ॥  

तस्मात्सर्वे मृत्युमुखं पतिता वै न संशयः॥  
अस्माभिर्निर्मितो देवो गणेशः कार्यसिद्धये॥ १०.७४ ॥  

न नमन्ति गणेशं च दुर्गां चैव तथाविधाम्॥  
क्लेशभाजो भविष्यति नात्र कार्या विचारणा॥ १०.७५ ॥  

यूयं सर्वे त्वधर्मिष्ठाः स्तब्धाः पण्डितमानिनः॥  
कार्याकार्यमविज्ञाय केवलं मानमोहिताः॥ १०.७६ ॥  

तस्मात्कालमुखे सर्वे पतिता नात्र संशयः॥  
सर्वे श्रुतिपरा यूयमिन्द्राद्या देवतागणाः॥ १०.७७ ॥  

प्ररोचनपराः सर्वे क्षुद्राश्चेन्द्रादयो वृथा॥  
नात्मानं च प्रपञ्चेन वेत्सि त्वं हि शचीपते॥ १०.७८ ॥  

कृतः प्रयत्नो हि महानमृतार्थं त्वया शठ॥  
अश्वमेधशतेनैव यद्राज्यं प्राप्तवानसि॥  
अपि तच्च पराधीन तन्न जानासि दुर्मते॥ १०.७९ ॥  

यैर्वदवाक्यैस्त्वं मूढ संस्तुतोऽसि तपस्विभिः॥  
ते मूढास्तो षयन्ति त्वां तत्तद्रागपरायणाः॥ १०.८० ॥  

विष्णो त्वं च पक्षपातान्न जानासि हिताहितम्॥  
केचिदधतास्त्वया विष्णो रक्षिताश्चैव केचन॥ १०.८१ ॥  

इच्छायुक्तस्त्वमत्रैव सदा बालकचेष्टितः॥  
येऽन्ये च लोकपाः सर्वे तेषां वार्ता कुतस्त्विह॥ १०.८२ ॥  

अन्यथा हि कृते ह्यर्थे अन्यथात्वं भविष्यति॥  
कार्यसिद्धिर्भवेद्येन भवद्भिर्विस्मृतं च तत्॥ १०.८३ ॥  

येनाद्य रक्षिताः सर्वे कालकूटमहाभयात्॥  
येन नीलीकृतो विष्णुर्येन सर्वे पराजिताः॥ १०.८४ ॥  

लोका भस्मीकृता येन तस्माद्येनापि रक्षिताः॥  
तस्यार्च्चनाविधिः कार्यो गणेशस्य महात्मनः॥ १०.८५ ॥  

कर्मारम्भे तु विघ्नेशं ये नार्चन्ति गणाधिपम्॥  
कार्यसिद्धिर्न तेषां वै भवेत्तु भवतां यथा॥ १०.८६ ॥  

एतन्महेशस्य वचो निशम्य सुरासुराः किन्नरचारणाश्च॥  
पूजाविधानं परमार्थतोऽपि पप्रच्छुरेनं च तदा गिरीशम्॥ १०.८७ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे केदारखण्डे समुद्रमन्थनाख्याने
शिवकृतविषभक्षणवृत्तान्तवर्णनन्नाम दशमोऽध्यायः॥ १० ॥ छ ॥  

