+++
title = "२०"

+++
[अध्यायः २०]



वेदव्यासः

अध्यायः २०  
॥ऋषय ऊचुः॥  
ब्रह्मा विष्णुश्च रुद्रश्च सगुणाः कीर्तितास्त्वया॥  
लिङ्गरूपी तथैवेशो निर्गुणोऽसौ कथं वद॥ २०.१ ॥  

त्रिभिर्गुणैर्व्याप्तमिदं चराचरं जगन्महद्व्याप्यथ वाल्पकं वा॥  
मायामयं सर्वमिदं विभाति लिङ्गं विना केन कुतोविभाति॥ २०.२ ॥  

यद्दृश्यमानं महदल्पकं च तन्नश्वरं कृतकत्वाच्च सूत॥ २०.३ ॥  

तस्माद्विमृश्य भोः सूत संशयं छेत्तुमर्हसि॥  
व्यासप्रसादात्सकलं जानासि त्वं न चापरः॥ २०.४ ॥  

॥सुत उवाच॥  
व्यासेन कथितं सर्वमस्मिन्नर्थे शुकं प्रति॥  
शुक उवाच॥  
लिङ्गरूपी कथं शम्भुर्निर्गुणः कथते त्वया॥  
एतन्मे संशयं तात च्छेत्तुमर्हस्यशेषतः॥ २०.५ ॥  

॥व्यास उवाच॥  
श्रुणु वत्स ब्रवीम्येतत्पुरा प्रोक्तं च नन्दिना॥  
अगस्त्यं पृच्छमानं च येन सर्वं श्रुतं शुक॥ २०.६ ॥  

निर्गुणं परमात्मानं विद्धि लिङ्गस्वरूपिणम्॥  
परा शक्तिस्तथा ज्ञेया निर्गुणा शाश्वती सती ॥ २०.७ ॥  

यया कृतिमिदं सर्वं गुणत्रयविभावितम्॥  
एतच्चराचरं विश्वं नश्वरं परमार्थतः॥ २०.८ ॥  

एक एव परो ह्यात्मा लिङ्गरूपी निरञ्जनः॥  
प्रकृत्या सह ते सर्वे त्रिगुणा विलयं गताः॥ २०.९ ॥  

यस्मिन्नेव ततो लिङ्गं लयनात्कथितं पुरा॥  
तस्माल्लिङ्गे लयं प्राप्ता परा शक्तिः कुतोऽपरे॥ २०.१० ॥  

लीना गुणाश्च रुद्रोक्त्या यैरिदं बद्धमेव च॥  
चराचरं महाभाग तस्माल्लिङ्गं प्रपूजयेत्॥ २०.११ ॥  

लिङ्गं च निर्गुणं साक्षाज्जानीध्वं भो द्रिजोतमाः॥  
लयाल्लिङ्गस्य माहात्म्यं गुणानां परिकीर्त्यते॥ २०.१२ ॥  

शङ्करः सुखदाता हि उच्यमानो मनीषिभिः॥  
सर्वो हि कथ्यते विप्राः सर्वेषामाश्रयो हि स॥ २०.१३ ॥  

शम्भुर्हि कथ्यते विप्रा यस्माच्च शुभसम्भवः॥ २०.१४ ॥  

एवं सर्वाणि नामानि सार्थकानि महात्मनः॥  
तेनावृतं जगत्सर्वं शम्भुना परमेष्ठिना॥ २०.१५ ॥  

॥ऋषय ऊचुः॥  
यदा दाक्षायणी चाग्नौ पतिता यज्ञकर्मणि॥  
दक्षस्य च महाभागा तिरोधानगता सती॥ २०.१६ ॥  

प्रादुर्भूता कदा सूत कथ्यतां तत्त्वयाऽधुना॥  
परा शक्तिर्महेशस्य मिलिता च कथं पुनः॥ २०.१७ ॥  

एतत्सर्वं महाभाग पूर्ववृत्तं च तत्त्वतः॥  
कथनीयं च अस्माकं नान्यो वक्तास्ति कश्चन॥ २०.१८ ॥  

॥सूत उवाच॥  
जज्ञे दाक्षायणी ब्रह्मन्विदग्धावयवा यदा॥  
विना शक्त्या महेशोऽपि तताप परमं तपः॥ २०.१९ ॥  

लीलागृहीतवपुषा पर्वते हिमवद्गिरौ॥  
भृङ्गिणा सह विश्वेन नन्दिना च तथैव च॥ २०.२० ॥  

तथा चण्डेन मुण्डेन तथान्यैर्बहुभिर्वृतः॥  
दशभिः कोटिगुणितैर्गणैश्च परिवारितः॥ २०.२१ ॥  

गणानां चैव कोट्या च तथा षष्टिसहस्रकैः॥  
एवं तत्र गणैर्देव आवृतो वृषभध्वजः॥ २०.२२ ॥  

तपो जुषाणः सहसा महात्मा हिमालयस्याग्रगतस्तथैव॥  
गणैर्वृतो वीरभद्रप्रधानैः स केवलो मूलविद्याविहीनः॥ २०.२३ ॥  

एतस्मिन्नन्तरे दैत्याः प्रादुर्भूता ह्यविद्यया॥  
विष्णुना हि बलिर्बद्धस्तथा ते वै महाबलाः॥ २०.२४ ॥  

जाता दैत्यास्ततो विप्रा इन्द्रोपद्रवकारकाः॥  
कालखञ्जा महारौद्राः कालकायास्तथापरे॥ २०.२५ ॥  

निवातकवचाः सर्वे रवरावकसञ्ज्ञकाः॥  
अन्ये च बहवो दैत्याः प्रजासंहारकारकाः॥ २०.२६ ॥  

तारको नमुचेः पुत्रस्तपसा परमेण हि॥  
ब्रह्माणं तोषयामास ब्रह्मा तस्य तुतोष वै॥ २०.२७ ॥  

वरान्ददौ यथेष्टांश्च तारकाय दुरात्मने॥  
वरं वृणीष्व भद्रं ते सर्वान्कामान्ददामि ते॥ २०.२८ ॥  

तच्छत्वा वचनं तस्य ब्रह्मणः परमेष्ठिनः॥  
वरयामास च तदा वरं लोकभयावहम्॥ २०.२९ ॥  

यदि मे त्वं प्रसन्नऽसि अजरामरतां प्रभो॥  
देहि मे यद्विजानासि अजेयत्वं तथैव च॥ २०.३० ॥  

एवमुक्तस्तदा तेन तारकेण दुरात्मना॥  
उवाच प्रहसन्वाक्यममरत्वं कुतस्तव॥ २०.३१ ॥  

जातस्य हि ध्रुवो मृत्युरेतज्जानीहि तत्त्वतः॥  
प्रहस्य तारकः प्राह अजेयत्वं च देहि मे॥ २०.३२ ॥  

ब्रह्मोवाच तदा दैत्यजेयत्वं तवानघ॥  
विनार्भकेण दत्तं वै ह्यर्भकस्त्वां विजेष्यते॥ २०.३३ ॥  

तदा स तारकः प्राह ब्रह्माणं प्रणतः प्रभो॥  
कृतार्थोऽहं हि देवेश प्रसादात्तव सम्प्रति॥ २०.३४ ॥  

एवं लब्धवरो भूत्वा तारको हि महाबलः॥  
देवान्युद्धार्थमाहूय युयुधे तैः सहासुरः॥ २०.३५ ॥  

मुचुकुन्दं समाश्रित्य देवास्ते जयिनोऽभवन्॥  
पुनः पुनर्विकुर्वाणा देवास्ते तारकेण हि॥ २०.३६ ॥  

मुचुकुन्दबलेनैव जयमापुःसुरास्तदा॥  
किं कर्तव्यं हि चास्माकं युध्यमानैर्निरन्तरम्॥ २०.३७ ॥  

भवितव्यमिति स्मृत्वा गतास्ते ब्रह्मणः पदम्॥  
ब्रह्मणश्चाग्रतो भूत्वा ह्यब्रुवंस्ते सवासवाः॥ २०.३८ ॥  

॥ देवा ऊचूः॥  
बलिना सह पातालमास्तेऽसौ मधुसूदनः॥  
विष्णुं विना हि ते सर्वे वृषाद्याः पतिताः परैः॥ २०.३९ ॥  

दैत्येन्द्रैश्च महाभाग त्रातुमर्हसि नः प्रभो॥  
तदा नभोगता वाणी ह्युवाच परिसान्त्व्य वै॥ २०.४० ॥  

हे देवाः क्रियतामाशु मम वाक्यं हि तत्त्वतः॥  
शिवात्मजो यदा देवा भविष्यति महाबलः॥ २०.४१ ॥  

युद्धे पुनस्तारकं च वधिष्यति न संशयः॥  
येनोपायेन भगवाञ्छम्भुः सर्वगुहाशयः॥ २०.४२ ॥  

दारापरिग्रही देवास्तथा नीतिर्विधीयताम्॥  
क्रियतां च परो यत्नो भवद्भिर्नान्यथा वचः॥ २०.४३ ॥  

यूयं देवा विजानीध्वमित्युवाचाशरीरवाक्॥  
परं विस्मयमापन्ना ऊचुर्देवाः परस्परम्॥ २०.४४ ॥  

श्रुत्वा नभोगतां वाणीमाजग्मुस्ते हिमालयम्॥  
बृहस्पतिं पुरस्कृत्य सर्वे देवा वचोऽब्रुवन्॥२०.४५ ॥  

हिमालयं महाभागाः सर्वे कार्यार्थगौरवात्॥  
हिमालय महाभाग श्रूयतां नोऽधुना वचः॥ २०.४६ ॥  

तारकस्त्रासयत्यस्मान्साहाय्यं तद्वधे कुरु॥  
त्वं शरण्यो भवास्माकं सर्वेषां च तपस्विनाम्॥  
तस्मात्सर्वे वयं याता महेन्द्रसहिता विभो॥ २०.४७ ॥  

॥ लोमश उवाच॥  
एवमभ्यर्थितो देवैर्हिमवान्गिरिसत्तमः॥  
उवाच देवान्प्रहसन्वाक्यं वाक्यविदां वरः॥ २०.४८ ॥  

महेन्द्र मुद्दिश्य तदा ह्युपहाससमन्वितः॥  
अक्षमाश्च वयं सर्वे महेन्द्रेण कृताः सुराः॥ २०.४९ ॥  

किं कुर्मः सुरकार्यं च तारकस्य वधं प्रति॥  
पक्षयुक्ता वयं सर्वे यदि स्याम सुरोत्तमाः॥ २०.५० ॥  

तदा वयं घातयामस्तारकं सह बान्धवैः॥  
अचलोहं विपक्षश्च किं कार्यं करवाणि व॥ २०.५१ ॥  

तस्य तद्वचनं श्रुत्वा सर्वे देवास्तमब्रुवन्॥  
सर्वे यूयं वयं चैव असमर्था वधं प्रति॥  
तारकस्य महाभाग एतत्कार्यं विचन्त्यताम्॥ २०.५२ ॥  

येन साध्यो भवेच्छत्रुस्तारको हि महाबलः॥  
तदोवाच महातेजा हिमवान्स सुरान्प्रति॥ २०.५३ ॥  

केनोपायेन भो देवास्तारकं हन्तुमिच्छथ॥  
कथयन्तुत्वरेणैव कार्यं वेत्तुं ममैव हि॥ २०.५४ ॥  

तदा सुरैः कथितं सर्वमेतद्वाण्या चोक्तं यत्पुरा कार्यहेतोः॥  
श्रुतं तदा गिरिणा वाक्यमेत xxxxxxx हिमवान्पर्वतो हि॥ २०.५५ ॥  

शिवस्य पुत्रेण च धीमता यदा वध्यो दैत्यस्तारको वै महात्मा॥  
तदा सर्वं सुरगकार्यं शुभंस्याद्वाण्या चोक्तं सत्यमेतद्भवेच्च॥ २०.५६ ॥  

तस्मात्तदेनत्क्रियतां भवद्भिर्यथा महेशः कुरुते परिग्रहम्॥  
कन्या यथा तस्य शिवस्य योग्या निरीक्ष्यतामाशु सुरैरिदानीम्॥ २०.५७ ॥  

तस्य तद्वचनं श्रुत्वा प्रहस्योचुः सुरास्तदा॥  
जनितव्या त्वया कन्या शिवार्थं कार्यसिद्धये॥ २०.५८ ॥  

सुराणां च गिरे वाक्यं कुरु शीघ्रं महामते॥  
आधारस्त्वं तु देवानां भविष्यसि न संशयः॥ २०.५९ ॥  

इत्युक्तो गिरिराजोऽथ देवैः स्वगृहमामाविशत्॥  
पत्नीं मेनां च पप्रच्छ सुकार्यं समागतम्॥ २०.६० ॥  

जनितव्या सुकन्यैका सुरकार्यार्थसिद्धये॥  
देवानां च ऋषीणां च तथैव च तपस्विनाम्॥ २०.६१ ॥  

प्रियं न भवति स्त्रीणां कन्याजननसेव च॥  
तथापि जनितव्या च कन्यैका च वरानने॥ २०.६२ ॥  

प्रहस्य मेना प्रोवाच स्वपतिं च हिमालयम्॥  
यदुक्तं भवता वाक्यं श्रूयतां मे त्वयाऽधुना॥ २०.६३ ॥  

कन्या सदा दुःखकरी नृणां पते स्त्रीणां तथा शोककरी महामते॥  
तस्माद्विमृश्य सुचिरं स्वयमेव बुद्ध्या यथा हितं शैलपते तदुच्यताम्॥ २०.६४
॥  

हिमवांस्तदुपश्रुत्या प्रियाया वचनं तदा॥  
उवाच वाक्यं मेधावी परोपकरणान्वितम्॥ २०.६५ ॥  

येनयेन प्रकारेण परेषामुपजीवनम्॥  
भविष्यति च तत्कार्यं धीमता पुरुषेण हि॥ २०.६६ ॥  

स्त्रियापि चैव तत्कार्यं परोपकरणान्वितम्॥  
एवं प्रवर्तिता तेन गिरिणा महिषी तदा॥  
दधार जठरे कन्यां मेना भाग्यवती तदा॥ २०.६७ ॥  

महाविद्या महामाया महामेधास्वरूपिणी॥  
रुद्रकाली च अम्बा च सती दाक्षायणी परा॥ २०.६८ ॥  

तां विभूतिं विशालाक्षी जठरे परमां सती॥  
बभार सा महाभागा मेना चारुविलोचना॥ २०.६९ ॥  

स्तुतिं चक्रुस्तदा देवा ऋषयो यक्षकिन्नराः॥  
मेनाया भूरिभाग्यायास्तथा हिमवतो गिरेः॥ २०.७० ॥  

एतस्मिन्नन्तरे जाता गिरिजा नाम नामतः॥  
प्रादुर्भूता यदा देवी सर्वेषां च सुखप्रदा॥ २०.७१ ॥  

देवदुन्दुभयो नेदुर्ननृतुश्चाप्सरोगणाः॥  
जगुर्गन्धर्वपतयो ननृतुश्चाप्सरोगणाः॥ २०.७२ ॥  

पुष्पवर्षेण महता ववृषुर्विबुधास्तथा॥  
तदा प्रसन्नमभवत्सर्वं त्रैलोक्यमेव च॥ २०.७३ ॥  

यदावतीर्णा गिरिजा महासती तदैव दैत्या भयमाविशंस्ते॥  
प्राप्ता मुदं देवगणा महर्षयः सचारणाः सिद्धगणास्तथैव॥ २०.७४ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे केदारखण्डे श्रीभवान्युत्पत्तिवर्णनन्नाम विंशोऽध्यायः॥ २० ॥
छ ॥  

