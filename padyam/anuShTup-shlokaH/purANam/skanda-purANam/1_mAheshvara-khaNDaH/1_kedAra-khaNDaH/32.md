+++
title = "३२"

+++
[अध्यायः ३२]



वेदव्यासः

अध्यायः ३२  

॥लोमश उवाच॥  
एवं ते शिवधर्माश्च कथितास्तेन वै द्विजाः॥  
सविशेषाः पाशुपताः प्रसादाच्चैव विस्तरात्॥ ३२.१ ॥  

अनेकागमसंवीता यथातत्त्वमुदाहृताः॥  
कापालिकानां भेदाश्च प्रोक्ता व्याससमासतः॥ ३२.२ ॥  

धर्मा नानाविधाः प्रोक्ता नन्दिनं प्रति वै तदा॥ ३२.३ ॥  

॥ऋषय ऊचुः॥  
श्रुतं कुमारचरितमविशेषं सुमङ्गलम्॥  
अस्माभिश्च महाभागकिञ्चित्पृच्छामहे वयम्॥ ३२.४ ॥  

श्वेतस्य राजसिंहस्य चरितं परमाद्भुतम्॥  
येन सन्तोषितो रुद्रः शिवो भक्त्याऽप्रमेयया॥ ३२.५ ॥  

ते भक्तास्ते महात्मानो ज्ञानिनस्ते च कर्मिणः॥  
येऽर्चयन्ति महाशम्भुं देवं भक्त्या समावृताः॥ ३२.६ ॥  

तस्मात्पृच्छामहे सर्वे चरितं शङ्करस्य च॥  
व्यासप्रसादात्सर्वं यज्जानासि त्वं न चापरः॥ ३२.७ ॥  

निशम्य वचनं तेषां मुनीनां लोमशोऽब्रवीत्॥ ३२.८ ॥  

॥लोमश उवाच॥  
आकर्ण्यतां महाभागाश्चरितं परमाद्भुतम्॥  
तस्य राज्ञो हि भजतो राजभोगांश्च सर्वशः॥  
मतिर्द्धिर्मे समुत्पन्ना श्वेतस्य च महात्मनः॥ ३२.९ ॥  

पृथिवीं पालयामास प्रजा धर्मेण पालयन्॥  
ब्रह्मण्यः सत्यवाक्छूरः शिवभक्तो निरन्तरम्॥ ३२.१० ॥  

राज्यं शशासाथ स शक्तितो नृपो भक्त्या तदा चैव समर्चयत्सदा॥  
शम्भुं परेशं परमं परात्परं शान्तं पुराणं परमात्मरूपम्॥ ३२.११ ॥  

आयुस्तस्य परिक्षीणमर्चतः परमेश्वरम्॥  
अथैतच्च महाभाग चरितं श्रूयतां मम॥ ३२.१२ ॥  

वाणी शिवकथायुक्ता परमाश्चर्यसंयुता॥  
न वाऽऽधयो हि तस्यैव व्याधयो हि महीपतेः॥ ३२.१३ ॥  

तस्य राज्ञो न बाधन्ते तथा चोपद्रवास्त्वमी॥  
निरीतिको जनो ह्यासीन्निरुपद्रव एव च॥ ३२.१४ ॥  

अकृष्टपच्यौषधयस्तस्य राज्ञोऽभवन्भुवि॥  
तपस्विनो ब्राह्मणाश्च वर्णाश्रमयुता जनाः॥ ३२.१५ ॥  

न पुत्रमरणे दुःखं नापमानं न मारकाः॥  
न दारिद्र्यं च ते सर्वे प्राप्नुवन्ति कदाचन॥ ३२.१६ ॥  

एवं बहुतरः कालस्तस्य राज्ञो महात्मनः॥  
गतो हि सफलो विप्राः शिवपूजारतस्य वै॥ ३२.१७ ॥  

एकदा पूजमानं तं शङ्करं परमार्थदम्॥  
यमो हि प्रेषयामास यमदूतान्नृपं प्रति॥ ३२.१८ ॥  

वचनाच्चित्रगुप्तस्य श्वेत आनीयतामिति॥  
तथेति मत्वा ते दूता आगताः शिवमन्दिरम्॥ ३२.१९ ॥  

राजानं नेतुकामास्ते पाशहस्ता महाभयाः॥  
यावत्समागता याम्या राजानं ददृशुस्त्वरात्॥ ३२.२० ॥  

न चक्रिरे तदा दूता आज्ञां धर्मस्य चैव हि॥  
ज्ञात्वा सर्वं यमश्चैव आगतः स्वयमेव हि॥ ३२.२१ ॥  

उद्धृत्य दण्डं सहसा नेतुकामस्तदा नृपम्॥  
ददर्श च महाबाहुः शिवध्यानपरायणम्॥ ३२.२२ ॥  

शिवभक्तियुतं शान्तं केवलं ज्ञानसंयुतम्॥  
यमोऽपि दृष्ट्वा राजानं परं क्षोभमुपागमत्॥ ३२.२३ ॥  

चित्रस्थो ह्यभवत्स्द्यः प्रेतराजोऽतिविह्वलः॥  
कालरूपश्च यो नित्यं प्रजानां क्षयकारकः॥ ३२.२४ ॥  

आगतस्तत्क्षणादेव नृपं प्रति रुषान्वितः॥  
खड्गेन सितधारेण चर्मणा परमेम हि॥ ३२.२५ ॥  

तावत्तं ददृशे सोऽपि स्थितं द्वारि भयावृतम्॥  
उवाच कालो हि तदा यमं वैवस्वतं प्रति॥ ३२.२६ ॥  

कस्मात्त्वया धरमराज नो नीतोऽयं नृपो महान्॥  
यम दूतसहायश्च भीतवत्प्रतिभासि मे॥ ३२.२७ ॥  

कालात्ययो न कर्त्तव्यो वचनान्मम सुव्रत॥  
कालेनोक्तस्तदा धर्म उवाच प्रस्तुतं वचः॥ ३२.२८ ॥  

तवाज्ञां च करिष्यामि नात्र कार्या विचारणा॥  
असौ हुरत्ययोऽस्माकं शिवभक्तो निरन्तरम्॥ ३२.२९ ॥  

चित्रस्था इव तिष्ठाम भयाद्देवस्य शूलिनः॥  
यमस्य वचनं श्रुत्वा कालः क्रोधसमन्वितः॥  
राजानं हन्तुमारेभे त्वरितः खड्गमाददे॥ ३२.३० ॥  

त्रिगुणाष्टाक्रसङ्काशं प्रविवेश शिवालयम्॥  
यावत्कोपेन महता तावद्दृष्टः पिनाकिना॥  
स्वभक्तं हन्तुकामोसौ श्वेतराजानमुत्तमम्॥ ३२.३१ ॥  

ध्यानस्थितं चात्मनि तं विशुद्धज्ञानप्रदीपेन विशुद्धचित्तम्॥  
आत्मानमात्मात्मतया निरन्तरं स्वयम्प्रकाशं परमं पुरस्तात्॥ ३२.३२ ॥  

एवंविधं तं प्रसमीक्ष्य कालं सञ्चिन्त्यमानं मनसाऽचलेन॥  
शैवं पदं यत्परमार्थरूपं कैवल्यसायुज्यकरं स्वरूपतः॥ ३२.३३ ॥  

सदाशिवेन दृष्टोऽसौ कालः कालान्तकेन च॥  
उच्छृङ्खलः खलो दर्पाद्विशमानो निजान्तिके॥ ३२.३४ ॥  

नन्दिकेश्वरमध्यस्थो यावद्दृष्टो निजान्तिके॥  
शिवेन जगदीशेन भक्तवत्सलबन्धुना॥ ३२.३५ ॥  

निरीक्षितस्तृतीयेन चक्षुषा परमेष्ठिना॥  
स्वभक्तं रक्षमाणेन भस्मसादभवत्क्षणात्॥ ३२.३६ ॥  

ददाह तं कालमनेकवर्णं व्यात्ताननं भीमबहूग्ररूपम्॥  
ज्वालावलीभिः परिदह्यमानमतिप्रचण्डं भुवनैकभक्षणम्॥ ३२.३७ ॥  

ददर्शिरे देवगणाः समेताः सयक्षगन्धर्वपिशाचगुह्यकाः॥  
सिद्धाप्सरःसर्वखगाश्च पन्नगाः पतत्रिणो लोकपालास्तथैव॥ ३२.३८ ॥  

ज्वालामालावृतं कालमीश्वरस्याग्रतः स्थितम्॥  
लब्धसञ्ज्ञस्तदा राजा कालं स्वं हन्तुमागतम्॥ ३२.३९ ॥  

पुनः पुनर्द्ददर्शाथ दह्यमानं कृशानुना॥  
प्रार्थयामास स व्यग्रो रुद्रं कालाग्निसन्निभम्॥ ३२.४० ॥  

॥राजोवाच॥  
नमो रुद्राय शान्ताय स्वज्योत्स्नायात्मवेधसे॥  
निरन्तराय सूक्ष्माय ज्योतिषां पतये नमः॥ ३२.४१ ॥  

त्राता त्वं हि जगन्नाथ पिता माता सुहृत्सखा॥  
त्वमेव बन्धुः स्वजनो लोकानां प्रभुरीश्वरः॥ ३२.४२ ॥  

किं कृतं हि त्वया शम्भो कोऽसौ दग्धो ममाग्रतः॥  
न जानामि च किं जातं कृतं केन महत्तरम्॥ ३२.४३ ॥  

एवं प्रार्थयतस्तस्य श्रुत्वा च परिदेवनम्॥  
उवाच शङ्करो वाक्यं बोधयन्निव तं नृपम्॥ ३२.४४ ॥  

॥रुद्र उवाच॥  
मया दग्धो ह्ययं कालस्तवार्थे च तवाग्रतः॥  
दह्यमानो हि दृष्टस्ते ज्वाला मालाकुलो महान्॥ ३२.४५ ॥  

एवमुक्तस्तदा तेन शम्भुना राजसत्तमः॥  
उवाच प्रश्रितो भूत्वा वचनं शिवमग्रतः॥ ३२.४६ ॥  

किमनेन कृतं शम्भो अकृत्यं वद तत्त्वतः॥  
य इमां प्राप्तितोऽवस्थां प्राणात्ययकरीं भव॥ ३२.४७ ॥  

एवं विज्ञापितस्तेन ह्युवाच परमेश्वरः॥  
भक्षकोऽयं महाराज सर्वेषां प्राणिनामिह॥ ३२.४८ ॥  

भक्षणार्थं तव विभो सोऽयं क्रूरोऽधुनाऽऽगतः॥  
ममान्तिकं महाराज तस्माद्दग्धो मया विभो॥ ३२.४९ ॥  

बहूनां क्षेममन्विच्छंस्तवार्थेऽन्हं विशेषतः॥ ३२.५० ॥  

ये पापिनो ह्यधर्मिष्ठा लोकसंहारकारकाः॥  
पाषण्डवादसंयुक्ता वध्यास्ते मम चैव हि॥  
वाक्यं निशम्य रुद्रस्य श्वेतो वचनमब्रवीत्॥ ३२.५१ ॥  

कालेनैव हि लोकोऽयं पुण्यमाचरते सदा॥  
धर्मनिष्ठाश्च केचित्तु भक्त्या परमया युताः॥ ३२.५२ ॥  

उपासनारताः केचिज्ज्ञानिनो हि तथा परे॥  
केचिदध्यात्मसंयुक्ताश्चान्ये मुक्ताश्च केचन॥ ३२.५३ ॥  

कालो हि हर्ता च चराचराणां तथा ह्यसौ पालकोऽप्यद्वितीयः॥  
स स्रष्टा वै प्राणिनां प्राणभूतस्तस्मादेनं जीवयस्वाशु भूयः॥ ३२.५४ ॥  

यदि सृष्टिपरोऽसि त्वं कालं जीवय सत्वरम्॥  
यदि संहारभूतोऽसि सर्वेषां प्राणिनामिह॥ ३२.५५ ॥  

तर्ह्येवं कुरु शम्भो त्वं कालस्य च महात्मनः॥  
विना कालेन यत्किञ्चिद्भविष्यति न शङ्कर॥ ३२.५६ ॥  

इति विज्ञापितस्तेन राज्ञा शम्भुः प्रतापिना॥  
चकार वचनं तस्य भक्तस्य च चिकीर्षितम्॥ ३२.५७ ॥  

शम्भुः प्रहस्याथ तदा महेशः सञ्जीवयामास पिनाकपाणिः॥  
चकार रूपं च यथा पुरासीदालिङ्गतोसौ यमदूतमध्ये॥ ३२.५८ ॥  

उपस्थितोऽसौ त्वथ लज्जमानस्तुष्टाव देवं वृषभध्वजं तम्॥  
नत्वा पुरःस्थाग्निमयं हि कालः सविस्मयो वाक्यमिदं बभाषे॥ ३२.५९ ॥  

॥काल उवाच॥  
कालान्तक त्रिपुरेश त्रिपुरान्तकर प्रभो॥  
मदनो हि त्वया देव कृतोऽनङ्गो जगत्पते॥ ३२.६० ॥  

दक्षयज्ञविनाशश्च कृतो हि परमाद्भुतः॥  
कालकूटं दुःप्रसहं सर्वेषां क्षयकृन्महत्॥ ३२.६१ ॥  

ग्रसितं तत्त्वया शम्भो अन्येषामपि दुर्द्धरम्॥  
लिङ्गरूपेण महता व्याप्तमासीज्जगत्त्रयम्॥ ३२.६२ ॥  

लयनाल्लिङ्गमित्युक्तं सर्वैरपि सुरा सुरैः॥  
यस्यान्तं न विदुर्द्देवा ब्रह्मविष्णुपुरोगमाः॥ ३२.६३ ॥  

लिङ्गस्य देवदेवस्य महिमानं परस्य च॥  
नमस्ते परमेशाय नमस्ते विश्वमङ्गल॥  
नमस्ते शितिकण्ठाय नमस्तस्मै कपर्दिने॥ ३२.६४ ॥  

नमोनमः कारणकारणाय ते नमोनमो मङ्गलमङ्गलात्मने॥  
ज्ञानात्मने ज्ञानविदां मनीषिणां त्वमादिदेवोऽसि पुमान्पुराणः॥ ३२.६५ ॥  

त्वमेव सर्वं जगदेवबन्धो वेदान्तवेद्योऽसि महानुभावः॥  
महानुभावैः परिकीर्त्तनीयस्त्वमेव विश्वेश्वर विश्वमान्यः॥ ३२.६६ ॥  

त्वं पासि लुम्पसि जगत्त्रितयं महेश स्रष्टासि भूतपतिरेव न कश्चिदन्यः॥
॥  

इति स्तुतस्तदा तेन कालेन जगदीश्वरः॥  
उवाच कालो राजानं श्वेतं सम्बोधयन्निव॥ ३२.६८ ॥  

॥काल उवाच॥  
मनुष्यलोके सकले नान्यस्त्वत्तो हि विद्यते॥  
येन त्वया जितो देवो ह्यजेयो भुवनत्रये॥ ३२.६९ ॥  

मया हतमिदं विश्वं जगदेतच्चराचरम्॥  
जेताहं सर्वदेवानां सर्वेषां दुरतिक्रमः॥ ३२.७० ॥  

स हि ते चानुगो जातो महाराज प्रयच्छ मे॥  
अभयं देवदेवाच्च शूलिनः परमेष्ठिनः॥ ३२.७१ ॥  

एवमुक्तस्तदा तेन श्वेतः कालेन चैव हि॥  
उवाच प्रहसन्वाचा मेघनादगभीरया॥ ३२.७२ ॥  

॥राजोवाच॥  
शिवस्य परमं रूपं त्वमेको नास्ति संशयः॥  
कालस्त्वमसि भूतानां स्थितिसंहाररूपवान्॥ ३२.७३ ॥  

तस्मात्पूज्यतमोऽसि त्वं सर्वेषां च नियामकः॥  
त्वद्भयात्कृतिनः सर्वे शरणं परमेश्वरम्॥  
व्रजन्ति विविधैर्भार्वैरात्मलक्षणतत्पराः॥ ३२.७४ ॥  

॥सुत उवाच॥  
तेनैवं रक्षिततः कालो राज्ञा परमधर्मिणा॥  
शिवप्रसादमात्रेण लब्धसञ्ज्ञो बभूवह॥ ३२.७५ ॥  

तदा यमेन स्तवितो मृत्युना यमदूतकैः॥  
शिवं प्रणम्य संस्तुत्य श्वेतं राजानमेव च॥  
ययौ स्वमालयं विप्रा मेने स्वं जनितं पुनः॥ ३२.७६ ॥  

मायया सह पत्न्या च शिवस्य चरितं महत्॥  
अनुसंस्मृत्य संस्मृत्य विस्मयं परमं ययौ॥ ३२.७७ ॥  

कथयामास सर्वेषां दूतानां स्वयमेव हि॥  
आकर्ण्यतां मम वचो हे दूतास्त्वरितेन हि॥ ३२.७८ ॥  

कर्त्तव्यं च प्रयत्नेन नान्यथा मम भाषितम्॥ ३२.७९ ॥  

॥काल उवाच॥  
ये त्रिपुण्ड्रन्धारयन्ति तथा ये वै जटाधराः॥  
ये रुद्राक्षधराश्चैव तथा ये शिवनामिनः॥ ३२.८० ॥  

उपजीवनहेतोश्च भिया ये ह्यपि मानवाः॥  
पापिनोऽपि दुराचाराः शिववेषधरा ह्यमी॥ ३२.८१ ॥  

नानेतव्या भवद्भिश्च मम लोकं कदाचन॥  
वर्ज्यास्ते हि प्रयत्नेन पापिनोऽपि सदैव हि॥ ३२.८२ ॥  

अन्येषां का कथा दूता येऽर्चयन्ति सदाशिवम्॥  
भक्त्या परमया शम्भुं रुद्रास्ते नात्र संशयः॥ ३२.८३ ॥  

रुद्राक्षमेकं शिरसा बिभर्ति यस्तथा त्रिपुण्ड्रं च ललाटमध्यके॥  
पञ्चाक्षरीं ये प्रजपन्ति साधवः पूज्य भवद्भिश्च न चान्यथा क्वचित्॥ ३२.८४
॥  

यस्मिन्राष्ट्रोऽथ वा देशे ग्रामे चापि विचक्षणः॥  
शिवभक्तो न दृश्येत स्मशानात्तु विशिष्यते॥  
तद्राष्ट्रं देशमित्याहुः सत्यं प्रतिवदामि वः॥ ३२.८५ ॥  

यस्मिन्न सन्ति नित्यं हि शिवभक्तिसमन्विताः॥  
तद्ग्रमस्था जनाः सर्वे शासनीया न संशयः॥ ३२.८६ ॥  

एवमाज्ञापयामास यमोऽपि निजकिङ्करान्॥  
तथेति मत्वा ते सर्वे तूष्णी मासन्सुविस्मिताः॥ ३२.८७ ॥  

एवंविधोऽयं भुवनैकभर्ता सदाशिवो लोकगुरुः स एकः॥  
दाता प्रहर्ता निजभावयुक्तः सनातनोऽयं जगदेकबन्धुः॥ ३२.८८ ॥  

दग्ध्वा कालं महादेवो निर्भयं च ददौ विभुः॥  
श्वेतस्य राजराजस्य महीपालवरस्य च॥ ३२.८९ ॥  

तदा निर्भयमापन्नः श्वेतराजो महामनाः॥  
भक्त्या च परया मुक्तो बभूव कृतनिश्चयः॥ ३२.९० ॥  

तदा देवैः पूज्यमान ऋषिभिः पन्नगैस्तथा॥  
श्वतो राजन्यवर्योऽसौ शिवसायुज्यमाप्तवान्॥ ३२.९१ ॥  

एवं भक्तिपराणां च महेशे च जगद्गुरौ॥  
सिद्धिः करतले तेषां सत्यं प्रतिवदामि वः॥ ३२.९२ ॥  

श्वपचोऽपि वरिष्ठः स्यात्प्रसादाच्छं करस्य च॥  
तस्मात्सर्वप्रयत्नेन पूजनीयो हि शङ्करः॥ ३२.९३ ॥  

बहूनां जनमनामन्ते शिवभक्तिः प्रजायते॥ ३२.९४ ॥  

ज्ञानिनां कृतबुद्धीनां जन्मजन्मनिशङ्करः॥  
किं मया बहुनोक्तेन पूजनीयः सदाशिवः॥ ३२.९५ ॥  

अत्रैवोदाहरन्तीममितिहासं पुरातनम्॥  
किरातेन कृतं व्रतं च परमाद्भुतम्॥  
येनैव तारितं विश्वं जगदेतच्चराचरम्॥ ३२.९६ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे केदारखण्डे श्वेतराजचरिते शिवभक्तिप्रभावेण
कालदहनवृत्तान्तवर्णनन्नाम द्वात्रिंशोऽध्यायः॥ ३२ ॥ छ ॥  


