+++
title = "३१"

+++
[अध्यायः ३१]



वेदव्यासः

अध्यायः ३१  
॥शोनक उवाच॥  
हत्वा तं तारकं सङ्ख्ये कुमारेण महात्मना॥  
किं कृतं सुमहद्विप्र तत्सर्वं वक्तुमर्हसि॥ ३१.१ ॥  

कुमारो ह्यपरः शम्भुर्येन सर्वमिदं ततम्॥  
तपसा तोषितः शम्भुर्ददाति परमं पदम्॥ ३१.२ ॥  

कुमारो दर्शनात्सद्यः सफलो हि नृणां सदा॥  
ये पापिनो ह्यधर्म्मिष्ठाः श्वपचा अपि लोमश॥  
दर्शनाद्धूतपापास्ते भवन्त्येव न संशयः॥ ३१.३ ॥  

शौनकस्य वचः श्रुत्वा उवाच चरितं तदा॥  
व्यास शिष्यो महाप्रज्ञः कुमारस्य महात्मनः॥ ३१.४ ॥  

॥लोमश उवाच॥  
ह्ताव तं तारकं सङ्ख्ये देवानामजयं ततः॥  
अवध्यं च द्विजश्रेष्ठाः कुमारो जयमाप्तवान्॥ ३१.५ ॥  

महिमा हि कुमारस्य सर्वशास्त्रेषु कथ्यते॥  
वेदैश्च स्वागमैश्चापि पुराणैश्च तथैव च॥ ३१.६ ॥  

तथोपनिषदैश्चैव मीमांसाद्वितयेन तु॥  
एवम्भूतः कुमारोयमशक्यो वर्णितुं द्विजाः॥ ३१.७ ॥  

यो हि दर्शनमात्रेण पुनाति सकलं जगत्॥  
त्रातारं भुवनस्यास्य निशम्य पितृराट्स्वयम्॥ ३१.८ ॥  

ब्रह्माणं च पुरस्कृत्य विष्णुं चैव सवासवम्॥  
स ययौ त्वरितेनैव शङ्करं लोकशङ्करम्॥  
तृष्टाव प्रयतो भूत्वा दक्षिणाशापतिः स्वयम्॥ ३१.९ ॥  

नमो भर्गाय देवाय देवानां पतये नमः॥  
मृत्युञ्जयाय रुद्राय ईशानाय कपर्द्दिने॥ ३१.१० ॥  

नीलकण्ठाय शर्वाय व्योमावयवरूपिणे॥  
कालाय कालनाथाय कालरूपाय वै नमः॥ ३१.११ ॥  

यमेन स्तूयमानो हि उवाच प्रभुरीश्वरः॥  
किमर्थमागतोऽसि त्वं तत्सर्वं कथयस्व नः॥ ३१.१२ ॥  

॥यम उवाच॥  
श्रूयतां देवदेवेश वाक्य वाक्यविशारद॥  
तपसा परमेणैव तुष्टिं प्राप्तोसि शङ्कर॥ ३१.१३ ॥  

कर्मणा परमेणैव ब्रह्मा लोकपितामहः॥  
तुष्टिमेति न सन्देहो वराणां हि सदा प्रभुः॥ ३१.१४ ॥  

तथा विष्णुर्हि भगवान्वेदवेद्यः सनातनः॥  
यज्ञैरनेकैः सन्तुष्ट उपवासव्रतैस्तथा॥ ३१.१५ ॥  

ददाति केवलं भावं येन कैवल्यमाप्नुयुः॥  
नराः सर्वे मम मतं नान्यता हि वचो मम॥ ३१.१६ ॥  

ददाति तुष्टो वै भोगं तथा स्वर्गादिसम्पदः॥  
सूर्यो नमस्ययाऽरोग्यं ददातीह न चान्यथा॥ ३१.१७ ॥  

गणेशो हि महादेव अर्घ्यपाद्यादिचन्दनैः॥  
मन्त्रावृत्त्या तथा शम्भो निर्विघ्नं च करिष्यति॥ ३१.१८ ॥  

तथान्ये लोकपाः सर्वे यथाशक्त्या फलप्रदाः॥  
यज्ञाध्ययनदानाद्यैः परितुष्टाश्च शङ्कर॥ ३१.१९ ॥  

महदाश्चर्य सम्भूतं सर्वेषां प्राणिनामिह॥  
कृतं च तव पुत्रेण स्वर्गद्वारमपावृताम्॥ ३१.२० ॥  

दर्शनाच्च कुमारस्य सर्वे स्वर्गैकसो नराः॥  
पापिनोऽपि महादेव जाता नास्त्यत्र संशयः॥ ३१.२१ ॥  

मया किं क्रियतां देव कार्याकार्यव्यवस्थितौ॥  
ये सत्यशीलाः शान्ताश्च वदान्या निरवग्रहाः॥ ३१.२२ ॥  

जितेन्द्रिया अलुब्धाश्च कामरागविवर्जिताः॥  
याज्ञिका धर्मनिष्ठाश्च वेदवेदाङ्गपारगाः॥ ३१.२३ ॥  

यां गतिं यान्ति वै शम्भो सर्वे सुकृतिनोपि हि॥  
तां गतिं दर्शनात्सर्वे श्वपचा अधमा अपि॥ ३१.२४ ॥  

कुमारस्य च देवेश महदाश्चर्यकर्मणः॥  
कार्त्तिक्यां कृत्तिकायोगसहितायां शिवस्य च॥ ३१.२५ ॥  

शिवस्य तनयं दृष्ट्वा ते यान्ति स्वकुलैः सह॥  
कोटिभिर्बहुभिश्चैव मत्स्थानं परिमुच्य वै॥ ३१.२६ ॥  

कुमारदर्शनात्सर्वे श्वपचा अपि यान्ति वै॥  
सद्गतिं त्वरितेनैव किं क्रियेत मयाधुना॥ ३१.२७ ॥  

यमस्य वचनं श्रुत्वा शङ्करो वाक्यमब्रवीत्॥ ३१.२८ ॥  

॥शङ्कर उवाच॥  
येषां त्वन्तगतं पापं जनानां पुण्यकर्मणाम्॥  
विशुद्धभावो भो धर्म्म तेषां मनसि वर्त्तते॥ ३१.२९ ॥  

सत्तीर्थगमनायैव दर्शनार्थं सतामिह॥  
वाञ्छा च महती तेषां जायते पूर्वकारिता॥ ३१.३० ॥  

बहूनां जन्मनामन्ते मयि भावोऽनुवर्त्तते॥  
प्राणिनां सर्वभावेन जन्माभ्यासेनभो यम॥ ३१.३१ ॥  

तस्मात्सुकृतिनः सर्वे येषां भावोऽनुवर्त्ते॥  
जन्मजन्मानुवृत्तानां विस्मयं नैव कारयेत्॥ ३१.३२ ॥  

स्त्रीबालशूद्राः श्वपचाधमाश्च प्राग्जन्मसंस्कारवशाद्धि धर्म्म॥  
योनिं पापिषु वर्त्तमानास्तथापि शुद्धा मनुजा भवन्ति॥ ३१.३३ ॥  

तथा सितेन मनसा च भवन्ति सर्वे सर्वेषु चैव विषयेषु भवन्ति तज्ज्ञाः॥  
दैवेन पूर्वचरितेन भवन्ति सर्वे सुराश्चेन्द्रादयो लोकपालाः प्राक्तनेन॥
॥  

जाता ह्यमी भूतगणाश्च सर्वे ह्यमी ऋषयो ह्यमी देवताश्च॥ ३१.३५ ॥  

विस्मयो नैव कर्त्तव्यस्त्वया वापि कुमारके॥  
कुमारदर्शने चैव धर्मराज निबोध मे॥ ३१.३६ ॥  

वचनं कर्मसंयुक्तं सर्वेषां फलदायकम्॥  
सर्वतीर्थानि यज्ञाश्च दानानि विविधानि च॥  
कार्याणि मनःशुद्ध्यर्थं नात्र कार्या विचारणा॥ ३१.३७ ॥  

मनसा भावितो ह्यात्मा आत्मनात्मानमेव च॥  
आत्मा अहं च सर्वेषआं प्राणिनां हि व्यवस्थितः॥ ३१.३८ ॥  

अहं सदा भावयुक्त आत्मसंस्थो निरन्तरः॥  
जङ्गमाजङ्गमानां च सत्यं प्रति वदामि ते॥ ३१.३९ ॥  

द्वन्द्वातीतो निर्विकल्पो हि साक्षात्स्वस्थो नित्यो नित्ययुक्तो निरीहः॥  
कूटस्थो वै कल्पभेदप्रवादैर्बहिष्कृतो बोधबोध्यो ह्यनन्तः॥ ३१.४० ॥  

विस्मृत्य चैनं स्वात्मानं केवलं बोधलक्षणम्॥  
संसारिणो हि दृश्यन्ते समस्ता जीवराशयः॥ ३१.४१ ॥  

अहं ब्रह्मा च विष्णुश्च त्रयोऽमी गुणकारिणः॥  
सृष्टिपालनसंहारकारका नान्यथा भवेत्॥ ३१.४२ ॥  

अहङ्कारवृतेनैव कर्मणा कारितावयम्॥  
यूयं च सर्वे विबुधा मनुष्याश्च खगादयः॥ ३१.४३ ॥  

पश्वादयः पृथग्भूतास्तथान्ये बहवो ह्यमी॥  
पृथक्पृथक्समीचीना गुणवतश्च संसृतौ॥ ३१.४४ ॥  

पतिता मृगतृष्णायां मायया च वशीकृताः॥  
वयं सर्वे च विबुधाः प्राज्ञाः पण्डितमानिनः॥ ३१.४५ ॥  

परस्परं दूषयन्तो मिथ्यावादरताः खलाः॥ ३१.४६ ॥  

त्रैगुणा भवसम्पन्ना अतत्तवज्ञाश्च रागिणः॥  
कामक्रोधभयद्वेषमदमात्सर्यसंयुताः॥ ३१.४७ ॥  

परस्परं दूषयन्तो ह्यतत्त्वज्ञा बहिर्मुखाः॥  
तस्मादेवं विदित्वाथ असत्यं गुणभेदतः॥ ३१.४८ ॥  

गुणातीते च वस्त्वर्थे परमार्थैकदर्शनम्॥ ३१.४९ ॥  

यस्मिन्भेदो ह्यभेदं च यस्मिन्रागो विरागताम्॥  
क्रोधो ह्यक्रोधतां याति तद्वाम परमं श्रृणु॥ ३१.५० ॥  

न तद्भासयते शब्दः कृतकत्वाद्यथा घटः॥  
शब्दो हि जायते धर्म्मः प्रवृत्तिपरमो यतः॥ ३१.५१ ॥  

प्रवृत्तिश्च निवृत्तिश्च तथा द्वन्द्वानि सर्वशः॥  
विलयं यान्ति यत्रैव तत्स्थानं शाश्वतं मतम्॥ ३१.५२ ॥  

निरन्तरं निर्गुणं ज्ञप्तिमात्रं निरञ्जनं निर्विकाशं निरीहम्॥  
सत्तामात्रं ज्ञानगम्यं स्वसिद्धं स्वयम्प्रभं सुप्रभं बोधगम्यम्॥ ३१.५३ ॥  

एतज्ज्ञानं ज्ञानविदो वदन्ति सर्वात्मभावेन निरीक्षयन्ति॥  
सर्वातीतं ज्ञानगम्यं विदित्वा येन स्वस्थाः समबुद्ध्या चरन्ति॥ ३१.५४ ॥  

अतीत्य संसारमनादिमूलं मायामयं मायया दुर्विचार्यम्॥  
मायां त्यक्त्वा निर्ममा वीतरागा गच्छन्ति ते प्रेतराणिनर्विकल्पम्॥ ३१.५५
॥  

संसृतिः कल्पनामूलं कल्पना ह्यमृतोपमा॥  
यैः कल्पना परित्यक्ता ते यान्ति परमां गतिम्॥ ३१.५६ ॥  

शुक्त्यां रजतबुद्धिश्च रज्जुबुद्धिर्यर्थोरणे॥  
मरीचौ जलबुद्धिश्च मिथ्या मिथ्यैव नान्यथा॥ ३१.५७ ॥  

सिद्धिः स्वच्छन्दवर्त्तित्वं पारतन्त्र्यं हि वै मृषा॥  
बद्धो हि परतन्त्राख्यो मुक्तः स्वातन्त्र्यभावनः॥ ३१.५८ ॥  

एको ह्यात्मा विदित्वाथ निर्ममो निरवग्रहः॥  
कुतस्तेषां बन्धनं च यथाखे पुष्पमेव च॥ ३१.५९ ॥  

शशविषाणमेवैतज्त्रानं संसार एव च॥  
किं कार्यं बहुनोक्तेन वचसा निष्फलेन हि॥ ३१.६० ॥  

ममतां च निराकृत्य प्राप्तुकामाः परं पदम्॥  
ज्ञानिनस्ते हि विद्वांसो वीतरागा जितेन्द्रियाः॥ ३१.६१ ॥  

यैस्त्यक्तो ममताभावो लोभकोपौ निराकृतौ॥  
ते यान्ति परमं स्थानं कामक्रोधविवर्जिताः॥ ३१.६२ ॥  

यावत्कामश्च लोभश्च रागद्वेषौ व्यवस्थितौ॥  
नाप्नुवन्ति च तां सिद्धिं शब्दमात्रैकबोधकाः॥ ३१.६३ ॥  

॥यम उवाच॥  
शब्दाच्छब्दः प्रवर्त्तेत निःशब्दं ज्ञानमेव च॥  
अनित्यत्वं हि शब्दस्य कथं प्रोक्तं त्वया प्रभो॥ ३१.६४ ॥  

अक्षरं ब्रह्मपरमं शब्दो वै ह्यरात्मकः॥  
तस्माच्छब्दस्त्वया प्रोक्तो निरीक्षक इति श्रुतम्॥ ३१.६५ ॥  

प्रतिपाद्यं हि यत्किञ्चिच्छब्देनैव विना कथम्॥  
तत्सर्वं कथ्यतां शम्भो कार्याकार्यव्यवस्थितौ॥ ३१.६६ ॥  

॥शङ्कर उवाच॥  
श्रृणुष्वावहितो भूत्वा परमार्धयुतं वचः॥  
यस्य श्रवणमात्रेण ज्ञातव्यं नावशिष्यते॥ ३१.६७ ॥  

ज्ञानप्रवादिनः सर्व ऋषयो वीतकल्मषाः॥  
ज्ञानाभ्यासेन वर्त्तन्ते ज्ञानं ज्ञानविदो विदुः॥ ३१.६८ ॥  

ज्ञानं ज्ञेयं ज्ञानगम्यं ज्ञात्वा च परिगीयते॥  
कथं केन च ज्ञातव्यं किं तद्वक्तुं विवक्षितम्॥ ३१.६९ ॥  

एतत्सर्वं समासेन कथयामि निबोध मे॥  
एको ह्यनेकधा चैव दृश्यते भेदभावनः॥ ३१.७० ॥  

यथा भ्रमरिकादृष्टा भ्रम्यते च मही यम॥  
तथात्मा भेदबुद्ध्या च प्रतिभाति ह्यनेकधा॥ ३१.७१ ॥  

तस्माद्विमृश्य तेनैव ज्ञातव्यः श्रवणेन च॥  
मन्तव्यः सुप्रयोगेण मननेन विशेषतः॥ ३१.७२ ॥  

निर्द्धार्य चात्मनात्मानं सुखं बन्धात्प्रमुच्यते॥  
मायाजालमिदं सर्वं जगदेतच्चाराचरम्॥ ३१.७३ ॥  

मायामयोऽयं संसारो ममतालक्षणो महान्॥  
ममतां च बहिः कृत्वा सुखं बन्धात्प्रमुच्यते॥ ३१.७४ ॥  

कोऽहं कस्त्वं कुतश्चान्ये महामायावलम्बिनः॥  
अजागलस्तनस्येव प्रपञ्चोऽयं निरर्थकः॥ ३१.७५ ॥  

निष्फलोऽयं निराभासो निःसारो धूमडम्बरः॥  
तस्मात्सर्वप्रयत्नेन आत्मानं स्मर वै यम॥ ३१.७६ ॥  

॥लोमश उवाच॥  
एवं प्रचोदितस्तेन शम्भुना प्रेतराट्‌स्वयम्॥  
बुद्धो भूत्वा यमः साक्षादात्मभूतोऽभवत्तदा॥ ३१.७७ ॥  

कर्म्मणां हि च सर्वेषां शास्ता कर्मानुसारतः॥  
बभूव डम्बरो नॄणां भूतानां च समाहितः॥ ३१.७८ ॥  

॥ऋषय ऊचुः॥  
हत्वा तु तारकं युद्धे कुमारेण महात्मना॥  
अत ऊर्ध्वं कथ्यतां भोः किं कृतं महदद्भुतम्॥ ३१.७९ ॥  

॥सूत उवाच॥  
हते तु तारके दैत्ये हिमवन्प्रमुखाद्रयः॥  
कार्त्तिकेयं समागत्य गीर्भी रम्याभिरैडयन्॥ ३१.८० ॥  

॥गिरय ऊचुः॥  
नमः कल्याणरूपाय नमस्ते विश्वमङ्गल॥  
विश्वबन्धो नमस्तेऽस्तु नमस्ते विश्वभावन॥ ३१.८१ ॥  

वरीष्ठाः श्वपचा येन कृता वै दर्शनात्त्वया॥  
त्वां नमामो जगद्बन्धुं त्वां वयं शरणागताः॥ ३१.८२ ॥  

नमस्ते पार्वतीपुत्र शङ्करात्मज ते नमः॥  
नमस्ते कृत्तिकासूनो अग्निभूत नमोस्तु ते॥ ३१.८३ ॥  

नमोस्तु ते देववरैः सुपूज्य नमोऽस्तु ते ज्ञानविदां वरिष्ठ॥  
नमोऽस्तु ते देववर प्रसीद शरण्य सर्वार्तिविनाशदक्ष॥ ३१.८४ ॥  

एवं स्तुतो गिरिभिः कार्त्तिकेयो ह्युमासुतः॥  
तान्गिरीन्सुप्रसन्नात्मा वरं दातुं समुत्सुकः॥ ३१.८५ ॥  

॥कार्त्तिकेय उवाच॥  
भोभो गिरिवरा यूयं श्रृणुध्वं मद्वचोऽधुना॥  
कर्मिभिर्ज्ञानिभिश्चैव सेव्यमाना भविष्यथ॥ ३१.८६ ॥  

भवत्स्वेव हि वर्त्तते दृषदो यत्नसेविताः॥  
पुनन्तु विश्चं वचनान्मम ता नात्र संशयः॥ ३१.८७ ॥  

पर्वतीयानि तीर्थानि भविष्यन्ति न चान्यथा॥  
शिवालयानि दिव्यानि दिव्यान्यायतनानि च॥ ३१.८८ ॥  

अयनानि विचित्राणि शोभनानि महान्ति च॥  
भविष्यन्ति न सन्देहः पर्वता वचनान्मम॥ ३१.८९ ॥  

योऽयं मातामहो मेऽद्य हिमवान्पर्वतोत्तमः॥  
तपस्विनां महाभागः फलदो हि भविष्यति॥ ३१.९० ॥  

मेरुश्च गिरिराजोऽयमाश्रयो हि भविष्यति॥  
लोकालोको गिरिवर उदयाद्रिर्महायशः॥ ३१.९१ ॥  

लिङ्गरूपो हि भगवान्भविष्यति न चान्यथा॥  
श्रीशैलो हि महेन्द्रश्च तथा सह्याचलोगिरिः॥ ३१.९२ ॥  

माल्यवान्मलयो विन्ध्यस्तथासौ गन्धमादनः॥  
श्वेतकूटस्त्रिकूटो हि तथा दर्दुरपर्वतः॥ ३१.९३ ॥  

एते चान्ये च बहवः पर्वता लिङ्गरूपिणः॥  
मम वाक्याद्भविष्यन्ति पापक्षयकरा ह्यमी॥ ३१.९४ ॥  

एवं वरं ददौ तेभ्यः पर्वतेभ्यश्च शाङ्करिः॥  
ततो नन्दीह्युवाचाथ सर्वागमपुरस्कृतम्॥ ३१.९५ ॥  

॥नन्द्युवाच॥  
त्वया कृता हि गिरयो लिङ्गरूपिण एव ते॥  
शिवालयाः कथं नाथ पूज्याः स्युःसर्वदैवतैः॥ ३१.९६ ॥  

॥कुमार उवाच॥  
लिङ्गं शिवालयं ज्ञेयं देवदेवस्य शूलिनः॥  
सर्वैर्नृभिर्दैवतैश्च ब्रह्मादिभिरतान्द्रितैः॥ ३१.९७ ॥  

नीलं मुक्ता प्रवालं च वैडूर्यं चन्द्रमेव च॥  
गोमेदं पद्मरागं च मारतं काञ्चनं तथा॥ ३१.९८ ॥  

राजतं ताम्रमारं च तथा नागमयं परम्॥  
रत्नधातुमयान्येव लिङ्गानि कथितानि ते॥ ३१.९९ ॥  

पवित्राण्येव पूज्यानि सर्वकामप्रदानि च॥  
एतेषामपि सर्वेषां काश्मीरं हि विशिष्यते॥ ३१.१०० ॥  

ऐहिकामुष्मिकं सर्वं पूजाकर्तुः प्रयच्छति॥ ३१.१०१ ॥  

॥नन्द्युवाच॥  
लिङ्गानामपि पूज्यं स्याद्बाणलिङ्गं त्वया कथम्॥  
कथितं चोत्तमत्वेन तत्सर्वं वदसुव्रत॥ ३१.१०२ ॥  

॥कुमार उवाच॥  
रेवायां तोयमध्ये च दृश्यन्ते दृषदो हि याः॥  
शिवप्रसादात्तास्तु स्युर्लिङ्गरूपा न चान्यथा॥ ३१.१०३ ॥  

श्लक्ष्णमूलाश्च कर्तव्याः पिण्डिकोपरि संस्थिताः॥  
पूजनीयाः प्रयत्नेन शिवदीक्षायुतेन हि॥ ३१.१०४ ॥  

पिण्डीयुक्तं च शास्त्रेण विधिना च यजेच्छिवम्॥  
वरदो हि जगन्नाथः पूजकस्य न चान्यथा॥ ३१.१०५ ॥  

पञ्चाक्षरी यस्य मुखे स्थिता सदा चेतोनिवृत्तिः शिवचिन्तने च॥  
भूतेषुः साम्यं परिवादमूकता षण्ढत्वमेव परयोषितासु॥ ३१.१०६ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे केदारखण्डे शिवशास्त्रे
कार्त्तिकेयप्रोक्तशिवलिङ्गमाहात्म्यवर्णनं नामैकत्रिंशोऽध्यायः॥ ३१ ॥

