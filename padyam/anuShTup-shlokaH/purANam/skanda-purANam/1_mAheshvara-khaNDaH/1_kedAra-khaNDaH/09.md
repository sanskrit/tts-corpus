+++
title = "०९"

+++
[अध्यायः ०९]



वेदव्यासः

अध्यायः ९  
॥लोमश उवाच॥  
एकदा तु सभामध्य आस्थितो देवराट् स्वयम्॥  
लोकपालैः परिवृतो देवैश्च ऋषिभिस्तथा॥ ९.१ ॥  

अप्सरोगणसंवीतो गन्धर्वैश्च पुरस्कृतः॥  
उपगीयमानविजयः सिद्धविद्याधरैरपि॥ ९.२ ॥  

तदा शिष्यैः परिवृतो देवराजगुरुः सुधीः॥  
आगतोऽसौ महाभागो बृहस्पति रुदारधीः॥ ९.३ ॥  

तं दृष्ट्वा सहसा देवाः प्रणेमुः समुपस्थिताः॥  
इन्द्रोपि ददृशे तत्र प्राप्तं वाचस्पतिं तदा॥ ९.४ ॥  

नोवाच किञ्चिद्दुर्मेधावचो मानुपुरःसरम्॥  
नाह्वानं नासनं तस्य न विसर्जनमेव च॥ ९.५ ॥  

शक्रं प्रमत्तं ज्ञात्वाथ मदाद्राज्यस्य दुर्मतिम्॥  
तिरोधानमनुप्राप्तो बृहस्पती रुषान्वितः॥ ९.६ ॥  

गते देवगुरौ तस्मिन्विमनस्काऽभवन्सुराः॥  
यक्षा नागाः सगन्धर्वा ऋषयोऽपि तथा द्विजाः॥ ९.७ ॥  

गान्धर्वस्या वसाने तु लब्धसञ्ज्ञो हरिः सुरान्॥  
पप्रच्छ त्वरितेनवै क्व गतो हि महातपाः॥ ९.८ ॥  

तदैव नारदेनोक्तः शक्रो देवाधिपस्तथा॥  
त्वया कृता ह्यवज्ञा च गुरोर्नस्त्यत्र संशयः॥ ९.९ ॥  

गुरोरवज्ञया राज्यं गतं ते बलसूदन॥  
तस्मात्क्षमापनीयोऽसौ सर्वभावेन हि त्वया॥ ९.१० ॥  

एतच्छ्रुत्वा वचस्तस्य नारदस्य महात्मनः॥  
आसनात्सहसोत्थाय तैः सर्वैः परिवारितः॥  
आगच्छत्त्वरया शक्रो गुरोर्गेहमतन्द्रितः॥ ९.११ ॥  

पृष्ट्वा तारां प्रणम्यादौ क्व गतो हि महातपाः॥  
न जानामीत्युवाचेदं तारा शक्रं निरीक्षती॥ ९.१२ ॥  

तदा चिन्तान्वितो भूत्वा शक्रः स्वगृहमाव्रजत्॥  
एतस्मिन्नन्तरे स्वर्गे ह्यनिष्टान्द्भुतानि च॥ ९.१३ ॥  

अभवन्सर्वदुःखार्थे शक्रस्य च महात्मनः॥  
पातालस्थेन बलिना ज्ञातं शक्रस्य चेष्टितम्॥ ९.१४ ॥  

ययौ दैत्यैः परिवृतः पातालादमरावतीम्॥  
तदा युद्धमतीवासीद्देवानां दानवैः सह॥ ९.१५ ॥  

देवाः पराजिता दैत्यै राज्यं शक्रस्य तत्क्षणात्॥  
सम्प्राप्तं सकलं तस्य मूढस्य च दुरात्मनः॥ ९.१६ ॥  

नीतं सर्वप्रयत्नेन पातालं त्वरितं गताः॥  
शुक्रप्रसादात्ते सर्वे तथा विजयिनोऽभवन्॥ ९.१७ ॥  

शक्रोऽपि निःश्रिको जातो देवैस्त्यक्तस्ततो भृशम्॥  
देवी तिरोधानगता बभूव कमलेक्षणा॥ ९.१८ ॥  

ऐरावतो महानागस्तथैवोच्चैःश्रवा हयः॥  
एवमादीनि रत्नानि अनेकानि बहून्यपि॥  
नीतानि सहसा दैत्यैर्लोभादसाधुवृत्तिभिः॥ ९.१९ ॥  

पुण्यभाञ्जि च तान्येव पतितानि च सागरे॥  
तदा स विस्मयाविष्टो बलिराह गुरुं प्रति॥ ९.२० ॥  

देवान्निर्जित्य चास्माभिरानीतानि बहूनि च॥  
रत्नानि तु समुद्रेऽथ पतितानि तदद्भुतम्॥ ९.२१ ॥  

बलेस्तद्वचनं श्रुत्वा उशना प्रत्युवाच तम्॥  
अश्वमेधशतेनैव सुरराज्यं भविष्यति॥  
दीक्षितस्य न सन्देहस्तस्माद्भोक्त स एव च॥ ९.२२ ॥  

अश्वमेधं विना किञ्चित्स्वर्गं भोक्तं न पार्यते॥ ९.२३ ॥  

गुरोर्वचनमाज्ञाय तूष्णीम्भूतो बलिस्ततः॥  
बभूव देवैः सार्द्धं च यथोचितमकारयत्॥ ९.२४ ॥  

इन्द्रोपि शोच्यतां प्राप्तो जगाम परमेष्ठिनम्.॥  
विज्ञापयामास तथा सर्वं राज्यभयादिकम्॥ ९.२५ ॥  

शक्रस्य वचनं श्रुत्वा परमेष्ठी उवाच ह॥ ९.२६ ॥  

सम्मिलित्वा सुरान्सर्वांस्त्वया साकं त्वरान्विताः॥  
आराधनार्थं गच्छामो विष्णुं सर्वेश्वरेश्वरम्॥ ९.२७ ॥  

तथेति गत्वा ते सर्वे शक्राद्या लोकपालकाः॥  
ब्रह्माणं च पुरस्कृत्य तटं क्षीरार्णवस्य च॥  
प्राप्योपविश्य ते सर्वे हरिं स्तोतुं प्रचक्रमुः॥ ९.२८ ॥  

॥ब्रह्मोवाच॥  
देवदेव जगान्नाथ सुरासुरनमस्कृत॥  
पुण्यश्लोकाव्ययानन्त परमात्मन्नमोऽस्तु ते॥ ९.२९ ॥  

यज्ञोऽसि यज्ञरूपोऽसि यज्ञाङ्गोऽसि रमापते॥  
ततोऽद्य कृपया विष्णो देवानां वरदो भव॥ ९.३० ॥  

गुरोरवज्ञया चाद्य भ्रष्टराज्यः शतक्रतुः॥  
जातः सुरर्षिभिः साकं तस्मादेनं समुद्धर॥ ९.३१ ॥  

॥श्रीभगवानुवाच॥  
दुकोकलज्ञया सर्वं नस्यतीति किमद्भुतम्॥  
ये पापिनो ह्यधर्मिष्ठाः केवलं विषयात्मकाः॥  
पितरौ निन्दितौ यैश्च निर्दैवात्वेन संशयः॥ ९.३२ ॥  

अनेन यत्कृतं ब्रह्मन्सद्यस्तत्फलमागतम्॥  
कर्मणा चास्य शक्रस्य सर्वेषां सङ्कटागमः॥ ९.३३ ॥  

विपरीतो यदा कालः पुरुषस्य भवेत्तदा॥  
भूतमैत्रीं प्रकुर्वन्ति सर्वकार्यार्थसिद्धये॥ ९.३४ ॥  

तेन वै कारणेनेन्द्र मदीयं वचनं कुरु॥  
कार्यहेतोस्त्वया कार्यो दैत्यैः सह समागमः॥ ९.३५ ॥  

एवं भगवतादिष्टः शक्रः परमबुद्धिमान्॥  
अमरावतीं ययौ हित्वा सुतलं दैवतैः सह॥ ९.३६ ॥  

इन्द्रं समागतं श्रुत्वा इन्द्रसेनो रुषान्वितः॥  
बभूव सह सैन्येन हन्तुकामः पुरन्दरम्॥ ९.३७ ॥  

नारदेन तदा दैत्या बलिश्च बलिनां वरः॥  
निवारितस्तद्वधाच्च वाक्यैरुच्चावचैस्तथा॥ ९.३८ ॥  

ऋषेस्तस्यैव वचनात्त्यक्तमन्युर्बलिस्तदा॥  
बभूव सह सैन्येन आगतो हि शतक्रतुः॥ ९.३९ ॥  

इन्द्रसेनेन दृष्टोऽसौ लोकपालैः समावृतः॥  
उवाच त्वरया युक्तः प्रहसन्निव दैत्यराट्॥ ९.४० ॥  

कस्मादिहागतः शक्र सुतलं प्रति कथ्यताम्॥  
तस्यैतद्वचनं श्रुत्वा स्मयमान उवाचतम्.। ९.४१ ॥  

वयं कश्यपदायादा यूयं सर्वे तथैव च॥  
यथा वयं तथा यूयं विग्रहो हि निरर्थकः॥ ९.४२ ॥  

मम राज्यं क्षणेनैव नीतं दैववशात्तवया॥  
तथा ह्येतानि तान्येन रत्नानि सुबहून्यपि॥  
गतानि तत्क्षणादेव यत्नानीतानि वै त्वया॥ ९.४३ ॥  

तस्माद्विमर्शः कर्तव्यः पुरुषेण विपश्चिता॥  
विमर्शज्जायते ज्ञानं ज्ञानान्मोक्षो भविष्यति॥ ९.४४ ॥  

किं तु मे बत उक्तेन जाने न च तवाग्रतः॥  
शरणार्थी ह्यहं प्राप्तः सुरैः सह तवान्तिकम्॥ ९.४५ ॥  

एतच्छ्रुत्वा तु शक्रस्य वाक्यं वाक्यविदां वरः॥  
प्रहस्योवाच मतिमाञ्छक्रं प्रति विदां वरः॥ ९.४६ ॥  

त्वमागतोसि देवेन्द्र किमर्थं तन्न वेद्मयहम्॥ ९.४७ ॥  

शक्रस्तद्वचनं श्रुत्वा ह्यश्रुपूर्णाकुलेक्षणः॥  
किञ्चिन्नोवाच तत्रैनं नारदो वाक्यमब्रवीत्॥ ९.४८ ॥  

बले त्वं किं न जानासि कार्याकार्यविचारणाम्॥  
धर्मो हि महतामेष शरणागतपालनम्॥ ९.४९ ॥  

शरणागतं च विप्रं च रोगिणं वृद्धमेव च॥  
यएतान्न च रक्षन्ति ते वै ब्रह्महणो नराः॥ ९.५० ॥  

शरणागतशब्देन आगतस्तव सन्निधौ॥  
संरक्षणाय योग्यश्च त्वया नास्त्यत्र संशयः॥  
एवमुक्तो नारदेन तदा दैत्यपतिः स्वयम्॥ ९.५१ ॥  

विमृश्य परया बुद्ध्या कार्याकार्यविचारणाम्॥  
शक्रं प्रपूजयामास बहुमानपुरःसरम्॥  
लोकपालैः समेतं च तथा सुरगणैः सह॥ ९.५२ ॥  

प्रत्ययार्थं च सत्त्वानि ह्यनेकानि व्रतानि वै॥  
बलिप्रत्ययभूतानि स चकारः पुरन्दरः॥ ९.५३ ॥  

एवं स समयं कृत्वा शक्रः स्वार्थपरायणः॥  
बलिना सह चावासीदर्थशास्त्रपरो महान्॥ ९.५४ ॥  

एवं निवसतस्तस्य सुतलेऽपि शतक्रतोः॥  
वत्सरा बहवो ह्यासंस्तदा बुद्धिमकल्पयत्॥  
संस्मृत्य वचनं विष्णोर्विमृश्य च पुनःपुनः॥ ९.५५ ॥  

एकदा तु सभामध्य आसीनो देवराट्‌स्वयम्॥  
उवाच प्रहसन्वाक्यं बलिमुद्दिश्य नीतिमान्॥ ९.५६ ॥  

प्राप्तव्यानि त्वया वीर अस्माकं च त्वया बले॥  
गजादीनि बहून्येव रत्नानि विविधानि च॥ ९.५७ ॥  

गतानि तत्क्षणादेव सागरे पतितानि वै॥  
प्रयत्नो हि प्रकर्तव्यो ह्यस्माभिस्त्वयान्वितैः॥ ९.५८ ॥  

तेषां चोद्धरणे दैत्य रत्नानामिह सागरात्॥  
तर्हि निर्मथनं कार्यं भवता कार्यसिद्धये॥ ९.५९ ॥  

बलिः प्रवर्तितस्तेन शक्रेण सुरसूदनः॥  
उवाच शक्रं त्वरितः केनेदं मथनं भवेत्॥ ९.६० ॥  

तदा नभोगता वाणी मेघगम्भीरनिःस्वना॥  
उवाच देवा दैत्याश्च मन्थध्वं क्षीरसागरम्॥ ९.६१ ॥  

भवतां बलवृद्धिश्च भविष्यति न संशयः॥ ९.६२ ॥  

मन्दरं चैव मन्थानं रज्जुं कुरुत वासुकिम्॥  
पश्चाद्देवाश्च दैत्याश्च मेलयित्वा विमथ्यताम्॥ ९.६३ ॥  

नभोगतां च तां वाणीं निशम्याथ तदाःसुराः॥  
दैत्यैः सार्द्धं ततः सर्व उद्यमं चक्रुरुद्यताः॥ ९.६४ ॥  

पातालान्निर्गताः सर्वे तदा तेऽथ सुरासुराः॥  
आजग्मुरतुलं सर्वे मन्दरं पर्वतोत्तमम्॥ ९.६५ ॥  

दैत्याश्च कोटिसङ्ख्याकास्तथा देवा न संशयः॥  
उद्युक्ताः सहसा प्राऽयुर्मन्दरं कनकप्रभम्॥ ९.६६ ॥  

सरत्नं वर्तुलाकारं स्थूलं चैव महाप्रभम्॥  
अनेकरत्नसंवीतं नानाद्रुमनिषेवितम्॥ ९.६७ ॥  

चन्दनैः पारिजातैश्च नागपुन्नागचम्पकैः॥  
नानामृगगणाकीर्णं सिंहशार्दूलसेवितम्॥ ९.६८ ॥  

महाशैलं दृष्ट्वा ते सुरसत्तमाः॥  
ऊचुः प्राञ्जलयः सर्वे तदा ते सुरसत्तमाः॥ ९.६९ ॥  

॥देवा ऊचुः॥  
अद्रे सुरा वयं सर्वे विज्ञप्तुमिह चागताः॥  
तच्छृणुष्व महाशैल परेषामुपकारकः॥ ९.७० ॥  

एवमुक्तस्तदा शैलो दवैर्दैत्यैः स मन्दरः॥  
उवाच निःसृतो भूत्वा परं विग्रहवान्वचः॥ ९.७१ ॥  

तेन रूपेण रूपी स पर्वतो मन्दराचलः॥  
किमर्थमागताः सर्वे मत्समीपं तदुच्यताम्॥ ९.७२ ॥  

तदा बलिरुवाचेदं प्रस्तावसदृशं वचः॥  
इन्द्रोपि त्वरया युक्तो बभाषे सूनृतं वचः॥ ९.७३ ॥  

अस्माभिः सह कार्यार्थे भव त्वं मन्दराचल॥  
अमृतोत्पादनार्थे त्वं मन्थानं भव सुव्रत॥ ९.७४ ॥  

तथेति मत्वा तद्वाक्यं देवानां कार्यसिद्धये॥  
ऊचे देवासुरांश्चेदमिन्द्रं प्रति विशेषतः॥ ९.७५ ॥  

छेदितौ च त्वया पक्षौ वज्रेण शतपर्वणा॥  
गन्तुं कथं समर्थोऽहं भवतां कार्यसिद्धये॥ ९.७६ ॥  

तदा देवासुराः सर्वे स्तूयमाना महाचलम्॥  
उत्पाटयेयुरतुलं मन्दरं च ततोद्भुतम्॥ ९.७७ ॥  

क्षीरार्णवं नेतुकामा ह्यशक्तास्ते ततोऽभवन्॥  
पर्वतः पतितः सद्यो देवदैत्योपरि ध्रुवम्॥ ९.७८ ॥  

केचिद्भग्ना मृताः केचित्केचिन्मूर्छापरा भवन्॥  
परीवादरताः केचित्केचित्क्लेशत्वमागताः॥ ९.७९ ॥  

ेवं भग्नोद्यमा जाता असुराःसुरदानवाः॥  
चेतनां परमां प्राप्तास्तुष्टुवुर्जगदीश्वरम्॥ ९.८० ॥  

रक्षरक्ष महाविष्णो शरणागतवत्सल॥  
त्वया ततमिदं सर्वं जङ्गमाजङ्गमं च यत्॥ ९.८१ ॥  

देवानां कार्यसिद्ध्यर्थं प्रादुर्भूतो हरिस्तदा॥  
तान्दृष्ट्वा सहसा विष्णुर्गरुडोपरि संस्थितः॥ ९.८२ ॥  

लीलया पर्वतश्रेष्ठमुत्तभ्यारोपयत्क्षणात्॥  
गरुत्मति तदा देवः सर्वेषामभयं ददौ॥ ९.८३ ॥  

तत उत्थाय तान्देवान्क्षीरोस्योत्तरं तटम्॥  
नीत्वा तं पर्वतं वृद्धं निक्षिप्याप्सु ततो ययौ॥ ९.८४ ॥  

तदा सर्वे सुरगणाः स्वागत्य असुरैः सह॥  
वासुकिं च समादाय चक्रिरे समयञ्च तम्॥ ९.८५ ॥  

मन्थानं मन्दरं चैव वासुकिं रज्जुमेव च॥  
कृत्वा सुराऽसुराः सर्वे ममन्थुः श्रीरसागरम्॥ ९.८६ ॥  

क्षीराब्धेर्मथ्यमानस्य पर्वतो हि रसातलम्॥  
गतः स तत्क्षणादेव कूर्मो भूत्वा रमापतिः॥  
उद्धृतस्तत्क्षणादेव तदद्भुतमिवाभवत्॥ ९.८७ ॥  

भ्राम्यमाणस्ततः शैलो नोदितः सुरदानवैः॥  
भ्रममाणो निराधारो बोधश्चेव गुरुं विना॥ ९.८८ ॥  

परमात्मा तदा विष्णुराधारो मन्दरस्य च॥  
दोर्भिश्चतुर्भिः सङ्गृह्य ममन्थाब्धिं सुखावहम्॥ ९.८९ ॥  

तदा सुरासुराः सर्वे ममन्थुः क्षीरसागरम्॥  
एकीभूत्वा बलेनैवमतिमात्रं बलोत्कटाः॥ ९.९० ॥  

पृष्ठकण्ठोरुजान्वन्तः कमठस्य महात्मनः॥  
तथासौ पर्वतश्रेष्ठो वज्रसारमयो दृढः॥  
उभयोर्घर्षणादेव वडवाग्निः समुत्थितः॥ ९.९१ ॥  

हलाहलं च सञ्जातं तदॄष्ट्वा नारदेन हि॥  
ततो देवानुवाचेदं देवर्षिरमितद्युतिः॥ ९.९२ ॥  

न कार्यं मथनं चाब्धेर्भवद्भिरधुनाऽखिलैः॥  
प्रार्थयध्वं शिवं देवाः सर्वे दक्षस्य याजनम्॥  
तद्विस्मृतिं च वोयातं वीरभद्रेण यत्कृतम्॥ ९.९३ ॥  

तस्माच्छिवः स्मर्यतां चाशु देवाः परः पराणामपि वा परश्च॥  
परात्परः परमानन्दरूपो योगिध्येयो निष्प्रपञ्चो ह्यरूपः॥ ९.९४ ॥  

ते मथ्यमानास्त्वरिता देवाः स्वात्मार्थसाधकाः॥  
अभिलाषपराः सर्वे न श्रृण्वन्ति यतो जडाः॥ ९.९५ ॥  

उपदेशैश्च बहुभिर्नोपदेश्याः कदाचन॥  
ते रागद्वेषसङ्घाताः सर्वे शिवपराङ्‌मुखाः॥ ९.९६ ॥  

केवलोद्यमसंवीता ममन्थुः क्षीरसागरम्॥  
अतिनिर्मथनाज्जातं क्षीराब्धेश्चहलाहलम्॥ ९.९७ ॥  

त्रैलोक्यदहने प्रौढं प्राप्तं हन्तुं दिवौकसः॥  
अत ऊर्ध्वं दिशः सर्वा व्याप्तं कृत्स्नं नभस्तलम्॥  
ग्रसितुं सर्वभूतानां कालकूटं समभ्ययात्॥ ९.९८ ॥  

दृष्ट्वा बृहन्तं स्वकरस्थमोजसा तं सर्पराजं सह पर्वतेन॥  
तत्रैव हित्वापययुस्तदानीं पलायमाना ह्यसुरैः समेताः॥ ९.९९ ॥  

तथैव सर्व ऋषयो भृग्वाद्याः शतशाम्यति॥  
दक्षस्य यजनं तेन यथा जातं तथाभवत्॥ ९.१०० ॥  

सत्यलोकं गताः सर्वे भुगुणा नोदिता भृशम्॥  
वेदवाक्यैश्च विविधैः कालकूटं शतशस्ततः॥  
देवा नास्त्यत्र सन्देहः सत्यं सत्यं वदामि वः॥ ९.१०१ ॥  

भृगुणोक्तं वचः श्रुत्वा कालकूटविषार्द्दिताः॥  
सत्यलोकं समासाद्य ब्रह्माणं शरणं ययुः॥ ९.१०२ ॥  

तदा जाज्वल्यमानं वै कालकूटं प्रभोज्जवलम्॥  
दृष्ट्वा ब्रह्माथ तान्दृष्ट्वा ह्यकर्मज्ञानसुरासुरान्॥  
तेषां शपितुमारेभे नारदेन निवारितः॥ ९.१०३ ॥  

॥ब्रह्मोवाच॥  
अकार्यं किं कृतं देवाः कस्मात्क्षोभोयमुद्यतः॥  
ईश्वरस्य च जातोऽद्य नान्यथा मम भाषितम्॥ ९.१०४ ॥  

ततो देवैः परिवृतो वेदोपनिषदैस्तथा॥  
नानागमैः परिवृतः कालकूटभयाद्ययौ॥ ९.१०५ ॥  

ततश्चिन्तान्विता देवा इदमूचुः परस्परम्॥  
अविद्याकामसंवीताः कुर्यामः शङ्करं च कम्॥ ९.१०६ ॥  

ब्रह्माणं च पुरस्कृत्य तदा देवास्त्वरान्विताः॥  
वैकुण्ठमाव्रजन्सर्वे कालकूट भयार्द्दिताः॥ ९.१०७ ॥  

ब्रह्मादयश्चर्षिगणाश्च तदा परेशं विष्णुं पुराणपुरुषं प्रभविष्णुमीशम्॥  
वैकुण्ठमाश्रितमधोक्षजमाधवं ते सर्वे सुरासुरगणाः शरणं प्रयाताः॥ ९.१०८ ॥  

तावत्प्रवृद्धं सुमहत्कालकूटं समभ्ययात्॥  
दग्ध्वादो ब्रह्मणो लोकं वैकुण्ठं च ददाह वै॥ ९.१०९ ॥  

कालकूटाग्निना दग्धो विष्णुः सर्वगुहाशयः॥  
पार्षदैः सहितः सद्यस्तमालसदृशच्छविः॥ ९.११० ॥  

वैकुण्ठं च सुनीलं च सर्वलोकैः समावृतम्॥  
जलकल्मषसंवीताः सर्वे लोकास्तदाभवन्॥ ९.१११ ॥  

अष्टावरणसंवीतं ब्रह्माण्डं ब्रह्मणा सह॥  
भस्मीभूतं चकाराशु जलकल्मषमद्भुतम्॥ ९.११२ ॥  

नोभूमिर्न जलं चाग्निर्न वायुर्न नभस्तदा॥  
नाहङ्कारो न च महान्मूलाविद्या तथैव च॥  
शिवस्य कोपात्सञ्जातं तदा भस्माकुलं जगत्॥ ९.११३ ॥  

इति श्रीस्कान्दे महापुराणं एकाशीतिसाहस्र्यां संहितायां
प्रथममाहेश्वरखण्डान्तर्गते केदारखण्डे नवमोऽध्यायः॥ ९ ॥ छ ॥  

