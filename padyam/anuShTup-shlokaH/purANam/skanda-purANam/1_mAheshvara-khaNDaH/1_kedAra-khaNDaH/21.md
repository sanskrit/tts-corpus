+++
title = "२१"

+++
[अध्यायः २१]



वेदव्यासः

अध्यायः २१  
॥लोमश उवाच॥  
वर्द्धमाना तदा साध्वी रराज प्रतिवासरम्॥  
अष्टवर्षा यदा जाता हिमालयगृहे सती॥ २१.१ ॥  

महेशो हिमवद्द्रोण्यां तताप परमं तपः॥  
सर्वैर्गणैः परिवृतो वीरभद्रादिभिस्तदा॥ २१.२ ॥  

एतत्तपो जुषाणं तं महेशं हिमवान्ययौ॥  
तत्पादपल्लवं द्रष्टुं पार्वत्या सह बुद्धिमान्॥ २१.३ ॥  

यावत्समागतो द्रष्टं नन्दिनासौ निवारितः॥  
द्वारि स्थिते च तदा क्षणमेकं स्थिरोऽभवत्॥ २१.४ ॥  

पुनर्विज्ञापयामास नन्दिना हिमवान्गिरिः॥  
विज्ञप्तो नन्दिना शम्भुरचलो द्रष्टुमागतः॥ २१.५ ॥  

तदाकर्ण्य वचस्तस्य नन्दिनः परमेश्वरः॥  
आनयस्व गिरिं चात्र नन्दिनं वाक्यमब्रवीत्॥ २१.६ ॥  

तथेति मत्वा नन्दी तं पर्वतं च हिमाचलम्॥  
आनयामास स तथा शङ्करं लोकशङ्करम्॥ २१.७ ॥  

दृष्ट्वा तदानीं सकलेश्वरं प्रभुं तपो जुषाणं विनिमीलितेक्षणम्॥ २१.८ ॥  

कपर्द्धिनं चन्द्रकलाविभूषणं वेदान्तवेद्यं परमात्मनि स्थितम्॥  
ववन्द शीर्ष्णा च तदा हिमाचलः परां मुदं प्रापदहीनसत्त्वः॥ २१.९ ॥  

उवाच वाक्यं जगदेकमङ्गलं हिमालयो वाक्यविदां वरिष्ठः॥ २१.१० ॥  

सभाग्योऽहं महादेव प्रसादात्तव शङ्कर॥  
प्रत्यहं चागमिष्यामि दर्शनार्थं तव प्रभो॥ २१.११ ॥  

अनया सह देवेश अनुज्ञां दातुर्महसि॥  
श्रुत्वा तु वचनं तस्य देवदेवो महेश्वरः॥ २१.१२ ॥  

आगन्तव्यं त्वया नित्यं दर्शनार्थं ममाचल॥  
कुमारीं च गृहे स्थाप्य नान्यथा मम दर्शनम्॥ २१.१३ ॥  

अचलः प्रत्युवाचेदं गिरिशं नतकन्धरः॥  
कस्मान्मयानया सार्द्धं नागन्तव्यं तदुच्यताम्॥  
अचलं च व्रीत शम्भुः प्रहसन्वाक्यमब्रवीत्॥ २१.१४ ॥  

इयं कुमारी सुश्रोणी तन्वी चारुप्रभाषिणी॥  
नानेतव्या मत्समीपे वारयामि पुनः पुनः॥ २१.१५ ॥  

एतच्छ्रुत्वा वचनं तस्य शम्भोर्निरामयं निःस्पृहनिष्ठुरं वा॥  
तपस्विनोक्तं वचनं निशम्य उवाच गौरी च विहस्य शम्भुम्॥ २१.१६ ॥  

॥गौर्युवाच॥  
तपःशक्त्यान्वितः शम्भो करोषि विपुलं तपः॥  
तव बुद्धिरियं जाता तपस्तप्तुं महात्मनः॥ २१.१७ ॥  

कस्त्वं का प्रकृतिः सूक्ष्मा भगवंस्तद्विमृश्यताम्॥  
पार्वत्यास्तद्वचः श्रुत्वा महेशो वाक्यमब्रवीत्॥ २१.१८ ॥  

तपसा परमेणैव प्रकृतिं नाशयाम्यहम्॥  
प्रकृत्या रहितः सुभ्रु अहं तिष्ठमि तत्त्वतः॥  
तस्माच्च प्रकृते सिद्धैर् कार्यः सङ्ग्रहः क्वचित्॥ २१.१९ ॥  

॥पार्वत्युवाच॥  
यदुक्तं परया वाचा वचननं शङ्कर त्वया॥  
सा किं प्रकृति र्नैव स्यादतीतस्तां भवान्कथम्॥ २१.२० ॥  

यच्छृणोपि यदश्रासि यच्च पश्यसि शङ्कर॥  
वाग्वादेन च किं कार्यमस्माके चाधुना प्रभो॥ २१.२१ ॥  

तत्सर्वं प्रकृतेः कार्यं मिथ्यावादो निर्र्थकः॥  
प्रकृतेः परतो भूत्वा किमर्थं तप्यते तपः॥ २१.२२ ॥  

त्वया शम्भोऽधुना ह्यस्मिन्गिरौ हिमवति प्रभो॥  
प्रकृत्या मिलितोऽसि त्वं न जानासि हि शङ्कर॥ २१.२३ ॥  

वाग्वादेन च किं कार्यमस्माकं चाधुना प्रभो॥  
प्रकृतेः परतस्त्वं च यदि सत्यं वचस्तव॥  
तर्हि त्वया न भेतव्यं मम शङ्कर सम्प्रति॥ २१.२४ ॥  

प्रहस्य भगवान्देवो गिरिजां प्रत्युवाच ह॥ २१.२५ ॥  

॥महादेव उवाच॥  
प्रत्यहं कुरु मे सेवां गिरिजे साधुभाषिणि॥ २१.२७ ॥  

इत्येवमुक्त्वा गिरिजां महेशो हिमालयं वाक्यमथो बभाषे॥  
अत्रैव सोऽहं तपसा परेण चरामि भूम्यां परमार्थभावः॥ २१.२७ ॥  

तपस्तप्तुमनुज्ञा मे दातव्या पर्वताधिप॥  
अनुज्ञया विना किञ्चित्तपः कर्तुं न पार्यते॥ २१.२८ ॥  

एतच्छ्रुत्वा वचस्तस्य देवदेवस्य शूलिनः॥  
प्रहस्य हिमवाञ्छम्भुमिदं वचनमब्रवीत्॥ २१.२९ ॥  

त्वदीयं हि जगत्सर्वं सदेवासुरमानुषम्॥  
किमहं तु महादेव तुच्छो भूत्वा ददामि ते॥ २१.३० ॥  

एवमुक्तो हिमवता शङ्करो लोकशङ्करः॥  
प्रहस्य गिरिराजं तं याहीति प्राह सादरम्॥ २१.३१ ॥  

शङ्करेणाब्यनुज्ञातः स्वगृहं हिमवान्ययौ॥  
सार्द्धं गिरिजया सोऽपि प्रत्यहं दर्शने स्थितः॥ २१.३२ ॥  

एवं कतिपयः कालो गतश्चोपासनात्तयोः॥ २१.३३ ॥  

सुतापित्रोश्च तत्रैव शङ्करो दुरतिक्रमः॥  
पार्वतीं प्रति तत्रैव चिन्तामापेदिरे सुराः॥ २१.३४ ॥  

ते चिन्त्यमानाश्च सुरास्तदानीं कथं महेशो गिरिजां समेष्यति॥  
किं कार्यमद्यैव वयं च कुर्मो बृहस्पते तत्कथयस्व मा चिरम्॥ २१.३५ ॥  

बृहस्पतिरुवाचेदं महेन्द्रं प्रति सद्वचः॥  
एवमेतत्त्वया कार्यं महेन्द्र श्रूयतां तदा॥ २१.३६ ॥  

एतत्कार्यं मदनेनैव राजन्नान्यः समर्थो भविता त्रिलोके॥  
विप्लावितं तापसानां तपो हि तस्मात्त्वरात्प्रार्थनीयो हि मारः॥ २१.३७ ॥  

गुरोर्वचनमाकर्ण्य आह्वयन्मदनं हरिः॥  
आह्वानादाजगामाथ मदनः कार्यसाधकः॥ २१.३८ ॥  

रत्या समेतः सह माधवेन स पुष्पधन्वा पुरतः सभायाम्॥  
महेन्द्रमागम्य उवाच वाक्यं सगर्वितं लोकमनोहरं च॥ २१.३९ ॥  

अहमाकारितः कस्माद्ब्रूहि मेऽद्य शचीपते॥  
किं कार्यं करवाण्यद्य कथ्यतां मा विलम्बितम्॥ २१.४० ॥  

मम स्मरणमात्रेण विभ्रष्टा हि तपस्विनः॥  
त्वमेव जानासि हरे मम वीर्यपराक्रमौ॥ २१.४१ ॥  

मम वीर्यं च जानाति शक्तेः पुत्रः पराशरः॥  
एवं चानये च बहवो भृग्वाद्य ऋषयो ह्यमी॥ २१.४२ ॥  

गुरुरप्यभिजानाति भार्योतथ्यस्य चैव हि॥  
तस्यां जातो भरद्वाजो गुरुणा सङ्करो हि सः॥ २१.४३ ॥  

भरद्वाजो महाभाग इत्युवाच गुरुस्तदा॥  
जानाति मम वीर्यं च शौर्यं चैव प्रजापतिः॥ २१.४४ ॥  

क्रोधो हि मम बन्धुश्च महाबलपरक्रमः॥  
उभाभ्यां द्रावितं विश्वं जङ्गमाजङ्गमं महत्॥  
ब्रह्मादिस्तम्बपर्यन्तं प्लावितं सचराचरम्॥ २१.४५ ॥  

॥देवा ऊचुः॥  
मदनद्वं समर्थोसि अस्माञ्जेतुं सदैव हि॥  
महेशं प्रति गच्छाशु सुरकार्यार्थसिद्धये॥  
पार्वत्या सहितं शम्भुं कुरुष्वाद्य महामते॥ २१.४६ ॥  

एवमभ्यर्थितो देवैर्मदनो विश्वमोहनः॥  
जगाम त्वरितो भूत्वा अप्सरोभिः समन्वितः॥ २१.४७ ॥  

ततो जगामाशु महाधनुर्द्धरो विस्फार्य चापं कुसुमान्वितं महत्॥  
तथैव बाणांश्च मनोरमांश्च प्रगृह्य वीरो भुवनैकजेता॥  
तस्मिन्हिमाद्रौ परिदृश्यमानोऽवनौ स्मरो योधयतां वरिष्ठः॥ २१.४८ ॥  

तत्रागता तदा रम्भा उर्वशी पुञ्जिकस्थली॥  
सुम्लोचा मिश्रकेशी च सुभगा च तिलोत्तमा॥ २१.४९ ॥  

अन्याश्च विविधाः जाताः साहाय्ये मदनस्य च॥  
अप्सरसो गणैर्दृष्टा मदनेन सहैव ताः॥ २१.५० ॥  

सर्वे गणाश्च सहसा मदनेन विमोहिताः॥  
भृङ्गिणा च तदा रम्भा चण्डेन सह चोर्वशी॥ २१.५१ ॥  

मेनका वीरभद्रेण चण्डेन पुञ्जिकस्थली॥  
तिलोत्तमादयस्तत्र संवृताश्च गणैस्तदा॥ २१.५२ ॥  

अमत्तभूतैर्बहुभिस्त्रपां त्यक्त्वा मनीषिभिः॥  
अकाले कोकिला भिश्च व्याप्तामासीन्महीतलम्॥ २१.५३ ॥  

अशोकाश्चम्पकाश्चूता यूथ्यश्चैव कदम्बकाः॥  
नीषाः प्रियालाः पनसा राजवृक्षाश्चरायणाः॥ २१.५४ ॥  

द्राक्षावल्लयः प्रदृश्यन्ते बहुला नागकेशराः॥  
तथा कदल्यः केतक्यो भ्रमरैरुपशोभिताः॥ २१.५५ ॥  

मत्ता मदनसङ्गेन हंसीभिः कलहंसकाः॥  
करेणुभिर्गजाह्यासञ्छिखण्डीभिः शिखण्डिनः॥ २१.५६ ॥  

निष्कामा ह्यतुरा ह्यासञ्छिवसम्पर्कजैर्गुणैः॥  
अकस्माच्च तथाभूतं कथं जातं विमृश्य च॥ २१.५७ ॥  

शैलादो हि महातेजा नन्दी ह्यमितविक्रमः॥  
रक्षसं विबुधानां वा कृत्यमस्तीत्यचिन्तयत्॥ २१.५८ ॥  

एतस्मिन्नन्तरे तत्र मदनो हि धनुर्द्धरः॥  
पञ्चबाणान्समारोप्य स्वकीये धनुषि द्विजाः॥  
तरोश्छायां समाश्रित्य देवदारुगतां तदा॥ २१.५९ ॥  

निरीक्ष्य शम्भुं परमासने स्तितं तपो जुषाणं परमेष्ठिनां पतिम्॥  
गङ्गाधरं नीलतमालकण्ठं कपर्दिनं चन्द्रकलासमेतम्॥ २१.६० ॥  

भुजङ्गभोगाङ्कितसर्वगात्रं पञ्चाननं सिंहविशालविक्रमम्॥  
कर्पूरगौरे परयान्वितं च स वेद्धुकामो मदनस्तपस्विनम्॥ २१.६१ ॥  

दुरासदं दीप्तिमतां वरिष्ठं महेशमुग्रं सह माधवेन॥  
यावच्छिवं वेद्धुकामः शरेण तावद्याता गिरिजा विश्वमाता॥  
सखीजनैः संवृता पूजनार्थं सदाशिवं मङ्गलं मङ्गलानाम्॥ २१.६२ ॥  

कनककुसुममालां सन्दधे नीलकण्ठे सितकिरणमनोज्ञादुर्ल्लभा सा तदानीम्॥  
स्मितविकसितनेत्रा चारुवक्त्रं शिवस्य सकलजननित्री वीक्षमाणा बभूव॥ २१.६३
॥  

तावद्विद्धः शरेणैव मोहनाख्येन चत्वरात्॥  
विध्यमानस्तदा शम्भुः शनैरुन्मील्य लोचने॥  
ददर्श गिरिजां देवोब्धिर्यथा शशिनः कलाम्॥ २१.६४ ॥  

चारुप्रसन्नवदनां बिम्बोष्ठीं सस्मितेक्षणाम्॥  
सुद्विजामग्निजां तन्वीं विशालवदनोत्सवाम्॥ २१.६५ ॥  

गौरीं प्रसन्नमुद्रां च विश्वमोहनमोहनाम्॥  
यया त्रिलोकरचना कृता ब्रह्मादिभिः सह॥ २१.६६ ॥  

उत्पत्तिपालनविनाशकरी च या वै कृत्वाग्रतः सत्त्वरजस्तमांसि॥  
सा चेतनेन ददृशे पुरतो हरेण सम्मोहनी सकलमङ्गलमङ्गलैका॥ २१.६७ ॥  

तां निरीक्ष्य भवो देवो गिरिजां लोकपावनीम्॥  
मुमोह दर्शनात्तस्या मदनेनातुरीकृतः॥  
विस्मयोत्फुल्लनयनो बभूव सहसा शिवः॥ २१.६८ ॥  

एवं विलोकमानोऽसौ देवदेवो जगत्पतिः॥  
मनसा दूयमानेन इदमाह सदाशिवः॥ २१.६९ ॥  

अनया मोहितः कस्मात्तपःस्थोऽहं निरामयः॥  
कुतः कस्माच्च केनेदं कृतमस्ति ममाप्रियम्॥ २१.७० ॥  

ततो व्यलोकयच्छम्भुर्द्दिक्षु सर्वासु सादरम्॥  
तावद्दृष्टो दक्षिणस्यां दिशि ह्यात्तशरासनः॥ २१.७१ ॥  

चक्रीकृतधनुः सज्जं चक्रे बेद्धुं सदाशिवम्॥  
यावत्पुनः सन्धयति मदनो मदनान्तकम्॥  
तावद्दृष्टो महेशेन सरोषेण तदा द्विजाः॥ २१.७२ ॥  

निरीक्षितस्तृतीयेन चक्षुषा परमेण हि॥  
मदनस्तत्क्षणादेव ज्वालामालावृतोऽभवत्॥  
हाहाकारो महानासीद्देवानां तत्र पश्यताम्॥ २१.७३ ॥  

॥देवा ऊचुः॥  
देवदेव महादेव देवानां वरदो भव॥  
गिरिजायाः सहायार्थं प्रेषितो मदनोऽधुना॥ २१.७४ ॥  

वृथा त्वयाथ दग्धोऽसौ मदनो हि महाप्रभः॥ २१.७५ ॥  

त्वया हि कार्यं जगदेकबन्धो कार्यं सुराणां परमेण वर्चसा॥  
अस्यां समुत्पत्स्यति देव शम्भो तेनैव सर्वं भवतीह कार्यम्॥ २१.७६ ॥  

तारकेण महादेव देवाः सम्पीडिता भृशम्॥  
तदर्थं जीवितं चास्य दत्त्वा च गिरिजां प्रभो॥ २१.७७ ॥  

वरयस्व महाभाग देवाकार्ये भव क्षमः॥  
गजासुरात्तवया त्राता वयं सर्वे दिवौकसः॥ २१.७८ ॥  

कालकूटाच्च नूनं हि रक्षिताः स्मो न चान्यथा॥  
भस्मासुराच्च सर्वेश त्वया त्राता न संशयः॥ २१.७९ ॥  

मदनोयं समायातः सुराणां कार्यसिद्धये॥  
तस्मात्त्वया रक्षणीय उपकारः परो हि नः॥ २१.८० ॥  

विना तेन जगत्सर्वं नाशमेष्यति शङ्कर॥  
निष्कामस्त्वं कथं शम्भो स्वबुद्ध्या च विमृस्यताम्॥ २१.८१ ॥  

तदोवाच रुषाविष्टो देवान्प्रति महेश्वरः॥  
विना कामेन भो देवा भवितव्यं न चान्यथा॥ २१.८२ ॥  

यदाःकामं पुरस्कृत्य सर्वे देवाः सवासवाः॥  
पदभ्रष्टाश्च दुःखेन व्याप्ता दैन्यं समाश्रिताः॥ २१.८३ ॥  

कामो हि नरकायैव सर्वेषां प्राणिनां ध्रुवम्॥  
दुःखरूपी ह्यनङ्गोऽयं जानीध्वं मम भाषितम्॥ २१.८४ ॥  

तारकोऽपि दुराचारो निष्कामोऽद्य भविष्यति॥  
विनाकामेन च कथं पापमाचरते नरः॥ २१.८५ ॥  

तस्मात्कामो मया दग्धः सर्वेषां शान्तिहेतवे॥  
युष्माभिश्च सुरैः सर्वैरसुरैश्च महर्षिभिः॥ २१.८६ ॥  

अन्यैः प्राणिभिरेवात्र तपसे धीयतां मनः॥  
कामक्रोधविहीनं च जगत्सर्वं मया कृतम्॥ २१.८७ ॥  

तस्मादेनं पापिनं दुःखमूलं न जीवयिष्यामि सुराः प्रतीक्ष्यताम्॥  
निरन्तरं चात्मसुखप्रबोधमानन्दलक्षणमागाधमनन्यरूपम्॥ २१.८८ ॥  

एवमुक्तास्तदा तेन शम्भुना परमेष्ठिना॥  
ऊचुर्महर्षयः सर्वे शकर लोकशङ्करम्॥ २१.८९ ॥  

यदुक्तं भवता शम्भो परं श्रेयस्करं हि नः॥  
किं तु वक्ष्याम देवेश श्रूयतां चावधार्यताम्॥ २१.९० ॥  

यथा सृष्टमिदं विश्वं कामक्रोधसमन्वितम्॥  
तत्सर्वं कामरूपं हि स कामो न तु हन्यते॥ २१.९१ ॥  

धर्मार्थकामामोक्षाश्च चत्वारो ह्येकरूपताम्॥  
नीतायेन महादेव स कामोऽयं न हन्यते॥ २१.९२ ॥  

कथं त्वया हि सन्दग्धः कामो हि दुरतिक्रमः॥  
येन सङ्घटितं विश्वमाब्रह्मस्थावरात्मकम्॥ २१.९३ ॥  

कामेन हीयते विश्वं कामेन पाल्यते॥  
कामेनोत्पद्यते विश्वं तस्मात्कामो महाबलः॥ २१.९४ ॥  

यस्मात्क्रोधो भवत्युग्रो येन त्वं च वशीकृतः॥  
तस्मात्कामं महादेव सम्बोधयितुमर्हसि॥ २१.९५ ॥  

त्वया सम्पादितो देव मदनो हि महाबलः॥  
समर्थो हि समर्थत्वात्तत्सामर्थ्यं करिष्यति॥ २१.९६ ॥  

ऋषिभिश्चैवमुक्तोऽपि द्विगुणं रूपमास्थितः॥  
चक्षुषा हि तृतीयेन दग्धुकामो हरस्तदा॥ २१.९७ ॥  

मुनिभिश्चारणैः सिद्धैर्गणैश्चापि सदाशिवः॥  
स्तुतश्च वन्दितो रुद्रः पिनाकी वृषवाहनः॥ २१.९८ ॥  

मदनं च तथा दग्ध्वा त्यक्त्वा तं पर्वतं रुषा॥  
हिमवन्ताभिधं सद्यस्तिरोधानगतोऽभवत्॥ २१.९९ ॥  

तिरोधानगतं देवी वीक्ष्य दग्धं च मन्मथम्॥  
सकोकिलं सचूतं च सभृङ्गं सहचम्पकम्॥ २१.१०० ॥  

तथैव दग्धं मदनं विलोक्य रत्या विलापं च तदा मनस्विनी॥  
सबाष्पदीर्घं विमना विमृस्य कथं स रुद्रो वशगो भवेन्मम॥ २१.१०१ ॥  

एवं विमृश्य सुचिरं गिरिजा तदानीं सम्मोहमाप च सती हि तथा बभाषे॥  
सम्मुह्यमाना रुदतीं निरीश्यरतिर्महारूपवतीं मनस्विनीम्॥ २१.१०२ ॥  

मा विषादं कुरु सखि मदनं जीवयाम्यहम्॥  
त्वदर्थं भो विशालाक्षि तपसाऽऽराधयाम्यहम्॥ २१.१०३ ॥  

हरं रुद्रं विरुपाक्षं देवदेवं जगद्गुरुम्॥  
मा चिन्तां कुरु सुश्रोमि मदनं जीवयाम्यहम्॥ २१.१०४ ॥  

एवम श्वास्य तां साध्वी गिरिजां रतिरञ्जसा॥  
तपस्तेपे च सुमहत्पतिं प्राप्तुं सुमध्यमा॥ २१.१०५ ॥  

मदनो यत्र दग्धश्च रुद्रेण परमात्मना॥  
तप्यमानां तपस्तत्र नारदो ददृशे तदा॥ २१.१०६ ॥  

उवाच गत्वा सहसा भामिनीं रतिमन्तिके॥  
कस्यासि त्वं विशालाक्षि केन वा तप्यते तपः॥ २१.१०७ ॥  
तरुणी रूपसम्पन्ना सौभाग्येन परेण हि॥  
नारदस्य वचः श्रुत्वा रोषेण महता तदा॥  
उवाच वाक्यं मधुरं किञ्चिन्निष्ठुरमेव च॥ २१.१०८ ॥  

॥रतिरुवाच॥  
नारदोऽसि मया ज्ञातः कुमारस्त्वं न संशयः॥  
स्वस्वरूपादर्शनं च कर्तुमर्हसि सुव्रत॥ २१.१०९ ॥  

यथागतेन मार्गेण गच्छ त्वं मा विलम्बितम्॥  
बटो न किञ्चिज्जानासि केवलं कलिकृन्महान्॥ २१.११० ॥  

परस्त्रीकामुकाः क्षुद्रा विटा व्यसनिनश्च ये॥  
तथा ह्यकर्मिणः स्तब्धास्तेषां मध्ये त्वमग्रणीः॥ २१.१११ ॥  

एवं निर्भर्त्सितो रत्या नारदो मुनिसत्तमः॥  
स्वयं जगाम त्वरीतं शम्बरं दैत्यपुङ्गवम्॥ २१.११२ ॥  

शशम्स दैत्यराजाय दग्धं मदनमेव च॥  
रुद्रेण क्रोधयुक्तेन तस्य भार्या मनस्विनी॥ २१.११३ ॥  

तामानय महाभाग भार्यां कुरु महाबल॥  
अतीव रूपसम्पन्ना या आनीतास्त्वयानघ॥  
तासां मध्ये रूपवती रतिः सा मदनप्रिया॥ २१.११४ ॥  

एवमाकर्ण्य वचनं देवर्षेर्भावितात्मनः॥  
जगाम सहसा तत्र यत्रास्ते सा सुशोभना॥ २१.११५ ॥  

तां दृष्ट्वा सु विशालाक्षीं रतिं मदनमोहिनीम्॥  
उवाच प्रहसन्वाक्यं शम्बरो देवसङ्कटः॥ २१.११६ ॥  

एहि तन्वि मया सार्द्धं राज्यं भोगान्यथेष्टतः॥  
भुङ्क्ष्व देवि प्रसादान्मे तपसा किं प्रयोजनम्॥ २१.११७ ॥  
एवमुक्ता तदा तेन शम्बरेण महात्मना॥  
उवाच तन्वी मधुरं महिषी मदनस्य सा॥ २१.११८ ॥  

विधवाहं महाबाहो नैवं भाषितुमर्हसि॥  
राजा त्वं सर्वदैत्यानां लक्ष्णैः परिवारितः॥ २१.११९ ॥  

एतत्तद्वचनं श्रुत्वा शम्बरः काममोहितः॥  
करे ग्रहीतु कामोऽसौ तदा रत्या निवारितः॥ २१.१२० ॥  

विमृश्य मनसा सर्वमजेयत्वं च तस्य वै॥  
मा स्पृश त्वं च रे मूढ मम संस्पर्शजेन वै॥ २१.१२१ ॥  

सम्पर्केण च दग्धोऽसि नान्यथा मम भाषितम्॥  
तदोवाच महातेजाः शम्बरः प्रहसन्निव॥ २१.१२२ ॥  

विभीषिकाभिर्बह्वीभिर्मां भीषयसि मानिनि॥  
गच्छ शीघ्रं मम गृहं बहूक्त्या किं प्रयोजनम्॥ २१.१२३ ॥  

इत्युच्यमानेन तदा नीता सा प्रसभं तथा॥  
स्वपुरं परमं तन्वी शम्बरेण मनस्विनी॥ २१.१२४ ॥  

कृता महानसेऽध्यक्षा नाम्ना मायावतीति च॥ २१.१२५ ॥  

॥ऋषय ऊचुः॥  
पार्वत्याधिकृतं सर्वं मदनानयनं प्रति॥  
सम्बरेण हृतातन्वी मदनस्य प्रिया सती॥  
अत ऊर्ध्वं तदा सूत किं जातं तत्र वर्ण्यताम्॥ २१.१२६ ॥  

॥सूत उवाच॥  
गतं तदा शिवं दृष्ट्वा दग्ध्वा मदनमोजसा॥  
पार्वती तपसा युक्ता स्थिता तत्रैव भामिनी॥ २१.१२७ ॥  

पित्रा तेन तदा तन्वी मात्रा चैव विचारिता॥  
बाले एहि गृहे शीघ्रं मा श्रमं कर्तुमर्हसि॥ २१.१२८ ॥  

उक्ता ताभ्यां तदा साध्वी गिरिजा वाक्यमब्रवीत्॥ २१.१२९ ॥  

॥पार्वत्युवाच॥  
नागच्छामि गृहं मातस्तात मे श्रृणु तत्त्वतः॥  
वाक्यं धर्मार्थयुक्तं च येन त्वं तोषमेष्यसि॥ २१.१३० ॥  

शम्भुः परेषां परमो दग्धो येन महाबलः॥  
मदनो मम सान्निध्यमानयेऽत्रैव तं शिवम्॥ २१.१३१ ॥  

दुर्लभोहि तदा शम्भुः प्राणिनां गृहमिच्छताम्॥  
नागच्छामि गृहं मातस्तस्मात्सर्वं विमृश्यताम्॥ २१.१३२ ॥  

तदोवाच महातेजा हिमवान्स्वसुतां प्रति॥  
दुराराध्यः शिवः साक्षात्सर्वदेवनमस्कृतः॥  
त्वया प्राप्तुमशक्यो हि तस्मात्त्वं स्वगृहं व्रज॥ २१.१३३ ॥  

सा बाष्पपूरितेनैव कण्ठेन स्वसुतां प्रति॥  
उवाच मेना तन्वङ्गियाहि शीघ्रं गृहं प्रति॥ २१.१३४ ॥  

तदा प्रहस्य चोवाच मातरं प्रति पार्वती॥  
प्रतिज्ञां श्रृणु मे मातस्तपसा परमेण हि॥ २१.१३५ ॥  

अत्रैव तं समानीय वरयामि विचक्षणम्॥  
नाशयामि रुद्रस्य रुद्रत्वं वारवर्णिनि॥ २१.१३६ ॥  

सुखरूपं परित्यज्य गिरिजा च मनस्विनी॥  
शम्भोरारधनं चक्रे परमेण समाधिना॥ २१.१३७ ॥  

जया च विजया चैव माधवी च सुलोचना॥  
सुश्रुता च श्रुता चैव तथैव च शुकी परा॥ २१.१३८ ॥  

प्रम्लोचा सुभगा श्यामा चित्राङ्गी चारुणी स्वधा॥  
एताश्चान्याश्च बहवः सख्यस्ता गिरिजां प्रति॥  
उपासाञ्चक्रिरे सा च देवगर्भा च भामिनी॥ २१.१३९ ॥  

तपसा परमोग्रेण चरन्ती चारुहासिनी॥  
मदनो यत्र दग्धश्च रुद्रेण च महात्मना॥  
तत्रैव वेदिं कृत्वा च तस्योपरि सुसंस्थिता॥ २१.१४० ॥  

त्यक्त्वा जलाशनं बाला पर्णादा ह्यभवच्च सा॥  
ततः साऽर्द्राणि पर्णानि त्यक्त्वा शुष्काणि चाददे॥ २१.१४१ ॥  

शुष्काणि चैव पर्णानि नाशितानि तया यदा॥  
अपर्णेति च विख्याता बभुव तनुमध्यमा॥ २१.१४२ ॥  

वायुपानरता जाता अम्बुपानादनन्तरम्॥  
कालक्रमेण महता बभूव गिरिजा सती॥  
एकाङ्गुष्ठेन च तदा दधार च निजं वपुः॥ २१.१४३ ॥  

एवमुग्रेण तपसा शङ्कराराधनं सती॥  
चकार परया तुष्ट्या शम्भोः प्रीत्यर्थमेव च॥ २१.१४४ ॥  

परं भावं समाश्रित्य जगन्मङ्गलमङ्गला॥  
तुष्ट्यर्थं च महेशस्य तताप परमं तपः॥ २१.१४५ ॥  

एवं दिव्यसहस्राणि वर्षाणि च तताप वै॥  
हिमा लयस्तदागत्य पार्वतीं कृतनिश्चयाम्॥ २१.१४६ ॥  

सभार्यः स सुतामाप्त उवाच च महासतीम्॥  
मा खिद्यतां महादेवि तपसानेन भामिनि॥ २१.१४७ ॥  

क्व रुद्रो दृश्यते बाले विरक्तो नात्र संशयः॥  
त्वं तन्वी तरुणी बाला तपसा च विमोहिता॥ २१.१४८ ॥  

भविष्यति न सन्देहः सत्यं प्रतिवदामि ते॥  
तस्मादुत्तिष्ठ याह्याशु स्वगृहं वरवर्णिनि॥ २१.१४९ ॥  

किं तेन तव रुद्रेण ये दग्धः पुराऽनघे॥  
मदनो निर्विकारित्वात्तं कथं प्रार्थयिष्यसि॥ २१.१५० ॥  

गगनस्थो यथा चन्द्रो ग्रहीतुं न हि शक्यते॥  
तथैव दुर्गमः शर्भुर्जानीहि त्वं शुचिस्मिते॥ २१.१५१ ॥  

तथैव मेनया चोक्ता तथा सह्याद्रिणा सती॥  
मेरुणा मन्दरेणैव मैनाकेन तथैव च॥ २१.१५२ ॥  

एभिरुक्ता तदा तन्वी पार्वती तपसि स्थिता॥  
उवाच प्रहसन्त्तेव हिमवन्तं शुचिस्मिता॥ २१.१५३ ॥  

पुरा प्रोक्तं त्वया तात अम्ब किं विस्मृतं त्वया॥  
अधुनैव प्रतिज्ञां च श्रृणुध्वं मम बान्धवाः॥ २१.१५४ ॥  

विरक्तोऽसौ महादेवो मदनो येन वै हतः॥  
तं तोषयामि तपसा शङ्करं लोकशङ्करम्॥ २१.१५५ ॥  

सर्वे यूयं च गच्छन्तु नात्र कार्या विचारणा॥  
दग्धो हि मदनो येन येन दग्धं गिरेर्वनम्॥ २१.१५६ ॥  

तमानयामि चात्रैव तपसा केवलेन हि॥  
तपोबलेन महता सुसेव्यो हि सदाशिवः॥ २१.१५७ ॥  

तं जानीध्वं महाभागाः सत्यंसत्यं वदाम्यहम्॥ २१.१५८ ॥  

सम्भाषमाणा जननीं तदानीं हिमालयं चैव तथा च मेनाम्॥  
तथैव मेरुं मितभाषिणी तदा सा मन्दरं पर्वतराजकन्या॥  
जग्मुस्तदा तेन पथा च पर्वता यथागतेनापि विचक्षमाणाः॥ २१.१५९ ॥  

गतेषु तेषु सर्वेषु सखीभिः परिवारिता॥  
तत्रैव च तपस्तेपे परमार्था सती तदा॥ २१.१६० ॥  

तपसा तेन महता तप्तमासीच्चराचरम्॥  
तदा सुरासुराः सर्वे ब्रह्माणं शरणं गताः॥ २१-१६१ ॥  

॥देवा ऊचुः॥  
त्वया सृष्टमिदं सर्वं जगद्देव चराचरम्॥  
त्रातुमर्हसि देवान्नस्त्वदन्यो नोपपद्यते॥ २१.१६२ ॥  

अस्माकं रक्षणे शक्त इत्याकर्ण्य वचस्तदा॥  
विमृश्य च तदा ब्रह्मा मनसा परमेण हि॥ २१.१६३ ॥  

गिरिजातपसोद्भूतं दावाग्निं परमं महत्॥  
ज्ञात्वा ब्रह्मा जगा माशु क्षीराब्धिं परमाद्भुतम्॥ २१.१६४ ॥  

तत्र सुप्तं सुप्लयङ्के शेषाख्ये चातिशोभने॥  
लक्ष्म्या पादोपयुगलं सेव्यमानं निरन्तरम्॥ २१.१६५ ॥  

दूरस्थेनापि तार्क्ष्येण नतकन्धरधारिणा॥  
सेव्यमानं श्रिया कान्त्या क्षान्त्या वृत्त्या दयादिभिः॥ २१.१६६ ॥  

नवशक्तियुतं विष्णुं पार्पदैः परिवारितम्॥  
कुमुदोथ कुमुद्वांश्च सनकश्च सनन्दनः॥ २१.१६७ ॥  

सनातनो महाभागः प्रसुप्तो विजयोऽरिजित्॥  
जयन्तश्च जयत्सेनो जयश्चैव महाप्रभः॥ २१.१६८ ॥  

सनत्कुमारः सुतपा नारदश्चैव तुम्बुरुः॥  
पाञ्चजन्यो महाशङ्खो गदा कौमोदकी तथा॥ २१.१६९ ॥  

सुदर्शनं तथा चापं शार्ङ्गं च परमाद्भुतम्॥  
एतानि वै रूपवन्ति दृष्टानि परमेष्ठिना॥ २१.१७० ॥  

विष्णोः समीपे परमामनो भृशं समेत्य सर्वे सुरदानवास्तदा॥  
विष्णुं चाहुः परमेष्ठिनां पतिं तीरे तदानीमुदधेर्महात्मनः॥ २१.१७१ ॥  

त्राहित्राहि महाविष्णो तप्तान्नः शरणागतान्॥  
तपसोग्रेण महता पार्वत्याः परमेण हि॥  
शेषासने चोपविष्ट उवाच परमेश्वरः॥ २१.१७२ ॥  

युष्माभिः सहितश्चापि व्रजामि परमेश्वरम्॥  
महादेवं प्रार्थयामो गिरिजां प्रति वै सुराः॥ २१.१७३ ॥  

पाणिग्रहार्थमधुना देवदेवः पिनाकधृक्॥  
यथा नेष्यति तत्रैव करिष्यामोऽधुना वयम्॥ २१.१७४ ॥  

तस्माद्वयं गमिष्यामो यत्र रुद्रो महाप्रभुः॥  
तपसोग्रेण संयुक्तो ह्यास्ते परममङ्गलः॥ २१.१७५ ॥  

विष्णोस्तद्वचनं श्रुत्वा ऊचुः सर्वे सुरासुराः॥  
न यास्यामो वयं सर्वे विरूपाक्षं महाप्रभम्॥ २१.१७६ ॥  

यदा दग्धः पुरा तेन मदनो दुरतिक्रमः॥  
तथैव धक्ष्यत्यस्माकं नात्र कार्या विचारणा॥ २१.१७७ ॥  

प्रहस्य भगवान्विष्णुरुवाच परमेश्वरः॥  
मा भयं क्रियतां सर्वैः शिवरूपी सदाशिवः॥ २१.१७८ ॥  

स न धक्ष्यति सर्वेषां देवानां भयनाशनः॥  
तस्माद्भवद्भिर्गतव्यं मया सार्द्धं विचक्षणाः॥ २१.१७९ ॥  

शम्भुं पुराणं पुरुषं ह्यधीशं वरेण्यरूपं च परं पराणाम्॥  
तपो जुषाणं परमार्थरूपं परात्परं तं शरणं व्रजामि॥ २१.१८० ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे केदारखण्डे पार्वतीपश्चर्यावर्णनन्नामैकविंशतितमोऽध्यायः॥ २१
॥ छ ॥  

