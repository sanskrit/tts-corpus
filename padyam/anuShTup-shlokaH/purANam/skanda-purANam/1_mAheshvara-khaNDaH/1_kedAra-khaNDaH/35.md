+++
title = "३५"

+++
[अध्यायः ३५]



वेदव्यासः

अध्यायः ३५  
॥लोमश उवाच॥  
वनं गते महादेवे गिरिजा विरहातुरा॥  
सुखं न लेभे तन्वङ्गी हर्म्येष्वायतनेषु वा॥ ३५.१ ॥  

चिन्तयन्ती शिवन्तन्वी सर्वभावेन शोभना॥  
चिन्तमानां शिवां ज्ञात्वा ह्युवाच विजया सखी॥ ३५.२ ॥  

॥विजयोवाच॥  
तपसा महता चैव शिवं प्राप्तासि शोभने॥  
मृषशा द्यूतं कृतं तेन शङ्करेण तपस्विना॥ ३५.३ ॥  

द्यूते हि वहवो दोषा न श्रुताः किं त्वयाऽनघे॥  
क्षमा पय शिवं तन्वि त्वरेणैव विचक्षणे॥ ३५.४ ॥  

अस्माभिः सहिता देवि गच्छगच्छ वरानने॥ ३५.५ ॥  

यावच्छम्भुर्दूरतो नाभिगच्छेत्तावद्गत्वा शङ्करं क्षामयस्व॥  
नो चेतन्वि क्षामयेथाः शिवं त्वं दुःखं पश्चात्ते भविष्यत्यवश्यम्॥ ३५.६
॥  

निशम्य वाक्य विजयाप्रयुक्तं प्रहस्यामाना समधीरचेताः॥  
उवाच वाक्यं विजयां सखीं च आश्चर्यभूतं परमार्थयुक्तम्॥ ३५.७ ॥  

मया जितोऽसौ निरपत्रपश्च पुरा वृतो वै परया विभूत्या॥  
किञ्चिच्च कृत्यं मम नास्ति सद्यो मया विनासौ च विरूप आस्थितः॥ ३५.८ ॥  

रूपीकृतो मया देवो महेशो नान्यथा वद॥  
मया तेन वियोगश्च संयोगो नैव जायते॥ ३५.९ ॥  

साकारो हि निराकारो महेशो हि मया कृतः॥ ३५.१० ॥  

कृतं मया विश्वमिदं समग्रं चराचरं देववरैः समेतम्॥  
क्रीडार्थमस्योद्भववृत्तिहेतुभिश्चिक्रीडितं मे विजये प्रपश्य॥ ३५.११ ॥  

एवमुक्त्वा तदा देवी गिरिजा सर्वमङ्गला॥  
शबरीरूपमास्थाय गन्तुकामा महेश्वरम्॥ ३५.१२ ॥  

श्यामा तन्वी शिखरदशना बिम्बबिम्बाधरोष्ठी सुग्रीवाढ्या कुचभरनता गिरिजा
स्निग्धकेशी॥  
मध्ये क्षामा पृथुकटितटा हेमरम्भोरुगौरी पल्लीयुक्ता वरवलयिनी
बर्हिबर्हावतंसा॥ ३५.१३ ॥  

पाणौ मृणालसदृशं दधती च चापं पृष्ठे लसत्कृतककेतकिबाणकोशम्॥  
सा तं निरीशमलोकयति स्म तत्र संसेविता सुवदना बहुभिः सखीभिः॥ ३५.१४ ॥  

भृङ्गीनादेन महता नादयन्ती जगत्त्रयम्॥  
गिरिजा मन्मथं सद्यो जीवयन्ती पुनःपुनः॥ ३५.१५ ॥  

सकामना राजहंसा बभूवुस्तत्क्षणादपि॥  
द्विरेफा बर्हिणश्चैव सर्वे ते हृच्छयान्विताः॥ ३५१६ ॥  

एकाकी संस्थितो यत्र यमाधिस्थो महेश्वरः॥  
दृष्टस्ततस्तया देव्या भृङ्गीनादेन मोहितः॥ ३५.१७ ॥  

प्रबद्धो हि महादेवो निरीक्ष्य शबरीं तदा॥  
समाधेरुत्थितः सद्यो महेशो मदनान्वितः॥ ३५.१८ ॥  

यावत्करे गृह्यमाणो गिरिजां स समीपगः॥  
तावत्तस्य पुरः सद्यस्तिरोधानं गता सती॥ ३५.१९ ॥  

तद्दृष्ट्वा तत्क्षणादेव देवो भ्रान्तिविनाशनः॥  
भ्रममाणस्तदा शम्भुर्नापश्यदसितेक्षणाम्॥ ३५.२० ॥  

विरहेण समायुक्तो हृच्छयेन समन्वितः॥  
मदनारिस्तदा शम्भुर्ज्ञानरूपो निरन्तरम्॥ ३५.२१ ॥  

निर्मोहो मोहमापन्नो ददर्श गिरिजां पुनः॥  
उवाच वाक्यं शबरीं प्रस्ताव सदृशं महत्॥ ३५.२२ ॥  

॥शिव उवाच॥  
वाक्यं मे श्रृणु तन्वङ्गि श्रुत्वा तत्कर्तुमर्हसि॥  
कासि कस्यासि तन्वङ्गि किमर्थमटनं वने॥  
तत्कथ्यतां महाभागे याथातथ्यं सुमध्यमे॥ ३५.२३ ॥  

॥शिवोवाच॥  
पतिमन्वेषयिष्यामि सर्वज्ञं सकलार्थदम्॥  
स्वतन्त्रं निर्विकारं च जगतामीश्वरं वरम्॥ ३५.२४ ॥  

इत्युक्तः प्रत्युवाचेदं गिरिजां वृषभध्वजः॥  
अहं तवोचितो भद्रे पतिर्नान्यो हि भामिनि॥ ३५.२५ ॥  

विमृश्यतां वरारोहे तत्त्वतो हि वरानने॥  
वचो निशम्य रुद्रस्य स्मितपूर्वमभाषत॥ ३५.२६ ॥  

मयार्थितो महाभाग पतिस्त्वं नान्यथा वद॥  
किं तु वक्ष्यामि भद्रं ते निर्गुणोऽसि परन्तपः॥ ३५.२७ ॥  

यया पुरा वृतोऽसि त्वं तपसा च परेण हि॥  
परित्यक्ता त्वयारण्ये क्षणमात्रेण भामिनी॥ ३५.२८ ॥  

दुराराध्योऽसि सततं सर्वेषां प्राणिनामपि॥  
तस्मान्न वाच्यं हि पुनर्यदुक्तं ते ममाग्रतः॥ ३५.२९ ॥  

शबर्या वचनं श्रुत्वा प्रत्युवाच वृषध्वजः॥  
मैवं वद विशालाक्षि न त्यक्ता सा तपस्विनी॥  
यदि त्यक्ता मया तन्वि किं वक्तुमिह पार्यते॥ ३५.३० ॥  

एवं ज्ञात्वा विशालाक्षि कृपणं कृपणप्रियम्॥  
तस्मात्त्वया हि कर्तव्यं वचनं मे सुमध्यमे॥ ३५.३१ ॥  

एवमभ्यर्थिता तेन बहुधा शूलपाणिना॥  
प्रहस्य गिरिजा प्राह उपहासपरं वच॥ ३५.३२ ॥  

तपोधनोऽसि योगीश विरक्तोऽसि निरञ्जनः॥  
आत्मारामो हि निर्द्वन्द्वो मदनो येन घातितः॥ ३५.३३ ॥  

स त्वं साक्षाद्विरूपाक्षो मया दृष्टोसि चाद्य वै॥  
अशक्यो हि मया प्राप्तुं सर्वेषां दुरतिक्रमः॥  
तस्मात्त्वया न वक्तव्यं यदुक्तं च पुरा मम॥ ३५.३४ ॥  

तस्यास्तद्वचनं श्रुत्वा प्रोवाच मदनान्तकः॥  
मम भार्या भव त्वं हि नान्यथा कर्तुमर्हसि॥ ३५.३५ ॥  

इत्युक्त्वा तां करेऽगृह्णाच्छबरीं मदनातुरः॥  
उवाच तं स्मयन्ती सा मुञ्चमुञ्चेति सादरम्॥ ३५.३६ ॥  

नोचितं भगवान्कर्तुं तापसेन बलादिदम्॥  
याचयस्व पितुर्मे त्वं नान्यथाभिभविष्यसि॥ ३५.३७ ॥  

॥महादेव उवाच॥  
पितरं कथयाशु त्वं स्थितः कुत्र शुभानने॥  
द्रक्ष्यामि तं विशालाक्षि प्रणिपातपुरःसरम्॥ ३५.३८ ॥  

एतदुक्तं तदा तेन निशम्यासितनेत्रया॥  
आनीतो हि तया तन्व्या पितरं वृषभध्वजः॥ ३५.३९ ॥  

स्थितं कैलासशिखरे हिमवन्तं नगोत्तमम्॥  
अहिभिर्बहुभिश्चैव संवृतं च महाप्रभम्॥ ३५.४० ॥  

द्वारि स्थितं तया देव्या दर्शितं शङ्करस्य च॥  
असौ मम पिता देव याचस्व विगतत्रपः॥  
ददाति मां न सन्देहस्तपस्विन्मा विलम्बितम्॥ ३५.४१ ॥  

तथेति मत्वा सहसा प्रणम्य हिमालयं वाक्यमिदं बभाषे॥  
प्रयच्छ तां चाद्य गिरीशवर्य ह्यार्ताय कन्यां सुभगां महामते॥ ३५.४२ ॥  

कृपणं वाक्यमाकर्ण्य समुत्थाय हिमालयः॥  
महेशं च समादाय ह्युवाच गिरिराट् स्वयम्॥ ३५.४३ ॥  

किं जल्पसि हि भो देव तावयुक्तं च साम्प्रतम्॥  
त्वं दाता त्रिषु लोकेषु त्वं स्वामी जगतां विभो॥ ३५.४४ ॥  

त्वया ततमिदं विश्वं जगदेतच्चराचरम्॥  
एवं स्तुतिपरोऽभूच्च हिमालयागिरिर्महान्॥  
आगतो नारदस्तत्र ऋषिभिः परिवारितः॥ ३५.४५ ॥  

उवाच प्रहसन्वाक्यं शूलपाणे नमः प्रभो॥  
हे शम्भो श्रृणु मे वाक्यं तत्त्वसारमयं परम्॥ ३५.४६ ॥  

योषिद्भिः सङ्गति पुंसां विडम्बायोपकल्पते॥  
त्वं स्वामी जगतां नाथः पराणां परमः परः॥  
विमृश्य सर्वं देवेश यथावद्वक्तुमर्हसि॥ ३५.४७ ॥  

एवं प्रबोधितस्तेन नारदेन महात्मना॥  
प्रबोधमगमच्छम्भुर्जहास परमेश्वरः॥ ३५.४८ ॥  

॥शिव उवाच॥  
सत्यमुक्तं त्वया चात्र नान्यथा नारदक्वचित्॥  
योषित्सङ्गतिमात्रेण नृणां पतनमेव च॥ ३५.४९ ॥  

भविष्यति न सन्देहो नान्यथा वचनं तव॥  
अनया मोहितोऽद्याहमानीतो गन्धमादनम्॥ ३५.५० ॥  

पिशाचवत्कृतमिदं चरितं परमाद्भुतम्॥ ३५.५१ ॥  

तस्मान्न तिष्ठामि गिरेः समीपे व्रजामि चाद्यैव वनान्तरं पुनः॥  
इत्येवमुक्त्वा स जगाम मार्गं दुरत्ययं योगेनामप्यगम्यम्॥ ३५.५२ ॥  

निरालम्बं स विज्ञाय नारदो वाक्यमब्रवीत्॥  
गिरिजां च गिरीन्द्रं च पार्षदान्प्रति सत्वरम्॥ ३५.५३ ॥  

वन्दनीयश्च स्तुत्यश्च क्षाम्यतां परमार्थतः॥  
महेशोऽयं जगन्नाथस्त्रिपुरारिर्महायशाः॥ ३५.५४ ॥  

एतच्छ्रुत्वा तु वचनं नारदस्य मुखोद्गतम्॥  
गिरिजां पुरतः कृत्वा गिरयो हि महाप्रभाः॥ ३५.५५ ॥  

दण्डवत्पतिताः सर्वे शङ्करं लोकशङ्करम्॥  
तुष्टुवुः प्रणताः सर्वे प्रमथा गुह्यकादयः॥ ३५.५६ ॥  

स्तूयमानो हि भगवानागतो गन्धमादनम्॥  
अङ्गिरसा हि सर्वेशो ह्यभिषिक्तो महात्मभिः॥ ३५.५७ ॥  

तदा दुन्दुभयो नेदुर्वादित्राणि बहूनि च॥  
इन्द्रादयः सुराः सर्वे पुष्पवर्षं ववर्षिरे॥ ३५.५८ ॥  

ब्रह्मादिभिः सुरगणैर्बहुभिः परीतो योगीश्वरो गिरिजया सह विश्ववन्द्यः॥  
अभ्यर्थितः परममङ्गल मङ्गलैश्च दिव्यासनोपरि रराज महाविभूत्या॥ ३५.५९ ॥  

एवंविधान्यनेकानि चरितानि महात्मनः॥  
महेशस्य च भो विप्राः पापहारीणि श्रृण्वताम्॥ ३५.६० ॥  

यानियानीह रुद्रस्य चरितानि महान्त्यपि॥  
श्रुतानि परमाण्येव भूयः किं कथयामि वः॥ ३५.६१ ॥  

॥ऋषय ऊचुः॥  
एव मुक्तं त्वया सूत चरितं शङ्करस्य च॥  
अनेन चरितेनैव सन्तृप्ताः स्मो न संशयः॥ ३५.६२ ॥  

॥सूत उवाच॥  
व्यासप्रसादाच्छ्रुतमस्ति सर्वं मया ततं शङ्कररूपमद्भुतम्॥  
सुविस्तृतं चाद्भुतवेदगर्भं ज्ञानात्मकं परमं चेदमुक्तम्॥ ३५.६३ ॥  

श्रद्धया परयोपेताः श्रावयन्ति शिवप्रियम्॥  
श्रृण्वन्ति चैव ये भक्त्या शम्भेर्माहात्म्यमद्भुतम्॥  
शिवशास्त्रमिदं प्रीत्या ते यान्ति मरमां गतिम्॥ ३५.६४ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे केदारखण्डे शिवशास्त्रे पार्वत्या शबरीरूपेण शिवस्य
गन्धमादनपर्वतं प्रत्यानयनपूर्वकं बृहस्पतिकृतशिवराज्याभिषेकवर्णनं नाम
पञ्चत्रिंशोऽध्यायः॥ ३५ ॥ छ ॥  

॥ इति श्रीस्कान्दमहापुराणे प्रथमे माहेश्वरखण्डे प्रथमः केदारखण्डः
समाप्तः॥ १ ॥  

