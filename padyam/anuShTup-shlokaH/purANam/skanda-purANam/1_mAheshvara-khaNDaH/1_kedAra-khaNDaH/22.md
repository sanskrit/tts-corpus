+++
title = "२२"

+++
[अध्यायः २२]



वेदव्यासः

अध्यायः २२  
॥सूत उवाच॥  
एवमुक्तास्तदा देवा विष्णुना परमेष्ठिना॥  
जग्मुः सर्वे महेशं च द्रष्टुकामाः पिनाकिनम्॥ २२.१ ॥  

परे पारे परमेण समाधिना॥  
योगपीठे स्तितं शम्भुं गणैश्च परिवारितम्॥ २२.२ ॥  

यज्ञोपवितविधिना उरसा बिभ्रन्त वृतम्॥  
वासुकिं सर्पराजं च कम्बलाश्वतरौ तथा॥ २२.३ ॥  

कर्णद्वये धारयन्तं तथा कर्कोटकेन हि॥  
पुलहेन च बाहुभ्यां धारयन्तं च कङ्कणे॥ २२.४ ॥  

सन्नृपुरे शङ्खकपद्मकाभ्यां सन्धारयन्तं च विराजमानम्॥  
कर्पूरगौरं शितिकण्ठमद्भुतं वृपान्वितं देववरं ददर्शुः॥ २२.५ ॥  

तदा ब्रह्मा च विष्णुश्च ऋषयो देवदानवाः॥  
तुष्टुवुर्विविधैः सूक्तैर्वेदोपनिपदन्वितैः॥ २२.६ ॥  

॥ब्रह्मोवाच॥  
नमो रुद्राय देवाय मदनान्तकराय च॥  
भर्गाय भूरिभाग्याय त्रिनेत्राय त्रिविष्टषे॥ २२.७ ॥  

शिपिविष्टाय भीमाय शेषशायिन्नमोनमः॥  
त्र्यम्बकाय जगद्धात्रे विश्वरूपाय वै नमः॥ २२.८ ॥  

त्वं धाता सर्वलोकानां पिता माता त्वमीश्वरः॥  
कृपया परया युक्तः पाह्यस्मांस्त्वं महेश्वर॥ २२.९ ॥  

इत्थं स्तुवत्सु देवेषु नन्दी प्रोवाच तान्प्रति॥  
किमर्थमागता यूयं किं वा मनसि वर्तते॥ २२.१० ॥ (२२.११)  
ते प्रोचुर्देवकार्यार्थं विज्ञप्तुं शम्भुमागता॥  
विज्ञप्तो नन्दिना तेन शैलादेन महात्मना॥  
ध्यानस्थितो महादेवः सुरकार्यार्थसिद्धये॥ २२.११ ॥  

ब्रह्मादयः सुग्गणाः सुरसिद्धसङ्घास्त्वां द्रष्टुमेव सुरवर्य विसेषयन्ति॥  
कार्य्यार्थिनोऽसुरवरैः परिभर्त्स्यमाना अभ्यागताः सपदि शत्रुभिरर्दिताश्च॥
॥  

तस्मात्त्वया हि देवेश त्रातव्याश्चाधुना सुराः॥  
एवं तेन तदा शम्भुर्विज्ञप्तो नन्दिना द्विजाः॥ २२.१३ ॥  

शनैःशनैरुपरमच्छम्भुः परमकोपनः॥  
समाधेः परमात्माऽसावुवाच परमेश्वरः॥ २२.१४ ॥  

॥महादेव उवाच॥  
कस्माद्युयं महाभागा ह्यागता मत्समीपगाः॥  
ब्रह्मादयो ह्यमी देवा ब्रूत कारणमद्य वै॥ २२.१५ ॥  

तदा ब्रह्मा ह्युवाचेदं सुरकार्यं महत्तरम्॥  
तारकेण कृतं शम्भो देवानां परमाद्भुतम्॥ २२.१६ ॥  

कष्टात्कष्टतरं देव तद्विज्ञप्तुमिहागताः॥  
हे शम्भो तव पुत्रेण औरसेन हतो भवेत्॥  
तारको देवशत्रुश्च नान्यथा मम भाषितम्॥ २२.१७ ॥  

तस्मात्त्वया गिरिजा देव शम्भो गृहीतव्या पाणिना दक्षिणेन॥  
पाणिग्रहेणैव महानुभाव दत्ता गिरीन्द्रेण च तां कुरुष्व॥ २२.१८ ॥  

ब्रह्मणो हि वचः श्रुत्वा प्रहसन्नब्रवीच्छिवः॥  
यदा मया कृता देवी गिरिजा सर्वसुन्दरी॥ २२.१९ ॥  

तदा सर्वे सुरेन्द्राश्च ऋषयो मुनयस्तथा॥  
सकामाश्च भविष्यन्ति अक्षमाश्च परे पथि॥ २२.२० ॥  

मदनो हि मया दग्धः सर्वेषां कार्यसिद्धये॥  
मया ह्यधि कृता तन्वी गिरिजा च सुमध्यमा॥ २२.२१ ॥  

तदानीमेव भो देवाः पार्वती मदनं च सा॥  
जीवयिष्यति भो ब्रह्मन्नात्र कार्या विचारणा॥ २२.२२ ॥  

एवं विमृश्य भो देंवाः कार्या कार्यविचारणा॥  
मदनेनैव दग्धेन सुरकार्यं महत्कृतम्॥ २२.२३ ॥  

यूयं सर्वे च निष्कामा मया नास्त्यत्र संशयः॥  
यथाहं च सुराः सर्वे तथा यूयं प्रयत्नतः॥ २२.२४ ॥  

तपः परमसंयुक्ताः पारयामः सुदुष्करम्॥  
परमानन्दसंयुक्ताः सुखिनः सर्व एव हि॥ २२.२५ ॥  

यूयं समाधिना तेन मदनेन च विस्मृतम्॥  
कामो हि नरकायैव तस्मात्क्रोधोऽभिजायते॥ २२.२६ ॥  

क्रोधाद्भवति सम्मोहः सम्मोहाद्भ्रमते मनः॥  
कामक्रोधौ परित्यज्य भवद्भिः सुरसत्तमैः॥  
सर्वैरेव च मन्तव्यं मद्वाक्यं नान्यथा क्वचित्॥ २२.२७ ॥  

एवं विश्राव्य भगवान्स हि देवो वृषध्वजः॥  
सुरान्प्रबोधयामास तथा ऋषिगणान्मुनीन्॥ २२.२८ ॥  

तूष्णीम्भूतोऽभवच्छम्भुर्ध्यानमाश्रित्य वै पुनः॥  
आस्ते पुरा यथावच्च गणैश्च परिवारितः॥ २२.२९ ॥  

ध्यानास्थितं च तं दृष्ट्वा नन्दौ सर्वान्विसृज्य तान्॥  
सब्रह्मसेन्द्रान्विबुधानुवाच प्रहसन्निव॥ २२.३० ॥  

यतागतेन मार्गेण गच्छध्वं मा विलम्बितम्॥  
तथेति मत्वा ते सर्वे स्वंस्वं स्थानमथाऽव्रजन्॥ २२.३१ ॥  

गतेषु तेषु सर्वेषु समाधिस्थोऽभवद्भवः॥  
आत्मानमात्मना कृत्वा आत्मन्येन विचन्तयन्॥ २२.३२ ॥  

परात्परतरं स्वच्छं निर्मलं निरवग्रहम्॥  
निरञ्जनं निराभासं यस्मिन्मुह्यन्ति सूरयः॥ २२.३३ ॥  

भानुर्नभात्यग्निरथो शशी वा न ज्योतिरेवं न च मारुतो न हि॥  
यं केवलं वस्तुविचारतोऽपि सूक्ष्मात्परं सूक्ष्मतरात्परं च॥ २२.३४ ॥  

अनिर्द्देश्य मचिन्त्यं च निर्विकारं निरामयम्॥  
ज्ञप्तिमात्रस्वरूपं च न्यासिनो यान्ति तत्र वै॥ २२.३५ ॥  

शब्दातीनं निर्गुणं निर्विकारं सत्तामात्रं ज्ञानगम्यं त्वगम्यम्॥  
यत्तद्वस्तु सर्वदा कथ्यते वै वेदातीतैश्चागमैर्मन्त्रभूतैः॥ २२.३६ ॥  

तद्वस्तुभूतो भगवान्स ईश्वरः पिनाकपाणिर्भगवान्वृध्वजः॥  
येनैव साक्षान्मकरध्वजो हतस्तपो जुषाणः परमेश्वरः सः॥ २२.३७ ॥  

॥लोमश उवाच॥  
गिरिजा हि तदा देवी तताप परमं तपः॥  
तपसा तेन रुद्रोऽपि उत्तमं भयमागतः॥ २२.३८ ॥  

विजित्य तपसा देवी पार्वती परमेण हि॥  
शम्भुं सर्वार्थदं स्थाणुं केवलं स्वस्वरूपिणम्॥ २२.३९ ॥  

यदा जितस्तया देव्या तपसा वृषभध्वजः॥  
समाधेश्चलितो भूत्वा यत्र सा पार्वती स्थिता॥ २२.४० ॥  

जगाम त्वरितेनैव देवदेवः पिनाकधृक्॥  
तत्रापश्यत्स्थितां देवीं सखीभिः परिवारिताम्॥ २२.४१ ॥  

वेदिकोपरि विन्यस्तां यथैव शशिनः कलाम्॥  
स देवस्तां निरीक्ष्याथ बटुर्भूत्वाथ तत्क्षणात्॥ २२.४२ ॥  

ब्रह्मचारिस्वरूपेण महेशो भगवान्भवः॥  
सखीनां मध्यमाश्रित्य ह्युवाच बटुरूपवान्॥  
किमर्थमालिमध्यस्था तन्वी सर्वाङ्गसुन्दरी॥ २२.४३ ॥  

केयं कस्य कुतो याता किमर्थं तप्यते तपः॥  
सर्वं मे कथ्यतां सख्यो याथा तथ्येन सम्प्रति॥ २२.४४ ॥  

तदोवाच जया रुद्रं तपसः कारणं परम्॥ २२.४५ ॥  

हिमाद्रेर्दुहितेयं वै तपसा रुद्रमीश्वरम्॥  
प्राप्तुकामा पतित्वन सेय मत्रोपविश्य च॥ २२.४६ ॥  

तपस्तताप सुमहत्सर्वेषां दुरतिक्रमम्॥  
बटो जानीहि मे वाक्यं नान्यथा मम भाषितम्॥ २२.४७ ॥  

तच्छत्वा वचनं तस्याः प्रहस्येदमुवाच ह॥  
श्रृण्वतीनां सखीनां वै महेशो बटुरूपवान्॥ २२.४८ ॥  

मूढेयं पार्वती सख्यो न जानाति हिताहितम्॥  
किमर्थं च तपः कार्यं रुद्रपाप्त्यर्थमेव च॥ २२.४९ ॥  

सोऽमङ्गलः कपाली च श्मशानालय एव च॥  
अशिवः शिवशब्देन भण्यते च वृथाथ वै॥ २२.५० ॥  

अनया हि वृतो रुद्रो यदा सख्यः समेष्यति॥  
तदेयमशुभा तन्वी भविष्यति न संशयः॥ २२.५१ ॥  
यो दक्षशापाद्विकृतो यज्ञबाह्योऽभवद्विटा॥  
ये ह्यङ्गभूताः शर्वस्य सर्पा ह्यासन्महाविषाः॥ २२.५२ ॥  

शवभस्मान्वितो रुद्रः कृत्तिवासा ह्यमङ्गलः॥  
पिशाचैः प्रमथैर्भूतैरावृतो हि निरन्तरम्॥ २२.५३ ॥  

तेन रुद्रेण किं कार्यमनया सुकुमारया॥  
निवार्यतां सखीभिश्च मर्तुकामा पिशाचवत्॥ २२.५४ ॥  

इन्द्रं हित्वा मनोज्ञं च यमं चैव महाप्रभम्॥  
नैर्ऋतं च विशालाक्षं वरुणं च अपां पतिम्॥ २२.५५ ॥  

कुबेरं पवनं चैव तथैव च विभावसुम्॥  
एवमादीनि वाक्यानि उवाच परमेश्वरः॥  
सखीनां श्रृण्वतीनां च यत्र सा तपसि स्थिता॥ २२.५६ ॥  

इत्याकर्ण्य वचस्तस्य रुद्रस्य बटुरूपिणः॥  
चुकोप च शिवा साध्वी महेशं बटुरूपिणम्॥ २२.५७ ॥  

जये त्वं विजये साध्वि प्रम्लोचेऽप्यथ सुन्दरि॥  
सुलोचने महाभागे समीचीनं कृतं हि मे॥ २२.५८ ॥  

किमेतस्य बटोः कार्यं भवतीनामिहाधुना॥  
बटुस्वरूपमास्थाय आगतो देवनिन्दकः॥ २२.५९ ॥  

अयं विसृज्यतां सख्यः किमनेन प्रयोजनम्॥  
बटुस्वरूपिणं रुद्रं कुपिता सा ततोऽब्रवीत्॥ २२.६० ॥  

बटो गच्छाशु त्वरितो न स्थेयं च त्वयाऽधुना॥  
किमनेन प्रलापेन तव नास्ति प्रयोजनम्॥ २२.६१ ॥  

बटुर्निर्भर्त्सितस्तत्र तया चैवं तदा पुनः॥  
प्रहस्य वै स्थिरो भूत्वा पुनर्वाक्यमथाब्रवीत्॥ २२.६२ ॥  

शनैः शनैरवितथं विजयां प्रति सत्वरम्॥  
कस्मात्कोपस्तयातन्वि कृतः केनैव हेतुना॥ २२.६३ ॥  

सर्वेषामपि तद्वाच्यं वचनं सूक्तमेव यत्॥  
यथोक्तेन च वाक्येन कस्मात्तन्वी प्रकोपिता॥ २२.६४ ॥  

यः शम्भुरुच्यते लोके भिक्षुको भिक्षुकप्रियः॥  
यदि मे ह्यनृतं प्रोक्तं तदा कोप इहोचितः॥ २२.६५ ॥  

इयं तावत्सुरूपा च विरूपोऽसौ सदाशिवः॥  
विशालाक्षी त्वियं बाला विरूपाक्षो भवस्तथा॥ २२.६६ ॥  

एवम्भूतेन रुद्रेण मोहितेयं कथं भवेत्॥  
सभाग्यो हि पतिः स्त्रीणां सदा भाव्यो रतिप्रियः॥ २२.६७ ॥  

इयं कथं मोहितास्ति निर्गुणेन युगात्मिका॥  
न श्रुतो न च विज्ञातो न दृष्टः केन वा शिवः॥ २२.६८ ॥  

सकामानां च भूतानां दुर्लभो हि सदाशिवः॥  
तपसा परमेणैव गर्वितेयं सुमध्यमा॥ २२.६९ ॥  

निःस्तम्भो हि सदा स्थाणुः कथं प्राप्स्यति तं पतिम्॥  
मयोक्तं किं विशालाक्षि कस्मान्मे रुषिताऽधुना॥ २२.७० ॥  

यावद्रोषो भवेन्नॄणां नारीणां च विशेषतः॥  
तेन रोषेण तत्सर्वं भस्मीभूतं भविष्यति॥ २२.७१ ॥  

सुकृतं चोर्जितं तन्वि सत्यमेवोदितं सति॥  
कामः क्रोधश्च लोभश्च दम्भो मात्सर्यमेव च॥ २२.७२ ॥  

च प्रपञ्चश्चतेन सर्वं विनश्यति॥  
तस्मात्तपस्विभिर्युक्तं कामक्रोधादिवर्जनम्॥ २२.७३ ॥  

यदीश्वरो हृदि मध्ये विभाव्यो मनीषिभिः सर्वदा ज्ञप्तिमात्रः॥  
तदा सर्वैर्मुनिवृत्त्या विभाव्यस्तपस्विभिर्नान्यथा चिन्तनीयः॥ २२.७४ ॥  

एतच्छ्रुत्वा वचनं तस्य शम्भोस्तदाब्रवीद्विजया तं च सर्वम्॥  
गच्छात्र किञ्चित्तव नास्ति कार्यं न वक्तव्यं वचनं बालिशान्यत्॥ २२.७५ ॥  

एवं विवदमानं तं बटुरूपं सदाशिवम्॥  
विसर्जयामास तदा विजया वाक्यकोविदा॥ २२.७६ ॥  

तिरोधानं गतः सद्यो महेशो गिरिजां प्रति॥  
अलक्ष्यमाणः सर्वासां सखीनां परमेश्वरः॥ २२.७७ ॥  

प्रादुर्बभूव सहसा निजरूपधरस्तदा॥  
यदा ध्यानस्थिता देवी निजध्यानपरा सती॥ २२.७८ ॥  

तदा हृदिस्थो देवेशो बहिर्हृष्टिचरोभवत्॥  
नेत्रे उन्मील्य सा साध्वी गिरिजायतलोचना॥  
अपश्यद्देवदेवेशं सर्वलोकमहेश्वरम्॥ २२.७९ ॥  

द्विभुजं चैकवक्त्रं कृत्तिवाससमद्भुतम्॥  
कपर्दं चन्द्ररेखाङ्कं निवीतं गजचर्मणा॥ २२.८० ॥  

कर्णस्थौ हि महानागौ कम्बलाश्वतरौ तदा॥  
वासुकिः सर्पराजश्च कृताहारो महाद्युति॥ २२.८१ ॥  

वलयानि महार्हाणि तदा सर्पमयानि च॥  
कृतानि तेन रुद्रेण तथा शोभाकराणि च॥ २२.८२ ॥  

एवम्भूतस्तदा शम्भुः पार्वतीं प्रति चाग्रतः॥  
उवाच त्वरया युक्तो वरं वरय भामिनि॥ २२.८३ ॥  

व्रीडया परया युक्ता साध्वी प्रोवाच शङ्करम्॥  
त्वं नाथो मम देवेश त्वया किं विस्मृतं पुरा॥ २२.८४ ॥  

दक्षयज्ञविनाशं च यदर्थं कृतवान्प्रभो॥  
स त्वं साहं समुत्पन्ना मेनायां कार्यसिद्धये॥ २२.८५ ॥  

देवानां देवदेवेश तारकस्य वधं प्रति॥  
भवतो हि मया देव भविष्यति कुमारकः॥ २२.८६ ॥  

तस्मात्त्वया हि कर्तव्यं मम वाक्यं महेश्वर॥  
गन्तव्यं हिमवत्पार्श्व नात्र कार्या विचारणा॥ २२.८७ ॥  

याचस्व मां महादेव ऋषिभिः परिवारितः॥  
करिष्यति न सन्देहस्तव वाक्यं च मे पिता॥ २२.८८ ॥  

दक्षकन्या पुराहं वै पित्रा दत्ता यदा तव॥  
यथोक्तविधिना तत्र विवाहो न कृतस्त्वया॥७२२.८९ ॥  

न ग्रहाः पूजितास्तेन दक्षेण च महात्मना॥  
ग्रहाणां विषयत्वेन सच्छिद्रोऽयं महानभूत्॥ २२.९० ॥  

तस्माद्यथोक्तविधिना कर्तुमर्हसि सुव्रत॥  
विवाहं स्वं महाभाग देवानां कार्यसिद्धये॥ २२.९१ ॥  

तदोवाच महाबाहो गिरिजां प्रहसन्निव॥  
स्वभावेनैव तत्सर्वं जङ्गमाजङ्गमं महत्॥  
जातं त्वया मोहितं च त्रिगुणैः परिवेष्टितम्॥ २२.९२ ॥  

अहङ्कारात्समुत्पन्नं महत्तत्त्वं च पार्वति॥  
महत्तत्त्वात्तमो जातं तमसा वेष्टितं नभः॥ २२.९३ ॥  

भसो वायुरुत्पन्नो वायोरग्निरजायत॥  
अग्नेरापः समुत्पन्ना अद्भ्यो जाता मही तदा॥ २२.९४ ॥  

मह्यादिकानि स्थास्नूनि चराणि च वरानने॥  
दृश्यंयत्सर्वमेवैतन्नश्वरं विद्धि मानिनि॥ २२.९५ ॥  

एकोऽनेकत्वमापन्नो निर्गुणो हि गुणावृतः॥  
स्वज्योतिर्भाति यो नित्यं परज्योत्स्नान्वितोऽभवत्॥  
स्वतन्त्रः परतन्त्रश्च त्वया देवि महत्कृतम्॥ २२.९६ ॥  

मायामयं कृतमिदं च जगत्समग्रं सर्वात्मना अवधृतं परया च बुद्ध्या॥  
सर्वात्मभिः सुकृतिभिः परमार्थभावैः संसक्तिरिन्द्रियगणैः परिवेष्टितं च॥
॥  

के ग्रहाः के उडुगणाः के बाध्यन्ते त्वया कृताः॥  
विमुक्तं चाधुना देवि शर्वार्थं वरवर्णिनि॥ २२.९८ ॥  

गुणकार्यप्रसङ्गेन आवां प्रादुर्भवः कृतः॥  
त्वं हि वै प्रकृतिः सूक्ष्मा रजःसत्त्वतमोमयी॥ २२.९९ ॥  

व्यापारदक्षा सततमहं चैव सुमध्यमे॥  
हिमालयं न गच्छामि न याचामि कथञ्चन॥ २२.१०० ॥  

देहीति वचनात्सद्यः पुरुषो याति लाघवम्॥  
इत्थं ज्ञात्वा च भो देवि किमस्माकं वदस्व वै॥ २२.१०१ ॥  

कार्यं त्वदाज्ञया भद्रे तत्सर्वं वक्तुमर्हसि॥  
तेनोक्तात्र तदा साध्वी उवाच कमलेक्षणा॥ २२.१०२ ॥  

त्वमात्मा प्रकृतिश्चाहं नात्र कार्या विचारणा॥  
तथापि शम्भो कर्तव्यं मम चोद्वहनं महत्॥ २२.१०३ ॥  

देहो ह्यविद्ययाक्षिप्तो विदेहो हि भवान्परः॥  
तथाप्येवं महादेव शरीरावरणं कुरु॥ २२.१०४ ॥  

प्रपञ्चरचनां शम्भो कुरु वाक्यान्मम प्रभो॥  
याचस्व मां महादेव सौभाग्यं चैव देहि मे॥ २२.१०५ ॥  

इत्येवमुक्तः स तया महात्मा महेश्वरो लोकविडम्बनाय॥  
तथेति मत्वा प्रहसञ्जगाम स्वमालयं देववरैः सुपूजितः॥ २२.१०६ ॥  

एतस्मिन्नन्तरे तत्र हिमवान्गिरिभिः सह॥  
मेनया भार्यया सार्द्धमाजगाम त्वरान्वितः॥ २२.१०७ ॥  

पार्वतीदर्शनार्थं च सुतैश्च परिवारितः॥  
तेन दृष्टा महादेवी सखीभिः परिवारिता॥ २२.१०८ ॥  

पार्वत्या च तदा दृष्टो हिमवान्गिरिभिः सह॥  
अभ्युत्थानपरा साध्वी प्रणम्य शिरसा तदा॥  
पितरौ च तदा भ्रातॄन्बन्धूंश्चैव च सर्वशः॥ २२.१०९ ॥  

स्वमङ्कमारोप्य महायशास्तदा सुतां परिष्वज्य च बाष्पपूरितः॥  
उवाच वाक्यं मधुरं हिमालयः किं वै कृतं साध्वि यथा तथेन॥ २२.११० ॥  

तत्कथ्यतां महाभागे सर्वं शुश्रूषतां हि नः॥  
तच्छ्रुत्वा मधुरं वाक्यमुवाच पितरं प्रति॥ २२.१११ ॥  

तपसा परमेणैव प्रार्थितो मदनान्तकः॥  
शान्तं च मे महात्कार्यं सर्वेषामपि दुर्ल्लभम्॥ २२.११२ ॥  

तत्र तुष्टो महादेवो वरणार्थं समागतः॥  
स मयोक्तस्तदा शम्भुर्ममषाणिग्रहः कथम्॥ २२.११३ ॥  

क्रियते च तदा शम्भो मम पित्रा विनाधुना॥  
यतागतेन मार्गेण गतोऽसौ त्रिपुरान्तकः॥ २२.११४ ॥  

तस्यास्तद्वचनं श्रुत्वा अवाप परमां मुदम्॥  
बन्धुभिः सह धर्मात्मा उवाच स्वसुतां पुनः॥ २२.११५ ॥  

स्वगृहं चाद्य गच्छामो वयं सर्वे च भूधराः॥  
अनया राधितो देवः पिनाकी वृषभध्वजः॥ २२.११६ ॥  

इत्यूचुस्ते सुराः सर्वे हिमालयपुरोगमाः॥  
पार्वतीसहिताः सर्वे तुष्टुर्वाग्भिरादृताः॥ २२.११७ ॥  

तां स्तूयमानां च तदा हिमालयो ह्यारोप्य चांसं वरवर्णिनीं च॥  
सर्वेथ शैलाः परिवार्य चोत्सुकाः समानयामासुरथ स्वमालयम्॥ २२.११८ ॥  

देवदुन्दुभयो नेदुः शङ्खतूर्याण्यनेकशः॥  
वादित्राणि बहून्येव वाद्यमानानि सर्वशः॥ २२.११९ ॥  

पुष्पर्षेण महता तेनानीता गृहं प्रति॥ २२.१२० ॥  

सा पूज्यमाना बहुभिस्तदानीं महाविभूत्युल्लसिता तपस्विनी॥  
तथैव देवैः सह चारणैश्च महर्षिभिः सिद्धगणैश्च सर्वशः॥ २२.१२१ ॥  

पूज्यमाना तदा देवी उवाच कमलासनम्॥  
देवानृषीन्पितॄन्यक्षानन्यान्सर्वान्समागतान्॥ २२.१२२ ॥  

गच्छध्वं सर्व एवैते येन्ये ह्यत्र समागताः॥  
स्वंस्वं स्थानं यताजोषं सेव्यतां परमेश्वरः॥ २२.१२३ ॥  

एवं तदानीं स्वपितुर्गृहं गता संशोभमाना परमेण वर्चसा॥  
सा पार्वती देववरैः सुपूजिता सञ्चिन्तयन्ती मनसा सदाशिवम्॥ २२.१२४ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे पार्वत्यै शङ्करेण स्वरूपदर्शनन्नामद्वाविंशोऽध्यायः॥ २२ ॥  

