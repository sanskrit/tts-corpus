+++
title = "११"

+++
[अध्यायः ११]



वेदव्यासः

अध्यायः ११  
॥महेश्वर उवाच॥  
प्रतिपक्षे चतुर्थ्यां तु पूजनीयो गणाधिपः॥  
स्नात्वा शुक्लतिलैः शुद्धैः शुक्लपक्षे सदा नृभिः॥ ११.१ ॥  

कृत्वा चावस्यकं सर्वं गणेशस्यार्चनक्रियाम्॥  
प्रयत्नेनैव कुर्वीत गन्धमाल्याक्षतादिभिः॥ ११.२ ॥  

ध्यानमादौ प्रकर्तव्यं गणेशस्य यथाविधि॥  
आगमा बहवो जाता गणेशस्य यथा मम॥ ११.३ ॥  

बहुधोपासका यस्मात्तमः सत्त्वरजोन्विताः॥  
गणभेदेन तान्येव नामानि बहुधाऽभवत्॥ ११.४ ॥  

पञ्चवक्त्रो गणाध्यक्षो दशबाहुस्त्रिलोचनः॥  
कान्तस्फटिकसङ्काशो नीलकण्ठो गजाननः॥ ११.५ ॥  

मुखानि तस्य पञ्चैव कथयामि यतातथम्॥ ११.६ ॥  

मध्यमं तु मुखं गौरं चतुर्दन्तं त्रिलोचनम्॥  
शुण्डादण्डमनोज्ञं च पुष्करे मोदकान्वितम्॥ ११.७ ॥  

तथान्यत्पीतवर्णं च नीलं च शुभलक्षणम्॥  
पिङ्गलं च तथा शुभ्रं गणेशस्य शुभाननम्॥ ११.८ ॥  

तथा दशभुजेष्वेव ह्यायुधानि ब्रवीमि वः॥  
पाशं पस्शुपद्मे च अङ्कुशं दन्तमेव च॥ ११.९ ॥  

अक्षमालां लाङ्गलं च मुसलं वरदं तथा॥  
पूर्णं च मोदकैः पात्रं पाणिना च विचिन्तयेत्॥ ११.१० ॥  

लम्बोदर विरूपाक्षं निवीतं मेखलान्वितम्॥  
योगासने चोपविष्टं चन्द्रलेखां कशेखरम्॥ ११.११ ॥  

ध्यानं च सात्त्विकं ज्ञेयं राजसं हि नृणामिव॥  
शुद्धचामीकराभासं गजाननमलौकिकम्॥ ११.१२ ॥  

चतुर्भुजं त्रिनयनमेकदन्तं महोदरम्॥  
पाशाङ्कुशधरं देवं दन्तमोदकपात्रकम्॥ ११.१३ ॥  

नीलं च तामसं ध्यानमेवं त्रिविधमुच्यते॥  
ततः पूजा प्रकर्तव्या भवद्भिः शीघ्रमेव च॥ ११.१४ ॥  

एकविंशतिदूर्वाभिर्द्वाभ्यां नाम्ना पृथक्पृथक्॥  
सर्वनामभिरेकैव दीयते गणनायके॥ ११.१५ ॥  

तथैव नामभिर्देया एकविंशतिमोदकाः॥  
दशनामान्यहं वक्ष्ये पूजनार्थं पृथक्पृथक्॥ ११.१६ ॥  

गणाधिप नमस्तेस्तु उमापुत्राघनाशन॥  
विनायकेशपुत्रोति सर्वसिद्धिप्रदायक॥ ११.१७ ॥  

एकदन्तेभवक्त्रेति तथा मूषकवाहन॥  
कुमारगुरवे तुभ्यं पूजनीयः प्रयत्नतः॥ ११.१८ ॥  

एवमुक्त्वा सुरान्सद्यः परिष्वज्य च सादरम्॥  
विष्णुं गुहाशयं सद्यो ब्रह्माणं च सदाशिवः॥ ११.१९ ॥  

तिरोधान गतः सद्यः शम्भुः परमशोभनः॥  
प्रणम्य शम्भुं ते सर्वे गणाध्यक्षार्च्चने रताः॥ ११.२० ॥  

ततः सम्पूज्य विधिवद्गणाध्यक्षार्च्चने रताः॥  
उपचारैरनेकैश्च दूर्वाभिश्च पृथक्पृथक्॥ ११.२१ ॥  

सन्तुष्टो हि गणाध्यक्षो देवानां वरदोऽभवत्॥  
प्रदक्षिणं नमस्कृत्य तैः सर्वैरभितोषितः॥ ११.२२ ॥  

तमोगुणान्विताः सर्वे ह्यसुरा नाभ्यपूजयन्॥  
उपहासपरास्ते वै देवान्प्रत्यसुरोत्तमाः॥ ११.२३ ॥  

पूजयित्वा शाङ्करिं ते पुनः क्षीरार्णवं ययुः॥  
ब्रह्मा विष्णुश्च ऋषयो देवदैत्याः सुरोत्तमाः॥ ११.२४ ॥  

मन्थानं मन्दरं कृत्वा रज्जुं कृत्वाथ वासुकिम्॥  
ममन्थुश्च तदा देवा विष्णुं कृत्वाथ सन्निधौ॥ ११.२५ ॥  

मथ्यमाने तदाब्धौ च निर्गतश्चन्द्र अग्रतः॥  
पीयूषपूर्णः सर्वेषां देवानां कार्यसिद्धये॥ ११.२६ ॥  

॥ शौनक उवाच॥  
अर्णवे किं पुरा चन्द्रो निक्षिप्तः केन सुव्रत॥  
गजादिकानि रत्नानि कथितानि त्वया पुरा॥ ११.२७ ॥  

एतत्सर्वं समासेन आदौ कथय मे प्रभो॥  
ज्ञात्वा सर्वे वयं सूत पश्चादावर्णयामहे॥ ११.२८ ॥  

तेषां तद्वचनं श्रुत्वा सूतो वाक्यमुपाददे॥ ११.२९ ॥  

चन्द्र आपोमयो विप्रा अत्रिपुत्रो गुणान्वितः॥  
उत्पन्नो ह्यनसूयायां ब्रह्मणोंऽशात्समुद्भवः॥  
रुद्रस्यांशाद्धि दुर्वासा विष्णोरंशात्तु दत्तकः॥ ११.३० ॥  

क्षीराब्धिं मथ्यमानं तु दृष्ट्वा चन्द्रो मुदान्वितः॥  
क्षीराब्धिरपि चन्द्रं च दृष्ट्वा सोऽप्युत्सुकोऽभवत्॥ ११.३१ ॥  

प्रविष्टश्चोभयप्रीत्या श्रृण्वतां भो द्विजोत्तमाः॥  
चन्द्रो ह्यमृत पूर्णोभूदग्रतो देवसन्निधौ॥ ११.३२ ॥  

दृष्ट्वा च कान्तिं त्वरितोऽथ चन्द्रो नीराजितो देवगणैस्तदानीम्॥  
वादित्रगोषैस्तुमुलैरनेकैर्मृदङ्गशङ्खैः पटहैरनेकैः॥ ११.३३ ॥  

नमश्चक्रुश्च ते सर्वे ससुरासुरदानवाः॥  
तदा गर्गं पृच्छमाना बलं चन्द्रस्य तत्त्वतः॥ ११.३४ ॥  

गर्गेणोक्तास्तदा सर्वेषां बलमद्य वै॥  
केन्द्रस्थानगताः सर्वे भवतामुत्तमा ग्रहाः॥ ११.३५ ॥  

चन्द्रं मुरुः समायातो बुधश्चैव समागतः॥  
आदित्यश्च तथा शुक्रः शनिरङ्गारको महान्॥ ११.३६ ॥  

तस्माच्चन्द्रबलं श्रेष्ठं भवतां कार्यसिद्धये॥  
गोमन्तसञ्ज्ञकोनाम मुहूर्तोऽयं जयप्रदः॥ ११.३७ ॥  

एवमाश्वासिता देवा गर्गेणैव महात्मना॥  
ममन्थुरब्धिं त्वरिता गर्जमाना महाबलाः॥ ११.३८ ॥  

द्विगुणं बलमापन्ना महात्मानो दृढव्रताः॥  
महेशं स्मरमाणास्ते गणेशं च पुनः पुनः॥ ११.३९ ॥  

निर्मथ्यमानादुदधेर्गर्जमानाच्च सर्वशः॥  
निर्गता सुरभिः साक्षाद्देवानां कार्यसिद्धये॥ ११.४० ॥  

तुष्टा कपिलवर्णां सा ऊधोभारेण भूयसा॥  
तरङ्गोपरि गच्छन्ती शनकैः शनकैस्ततः॥ ११.४१ ॥  

कामधेनुं समायान्तीं दृष्ट्वा सर्वे सुरासुराः॥  
पुष्पवर्षेण महता ववर्षुरमितप्रभाम्॥ ११.४२ ॥  

तदा तूर्याण्यनेकानि नेदुर्वाद्यान्यनेकशः॥  
आनीता जलमध्याच्च संवृता गोशतैरपि॥ ११.४३ ॥  

तासु नीलाश्च कृष्णश्च कपिलाश्च कपिञ्जलाः॥  
बभ्रवः श्यामका रक्ता जम्बूवर्णाश्च पिङ्गलाः॥  
आभिर्युक्ता तदा गोभिः सुरभिः प्रत्यदृश्यत॥ ११.४४ ॥  

असुरासुरसंवीतां कामधेनुं ययाचिरे॥  
ऋषयो हर्षसंयुक्ता देवान्दैत्यांश्च तत्क्षणात्॥ ११.४५ ॥  

सर्वेभ्यश्चैव विप्रेभ्यो नानागोत्रेभ्य एव च॥  
सुरभीसहिता गावो दातव्या नात्र संशयः॥ ११.४६ ॥  

तैर्याचितास्तेऽत्र सुरासुराश्च ददुश्च ता गाः शिवतोषणाय॥  
तैः स्वीकृतास्ता ऋषिभिः सुमङ्गलैर्महात्मभिः पुण्यतमैः सुरभ्यः॥ ११.४७ ॥  

पुण्याहं मुनिभिः सर्वैः कारितास्ते तदा सुराः॥  
देवानां कार्यसिद्ध्यर्थमसुराणां क्षयाय च॥ ११.४८ ॥  

पुनः सर्वे सुसंरब्धा ममन्थुः क्षीरसागरम्॥  
मथ्यमानात्तदा तस्मादुदधेश्च तथाऽभवत्॥ ११.४९ ॥  

कल्पवृक्षः पारिजातश्चूतः सन्तानकस्तथा॥  
तान्द्रुमानेकतः कृत्वा गन्धर्वनगरोपमान्॥  
ममन्थुरुग्रं त्वरिताः पुनः क्षीरार्णवं बुधा॥ ११.५० ॥  

निर्मथ्यमानादुदधेरभवत्सूर्यवर्चसम्॥  
रत्नानामुत्तमं रत्नं कौस्तुभाख्यं महाप्रभम्॥ ११.५१ ॥  

स्वकीयेन प्रकाशेन भासयन्तं जगत्त्रयम्॥  
चिन्तामणिं पुरस्कृत्य कौस्तुभं ददृशुर्हि ते॥ ११.५२ ॥  

सर्वे सुरा ददुस्तं वै कौस्तुभं विष्णवे तदा॥  
चिन्तामणि ततः कृत्वा मध्ये चैव सुरासुराः॥  
ममन्थुः पुनरेवाब्धिं गर्जन्तस्ते बलोत्कटाः॥ ११.५३ ॥  

मथ्यमानात्ततस्तस्मादुच्चैःश्रवाः समद्भुतम्॥  
बभूव अश्वो रत्नानां पुनश्चैरावतो गजः॥ ११.५४ ॥  

तथैव गजरत्नं च चतुःषष्ट्या समन्वितम्॥  
गजानां पाण्डुराणां च चतुर्द्दन्तं मदान्वितम्॥ ११.५५ ॥  

तान्सर्वान्मध्यतः कृत्वा पुनश्चैव ममन्थिरे॥  
निर्मथ्यमानादुदधेर्निर्गतानि बहून्यथ॥ ११.५६ ॥  

मदिरा विजया भृङ्गी तथा लशुनगृञ्जनाः॥  
अतीव उन्मादकरो धत्तूरः पुष्करस्तथा॥ ११.५७ ॥  

स्थापिता नैकपद्येन तीरे नदनदीपतेः॥  
पुनश्च ते तत्र महासुरेन्द्रा ममन्थुरब्धिं सुरसत्तमैः सह॥ ११.५८ ॥  

निर्मथ्यमानादुदधेस्तदासीत्सा दिव्य लक्ष्मीर्भुवनैकनाथा॥  
आन्वीक्षिकीं ब्रह्मविदो वदन्ति तथआ चान्ये मूलविद्यां गृणन्ति॥ ११.५९ ॥  

ब्रह्मविद्यां केचिदाहुः समर्थाः केचित्सिद्धिमृद्धिमाज्ञा मथाशाम्॥  
यां वैष्णवीं योगिनः केचिदाहुस्तथा च मायां मायिनो नित्ययुक्ताः॥ ११.६० ॥  

वदन्ति सर्वे केनसिद्धान्तयुक्तां यां योगमायां ज्ञानशक्त्यान्विता ये॥ ११.६१
॥  

ददृशुस्तां महालक्ष्मीमायान्ती शनकैस्तदा॥  
गौरां च युवतीं स्निग्धां पद्मकिञ्जल्कभूषणाम्॥ ११.६२ ॥  

सुस्मितां सुद्विजां श्यामां नवयौवनभूषणाम्॥  
विचित्रवस्त्राभरणरत्नानेकोद्यतप्रभाम्॥ ११.६३ ॥  

बिम्बोष्ठीं सुनसां तन्वीं सुग्रीवां चारुलोचनाम्॥  
सुमध्यां चारुजघनां बृहत्कटितटां तथा॥ ११.६४ ॥  

नानारत्नप्रदीपैश्च नीराजितमुखाम्बुजाम्॥  
चारुप्रसन्नवदनां हारनूपूरशोभिताम्॥ ११.६५ ॥  

मूर्द्धनि ध्रियमाणेन च्छत्रेणापि विराजिताम्॥  
चामरैर्वीज्यमानां तां गङ्गाकल्लोललोहितैः॥ ११.६६ ॥  

पाण्डुरं गजमारूढां स्तूयमानां महर्षिभिः॥  
सुरद्रुमपुष्पमालां बिभ्रतीं मल्लिकायुताम्॥ ११.६७ ॥  

कराग्रे ध्रियमाणां तां दृष्ट्वा देवाः समुत्सुकाः॥  
आलोकनपरा यावत्तावत्तान्ददृशे ह्यसौ॥ ११.६८ ॥  

देवांश्च दानवांश्चैव सिद्धचारणपन्नगान्॥  
यथा माता स्वपुत्रांश्च महालक्ष्मीस्तथा सती॥ ११.६९ ॥  

आलोकितास्तथा देवास्तया लक्ष्म्या श्रियान्विताः॥  
सञ्जातास्तत्क्षणादेव राज्य लक्षणलक्षिताः॥  
दैत्यास्ते निःश्रिका जाता ये श्रियाऽनवलोकिताः॥ ११.७० ॥  

निरीक्ष्यमाणा च तदा मुकुन्दं तमालनीलं सुकपोलनासम्॥  
विभ्राजमानं वपुषा परेण श्रीवत्सलक्ष्मं सदयावलोकम्॥ ११.७१ ॥  

दृष्ट्वा तदैव सहसा वनमालयान्विता लक्ष्मीर्गजादवततार सुविस्मयन्ती॥  
कण्ठे ससर्ज पुरुषस्य परस्य विष्णोर्मालां श्रिया विरचितां भ्रमरैरुपेताम्॥
॥  

वामाङ्गमाश्रित्य तदा महात्मनः सोपाविशत्तत्र समीक्ष्य ता उभौ॥  
सुराः सदैत्या मुदमापुरद्भुतां सिद्धाप्सरः किन्नरचारणाश्च॥ ११.७३ ॥  

सर्वेषामेव लोकानामैकपद्येन सर्वशः॥  
हर्षो महानभूत्तत्र लक्ष्मीनारायणागमे॥ ११.७४ ॥  

लक्ष्म्या वृतो महाविष्णुर्लक्ष्मीस्तेनैव संवृता॥  
एवं परस्परं प्रीत्या ह्यवलोकनतत्परौ॥ ११.७५ ॥  

शङ्खाश्च पटहाश्चैव मृदङ्गानकगोमुखाः॥  
भेर्यश्च झर्झरीणां च स शब्दस्तुमुलोऽभवत्॥ ११.७६ ॥  

बभूव गायकानां च गायनं सुमहत्तदा॥  
ततानि विततान्येन घानानि सुषिराणि च॥ ११.७७ ॥  

एवं वाद्यप्रभेदैश्च विष्णुं सर्वात्मना हरिम्॥  
अतोषयन्सुगीतज्ञा गन्धर्वाप्सरसां गणाः॥ ११.७८ ॥  

तथा जगुर्नारदतुम्बुरादयो गन्धर्वयक्षाः सुरसिद्ध सङ्घाः॥  
संसेवमानाः परमात्मरूपं नारायणं देवमगाधबोधम्॥ ११.७९ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे केदारखण्डे समुद्रमन्थनाख्याने
लक्ष्मीप्रादुर्भाववर्णनन्नामैकादशोऽध्यायः॥ ११ ॥  

