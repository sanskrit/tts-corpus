+++
title = "१२"

+++
[अध्यायः १२]



वेदव्यासः

अध्यायः १२  
॥लोमश उवाच॥  
प्रणम्य परमात्मानं रमायुक्तं जनार्द्दनम्॥  
अमृतार्थं ममन्थुस्ते सुरासुरगणाः पुनः॥ १२.१ ॥  

उदधेर्मथ्यमानाच्च निर्गतः सुमहायशाः॥  
धन्वन्तरिरिति ख्यातो युवा मृत्युञ्जयः परः॥ १२.२ ॥  

पाणिभ्यां पूर्णकलशं सुधायाः परिगृह्य वै॥  
यावत्सर्वे सुराः सर्वे निरीक्षन्ते मनोहरम्॥ १२.३ ॥  

तदा दैत्याः समं गत्वा हर्तुकामा बलादिव॥  
सुधया पूर्णकलशं धन्वन्तरिकरे स्थितम्॥ १२.४ ॥  

यावत्तरङ्गमालाभिरावृतोऽभूद्भिषक्तमः॥  
शनैः शनैः समायातो दृष्टोऽसौ वृषपर्वणा॥ १२.५ ॥  

करस्थः कलशस्तस्य हृतस्तेन बलादिव॥  
असुराश्च ततः सर्वे जगर्जुरतिभीषणम्॥ १२.६ ॥  

कलशं सुधया पूर्णं गृहीत्वा ते समुत्सुकाः॥  
दैत्याः पातालमाजग्मुस्तदा देवा भ्रमान्विताः॥ १२.७ ॥  

अनुजग्मुः सुसन्नद्धा योद्धुकामाश्च तैः सह॥  
तदा देवान्समालोक्य बलिरेवमभाषत॥ १२.८ ॥  

॥ बलिरुवाच॥  
वयं तु केवलं देवाः सुधया परितोषिताः॥  
शीघ्रमेव प्रगन्तव्यं भवद्भिश्च सुरोत्तमैः॥ १२.९ ॥  

त्रिविष्टपं मुदा युक्तैः किमस्माभिः प्रयोजनम्॥  
पुरास्माभिः कृतं मैत्रं भवद्भिः स्वार्थतत्परैः॥  
अधुना विदितं तत्तु नात्र कार्या विचारणा॥ १२.१० ॥  

एवं निर्भार्त्सितास्तेन बलिना सुरसत्तमाः॥  
यथागतेन मार्गेण जग्मुर्नारायणं प्रभुम्॥ १२.११ ॥  

तं दृष्ट्वा विष्णुना सर्वे सुरा भग्नमनोरथा॥  
आश्वासिता वचोभिश्च नानानुनयको विदैः॥ १२.१२ ॥  

मा त्रासं कुरुतात्रार्थ आनयिष्यामि तां सुधाम्॥  
एवमाभाष्य भगवान्मुकुन्दोऽनाथसंश्रयः॥ १२.१३ ॥  

स्थापयित्वा सुरान्सर्वांस्तत्रैव मधुसूदनः॥  
मोहनीरूपमास्थाय दैत्यनामग्रतोऽभवत्॥ १२.१४ ॥  

तावद्दैत्याः सुसंरब्धाः परस्परमथाब्रुवन्॥  
विवादः सर्वदैत्यानाममृतार्थे तदाऽभवत्॥ १२.१५ ॥  

एवं प्रवर्तमाने तु मोहिनीरूपमाश्रिताम्॥  
दृष्ट्वा योषां तदा दैवात्सर्वभूतमनोरमाम्॥ १२.१६ ॥  

विस्मयेन समाविष्टा बभूवुस्तृषितेक्षणाः॥  
तां सम्मान्य तदा दैत्यराजो बलिरुवाच ह॥ १२.१७ ॥  

॥बलिरुवाच॥  
सुधा त्वया विभक्तव्या सर्वेषां गतिहेतवे॥  
शीघ्रत्वेन महाभागे कुरुष्व वचनं मम॥ १२.१८ ॥  

एवमुक्ता ह्युवाचेदं स्मयमाना बलिं प्रति॥  
स्त्रीणां नैव च विश्वासः कर्तव्यो हि विपश्चिता॥ १२.१९ ॥  

अनृतं साहसं माया मूर्खत्वमति लोभता॥  
अशौचं निर्घृणत्वं च स्त्रीणां दोषाः स्वभावजाः॥ १२.२० ॥  

निःस्नेहत्वं च विज्ञेयं धूर्तत्वं चैव तत्त्वतः॥  
स्वस्त्रीणां चैव विज्ञेया दोषा नास्त्यत्र संशयः॥ १२.२१ ॥  

यथैव श्वापदानां च वृका हिंसापरायणाः॥  
काका यताण्डजानां च श्वापदानां च जम्बुकाः॥  
धूर्ता तथा मनुष्याणां स्त्रीज्ञेया सततं बुधैः॥ १२.२२ ॥  

मया सह भवद्भिश्च कथं सख्यं प्रवर्तते॥  
सर्वथात्र न विज्ञेयाः के यूयं चैव क ह्यहम्॥ १२.२३ ॥  

तस्माद्भवद्भिः सञ्चिन्त्यकार्याकार्यविचक्षणैः॥  
कर्तव्यं परया बुद्ध्या प्रयातासुरसत्तमाः॥ १२.२४ ॥  

॥बलिरुवाच॥  
अद्यामृतं च सर्वेषां विभजस्व यथातथम्॥  
त्वया दत्तं च गृह्णीमः सत्यंसत्यं वदामि ते॥ १२.२८ ॥  

एवमुक्ता तदा देवी मोहिनी सर्वमङ्गला॥  
उवाचाथासुरान्सर्वान्रोचयँल्लौकिकीं स्थितिम्॥ १२.२९ ॥  

॥ भगवानुवाच॥  
यूयं सर्वे कृतार्थाश्च जाता दैवेन केनचित्॥  
अद्योपावाससंयुक्ता अमृतस्याधिवासनम्॥ १२.३० ॥  

क्रियतामसुराः श्रेष्ठाः शुभेच्छा किञ्चिदस्ति वः॥  
श्वेभूते पारणं कुर्याद्व्रतार्चनरतिश्च वः॥ १२.३१ ॥  

न्यायोपार्जितवित्तेन दशमांशेन धीमता॥  
कर्तव्यो विनियोगश्च ईशप्रीत्यर्थहेतवे॥ १२.३२ ॥  

तथेति मत्वा ते सर्वे यथोक्तं देवमायया॥  
चक्रुस्तथैव दैतेया मोहिता नातिकोविदाः॥ १२.३३ ॥  

मयासुरेण च तदा भवनानि कृतानि वै॥  
मनोज्ञानि महार्हाणि सुप्रभाणि महान्ति च॥ १२.३४ ॥  

तेषुपविष्टास्ते सर्वे सुस्नाताः समलङ्कृताः॥  
स्थापयित्वा सुसंरब्धाः पूर्णं कलशमग्रतः॥ १२.३५ ॥  

रात्रौ जागरणं सर्वैः कृतं परमया मुदा॥  
अथोषसि प्रवृत्ते च प्रातःस्नानयुता भवन्॥ १२.३६ ॥  

असुरा बलिमुख्याश्च पङ्क्तिभूता यताक्रमम्॥  
सर्वमावश्यकं कृत्वा तदा पानरता भवन्॥ १२.३७ ॥  

बलिश्च वृषपर्वा च नमुचिः शङ्ख एव च॥  
सुदंष्ट्रश्चैव संह्लादी कालनेमिर्विभीषणः॥ १२.३८ ॥  

वातापिरिल्वलः कुम्भो निकुम्भः प्रच्छदस्तथा॥  
तथा सुन्दोपसुन्दौ च निशुम्भः शुम्भ एव च॥ १२.३९ ॥  

महिषो महिषाक्षश्च बिडालाक्षः प्रतापवान्॥  
चिक्षुराख्यो महाबाहुर्जृभणोऽथ वृषासुरः॥ १२.४० ॥  

विबाहुर्बाहुको घोरस्तथा वै घोरदर्शनः॥  
एते चान्ये च बहवो दैत्यदानवराक्षसाः॥  
यथाक्रमं चोपविष्टा राहुः केतुस्तथैव च॥ १२.४१ ॥  

तेषां तु कोटिसङ्ख्यानां दैत्यानां पङ्क्तिरास्थिता॥ १२.४२ ॥  

ततस्तया तदा देव्या अमृतार्थं हि वै द्विजाः॥  
यज्जातं तच्छृणउध्वं हि तया देव्या कृतं महत्॥ १२.४३ ॥  

सर्वे विज्ञापिताः सद्यो गृहीतकलशा तदा॥  
शोभया परया युक्ता साक्षात्सा विष्णुमोहिनी॥ १२.४४ ॥  

करस्थेन तदा देवी कलशेन विराजिता॥  
शुशुभे परया कान्त्या जगन्मङ्गलमङ्गला॥ १२.४५ ॥  

परिवेषधराः सर्वे सुरास्ते ह्यसुरान्तिकम्॥  
आगतास्तत्क्षणादेव यत्र ते ह्यसुरोत्तमाः॥ १२.४६ ॥  

तान्दृष्ट्वा मोहिनी सद्य उवाच प्रमदोत्तमा॥ १२.४७ ॥  

॥मोहिन्युवाच॥  
एते ह्यतिथयो ज्ञेया धर्म्मसर्वस्वसाधनाः॥  
एभ्यो देयं यताशक्त्या यदि सत्यं वचो मम॥  
प्रमाणं भवतां चाद्य कुरुध्वं मा विलम्बथ॥ १२.४८ ॥  

परेषामुपकारं च ये कुर्वन्ति स्वशक्तितः॥  
धन्यास्ते चैव विज्ञेयाः पवित्राः लोकपालकाः॥ १२.४९ ॥  

केवलात्मोदरार्थाय उद्योगं ये प्रकुर्वते॥  
ते क्लेशभागिनो ज्ञेया नात्र कार्या विचारणा॥ १२.५० ॥  

तस्माद्विभजनं कार्यं मयैतस्य शुभव्रताः॥  
देवेभ्यश्च प्रयच्छध्वं यद्धि चात्मप्रियाप्रियम्॥ १२.५१ ॥  

इत्युक्ते वचने देव्या तथा चक्रुरतं द्रिताः॥  
आह्वयामासुरसुराः सर्वान्देवान्सवासवान्॥ १२.५२ ॥  

उपविष्टाश्च ते सर्वे अमृतार्थं च भो द्विजाः॥  
तेषूपविश्यमानेषु ह्युवाच परमं वचः॥  
मोहिनी सर्वधर्म्मज्ञा असुराणां स्मयन्निव॥ १२.५३ ॥  

॥मोहिन्युवाच॥  
आदौ ह्यभ्यागताः पूज्या इति वै वैदिकी श्रुतिः॥ १२.५४ ॥  

तस्माद्यूयं वेदपराः सर्वे देवपरायणाः॥  
ब्रुवन्तु त्वरितेनैव आदौ केषां ददाम्यहम्॥  
अमृतं हि महाभागा बलिमुख्या वदन्तु भोः॥ १२.५५ ॥  

बलिनोक्ता तदा देवी यत्ते मनसि रोचते॥  
स्वामिनी त्वं न सन्देहो ह्यस्माकं सुन्दरानने॥ १२.५६ ॥  

एवं सम्मानिता तेन बलिना भावितात्मना॥  
परिवेषणकार्यार्थं कलशं गृह्य सत्वरा॥ १२.५७ ॥  

तस्मान्नरेन्द्रकरभोरुलसद्दृकूला श्रोणीतटालसगतिर्मविह्वलाङ्गी॥  
सा कूजती कनकनूपुरसिञ्जितेन कुम्भस्तनी कलशपाणिरथाविवेश॥ १२.५८ ॥  

तदा तु देवी परिवेषयन्ती सा मोहिनी देवगणाय साक्षात्॥  
ववर्ष देवेषु सुधारसं पुनः पुनः सुधाहाररसामृतं यथा॥ १२.५९ ॥  

पुनश्च ते देवगणाः सुधारसं दत्तं तया परया विश्वमूर्त्या॥  
बलिमुख्याः सह लोकपाला गन्धर्वयक्षाप्सरसां गणाश्च॥ १२.६० ॥  

सर्वे दैत्या आसनस्था पुनश्च ते देवगणाः सुधारसं दत्तं पीडिताश्च॥  
तूष्णीम्भूता बलिमुख्या द्विजेन्द्रा मनस्विनो ध्यानपरा बभूवुः॥ १२.६१ ॥  

ततस्तथाविधान्दृष्ट्वा दैत्यांस्तान्मोहमाश्रितान्॥  
तदा राहुश्च केतुश्च द्वावेतौ दैत्यपुङ्गवौ॥ १२.६२ ॥  

देवानां रूपमास्थाय अमृतार्थं त्वरान्वितौ॥  
उपविष्टौ तदा पङ्क्त्यां देवानाममृतार्थिनौ॥ १२.६३ ॥  

यदामृतं पातुकामो राहुः परमदुर्जयः॥  
चन्द्रार्काभ्यां प्रकथितो विष्णोरमिततेजसः॥ १२.६४ ॥  

तदा तस्य शिरश्छिन्नं राहोर्दुर्विग्रहस्य च॥  
शिवरो गगनमापेदे कबन्धं च महीतले॥  
भ्रममाणं तदा ह्यद्रींश्चूर्णयामास वै तदा॥ १२.६५ ॥  

साद्रिश्च सर्वभूलोकश्चूर्णितश्च तदाऽभवत्॥  
तया तेन च देहेन चूर्णितं सचराचरम्॥ १२.६६ ॥  

दृष्ट्वा तदा महादेवस्तस्योपरि तु संस्थितः॥  
निवासः सर्वदेवानां तस्याः पादतलेऽभवत्॥ १२.६७ ॥  

पीडनं तत्समीपेथ निवास इति नाम वै॥ १२.६८ ॥  

महतामालयं यस्माद्यस्यास्तच्चरणाम्बुजम्॥  
महालयेति विख्याता जगत्त्रयविमोहिनी॥ १२.६९ ॥  

केतुश्च धूमरूपोऽसावाकाशे विलयं गतः॥  
सुधां समर्प्य चन्द्राय तिरोधानगतोऽभवत्॥ १२.७० ॥  

वासुदेवो जगद्योनिर्जगतां कारणं परम्॥  
विष्णोः प्रसादात्तज्जातं सुराणां कार्यसिद्धिदम्॥ १२.७१ ॥  

असुराणां विनाशाय जातं दैवविपर्ययात्॥  
विना दैवेन जानीध्वमुद्यमो हि निरर्थकः॥ १२.७२ ॥  

यौगपद्येन तैः सर्वैः क्षीराब्धेर्मन्थनं कृतम्॥  
सिद्धिर्जाता हि देवानामसिद्धिरसुरान्प्रति॥ १२.७३ ॥  

ततश्च ते देववरान्प्रकोपिता दैत्याश्च मायाप्रवि मोहिताः पुनः॥  
अनेकशस्त्रास्त्रयुतास्तदाऽभवन्विष्णौ गते गर्जमानास्तदानीम्॥ १२.७४ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे केदारखण्डे समुद्रमन्थनाख्याने देवानाममृतप्राशनवर्णनन्नाम
द्वादशोऽध्यायः॥ १२ ॥ ।  
छ ॥  

