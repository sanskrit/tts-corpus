+++
title = "३३"

+++
[अध्यायः ३३]



वेदव्यासः

अध्यायः ३३  
॥ऋषय ऊचुः॥  
किन्नामा च किरातोऽभूत्किं तेन व्रतमाहितम्॥  
तत्त्वं कथय विप्रेन्द्र परं कौतूहलं हि नः॥ ३३.१ ॥  

तत्सर्वं श्रोतुमिच्छामो याथातथ्येन कथ्यताम्॥  
न ह्यन्यो विद्यते लोके त्वद्विना वदतां वरः॥  
तस्मात्कथ भो विप्र सर्वं शुश्रूषतां हि नः॥ ३३.२ ॥  

एवमुक्तस्तदा तेन शौनकेन महात्मना॥  
कथयामास तत्सर्वं पुष्कसेन कृतं यत्॥ ३३.३ ॥  

॥लोमश उवाच॥  
आसीत्पुरा महारौद्रश्चडोनाम दुरात्मवान्॥  
क्रूरसङ्गो निष्कृतिको भूतानां भयवाहकः॥ ३३.४ ॥  

जालेन मत्स्यान्दुष्टात्मा घातयत्यनिशं खलु॥  
भल्लैर्मृगाञ्छापदांश्च कृष्णसारांश्च शल्लकान्॥ ३३.५ ॥  

खड्गांश्चैव च दुष्टात्मा दृष्ट्वा कांश्चिच्च पापवान्॥  
पक्षिणोऽघातयत्क्रुद्धो ब्राह्मणांश्च विशेषतः॥ ३३.६ ॥  

लुब्धको हि महापापो दुष्टो दुष्टजनप्रियः॥  
भार्या तथाविधआ तस्य पुष्कसस्य महाभया॥ ३३.७ ॥  

एवं विहरतस्तस्य बहुकालोत्यवर्तत॥  
गते बहुतिथेकाले पापौघनिरतस्य च॥ ३३.८ ॥  

निषङ्गे जलमादाय क्षुत्पिपासार्द्दितो भृशम्॥  
एकदा निशि पापीयाच्छ्रीवृक्षोपरि संस्थितः॥  
कोलं हन्तुं धनुष्पाणिर्जाग्रच्चानिमिषेण हि॥ ३३.९ ॥  

माघमासेऽसितायां वै चतुर्दश्यामथाग्रतः॥  
मृगमार्गविलोकार्थी बिल्वपत्राण्यपातयत्॥ ३३.१० ॥  

श्रीवृक्षपर्णानि बहूनि तत्र स च्छेदयामास रुषान्वितोपि॥  
श्रीवृक्षमूले परिवर्तमाने लिङ्गं तस्योपरिदृष्टभावः॥ ३३.११ ॥  

ववर्ष गण्डूषजलं दुरात्मा यदृच्छया तानि शिवे पतन्ति॥  
श्रीवृक्षपर्णानि च दैवयोगाज्जातं च सर्वं शिवपूजनं तत्॥ ३३.१२ ॥  

गण्डूषवारिणा तेन स्नपनं च कृतं महत्॥  
बिल्वपत्रैरसङ्ख्यातैरर्चनं महत्कृतम्॥ ३३.१३ ॥  

अज्ञानेनापि भो विप्राः पुष्कसेन दुरात्मना॥  
माघमासेऽसिते पक्षे चतुर्दश्यां विधूदये॥ ३३.१४ ॥  

पुष्कसोऽथ दुराचारो वॉक्षादवततार सः॥  
आगत्य जलसङ्काशं मत्स्यान्हन्तुं प्रचक्रमे॥ ३३.१५ ॥  

लुब्ध कस्यापि भार्याभून्नाम्ना चैव घनोदरी॥  
दुष्टा सा पापनिरता परद्रव्यापहारिणी॥ ३३.१६ ॥  

गृहान्निर्गत्य सायाह्ने पुरद्वारबहिः स्थिता॥  
वनमार्गं प्रपश्यन्ती पत्युरागमनेच्छया॥ ३३.१७ ॥  

चिराद्भर्तरी नायाते चिन्तयामास लुब्धकी॥  
अद्य सायाह्नवेलायामागताः सर्वलुब्धकाः॥ ३३.१८ ॥  

तमः स्तोमेन सञ्छन्नाश्चतस्रो विदिशो दिशः॥  
रात्रौ यामद्वयं यातं किं मतङ्गः समागतः॥ ३३.१९ ॥  

किं वा केसरलोभेन सिंहेनैव विदारितः॥  
किं भुजङ्गफणारत्नहारी सर्पविषार्दितः॥ ३३.२० ॥  

किं वा वराहदंष्ट्राग्रघातैः पञ्चत्वमागतः॥  
मधुलोभेन वृक्षाग्रात्स वै प्रपतितो भुवि॥ ३३.२१ ॥  

क्वान्वेषयामि पृच्छामि क्व गच्छामि च कं प्रति॥  
एवं विलप्य बहुधा निवृत्ता स्वं गृहं प्रति॥ ३३.२२ ॥  

नैवान्नं नो जलं किञ्चिन्न भुक्तं तद्दिने तया॥  
चिन्तयन्ती पतिं चापि लुब्धकी त्वयन्निशाम्॥ ३३.२३ ॥  

अथ प्रभाते विमले पुष्कसी वनमाययौ॥  
अशनार्थं च तस्यान्नमादाय त्वरिता सती॥ ३३.२४ ॥  

भ्रममाणावने तस्मिन्ददर्श महतीं नदीम्॥  
तस्यास्तीरे समासीनं स्वपतिं प्रेक्ष्य हर्षिता॥ ३३.२५ ॥  

तदन्नं कूलनः स्थाप्य नदीं तर्तुं प्रचक्रमे॥  
निरीक्ष्य चाथ मत्स्यान्स जालप्रोतान्समानयत्॥ ३३.२६ ॥  

तावत्तयोक्तश्चण्डोऽसावेहि शीघ्रं च भक्षय॥  
अन्नं त्वदर्थमानीतमुपोष्य दिवसं मया॥ ३३.२७ ॥  

कृतं किमद्य रे मन्द गतेऽहनि च किं कृतम्॥  
नाऽशितं च त्वया मूढ लङ्घितेनाद्य पापिना॥ ३३.२८ ॥  

नद्यां स्नातौ तथा तौ च दम्पती च शुचि व्रतौ॥  
यावद्गतश्च भोक्तुं स तावच्छ्वा स्वयमागतः॥ ३३.२९ ॥  

तेन सर्वं भक्षितं च तदन्नं स्वयमेव हि॥  
चण्डी प्रकुपिता चैव श्वानं हन्तुमुपस्थिता॥ ३३.३० ॥  

आवयोर्भक्षितं चान्नमनेनैव च पापिना॥  
किं च भक्षयसे मूढ भविताद्य वुभुक्षितः॥ ३३.३१ ॥  

एवं तयोक्तश्चण्डोऽसौ बभाषे तां शिवप्रियः॥  
यच्छुना भक्षितं चान्नं तेनाहं परितोषितः॥ ३३.३२ ॥  

किमनेन शरीरेण नश्वरेण गतायुषा॥  
शरीरं दुर्लभं लोके पूज्यते क्षणभङ्गुरम्॥ ३३.३३ ॥  

ये पुष्णन्ति निजं देहं सर्वभावेन चाहताः॥  
मूढास्ते पापिनो ज्ञेया लोकद्वयबहिष्कृताः॥ ३३.३४ ॥  

तस्मान्मानं परित्यज्य क्रोधं च दुरवग्रहम्॥  
स्वस्था भव विमर्शेन तत्त्वबुद्ध्या स्थिरा भव॥ ३३.३५ ॥  

बोधिता तेन चण्डी सा पुष्कसेन तदा भृशम्॥  
जागरादि च सम्प्राप्तः पुष्कसोऽपि चतुर्दशीम्॥ ३३.३६ ॥  

शिवरात्रिप्रसङ्गाच्च जायते यद्ध्यसंशयम्॥  
तज्ज्ञानं परमं प्राप्तः शिवरात्रिप्रसङ्गतः॥ ३३.३७ ॥  

यामद्वयं च सञ्जातममावास्यां तु तत्र वै॥  
आगताश्च गणास्तत्र बहवः शिवनोदिताः॥ ३३.३८ ॥  

विमानानि बहून्यत्र आगतानि तदन्तिकम्॥  
दृष्टानि तेन तान्येव विमानानि गणास्तथा॥ ३३.३९ ॥  

उवाच परया भक्त्या पुष्कसोऽपि च तान्प्रति॥  
कस्मात्समागता यूयं सर्वे रुद्राक्षधारिणः॥ ३३.४० ॥  

विमानस्थाश्च केचिच्च वृषारूढाश्च केचन॥  
सर्वे स्फटिकसङ्काशाः सर्वे चन्द्रार्द्धशेखराः॥ ३३.४१ ॥  

कपर्द्दिनश्चर्मपरीतवाससो भुजङ्गभोगैः कृतहारभूषणाः॥  
श्रियान्विता रुद्रसमानवीर्या यथातथं भो वदतात्मनोचितम्॥ ३३.४२ ॥  

पुष्कसेन तदा पृष्टा ऊचुः सर्वे च पार्पदाः॥  
रुद्रस्य देवदेवस्य सन्नम्राः कमलेक्षणाः॥ ३३.४३ ॥  

॥गणा ऊचुः॥  
प्रेषिताः स्मो वयं चण्ड शिवेन परमेष्ठिना॥  
आगच्छ त्वरितो भुत्वा सस्त्रीको या नमारुह॥ ३३.४४ ॥  

लिङ्गार्च्चनं कृतं यच्च त्वया रात्रौ शिवस्य च॥  
तेन कर्मविपाकेन प्राप्तोऽसि शिवसन्निधिम्॥ ३३.४५ ॥  

तथोक्तो वीरभद्रेण उवाच प्रहसन्निव॥  
पुष्कसोऽपि स्वया बुद्ध्या प्रस्तावसदृशं वचः॥ ३३.४६ ॥  

॥पुष्कस उवाच॥  
किं मया कृतमद्यैव पापिना हिंसकेन च॥  
मृगयारसिकेनैव पुष्कसेन दुरात्मना॥ ३३.४७ ॥  

पापाचारो ह्यहं नित्यं कथं स्वर्गं व्रजाम्यहम्॥  
कथं लिङ्गार्चनमिदं कृतमस्ति तदुच्यताम्॥ ३३.४८ ॥  

परं कौतुकमापन्नः पृच्छामि त्वां यथातथम्॥  
कथयस्व महाभाग सर्वं चैव यथाविधि॥ ३३.४९ ॥  

इत्येवं पृच्छतस्तस्य पुष्कसस्य यथाविधि॥  
कथयामास तत्सर्वं शिवधर्म मुदान्वितः॥ ३३.५० ॥  

॥वीरभद्र उवाच॥  
देवदेवो महादेवो देवानां पतिरीश्वरः॥  
परितुष्टोऽद्य हे चण्ड स महेश उमापतिः॥ ३३.५१ ॥  
प्रासङ्गिकतया माघे कृतं लिङ्गार्चनं त्वया॥  
शिवतुष्टिकरं चाद्य पूतोऽसि त्वं न संशयः॥  
शिवरात्र्यां प्रसङ्गेन कृतमर्चनमेव च॥ ३३.५२ ॥  

कोलं निरीक्षमाणेन बिल्वपत्राणि चैव हि॥  
च्छेदितानि त्वया चण्ड पतितानि तदैव हि॥  
लिङ्गस्य मस्तके तानि तेन त्वं सुकृती प्रभो॥ ३३.५३ ॥  

ततश्च जागरो जातो महान्वृक्षोपरि ध्रुवम्॥  
तेनैव जागरेणैव तुतोष जगदीश्वरः॥ ३३.५४ ॥  

छलेनैव महाभाग कोलसन्दर्शनेन हि॥  
शिवरात्रिदिने चात्र स्वप्नस्ते न च योषितः॥ ३३.५५ ॥  

तेनोपवासेन च जागरेण तुष्टो ह्यसौ देववरो महात्मा॥  
तव प्रसादाय महानुभावो ददाति सर्वान्वरदो महांश्च॥ ३३.५६ ॥  

एवमुक्तस्तदा तेन वीरभद्रेण धीमता॥  
पुष्कसोऽपि विमानाग्र्यमारुहोह च पश्यताम्॥ ३३.५७ ॥  

गणानां देवतानां च सर्वेषां प्राणिनामपि॥  
तदा दुन्दुभयो नेदुर्भेर्यस्तूर्याण्यनेकशः॥ ३३.५८ ॥  

वीणावेणुमृदङ्गानि तस्य चाग्रे गतानि च॥  
जगुर्गन्धर्वपतयो ननृतुश्चाप्सरोगणाः॥ ३३.५९ ॥  

विद्याधरगणाः सर्वे तुष्टुवुः सिद्धचारणाः॥  
चामरैवर्वीज्यमानो हि च्छत्रैश्च विविधैरपि॥  
महोत्सवेन महता आनीतो गन्धमादनम्॥ ३३.६० ॥  

शिवसान्निध्यमागच्चण्डोसौ तेन कर्मणा॥  
शिवरात्र्युपवासेन परं स्थानं समागमत्॥ ३३.६१ ॥  

पुष्कसोऽपि तथा प्राप्तः प्रसङ्गेन सदाशिवम्॥  
किं पुनः श्रद्धया युक्ताः शिवाय परमात्मने॥ ३३.६२ ॥  

पुष्पादिकं फलं गन्धं ताम्बूलं भक्ष्यमृद्धिमत्॥  
ये प्रयच्छन्ति लोकेऽस्मिन्रुद्रास्ते नात्र संशयः॥ ३३.६३ ॥  

चण्डेन वै पुष्कसेन सफलं तस्य चाभवत्॥  
प्रसङ्गेनापि तेनैव कृतं तच्चाल्पबुद्धिना॥ ३३.६४ ॥  

॥ऋषय ऊचुः॥  
किं फलं तस्य चोद्देशः केन चैव पुना कृतम्॥  
कस्माद्व्रतमिदं जातं कृतं केन पुरा विभो॥ ३३.६५ ॥  

॥लोमश उवाच॥  
यदा सृष्टं जगत्सर्वं ब्रह्मणा परमेष्ठिना॥  
कालचक्रं तदा जातं पुरा राशिमन्विताम्॥ ३३.६६ ॥  

द्वादश राशयस्तत्र नक्षत्राणि तथैव च॥  
सप्तविंशतिसङ्ख्यानि मुख्यानि xxxxxx सिद्धये॥ ३३.६७ ॥  

एभिः सर्वं प्रचण्डं च राशिभिरुडुभिस्तथा॥  
कालचक्रान्वितः कालः क्रीडयन्सृजते जगत्॥ ३३.६८ ॥  

आब्रह्मस्तम्बपर्यन्तं सृजत्य वति हन्ति च॥  
निबद्धमस्ति तेनैव कालेनैकेन भो द्विजाः॥ ३३.६९ ॥  

कालो हि बलवाँल्लोके एक एव न चापरः॥  
तस्मात्कालात्मकं सर्वमिदं नास्त्यत्र संशयः॥ ३३.७० ॥  

आदौ कालः कालनाच्च लोकनायकनायकः॥  
ततो लोका हि सञ्जाताः सृष्टिश्च तदनन्तरम्॥ ३३.७१ ॥  

सृष्टेर्लवो हि सञ्जातो लवाच्च क्षणमेव च॥  
क्षणाच्च निमिषं जातं प्राणिनां हि निरन्तरम्॥ ३३.७२ ॥  

निमिषाणां च षष्ट्या वै फल इत्यभिधीयते॥  
पञ्चदश्या अहोरात्रैः पक्षइत्यभिधीयते॥ ३३.७३ ॥  

पक्षाभ्यां मास एव स्यान्मासा द्वादश वत्सरः॥  
तं कालं ज्ञातुकामेन कार्यं ज्ञानं विचक्षणैः॥ ३३.७४ ॥  

प्रतिपद्दिनमारभ्य पौर्णमास्यन्तमेव च॥  
पक्षं पूर्णो हि यस्माच्च पूर्णिमेत्यभिधीयते॥ ३३.७५ ॥  

पूर्णचन्द्रमसी या तु सा पूर्णा देवताप्रिया॥  
नष्टस्तु चन्द्रो यस्यां वा अमा सा कथिता बुधैः॥ ३३.७६ ॥  

अग्निष्वात्तादिपितॄणां प्रियातीव बभूव ह॥  
त्रिंशद्दिनानि ह्येतानि पुण्यकालयुतानि च॥  
तेषां मध्ये विशेषो यस्तं श्रृणुध्वं द्विजोत्तमाः॥ ३३.७७ ॥  

योगानां वा व्यतीपात ऊडूनां श्रवणस्तथा॥  
अमावास्या तिथीनां च पूर्णिमा वै तथैव च॥ ३३.७८ ॥  

सङ्क्रान्तयस्तथाज्ञेयाः पवित्रा दानकर्मणि॥  
तथाष्टमी प्रिया शम्भोर्गणेशस्य चतुर्थिका॥ ३३.७९ ॥  

पञ्चमी नागराजस्य कुमारस्य च षष्ठिका॥  
भानोश्च सप्तमी ज्ञेया नवमी चण्डिकाप्रिया॥ ३३.८० ॥  

ब्रह्मणो दशमी ज्ञेया रुद्रस्यैकादशी तथा॥  
विष्णुप्रिया द्वादशी च अन्तकस्य त्रयोदशी॥ ३३.८१ ॥  

चतुर्द्दशी तथा शम्भोः प्रिया नास्त्यत्र संशयः॥  
निशीथसंयुता या तु कृष्णपक्षे चतुर्द्दशी॥  
उपोष्या सा तिथिः श्रेष्ठा शिवसायुज्यकारिणी॥ ३३.८२ ॥  

शिवरात्रितिथिः ख्याता सर्वपापप्रणाशिनी॥  
अत्रैवोदाहरन्तीममितिहासं पुरातनम्॥ ३३.८३ ॥  

ब्राह्मणी विधवा काचित्पुरा ह्यासीच्च चञ्चला॥  
श्वपचाभिरता सा च कामुकी कामहेतुतः॥ ३३.८४ ॥  

तस्यां तस्य सुतो जातः श्वपचस्य दुरात्मनः॥  
दुः सहो दुष्टनामात्मा सर्वधर्मबहिष्कृतः॥ ३३.८५ ॥  

महापापप्रयोगाच्च पापमारभते सदा॥  
कितवश्च सुरापायी स्तेयी च गुरुतल्पगः॥ ३३.८६ ॥  

मृगयुश्च दुरात्मासौ कर्मचण्डाल एव सः॥  
अधर्मिष्ठो ह्यसद्वृत्तः कदाचिच्च शिवालयम्॥  
शिवरात्र्यां च सम्प्राप्तो ह्युषितः शिवसन्निधौ॥ ३३.८७ ॥  

श्रवणं शैवशास्त्रस्य यदृच्छाजातमन्तिके॥  
शिवस्य लिङ्गरूपस्य स्वयम्भुवो यदा तदा॥ ३३.८८ ॥  

स एकत्रोषितो दुष्टः शिवरात्र्यां तु जागरात्॥  
तेन कर्मविपाकेन पुण्यां योनिमवाप्तवान्॥ ३३.८९ ॥  

भुक्त्वा पुण्यतामाँल्लोकानुषित्वा शाश्वतीः समाः॥  
चित्राङ्गदस्य पुत्रोभूद्भूपालेश्वरलक्षणः॥ ३३.९० ॥  

नाम्ना विचित्रवीर्योऽसौ सुभगः सन्दुरी प्रियः॥  
राज्यं महत्तरं प्राप्य निःस्तम्भो हि महानभूत्॥ ३३.९१ ॥  

शिवे भक्तिं प्रकुर्वाणः शिवकर्मपरोऽभवत्॥  
शैवशास्त्रं पुरस्कृत्य शिवपूजनतत्परः॥  
रात्रौ जागरणं यत्नात्करोति शिवसन्निधौ॥ ३३.९२ ॥  

शिवस्य गाथा गायंस्तु आनन्दाश्रुकणान्मुहुः॥  
प्रमुञ्चंश्चैव नेत्राभ्यां रोमाञ्चपुलकावृतः॥ ३३.९३ ॥  

आयुष्यं च गतं तस्य शिवध्यानपरस्य च॥  
शिवो हि सुलभो लोके पशूनां ज्ञाननिनामपि॥ ३३.९४ ॥  

संसेवितुं सुखप्राप्त्यै ह्येक एव सदाशिवः॥  
शिवरात्र्युपवासेन प्राप्तो ज्ञानमनुत्तमम्॥ ३३.९५ ॥  

ज्ञानात्सर्वमनुप्राप्तं भूतसाम्यं निरन्तरम्॥  
सर्वभूतात्मकं ज्ञात्वा केवलं च सदा शिवम्॥  
विना शिवेन यत्किञ्चिन्नास्ति वस्त्वत्र न क्वचित्॥ ३३.९६ ॥  

एवं पूर्णं निष्प्रपञ्चं ज्ञानं प्राप्नोति दुर्लभम्॥  
प्राप्तज्ञानस्तदा राजा जातो हि शिववल्लभः॥ ३३.९७ ॥  

मुक्तिं सायुज्यतां प्राप्तः शिवरात्रेरुपोषणात्॥  
तेन लब्धं शिवाज्जन्म पुरा यत्कथितं मया॥ ३३.९८ ॥  

दाक्षायणीवीयो गाच्च जटाजूटेन विस्तरात्॥  
य उत्पन्नो मस्तकाच्च शिवस्य परमात्मनः॥  
वीरभद्रेति विख्यातो दक्षयज्ञविनाशनः॥ ३३.९९ ॥  

शिवरात्रिव्रतेनैव तारिता बहवः पुरा॥  
प्राप्ताः सिद्धिं पुरा विप्रा भरताद्याश्च देहिनः॥ ३३.१०० ॥  

मान्धाता धुन्धुमारिश्च हरिश्चन्द्रादयो नृपाः॥  
प्राप्ताः सिद्धिमनेनेव व्रतेन परमेण हि॥ ३३.१०१ ॥  

ततो गिरीशो गिरिजासमेतः क्रीडान्वितोऽसौ गिरिराजमस्तके॥  
द्यूतं तथैवाक्षयुतं परेशो युक्तो भवान्या स भृशं चकार॥ ३३.१०२ ॥  

इति श्रीस्कान्दे महापुराण एकाशीतिसाहस्त्र्यां संहितायां प्रथमे
माहेश्वरखण्डे केदारखण्डे शिवरात्रिव्रतमाहात्म्यवर्णनन्नाम
त्रयस्त्रिंशोऽध्यायः॥ ३३ ॥ छ ॥  

