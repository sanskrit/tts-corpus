+++
title = "१८"

+++
[अध्यायः १८]



वेदव्यासः

अध्यायः १८  

॥लोमश उवाच॥  
कर्मणा परिभूतो हि महेन्द्रो गुरुमब्रवीत्॥  
विना यत्नेन सङ्क्लेसात्तर्तुं कर्म्म किमुच्यताम्॥ १८.१ ॥  
बृहस्पतिरुवाचेदं त्यक्त्वा चैवामरावतीम्॥  
यास्यामोऽन्यत्र सर्वे वै सकुटुम्बा जिगीपवः॥ १८.२ ॥  
तथा चक्रुः सुराः सर्वे हित्वा चैवामरावतीम्॥  
बर्हिणो रुपमास्थाय गतः सद्यः पुरन्दरः॥ १८.३ ॥  
काको भूत्वा यमः साक्षात्कृकलासो धनाधिपः॥  
अग्निः कपोतको भूत्वा भेको भूत्वा महेश्वरः॥ १८.४ ॥  
नैर्ऋतस्तत्क्षणादेव कपोतोऽभूत्ततो गतः॥  
पाशी कपिञ्जलो भूत्वा वायुः पारावतोऽभवत्॥ १८.५ ॥  
एवं नानातनुभृतो हित्वा ते त्रिदिवं गताः॥  
कश्यपस्याश्रमं पुण्यं सम्प्राप्तास्ते भयातुराः॥ १८.६ ॥  
अदितिं मातरं सर्वे शशंसुर्दैत्यचेष्टितम्॥ १८.७ ॥  
अप्रियं तदुपाकर्ण्य ह्यदितिः पुत्रलालसा॥  
उवाच कश्यपं सा तु सुराणां व्यसनं महत्॥  
महर्षे श्रयतां वाक्यं श्रुत्वा तत्कर्तुमर्हसि॥ १८.८ ॥  
दैत्यैः पराजिता देवा हित्वा चैवामरावतीम्॥  
त्वदीयमाश्रमं प्राप्तास्तान्रक्षस्व प्रजापते॥ १८.९ ॥  
तस्यास्तद्वचनं श्रुत्वा कश्यपो वाक्यमब्रवीत्॥  
तपसा महता तन्वि जानीहि त्वं च भामिनि॥  
अजेया ह्यसुराः साध्वि भृगुणा ह्यनुमोदिताः॥ १८.१० ॥  
तेषां जयो हि तपसा उग्रेणाऽऽद्येन भामिनि॥  
कुरु शीघ्रतरेणैव सुराणां कार्यसिद्धये॥ १८.११ ॥  
व्रतमेतन्महाभागे कथयाम्यर्थसिद्धये॥  
तत्कुरुष्व प्रयत्नेन यथोक्तविधिना शुभे॥ १८.१२ ॥  
मासि भाद्रपदे देवि दशम्यां नियता शुचिः॥  
एकभक्तं प्रकुर्वीत विष्णोः प्रीत्यर्थमेव च॥ १८.१३ ॥  
प्रर्थनीयो हरिः साक्षात्सर्वकामवरेश्वरः॥  
मन्त्रेणानेन सुभगे तद्भक्तैर्वरवर्णिनि॥ १८.१४ ॥  
तव भक्तोस्म्यहं नाथ दशम्यादिदिनत्रयम्॥  
व्रतं चराम्यहं विष्णो अनुज्ञां दातुमर्हसि॥ १८.१५ ॥  
अनेनैव च मन्त्रेण प्रार्थनीयो जगत्पतिः॥  
एकभक्तं प्रकुर्वीत तच्च भक्तं च केवलम्॥ १८.१६ ॥  
रम्भापत्रे च भोक्तव्यं वर्जितं लवणेन हि॥  
एकादश्यां चोपवासं प्रकुर्वीत प्रयत्नतः॥ १८.१७ ॥  
रात्रौ जागरणं कुर्यात्प्रयत्नेन सुमध्यमे॥  
द्वादश्यां निपुणत्वेन पारणा तु विधानतः॥  
कर्तव्या ज्ञातिभिः सार्द्धं भोजयित्वा द्विजीत्तमान्॥ १८.१८ ॥  
एवं द्वादशमासांस्तु कुर्याद्व्रतमतन्द्रितः॥  
मासि भाद्रपदे प्राप्ते एकादश्यां प्रयत्नतः॥  
विष्णुमभ्यर्च्य यत्नेन कलशोपरि संस्थितम्॥ १८.१९ ॥  
सौवर्णं राजतं वापि यताशक्त्या प्रकल्पयेत्॥  
श्रवणेन तु संयुक्तां द्वादशीं पापनाशिनीम्॥  
व्रती उपवसेद्यत्नात्सर्वदोषप्रशान्तये॥ १८.२० ॥  
एवं हि कश्यपेनोक्तं श्रुत्वाऽदितिरथाचरत्॥  
व्रतं सांवत्सरं यावन्नियमेन समन्वितता॥ १८.२१ ॥  
वर्षान्तेन व्रतेनैव परितुष्टो जनार्दनः॥  
प्रादुर्बभूव द्वादश्यां श्रवणेन तदा द्विजाः॥ १८.२२ ॥  
बटुरूपधरः श्रीशो द्विभुजः कमलेक्षमः॥  
अतसीपुष्पसङ्काशो वनमालाविभूषितः॥ १८.२३ ॥  
तं दृष्ट्वा विस्मयाविष्टा पूजामध्येऽदितिस्तदा॥  
कश्यपेन समायुक्ता साऽस्तौषीत्कमलेक्षणा॥ १८.२४ ॥  
॥अदितिरुवाच॥  
नमोनमः कारणकारणाय ते विश्वात्मने विश्वसृजे चिदात्मने॥  
वरेण्यरूपाय परावरात्मने ह्यकुण्ठबोधाय नमोनमस्ते॥ १८.२५ ॥  
इति स्मृतस्तदाऽदित्या देवानां परिरच्युतः॥  
प्रहस्य भगवानाह अदितिं देवमातरम्॥ १८.२६ ॥  
॥श्रीभगवानुवाच॥  
तपसा परमेणैव प्रसन्नोहं तवानघे॥  
अमुना वपुषा चैव देवानां कार्यसिद्धये॥ १८.२७ ॥  
श्रुत्वा भगवतो वाक्यमदितिस्तमुवाचह॥  
भगवन्पराजिता देवा असुरैर्बलवत्तरैः॥  
तान्रक्ष शरणापन्नासुरान्सर्वाञ्जनार्दन॥ १८.२८ ॥  
निशम्य वाक्यं किल तच्च तस्या विष्णुर्विकुण्ठाधिपतिः स एकः॥  
ज्ञात्वा च सर्वं सुरचेष्टितं तदा बलेश्च सर्वं च चिकीर्षितं च॥ १८.२९ ॥  
किं कार्यमद्यैव मया हि कार्यं येनैव देवा जयमाप्नुवन्ति॥  
पराजयं दैत्यवराश्च सर्वे विष्णुः परात्मैव विचिन्त्य सर्वम्॥ १८.३० ॥  
गदमुवाच भगवान्गच्छस्वाद्य वधं प्रति॥  
वैरोचनिं महाभागे घात यस्व त्वरान्विता॥ १८.३१ ॥  
गदोवाच हृषीकेशं प्रहसन्तीव भामिनी॥  
मया ह्यशक्यो वधितुं ब्रह्मण्यो हि बलिर्महान्॥ १८.३२ ॥  
चक्रं प्रति तदा विष्मुरुवाच परिसान्त्वयन्॥  
त्वं गच्छ बलिनं हन्तुं शीघ्रमेव सुदर्शन॥ १८.३३ ॥  
तदोवाच त्वरेणैव चक्रपाणिं सुदर्शनम्॥  
न शक्यते मया हन्तुं बलिनं तं महाप्रभो॥ १८.३४ ॥  
ब्रह्मण्योऽसि यथा विष्णो तथासौ दैत्यपुङ्गवः॥  
धनुषा च तथैवोक्तः शार्ङ्गपाणिश्च विस्मितः॥  
चिन्तयामास बहुधा विमृश्य सुचिरं बहु॥ १८.३५ ॥  
॥अत्रिरुवाच॥  
तदा ते ह्यसुराः सर्वे किमकुर्वस्तदुच्यताम्॥ १८.३६ ॥  
॥लोमश उवाच॥  
तदा ते ह्यसुराः सर्वे बलिप्रभृतयो दिवि॥  
रुरुधुर्नगरीं रम्यां योद्धुकामाः पुरन्दरम्॥ १८.३७ ॥  
न विदुर्ह्यसुराः सर्वे गतान्देवांस्त्रिविष्टपात्॥  
नानारूपधरां स्तस्मात्कश्यपस्याश्रयं प्रति॥ १८.३८ ॥  
प्राकारमारुह्य तदा हि सम्भ्रमाद्दैत्याः सुरेशं प्रति हन्तुकामाः॥  
यावत्प्रविष्टा ह्यमरावतीं तां शून्यामपश्यन्परितुष्टमानसाः॥ १८.३९ ॥  
इन्द्रासने च शुक्रेण ह्यभिषिक्तो बलिस्तदा॥  
सहाभिषेकविधिना ह्यसुरैः परिवारितः॥ १८.४० ॥  
तथैवाधिष्ठितो राज्ये बलिर्वैरोचनो महान्॥  
शुशुभे परया भूत्या महेन्द्राधिकृतस्तदा॥ १८.४१ ॥  
नागैश्चासुरसङ्घैश्च सेव्यमानो महेन्द्रवत्॥  
सुरद्रुमो जितस्तेन कामधे नुर्मणिस्तथा॥ १८.४२ ॥  
दानैर्द्दाता च सर्वेषां येऽन्ये दानित्वमागताः॥  
सर्वेषामेव भूतानां दानैर्दाता बलिर्महान्॥ १८.४३ ॥  
यान्यान्कामयते कामां स्तान्सर्वान्वितरत्यसौ॥  
सर्वेभ्योऽपि स चार्थिभ्यो दानवानामधीश्वरः॥ १८.४४ ॥  
॥शौनक उवाच॥  
देवेन्द्रो हि महाभाग न ददाति कदाचन॥  
कथं बलिरसौ दाता कथयस्व यथातथम्॥ १८.४५ ॥  
॥ लोमश उवाच॥  
यत्नतो येन यत्किञ्चित्क्रियते सुकृतं नरैः॥  
शुभं वाप्यशुभं वापि ज्ञातव्यं हि विपश्चिता॥ १८.४६ ॥  
शक्रो हि याज्ञिको विप्रा अश्वमेधशतेन वै॥  
प्राप्तराज्योऽमरावत्यां केवलं भोगलोलुपः॥ १८.४७ ॥  
अर्थितं तत्फलं विद्धि पुनः कार्पण्यमाविशत्॥  
पुनर्मरणमाविश्य श्रीणपुण्यो भविष्यति॥ १८.४८ ॥  
य इन्द्र कृमिरेव स्यात्कृमिरन्द्रो हि जायते॥  
तस्माद्दानात्परतरं नान्यदस्तीह मोचनम्॥ १८.४९ ॥  
दानाद्धि प्राप्यते ज्ञानं ज्ञानान्मोक्षो न संशयः॥  
मोक्षात्परतरा भक्तिः शूलपाणौ हि वै द्वजाः॥ १८.५० ॥  
ददाति सर्वं सर्वेशः प्रसन्नात्मा सदाशिवः॥  
किञ्चिदल्पेन तोयेन परितुष्यति शङ्करः॥ १८.५१ ॥  
अत्रैवोदाहरन्तीममितिहासं पुरातनम्॥  
विरोचनसुतेनेदं कृतमस्ति न संशयः॥ १८.५२ ॥  
कितवो हि महापापो देवब्राह्मणनिन्दकः॥  
निकृत्या परयोपेतः परदाररतो महान्॥ १८.५३ ॥  
एकदा तु महापापात्कैतावाच्च जितं धनम्॥  
गणिकार्थे च पुष्पाणि ताम्बूलं चन्दनं तथा॥ १८.५४ ॥  
कौपीनमात्रं तस्यैव कितवस्य प्रदृश्यते॥  
कराभ्यां स्वस्तिकं कृत्वा गन्धमाल्यादिकं च यत्॥ १८.५५ ॥  
गणिकार्थमुपादाय धावमानो गृहं प्रति॥  
तदा प्रस्खलितो भूमौ निपपात च तत्क्षणात्॥ १८.५६ ॥  
पतनान्मूर्छया युक्तः क्षणमात्रं तदाऽभवत्॥  
ततो मूर्छागतस्यास्य पापिनोऽनिष्टकारिणः॥ १८.५७ ॥  
बुद्धिः सद्यः समुत्पन्ना कर्मणा प्राक्तनेन हि॥  
निर्वेदं परमापन्नः कितवो दुःखसंयुतः॥ १८.५८ ॥  
भूम्यां निपतितं यच्च गन्धपुष्पादिकं महत्॥  
समर्पितं शिवायेति कितवेनाप्यबुद्धिना॥ १८.५९ ॥  
चित्रगुप्तेन चाख्यातं दत्तमस्ति त्वया पुनः॥  
पतितं चैव देहान्ते शिवाय परमात्मने॥ १८.६० ॥  
पचनीयोसि मे मन्द नरकेषु महत्सु च॥  
इत्युक्तो धर्मराजेन कितवो वाक्यमब्रवीत्॥ १८.६१ ॥  
पापाचारो हि भगवन्कश्चिन्नैव मया कृतः॥  
विमृश्यतां मे सुकृतं याथातथ्येन भो यम॥ १८.६२ ॥  
चित्रगुप्तेन चाख्यातं द्त्तमस्ति त्वया पुनः॥  
पतितं चैव देहान्ते शिवाय परमात्मने॥ १८.६३ ॥  
तेन कर्मविपाकेन घटिकात्रयमेव च ॥  
शचीपतेः पदं विद्धि प्राप्स्यसि त्वं न संशयः॥ १८.६४ ॥  
आगतस्तत्क्षणाद्देवः सुर्वैः समन्वितः॥  
ऐरावतं समारूढो नीतोऽसौ शक्रमन्दिरम्॥  
शक्रः प्रबोधितस्तेन गुरुणा भावितात्मना॥ १८.६५ ॥  
घटिकात्रितयं यावत्तावत्कालं पुरन्दर॥  
निजासनेऽपि संस्थाप्यः कितवोऽपि ममाज्ञया॥ १८.६६ ॥  
गुरोर्वचनमार्कर्ण्य कृत्वा शिरसि तत्क्षणात्॥  
गतोऽन्वत्रैव शक्रोऽसौ कितवो हि प्रवेशितः॥  
भवनं देवराजस्य नानाश्चर्यसमन्वितम्॥ १८.६७ ॥  
शक्रासनेऽभिषिक्तोऽसौ राज्यं प्राप्तः शतक्रतोः॥  
शम्भोर्गन्धप्रदानाच्च पुष्पताम्बूलसंयुतम्॥ १८.६८ ॥  
किं पुनः श्रद्धया युक्ताः शिवाय परमात्मने॥  
अर्पयन्ति सदा भक्त्या गन्धपूष्पादिकं महत्॥ १८.६९ ॥  
शिवसायुज्यमायाताः शिवसेनासमन्विताः॥  
प्राप्नुवन्ति महामोदं शक्रो ह्येषां च किङ्करः॥ १८.७० ॥  
शिवपूजारतानां च यत्सुखं शान्तचेतसाम्॥  
ब्रह्मशक्रादिकानां च तत्सुखं दुर्लभं महत्॥ १८.७१ ॥  
वराकास्ते न जानन्ति मूढा विषयलोलुपाः॥  
वन्दनीयो महादेवो ह्यर्चनीयः सदाशिवः॥ १८.७२ ॥  
पूजनीयो महादेवः प्राणिभिस्तत्त्ववेदिभिः॥  
तस्मादिन्द्रत्वमगमत्कितवो घटिकात्रयम्॥ १८.७३ ॥  
पुरोधसाभिषिक्तोऽसौ पुरन्दरपदे स्थितः॥  
तदानीं नारदेनोक्तः कितवोऽसौ महायशाः॥ १८.७४ ॥  
इन्द्राणीमानयस्त्वेति यथा राज्यं सुशोभितम्॥  
ततः प्रहस्य चोवाच कितवः शिववल्लभः॥ १८.७५ ॥  
इन्द्राण्या नास्ति मे कार्यं न वाच्यं ते महामते॥  
एवमुक्त्वाथ कितवः प्रदातुमुपचक्रमे॥ १८.७६ ॥  
ऐरावतमगस्त्याय प्रददौ शिववल्लभः॥  
विश्वामित्राय कितवो ददौ हयमुदारधीः॥ १८.७७ ॥  
उच्चैःश्रवससञ्ज्ञं च कामधेनुं महायशाः॥  
ददौ वशिष्ठाय तदा चिन्तामणिं महाप्रभम्॥ १८.७८ ॥  
गालवाय महातेजास्तदा कल्पतरुं च सः॥  
कौण्डिन्याय महाभागः कितवोपि गृहं तदा॥ १८.७९  
एवमादीन्यनेकानि रत्नानि विविधानि च॥  
ददावृषिभ्यो मुदितः शिवप्रीत्यर्थमेव च॥ १८.८० ॥  
घटितकात्रितयं यावत्तावत्कालं ददौ प्रभुः॥  
घटिकात्रितयादूध्व पूर्वस्वामी समागतः॥ १८.८१ ॥  
पुरन्दरोऽमरावत्यामुपविश्य निजासने॥  
ऋषिभिः संस्तुतश्चैव शच्या सह तदाऽभवत्॥ १८.८२ ॥  
शचीमुवाच दुर्मेधाः कितवेनासि भामिनि॥  
भुक्ता ह्यस्यैव कथय याथातथ्येन शोभने॥ १८.८३ ॥  
तदा प्रहस्य चोवाच पुरन्दरमकल्मषा॥  
आत्मौपम्येन सर्वत्र पश्यति त्वं पुरन्दर॥ १८.८४ ॥  
असौ महात्मा कितवस्वरूपी शिवप्रसादात्परमार्थविज्ञः॥  
वै राग्ययुक्तो हि महानुभावो येनापि सर्वं परमं प्रपन्नम्॥ १८.८५ ॥  
राज्यादिकं मोहमयं च पाशं त्यक्ता परेभ्यो विजयी स जातः॥ १८.८६ ॥  
वचो निशम्य देवेश इन्द्राण्याः स पुरन्दरः॥  
व्रीडायुक्तोऽभवत्तूष्णीमिन्द्रासनगतस्तदा॥ १८.८७ ॥  
बृहस्पतिमुवाचेदं वाक्यं वाक्यविदां वरः॥  
ऐरावतो न दृश्येत तथैवोच्चैःश्रवा हयः॥ १८.८८ ॥  
पारिजातादयः सर्वे पदार्थाः केन वा हृताः॥  
गुरुरुवाचेदं कितवेन कृतं महत्॥ १८.८९ ॥  
ऋषिभ्यो दत्त मद्यैव यावत्सत्ता हि तस्य वै॥  
स्वसत्तायां महत्यां च स्वसत्ता ये भवन्ति च॥ १८.९० ॥  
अप्रमात्ताश्च ये नित्यं शिवध्यानपरायणाः॥  
ते प्रियाः शङ्करस्यैव हित्वा कर्मफलानि वै॥  
केवलं ज्ञानमाश्रित्य ते यान्ति परमं पदम्॥ १८.९१ ॥  
एतच्छ्रुत्वा वचनं तस्य चेन्द्रो बृहस्पतेर्वाक्यमिदं वभाषे॥  
प्रायो यमो वक्ष्यति सर्वमेतत्समृद्धये ह्यात्मनश्चैव शक्रः॥ १८.९२ ॥  
तथेति मत्वा गुरुणा सहैव राजा सुराणां सहसा जगाम॥  
स्वकार्यकामो हि तथा पुरन्दरो ययौ पुरीं संयमिनीं तदानीम्॥ १८.९३ ॥  
यमेन पूज्यमानो हि शक्रो वाक्यमुवाच ह॥  
त्वया दत्तं मम पदं कितवाय दुरात्मने॥ १८.९४ ॥  
अनेनैतत्कृतं कर्म्म जुगुप्सितं महत्तरम्॥  
मदीयानि च रत्नानि यानि सर्वाण्यनेन वै॥  
एभ्य एभ्यः प्रदत्तानि धर्म्म जानीहि तत्त्वतः॥ १८.९५ ॥  
त्वं धर्मनामासि कथं कितवाय प्रदत्तवान्॥  
मम राज्यविनाशाय कृतमस्ति त्वयाऽधुना॥ १८.९६ ॥  
आनयस्व महाभाग गजादीनि च सत्वरम्॥  
अन्यानि चैव रत्नानि दत्तानि च यतस्ततः॥ १८.९७ ॥  
निशम्य वाक्यं शक्रस्य यमो वचनमब्रवीत्॥  
कितवं च रुषाविष्टः किं त्वया पापिना कृतम्॥ १८.९८ ॥  
भोगार्थं चैव यद्दत्तं शक्रराज्यं त्वयाऽधुन्॥  
प्रदत्तं च द्विजातिभ्यो ह्यन्यथा वै कृतं महत्॥ १८.९९ ॥  
अकार्यं वै त्वया मूढ परद्रव्यापहारणम्॥  
तेन पापेन महता निरयं प्रतिगच्छसि॥ १८.१०० ॥  
यमस्य वचनं श्रुत्वा कितवो वाक्यमब्रवीत्॥  
अहं निरयगामी च नात्र कार्या विचारणा॥ १८.१०१ ॥  
यावत्स्वता मम विभो जाता शक्रासने तथा॥  
तावद्दत्तं हि यत्किञ्चिद्द्विजेभ्यो हि यथातथम्॥ १८.१०२ ॥  
॥ यम उवाच॥  
दानं प्रशस्तं भूम्यां च दृश्यते कर्म्मणः फलम्॥  
स्वर्गे दानं न दातव्यं केनचित्कस्यचित्क्वचित्॥  
तस्माद्दण्ड्योऽसि रे मूढ अशास्त्रीयं कृतं त्वया॥ १८.१०३ ॥  
गुरुरात्मवतां शास्ता राजा शास्ताः दुरात्मनाम्॥  
सर्वेषां पापशीलानां शास्तऽहं नात्र संशयः॥ १८.१०४ ॥  
एवं निर्भर्त्सयित्वा तं कितवं धर्मराट्‌स्वयम्॥  
उवाच चित्रगुप्तं च नरके पच्यतामयम्॥  
तदा प्रहस्य चोवाच चित्रगुप्तो यमं प्रति॥ १८.१०५ ।  
कथं निरयगामित्वं कितवस्य भविष्यति॥  
येन दत्तो ह्यगस्त्याय गज ऐरावतो महान्॥ १८.१०६ ॥  
तथाश्वो ह्यब्धिसम्भूतो गालवाय महात्मने॥  
विश्वामित्राय भद्रं ते चिन्तामणिर्महाप्रभः॥ १८.१०७ ॥  
एवमादीनि रत्नानि दत्तानि कितेवन हि॥  
तेन कर्मविपाकेन पूजनीयो जगत्त्रये॥ १८.१०८ ॥  
शिवमुद्दिश्य यदत्तं स्वर्गे मर्त्ये च यैर्नरैः॥  
तत्सर्वं त्वक्षयं विद्यान्निश्छिद्रं कर्म चोच्यते॥  
तस्मान्नरकगामित्वं कितवस्य न विद्यते॥ १८.१०९ ॥  
यानियानि च पापानि कितवस्य महात्मनः॥  
भस्मीभूतानि सर्वाणि जातानि स्मरणाच्च वै॥ १८.११० ॥  
शम्भोः प्रसादात्सर्वाणि सुकृतानि च तत्क्षणात्॥  
तद्वचश्चित्रगुप्तस्य निशम्य प्रेतराट् स्वयम्॥ १८.१११ ॥  
प्रहस्यावाङ्‌मुखो भूत्वा इद माह शतक्रतुम्॥  
त्वं हि राजा सुरेन्द्राणां स्थविरो राज्यलम्पटः॥ १८.११२ ॥  
अश्वमेधशतेनैव एकं जन्मार्जितं कृतम्॥  
त्वया नास्त्यत्र सन्देहो ह्यर्ज्जितं तेन वै महत्॥ १८.११३ ॥  
प्रार्थयित्वा ह्यगस्त्यादीन्मुनीन्सर्वान्विशेषतः॥  
अर्थेन प्रणिपातेन त्वया लभ्यानि तानि च॥  
गजादिकानि रत्नानि येन त्वं च सुखी त्वरन्॥ १८.११४ ॥  
तथेति मत्वा वचनं पुरन्दरो गतः पुरीं स्वामविवेकदृष्टिः॥  
अभ्यर्थयामास विनम्रकन्धरश्चर्षीस्ततो लब्धवान्पारिजातम्॥ १८.११५ ॥  
अनेनैव प्रकारेण लब्धराज्यः पुरन्दरः॥  
जातस्तदामरावत्यां राजा सह महात्मभिः॥ १८.११६ ॥  
कितवस्य पुनर्जन्म दत्तं वैवस्वतेन हि॥  
किञ्चितकर्मविपाकेन विरोचनसुतोऽभवत्॥ १८.११७ ॥  
सुरुचिर्जननी तस्य कितवस्याभवत्तदा॥  
विरोचनस्य महिषी दुहिता वृषपर्वणः॥  
तस्थौ जठरमास्थाय तस्याः सोऽपि महात्मनः॥ १८.११८ ॥  
तदाप्रभृति तस्यैव प्रह्लादस्यात्मजात्स वै॥  
सुरुचेश्च तथाप्यासीद्धर्मेदाने महामतिः॥ १८.११९ ॥  
तेनैव जठरस्थेन कृता मतिरनुत्तमा॥  
कितवेन कृता विप्रा दुर्लभा या मनीषिणाम्॥ १८.१२० ॥  
एकदा वै तदा शक्रो ययौ वैरोचनं प्रति॥  
हन्तुकामो हि दैत्येन्द्रं विप्रो भूत्वाऽथ याचकः॥ १८.१२१ ॥  
विरोचनगृहं प्राप्त इन्द्रो वाक्यमुवाच ह॥  
स्थविरो ब्राह्मणो भूत्वा देहीति मम सुव्रत॥  
मनस्वी त्वं च दैत्येन्द्र दाता च भुवनत्रये॥ १८.१२२ ॥  
तव विप्रा महाभाग चरितं परमाद्भुतम्॥  
वर्णयन्ति समा जेषु स्थित्वा कीर्ति च निर्मलाम्॥  
याचकोऽहं च दैत्येन्द्र दातुरर्महसि सुव्रत॥ १८.१२३ ॥  
तस्य तद्वचनं श्रुत्वा दैत्येन्द्रो वाक्यमब्रवीत्॥  
किं दातव्यं तव विभो वद शीघ्रं ममाधुना॥ १८.१२४ ॥  
इन्द्रो हि विप्ररूपेण विरोचनमुवाच ह॥  
याचयामि च दैत्येन्द्र यदहं परिभावितः॥ १८.१२५ ॥  
आत्मप्रीत्या च दातव्यं मम नास्त्यत्र संशयः॥  
उवाच प्रहसन्वाक्यं प्रह्लादस्यात्मजोऽसुरः॥ १८.१२६ ॥  
ददाम्यात्मशिरो विप्र यदि कामयसेऽधुना॥  
इदं राज्यमनायासमियं श्रीर्नान्यगामिनी॥  
अहं समर्पयिष्यामि तव नास्त्यत्र सशयः॥ १८.१२७ ॥  
इत्युक्तस्तेन दैत्येन विमृश्य च तदा हरिः॥  
उवाच देहि मे स्वीयं शिरो मुकुटसेवितम्॥ १८.१२८ ॥  
एवमुक्ते तु वचने शक्रेण द्विजरूपिणा॥  
त्वरन्महेन्द्राय तदा शिवर उत्कृत्त्य वै मुदा॥  
स्वकरेण ददौ तस्मै प्रह्लादस्यात्मजोऽसुरः॥ १८.१२९ ॥  
प्रह्लादेन पुरा यस्तु कृतो धर्म्मः सुदुष्करः॥  
केवलां भक्तिमाश्रित्य विष्णोस्तत्परचेतसा॥ १८.१३० ॥  
दानात्परतरं चान्यत्क्वचिद्वस्तु न विद्यते॥  
तद्दानं च महापुण्यमार्तेभ्यो यत्प्रदीयते॥ १८.१३१ ॥  
स्वशक्त्या यच्च किञ्चिच्च तदानन्त्याय कल्पते॥  
दानात्परतरं नान्यत्त्रिषु लोकेषु विद्यते॥ १८.१३२ ॥  
सात्त्विकं राजसं चैव तामसं च प्रकीर्तिततम्॥  
तथा कृतमनेनैव दानं सात्त्विकलक्षणम्॥ १८.१३३ ॥  
शिर उत्कृत्त्य चेन्द्राय प्रदत्तं विप्ररूपिणे॥  
किरीटः पतितस्तत्र मणयो हि महाप्रभाः॥ १८.१३४ ॥  
ऐकपद्येन पतितास्ते जाता मण्डलाय वै॥  
दैत्यानां च नरेन्द्राणां पन्नगानां तथैव च॥ १८.१३५ ॥  
विरोचनस्य तद्दानं त्रिषु लोकेषु विश्रुतम्॥  
गायन्त्यद्यापि कवयो दैत्येन्द्रस्य महात्मनः॥ १८.१३६ ॥  
विरोचनस्य पुत्रोऽभूत्कितवोऽसौ महाप्रभः॥  
मृते पितरि जातोऽसौ माता तस्य पतिव्रता॥ १८.१३७ ॥  
कलेवरं च तत्याज पतिलोकं गता ततः॥  
भार्गवेणाभिषिक्तोऽसौ जनकस्य निजासने॥ १८.१३८ ॥  
नाम्ना बलिरिति ख्यातो बभूव च महायशाः॥  
तेन सर्वे सुरगणास्त्रासिताः सुमहाबलाः॥ १८.१३९ ॥  
गतस्ते कथिताः पूर्वं कश्यपस्याश्रमं शुभम्॥  
तदा बलिरभूदिन्द्रो देवपुर्यां महायशाः॥ १८.१४० ॥  
स्वयं तताप तपसा सूर्यो भूत्वा तदाऽसुरः॥  
ईशो भूत्वा स्वयं चास्ते ऐशान्यां दिशि पालयन्॥ १८.१४१ ॥  
तथा च नैर्ऋतो भूत्वा तथा त्वम्बुपतिः स्वयम्॥  
धनाध्यक्ष उदीच्यां वै स्वयमास्ते बलिस्तदा॥  
एवमास्ते बलिः साक्षात्स्वयमेव त्रिलोकभुक्॥ १८.१४२ ॥  
शिवार्चनरतेनैव कितवेन बलिर्द्विजाः॥  
पूर्वाभ्यासेन तेनैव महादानरतोऽभवत्॥ १८.१४३ ॥  
एकदा तु सभामध्ये आस्थितो भृगुणा सह॥  
दैत्येन्द्रैः संवृतः श्रीमाञ्छण्डामर्कौ वचोऽब्रवीत्॥ १८.१४४ ॥  
आवासः क्रियतामत्र क्रियतामत्र असुरैर्म्मम सन्निधौ॥  
हित्वा पातालमद्यैव मा विलम्बितुमर्हथ॥ १८.१४५ ॥  
भार्गवस्तदुपश्रुत्य प्रहस्येदमुवाच ह॥  
यज्ञैश्च विविधैश्चैव स्वर्गलोके महीयते॥ १८.१४६ ॥  
याज्ञिकैश्च महाराज नान्यथा स्वर्गमेव हि॥  
भोक्तुं हि पार्यते राजन्नान्यता मम भाषितम्॥ १८.१४७ ॥  
गुरोर्वचनमाज्ञाय दैत्येन्द्रो वाक्यमब्रवीत्॥  
मया कॉतं च यत्कर्म तेन सर्वे महासुराः॥  
स्वर्गे वसन्तु सुचिरं नात्र कार्या विचारणा॥ १८.१४८ ॥  
प्रहस्यो वाच भगवान्भार्गवाणां महातपाः॥  
बलिनं बालिशं मत्वा शुक्रो बुद्धिमतां वरः॥ १८.१४९ ॥  
यत्त्वयोक्तं च वचनं बले मम न रोचते॥  
इहैव त्वं समा गत्य वस्तुं चेच्छसि सुव्रत॥ १८.१५० ॥  
अश्वमेधशतेनैव यज त्वं जातवेदसम्॥  
कर्म्मभूमिं गतो भूत्वा मा विलम्बितुमर्हसि॥ १८.१५१ ॥  
तथेति मत्वा स बलिर्महात्मा हित्वा तदानीं त्रिदिवं मनस्वी॥  
दैत्यैः समेतो गुरुणा च सङ्गतो ययौ भुवं सोनुचरैः समेतः॥ १८.१५२ ॥  
तन्नर्मदाया गुरुकुल्यसञ्ज्ञकं तीरे महातीर्थमुदारशोभम्॥  
गत्वा तदा दैत्यपतिर्महात्मा जित्वा समग्रं वसुधावलं च॥ १८.१५३ ॥  
ततोऽश्वमेधैर्बहुभिर्विचक्षणो गुरुप्रयुक्तः स महायशाबलिः॥  
ईजे च दीक्षां परमामुपेतो वैरोचनिं सत्यवतां वरिष्ठः॥ १८.१५४ ॥  
कृत्वा ब्राह्मणमाचार्यमृत्विजः षोडशाऽभवन्॥  
सुपरीक्षितेन तेनैव भार्गवेण महात्मना॥ १८.१५५ ॥  
यज्ञानामूनमेकेन शतं दीक्षापरेण हि॥  
बलिना चाश्वमेधानां पूर्णं कर्तुं समादधे॥ १८.१५६ ॥  
यावद्यज्ञशतं पूर्णं तस्य राज्ञो भविष्यति॥  
पुरा प्रोक्तं मया चात्र ह्यदित्या व्रतमुत्तमम्॥ १८.१५७ ॥  
व्रतेन तेन सन्तुष्टो भगवान्हरिरीश्वरः॥  
बटुरूपेम महता पुत्रभूतो बभूव ह॥ १८.१५८ ॥  
अदित्याः कश्यपेनैव उपनीतस्तदा प्रभुः॥  
उपनीतेऽथ सम्प्राप्तो ब्रह्मा लोकपितामहः॥ १८.१५९ ॥  
दत्तं यज्ञोपवीतं च ब्रह्मणा परमेष्ठिना॥  
दण्डकाष्ठं प्रदत्तं हि सोमेन च महात्मना॥ १८.१६० ॥  
मेखला च समानीता अजिनं च महाद्भुतम्॥  
तथा च पादुके चैव मह्या दत्ते महात्मनः॥ १८.१६१ ॥  
तत्र भिक्षा समानीता भवान्या चार्थसिद्धये॥  
एवं भगवते दत्तं विष्णवे बटुरूपिणे॥ १८.१६२ ॥  
अभिवन्द्य श्रीशो वामनो ह्दितिं तथा॥  
कश्यपञ्च महातेजा यज्ञवाटं जगाम च॥  
याज्ञिकस्य बलेराह च्छलनार्थं स्वयं प्रभुः॥ १८.१६३ ॥  
तदा महेशः स जगाम स्वर्गं प्रकम्पयन्गां प्रपदा भरेण॥  
स वामनो बटुरूपी च साक्षाद्विष्णुः परात्मा सुरकार्यहेतोः॥ १८.१६४ ॥  
गीर्भिर्यथार्थाभिरभिष्टुतो जनैर्मुनीश्वरैर्देवगणैर्महात्मा॥  
त्वरेण गच्छन्स च यज्ञवाटं प्राप्तस्तदानीं जगदेकबन्धुः॥ १८.१६५ ॥  
उद्गापयन्साम यतो हि साक्षाच्चकार देवो बटुरूपवेषः॥  
उद्गीयमानो भगवान्स ईश्वरो वेदान्त वेद्यो हरिरीश्वरः प्रभुः॥ १८.१६६ ॥  
ददर्श तं महायज्ञमश्वमेधं बलेस्तदा॥  
द्वारि स्थितो महातेजा वामनो बटुरूपधृक्॥ १८.१६७ ॥  
ब्रह्मरूपेण महता व्याप्तमासीद्दिगन्तरम्॥  
पवमानस्य च बटोर्वामनस्य महात्मनः॥ १८.१६८ ॥  
तच्छ्रुत्वा च बलिः प्राह शण्डामर्क्कौ च बुद्धिमान्॥  
ब्राह्मणाः कतिसङ्ख्याश्च आगताः सन्ति ईक्ष्यताम्॥ १८.१६९ ॥  
तथेति मत्वा त्वरितावुत्थितौ तौ तदा द्विजाः॥  
शण्डामर्कौ समागम्य मण्डपद्वारि संस्थितौ॥ १८.१७० ॥  
ददृशाते महात्मानं श्रीहरिं बटुरूपिणम्॥  
त्वरितौ पुनरायातौ बलेः शंसयितुं तदा॥ १८.१७१ ॥  
ब्रह्मचारी समायात एक एव न चापरः॥  
पठनादौ महाराज चागतस्तव सन्निधौ॥  
किमर्थं तन्न जानीमो जानीहि त्वं महामते॥ १८.१७२ ॥  
एवमुक्ते तु वचने ताभ्यां स च महामनाः॥  
उत्थितस्तत्क्षणादेव दर्शनार्थे बटुं प्रति॥ १८.१७३ ॥  
स ददर्श महातेजा विरोचनसुतो महान्॥  
दण्डवत्पतितो भूमौ ननाम शिरसा बटुम्॥ १८.१७४ ॥  
आनयित्वा बटुं सद्यः सन्निवेश्यः निजासने॥  
अर्घ्यपाद्येन महताभ्यर्चयामास तं बटुम्॥ १८.१७५ ॥  
विनम्रकन्धरो भूत्वा उवाच श्लक्ष्णया गिरा॥  
कुतः कस्माच्च कस्यासि तच्छिघ्रं कथ्यतां प्रभो॥ १८.१७६ ॥  
तच्छ्रुत्वा वचनं तस्य विरोचनसुतस्य वै॥  
मनसा हृषितश्चासौ वामनो वक्तुमारभत्॥ १८.१७७ ॥  
॥भगवानुवाच॥  
त्वं हि राजा त्रिलोकेशो नान्यो भवितुमर्हसि॥  
स्वकुलं न्यूनतां गच्छेद्यो वै कापुरुषः स्मृतः॥ १८.१७८ ॥  
समं वा चाधिको वापि यो गच्छेत्पुरुषः स्मृतः॥  
त्वया कृतं च यत्कर्म्म न कृतं पूर्वजैस्तव॥ १८.१७९ ॥  
दैत्यानां च वरिष्ठा ये हिरण्यकसिपादयः॥  
कृतं महत्तपो येन दिव्यं वर्षसहस्रकम्॥ १८.१८० ॥  
शरीरं भक्षितं यस्य जुषाणस्य तपो महत्॥  
पिपीलिकाभिर्बहुभिर्दंशैश्चैव समावृतम्॥ १८.१८१ ॥  
अभवत्तस्य तज्ज्ञात्वा सुरेन्द्रो ह्यगमत्पुरा॥  
नगरं तस्य च तदा सैन्येन महता वृतः॥ १८.१८२ ॥  
तत्सन्निधौ हताः सर्वे असुरा दैत्यशत्रुणा॥  
विन्ध्या तु महिषी तस्य नीयमाना निवारिता॥ १८.१८३ ॥  
नारदेन पुरा राजन्किञ्चित्कार्यं चिकीर्षुणा॥  
शम्भोः प्रसादादखिलं मनसा यत्समीक्षितम्॥  
दैत्येन्द्रेण च तत्सर्वं तपसैव वशीकृतम्॥ १८.१८४ ॥  
तस्याः पुत्रो महातेजा येन नीतोऽभवत्सभाम्॥  
तस्य पुत्रो महाभाग पिता ते पितृवत्सलः॥  
नाम्ना विरोचनो विद्वानिन्द्रो येन महात्मना॥ १८.१८५ ॥  
दानेन तोषितो राजन्स्वेनैव शिरसा तदा॥  
तस्यात्मजोसि भो राजन्कृतं ते परमं यशः॥ १८.१८६ ॥  
यशोदीपेन महता दग्धाः शलभवत्सुराः॥  
इन्द्रोपि निर्जितो येन त्वया नास्त्यत्र संशयः॥ १८.१८७ ॥  
श्रुतमस्ति मया सर्वं चरितं तव सुव्रत॥  
अल्पकोऽहमिहायातो ब्रह्मचर्यव्रते स्थितः॥ १८.१८८ ॥  
उटजार्थे च मे देहि भूमीं भूमिभृतांवर॥  
बटोस्तस्यैव तद्वाक्यं श्रुत्वा बलिरभाषत॥ १८.१८९ ॥  
हे बटो पण्डितो भूत्वा यदुक्तं वचनं पुरा॥  
शिशुत्वात्तन्न जानासि श्रुत्वा मन्ये यथार्थतः॥ १८.१९० ॥  
वद शीघ्रं महाभाग कियन्मात्रां महीं तव॥  
दास्यामि त्वरितेनैव मनसा तद्विमृश्यताम्॥ १८.१९१ ॥  
तदाह वामनो वाक्यं स्मयन्मधुरया गिरा॥  
असन्तोषपरा ये च विप्रा नष्टा न संशयः॥ १८.१९२ ॥  
सन्तुष्टा ये हि विप्रास्ते नान्ये वेषधरा ह्यमी॥  
स्वधर्मनिरता राजन्निर्दम्भा निरवग्रहाः॥ १८.१९३ ॥  
निर्मत्सरा जितकोधावदान्या हि महामते॥  
विप्रास्ते हि महाभाग तैरियं धार्यते मही॥ १८.१९४ ॥  
मनस्वी त्वं बहुत्वाच्च दातासि भुवनत्रये॥  
तथापि मे प्रदातव्या मही त्रिपदसम्मिता॥ १८.१९५ ॥  
बहुत्वे नास्ति मे कार्यं मह्या वै सुरसूदन॥  
प्रवेशमात्रमुटजं तथा मम भविष्यति॥ १८.१९६ ॥  
त्रिपदं पूर्यतेऽस्माकं वस्तुं नास्त्यत्र संशयः॥  
देहि मे क्रमतो राजन्यावद्भूमिभविष्यति॥  
तावत्सङ्ख्या प्रदातव्या यदि दातासि भो बले॥ १८.१९७ ॥  
प्रहस्य तमुवाचेदं बलिर्वैरोचनात्मजः॥  
दास्यामि ते महीं कृत्सां सशैलवनकाननाम्॥ १८.१९८ ॥  
मदीयां वै महाभाग मया दत्तां गृहाम वै॥  
याचकोऽसि बटो पश्य दानं दैत्याप्रयाचसे॥ १८.१९९ ॥  
याचको ह्यल्पको वास्तु दाता सर्वं विमृश्य वै॥  
तथा विलोक्य चात्मानं ह्यर्थिभ्यश्च ददाति वै॥ १८.२०० ॥  
आत्मौपम्येन सर्वत्र यो ददाति ह्युदारधीः॥  
तस्मान्न याचितव्यं हि अर्थिना मन्दभागिना॥ १८.२०१ ॥  
बटो ददाम्यहं तेऽद्य ससैलवनकाननाम्॥  
पृथ्वीं सपर्वतां साब्धिं नान्यथा मम भाषितम्॥ १८.२०२ ॥  
पुनः प्रोवाच स बटुर्विरोचनसुतं प्रति॥  
पूर्यते मम दैत्येन्द्र क्रमतो हि पदैस्त्रिभिः॥ १८.२०३ ॥  
बटोस्तद्वचनं श्रुत्वा असुरेन्द्रो बलिस्तदा॥  
उवाच प्रहसन्वाक्यं मन्यमानो बलिर्भृशम्॥  
गृह्यतां च मया दत्तां पदैस्त्रिभिरलङ्कृताम्॥ १८.२०४ ॥  
इत्युक्तो वामनः प्राह प्रहसन्नसुरं प्रति॥  
सङ्कल्प्य सकलां पृथ्वीं दातुमर्हसि सुव्रत॥ १८.२०५ ॥  
तथेति मत्वा बलिना सुपूजितः स वामनः कश्यपनन्दनो महान्॥  
बलिस्तदानीं सहसा नितान्तं संस्तूयमानस्त्वृषिभिर्मुनीन्द्रैः॥ १८.२०६ ॥  
तं पूजयित्वा स बलिर्यावद्दातुं समुद्यतः॥  
गुरुणा वारित स्तावद्विरोचनसुतो महान्॥ १८.२०७ ॥  
न दातव्यं त्वया दानं विष्णवे बटुरूपिणे॥  
इन्द्रार्थमागतः सद्यो यज्ञविघ्नं करोति ते॥  
तस्मात्त्वया न पूज्यो हि विष्णुरध्यात्मदीपकः॥ १८.२०८ ॥  
पुरा कृतमनेनैव मोहिनीरूपधारिणा॥  
देवेभ्यश्चामृतं दत्तं राहुर्येन हतो महान्॥ १८.२०९ ॥  
येन विद्राविता दैत्याः कालनेमिर्हतो बली॥ १८.२१० ॥  
एवंविधोऽयं पुरुषो महात्मा स ईश्वरो विश्वपतिः स एव॥  
विमृश्य सर्वं मनसा महामते हिताहितं कर्तुमि हार्हसि त्वम्॥ १८.२११ ॥  
इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे बलियज्ञे वामनगमनवर्णनं नामाष्टादशोऽध्यायः॥ १८ ॥ छ ॥  

