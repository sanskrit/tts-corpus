+++
title = "०४"

+++
[अध्यायः ०४]



वेदव्यासः

अध्यायः ४  
॥लोमश उवाच॥  
विष्णुनोक्तं वचः श्रुत्वा दक्षो वचनमब्रवीत्॥  
वेदानामप्रमाणं च कृतं ते मधुसूदन॥ ४.१ ॥  

वैदिकं कर्म चोत्सृज्य कथं सेश्वरतां व्रजेत्॥  
तदुच्यतां महाविष्णो येन धर्मः प्रतिष्ठितः॥ ४.२ ॥  

दक्षेणोक्तो महाविष्णुरुवाच परिसान्त्वयन्॥  
त्रैगण्यविषया वेदाः सम्भवन्ति न चान्यथा॥ ४.३ ॥  

वेदोदितानि कर्माणि ईश्वरेण विना कथम्॥  
सफलानि भविष्यन्ति विफलान्येव तानि च॥ ४.४ ॥  

तस्मात्सर्वप्रयत्नेन ईश्वरं शरणं व्रऐजा॥  
एवं ब्रुवति गोविन्द आगतः सैन्यसागरः॥  
वीरभद्रेण सदृशो ददृशुस्तं तदा सुराः॥ ४.५ ॥  

इन्द्रोपि प्रहसन्विष्णुमात्मवादरतं तदा॥  
वज्रपाणिः सुरैः सार्द्धं योद्धुकामोऽभवत्तदा॥ ४.६ ॥  

भृगुणाचारितः शीघ्रमुच्चाटनपरेण हि॥  
तदा गणाः सुरैः सार्धं युयुधुस्ते गणान्विताः॥ ४.७ ॥  

शरतोमरनागचैर्जघ्नुस्ते च परस्परम्॥  
नेदुःशङ्खाश्च बहुशस्तस्मिन्रणमहोत्सवे॥ ४.८ ॥  

तथा दुन्दुभयो नेदुः पटहा डिण्डिमादयः॥  
तेन शब्देन महताश्लाघ्यमानास्तदा सुराः॥  
लोकपालैश्च सहिता जघ्नुस्ताञ्छिवकिङ्करान्॥ ४.९ ॥  

खड्गैश्चापि हताः केचिद्गदाभिश्च विपोथिताः॥  
देवैः पराजिताः सर्वे गणाः शतसहस्रशः॥ ४.१० ॥  

इन्द्राद्यौर्लोकपालैश्च गणास्ते च पराङ्गमुखाः॥  
कृताश्च तत्क्षणादेव भृगोर्मन्त्रबलेन हि॥ ४.११ ॥  

उच्चाटनं कृतं तेषां भृगुणा यज्विना तदा॥  
यजनार्थं च देवानां तुष्ट्यर्थं दीक्षितस्य च॥ ४.१२ ॥  

तेनैव देवा जयिनो जातास्तत्क्षणमेव हि॥  
स्वानां पराजयं दृष्ट्वा वीरभद्रो रुपान्वितः॥ ४.१३ ॥  

भूतान्प्रेतान्पिशाचांश्च कृत्वा तानेव पृष्ठतः॥  
वृषभस्थान्पुरस्कृत्य स्वयं चैव महाबलः॥  
तीक्ष्णं त्रिशूलमादाय पातयामास तान्रणे॥ ४.१४ ॥  

देवान्यक्षान्पिशाचांश्च गुह्यकान्राक्षसां स्तथा॥  
शूलघातैश्च ते सर्वे गणा देवान्प्रजघ्निरे॥ ४.१५ ॥  

केचिद्द्विधाकृताः खङ्गैर्मुद्गरैश्चापि पोथिताः॥  
परश्वधैः खण्डशश्च कृताः केचिद्रणाजिरे॥ ४.१६ ॥  

शूलैर्भिन्नाश्च शतशः केचिच्च शकलीकृताः॥  
एवं पराजिताः सर्वे पलायनपरायणाः॥ ४.१७ ॥  

परस्परं परिष्वज्य गतास्तेपि त्रिविष्टपम्॥  
केवलं लोकपालाश्च इन्द्राद्यास्तस्थुरुत्सुकाः॥  
बृहस्पतिं पृच्छमानाः कुतोस्माकं जयो भवेत्॥ ४.१८ ॥  

बृहस्पतिरुवाचेदं सुरेन्द्रं त्वरितस्तदा॥  
॥बृहस्पतिरुवाच॥  
यदुक्तं विष्णुना पूर्वं तत्सत्यं जातमद्य वै॥ ४.१९ ॥  

अस्ति चेदीश्वरः कश्चित्फलरूप्यस्य कर्म्मणः॥  
कर्तारं भजते सोपि न ह्यकर्तुः प्रभुर्हिसः॥ ४.२० ॥  

न मन्त्रौषधयः सर्वे नाभिचारा न लौकिकाः॥  
न कर्माणि न वेदाश्च न मीमांसाद्वयं तथा॥ ४.२१ ॥  

ज्ञातुमीशाः सम्भवन्ति भक्त्याज्ञेयस्त्वनन्यया॥  
शान्त्या च परया तृष्ट्या ज्ञातव्यो हि सदाशिवः॥ ४.२२ ॥  

तेन सर्वं सम्भवन्ति सुखदुःझखात्मकं जगत्॥  
परन्तु संवदिष्यामि कार्याकार्यविवक्षया॥ ४.२३ ॥  

त्वमिन्द्र बालिशो भूत्वा लोकपालैः सहाद्य वै॥  
आगतो बालिशो भूत्वा इदानीं किं करिष्यसि॥ ४.२४ ॥  

एते रुद्रसहायाश्च गणाः परमशोभनाः॥  
कुपिताश्च महाभागा न तु शेषं प्रकुर्वते॥ ४.२५ ॥  

एवं बृहस्पतेर्वाक्यं श्रुत्वा तेऽपि दिवौकसः॥  
चिन्तामापेदिरे सर्वे लोकपाला महेश्वराः॥ ४.२६ ॥  

ततोऽब्रवीद्वीरभद्रो गणैः परिवृतो भृशम्॥  
सर्वे यूयं बालिशत्वादवदानार्थमागताः॥ ४.२७ ॥  

अवदानानि दास्यामि तृप्त्यर्थं भवतां त्वरन्॥  
एवमुक्त्वा शितैर्बाणैर्जघानाथ रुषान्वितः॥ ४.२८ ॥  

तैर्बाणैर्निहताः सर्वे जग्मुस्ते च दिशो दश॥ ४.२९ ॥  

गतेषु लोकपालेषु विद्रुतेषु सुरेषु च॥  
यज्ञवाटे समायातो वीरभद्रो गणान्वतः॥ ४.३० ॥  

तदा त ऋषयः सर्वे सर्वमेवेश्वरेश्वरम्॥  
विज्ञप्तुकामाः सहसा ऊचुरेवं जनार्दनम्॥ ४.३१ ॥  

रक्ष यज्ञं हि दक्षस्य यज्ञोसि त्वं न संशयः॥  
एतच्छ्रुत्वा तु वचनमृषीणां वै जनार्दनः॥ ४.३२ ॥  

योद्धुकामः स्थितो युद्धे विष्णुरध्यात्मदीपकः॥  
वीरभद्रो महाबाहुः केशवं वाक्यमब्रवीत्॥ ४.३३ ॥  

अत्र त्वयागतं कस्माद्विष्णो वेत्त्रा महाबलम्॥  
दक्षस्य पक्षमाश्रित्य कथं जेष्यसि तद्वद॥ ४.३४ ॥  

दाक्षायण्या कृतं यच्च न दृष्टं किं त्वयानघ॥  
त्वं चापि यज्ञे दक्षस्य अवदानार्थमागतः॥  
अवदानं प्रयच्छामि तव चापि महाभूज॥ ४.३५ ॥  

एवमुक्त्वा प्रणम्यादौ विष्णुं सदृशरूपिणम्॥  
वीरभद्रोऽग्रतो भूत्वा विष्णुं वाक्यमथाब्रवीत्॥ ४.३६ ॥  

यथा शम्भुस्तथा त्वं हि मम नास्त्यत्र संशयः॥  
तथापि त्वं महाबाहो योद्धुकामोऽग्रतः स्तितः॥  
नेष्याम्यपुनरावृत्तिं यदि तिष्ठेस्त्वमात्मना॥ ४.३७ ॥  

तस्य तद्वचनं श्रुत्वा वीरभद्रस्य धीमतः॥  
उवाच प्रहसन्देवो विष्णुः सर्वेश्वरेश्वरः॥ ४.३८ ॥  

॥विष्णुरुवाच॥  
रुद्रतेजःप्रसूतोसि पवित्रोऽसि महामते॥  
अनेन प्रार्थितः पूर्वं यज्ञार्थं च पुनः पुनः॥ ४.३९ ॥  

अहं भक्तपराधीनस्तथा सोऽपि महेश्वरः॥  
तेनैव कारणेनात्र दक्षस्य यजनं प्रति॥ ४.४० ॥  

आगतोऽहं वीरभद्र रुद्रकोपसमुद्भव॥  
अहं निवारयामि त्वां त्वं वा मां विनिवारय॥ ४.४१ ॥  

इत्युक्तवति गोविन्दे प्रहस्य स महाभुजः॥  
प्रश्रयावनतो भूत्वा इदमाह जनार्दनम्॥ ४.४२ ॥  

यथा शिवस्तथा त्वं हि यथा त्वं च तथा शिवः॥  
सेवकाश्च वयं सर्वे तव वा शङ्करस्य च॥ ४.४३ ॥  

तच्छ्रुत्वा वचनं तस्य सोऽच्युतः सम्प्रहस्य च॥  
इदं विष्णुर्महावाक्यं जगाद परमेश्वरः॥ ४.४४ ॥  

योधयस्व महाबाहो मया सार्धमशङ्कितः॥  
तवास्त्रैः पूर्यमाणोऽहं गच्छामि भवनं स्वकम्॥ ४.४५ ॥  

तथेत्युक्त्वा तु वीरोऽसौ वीरभद्रो महाबलः॥  
गृहीत्वा परमास्त्राणि सिंहनादैर्जगर्ज ह॥ ४.४६ ॥  

विष्णुश्चापि महाघोषं शङ्खनादं चकार सः॥  
तच्छ्रुत्वा ये गता देवा रणं हित्वाऽऽययुः पुनः॥ ४.४७ ॥  

व्यूहं चक्रुस्तदा सर्वे लोकपालाः सवासवाः॥  
तदेन्द्रेण हतो नन्दीवज्रेण शतपर्वणा॥ ४.४८ ॥  

नन्दीना च हतः शक्रस्त्रिशूलेन स्तनान्तरे॥  
वायुना च हतो भृङ्गी भृङ्गिणा वायुराहतः॥ ४.४९ ॥  

शूलेन सितधारेण सन्नद्धो दण्डधारिणा॥  
यमेन सह सङ्ग्रामं महाकालो बलान्वितः॥ ४.५० ॥  

कुबेरेण च सङ्गम्य कूष्माण्डानां पतिः स्वयम्॥  
वरुणेन समं युद्धं मुण्डश्चैव महाबलः॥ ४.५१ ॥  

युयुधे परयाशक्त्या त्रैलोक्यं विस्मयन्निव॥  
नैर्ऋतेन समागम्य चण्डश्चबलवत्तरः॥ ४.५२ ॥  

युयुधे परमास्त्रेण नैर्ऋत्यं च विडम्बयन्॥  
योगिनीचक्रसंयुक्तो भैरवो नायको महान्॥ ४.५३ ॥  

विदार्य देवानखिलान्पपौ शोणितमद्बुतम्॥  
क्षेत्रपालास्तथा चान्ये भूतप्रमथगुह्यकाः॥ ४.५४ ॥  

साकिनी डाकिनी रौद्रा नवदुर्गास्तथैव च॥  
योगिन्यो यातुदान्यश्च तथा कूष्माण्डकादयः॥  
नेदुः पपुः शोणितं च बुभुजुः पिशितं बहु॥ ४.५५ ॥  

भक्ष्यमाणं तदा सैन्यं विलोक्य सुरराट्स्वयम्॥  
विहाय नन्दिनं पश्चाद्वीरभद्रं समाक्षिपत्॥ ४.५६ ॥  

वीरभद्रो विहायैव विष्णुं देवेन्द्रमास्थितः॥  
तयोर्युद्धमभूद्धोरं बुधाङ्गारकयोरिव॥ ४.५७ ॥  

वीरभद्रं यदा शक्रो हन्तुकामस्त्वरान्वितः॥  
तावच्छङ्क्रं गजस्थं हि पुरयामास मार्गणैः॥ ४.५८ ॥  

वीरभद्रो रुषाविष्टो दुर्निवार्यो महाबलः॥  
तदेद्रेण्णाहतः शीघ्रं वज्रेण शतपर्वणा॥ ४.५९ ॥  

सगजं च सवज्रं च वासवं ग्रस्तुमुद्युतः॥  
हाहाकारो महा नासीद्भूतानां तत्र पश्यताम्॥ ४.६० ॥  

वीरभद्रं तताभूतं तथाभूतं हन्तुकामं पुरन्दरम्॥  
तव्रमाणस्तदा विष्णुर्वीरभद्राग्रतः स्थितः॥ ४.६१ ॥  

शक्रं च पृष्ठतः कृत्वा योधयामास वै तदा॥  
वीरभद्रस्य विष्णोश्च युद्धं परमभूत्तदा॥ ४.६२ ॥  

शस्त्रास्त्रैर्विविधाकारैर्योधयामासतुस्तदा॥  
पुनर्नन्दिनमालोक्य शक्रो युद्ध विशारदः॥ ४.६३ ॥  

द्वन्द्वयुद्धं सुतुमुलं देवानां प्रमथैः सह॥  
प्रमथा मथिता देवैः सर्वे ते प्राद्रवन्रणात्॥ ४.६४ ॥  

गणान्पराङ्मुखान्दृष्ट्वा सर्वे ते व्याधयो भृशम्॥  
रुद्रकोपात्समुद्भूता देवाश्चापि प्रदुद्रुवुः॥ ४.६५ ॥  

ज्वरैस्तु पीडितान्देवान्दृष्ट्वा विष्णुर्हसन्निव॥  
जीवग्राहेण जग्राह देवांस्तांश्च पृथक्पृथक्॥ ४.६६ ॥  

देवाश्चिनौ तदाहूय व्याधीन्हन्तुं तदा भृतिम्॥  
ददौ ताभ्यां प्रयत्नेन गणयित्वा सुबुद्धिमान्॥ ४.६७ ॥  

ज्वरांश्च सन्निपातांश्च अन्ये भूतद्रुहस्तदा॥  
तान्सर्वान्निगृहीत्वाथ अश्विनौ तौ मुदान्वितौ॥  
विज्वरानथ देवांश्च कृत्वा मुमुदतुश्चिरम्॥ ४.६८ ॥  

तैर्जितं योगिनीचक्रं भैरवं व्याकुलीकृतम्॥  
तीक्ष्णाग्रैः पातयामासुः शरैर्भूतगणानपि॥ ४.६९ ॥  

सुरैर्विद्रावितं सैन्यं विलोक्य पतितं भुवि॥  
वीरभद्रो रुपाविष्टो विष्णुं वचनमब्रवीत्॥ ४.७० ॥  

त्वं शूरोसि महाबाहो देवानां पालको ह्यसि॥  
युध्यस्व मां प्रयत्नेन यदि ते मतिरीदृशी॥ ४.७१ ॥  

इत्युक्त्वा तं समासाद्य विष्णुं सर्वेश्वरेश्वरम्॥  
ववर्ष निशितैर्बाणैर्वीरभद्रो महाबलः॥ ४.७२ ॥  

तदा चक्रेण भगवान्वीरभद्रं जघान सः॥  
आयान्तं चक्रमालोक्य ग्रसितं तत्क्षणाच्च तत्॥ ४.७३ ॥  

ग्रसितं चक्रमालोक्य विष्णुः परपुरञ्जयः॥  
मुखं तस्य परामृज्य विष्णुनोद्गिलितं पुनः॥ ४.७४ ॥  

स्वचक्रमादाय महानुभावो दिवं गतोऽथो भुवनैकभर्ता॥  
ज्ञात्वा च तत्सर्वमिदं च विष्णुः कृती कृतं दुष्प्रसहं परेषाम्॥ ४.७५ ॥  

इति श्रीस्कान्दे महापुराण एकाशीतिसाहस्र्यां संहितायां प्रथमे
माहेश्वरखण्डे केदारखण्डे वीरभद्रादीनां विष्ण्वादिभिः सह युद्धवर्णनन्नाम
चतुर्थोऽध्यायः॥ ४ ॥ छ ॥  

