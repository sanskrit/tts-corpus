+++
title = "०८० गौतमेश्वरमाहात्म्यवर्णनम्"

+++
॥ ईश्वर उवाच ॥ ॥  
तस्यैव पूर्वदिग्भागे लिङ्गं पातकनाशनम् ॥  
गौतमेश्वरनामाढ्यं दैत्यसूदनपश्चिमे ॥ १ ॥  
धनुषां पञ्चके देवि संस्थितं सर्वकामदम् ॥  
शल्येनाराधितं यद्वै मद्रराजेन भामिनि ॥ २ ॥  
ततः कृतं तपश्चोग्रं समाराध्य महेश्वरम् ॥  
अन्योऽप्येवं नरो यस्तु तं समाराधयिष्यति ॥ ३ ॥  
स प्राप्स्यति परां सिद्धिं यथा शल्यो महामनाः ॥  
चैत्र शुक्लचतुर्द्दश्यां स्नापयेत्पयसा तु यः ॥ ४ ॥  
गन्धोदकेन च ततः पूजयेत्कुसुमोत्तमैः ॥  
तथैव विधिवद्भक्त्या सोऽश्वमेधफलं लभेत् ॥ ५ ॥  
वाचा कृतं च यत्पापं मनसा कर्मणाऽथ वा ॥  
तत्सर्वं नश्यते देवि तस्य लिङ्गस्य दर्शनात् ॥ ६ ॥  
इति श्रीस्कान्दे महापुराण एका शीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये गौतमेश्वरमाहात्म्यवर्णनन्नामाशीतितमोऽध्यायः ॥ ८० ॥ ॥