+++
title = "२८० च्यवनेश्वरमाहात्म्यवर्णनम्"

+++
ईश्वर उवाच॥  
ततो गच्छेन्महादेवि च्यवनेश्वरमुत्तमम्॥  
तत्रैव संस्थितं लिङ्गं सर्वपातकनाशनम् ॥ १ ॥  
यत्र शर्यातिना दत्ता सुकन्या सा महर्षये ॥  
यत्र संस्तम्भितं सैन्यमानाहार्त्तमथाकरोत् ॥ २ ॥। (आनाह – जठर आध्मानम्)  
एष शर्यातियज्ञस्य देशो देवि प्रकाशते ॥  
प्रभासक्षेत्रमध्ये तु साक्षात्पातकनाशनः ॥ ३ ॥  
साक्षात्तत्राभजत्सोममश्विभ्यां सह कौशिकः ॥  
चुकोप भार्गवश्चैव महेन्द्राय महातपाः ॥ ४ ॥  
संस्तम्भयामास च तं वासवं च्यवनः प्रभुः ॥  
सुकन्यां चापि भार्यां स राजपुत्रीमवाप्तवान् ॥ ५ ॥ ॥  
॥ देव्युवाच ॥ ॥  
कथं विष्टम्भितस्तेन भगवान्पाकशासनः ॥  
किमर्थं भार्गवश्चापि कोपं चक्रे महातपाः ॥ ६ ॥  
नासत्यौ च कथं ब्रह्मन्कृ तवान्सोमपायिनौ ॥  
तत्सर्वं च यथावृत्तमाख्यातु भगवान्मम ॥ ७ ॥  
॥ ईश्वर उवाच ॥ ॥  
भृगोर्महर्षेः पुत्रोऽभूच्च्यवनो नाम नामतः ॥  
स प्रभासं समासाद्य तपस्तेपे महामुनिः ॥ ८ ॥  
स्थाणुभूतो महातेजा वीरस्थाने च भामिनि ॥  
अतिष्ठत्सुचिरं कालमेकदेशे वरानने ॥ ९ ॥  
स वल्मीकोऽभवत्तत्र लताभिरभिसंवृतः ॥  
कालेन महता देवि समाकीर्णः पिपीलकैः ॥ 7.1.280.१० ॥  
स तथा संवृतो धीमान्मृत्पिण्ड इव सर्वतः ॥  
तप्यते स्म तपो घोरं वल्मीकेन समावृतः ॥ ११ ॥  
अथास्य यातकालस्य शर्यातिर्नाम पार्थिवः ॥  
तीर्थयात्राप्रसङ्गेन श्रीसोमेशदिदृक्षया ॥  
आजगाम महाक्षेत्रं प्रभासं पापनाशनम् ॥ १२ ॥  
तस्य स्त्रीणां सहस्राणि चत्वार्यासन्परिग्रहाः ॥  
एकैव तु सुता शुभ्रा सुकन्यानाम नामतः ॥ ॥ १३ ॥  
सा सखीभिः परिवृता सर्वाभरणभूषिता ॥  
चङ्क्रम्यमाणा वल्मीकं भार्गवस्य समासदत् ॥ १४ ॥  
सा चैव सुदती तत्र पश्यमाना मनोरमान् ॥  
वनस्पतीन्विचिन्वन्ती विजहार सखीवृता ॥ १५ ॥  
रूपेण वयसा चैव सुरापानमदेन च ॥  
बभञ्ज वनवृक्षाणां शाखाः परम पुष्पिताः ॥ १६ ॥  
तां सखीरहितामेकामेकवस्त्रामलङ्कृताम् ॥  
ददर्श भार्गवो धीमांश्चरन्तीमिव विद्युतम् ॥ १७ ॥  
तां पश्यमानो विजने स रेमे परमद्युतिः ॥  
क्षामकण्ठश्च ब्रह्मर्षिस्तपोबलसमन्वितः ॥ १८ ॥  
तामभाषत कल्याणीं सा चास्य न शृणोति वै ॥  
ततः सुकन्या वल्मीके दृष्ट्वा भार्गवचक्षुषी ॥ १९ ॥  
कौतूहलात्कण्टकेन बुद्धिमोहबलात्कृता ॥  
किन्नु खल्विदमित्युक्त्वा निर्बिभेदास्य लोचने ॥ 7.1.280.२० ॥  
अकुध्यत्स तया विद्धो नेत्रे परममन्युमान् ॥  
ततः शर्यातिसैन्यस्य शकृन्मूत्रे समावृणोत् ॥ २१ ॥  
ततो रुद्धे शकृन्मूत्रे सैन्यमानाहदुःखितम् ॥  
तथागतमभिभेक्ष्य पर्यतप्यत पार्थिवः ॥ २२ ॥  
तपोनित्यस्य वृद्धस्य रोषणस्य विशेषतः ॥  
केनापकृतमद्येह भार्गवस्य महात्मनः ॥  
ज्ञातं वा यदि वाऽज्ञातं तदिदं ब्रूत मा चिरम्॥ २३ ॥  
तत्रोचुः सैनिकाः सर्वे न विद्मोऽपकृतं वयम् ॥  
सर्वोपायैर्यथाकामं भवान्समधिगच्छतु ॥ २४ ॥  
ततः स पृथिवीपालः साम्ना चोग्रेण च स्वयम् ॥  
पर्यपृच्छत्सुहृद्वर्गं प्रत्यजानन्न चैव ते ॥ २५ ॥  
आनाहार्त्तं ततो दृष्ट्वा तत्सैन्यं सम्मुखोदितम्॥  
पितरं दुःखितं चापि सुकन्यैवमथाब्रवीत् ॥ २६ ॥  
मया तातेह वल्मीके दृष्टं सर्वमभिज्वलत् ॥  
उद्द्योतवदविज्ञानात्तन्मया विद्धमन्तिकात् ॥ २७ ॥  
एतच्छ्रुत्वा तु शर्याति र्वल्मीकं क्षिप्रमभ्यगात्॥  
तत्रापश्यत्तपोवृद्धं वयोवृद्धं च भार्गवम् ॥ २८ ॥  
अथावदत्स्वसैन्यार्थं प्राञ्जलिः स महीपतिः ॥  
अज्ञानाद्बालया यत्ते कृतं तत्क्षन्तुमर्हसि ॥ २९ ॥  
ततोऽब्रवीन्महीपालं च्यवनो भार्गवस्तदा ॥  
रूपौदार्यसमायुक्तां लोभमोहसमावृताम् ॥ 7.1.280.३० ॥  
तामेव प्रतिगृह्याहं राजन्दुहितरं तव ॥  
क्षमिष्यामि महीपाल सत्यमेतद्ब्रवीमि ते ॥ ३१ ॥  
॥ ईश्वर उवाच ॥ ॥  
ऋषेर्वचनमाज्ञाय शर्यातिरविचारयन्॥  
ददौ दुहितरं तस्मै च्यवनाय महात्मने ॥ ३२ ॥  
प्रतिगृह्य च तां कन्यां भगवान्प्रससाद ह ॥  
प्राप्ते प्रसादे राजा तु ससैन्यः पुरमाव्रजत् ॥ ३३ ॥  
सुकन्यापि पतिं लब्ध्वा तपस्विनमनिन्दितम् ॥  
नित्यं पर्यचरत्प्रीत्या तपसा नियमेन च ॥ ३४ ॥  
अग्नीनामतिथीनां च शुश्रूषुरनसूयया ॥  
समाराधयत क्षिप्रं च्यवनं सा शुभानना ॥ ३५ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभास क्षेत्रमाहात्म्ये च्यवनेश्वरमाहात्म्यवर्णनन्नामाशीत्युत्तरद्विशततमोऽध्यायः ॥ २८० ॥