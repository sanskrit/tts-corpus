+++
title = "०६३"

+++
॥ ईश्वर उवाच ॥ ॥  
ततो गच्छेन्महादेवि भैरवेश्वरमुत्तमम् ॥  
योगेश्वर्या दक्षिणतो नातिदूरे व्यवस्थितम् ॥ १ ॥  
सर्वपापप्रशमनं दिब्यैश्वर्यप्रदायकम्॥  
पुरा दैत्यविनाशार्थं यदा देवी कृतोद्यमा ॥ ॥ २ ॥  
तदा भैरवमाहूय दूतत्वे नियुयोज ह ॥  
शिवदूती तदा ख्याता पश्चाद्योगेश्वरीति च ॥ ३ ॥  
भैरवो यत्र वै देव्या दूतत्वे विनियोजितः ॥  
तेन लिङ्गं समाख्यातं भैरवेश्वरनामकम् ॥ ४ ॥  
पूजितं देवदैत्यैश्च भैरवेण प्रतिष्ठितम् ॥  
यस्तत्पूजयते भक्त्या कार्तिक्यां विधिना नरः ॥  
निरन्तरं वा षण्मासं सोऽभीष्टं लभते फलम् ॥ ५ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये भैरवेश्वरमाहात्म्यवर्णनन्नाम त्रिषष्टितमोऽध्याय ॥ ६३ ॥ ॥ ॥