+++
title = "२०४ सरस्वतीसङ्गममाहात्म्यवर्णनम्"

+++
॥ देव्युवाच ॥ ॥  
भगवन्देवदेवेश संसारार्णवतारक ॥  
सरस्वत्याश्च माहात्म्यं विस्तरात्कथयस्व मे ॥ १ ॥  
यात्रागतानां देवेशि पुरुषाणां जितात्मनाम्॥  
मुखद्वारे तु किं पुण्यं स्नानदाने च शङ्कर ॥ २ ॥  
अवगाहनेन चान्यत्र फलं किंस्वित्प्रजायते ॥  
श्राद्धस्य किं विधानं तु के मन्त्रास्तत्र के द्विजाः ॥ ३ ॥  
किं ग्राह्यं किञ्च भोक्तव्यं ब्राह्मणैः श्राद्धकर्मणि ॥  
कानि दानानि देयानि नृभिर्यात्रा फलेप्सुभिः ॥ ४ ॥  
॥ ईश्वर उवाच ॥ ॥  
शृणु देविप्रवक्ष्यामि दानश्राद्धविधिक्रमम् ॥  
सरस्वत्याश्च माहात्म्यं कीर्त्यमानं निबोध मे ॥ ५ ॥  
पुण्यं सारस्वतं तोयं यत्र तत्रावगाह्यते ॥  
सागरेण तु सम्मिश्रं देवानामपि दुर्लभम् ॥ ६ ॥  
सरस्वती सर्वनदीषु पुण्या सरस्वती लोकसुखावगाहा ॥  
सरस्वतीं प्राप्य न दुःखिता नराः सदा न शोचन्ति परत्र चेह वा ॥ ७ ॥  
पुण्यं सारस्वतं तीर्थं पुण्यकृल्लभते नरः ॥  
दुर्लभं त्रिषु लोकेषु वैशाख्या सोमपर्वणि। ॥ ८ ॥  
अमा सोमेन संयुक्ता यदि तत्रैव लभ्यते ॥  
तत्र किं क्रियते देवि पर्वकोटिशतैरपि ॥ ९ ॥  
चान्द्रायणानि कृच्छ्राणि महासां तपनानि च ॥  
प्रायश्चित्तानि दीयन्ते यत्र नास्ति सरस्वती ॥7.1.204.१०॥  
यावदस्थि शरीरस्य तिष्ठेत्सारस्वते जले ॥  
तावद्वर्षसहस्राणि विष्णुलोके वसे न्नरः ॥  
जात्यन्धैस्ते समा ज्ञेया मृतैः पङ्गुभिरेव च ॥ ११ ॥  
समर्था ये न पश्यन्ति प्रभासस्थां सरस्वतीम् ॥  
ते देशास्तानि तीर्थानि आश्रमास्ते च पर्वताः ॥ १२ ॥  
येषां सरस्वती देवी मध्ये याति सरिद्वरा ॥  
त्रैलोक्यपावनीं पुण्यां संश्रिता ये सरस्वतीम् ॥  
संसारकर्दमामोदमाजिघ्रन्ति न ते पुनः ॥ १३ ॥  
शब्दविद्येव विस्तीर्णा मतैव जगतः प्रिया ॥  
सतां मतिरिव स्वच्छा रमणीया सरस्वती ॥ १४ ॥  
त्रैलोक्यशोभितां देवीं दिव्य तोयां सुनिर्मलाम्॥  
स नीचो यः पुमानेतां न वन्देत सरस्वतीम् ॥ १५ ॥  
स्वर्गनिश्रेणिसम्भूता प्रभासे तु सरस्वती ॥  
नापुण्यवद्भिः सम्प्राप्तुं पुम्भिः शक्या महानदी ॥ १६ ॥  
चन्द्रभागा च गङ्गा च तथा यत्र सरस्वती ॥  
देवास्ते न मनुष्यास्ते तिस्रो नद्यः पिबन्ति ये ॥१७॥  
सत्यमेव मया देवि जाह्नवी शिरसा धृता ॥  
याः काश्चित्सरितो लोके तासां पुण्या सरस्वती ॥ १८॥  
दर्शनेन सरस्वत्या राजसूयो न राजते ॥  
गण्डूषश्चाश्वमेधाद्वै सर्व क्रतुवरं पयः ॥१९॥  
भस्मास्थिचर्मतोयानि नखकेशादिकानि च ॥  
वातैरपि धुतान्येव तथा सारस्वते जले ॥7.1.204.२॥।  
वहन्ति येषां कालेन ते न काल वशा नराः ॥  
देवि किं बहुनोक्तेन वर्णितेन पुनःपुनः॥  
सरस्वत्याः परं तीर्थं न भूतं न भविष्यति ॥२१॥  
तत्रैव दुर्लभं स्नानं यत्र सागरसङ्गमः ॥  
तत्र स्नानेन दानेन कोटियज्ञफलं लभेत् ॥२२॥  
यत्र सारस्वतं तोयं सागरोर्मिसमाकुलम् ॥  
तत्र स्नास्यन्ति ये मर्त्या भाग्यवन्तो युगेयुगे ॥२३॥  
ते धन्यास्ते नमस्कार्यास्तेषां स्फीततरं यशः ॥  
येषां कलेवरं नॄणां सिक्तं सारस्वतैर्जलैः ॥ २४ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सरस्वतीसङ्गममाहात्म्यवर्णनन्नाम चतुरुत्तरद्विशततमोऽध्यायः ॥ २०४ ॥ छ ॥