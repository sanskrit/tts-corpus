+++
title = "०७३ कुमारेश्वरमाहात्म्यवर्णनम्"

+++
॥ ईश्वर उवाच ॥ ॥  
ततो गच्छेन्महादेवि कुमारेश्वरमुत्तमम् ॥  
लिङ्गं महाप्रभावं हि महापातकनाशनम् ॥ १ ॥  
धनुषां त्रिंशता देवि वरुणान्नैऋते स्थितम् ॥  
गौरीतपोवनाद्देवि दक्षिण स्थानसंस्थितम् ॥ २ ॥  
षण्मुखेन महादेवि तत्र कृत्वा महत्तपः ॥  
प्रतिष्ठितं महालिङ्गं कुमारेशस्ततोऽभवत् ॥ ३ ॥  
यस्तं पूजयते भक्त्या मासमेकं निरन्तरम् ॥  
षण्मासस्यार्चनेनैव यत्पुण्यमुपजायते ॥ ४ ॥  
तत्पुण्यं सकलं तस्य कुमारेशार्चनात्सकृत् ॥  
लभते दिवसैकेन विधिना यदि पूजयेत् ॥ ५ ॥  
कामं क्रोधं तथा लोभं रागं त्यक्त्वा तु मत्सरम् ॥  
ब्रह्मचारी यतिर्भूत्वा सकृदप्येनमर्चयेत् ॥ ६ ॥  
एवं सम्पूजिते देवि सम्यग्यात्रा फलं लभेत् ॥ ७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये कुमारेश्वरमाहात्म्यवर्णनं नाम त्रिसप्ततितमोऽध्यायः ॥ ७३ ॥