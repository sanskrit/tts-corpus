+++
title = "१०५ माहात्म्यवर्णनम्"

+++
॥ ईश्वर उवाच ॥ ॥  
अथान्यत्सम्प्रवक्ष्यामि रहस्यं स्थानमुत्तमम् ॥  
सर्वपापहरं नृणां विस्तरात्कथ यामि ते ॥ १ ॥  
प्रधानदेवमाहात्म्यं माहात्म्यं कल्पवासिनाम् ॥  
सोमेशो दैत्यहन्ता च वालरूपी पितामहः ॥२॥  
अर्कस्थलस्तथादित्यः प्रभासः शशिभूषणः ॥  
एते षट्प्रवरा देवाः क्षेत्रे प्राभासिके स्थिताः ॥ ३ ॥  
तेषां दर्शनमात्रेण कृतकृत्यः प्रजायते ॥  
मुच्यते पातकैर्घोरैराजन्मजनितैर्ध्रु वम् ॥ ४ ॥  
॥ देव्युवाच॥ ॥  
पूर्वेषामुक्तदेवानां माहात्म्यं कथितं त्वया ॥  
प्रभासे बालरूपीति यत्प्रोक्तं तत्कथं वचः ॥ ५ ॥  
अन्येषु सर्व स्थानेषु वृद्धरूपी पितामहः ॥  
कथं च समनुप्राप्तो माहात्म्यं तस्य किं स्मृतम् ॥ ६ ॥  
कथं स पूज्यो देवेश यात्रा कार्या कथं नृभिः ॥  
एतद्विस्तरतो ब्रूहि प्रसन्नो यदि मे प्रभो ॥ ७ ॥  
॥ ईश्वर उवाच ॥ ॥  
शृणु देवि प्रवक्ष्यामि माहात्म्यं ब्रह्मसम्भवम् ॥  
यस्य श्रवणमात्रेण मुच्यते सर्वपातकैः ॥ ८ ॥  
नास्ति ब्रह्मसमो देवो नास्ति ब्रह्मसमो गुरुः ॥  
नास्ति ब्रह्मसमं ज्ञानं नास्ति ब्रह्मसमं तपः ॥ ९ ॥  
तावद्धमन्ति संसारे दुःख शोकभयप्लुताः ॥  
न भवन्ति सुरज्येष्ठे यावद्भक्ताः पितामहे ॥ 7.1.105.१० ॥  
समासक्तं यथा चित्तं जन्तोर्विषयगोचरे ॥  
यद्येवं ब्रह्मणि न्यस्तं को न मुच्येत बन्धनात् ॥ ११ ॥  
॥ देव्युवाच ॥ ॥  
एवं माहात्म्यसंयुक्तो यदि ब्रह्मा जगद्गुरुः ॥  
प्राभासिके महातीर्थे कस्मिन्स्थाने तु संस्थितः ॥ ॥ १२ ॥  
किमर्थमागतस्तत्र कस्मिन्काले सुरोत्तमः ॥  
कथं स पूज्यो विप्रेन्द्रैस्तिथौ कस्यां क्रमाद्वद ॥ १३ ॥  
॥ ईश्वर उवाच ॥ ॥  
सोमनाथस्य ऐशान्यां साम्बादित्याग्निगोचरे ॥  
ब्रह्मणः परमं स्थानं ब्रह्मलोक इवापरः ॥ १४  
तिष्ठते कल्पसंस्था वै तत्र कल्पान्तवासिनः ॥  
तत्र स्थाने स्थितो देवि बालरूपी पितामहः ॥ १५ ॥  
जगत्प्रभुर्लोककर्ता सत्त्वमूर्तिर्महाप्रभः ॥  
आगतश्चाष्टवर्षस्तु क्षेत्रे प्राभासिके शुभे ॥ १६ ॥  
तत्राऽकरोत्तपो घोरं दिव्याब्दानां सहस्रकम् ॥  
संस्थाप्य तु महालिङ्गं सिसृक्षुर्विविधाः प्रजाः ॥ १७ ॥  
ततः कालान्तरेतीते सोमेन प्रार्थितो विभुः ॥  
क्षयरोगविमुक्तेन सम्यक्छ्रद्धान्वितेन वै ॥ १८ ॥  
लिङ्गप्रतिष्ठाहेतोर्वै क्षेत्रे प्राभासिके शुभे ॥  
कोटिब्रह्मर्षिभिः सार्द्धं सहितो विश्वकर्मणा ॥  
कारयामास विधिवत्प्रतिष्ठां लिङ्गमुत्तमम्॥ १९ ॥  
प्रतिष्ठाप्य ततो लिङ्गं सोमनाथं वरानने ॥  
दापयामास विप्रेभ्यो भूरिशो यज्ञदक्षिणाम् ॥ 7.1.105.२० ॥  
एवं प्रतिष्ठितं लिङ्गं ब्रह्मणा लोककर्तृणा ॥  
वर्षाणि चात्र जातानि प्रभासे बालरूपिणः ॥ २१ ॥  
चत्वारिंशद्वयं चैव क्षेत्रमध्यनिवासिनः ॥  
एवं परार्द्धमगमत्प्रभासक्षेत्रवासिनः ॥ २२ ॥  
॥ देव्युवाच ॥ ॥  
ब्रह्मणो दिनमानं तु मासवर्षसहस्रकम् ॥  
तत्सर्वं विस्तराद्ब्रूहि यथायुर्ब्रह्मणः स्मृत म् ॥ २३ ॥  
॥ ईश्वर उवाच ॥ ॥  
परमायुः स्मृतो ब्रह्मा परार्द्धं तस्य वै गतम्॥  
प्रभासक्षेत्रसंस्थस्य द्वितीयं भवतेऽधुना ॥ २४ ॥  
यदा प्राभासिके क्षेत्रे ब्रह्मा लोकपितामहः ॥  
आगतश्चाष्टवर्षस्तु बालरूपी तदोच्यते ॥ २५ ॥  
अन्येषु सर्वतीर्थेषु वृद्धरूपी पितामहः ॥  
मुक्त्वा प्राभासिकं क्षेत्रं सदैव विबुधप्रिये ॥ २६ ॥  
ब्रह्माण्डे यानि तीर्थानि ब्रह्माणस्तेषु ये स्मृताः ॥  
तेषामाद्यो महातेजाः प्रभासे यो व्यवस्थितः ॥ २७ ॥  
कल्पेकल्पे तु नामानि शृणु त्वं तानि वै प्रिये ॥  
स्वयम्भूः प्रथमे कल्पे द्वितीये पद्मभूः स्थितः ॥ .२८ ॥  
तृतीये विश्वकर्तेति बालरूपी चतुर्थके ॥  
एतानि मुख्यनामानि कथितानि स्वयम्भुवः ॥ २९ ॥  
नित्यं संस्मरते यस्तु स दीर्घायुर्नरो भवेत् ॥7.1.105.३०॥  
चन्द्रसूर्यग्रहाः सर्वे सदेवासुरमानुषाः ॥  
त्रैलोक्यं नश्यते सर्वं ब्रह्मरात्रि समागमे॥३१॥  
पुनर्दिने तु सञ्जाते प्रबुद्धः सन्पितामहः॥  
तथा सृष्टिं प्रकुरुते यथापूर्वमभूत्प्रिये॥३२॥  
दिनमानं प्रवक्ष्यामि ब्रह्मणो लोककर्तृणः ॥  
नेत्रभागाच्चतुर्भागस्त्रुटिः कालो निगद्यते ॥ ३३ ॥  
तस्माच्च द्विगुणं ज्ञेयं निमिषान्तं वरानने ॥  
निमिषैः पञ्चदशभिः काष्ठा इत्युच्यते बुधैः॥  
त्रिंशद्भिश्चैव काष्ठाभिः कला प्रोक्ता मनीषिभिः ॥३४॥  
त्रिंशत्कलो मुहूर्तः स्याद्दिनं पञ्चदशैस्तु तैः॥  
दिनमाना निशा ज्ञेया अहोरात्रं तयोर्भवेत् ॥३५॥  
तैः पञ्चदशभिः पक्षः पक्षाभ्यां मास उच्यते ॥  
मासैश्चैवायनं षङ्भिरब्दं स्यादयनद्वयात् ॥३६॥  
चत्वारिंशद्धि लक्षाणि लक्षाणां त्रितयं पुनः ॥  
विंशतिश्च सहस्राणि ज्ञेयं सौरं चतुर्युगम् ॥ ३७ ॥  
चतुर्युगैकसप्तत्या मन्वन्तरमुदाहृतम् ॥  
ऐन्द्रमेतद्भवेदायुः समासात्तव कीर्तितम् ॥ ३८ ॥  
स्वायम्भुवो मनुः पूर्वं मनुः स्वारोचिषस्ततः ॥  
औत्तमस्तामसश्चैव रैवतश्चाक्षुषस्ततः ॥ ३९॥  
वैवस्वतोऽर्कसावर्णिर्ब्रह्मसा वर्णिरेव च ॥  
धर्मसावर्णिनामा च रौच्यो भूत्यस्तथैव च ॥ 7.1.105.४० ॥  
चतुर्दशैते मनवः सँख्यातास्ते यथाक्रमम् ॥  
भूतान्भविष्यानिन्द्रांश्च सर्वा न्वक्ष्ये तव क्रमात् ॥ ४१ ॥  
विश्वभुक्च विपश्चिच्च सुकीर्तिः शिबिरेव च ॥  
विभुर्मनोभुवश्चैव तथौजस्वी बलिर्बली ॥ ४२ ॥  
अद्भुतश्च तथा शान्ती रम्यो देववरो वृषा ॥  
ऋतधामा दिवःस्वामी शुचिः शक्राश्चतुर्दश ॥ ४३ ॥  
एते सर्वे विनश्यन्ति ब्रह्मणो दिवसे प्रिये ॥  
रात्रिस्तु तावती ज्ञेया कल्पमानमिदं स्मृतम् ॥ ४४ ॥  
प्रथमं श्वेतकल्पस्तु द्वितीयो नीललोहितः ॥  
वामदेवस्तृतीयस्तु ततो राथन्तरोऽपरः ॥ ४५ ॥  
रौरवः पञ्चमः प्रोक्तः षष्ठः प्राण इति स्मृतः ॥  
सप्तमोऽथ बृहत्कल्पः कन्दर्पोऽष्टम उच्यते ॥ ४६ ॥  
सद्योऽथ नवमः प्रोक्तः ईशानो दशमः स्मृतः ॥  
ध्यान एकादशः प्रोक्तस्तथा सारस्वतोऽपरः ॥ ४७ ॥  
त्रयोदश उदानस्तु गरुडोऽथ चतुर्दशः ॥  
कौर्मः पञ्चदशो ज्ञेयः पौर्णमासी प्रजापतेः ॥ ४८ ॥  
षोडशो नारसिंहस्तु समाधिस्तु ततः परः ॥  
आग्नेयोऽष्टादशः प्रोक्तः सोमकल्पस्ततोऽपरः ॥ ४९ ॥  
भावनो विंशतिः प्रोक्तः सुप्तमालीति चापरः ॥  
वैकुण्ठश्चार्चिषो रुद्रो लक्ष्मीकल्पस्तथापरेः ॥ 7.1.105.५० ॥  
सप्तविंशोऽथ वैराजो गौरीकल्पस्तथोंऽऽधकः ॥  
माहेश्वरस्तथा प्रोक्तस्त्रिपुरो यत्र घातितः ॥ ५१ ॥  
पितृकल्पस्तथान्ते च या कुहूर्ब्रह्मणः स्मृता ॥  
त्रिंशत्कल्पाः समाख्याता ब्रह्मणो मासि वै प्रिये ॥ ५२ ॥  
अतीताः कथिताः सर्वे वाराहो वर्त्ततेऽधुना ॥  
प्रतिपद्ब्रह्मणो यत्र वाराहेणोद्धृता मही ॥ ५३ ॥  
त्रिंशत्कल्पैः स्मृतो मासो वर्षं द्वादशभिस्तु तैः ॥  
अनेन वर्षमानेन तदा ब्रह्माऽष्टवार्षिकः ॥  
आनीतः सोमराजेन सोमनाथः प्रतिष्ठितः ॥ ५४ ॥  
एवं क्षेत्रे निवसतः प्रभासे बालरूपिणः ॥  
परार्द्धमेकमगमद्द्वितीयं वर्ततेऽ धुना ॥ ५५ ॥  
एवं महाप्रभावोऽसौ प्रभासक्षेत्रमध्यगः ॥  
ब्रह्मा स्वयम्भूर्भगवान्बालत्वात्क्षेत्रमाश्रितः ॥ ५६ ॥  
स वै पूज्यो नमस्कार्यो वन्दनीयो मनीषिभिः ॥  
आदौ स एव पूज्यः स्यात्सम्यग्यात्राफलेप्सुभिः ॥ ५७ ॥  
यस्तं पूजयते भक्त्या स मां पूजयते भुवम् ॥  
यस्तं द्वेष्टि स मां द्वेष्टि योस्य पूज्यो ममैव सः ॥ ५८ ॥  
ब्रह्मणा पूज्यमानेन अहं विष्णुश्च पूजितः ॥  
विष्णुना पूज्यमानेन अहं ब्रह्मा च पूजितः ॥ ५९ ॥  
मया पूजित मात्रेण ब्रह्मविष्णू च पूजितौ ॥  
सत्त्वं ब्रह्मा रजो विष्णुस्तमोऽहं सम्प्रकीर्तितः ॥ 7.1.105.६० ॥  
वायुर्ब्रह्माऽनलो रुद्रो विष्णुरापः प्रकीर्तितः ॥  
रात्रिर्विष्णुरहो रुद्रो या सन्ध्या स पितामहः ॥६१॥  
सामवेदो ह्यहं देवि ब्रह्मा ऋग्वेद उच्यते ॥  
यजुर्वेदो भवेद्विष्णुः कुलाधारो ह्यथर्वणः ॥ ६२॥  
उष्णकालो ह्यहं देवि वर्षाकालः पितामहः ॥  
शीतकालो भवेद्विष्णुरेवं कालत्रयं हि सः ॥ ६३ ॥  
दक्षिणाग्निरहं ज्ञेयो गार्हपत्यो हरिः स्मृतः ॥  
ब्रह्मा चाहवनीयस्तु एवं सर्वं त्रिदैवतम् ॥ ६४ ॥  
अहं लिङ्गस्वरूपस्थो भगो विष्णुः प्रकीर्तितः ॥  
बीजसंस्थो भवेद्ब्रह्मा विष्णुरापः प्रकीर्तितः ॥६५॥  
अहमाकाशरूपस्थ एवं तत्त्वमयं प्रभुः ॥  
आकाशात्स्रवते यच्च तद्बीजं ब्रह्मसंस्थितम् ॥  
स्वरूपं ब्राह्ममाश्रित्य ब्रह्मा बीजप्ररोहकः॥६६॥  
नाभिमध्ये स्थितो ब्रह्मा विष्णुश्च हृदयान्तरे ॥  
वक्त्रमध्ये अहं देवि आधारः सर्वदेहिनाम् ॥६७॥  
यश्चाहं स स्वयं ब्रह्मा यो ब्रह्मा स हुताशनः ॥  
या देवी स स्वयं विष्णुर्यो विष्णुः स च चन्द्रमाः ॥ ६८ ॥  
यः कालः स स्वयं ब्रह्मा यो रुद्रः स च भास्करः ॥  
एवं शक्तिविशेषेण परं ब्रह्म स्थितं प्रिये ॥ ६९ ॥  
ॐकारस्तत्परं ब्रह्म गायत्री प्रकृतिः परा ॥  
उभावेतौ नरो ज्ञात्वा न विच्यवति मुच्यते ॥7.1.105.७॥।  
एवं यो वेद देवेशि अद्वैतं परमाक्षरम् ॥  
स सर्वं वेद नैवान्यो भेदकर्त्ता नराधमः ॥ ७१ ॥  
एकरूपं परं ब्रह्म कार्यभावात्पृथक्स्थितः ॥  
यस्तं द्वेष्टि वरारोहे ब्रह्मद्वेष्टा स उच्यते ॥ ७२ ॥  
दक्षिणाङ्गे स्थितो ब्रह्मा वामाङ्गे मम केशवः ॥  
यस्तयोर्द्वेषमाधत्ते स द्वेष्टा मम भामिनि ॥ ७३ ॥  
एवं ज्ञात्वा वरारोहे ह्यभिन्नेनान्तरात्मना ॥  
ब्रह्माणं केशवं रुद्रमेकरूपेण पूज येत् ॥ ७४ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये मध्ययात्रायां ब्रह्म माहात्म्यवर्णनन्नाम पञ्चाधिकशततमोऽध्यायः ॥ १०५ ॥ ॥ ॥