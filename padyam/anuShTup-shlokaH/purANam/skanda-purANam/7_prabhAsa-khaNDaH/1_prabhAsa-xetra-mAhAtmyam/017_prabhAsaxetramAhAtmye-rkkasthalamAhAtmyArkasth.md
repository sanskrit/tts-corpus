+++
title = "०१७ प्रभासक्षेत्रमाहात्म्येऽर्क्कस्थलमाहात्म्यार्कस्थलपूजाविधानादिवर्णनम्"

+++
॥ ईश्वर उवाच ॥ ॥  
अथ पूजाविधानं ते कथयामि यशस्विनि ॥  
अर्कस्थलस्य देवस्य यथा पूज्यो नरोत्तमैः ॥१॥  
सर्वेषामेव देवानामादिरादित्य उच्यते ॥  
आदिकर्त्ता त्वसौ यस्मादादित्यस्तेन चोच्यते॥२॥  
नादित्येन विना रात्रिर्न दिवा न च तर्पणम्॥  
न धर्मो वै न चाधर्मो न सन्तिष्ठेच्चराचरम् ॥ ३ ॥  
आदित्यः पालयेत्सर्वमादित्यः सृजते सदा ॥  
आदित्यः संहरेत्सर्वं तस्मादेष त्रयीमयः ॥४॥  
आराधनविधिं तस्य भास्करस्य महात्मनः ॥  
कथयामि महादेवि वेदोक्तैर्मन्त्रविस्तरैः ॥  
तं शृणुष्व वरारोहे सर्वपापप्रणाशनम् ॥ ५ ॥  
मूर्त्तिस्थः पूज्यते येन विधानेन महेश्वरि ॥  
द्वादशात्मा यथा सूर्यस्तत्ते वक्ष्याम्यशेषतः ॥ ६ ॥  
मुखशुद्धिं च कृत्वाऽऽदौ स्नानं कृत्वा विशेषतः ॥  
वस्त्रशुद्धिं देह शुद्धिं कृत्वा सूर्यं स्पृशेत्ततः ॥ ७ ॥  
दन्तकाष्ठविधानं तु प्रथमं कथयामि ते ॥  
मधूके पुत्रलाभः स्यादर्के नेत्रसुखं प्रिये ॥ ९ ॥  
वक्तृत्वं वै बदर्या च बृहत्या द्रुर्ज्जनाञ्जयेत् ॥  
ऐश्वर्यं च भवेद्बिल्वे खदिरे च न संशयः ॥ ९ ॥  
रोगक्षयः कदम्बे तु अर्थलाभोऽतिमुक्तके ॥  
मरुतां याति सर्वत्र आटरूषकसम्भवैः ॥ 7.1.17.१० ॥  
जातिप्रधानतां जातावश्वत्थो यच्छते यशः ॥  
श्रियं प्राप्नोति निखिलां शिरीषस्य निषेवणात् ॥ ११ ॥  
प्रियङ्गुं सेवमानस्य सौभाग्यं परमं भवेत् ॥  
अभीप्सितार्थसिद्धिः स्यान्नित्यं प्लक्षनिषेवणात् ॥१२॥  
न पाटितं समश्नीयाद्दन्तकाष्ठं न सव्रणम् ॥  
न चोर्द्धशुष्कं वक्रं वा नैव च त्वग्विवर्ज्जितम् ॥ १३ ॥।  
वितस्तिमात्रमश्नीयाद्दीर्घं ह्रस्वं च वर्जयेत् ॥  
उदङ्मुखो वा प्राङ्मुखः सुखासीनोऽथ वाग्यतः ॥ ॥ १४ ॥  
कामं यथेष्टं हृदये कृत्वा समभिमन्त्र्य च ॥  
मन्त्रेणानेन मतिमानश्नीयाद्दन्तधावनम् ॥ १५ ॥  
वरं दत्त्वाऽभिजानासि कामं चैव वनस्पते ॥  
सिद्धिं प्रयच्छ मे नित्यं दन्तकाष्ठ नमोऽस्तु ते ॥ १६ ॥  
त्रीन्वारान्परिजप्यैवं भक्षयेद्दन्तधावनम् ॥  
पश्चात्प्रक्षाल्य तत्काष्ठं शुचौ देशे विनिक्षिपेत् ॥ १७ ॥  
दन्तकाष्ठेन देवेशि न जिह्वां परिमार्जयेत् ॥  
पृथक्पृथक्तदा कार्यं यदीच्छेद्विपुलं यशः ॥ १८ ॥  
अङ्गुल्या दन्तकाष्ठं च प्रत्यक्षं लवणं च यत् ॥  
मृत्तिकाभक्षणं चैव तुल्यं गोमांसभक्षणैः ॥ १९ ॥  
मुखे पर्युषिते नित्यं भवत्यप्रयतो द्विजः ॥  
तस्माच्छुष्कमथार्द्रं वा भक्षयेद्दन्तधावनम् ॥ 7.1.17.२० ॥  
वर्जिते दिवसे चैव गडूषांश्चैव षोडश ॥  
तत्तत्पद्मसुगन्धैर्वा मुखशुद्धिं च कारयेत् ॥ २१ ॥  
मुखशुद्धिमकृत्वा यो भास्करं स्पृशति द्विजः ॥  
त्रीणि वर्षसहस्राणि स कुष्ठी जायते नरः ॥ २२ ॥  
एवं वस्त्रादि संशोध्य ततः स्नानं समाचरेत् ॥  
शुचौ मनोरमे स्थाने सङ्गृह्यास्त्रेण मृत्तिकाम्॥ २३ ॥  
सानुस्वारोकारयुतो हकारः फट्समन्वितः ॥  
अनेनास्त्रेण सङ्गृह्य स्नानं तत्र समाचरेत् ॥ २४ ॥  
भागत्रयं तु संशुद्धं तृणपाषाणवर्जितम् ॥  
एकमस्त्रेण चालभ्य तथान्यं भास्करेण तु ॥ २५ ॥  
अङ्गैश्चैव तृतीयं तु अभिमन्त्र्य सकृत्सकृत् ॥  
जप्त्वास्त्रेण क्षिपेद्दिक्षु निर्विघ्नं तु जलं भवेत् ॥ २६ ॥  
सूर्यतीर्थ द्वितीयेन तृतीयेन सकृत्सकृत् ॥  
गुण्ठयित्वा ततः स्नायाद्रवितीर्थेन मानवः ॥ २७ ॥  
तूर्यशङ्ख निनादेन ध्यात्वा देवं दिवाकरम् ॥  
स्नात्वा राजोपचारेण पुनराचम्य यत्नतः ॥ २८ ॥  
स्नानं कृत्वा ततो देवि मन्त्रराजेन संयुतम् ॥  
हरेफौ बिन्दु लक्ष्मीश्च तथाऽन्यो दीर्घया सह ॥ २९ ॥  
मात्रया रेफसंयुक्तो हकारो बिन्दुना सह ॥  
सकारः सविसर्गस्तु मन्त्रराजोऽयमुच्यते ॥ 7.1.17.३० ॥  
ततस्तु तर्प्पयेन्मन्त्रान्सर्वांस्तांस्तु कराग्रजैः ॥  
तुलनादूर्ध्वतो देवान्सव्येन च मुनींस्तथा ॥  
पितॄंश्चैवापसव्येन हृद्बीजेन प्रतर्पयेत् ॥ ३१ ॥  
यद्गीतं प्रवरं लोके अक्षराणां मनीषिभिः ॥  
एकोनविंशं मात्राया अक्षरं तत्प्रकीर्त्तितम् ॥ ३२ ॥  
एवं स्नात्वा विधानेन सन्ध्यां वन्देद्विधानतः ॥  
ततो विद्वान्क्षिपेत्पश्चाद्भास्करायोदकाञ्जलिम् ॥ ३३ ॥  
जपेच्च त्र्यक्षरं मन्त्र षण्मुखं च यदृच्छया ॥  
मन्त्रराजेति यः पूर्वं तवाख्यातो मया प्रिये ॥ ३४ ॥  
पश्चात्तीर्थेन मन्त्रास्तु संहृत्य हृदये न्यसेत् ॥  
मन्त्रैरात्मानमेकत्र कृत्वा चार्घं प्रदापयेत् ॥ ३५ ॥  
रक्तचन्दनगन्धैस्तु शुचिःस्नातो महीतले ॥  
कृत्वा मण्डलकं वृत्तमेकचित्तो व्यवस्थितः ॥ ३६ ॥  
गृहीत्वा करवीराणि ताम्रे संस्थाप्य भाजने ॥  
तिलतन्दुलसंयुक्तं कुशगन्धोदकेन तु ॥३७॥  
रक्तचन्दन धूपेन युक्तम?र्घ्योपसाधितम् ॥  
कृत्वा शिरसि तत्पात्रं जानुभ्यामवनिं गतः॥ ३८ ॥  
मूलमन्त्रेण संयुक्तमर्घ्यं दद्याच्च भानवे ॥  
मुच्यते सर्वपापैस्तु यो ह्येवं विनिवेदयेत् ॥ ३९ ॥  
यद्युगादिसहस्रेण व्यतीपातशतेन च ॥  
अयनानां सहस्रेण यत्फलं ज्येष्ठपुष्करे ॥  
तत्फलं समवाप्नोति सूर्यायार्घ्य निवेदने ॥ 7.1.17.४० ॥  
दीक्षामन्त्रविहीनोऽपि भक्त्या संवत्सरेण तु ॥  
फलमर्घेण वै देवि लभते नात्र संशयः ॥ ४१ ॥  
यः पुनर्दीक्षितो विद्वान्विधिनार्घ्यं निवेदयेत् ॥  
नासौ सम्भवते भूमौ प्रलयं याति भास्करे ॥ ४२ ॥  
इह जन्मनि सौभाग्यमायुरारोग्यसम्पदम् ॥  
अचिराल्लभते देवि सभार्यः सुखभाजनम् ॥ ४३ ॥  
एवं स्नानविधिः प्रोक्तः सौरः सङ्क्षेपतस्तव ॥  
हिताय मानवेन्द्राणां सर्वपापप्रणाशनः ॥ ४४ ॥  
अथवा वेदमार्गेण कुर्यात्स्नानं द्विजोत्तमः ॥  
यद्येवं मन्त्रविस्तारे ह्यशक्तो दीक्षया विना ॥ ४५ ॥  
॥ ईश्वर उवाच ॥ ॥  
अथ पूजाविधानं ते कथयामि यशस्विनि ॥  
वेदमार्गेण दिव्येन ब्राह्मणानां हिताय वै ॥ ४६ ॥  
एवं सम्भृतसम्भारः पुष्पादिप्रगुणीकृतः ॥  
तत आवाहयेद्भानुं स्थापयेत्कर्णिकोपरि ॥ ४७ ॥  
उपस्थानं तु वै कृत्वा मन्त्रेणानेन सुव्रते ॥  
उदुत्यं जातवेदसमिति मन्त्रः सम्परिकीर्तितः ॥ ४८ ॥  
अग्निं दूतेति मन्त्रेण अनेनावाह्य भामिनि ॥  
आकृष्णेन रजसा मन्त्रेणानेन वाऽर्चयेत् ॥ ४९ ॥  
हंसः शुचिषदिति मन्त्रेणानेन पूजयेत् ॥  
अपत्येतेति मन्त्रेण सूर्यं देवि प्रपूजयेत् ॥ 7.1.17.५० ॥  
अदृश्रमस्य चैतेन सूर्यं देवि समर्च्चयेत् ॥  
तरणिर्विश्वदर्शेति अनेन सततं जपम् ॥ ५१ ॥  
चित्रं देवानामुदेति भद्रां देवो सदार्चयेत् ॥  
विभूतिमर्च्चयेन्नित्यं येना पावक चक्षसा ॥ ५२ ॥  
विद्यामेपिरजस्पृथ्वित्यनेन विमलां सदा ॥  
अमोघां पूजयेन्नित्यं मन्त्रेणानेन सुव्रते॥ ५३ ॥  
सप्त त्वा हरितोऽनेन सिद्धिदां सर्वकर्मसु ॥  
विद्युतामर्चयेद्देवं सप्त त्वा हरितेन च ॥ ५४ ॥  
नवमीं पूजयेद्देवीं सततं सर्वतोमुखीम् ॥  
मन्त्रेणानेन वै देवि उद्वयन्तमितीह वै ॥ ५५ ॥  
उद्यन्नद्य मित्रमहः प्रथममक्षरं जपेत् ॥  
द्वितीयं पूजयेद्देवि शुकेषु मे हरिमेति वै ॥ ५६ ॥  
उदगादयमादित्यो ह्यनेनापि तृतीयकम् ॥  
तत्सवितुर्वरेण्येति चतुर्थं परिकीर्तितम् ॥ ५७ ॥  
महाहिवो महायेति पञ्चमं परिकीर्तितम् ॥  
हिरण्यगर्भः समवर्तत षष्ठं बीजं प्रकीर्तितम् ॥ ५८ ॥  
सविता पश्चातात्सविता सप्तमं वरवर्णिनि ॥  
एवं बीजानि विन्यस्य आदित्यं स्थापयेच्छुभे ॥ ५९ ॥  
आदित्यं स्थापयित्वा तु पश्चादङ्गानि विन्यसेत् ॥ 7.1.17.६० ॥  
आग्नेय्यां हृदयं न्यस्य ऐशान्यां तु शिरो न्यसेत् ॥  
नैर्ऋत्यां तु शिखां चैव कवचं वायुगोचरे ॥ ६१ ॥  
अस्त्रं दिशासु विन्यस्य स्वबीजेन तु कर्णिकाम् ॥  
अमोसि प्राणितेनेति अनेन हृदयं यजेत् ॥ ६२ ॥  
शिरस्तु पूजयेद्देवि आयुष्यं वर्चसेति वै ॥  
गायत्र्या तु शिखां पूज्य नैर्ऋत्यां तु व्यवस्थिताम् ॥ ६३ ॥  
जीमूतस्येव भवति प्रत्येकं कवचं यजेत् ॥  
धन्वन्नागा धन्वनेति अनेनास्त्रं सदाऽर्चयेत् ॥ ६४ ॥  
नेत्रं तु पूजयेद्देवि अश्विना तेजसेति च ॥  
ह्यतः पूर्वतः सोमं दक्षिणेन बुधं तथा ॥ ६५ ॥  
पश्चिमेन गुरुं न्यस्य उत्तरेण च भार्गवम् ॥  
आग्नेय्यां मङ्गलं न्यस्य नैर्ऋत्यां तु शनैश्चरम् ॥ ६६ ॥  
वायव्यां तु न्यसेद्राहुं केतुमीशानगोचरे ॥  
आप्यायस्वेति मन्त्रेण देवि सोमं सदार्चयेत् ॥ ६७ ॥  
उद्बुध्यध्वं महादेवि बुधं तत्र सदार्चयेत् ॥  
बृहस्पतेति मन्त्रेण पूजयेत्सततं गुरुम् ॥ ६८ ॥  
शुक्रः शुशुक्वानिति च भार्गवं देवि पूजयेत् ॥  
अग्निर्मूर्द्धेति मन्त्रेण सदा मङ्गलमर्चयेत् ॥ ६९ ॥  
शमग्निरितिमन्त्रेण पूजयेद्भास्करात्मजम् ॥  
कयानश्चित्रेतिमन्त्रेण देवि राहुं सदाऽर्चयेत् ॥ 7.1.17.७० ॥  
केतुं कृण्वेति केतुं वै सततं पूजयेद्बुधः ॥  
बाह्यतः पूर्वतः शुक्रं दक्षिणेन यमं तथा ॥ ७१ ॥  
ऐशान्यामीश्वरं विन्द्यादाग्नेय्यामग्निरुच्यते ॥  
नैऋतेति विरूपाक्षं पवनं वायुगोचरे ॥ ७२ ॥  
तमुष्टवाम इति वै ह्यनेनेन्द्रमथार्चयेत् ॥  
उदीरतामवरेति सदा वैवस्वतं यजेत् ॥ ७३ ॥  
तत्त्वायामीति मन्त्रेण वरुणं देवि पूजयेत् ॥  
इन्द्रासोमावत इति मन्त्रेण धनदं यजेत् ॥ ७४ ॥  
पावकं पूजयेद्देवि अग्निमीळे पुरोहितम् ॥  
रक्षोहणं वाजिनेति विरूपाक्षं सदार्चयेत् ॥ ७५ ॥  
वायवायाहि मन्त्रेण वायुं देवि सदार्चयेत् ॥  
यथाक्रममिमान्देवि सर्वान्वै पूजयेद्बुधः ॥ ७६ ॥  
बाह्यतः पूर्वतो देवि इन्द्रादीनां समन्ततः ॥  
रक्तवर्णं महातेजं सितपद्मोपरि स्थितम् ॥ ७७ ॥  
सर्वलक्षणसंयुक्तं सर्वाभरणभूषितम् ॥  
द्विभुजं चैकवक्त्रं च सौम्यपञ्चकधृक्करम् ॥ ७८ ॥  
वर्त्तुलं तेजबिम्बं तु मध्यस्थं रक्तवाससम् ॥  
आदित्यस्य त्विदं रूपं सर्वलोकेषु पूजितम् ॥  
ध्यात्वा सम्पूजयेन्नित्यं स्थण्डिलं मण्डलाश्रयम् ॥ ७९ ॥  
॥ देव्युवाच ॥ ॥  
मण्डलस्थः सुरश्रेष्ठ विधिना येन भास्करः ॥  
पूज्यते मानवैर्भक्त्या स विधिः कथितस्त्वया ॥ 7.1.17.८० ॥  
पूजयेद्विधिना येन भास्करं पद्मसम्भवम् ॥  
मूर्त्तिस्थं सर्वगं देवं तन्मे कथय शङ्कर ॥ ८१ ॥ ॥  
॥ ईश्वर उवाच ॥ ॥  
साधुसाधु महादेवि साधु पृष्टोऽस्मि सुवते ॥  
शृणुष्वैकमना देवि मूर्तिथं येन पूजयेत् ॥ ८२ ॥  
इषेत्वेति च मन्त्रेण उत्तमाङ्गं सदार्चयेत् ॥  
अग्निमीळेति मन्त्रेण पूजयेद्दक्षिणं करम् ॥ ८३ ॥  
अग्न आयाहि मन्त्रेण पादौ देवस्य पूजयेत् ॥  
आजिघ्रेति च मन्त्रेण पूजयेत्पुष्पमालया ॥ ८४ ॥  
योगेयोगेति मन्त्रेण मुक्तपुष्पाञ्जलिं क्षिपेत् ॥  
समुद्रागच्छ यत्प्रोक्तमनेन स्नापयेद्रविम् ॥ ८५ ॥  
इमं मे गङ्गेति यत्प्रोक्तमनेनापि च भामिनि ॥  
समुद्रज्येति मन्त्रेण क्षालयेद्विधिवद्रविम् ॥ ८६ ॥  
सिनीवालीति मन्त्रेण स्नापयेच्छङ्खवारिणा ॥  
यज्ञं यज्ञेति मन्त्रेण कषायैः परिरक्षयेत् ॥ ८७ ॥  
स्नापयेत्पयसा देवि आप्यायस्वेति मन्त्रतः ॥  
दधिक्राव्णेति वै दध्ना स्नापयेद्विधिवद्रविम् ॥ ८८ ॥  
इमं मे गङ्गेति यत्प्रोक्तमनेनापि च भामिनि ॥  
समुद्रज्येति मन्त्रेण स्नानमौषधिभिः स्मृतम् ॥ ८९ ॥  
उद्वर्तयेत्ततो भानुं द्विपदाभिर्वरानने ॥  
मानस्तोकेति मन्त्रेण युगपत्स्नानमाचरेत् ॥ 7.1.17.९० ॥  
विष्णोरराटमन्त्रेण स्नापयेद्गन्धवारिणा ॥  
सौवर्णेन तु मन्त्रेण अर्घ्यं पाद्यं निवेदयेत् ॥ ९१ ॥  
इदं विष्णुर्विचक्रमे मन्त्रेणार्घ्यं प्रदापयेत् ॥  
वेदोसीति च मन्त्रेण उपवीतं प्रदापयेत् ॥ ९२ ॥  
बृहस्पतेति मन्त्रेण दद्याद्वस्त्राणि भानवे ॥  
येन श्रियं प्रकुर्वाणः पुष्पमालां प्रपूजयेत् ॥ ९३ ॥  
धूरसीति च मन्त्रेण धूपं दद्यात्सगुग्गलम् ॥  
समिद्धोञ्जनमन्त्रेण अञ्जनं तु प्रदापयेत् ॥ ९४ ॥  
युञ्जान इति मन्त्रेण भानुं रोचनमालभेत् ॥  
आरार्त्तिकं च वै कुर्याद्दीर्घायुत्वाय वै पुनः ॥ ९५ ॥  
सहस्रशीर्षा पुरुषः सूर्यं शिरसि पूजयेत् ॥  
शम्भवायेति मन्त्रेण रवेर्नेत्रे परामृशेत् ॥ ९६ ॥  
विश्वतश्चक्षुरित्येवं भानोर्देहं समालभेत् ॥  
श्रीश्च ते लक्ष्मीश्चेति सर्वाङ्गे पूजयेद्रविम् ॥ ९७ ॥  
॥ ईश्वर उवाच । ॥  
अथ मेरोर्महादेवि अष्टशृङ्गस्य सुव्रते ॥  
पूजाविधानमन्त्रांस्ते कथयामि समासतः ॥९८॥  
अष्टशृङ्गं महादेवि अनेन विधिनाऽर्चयेत् ॥  
प्रथमं पूजयेन्मध्ये मन्त्रेणानेन सुव्रते ॥ ९९ ॥  
महाहिवोमहायेति नानापुष्पकदम्बकैः ॥  
त्रातारमिन्द्रमन्त्रेण पूर्वशृङ्गं सदार्चयेत् ॥ 7.1.17.१०० ॥  
तमुष्टवामेति मन्त्रेण पूजयेत्सुरसुन्दरि ॥  
अग्निमीळे पुरोहितमाग्नेयं शृङ्गमर्चयेत् ॥ १०१ ॥  
आग्नेय्या चैव गायत्र्या अथवानेन पूजयेत् ॥  
यमाय त्वा मखाय त्वा दक्षिणं शृङ्गमर्च येत् ॥१०२॥  
उदीरतामवरेप्यथवानेन पूजयेत् ॥  
आयं गौरिति मन्त्रेण नैर्ऋत्यं शृङ्गमर्चयेत्॥१०३॥  
रक्षोहणं वाजिनं वा पूजयेदसुरान्तिकम्॥  
इन्द्रासोमा च यो मन्त्रो ह्यथवा तेन पूजयेत् ॥ १०४ ॥  
अभि त्वा सूर नोन्विति चैशानं शृङ्गमर्चयेत् ॥  
येनेदं भूतमिति वा अथवानेन पूजयेत् ॥ १०५ ॥  
नमोस्तु सर्पेभ्य इति मेरुपीठं सदाऽर्चयेत् ॥  
हिरण्यगर्भः समवर्त्ततेति पुनर्मध्ये सदार्चयेत् ॥ १०६ ॥  
सविता पश्चातादिति वै पूजयेत्पुष्प मालया ॥  
त्रिकालमर्चयेद्देवि प्रदद्यादर्घ्यमादरात् ॥१०७॥  
माता रुद्राणां दुहिता वसूनां पूर्वाह्ने चैव पूजयेत् ॥  
मध्याह्ने पूजयेद्देवि तद्विष्णोः परमं पदम् ॥ १०८ ॥  
हँसः शुचिषदिति वा अपराह्णे सदार्चयेत् ॥  
एवं भानुं ग्रहैः सार्द्ध पूजयेद्वरवर्णिनि ॥ १०९ ॥  
॥ देव्युवाच ॥ ॥  
यानि पुष्पाणि चेष्टानि सदा भास्करपूजने ॥  
कानि चोक्तानि देवेश कथयस्व प्रसादतः ॥ 7.1.17.११० ॥  
ईश्वर उवाच ॥ ॥  
शृणु देवि प्रवक्ष्यामि पुष्पा ध्यायमनुत्तमम् ॥  
येन चार्कस्थले देवि शीघ्रं तुष्यति पूजितः ॥ १११ ॥  
मालतीकुसुमैः पूजा भवेत्सान्निध्यकारिका ॥  
मल्लिकायाश्च कुसुमैर्भोगवाञ्जायते नरः ॥ ११२ ॥  
सौभाग्यं पुण्डरीकैस्तु भवत्यर्थश्च शाश्वतः ॥  
कदम्बपुष्पैर्देवेशि परमैश्वर्यमश्नुते ॥ ११३ ॥  
भवत्यक्षयमन्नं च बकुलै रर्चने रवेः ॥  
मदारपुष्पकैः पूजा सर्वकुष्ठविनाशिनी ॥ ११४ ॥  
बिल्वस्य पत्रकुसुमैमहतीं श्रियमश्नुते ॥  
अर्कस्रजा भवत्यर्थः सर्वकामफलप्रदः ॥ ॥ ११५ ॥  
प्रदद्याद्रूपिणीं कन्यां पूजितो बकुलस्रजा ॥  
किंशुकैरर्चितो देवि न पीडयति भास्करः ॥११६॥  
अगस्तिकुसुमैस्तद्वदानुकूल्यं प्रयच्छ ति ॥  
करवीरैस्तु देवेशि सूर्यस्यानुचरो भवेत् ॥ ११७ ॥  
शतपत्रस्रजा देवि सूर्यसालोक्यतां व्रजेत् ॥  
बकपुष्पैर्महादेवि दारिद्यं नैव जायते ॥११९॥  
ऋतुकुसुमेन गन्धेन समभ्यर्च्य दिवाकरम् ॥  
चतुःसमुद्रमर्यादां स भुङ्क्ते पृथिवीमिमाम् ॥ ११९ ॥  
यः सूर्यायतनं भक्त्या गैरिकेणोपलेपयेत् ॥  
प्राप्नुयान्महतीं लक्ष्मीं रोगैश्चापि प्रमुच्यते ॥ 7.1.17.१२० ॥  
अष्टादशेह कुष्ठानि ये चान्ये व्याधयो नृणाम् ॥  
प्रलयं यान्ति ते सर्वे मृदा यद्युपलेपयेत् ॥ ॥ १२१ ॥  
विलेपनानां सर्वेषां कुङ्कुमं रक्तचन्दनम् ॥  
पुष्पाणां करवीराणि प्रशस्तानि वरानने ॥१२२॥  
नातः परतरं किञ्चिद्भास्वतस्तुष्टिकारकम् ॥  
यादृशं कुङ्कुमं जाती शतपत्रं तथाऽगुरुः ॥१२३॥  
किं तस्य न भवेल्लोके यश्चैभिश्चार्चयेद्रविम् ॥  
उपलिप्यालयं यस्तु कुर्यान्मण्डलकं शुभम् ॥१२४॥  
एकेनास्य भवेदर्थो द्वाभ्यामारोग्यमश्नुते ॥  
त्रिभिस्तु सर्वविद्यावांश्चतुर्भिर्भोगवान्भवेत् ॥१२५॥  
पञ्चभिर्विपुलं धान्यं षड्भिरायुर्बलं यशः॥  
सप्तमण्डलतारी स्यान्मण्डलाधिपतिर्नरः ॥ १२६ ॥  
घृतदीपप्रदानेन चक्षुष्माञ्जायते नरः ॥  
कटुतैलस्य दीपेन स्वं शत्रुं जयते नरः ॥ १२७ ॥  
तैलदीपप्रदानेन सूर्यलोके महीयते ॥  
मधूकतैलदीपेन सौभाग्यं परमं लभेत् ॥ १२८. ॥  
पुष्पाणां प्रवरा जाती धूपानां विजयः परः ॥  
गन्धानां कुङ्कुमं श्रेष्ठं लेपानां रक्तचन्दनम् ॥ १२९ ॥  
दीपदाने घृतं श्रेष्ठं नैवेद्ये मोदकः परम् ॥  
एतैस्तुष्यति देवेशः सान्निध्यं चाधिगच्छति ॥ 7.1.17.१३० ॥  
एवं सम्पूज्य विधि वत्कृत्वा पितृप्रदक्षिणाम् ॥  
प्रणम्य शिरसा देवं तत्र चार्कस्थलं प्रिये॥ १३१ ॥  
सुखासीनस्ततः पश्येद्रवेरभिमुखे स्थितः ॥  
एकं सिद्धार्थकं कृत्वा हस्ते पानीयसंयुतम् ॥ १३२ ॥  
कामं यथेष्टं हृदये कृत्वार्कस्थलसन्निधौ ॥  
पिबेत्सतोयं तद्देवि ह्यस्पृष्टं दशनैः सकृत् ॥ १३३ ॥  
एवं कृत्वा नरो देवि कोटियात्राफलं लभेत् ॥  
ब्रह्मा विष्णुर्महादेवो ज्वलनो धनदस्तथा ॥ १३४ ॥  
भानुमाश्रित्य सर्वे ते मोदन्ते दिवि सुव्रते ॥  
तस्माद्भानुसमं देवं नाहं पश्यामि कञ्चन ॥ १३५ ॥  
इति कृत्वा महादेवि पुनर्भानौ प्रदक्षिणम् ॥  
कुर्यान्मन्त्रेण देवेशि सप्तकृत्वो वरानने ॥ १३६ ॥  
तमुष्टवाम इति ऋक्प्रथमा परिकीर्तिता ॥  
एतोन्विन्द्रं स्तवामेति द्वितीया परिकीर्तिता ॥ १३७ ॥  
इन्द्र शुद्धो न आगहि तृतीया परिकीर्तिता ॥  
इन्द्रं शुद्धो हि नो रयिं चतुर्थी परिकीर्तिता ॥ १३८ ॥  
अस्य वामस्येति शुभे पञ्चमी परिकीर्तिता ॥  
त्रिभिष्ट्वं देव इति वै षष्ठी च परिकीर्तिता ॥ १३९ ॥  
दश सामानि वै यानि प्रवराणि मनीषिभिः ॥  
गीतानि सामगैर्नित्यं सप्तमीं तैस्तु कारयेत् ॥7.1.17.१४॥।  
तानि ते कथयाम्यद्य दश सामानि सुन्दरि॥  
हुङ्कारः प्रणवोद्गीथः प्रस्तावश्च चतुष्टयम् ॥ १४१ ॥  
पञ्चमं प्रहरो यत्र षष्ठमारण्यकं तथा ॥  
निधनं सप्तमं साम्नां सप्तसिद्धिमिति स्मृतम् ॥ १४२ ॥  
पञ्चविध्यमिति प्रोक्तं ह्रीङ्कारप्रणवेन तु ॥  
अष्टमं च तथा साध्यं नवमं वामदेवकम् ॥ १४३ ॥  
ज्येष्ठं तु दशमं साम वेधसे प्रियमुत्तमम् ॥  
एतेषां देवि साम्नां वै जाप्यं कार्यं विधानतः ॥ १४४ ॥  
ज्येष्ठसामपरं चैव द्वितीयं गदतः शृणु ॥  
न च श्राव्यं द्वितीयं तु जप्तव्यं मुक्तिमिच्छता ॥१४५॥।  
तज्जाप्यं परमं प्रोक्तं स्वयं देवेन भानुना ॥  
जाप्यस्य विनियोगोऽस्य लक्षणं च निबोध मे ॥  
स्तोभसारं श्वासलीनमोङ्कारादि स्मृतं बुधैः ॥१४६॥  
ऊर्भानुश्च तथा धर्मं धर्मः सत्यं ह्यृत तथा ॥  
धर्मं ये धर्मवद्धर्मे धर्मे वै निधनं गताः ॥ १४७ ॥  
यदेभिश्च यजेच्छब्दैरुचितं सामगैर्द्विजैः ॥  
जाप्यं चैतत्परं प्रोक्तं स्वयं देवेन भानुना ॥ १४८ ॥  
एतद्वै जप्यमानस्तु पुनरावर्तते न तु ॥  
सर्वरोगविनिर्मुक्तो मुच्यते ब्रह्महत्यया ॥ १४९ ॥  
आज्यदोहाद्यदोहेति ज्येष्ठसाम्नोऽपि लक्षणम् ॥7.1.17.१५०॥  
इति सम्पूज्य देवेशं ततः कुर्यात्परां स्तुतिम् ॥  
ऋग्भिर्वे पञ्चभिश्चैव शृणुष्वैकमनास्तु ताः ॥१५१॥  
उक्षाणं पृश्निमिति वै प्रथमा परिकीर्तिता ॥  
चत्वारि वाक्परीति वै द्वितीया परिकीर्तिता ॥ १५२ ॥  
इन्द्रं मित्रं तृतीया तु ऋक्चैव परिकीर्तिता ॥  
कृष्णं नियानं हि तथा चतुर्थी परिकीर्तिता ॥ १५३ ॥  
द्वादशप्रथम इति पञ्चमी परिकीर्तिता ॥  
यो रत्नवाहीत्यनया किरीटं योजयेद्रवेः ॥१५४॥  
गतेहनामित्यनया अव्यङ्गं भास्करं न्यसेत् ॥  
अनेन विधिना देवि पूजयेद्विधिवद्रविम् ॥ १५५ ॥  
इत्येष ते मया ख्यातः प्रतिमापूजने विधिः ॥ ॥ १५६ ॥  
अनेनविधिना यस्तु सततं पूजयेद्रविम् ॥  
स प्राप्नोत्यधिकान्कामानिह लोके परत्र च ॥ १५७ ॥  
पुत्रार्थी लभते पुत्रं धनार्थी लभते धनम् ॥  
कन्यार्थी लभते कन्यां विद्यार्थी वेदविद्भवेत् ॥ १५८ ॥  
निष्कामः पूजयेद्यस्तु स मोक्षं याति वै ध्रुवम् ॥  
अस्य क्षेत्रस्य माहात्म्यादर्कसूर्यप्रभावतः ॥ १५९ ॥  
अन्यत्र ब्राह्मणानां च कोटिना यत्फलं लभेत्॥  
अर्कस्थले तथैकेन भोजितेन तु तत्फलम् ॥ 7.1.17.१६० ॥  
स्नानं दानं जपो होमः सूर्यपर्वणि यत्कृतम्॥  
तत्सर्वं कोटिगुणितं सूर्यकोटिप्रभावतः ॥ १६१ ॥  
माघमासे नरो यस्तु सप्तम्यां रविवासरे ॥  
कृष्णपक्षे महादेवि जागरं श्रद्धयाऽऽचरेत् ॥  
अर्कस्थलसमीपे तु स याति परमां गतिम् ॥ १६२ ॥  
गोशतस्य प्रदत्तस्य कुरुक्षेत्रे च यत्फलम् ॥  
तत्फलं समवाप्नोति तत्रार्कस्थलदर्शनात् ॥ १६३ ॥  
अर्कस्थलः पूजनीयस्तत्र स्थाने निवासिभिः ॥  
जपापुष्पैरर्कपुष्पै रोगिभिस्तु विशेषतः ॥ १६४ ॥  
न च पत्रोर्णकुसुमैर्न चैवोन्मत्तसम्भवैः ॥  
न चाम्रातकजैः पुष्पैरर्चनीयो दिवाकरः ॥ १६५ ॥  
आम्रातकस्य कुसुमं निर्माल्यमिव दृश्यते ॥  
अप्रत्यग्रं बहिर्यस्मात्तस्मात्तत्परिवर्जयेत् ॥ १६६ ॥  
नाविज्ञातं प्रदातव्यं न म्लानं न च दूषितम् ॥  
न च पर्य्युषितं माल्यं दातव्यं भूतिमिच्छता ॥ १६७ ॥  
देवमुल्लोचयेद्यस्तु तत्क्षणात्पुष्पलोभतः ॥  
पुष्पाणि च सुगन्धानि भोजकेनेतराणि च ॥ १६८ ॥  
ब्रह्महत्यामवाप्नोति भोजको लोभमोहितः ॥  
महारौरवमासाद्य पच्यते शाश्वतीः समाः ॥ १६९ ॥  
हन्त ते कीर्त्तयिष्यामि धूपदानविधिं परम् ॥  
प्रदानाद्देवदेवस्य येन धूपेन यत्फलम् ॥ 7.1.17.१७० ॥  
सदार्चने च धूपेन सामीप्यं कुरुते रविः ॥  
प्रदद्यात्सकलं कामं यद्यदिच्छति मानवः ॥ १७१ ॥  
तथैवागुरुधूपेन निधिं दद्यादभीप्सितम् ॥  
आरोग्यार्थी धनार्थी च नित्यदा गुग्गलं दहेत् ॥ १७२ ॥  
पिण्डातधूपदानेन सदा तुष्यति भानुमान् ॥  
आरोग्यं च स्वयं दद्यात्सौख्यं च परमं भवेत्॥१७३॥  
श्रीवासकस्य धूपेन वाणिज्यं सकलं लभेत्॥  
रसं सर्जरसं चैव दहतोऽर्थागमो भवेत्॥१७४॥  
देवदारुं च दहतो भवत्यन्नमथाक्षयम्।.  
विलेपनं कुङ्कुमेन सर्वकामफलप्रदम्॥१७५॥  
इह लोके सुखी भूत्वा अक्षयं स्वर्गमाप्नुयात्॥  
चन्दनस्य प्रलेपेन श्रियमायुश्च विन्दति ॥ १७६ ॥  
रक्तचन्दनलेपेन सर्वं दद्याद्दिवाकरः ॥  
अपि रोगशतैर्ग्रस्तः क्षेममारोग्यमाप्नुयात् ॥ १७७ ॥  
गतिगन्धं च सौभाग्यं परमं विन्दते नरः ॥  
कस्तूरिकामर्दनकैरैश्वर्यमतुलं लभेत् ॥ १७८ ॥  
कर्पूरसंयुतैर्गन्धैः क्ष्माधिपाधिपतिभवेत् ॥  
चतुःसमेन गन्धेन सर्वा न्कामानवाप्नुयात् ॥ १७९ ॥  
एतत्ते कथितं देवि सूर्यमाहात्म्यमुत्तमम् ॥  
सविस्तरं मया ख्यातं किमन्यत्परिपृच्छसि ॥7.1.17.१८०॥।  
॥ देव्युवाच ॥ ॥  
यद्येवं भगवान्सूर्यः सर्वतेजस्विनां वरः ॥  
स कथं ग्रस्यते देव सैंहिकेयेन राहुणा ॥ १८१ ॥  
॥ ईश्वर उवाच ॥ ॥  
शृणु दैवि प्रवक्ष्यामि सर्व पापप्रणाशनम् ॥  
कारणं ग्रहणस्यापि भ्रान्तेर्विच्छेदकारकम् ॥ १८२ ॥  
राहुरादित्यबिम्बस्याधस्तात्तिष्ठति भामिनि ॥  
अमृतार्थी विमानस्थो यावत्संस्रवतेऽमृतम् ॥ १८३ ॥  
बिम्बेनान्तरितो देवि आदित्यग्रहणं हि तत् ॥  
न कश्चिद्ग्रसितुं शक्त आदित्यो दहति ध्रुवम् ॥ १८४ ॥  
ब्रह्मादयस्तमर्चन्ति स आदिः सर्वनाकिनाम् ।१  
आदित्यदेहजाः सर्वे तथान्ये देवदानवाः ॥१८५॥  
आदिकर्त्ता स्वयं यस्मादादित्यस्तेन चोच्यते ॥  
प्रभासे संस्थितो देवः सर्वपातकनाशनः ॥ १८६ ॥  
भुक्तिमुक्तिप्रदो देवो व्याधिदुष्कृतनाशकृत् ॥  
तत्र सिद्धाः पुरा देवि लोकपाला महर्षयः ॥ १८७ ॥  
सिद्धा विद्या धरा यक्षा गन्धर्वा मुनयस्तथा ॥  
धनदोऽपि तथा भीष्मो ययातिर्गालवस्तथा ॥ १८८ ॥  
साम्बश्चैव तथा देवि परां सिद्धिमितो गताः ॥  
इदं रहस्यं देवेशि सूर्यमाहात्म्यमुत्तमम् ॥ १८९ ॥  
न देयं दुष्टबुद्धीनां पापिनां च विशेषतः ॥  
न नास्तिकेऽश्रद्दधाने न क्रूरं वा कथञ्चन ॥ 7.1.17.१९० ॥  
इमां कथामनुब्रूयात्तथा नाऽसूयके शिवे ।  
इदं पुत्राय शिष्याय धर्मिणे न्यायवर्तिने ॥ १९१ ॥  
कथनीयं महाब्रह्म सूर्यभक्ताय सुव्रते ॥  
अर्कस्थलस्य देवस्य माहात्म्यमिदमुत्तमम् ॥ १९२ ॥  
यः श्राद्धे श्रावयेद्देवि ब्राह्मणान्संशितव्रतान् ॥  
तस्यानन्तं भवेद्देवि यद्दानं पुरुषस्य वै ॥ १९३ ॥  
यत्रेदं कीर्त्त्यते पुण्यं सम्पदस्तत्र वै सदा ।१  
यातुधाना न हिंसन्ति तच्छ्राद्धं भयविह्वलाः ॥ १९४ ॥  
पङ्क्तिपावनतां यान्ति येऽपि वै पङ्क्तिदूषकाः ॥  
सुतवाञ्जन्मवांश्च स्यात्सर्वकाममनोरमः ॥१९५ ॥  
प्रवासिभिर्बन्धुवर्गैः संयुज्येत सदा नरः ॥  
नष्टैः संयुज्यते चार्थैरपरैश्चापि चिन्तितैः ॥ १९६ ॥  
रक्ष्यते यागिनीभिश्च प्रियैश्च न वियुज्यते ॥  
उपस्पृश्य शुचिर्भूत्वा शृणुयाद्ब्राह्मणः सदा ॥  
सर्वान्कामांश्च लभते नात्र कार्या विचारणा ॥ १९७ ॥  
वैश्यः समृद्धिमतुलां क्षत्रियः पृथिवीपतिः॥  
वणिजश्चापि वाणिज्यमखण्डं शतसङ्ख्यया॥  
लभेयुः कीर्तनादस्याः सूर्योत्पत्तेर्वरानने॥१९८॥  
शूद्राश्चैवाभिलषितान्कामान्प्राप्स्यन्ति भामिनि॥  
अपमृत्युभयं घोरं मृत्युतोऽपि महाभयम्॥१९९।  
नश्यते नात्र सन्देहो राजद्वारकृतं च यत्॥  
सर्वकामसमृद्धात्मा सूर्यलोके महीयते ॥ 7.1.17.२०० ॥  
इत्येतत्कथितं देवि माहात्म्यं सूर्यदैवतम् ॥  
अर्कस्थलप्रसङ्गेन किमन्यच्छ्रोतुमिच्छसि॥। ॥ २०१ ॥  
स्थानं शाश्वतमोजसां गतिरपां दीपो दिशामक्षयः सिद्धेर्द्वारमपावभेदि जगतां साधारणं लोचनम्॥  
हैमं पुष्करमन्तरिक्षसरसो दीप्तं दिवः कुण्डलं कालोन्मानविभावनाक्षतलयं बिम्बं रवेः पातु वः ॥ २०२ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्येऽर्क्कस्थलमाहात्म्यार्कस्थलपूजाविधानादिवर्णनन्नाम सप्तदशोऽध्यायः ॥ १७ ॥