+++
title = "३५२ भल्लतीर्थमाहात्म्यवर्णनम्"

+++
॥ ईश्वर उवाच ॥ ॥  
ततो गच्छेन्महादेवि भल्लतीर्थमनुत्तमम् ॥  
तस्याश्च पश्चिमे भागे यत्र विष्णुश्चतुर्भुजः ॥ १ ॥  
यत्र त्यक्तं शरीरं तु विष्णुना प्रभविष्णुना ॥  
तस्मिन्मित्रवने रम्ये योजनार्द्धार्द्धविस्तृते ॥ २ ॥  
युगेयुगे महादेवि कल्पमन्वतरादिषु ॥  
तत्रैव संस्थितिर्विष्णोर्नान्यत्र च रतिर्भवेत् ॥ ३ ॥  
क्षेत्राणामादिक्षेत्रं तु वैष्णवं तद्विदुर्बुधाः॥  
तिस्रः कोट्यर्द्धकोटिश्च तीर्थानां प्रवराणि च॥ ४ ॥  
दिवि भुव्यन्तरिक्षे च तानि तत्रैव भामिनि॥  
तत्र मूर्तिमती गङ्गा स्वयमेव व्यवस्थिता ॥ ५ ॥  
विष्णोः सम्प्लवनार्थाय प्राणिनां च हिताय वै ॥  
गङ्गा गया कुरुक्षेत्रं नैमिषं पुष्कराणि च ॥ ६ ॥  
पुरी द्वारवतीं त्यक्त्वा अत्रैव वसते हरिः ॥  
तस्यौर्ध्वदैहिकं देवि प्रकरोमि युगेयुगे ॥ ७ ॥  
नभस्ये द्वादशीयोगे तत्र गत्वा स्वयं प्रिये ॥  
करोमि तद्विधानेन तत्र ब्राह्मणपुङ्गवैः ॥ ८ ॥  
तत्र दत्त्वा तु दानानि विधिवद्वेदपारगे ॥  
तत्रैव द्वादशीयोगे स्नात्वा चैव विधानतः ॥ ९ ॥  
सन्तर्प्य च पितॄन्भक्त्या मुच्यते सर्वपातकैः ॥  
तत्र विष्णुं तु सम्पूज्य कृत्वा जागरणं निशि ॥ 7.1.352.१० ॥  
दीपादिदानं कृत्वा तु कृतकृत्योऽभिजायते ॥ ११ ॥  
अथ तस्य प्रवक्ष्यामि पुरावृत्त महं प्रिये ॥  
संहृत्य यादवान्सर्वान्वासुदेवः प्रतापवान् ॥ १२ ॥  
दुर्वाससाऽनुलिप्तेन पायसेन पदस्तले ॥  
वज्राङ्गभूतदेहस्तु सर्वव्यापी जनार्द्दनः ॥ ॥ १३ ॥  
गत्वा तीरे समुद्रस्य समाधिस्थो बभूव ह ॥  
सर्वस्रोतांसि संयम्य निवेश्यात्मानमात्मनि ॥ १४ ॥  
एतस्मिन्नन्तरे प्राप्तो बाणहस्तो जराभिधः ॥  
दाशपुत्रोऽतिकृष्णाङ्गो मत्स्यघाती च पापकृत् ॥ १५ ॥  
तेन दृष्टस्ततो दूरान्निषादात्मसमुद्भवः ॥  
विष्णोः पदं मृगं मत्वा शरं तस्य मुमोच ह ॥ १६ ॥  
ततोऽसौ पश्यते यावद्गत्वा तस्य च सन्निधौ ॥  
चतुर्बाहुं महाकायं शङ्खचक्रगदाधरम् ॥ १७ ॥  
पुरुषं नीलमेघाभं पुडरीकनिभे क्षणम् ॥  
तं दृष्ट्वा भयभीतस्तु वेपमानः कृताञ्जलिः ॥  
अब्रवीन्न मया ज्ञातस्त्वं विभो दिव्यरूपधृक् ॥ १८ ॥  
अज्ञानात्त्वं मया विद्धस्त्वत्पदाग्रे सुरोत्तम ॥  
क्षन्तुमर्हसि मे नाथ न त्वं क्रोद्धुमिहार्हसि ॥ १९ ॥  
॥ विष्णुरुवाच ॥ ॥  
शापस्यान्तोद्य मे भद्र शरपातात्कृतस्त्वया ॥  
तस्मात्त्वं मत्प्रसादेन स्वर्गं गच्छ महाद्युते ॥ 7.1.352.२० ॥  
ये चान्ये मामिहागत्य द्रक्ष्यन्ति हि नरोत्तमाः ॥  
ते यास्यन्ति परं स्थानं यत्राहं नित्यसंस्थितः ॥ २१ ॥  
भल्लेनाहं यतो विद्धस्त्वया पादतले शुभे ॥  
भल्लतीर्थमिति ख्यातं ततो ह्येतद्भविष्यति ॥ २२ ॥  
हरिक्षेत्रमिति प्रोक्तं पूर्वं स्वायम्भुवेऽन्तरे ॥ २३ ॥  
॥ ईश्वर उवाच ॥ ॥  
इत्युक्त्वान्तर्दधे विष्णुर्लुब्धकोऽपि दिवं गतः ॥  
येऽत्र स्नानं करिष्यन्ति भक्त्या परमया युताः ॥  
विष्णुलोकं गमिष्यन्ति प्रीत्या ते मत्प्रसादतः ॥ २४ ॥  
येऽत्र श्राद्धं करिष्यन्ति पितृभक्तिपरायणाः ॥  
तृप्तिं तेषां गमिष्यन्ति पितरश्चैव तर्पिताः ॥ २५ ॥  
तस्मात्सर्वप्रयत्नेन प्राप्य तत्क्षेत्रमुत्तमम् ॥  
दृश्यो देवश्चतुर्बाहुः स्नात्वा तीर्थे तु भल्लके ॥ २६ ॥  
मद्भक्तिबलदर्पिष्ठा मत्प्रियं न नमन्ति ये ॥  
वासुदेवं न ते ज्ञेया मद्भक्ताः पापिनो हि ते॥२७॥  
मद्भक्तोऽपि हि यो भूत्वा भुङ्क्त एकादशीदिने॥  
मल्लिङ्गस्यार्चनं कार्यं न तेन पापबुद्धिना॥२८॥  
या तिथिर्दयिता विष्णोः सा तिथिर्मम वल्लभा॥  
न तां चोपोषयेद्यस्तु स पापिष्ठतराधिकः॥२९॥  
तद्वत्स द्वादशीयोगे भल्लतीर्थस्य सन्निधौ॥  
यस्तु मां पूजयेद्भक्त्या नारी वाऽपि नरोऽपि वा ॥  
तस्य जन्मसहस्राणि गृहभङ्गो न जायते॥7.1.352.३०॥  
इत्येतत्कथितं देवि माहात्म्यं पापनाशनम्॥  
भल्लतीर्थस्य विष्णोस्तु सर्व पातकनाशनम् ॥३१॥  
तत्र विष्णोस्तु सान्निध्ये वायव्ये कुम्भमुत्तमम्॥  
भल्लतीर्थं तु विख्यातं यत्र भल्लहतो हरिः ॥३२॥  
तत्र देयानि वासांसि पदं गावो विधानतः ॥  
देयानि विप्रमुख्येभ्यः सम्यग्यात्राफलेप्सुभिः॥३३॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये भल्लतीर्थमाहात्म्यवर्णनन्नाम द्विपञ्चाशदुत्तरत्रिशततमोऽध्यायः ॥३५२॥