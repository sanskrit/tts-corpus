+++
title = "३१७ कण्टकशोषणीमाहात्म्यवर्णनम्"

+++
॥ ईश्वर उवाच ॥ ॥  
ततो गच्छेन्महादेवि देवीं कण्टकशोषिणीम् ॥  
उत्तरेण देवकुलाद्दक्षिणेनोन्नतात्स्थितात् ॥ १ ॥  
तस्योत्पत्तिं प्रवक्ष्यामि शृणु ह्येकमनाः प्रिये ॥  
उन्नताद्दक्षिणे भागे यजन्ते द्विजसत्तमाः ॥ २ ॥  
भृगुरत्रिर्मरीचिश्च भरद्वाजोऽथ कश्यपः ॥  
कण्वो मङ्किश्च सावर्णिर्जातूकर्ण्यस्तथैव च ॥ ३ ॥  
वत्सश्चैव वसिष्ठश्च पुलस्त्यः पुलहः क्रतुः ॥  
मनुर्यमोंऽगिरा विष्णुः शातातपपराशरौ ॥ ४ ॥  
शाण्डिल्यः कौशिकश्चैव गौतमो गार्ग्य एव च ॥  
दाल्भ्यश्च शौनकश्चैव शाकल्यो गालवस्तथा ॥ ५ ॥  
जाबालिर्मुद्गलश्चैव ऋष्यशृङ्गो विभाण्डकः ॥  
विश्वामित्रः शतानन्दो जह्नुर्विश्वावसुस्तथा ॥ ६ ॥  
एते चान्ये च मुनयो यजन्ते विविधैर्मखैः ॥  
यज्ञवाटं च निर्माय ऋषितोयातटे शुभे ॥ ७ ॥  
देवगन्धर्वनृत्यैश्च वेणुवीणानिनादितम् ॥  
वेदध्वनितघोषेण यज्ञहोमाग्निहोत्रजैः ॥ ८ ॥  
धूपैः समावृतं सर्वमाज्यगन्धिभिरर्चितम् ॥  
शोभितं मुनिभिर्दिव्यैश्चातुर्वेद्यैर्द्विजोत्तमैः ॥ ९ ॥  
एवंविधं प्रदेशं तु दृष्ट्वा दैत्या महाबलाः ॥  
समुद्रमध्यादायाता यज्ञविध्वंसहेतवे ॥ 7.1.317.१० ॥  
मायाविनो महाकायाः श्यामवर्णा महोदराः ॥  
लम्बभ्रूश्मश्रुनासाग्रा रक्ताक्षा रक्तमूर्धजाः ॥ ११ ॥  
यज्ञं समागताः सर्वे दैत्याश्चैव वरानने ॥  
तान्दृष्ट्वा मुनयः सर्वे रौद्ररूपान्भयङ्करान् ॥ १२ ॥  
केचिन्निपतिता भूमौ तथान्ये ऽग्नौ स्रुचीकराः ॥  
पत्नीशालां समाविष्टा हविर्धानं तथा परे ॥ १३ ॥  
ऋत्विजस्तु सदोमध्ये स्थिता वाचंयमास्तथा ॥ १४ ॥  
एवं देवि यदा वृत्तं मुनीनां च महात्मनाम् ॥  
तदाध्वर्युर्महातेजा धैर्यमालम्ब्य सादरः ॥ १५ ॥  
अग्निहोत्रं हविष्यं च हविर्विन्यस्य मन्त्रवित् ॥  
सुसमिद्धं जुहावाग्निं रक्षसां नाशहेतवे ॥ १६ ॥  
हुते हविषि देवेशि तत्क्षणादेव चोत्थिता ॥  
शक्तिः शक्तित्रिशूलाढ्या चर्महस्ता महोज्ज्वला ॥ १७ ॥  
तया ते निहता दैत्या यज्ञविध्वंसकारिणः ॥  
ततस्तां विविधैः स्तोत्रैर्मुनयस्तुष्टुवुस्तदा ॥ १८ ॥  
प्रसन्ना भूयसी देवी तानृषीन्प्रत्युवाच ह ॥  
वरं वृणुध्वं मुनयो दास्यामि वरमुत्तमम्॥ १९ ॥  
॥ ऋषय ऊचुः ॥ ॥  
कृतं वै सकलं कार्यं यज्ञा नो रक्षितास्त्वया ॥  
यदि देयो वरोऽस्माकं त्वया चासुरमर्द्दिनि ॥ 7.1.317.२० ॥  
अस्मिन्स्थाने सदा तिष्ठ मुनीनां हितकाम्यया ॥  
कण्टकाः शोषिता दैत्यास्तेन कण्टकशोषिणी ॥  
अद्यप्रभृति नामास्तु तेन देवि सदा त्विह ॥ २१ ॥  
॥ ईश्वर उवाच ॥ ॥  
एवं भविष्यतीत्युक्त्वा सा देव्यन्तर्हिता तदा ॥  
अष्टम्यां वा नवम्यां वा पूजयिष्यति मा नवः ॥ २२ ॥  
राक्षसेभ्यः पिशाचेभ्यो भयं तस्य न जायते ॥  
प्राप्नुयात्परमां सिद्धिं मानवो नात्र संशयः ॥ २३ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये कण्टकशोषणीमाहात्म्यवर्णनन्नाम सप्तदशोत्तरत्रिशततमोऽध्यायः ॥३१७॥ ॥