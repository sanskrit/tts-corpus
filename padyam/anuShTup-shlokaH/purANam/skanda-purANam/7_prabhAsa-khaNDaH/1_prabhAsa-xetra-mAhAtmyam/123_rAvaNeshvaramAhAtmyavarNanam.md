+++
title = "१२३ रावणेश्वरमाहात्म्यवर्णनम्"

+++
॥ ईश्वर उवाच ॥ ॥  
ततो गच्छेन्महादेवि रावणेश्वरमुत्तमम् ॥  
तस्माद्दक्षिणनैर्ऋत्ये धनुषां षोडशे स्थितम् ॥ १ ॥  
प्रतिष्ठितं दशास्येन सर्वपातकनाशनम् ॥  
पौलस्त्यो रावणो देवि राक्षसस्तु सुदारुणः ॥ २ ॥  
त्रैलोक्यविजयाकाङ्क्षी पुष्पकेण चचार ह ॥  
कस्यचित्त्वथ कालस्य विमानं तस्य पुष्पकम्॥ ३॥।  
व्रजद्वै व्योममार्गेण निश्चलं सहसाऽभवत् ॥  
स्तम्भितं पुष्पकं दृष्ट्वा रावणो विस्मयान्वितः ॥ ४ ॥  
प्रहस्तं प्रेषयामास किमिदं व्रज मेदिनीम् ॥  
अहताऽस्य गतिर्यस्मात्त्रैलोक्ये सचराचरे ॥ ५ ॥  
तत्कस्मान्निश्चलं जातं विमानं पुष्पकं मम ॥  
अथाऽसौ सत्वरो देवि जगाम वसुधातले ॥ ६ ॥  
अपश्यद्देवदेवेशं श्रीसोमेशं महाप्रभम् ॥  
स्तूयमानं सुरगणैः शतशोऽथ सहस्रशः ॥ ७ ॥  
तं दृष्ट्वा राक्षसे न्द्राय तत्सर्वं विस्तरात्प्रिये ॥  
प्रहस्तः कथयामास यद्दृष्टं क्षेत्रमध्यतः ॥ ८ ॥  
॥ प्रहस्त उवाच ॥ ॥  
राक्षसेश महाबाहो शिवक्षेत्रं निजं प्रभो ॥  
प्रभासेति समाख्यातं गणगन्धर्वसेवितम् ॥ ९ ॥  
तत्र सोमेश्वरो देवः स्वयं तिष्ठति शङ्करः ॥  
अब्भक्षैर्वायुभक्षैश्च दन्तोलूखलिभिस्तथा ॥  
ऋषिभिर्वालखिल्यैश्च पूज्यमानः समन्ततः ॥ 7.1.123.१० ॥  
प्रभावात्तस्य देवस्य नेदं गच्छति पुष्पकम् ॥  
न स प्रालङ्घ्यते देवो ह्यलङ्घ्यो यः सुरासुरैः ॥ ११ ॥  
॥ ईश्वर उवाच ॥ ॥  
तस्य तद्वचनं श्रुत्वा विस्मयोत्फुल्ललोचनः ॥  
अवतीर्य धरापृष्ठं सोमेशं समपश्यत ॥ १२ ॥  
पूजयामास देवेशि भक्त्या परमया युतः ॥  
रत्नैर्बहुविधैर्वस्त्रैर्गन्धपुष्पानुलेपनैः ॥ १३ ॥  
अथ पौरजना दृष्ट्वा रावणं राक्षसेश्वरम् ॥  
सर्वदिक्षु वरारोहे भयाद्भीताः प्रदुद्रुवुः ॥ १४ ॥  
शून्यं समभवत्सर्वं तत्र देवो व्यवस्थितः ॥  
एतस्मिन्नेव काले तु वागुवाचाशरीरिणी ॥ १५ ॥  
दशग्रीव महाबाहो अयने चोत्तरे तथा ॥  
यात्राकाले तु देवस्य सर्वपापप्रणाशने ॥ १६ ॥  
दूरतः समनुप्राप्ता भूरिलोका द्विजातयः ॥  
राक्षसानां भयाद्भीताः प्रयान्ति हि दिशो दश ॥ १७ ॥  
भयान्मा त्वं राक्षसेन्द्र यात्राविघ्नकरो भव ॥  
बाल्ये वयसि यत्पापं वार्द्धक्ये यौवनेऽपि च ॥  
तत्सर्वं क्षालयेन्मर्त्यो दृष्ट्वा सोमेश्वरं प्रभुम् ॥ १८ ॥  
ततोऽसौ राक्षसेन्द्रस्तु गत्वैकान्ते सुगह्वरे ॥  
लिङ्गं च स्थापयामास भक्त्या परमया युतः ॥ १९ ॥  
ततस्तन्निरतो भूत्वा सर्वैस्तै राक्षसेश्वरः ॥  
पूजयामास देवेशि उपवासपरायणः ॥ 7.1.123.२० ॥  
चकार पुरतस्तस्य गीतवाद्येन जागरम् ॥  
ततोऽर्धरात्रसमये वागुवाचाशरीरिणी ॥ २१ ॥  
दशग्रीव महाबाहो परितुष्टोऽस्मि तेऽनघ ॥  
मम प्रसादात्त्रैलोक्यं वशगं ते भविष्यति ॥  
अत्र सन्निहितो नित्यं स्थास्याम्यहमसंशयम् ॥ ॥ २२ ॥  
ये चैतत्पूजयिष्यन्ति लिङ्गं भक्तियुता नराः ॥  
अजेयास्ते भविष्यन्ति शत्रूणां राक्षसेश्वर ॥ २३ ॥  
यास्यन्ति परमां सिद्धिं मत्प्रसादादसंशयम् ॥  
एवमुक्त्वा वरारोहे विरराम वृषध्वजः ॥ २४ ॥  
रावणोऽपि स सन्तुष्टो भूयोभूयो महेश्वरम् ॥  
पूजयित्वा च तल्लिङ्गं समारुह्य च पुष्पकम् ॥  
त्रैलोक्यविजयाकाङ्क्षी इष्टं देशं जगाम ह ॥ २५ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये रावणेश्वरमाहात्म्यवर्णनन्नाम त्रयोर्विशत्युत्तरशततमोऽध्यायः ॥ १२३ ॥