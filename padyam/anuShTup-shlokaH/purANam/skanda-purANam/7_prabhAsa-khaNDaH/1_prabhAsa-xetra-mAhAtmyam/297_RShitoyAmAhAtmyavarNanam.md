+++
title = "२९७ ऋषितोयामाहात्म्यवर्णनम्"

+++
॥ देव्युवाच ॥ ॥  
देवदेव जगन्नाथ संसारार्णवतारक ॥  
सविस्तरं तु मे ब्रूहि ऋषितोयामहोदयम् ॥ १ ॥  
ऋषितोयेति तन्नाम कथं ख्यातं धरातले ॥  
कथं सा पुनरायाता देवदारुवने शुभे ॥ २ ॥  
॥ ईश्वर उवाच ॥ ॥  
शृणु देवि प्रवक्ष्यामि सावधाना वचो मम ॥  
माहात्म्यमृषितोयायाः सर्वपातकनाशनम् ॥ ३ ॥  
देवदारुवने पुण्य ऋषयस्तपसा युताः ॥  
निवसन्ति वरारोहे शतशोथ सहस्रशः ॥ ४ ॥  
तेषां निवसतां तत्र बहुकालो गतः प्रिये ॥  
पुत्रपौत्रैः प्रवृद्धास्ते दारुकं व्याप्य संस्थिताः ॥ ८५ ॥  
ते सर्वे चिन्तयामासुः समेत्य च परस्परम् ॥  
सरस्वती महापुण्या शिरस्याधाय वाडवम् ॥ ६ ॥  
प्रभासं चिरकालेन क्षेत्रं चैव गमिष्यति ॥  
वापीकूपतडागादि मुक्त्वा सागरगामिनीम् ॥ ७ ॥  
नाह्लादं कुरुते चेतः स्नानदानजपेषु च ॥  
ब्रह्माणं प्रार्थयिष्यामो गत्वा ब्रह्मनिकेतनम् ॥ ८ ॥  
॥ ईश्वर उवाच ॥ ॥  
एवं निमन्त्र्य ते सर्वे ऋषयस्तपसोज्ज्वलाः॥  
गतास्ते ब्रह्मलोकं तु द्रष्टुं देवं पितामहम् ॥  
तुष्टुवुर्विविधैः स्तोत्रैर्ब्रह्माणं कमलोद्भवम् ॥ ९ ॥  
॥ ऋषय ऊचुः ॥ ॥  
नमः प्रणवरूपाय विश्व कर्त्रे नमोनमः ॥  
तथा विश्वस्य रक्षित्रे नमोऽस्तु परमात्मने ॥ 7.1.297.१० ॥  
तथा तस्यैव संहर्त्रे नमो ब्रह्मस्वरूपिणे ॥  
पितामह नमस्तुभ्यं सुरज्येष्ठ नमोऽस्तु ते ॥ ११ ॥  
चतुर्वक्त्र नमस्तुभ्यं पद्मयोने नमोऽस्तु ते ॥  
विरञ्चये नमस्तुभ्यं विधये वेधसे नमः ॥ १२ ॥  
चिदानन्द नमस्तुभ्यं हिरण्यगर्भ ते नमः ॥  
हंसवाहन ते नित्यं पद्मासन नमोऽस्तुते ॥ १३ ॥  
एवं संस्तुवतां तेषामृषीणामूर्ध्वरेतसाम् ॥  
उवाच परमप्रीतो ब्रह्मा लोक पितामहः ॥ १४ ॥  
स्वागतं वै द्विजश्रेष्ठा युष्माकं कृतवानहम् ॥  
स्तोत्रेणानेन दिव्येन वृणुध्वं वरमुत्तमम् ॥ १५ ॥  
॥ ऋषय ऊचुः ॥ ॥  
अभिषेकाय नो देव नदी पापप्रणाशिनी ॥  
विलोक्यते सुरश्रेष्ठ देहि नो वरमुत्तमम् ॥ १६ ॥  
॥ ईश्वर उवाच ॥ ॥  
इत्युक्तस्तैस्तदा ब्रह्मा मुनिभिस्तपसोज्ज्वलैः ॥  
वीक्षाञ्चक्रे तदा सर्वा मूर्तिमत्यश्च निम्नगाः ॥ १७ ॥  
गङ्गा च यमुना चैव तथा देवी सरस्वती ॥  
चन्द्रभागा च रेवा च शरयूर्गण्डकी तथा ॥ १८ ॥  
तापी चैव वरारोहे तथा गोदावरी नदी ॥  
कावेरी चन्द्रपुत्री च शिप्रा चर्मण्वती तथा ॥ १९ ॥  
सिन्धुश्च वेदिका चैव नदाः सर्वे वरानने ॥  
मूर्तिमत्यः स्थिताः सर्वाः पवित्राः पापनाशिनी ॥ 7.1.297.२० ॥  
दृष्ट्वा पितामहः सर्वा गत्वरा धरणीं प्रति ॥  
देवदारुवने रम्ये प्रभासे क्षेत्र उत्तमे ॥  
कमण्डलौ कृता दृष्टिर्विविशुस्ताः कमण्डलुम् ॥ २१ ॥ ।  
। ब्रह्मोवाच ॥ ॥  
धृताः सर्वा महापुण्या नद्यो ब्रह्मकमण्डलौ॥  
प्रविष्टाः पृथिवीं यान्तु ऋषीणामनुकम्पया ॥ २२ ॥  
प्रहिणोमि यद्येकां च ह्यन्या रुष्यति मे द्विजाः ॥  
तस्मात्सर्वाः प्रमोक्ष्यामि कमण्डलुकृतालयाः ॥ २३ ॥  
॥ ईश्वर उवाच ॥  
ततो ब्रह्मा मुमोचाऽथ तत्रस्थाश्च महापगाः ॥  
मुक्त्वा ब्रह्मा मुनीन्सर्वान्प्रोवाचेदं पुनःपुनः ॥ २४ ॥  
ऋषिभिः प्रार्थ्यमानेन नद्यो मुक्ता मया यतः ॥  
तोयरूपा महावेगा अभिषेकाय सत्वराः ॥ २५ ॥  
ऋषितोयेति नाम्ना सा भविष्यति धरातले ॥  
ऋषीणां वल्लभा देवी सर्वपातकनाशिनी ॥ २६ ॥  
॥ ईश्वर उवाच ॥ ॥  
एवं देवि समायाता देवदारुवने नदी ॥  
ऋषितोयेति विख्याता पवित्रा च वरानने ॥ २७ ॥  
तूर्यदुन्दुभिनिर्घोषैर्वेदमङ्गलनिःस्वनैः ॥  
समुद्रं प्रापिता देवी ऋषिभिर्वेदपारगैः ॥ २८ ॥  
सर्वत्र सुलभा देवी त्रिषु स्थानेषु दुर्लभा ॥  
महोदये महातीर्थे मूलचण्डीशसन्निधौ ॥ २९ ॥  
समुद्रेण समेता तु यत्र सा पूर्ववाहिनी ॥  
यत्रर्षितोया लभ्येत तत्र किं मृग्यते परम् ॥7.1.297.३०॥  
मनुष्यास्ते सदा धन्यास्तत्तोयं तु पिबन्ति ये ॥  
अस्थीनि यत्र लीयन्ते षण्मासाभ्यन्तरेण तु ॥ ३१ ॥  
प्रातःकाले वहेद्गङ्गा सायं च यमुना तथा ॥ ३२ ॥  
नदीसहस्रसंयुक्ता मध्याह्ने तु सरस्वती ॥  
अपराह्णे वहेद्रेवा सायाह्ने सूर्यपुत्रिका ॥ ३३ ॥  
एवं जानन्नरो यस्तु तत्र स्नान विचक्षणः ॥  
आचरेद्विधिना श्राद्धं स तस्याः फलभाग्भवेत् ॥ ३४ ॥  
एवं सङ्क्षेपतः प्रोक्तमृषितोयामहोदयम् ॥  
सर्वपापहरं नृणां सर्वकामफलप्रदम् ॥ ३५ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य ऋषितोयामाहात्म्यवर्णनन्नाम सप्तनवत्युत्तरद्विशततमोऽध्यायः ॥ २९७ ॥