+++
title = "०५० राह्वीश्वरमाहात्म्यवर्णनम्"

+++
॥ ईश्वर उवाच ॥ ॥  
ततो गच्छेन्महादेवि लिङ्गं राहुप्रतिष्ठितम् ॥  
शनैश्चरेश्वराद्देवि वायव्ये सम्प्रतिष्ठितम् ॥ १ ॥  
अजादेव्याश्चोत्तरतो धनुषां सप्तके स्थितम् ॥  
मङ्गलायाः समीपस्थं नातिदूरे व्यवस्थितम् ॥ २ ॥  
लिङ्गं महाप्रभावं तु सैंहिकेयप्रतिष्ठितम् ॥  
तत्र वर्षसहस्रं तु वैप्रचित्तिस्तपोऽकरोत् ॥ ३ ॥  
स्वर्भानुः स महावीर्यो वक्त्रयोधी महासुराः ॥  
समाराध्य महादेवं दिव्येन तपसा प्रभुम् ॥ ४ ॥  
लिङ्गेऽवतारयामास जगद्दीपं महेश्वरम् ॥  
यश्चैनं पूजयेद्भक्त्या नरः सम्यक्च पश्यति ॥  
तस्य पापं क्षयं याति अपि ब्रह्मवधोद्भवम् ॥ ५ ॥  
नान्धो न बधिरो मूको न रोगी न च निर्द्धनः ॥  
कदाचिज्जायते मर्त्यस्तेन दृष्टेन भूतले ॥ ६ ॥  
सुखसौभाग्यसम्पन्नस्तदा भवति रूपवान् ॥  
सर्वकामसमृद्धात्मा मोदते दिवि देववत् ॥ ७ ॥  
इति ते कथितं देवि माहात्म्यं राहुदैवतम् ॥  
श्रुत्वा तु मोहनिर्यातो नरो निष्कल्मषो भवेत् ॥ ८ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये राह्वीश्वरमाहात्म्यवर्णनन्नाम पञ्चाशोऽध्यायः ॥ ५० ॥