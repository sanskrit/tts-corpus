+++
title = "३३८ जालेश्वरमाहात्म्यवर्णनम्"

+++
॥ ईश्वर उवाच ॥ ॥  
ततो गच्छेन्महादेवि देविकातटसंस्थितम् ॥  
जालेश्वरेति विख्यातं सुरासुरनमस्कृतम् ॥ १ ॥  
मन्वन्तरे चाक्षुषे च सम्प्राप्ते द्वापरे युगे ॥  
नाम्ना जालेश्वरं लिङ्गं देविकातटसंस्थितम् ॥ २ ॥  
पूज्यते नागकन्याभिर्न तत्पश्यन्ति मानवाः ॥  
महा तेजोमणिमयं चन्द्रबिम्बसमप्रभम् ॥  
स्मरणात्तस्य देवस्य ब्रह्महत्या प्रणश्यति ॥ ३ ॥  
॥ देव्युवाच ॥ ॥  
कथं जालेश्वरं नाम कस्मिन्काले बभूव तत् ॥ ४ ॥  
साधुभिः सह संवासात्के गुणाः परिकीर्त्तिताः ॥  
के लोकाः कानि पुण्यानि तत्सर्वं शम्स मे प्रभो ॥ ५ ॥  
॥ ईश्वर उवाच ॥ ॥  
अत्रैवोदाहरन्तीममितिहासं पुरातनम् ॥  
नाभागस्य च संवादमापस्तम्बतपोनिधेः ॥ ६ ॥  
महर्षिरात्मवान्पूर्वमापस्तम्बो द्विजाग्रणीः ॥  
उपावसन्सदा रम्भो बभूव भगवांस्तदा ॥ ७ ॥  
नित्यं क्रोधं च लोभं च मोहं द्रोहं विसृज्य सः ॥  
देविकासरितो मध्ये विवेश सलिलाशये ॥ ८ ॥  
क्षेत्रे प्राभासिके रम्ये सम्यग्ज्ञात्वा शिवप्रिये ॥  
तत्रास्य वसतः कालः समतीतो महांस्तदा ॥ ९ ॥  
परेण ध्यानयोगेन स्थाणुभूतस्य तिष्ठतः ॥  
ततः कदाचिदागत्य तं देशं मत्स्यजीविनः ॥ 7.1.338.१० ॥  
प्रसार्य सुमहज्जालं सर्वे चाकर्षयन्बलात् ॥  
अथ तं च महामत्स्यं निषादा बलदर्पिताः ॥ ११ ॥  
तस्मादुत्तारयामासुः सलिलाद्ब्रह्मनन्दनम् ॥  
तं दृष्ट्वा तपसा दीप्तं कैवर्त्ता भयविह्वलाः ॥  
शिरोभिः प्रणिपत्योच्चैरिदं वचनमब्रुवन् ॥ १२ ॥ ॥  
निषादा ऊचुः ॥ ॥  
अज्ञानात्कृतपापानामस्माकं क्षन्तुमर्हसि ॥  
किं वा कार्यं प्रियं तेऽद्य तदाज्ञापय सुव्रत ॥ १३ ॥  
स मुनिस्तन्महद्दृष्ट्वा मत्स्यानां कदनं कृतम्॥  
कृपया परयाविष्टो दाशान्प्रोवाच दुःखितः ॥ १४ ॥  
केन मे स्यादुपायो हि सर्वे स्वार्थे बत स्थिताः ॥  
ज्ञानिनामपि यच्चेतः केवलात्महिते रतम् ॥ १५ ॥  
ज्ञानिनोपि यदा स्वार्थमाश्रित्य ध्यानमास्थिताः ॥  
दुःखार्त्तानीह सत्त्वानि क्व यास्यन्ति सुखं ततः ॥ १६ ॥  
योऽभिवाञ्छति भोक्तुं वै दुःखान्येकान्ततो जनः ॥  
पापात्पापतरं तं हि प्रवदन्ति मुमुक्षवः ॥ १७ ॥  
को नु मे स्यादुपायो हि येनाहं दुःखितात्मवान्॥  
अन्तः प्रविष्टः सत्त्वानां भवेयं सर्वदुःखभुक् ॥ १८ ॥  
यन्ममास्ति शुभं किचित्तदेनानुपगच्छतु ॥  
यत्कृतं दुष्कृतं तैश्च तदशेषमुपेतु माम् ॥ १९ ॥  
दृष्ट्वान्धान्कृपणान्व्यङ्गाननाथान्रोगिणस्तथा ॥  
दया न जायते यस्य स रक्ष इति मे मतिः ॥ 7.1.338.२० ॥  
प्राणसंशयमापन्नान्प्राणिनो भयविह्वलान् ॥  
यो न रक्षति शक्तोपि स तत्पापं समश्नुते ॥ २१ ॥  
आहुर्जनानामार्त्तानां सुखं यदुपजायते ॥  
तस्य स्वर्गोऽपवर्गो वा कलां नार्हति षोडशीम् ॥ ॥ २२ ॥  
तस्मान्नैतानहं दीनांस्त्यक्त्वा मीनान्सुदुःखितान् ॥  
पदमात्रं तु यास्यामि किं पुनस्त्रिदशालयम् ॥ २३ ॥  
॥ ईश्वर उवाच ॥ ॥  
निशम्यैतदृषेर्वाक्यं दाशास्ते जातसम्भ्रमाः ॥  
यथावृत्तं तु तत्सर्वं नाभागाय न्यवेदयन् ॥ २४ ॥  
नाभागोऽपि ततः श्रुत्वा तं द्रष्टुं ब्रह्मनन्दनम् ॥  
त्वरितः प्रययौ तत्र सामात्यः सपुरोहितः ॥ २५ ॥  
स सम्यक्पूजयित्वा तं देवकल्पमुनिं नृपः ॥  
प्रोवाच भगवन्ब्रूहि किं करोमि तवाज्ञया ॥२६॥ ॥  
॥ आपस्तम्ब उवाच ॥ ॥  
श्रमेण महताविष्टाः कैवर्त्ता दुःखजीविनः ॥  
मम मूल्यं प्रयच्छेति यद्योग्यं मन्यसे नृप ॥ २७ ॥  
॥ नाभाग उवाच ॥ ॥  
सहस्राणां शतं मूल्यं निषादेभ्यो ददाम्यहम् ॥  
निग्रहाख्यस्य भगवन्यथाह ब्रह्मनन्दनः ॥ २८ ॥  
॥ आपस्तम्ब उवाच ॥ ॥  
नाहं शतसहस्रैश्च नियम्यः पार्थिव त्वया ॥  
सदृशं दीयतां मूल्यममात्यैः सह चिन्तय ॥ २९ ॥  
॥ नाभाग उवाच ॥ ॥  
कोटिः प्रदीयतां मूल्यं निषादेभ्यो द्विजोत्तम ॥  
यद्येतदपि ते मूल्यं ततो भूयः प्रदीयते ॥ 7.1.338.३० ॥ ॥  
आपस्तम्ब उवाच ॥ ॥  
नार्हं मूल्यं च मे कोटिरधिकं वापि पार्थिव ॥  
सदृशं दीयतां मूल्यं ब्राह्मणैः सह चिन्तय ॥ ३१ ॥  
॥ नाभाग उवाच ॥ ॥  
अर्द्धराज्यं समस्तं वा निषादेभ्यः प्रदीयताम् ॥  
एतन्मूल्यमहं मन्ये किं वाऽन्यन्मन्यसे द्विज ॥ ३२ ॥  
॥ आपस्तम्ब उवाच ॥ ॥  
अर्धराज्यसमस्तं वा नाहमर्हामि पार्थिव ॥  
सदृशं दीयतां मूल्यमृषिभिः सह चिन्तय ॥ ३३ ॥  
महर्षेस्तद्वचः श्रुत्वा नाभागः स विषादवान् ॥  
चिन्तयामास दुःखार्तः सामात्यः सपुरोहितः ॥ ३४ ॥  
ततः कश्चिदृषिस्तत्र लोमशस्तु महातपाः ॥  
नाभागमब्रवीन्मा भैस्तोषयिष्यामि तं मुनिम् ॥ ३५ ॥  
॥ नाभाग उवाच ॥ ॥  
ब्रूहि मूल्यं महाभाग मुनेरस्य महात्मनः ॥  
परित्रायस्व मामस्मात्सज्ञातिकुलबान्धवम् ॥ ३६ ॥  
निर्दहेद्भगवान्रुद्रस्त्रैलोक्यं सचराचरम्॥  
किं पुनर्मानुषं हीनमत्यन्तवि षयात्मकम् ॥ ३७ ॥  
॥ लोमश उवाच ॥ ॥  
त्वमीड्यो हि महाराज जगत्पूज्यो द्विजोत्तमः ॥  
गावश्च दिव्यास्तस्माद्गौर्मूल्यमम्यै प्रदीयताम्॥ ३९ ॥  
तच्छ्रुत्वा वचनं राजा सामात्यः सपुरोहितः ॥  
हर्षेण महताविष्टः प्रोवाचेदं वचोमुनिम् ॥ ३९ ॥  
उत्तिष्ठोत्तिष्ठ भगवन्क्रीत एव न संशयः ॥  
एतद्योग्यतमं मूल्यं भवतो मुनिसत्तम ॥ 7.1.338.४० ॥  
॥ आपस्तम्ब उवाच ॥ ॥  
उत्तिष्ठाम्येष सुप्रीतः सम्यक्क्रीतोऽस्मि पार्थिव ॥  
गोभ्यो मूल्यं न पश्यामि पवित्रं परमं भुवि ॥ ४१ ॥  
गावः प्रदक्षिणीकार्याः पूजनीयाश्च नित्यशः ॥  
मङ्गलायतनं देव्यः सृष्टा ह्येताः स्वयम्भुवा॥ ॥ ४२ ॥  
अग्न्यगाराणि विप्राणां देवतायतनानि च ॥  
यद्गोमयेन शुद्ध्यन्ति किम्भूतमधिकं ततः ॥४३॥  
गोमूत्रं गोमयं क्षीरं दधि सर्पिस्तथैव च ॥  
गवां पञ्च पवित्राणि पुनन्ति सकलं जगत् ॥४४॥  
गावो ममाग्रतो नित्यं गावः पृष्ठत एव च ॥  
गावो मे ह्रदये चैव गवां मध्ये वसाम्यहम ॥४५॥  
एवं जपन्नरो मन्त्रं त्रिसन्ध्यं नियतः शुचिः ॥  
मुच्यते सर्वपापेभ्यः स्वर्गलोकं च गच्छति ॥ ४६ ॥  
तृणाहारपरा गावः कर्त्तव्या भक्तितोऽन्वहम्॥  
अकृत्वा स्वयमाहारं कुर्वन्प्राप्नोति दुर्गतिम् ॥ ४७ ॥  
तेनाग्नयो हुताः सम्यक्पितरश्चापि तर्पिताः ॥  
देवाश्च पूजितास्तेन यो ददाति गवाह्निकम्॥४८॥  
मन्त्रः ॥  
सौरभेयी जगत्पूज्या देवी विष्णुपदे स्थिता ॥  
सर्वमेव मया दत्तं प्रतीच्छतु सुतोषिता॥४९॥  
रक्षणाद्बालपुत्राणां गवां कण्डूयनात्तथा ॥  
क्षीणार्तरक्षणाच्चैव नरः स्वर्गे महीयते । 7.1.338.५० ॥  
आदिर्गावो हि मर्त्यस्य मध्ये चान्ते प्रकीर्तिताः ॥  
रक्षन्ति तास्तु देवानां क्षीराज्यममृतं सदा ॥ ५१ ॥  
तस्माद्गावः प्रदातव्याः पूजनीयाश्च नित्यशः ॥  
स्वर्गस्य सङ्गमा ह्येताः सोपानमिव निर्मिताः ॥ ५२ ॥  
एतच्छ्रुत्वा निषादास्ते गवां माहात्म्यमुत्त मम् ॥  
प्रणिपत्य महात्मानमापस्तम्बमथाब्रुवन् ॥ ५३ ॥  
॥ निषादा ऊचुः ॥ ॥  
सम्भाषो दर्शनं स्पर्शः कीर्तनं स्मरणं तथा ॥  
पावनानि किलैतानि साधूनामिति च श्रुतम् ॥ ५४ ॥  
सम्भाषो दर्शनं चैव सहास्माभिः कृतं त्वया ॥  
कुरुष्वानुग्रहं तस्माद्गौरेषा प्रतिगृह्यताम् ॥ ५५ ॥  
॥ आपस्तम्ब उवाच ॥ ॥  
एता वः प्रतिगृह्णामि गां यूयं मुक्तकिल्विषाः ॥  
निषादा गच्छत स्वर्गं सह मत्स्यैर्जलोद्धृतैः ॥५६॥  
प्राणिनां प्रीतिमुत्पाद्य निन्दिते नापि कर्मणा ॥  
नरकं यदि पश्यामि वत्स्यामि स्वर्ग एव तत् ॥ ५७ ॥  
यन्मया सुकृतं किञ्चिन्मनोवाक्कायकर्मभिः ॥  
कृतं स्यात्तेन दुःखार्ताः सर्वे यान्तु शुभां गतिम् ॥ ५८ ॥  
ततस्तस्य प्रसादेन महर्षेर्भावितात्मनः ॥  
निषादास्तेन वाक्येन सह मत्स्यैर्दिवं गताः ॥ ५९ ॥  
तान्दृष्ट्वा व्रजतः स्वर्गं समत्स्यान्मत्स्यजीविनः ॥  
सामात्यभृत्यो नृपतिर्विस्मयादिदमब्रवीत् ॥ 7.1.338.६० ॥  
सेव्याः श्रेयोऽर्थिभिः सन्तः पुण्यतीर्थे जलोपमाः ॥  
क्षणो पासनमप्यत्र न येषां निष्फलं भवेत् ॥ ६१ ॥  
सद्भिः सह सदासीत सद्भिः कुर्वीत सत्कथाम् ॥  
सतां व्रतेन वर्तेत नासद्भिः किञ्चिदाचरेत् ॥ ६२ ॥  
सतां समागमादेते समत्स्या मत्स्यजीविनः ॥  
त्रिविष्टपमनुप्राप्ता नराः पुण्यकृतो यथा ॥ ६३ ॥  
आपस्तम्बो मुनिस्तत्र लोमशश्च महामनाः ॥  
वरैस्तं विविधैरिष्टैश्छन्दयामासतुर्नृपम्॥ ६४ ॥  
ततः स वरयामास धर्मबुद्धिं सुदुर्लभाम् ॥  
तथेति चोक्त्वा तौ प्रीत्या तं नृपं वै शशंसतुः ॥ ६५ ॥  
अहो धन्योऽसि राजेन्द्र यत्ते धर्मपरा मतिः ॥  
धर्मः सुदुर्लभः पुंसां विशेषेण महीक्षिताम् ॥ ६६ ॥  
यदि राजा मदाविष्टः स्वधर्मं न परि त्यजेत् ॥  
ततो जगति कस्तस्मात्पुमानभ्यधिको भवेत् ॥ ६७ ॥  
ध्रुवं जन्म सदा राज्ञां मोहश्चापि सदा ध्रुवः ॥  
मोहाद्ध्रुवश्च नरको राज्यं निन्दन्त्यतो बुधाः ॥ ६८ ॥  
राज्यं हि बहु मन्यन्ते नरा विषयलोलुपाः ॥  
मनीषिणस्तु पश्यन्ति तदेव नरकोपमम् ॥ ६९ ॥  
तस्माल्लोकद्वयध्वंसी न कर्त्तव्यो मदस्त्वया ॥  
यदीच्छसि महाराज शाश्वतीं गतिमात्मनः ॥ 7.1.338.७० ॥  
॥ ईश्वर उवाच ॥ ॥  
इत्युक्त्वा तौ महात्मानौ जग्मतुः स्वं स्वमाश्रमम् ॥  
नाभागोऽपि वरं लब्ध्वा प्रहृष्टः प्राविशत्पुरम् ॥ ७१ ॥  
एतत्ते कथितं देवि प्रभावं देविकोद्भवम् ॥  
ऋषिणा स्थापितश्चापि भवो जाले श्वरस्तदा ॥ ७२ ॥  
जाले निपतितो यस्माद्दाशानामृषिसत्तमः ॥  
जालेश्वरेति नामासौ विख्यातः पृथिवीतले ॥ ७३ ॥  
तत्र स्नात्वा महादेवि जालेश्वरसमर्चनात् ॥  
आपस्तम्बश्च नाभागो निषादा मत्स्यजीविनः ॥ ७४ ॥  
मत्स्यैः सह गताः स्वर्गं देविकायाः प्रभावतः ॥  
चैत्रस्यैव तु मासस्य शुक्लपक्षे त्रयोदशीम् ॥ ७५ ॥  
दद्यात्पिण्डं पितृभ्यो यस्तस्यान्तो नैव विद्यते ॥  
गोदानं तत्र देयं तु ब्राह्मणे वेदपारगे ॥  
श्रोतव्यं चैव माहात्म्यं द्रष्टव्यो जालकेश्वरः ॥ ७६ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये देविका नदीमाहात्म्ये जालेश्वरमाहात्म्यवर्णनन्नामाष्टात्रिंशदुत्तरत्रिशततमोऽध्यायः ॥ ३३८ ॥ छ ॥