+++
title = "१९५ वृद्धप्रभासमाहात्म्यवर्णनम्"

+++
॥ ईश्वर उवाच ॥ ॥  
ततो वृद्धप्रभासं तु गच्छेच्च नियतात्मवान् ॥  
आदिप्रभासाद्दक्षिणतो नातिदूरे व्यवस्थितम् ॥ १ ॥  
चतुर्मुखं महालिङ्गं दर्शनात्पापनाशनम् ॥ २ ॥  
॥ श्रीदेव्युवाच ॥ ॥  
कथं वृद्धप्रभासं तु नाम तस्याभवत्प्रभो ॥  
तस्मिन्दृष्टे फलं किं स्यात्स्तुते सम्पूजिते तथा ॥ ३ ॥  
एतत्कथय मे देव सङ्क्षेपान्नातिविस्तरात् ॥ ४ ॥  
॥ ईश्वर उवाच ॥ ॥  
आदौ स्वायम्भुवे देवि पूर्वमन्वन्तरे पुरा ॥  
त्रेतायुगे चतुर्थे तु प्रभासे क्षेत्र उत्तमे ॥ ५ ॥  
तस्मिन्काले महादेवि पूर्वमन्वन्तरे पुरा ॥  
त्रेतायुगे चतुर्थे तु ऋषयस्तत्र सङ्गताः ॥ ६ ॥  
दर्शनार्थं प्रभासस्य उत्तरापथगामिनः ॥  
तं दृष्ट्वाऽऽच्छादितं देवं वज्रेण तु महेश्वरि ॥ ७ ॥  
विषादं परमं जग्मुर्वाक्यं चेदमथाबुवन् ॥  
अदृष्ट्वा शाङ्करं लिगं न यास्यामो वयं गृहम् ॥ ८ ॥  
स्वर्गार्थिनो वयं प्राप्ता महदध्वानमेव हि ॥  
तस्मादत्रैव तिष्ठामो यावल्लिङ्गस्य दर्शनम् ॥ ९ ॥  
एवं ते निश्चयं कृत्वा परस्मिंस्तपसि स्थिताः ॥  
वर्षास्वाकाशगा भूत्वा हेमन्ते सलिलाश्रयाः ॥ 7.1.195.१० ॥  
पञ्चाग्निसाधना ग्रीष्मे नियता ब्रह्मचारिणः ॥  
बहून्वर्षगणान्विप्रा जराग्रस्तास्तदाऽभवन् ॥ ११ ॥  
एवं वृद्धत्वमापन्ना यदा ते वरवर्णिनि ॥  
छन्द्यमाना वरैस्ते तु शङ्करेण महात्मना ॥ १२ ॥  
लिङ्गस्य दर्शनं मुक्त्वा न तेऽन्यं वव्रिरे वरम् ॥ १३ ॥  
तेषां तु निश्चयं ज्ञात्वा सर्वेषां वृषभध्वजः ॥  
अनुकम्पापरो भूत्वा स्वलिङ्गं तानदर्शयत् ॥ १४ ॥  
एतस्मिन्नेव काले तु भित्त्वा चैव वसुन्धराम् ॥  
उत्थितं सहसा लिङ्गं तदेव वरवर्णिनि ॥ १५ ॥  
ऋषयस्ते च तं दृष्ट्वा सर्वे च त्रिदिवं गताः ॥  
अथ तेषु प्रयातेषु शक्रस्तप्तमना ह्यभूत् ॥ १६ ॥  
तमपि च्छादयामास वज्रेण शतपर्वणा ॥ १७ ॥  
वृद्धभावे यतस्तेषामृषीणां दर्शनं गतः ॥  
अतो वृद्धप्रभासं तत्कीर्त्यते वसुधातले ॥ १८ ॥!  
तस्मिन्दृष्टे वरारोहे अद्यापि लभते फलम् ॥  
राजसूयाश्वमेधानां नरो भक्तिसमन्वितः ॥ १९ ॥  
एवं तत्र समुत्पन्नं प्रभासं वृद्धसञ्ज्ञकम् ॥  
तत्रोक्षा ब्राह्मणे देयः सम्यग्यात्राफलेप्सुभिः ॥ 7.1.195.२० ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये वृद्धप्रभासमाहात्म्यवर्णनन्नाम पञ्चनवत्युत्तरशततमोऽध्यायः ॥ १९५ ॥