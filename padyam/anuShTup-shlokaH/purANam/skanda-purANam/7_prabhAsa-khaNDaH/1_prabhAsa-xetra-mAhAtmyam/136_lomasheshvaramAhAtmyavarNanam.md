+++
title = "१३६ लोमशेश्वरमाहात्म्यवर्णनम्"

+++
॥ ईश्वर उवाच ॥ ॥  
ततो गच्छेन्महादेवि लोमशेश्वरमुत्तमम् ॥  
दुःखान्तकारिणीपूर्वे धनुषां सप्तके स्थितम् ॥ १ ॥  
स्थापितं तत्र देवेशि लोमशेन महर्षिणा ॥  
गुहामध्ये महालिङ्गं तपः कृत्वा सुदुश्चरम् ॥ २ ॥  
कोटीनां त्रितयं सार्धमिन्द्राद्याः स्वर्भुजः प्रिये ॥  
यदा नाशं गमिष्यन्ति तदा तस्य क्षयो ध्रुवम् ॥ ३ ॥  
यावन्ति देहरोमाणि इन्द्रास्तावन्त एव च ॥  
क्रमादिन्द्रे विनष्टे तु तल्लोमपतनं भवेत् ॥ ४ ॥  
एवमीशप्रसादेन चिरायुर्लोमशोऽभवत् ॥  
ब्रह्माणः षड्विनश्यन्ति समग्रायुषि लोमशे ॥ ५ ॥  
य एवं पूजयेद्भक्त्या तल्लिङ्गं लोमशार्चितम् ॥  
सोऽपि दीर्घायुराप्नोति निर्व्याधिर्नीरुजः सुखी ॥ ६ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये लोमशेश्वरमाहात्म्यवर्णनन्नाम षट्त्रिंशदुत्तरशततमोऽध्यायः ॥ १३६ ॥ ॥ ॥ ॥ ॥