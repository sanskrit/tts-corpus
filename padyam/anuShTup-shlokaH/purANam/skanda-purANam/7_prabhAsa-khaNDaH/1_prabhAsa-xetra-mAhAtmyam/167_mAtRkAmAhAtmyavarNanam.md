+++
title = "१६७ मातृकामाहात्म्यवर्णनम्"

+++
॥ ईश्वर उवाच ॥ ॥  
ततो गच्छेन्महादेवि तत्रस्थां भूतमातृकाम् ॥  
सावित्र्या वारूणे भागे शतधन्वन्तरे स्थिताम् ॥  
नवकोटि गणैर्युक्तां प्रेतभूतसमाकुलाम् ॥  
पूजितां सिद्धगन्धर्वैर्देवादिभिरनेकशः ॥ २ ॥  
॥ देव्युवाच ॥ ॥  
भूतमातेति संहृष्टा ग्रामेग्रामे पुरेपुरे ॥  
गायन्नृत्यन्हसँल्लोकः सर्वतः परिधावति ॥ ३ ॥  
उन्मत्तवत्प्रलपते क्षितौ पतति मत्तवत् ॥  
क्रुद्धवद्धावति परान्मृतवत्कृष्यते हि सः ॥ ४ ॥  
सुखभङ्गांश्च कुरुते लोको वातगृहीतवत् ॥  
भूतवद्भस्ममूत्राम्बुकर्दमानवगाहते ॥ ५ ॥  
किमेष शास्त्रनिर्दिष्टो मार्गः किमुत लौकिकः ॥  
मुह्यते मे मनो देव तेन त्वं वक्तुमर्हसि ॥ ६ ॥  
कथं सा पुरुषैः पूज्या प्रभासक्षेत्रवासिभिः ॥  
कस्मात्तत्र गता देवी कस्मिन्काले समागता ॥  
कस्मिन्दिने तु मासे तु तस्याः कार्यो महोत्सवः ॥ ७ ॥  
॥ ईश्वर उवाच ॥ ॥  
शृणु देवि प्रवक्ष्यामि यत्ते किञ्चिन्मनोगतम् ॥  
आस्तिकाः श्रद्दधानाश्च भवन्तीति मतिर्मम ॥ ८ ॥  
चाक्षुषस्यान्तरेऽतीते प्राप्ते वैवस्वतेऽन्तरे ॥  
दक्षापमानात्सञ्जाता तदा पर्वतपुत्रिका ॥ ९ ॥  
द्वापरे तु द्वितीये वै दत्ता त्वं पर्वतेन मे ॥  
विवाहे चैव सञ्जाते सर्वदेवमनोरमे ॥ 7.1.167.१० ॥  
त्वया च सहितः पूर्वं मन्दरे चारुकन्दरे ॥  
अक्रीडं च मुदा युक्तो दिव्यक्रीडनकैः प्रिये ॥  
पीनोन्नतनितम्बेन भ्राजमाना कुचोन्नताम् ॥ ११ ॥  
सिताब्जवदनां हृष्टां दृष्ट्वाऽहं त्वां महाप्रभाम् ॥  
दग्धकामतरोः कन्दकन्दलीमिव निःसृताम् ॥  
महार्हशयनस्थां त्वां तदा कामितवानहम् ॥ १२ ॥  
सुरते तव सञ्जातं दिव्यं वर्षशतं यदा ॥  
तदा देवि समुत्थाय निरोधान्निर्गता बहिः ॥ ॥ १३ ॥  
तवोदकात्समुत्तस्थौ नार्येका गह्वरोदरा ॥  
कृष्णा करालवदना पिङ्गाक्षी मुक्तमूर्धजा ॥ १४ ॥  
कपालमालाभरणा बद्धमुण्डार्धपिण्डका ॥  
खट्वाङ्गकङ्कालधरा रुण्डमुण्डकरा शिवा ॥ १५ ॥  
द्वीपिचर्माम्बरधरा रणत्किङ्किणिमेखला ॥  
डमड्डमरुकारा च फेत्कारपूरिताम्बरा ॥ १६ ॥  
तस्याश्च पार्श्वगा अन्यास्तासां नामानि मे शृणु ॥  
सख्यो ब्राह्मणराक्षस्यस्तासां चैव सुदर्शनाः ॥ १७ ॥  
दशकोटिप्रभेदेन धरां व्याप्य सुसंस्थिताः ॥  
मुख्यास्तत्र चतस्रो वै महाबलपराक्रमाः ॥ १८ ॥  
रक्तवर्णा महाजिह्वाऽक्षया वै पापकारिणी ॥  
एतासामन्वये जाताः पृथिव्यां ब्रह्मराक्षसाः ॥ १९ ॥  
श्लेष्मातकतरौ ह्येते प्रायशः सुकृतालयाः ॥  
उत्तालतालचपला नृत्यन्ति च हसन्ति च ॥ 7.1.167.२० ॥  
विज्ञेया इह लोकेऽस्मिन्भूतानां मूलनायकाः ॥  
अतिकृष्णा भवन्त्येते व्यन्तरान्तरचारिणः ॥ २१ ॥  
वृक्षाग्रमात्रमाकाशं ते चरन्ति न संशयः ॥ ॥ २२ ॥  
तथैव मम वीर्यात्तु मद्रूपाभरणः पुमान् ॥  
कपालखट्वाङ्गधरो जातश्चर्मविगुण्ठितः ॥ २३ ॥  
अनुगम्यमानो बहुभिर्भूतैरपि भयङ्करः ॥  
सिंहशार्दूलवदनैर्वदनोल्लिखिताम्बरैः ॥ २४ ॥  
एवं देवि तदा जातः क्षुधाक्रान्तो बभाष माम् ॥  
अतोऽहं क्षुधितं दृष्ट्वा वरं हीमं च दत्तवान् ॥ २५ ॥  
युवयोर्हस्तसंस्पर्शान्नक्तमेवास्तु सर्वशः ॥  
नक्तं चैव बलीयांसौ दिवा नातिबलावुभौ ॥  
पुत्रवद्रक्षतं लोकान्धर्मश्चैवानुपाल्यताम् ॥ ॥ २६ ॥  
इत्युक्तौ तौ मया तत्र भूतमातृगणौ प्रिये ॥  
एकीभूतौ क्षणेनैव तौ भवानीभवोद्भवौ ॥ २७ ॥  
दृष्ट्वा हृष्टमनाश्चाहमवोचं त्वां शुचिस्मिते ॥ २८ ॥  
कल्याणि पश्यपश्यैतौ ममांशाच्च समुद्भवौ ॥  
बीभत्साद्भुतशृङ्गारधारिणौ हास्यकारिणौ ॥२९॥  
भ्रातृभाण्डा भूतमाता तथैवोदकसेविता ॥  
सञ्ज्ञात्रयं स्मृतं देवि लोके विख्यातपौरुषम् ॥7.1.167.३०॥  
पुनः कृताञ्जलिपुटौ दृष्ट्वा मामूचतुस्तदा ॥  
आवयोर्भगवन्कुत्र स्थाने वासो भविष्यति ॥३१॥  
इत्युक्तवन्तौ तौ तत्र वरेण च्छन्दितौ मया ॥  
अस्ति सौराष्ट्रविषये भारते क्षेत्रमुत्तमम् ॥३२॥  
प्रभासेति समाख्यातं तत्र क्षेमं मम प्रियम् ॥  
कूर्मस्य नैर्ऋते भागे स्थितं वै दक्षिणे परे॥३३॥  
स्वाती विशाखा मैत्रं च यत्र ऋक्षत्रयं स्मृतम्॥  
तस्मिन्स्थाने सदा स्थेयं यावन्मन्वन्तरावधि॥३४॥  
अन्यदा जीविकं वच्मि तव भूतप्रिये सदा ॥ ३५ ॥  
यत्र कण्टकिनो वृक्षा यत्र निष्पाववल्लरी ॥  
भार्या पुनर्भूर्वल्मीकस्तास्ते वसतयश्चिरम् ॥ ३६ ॥  
यस्मिन्गृहे नराः पञ्च स्त्रीत्रयं तावतीश्च गाः ॥  
अन्धकारेन्धनाग्निश्च तद्गृहे वसतिस्तव ॥ ३७ ॥  
भूतैः प्रेतैः पिशाचैश्च यत्स्थानं समधिष्ठितम् ॥  
एकावि चाष्टबालेयं त्रिगवं पञ्चमाहिषम् ॥  
षडश्वं सप्तमातङ्गं तद्गृहे वसतिस्तव ॥ ३८ ॥  
उद्दालकान्नपिटकं तद्वत्स्थाल्यादिभाजनम् ॥  
यत्र तत्रैव क्षिप्तं च तव तच्च प्रतिश्रयम् ॥ ३९ ॥  
मुशलोलूखले स्त्रीणामास्या तद्वदुदुम्बरे ॥  
भाषणं कटुकं चैव तत्र देवि स्थितिस्तव ॥ 7.1.167.४० ॥  
खाद्यन्ते यत्र धान्यानि पक्वापक्वानि वेश्मनि ॥  
तद्वच्छाखाश्च तत्र त्वं भूतैः सह चरिष्यसि ॥ ४१ ॥  
स्थालीपिधाने यत्राग्निं ददते विकला नराः ॥  
गृहे तत्र दुरिष्टानामशेषाणां समाश्रयः ॥ ४२ ॥  
मानुष्यास्थि गृहे यत्र अहोरात्रे व्यवस्थितम् ॥  
तत्रायं भूतनिवहो यथेष्टं विचरिष्यति ॥ ४३ ॥  
सर्वस्मादधिकं ये न प्रवदन्ति पिनाकिनम् ॥  
साधारणं वदन्त्येनं तत्र भूतैः समाविश ॥ ४४ ॥  
कन्या च यत्र वै वल्ली रोहीनाम जटी गृहे ॥  
अगस्त्य पादपो वापि बन्धुजीवो गृहेषु वै ॥ ४५ ॥  
करवीरो विशेषेण नन्द्यावर्तस्तथैव च ॥  
मल्लिका वा गृहे येषां भूतयोग्यं गृहं हि तत् ॥ ४६ ॥  
तालं तमालं भल्लातं तिन्तिणीखण्डमेव वा ॥  
बकुलं कदलीखण्डं कदम्बः खदिरोऽपि वा ॥४७॥  
न्यग्रोधो हि गृहे येषामश्वत्थं चूत एव वा ॥  
उदुम्बरश्च पनसः सर्वभूत प्रियं हि तत् ॥४८॥  
यत्र काकगृहं वै स्यादारामे वा गृहेऽपि वा ॥  
भिक्षुबिम्बं च वै यत्र गृहे दक्षिणके तथा ॥४९॥  
बिम्बमूर्ध्वं च यत्रस्थं तत्र भूतनिवेशनम् ॥7.1.167.५०॥  
लिङ्गार्चनं न यत्रैव यत्र नास्ति जपादिकम् ॥  
यत्र भक्तिविहीना वै भूतानां तान्गृहान्वदेत् ॥५१॥  
मलिनास्यास्तु ये मर्त्या मलिनाम्बर धारिणः ॥  
मलदन्ता गृहस्था ये गृहं तेषां समाविश ॥५२॥  
अगम्यनिरता ये तु मैथुने व्यभिचारतः ॥  
सन्ध्यायां मैथुनं यान्ति गृहं तेषां समाविश ॥ ॥ ५३ ॥  
बहुना किं प्रलापेन नित्यकर्मबहिष्कृताः ॥  
रुद्रभक्तिविहीना ये गृहं तेषां समाविश ॥ ५४ ॥  
अदत्त्वा भुञ्जते योऽन्नं बन्धुभ्योऽन्नं तथोदकम् ॥  
सपिण्डान्सोदकांश्चैव तत्कालात्तान्नरान्भज ॥ ५५ ॥  
यत्र भार्या च भर्ता च परस्परविरोधिनौ ॥  
सह भूतैर्गृहं तस्य विश त्वं भयवर्ज्जिता ॥ ५६ ॥  
वासुदेवे रतिर्नास्ति यत्र नास्ति सदा हरिः ॥  
जपहोमादिकं नास्ति भस्म नास्ति गृहे नृणाम् ॥ ५७ ॥  
पर्वस्वप्यर्चनं नास्ति चतुर्दश्यां विशेषतः ॥ ५८ ॥  
कृष्णाष्टम्यां च ये मर्त्याः सन्ध्यायां भस्मवर्जिताः ॥  
पञ्चदश्यां महादेवं न यजन्ति च यत्र वै ॥५९॥  
पौरजानपदैर्यत्र प्राक्प्रसिद्धा महोत्सवाः ॥  
क्रियते पूर्ववन्नैव तद्गृहं वसतिस्तव ॥ 7.1.167.६० ॥  
वेदघोषो न यत्रास्ति गुरुपूजादिकं न च ॥  
पितृकर्मविहीनं च तद्भूतस्य गृहं स्मृतम् ॥। ॥ ६१ ॥  
रात्रौरात्रौ गृहे यस्मिन्कलहो जायते मिथः ॥  
बालानां प्रेक्षमाणानां यत्र वृद्धश्च पूर्वतः ॥  
भक्षयेत्तत्र वै हृष्टा भूतैः सह समाविश ॥६२॥  
कस्मिन्मासे दिने चापि भवित्री लोकपूजिता ॥  
इत्युक्तोऽहं तया देवि तामवोचं पुनः प्रिये ॥६३॥  
अमा या माधवे मासि तस्मिन्या च चतुर्दशी ॥  
तस्यां महोत्सवस्तत्र भविता ते चिरन्तनः॥६४॥  
याः स्त्रियस्तां च यक्ष्यन्ति तस्मिन्काले महोत्सवे॥  
बलिभिः पुष्पधूपैश्च मा तासां त्वं गृहे विश॥६५॥  
नारायण हृषीकेश पुण्डरीकाक्ष माधव ॥  
अच्युतानन्त गोविन्द वासुदेव जनार्दन ॥ ६६ ॥  
नृसिम्ह वामनाचिन्त्य केशवेति च ये जनाः ॥  
रुद्र रुद्रेति रुद्रेति शिवाय च नमोनमः ॥ ६७ ॥  
वक्ष्यन्ति सततं हृष्टास्तेषां धनगृहादिषु ॥  
आरामे चैव गोष्ठे च मा विशेथाः कथञ्चन ॥ ६८ ॥  
देशाचाराञ्ज्ञा तिधर्माञ्जपं होमं च मङ्गलम् ॥  
दैवतेज्यां विधानेन शौचं कुर्वन्ति ये जनाः ॥  
लोकापवादभीता ये पुमांसस्तेषु मा विश ॥६९॥  
॥ देव्युवाच ॥  
कदा पूजा प्रकर्तव्या भूतमातुः सुखार्थिभिः ॥  
पुरुषैर्देवदेवेश एतन्मे वक्तुमर्हसि ॥ 7.1.167.७० ॥  
॥ ईश्वर उवाच ॥ ॥  
सर्वत्रैषा भगवती बालानां हितकारिणी ॥  
नामभेदैः कालभेदैः क्रियाभेदैश्च पूज्यते ॥७१॥  
प्रतिपत्प्रभृति वैशाखे यावच्चतुर्दशीतिथिः ॥  
तावत्पूजा प्रकर्तव्या प्रेरणीप्रेक्षणीयकैः ॥ ७२ ॥  
भग्नामपि गतां चैनां जरत्तरुतले स्थिताम् ॥  
सेचयिष्यन्ति ये भक्त्या जलसम्पूर्णगण्डुकैः ॥ ७३ ॥  
ग्रीवासूत्रकसिन्दूरैः पुष्पैर्धूपैस्तथार्चयेत्॥  
तत्र सिद्धवटः पूज्यः शाखां चास्य विनिक्षिपेत्॥ ७४ ॥  
पूजितां तां नरैर्यत्नादवलोक्य शुभेप्सुभिः ॥  
भोजयेत्क्षिप्रासंयावकृशरापूपपायसैः ॥७५॥  
एवं विधिं यः कुरुते पुरुषो भक्तिभावतः ॥  
स पुत्रपशुवृद्धिं च शरीरारोग्यमाप्नुयात् ॥७६॥  
न शाकिन्यो गृहे तस्य न पिशाचा न राक्षसाः ॥  
पीडां कुर्वन्ति शिशवो यान्ति वृद्धिमनामयाम् ॥ ७७ ॥  
अथ देवि प्रवक्ष्यामि प्रतिपत्प्रभृति क्रमात् ॥  
यथोत्सवो नरैः कार्यः प्रेरणीप्रेक्षणीयकैः ॥७८॥  
विकर्मफलनिर्द्देशैः पाखण्डानां विटम्बनैः ॥  
प्रदर्श्यते हास्यपरैर्नरैरद्भुतचेष्टितैः ॥ ७९ ॥  
पञ्चम्यां तु विशेषेण रात्रौ कोलाहलः शुभे ॥  
जागरं तत्र कुर्वीत देवीं पूज्य प्रयत्नतः ॥ 7.1.167.८० ॥  
विश्वस्य धनलोभेन स्वाध्यायो निहतः पतिः॥  
आरोप्यमाणं शूलाग्रमेनं पश्यत भो जनाः॥८१॥  
दृष्टो भवद्भिर्दुष्टः स परदारावमर्शकः ॥  
छित्त्वा हस्तौ च खड्गेन खरारूढस्तु गच्छति ॥ ८२ ॥  
शीर्णश्चैवासिपत्रेण अस्याभरणभूषितः ॥  
सुखासन समारूढः सुकृती यात्यसौ सुखम् ॥ ८३ ॥  
हे जनाः किं न पश्यध्वं स्वामिद्रोहकरं परम् ॥  
करपत्रैर्विदार्यन्तमुच्छलच्छोणितान्तरम् ॥ ८४ ॥  
चौरः किलायं सम्प्राप्तः सर्वोद्वेगकरः परः ॥  
दण्डप्रहाराभिहतो नीयते दण्डपाशकैः ॥ ८५ ॥  
प्रेक्षकैश्चेष्टितः शश्वदारटन्विविधैः स्वरैः ॥  
संयम्य नीयते हन्तुं लज्जितोऽधोमुखो जनाः ॥ ८६ ॥  
सितकेशं सितश्मश्रुं सिताम्बरधरध्वजम् ॥  
विटङ्काद्यैश्च चेटीभिर्हन्यमानं न पश्यथि ॥८७॥  
गृहान्निष्क्राम्य मां रण्डां गृहं नीत्वाऽकरोद्रतिम् ॥  
कस्मादसौ न कुरुते मूढो भरणपोषणम् ॥ ८८ ॥  
भैरवाभरणो नेता सदा घूर्णितलोचनः ॥  
प्रवृत्ततन्द्रवन्मूढो वध्यश्चासावितस्ततः ॥८९॥  
निर्वेदेकोऽस्य हृदये धनक्षेत्रादिसम्भवः ॥  
गृहीतं यदनेनाद्य बालेनापि महाव्रतम् ॥  
रक्ताक्षं काककृष्णाङ्गं सत्वरं किं न पश्यथि ॥ 7.1.167.९० ॥  
तरुकोटरगान्बद्ध्वा अन्याञ्छृङ्खलया तथा ॥  
शरौघैः काष्ठकैश्चैव बहुभिः शकलीकृतान् ॥ ९१ ॥  
विमुक्तहक्काहुङ्कारा न्सुप्रहारान्निरीक्षत ॥ ९२ ॥  
इमां कृष्णार्धवदनां ग्रहीष्यसि दुरात्मिकाम् ॥  
विमुक्तकेशां नृत्यन्तीं पश्यध्वं योगिनीमिव ॥ ९३ ॥  
गम्भीर नूपुरध्वानप्रवृद्धोद्धतताण्डवा ॥  
उन्मत्तनेत्रचरणा यात्येषा डिम्भमण्डली ॥ ९४ ॥  
कटीतटस्थपिटिकोल्लसत्कम्बलधारिणी ॥  
अटते नटती ह्युर्वी परितश्च गृहाद्गृहम् ॥ ९५ ॥  
इत्येवमादिभिर्नित्यं प्रेरणीप्रेक्षणीयकैः ॥  
प्रेरयेत्तान्महानित्थं पुत्रभ्रातृसुहृद्वृतः ॥ ९६ ॥  
एकादश्यां नवम्यां वा दीपं प्रज्वाल्य कुण्डकम् ॥  
मुखबिम्बानि तत्रैव लेपदारुकृतानि वै ॥ ९७ ॥  
विचित्राणि महार्हाणि रौद्रशान्तानि कारयेत् ॥  
मातृणां चण्डिकादीनां राक्षसानां तथैव च ॥ ९८ ॥  
भूतप्रेतपिशाचानां शाकिनीनां तथैव च ॥  
मुखानि कारयेत्तत्र हावभावकृतानि च ॥ ९९ ॥  
रक्षिभिर्बहुभिर्गुप्तं तिर्य ग्ध्वनिपुरःसरम् ॥  
अमावास्यां महादेवि क्षिपेत्पूजाक्रमैर्नरः ॥ 7.1.167.१०० ॥  
ततः प्रदोषसमये यत्र देवी जनैर्वृता ॥  
तत्र गच्छेन्महारावैः फेत्कारा कुलकीर्तनैः ॥ १०१ ॥  
वीरचर्याविधानेन नगरे भ्रामयेन्निशि ॥  
वीरचर्या स कथितो दीपः सर्वार्थसाधकः ॥ १०२ ॥  
नित्यं निष्क्रामयेद्दीपं याव त्पञ्चदशी तिथिः ॥  
पञ्चदश्यां प्रकुर्वीत भूतमातुर्महोत्सवम् ॥  
तस्य गृहेश्वरं यावद्गृहे विघ्नं न जायते ॥ १०३ ॥  
अथ कालान्तरेऽतीते भूतमातुः शरीरतः ॥  
जाताः प्रस्वेदबिन्दुभ्यः पिशाचाः पञ्चकोटयः ॥ १०४ ॥  
सर्वे ते क्रूरवदना जिह्वाज्वालाकृशोदराः ॥  
पाणिपात्राः पिशाचास्ते निसृष्टबलिभोजनाः ॥ १०५ ॥  
धमनीसन्तताः शुष्काः श्मश्रुलाश्चर्मवाससः ॥  
उलूखलैराभरणैः शूर्पच्छत्रासनाम्बराः ॥ १०६ ॥  
नक्तं ज्वलितकेशाढ्या अङ्गारानुद्गिरन्ति वै ॥  
अङ्गारकाः पिशाचास्ते मातृमार्गानुसारिणः ॥ १०७ ॥  
आकर्णदारितास्याश्च लम्बभ्रूस्थूलनासिकाः ॥  
बलाढ्यास्ते पिशाचा वै सूतिकागृहवासिनः ॥ १०८ ॥  
पृष्ठतः पाणिपादाश्च पृष्ठगा वातरंहसा ॥  
विषादनाः पिशाचास्ते सङ्ग्रामे पिशिताशनाः ॥ ॥ १०९ ॥  
एवंविधान्पिशाचांस्तु दृष्ट्वा दीनानुकम्पया ॥  
तेभ्योऽहमवदं किञ्चित्कारुण्यादल्पचेतसाम् ॥ 7.1.167.११० ॥  
अन्तर्धानं प्रजादेहे कामरूपित्वमेव च ॥  
उभयोः सन्ध्ययोश्चारं स्थानान्याजीवितं तथा ॥ १११ ॥  
गृहाणि यानि नग्नानि शून्यान्यायतनानि च ॥  
विध्वस्तानि च यानि स्यू रचनारोषितानि च॥ ११२ ॥  
राजमार्गोपरथ्याश्च चत्वराणि त्रिकाणि च ॥  
द्वाराण्यट्टालकांश्चैव निर्गमान्सङ्क्रमांस्तथा ॥ ॥ ११३ ॥  
पथो नदीश्च तीर्थानि चैत्यवृक्षान्महापथान् ॥  
स्थानानि तु पिशाचानां निवासायाददां प्रिये ॥ ११४ ॥  
अधार्मिका जनास्तेषामा जीवो विहितः पुरा ॥  
वर्णाश्रमाचारहीनाः कारुशिल्पिजनास्तथा ॥ ११५ ॥  
अनुतापाश्च साधूनां चौरा विश्वासघातिनः ॥  
एतैरन्यैश्च बहुभिरन्यायोपार्जितैर्धनैः ॥ ११६ ॥  
आरभ्यते क्रिया यास्तु पिशाचास्तत्र देवताः ॥  
मधुमासदिने दध्ना तिलचूर्णसुरासवैः ॥ ११७ ॥  
पूपैर्हारिद्रकृशरैस्तिलैरिक्षुगुडौदनैः ॥  
कृष्णानि चैव वासांसि धूम्राः सुमनसस्तथा ॥ ११८ ॥  
सर्वभूतपिशाचानां कृता देवी मया शुभा ॥  
एवंविधा भूतमाता सर्वभूतगणैर्वृता ॥ ११९ ॥  
प्रभासे संस्थिता देवी समुद्रादुत्तरेण तु ॥  
य एतां वेद वै देव्या उत्पत्तिं पापनाशिनीम् ॥ 7.1.167.१२० ॥  
कुत्सिता सन्तति स्तस्य न भवेच्च कदाचन ॥  
भूतप्रेतपिशाचानां न दोषैः परिभूयते ॥ १२१ ॥  
सर्वपापविनिर्मुक्तः सर्वसौभाग्यसंयुतः ॥  
सर्वान्कामानवाप्नोति नारीहृदयनन्दनः ॥ १२२ ॥  
ये मानयन्ति निजहासकलैर्विलासैः संसेवया अभयदा भवभूतमाताम् ॥  
ते भ्रातृभृत्यसुतबन्धुजनैर्युताश्च सर्वोपसर्ग रहिताः सुखिनो भवन्ति ॥ १२३ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये भूत मातृकामाहात्म्यवर्णनन्नाम सप्तषष्ट्युत्तरशततमोऽध्यायः ॥ १६७ ॥