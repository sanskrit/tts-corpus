+++
title = "००२ पुराणपुस्तकदानफलवर्णनम्"

+++
॥ ऋषय ऊचुः ॥ ॥  
कथाया लक्षणं ब्रूहि गुणदोषान्सविस्तरान् ॥  
आर्षेयपौरुषेयाणां काव्यचिह्नपरीक्षणम् ॥  
कथं ज्ञेयं महाबुद्धे श्रोतुमिच्छामहे वयम् ॥ १ ॥  
॥ सूत उवाच ॥ ॥  
अथ सङ्क्षेपतो वक्ष्ये पुराणानामनुक्रमम् ॥  
लक्षणं चैव सङ्ख्यां च उक्तभेदांस्तथैव च ॥ २ ॥  
पुरा तपश्चचारोग्रममराणां पितामहः ॥  
आविर्भूतास्ततो वेदाः सषडङ्गपदक्रमाः ॥ ३ ॥  
ततः पुराणमखिलं सर्वशास्त्रमयं ध्रुवम् ॥  
नित्यशब्दमयं पुण्यं शत कोटिप्रविस्तरम् ॥ ४ ॥  
निर्गतं ब्रह्मणो वक्त्राद्ब्राह्मं वैष्णवमेव च ॥  
शैवं भागवतं चैव भविष्यं नारदीयकम् ॥ ५ ॥  
मार्कण्डेयमथाग्नेयं ब्रह्मवैवर्तमेव च ॥  
लैङ्गं तथा च वाराहं स्कान्दं वामनमेव च ॥ ६ ॥  
कौर्म्यं मात्स्यं गारुडं च वायवीयमनन्तरम् ॥  
अष्टादशं समुद्दिष्टं सर्वपातकनाशनम् ॥ ॥ ७ ॥  
एकमेव पुरा ह्यासीद्ब्रह्माण्डं शतकोटिधा ॥ ८ ॥  
ततोऽष्टादशधा कृत्वा वेदव्यासो युगेयुगे ॥  
प्रख्यापयति लोकेऽस्मिन्साक्षान्नारायणांशजः ॥ ९ ॥  
अन्यान्युपपुराणानि मुनिना कथितानि तु ॥  
तानि वः कथयिष्यामि सङ्क्षेपादवधार्यताम् ॥ 7.1.2.१० ॥  
आद्यं सनत्कुमारोक्तं नारसिंहमतः परम् ॥  
तृतीयं स्कान्दमुद्दिष्टं कुमारेणानुभाषितम् ॥ ११॥  
चतुर्थं शिवधर्माख्यं साक्षान्नन्दीशभाषितम्॥  
दुर्वाससोक्तमाश्चर्य्यं नारदोक्तमतः परम् ॥१२॥  
कापिलं मानवं चैव तथैवोशनसेरितम्॥  
ब्रह्माण्डं वारुणं चान्यत्कालिकाह्वयमेव च॥ १३॥  
माहेश्वरं तथा साम्बं सौरं सर्वार्थसञ्चयम्॥।  
पराशरोक्तं परमं मारीचं भार्गवाह्वयम् ॥१४॥  
एतान्युपपुराणानि कथितानि द्विजोत्तमाः॥१५॥  
॥ ऋषय ऊचुः ॥ ॥  
पुराणसङ्ख्यामाचक्ष्व सूत विस्तरशः क्रमात्॥  
दानधर्ममशेषज्ञ यथावदनुपूर्वशः ॥ १६॥  
॥ सूत उवाच ॥ ॥  
इदमेव पुराणेऽस्मिन्पुराणपुरुषस्तदा ॥  
यदुक्तवान्स विश्वात्मा मनवे तन्निबोधत ॥१७॥  
पुराणं सर्वशास्त्राणां ब्रह्माण्डं प्रथमं स्मृतम् ॥  
अनन्तरं च वक्त्रेभ्यो वेदास्तस्य विनिर्गताः॥१८॥  
पुराणमेकमेवासीत्तस्मिन्कल्पान्तरेतथा॥  
त्रिवर्गसाधनं पुण्यं शतकोटिप्रविस्तरम् ॥ १९॥  
विनिर्दग्धेषु लोकेषु कृष्णेनानन्तरूपिणा ॥  
साङ्गांश्च चतुरो वेदान्पुराणन्यायविस्तरम् ॥7.1.2.२०॥।  
मीमांसां धर्मशास्त्रं च परिगृह्यात्मसात्कृतम् ॥  
मत्स्यरूपेण च पुनः कल्पादावुदकार्णवे॥२१॥  
अशेषमेव कथितं ब्रह्मणे दिव्यचक्षुषे ॥  
ब्रह्मा जगाद च मुनींस्त्रिकालज्ञानदर्शनः ॥ २२ ॥  
प्रवृत्तिः सर्वशास्त्राणां पुराणस्याभवत्ततः ॥ २३ ॥  
ततः कालक्रमेणासौ व्यासरूपधरो हरिः ॥  
अष्टादशपुराणानि सङ्क्षेप्स्यति युगेयुगे ॥ २४ ॥  
चतुर्लक्षप्रमाणानि द्वापरेद्वापरे सदा ॥  
तदाष्टादशधा कृष्णा भूर्लोकेऽस्मिन्प्रभाषते ॥ २५ ॥  
अद्याऽपि देवलोके तु शतकोटिप्रविस्तरम् ॥  
तदर्थोऽत्र चतुर्लक्षः सङ्क्षेपेण निवेशितः ॥ २६ ॥  
पुराणानि दशाष्टौ च साम्प्रतं तदिहोच्यते॥  
नामतस्तानि वक्ष्यामि सङ्ख्यां च मुनिसत्तमाः ॥ २७ ॥  
ब्रह्मणाऽभिहितं पूर्वं यावन्मात्रं मरीचये ॥  
ब्राह्मं तद्दशसाहस्रं पुराणं तदिहोच्यते ॥ २८ ॥  
लिखित्वा तच्च यो दद्याज्जलधेनुसमन्वितम् ॥  
वैशाख्यां पौर्णमास्यां च ब्रह्मलोके महीयते ॥ २९ ॥  
एतदेव यदा पद्ममभूद्धैरण्मयं जगत् ॥  
तद्वृत्तान्ताश्रयान्तं तत्पाद्ममित्युच्यते बुधैः ॥ 7.1.2.३० ॥  
पाद्मं तत्पञ्चपञ्चाशत्सहस्राणीह पठ्यते ॥  
तत्पुराणं च यो दद्यात्सुवर्णकमलान्वितम् ॥  
ज्येष्ठे मासि तिलैर्युक्तं सोऽश्वमेधफलं लभेत् ॥ ३१ ॥  
वाराहकल्पवृत्तान्तमधिकृत्य परात्परः ॥  
यत्राह धर्मानखिलांस्तदुक्तं वैष्णवं विदुः ॥३२॥  
चरितैरञ्चितं विष्णोस्तल्लोके वैष्णवं विदुः ॥  
त्रयोविंशतिसाहस्रं पुराणं तत्प्रकीर्तितम् ॥ ३३ ॥  
तदाषाढे च यो दद्याद्घृतधेनुसमन्वितम् ॥  
पौर्णमास्यां विशुद्धायां सं पदं याति वैष्णवम् ॥ ३४ ॥  
श्रुतकल्पप्रसङ्गेन धर्मान्वायुरथाब्रवीत् ॥  
यत्र तद्वायवीयं स्याद्रुद्रमाहात्म्यसंयुतम् ॥ ३५ ॥  
चतुर्विंशतिसाहस्रं नाना वृत्तान्तसंयुतम् ॥  
धर्मार्थकाममोक्षैश्च साधुवृत्तसमन्वितम्॥ ३६ ॥  
श्रावण्यां श्रावणे मासि गुडधेनुसमन्वितम् ॥  
यो दद्याद्दधिसंयुक्तं ब्राह्मणाय कुटुम्बिने ॥  
शिवलोके स पूतात्मा कल्पमेकं वसेन्नरः ॥ ३७ ॥  
पुनः सञ्जायते मर्त्यो ब्राह्मणो वेदवित्तमः ॥  
वेदविद्यार्थतत्त्वज्ञो व्याख्यातत्त्वार्थवित्तमः ॥ ३८ ॥  
यत्राधिकृत्य गायत्रीं वर्ण्यते धर्मविस्तरः ॥  
वृत्रासुरवधोपेतं तद्भागवतमुच्यते ॥ ३९ ॥  
सारस्वतस्य कल्पस्य मध्ये ये स्युर्नरामराः॥  
तद्वृत्तान्तोद्भवं पुण्यं पुण्योद्वाहसमन्वितम् ॥ 7.1.2.४० ॥  
लिखित्वा तच्च यो दद्याद्धेमसिंहसमन्वितम् ॥  
पौर्णमास्यां प्रौष्ठपद्यां स याति परमां गतिम् ॥ ॥४१॥  
अष्टादशसहस्राणि पुराणं तत्प्रकीर्तितम्॥४२॥  
यत्राह नारदो धर्मान्बृहत्कल्पाश्रयांस्त्विह ॥  
पञ्चविंशत्सहस्राणि नारदीयं तदुच्यते ॥४३॥  
तदिषे पञ्चदश्यां तु यो दद्याद्धेनुसंयुतम्॥  
उत्तमां सिद्धिमाप्नोति इह लोके परत्र च॥  
सर्वान्कामानवाप्नोति नात्र कार्या विचारणा ॥४४॥  
यत्राधिकृत्य शकुनीन्धर्माधर्मविचारणम् ॥  
पुराणं नवसाहस्रं मार्कण्डेयं तदुच्यते ॥ ४५॥  
परिलिख्य च यो दद्यात्सौवर्णकरिसंयुतम् ॥  
कार्तिक्यां पौण्डरीकस्य यज्ञस्य फलभाग्भवेत् ॥ ४६ ॥  
यत्तदीशानकल्पस्य वृत्तान्तमधिकृत्य च ॥  
वशिष्ठायाऽग्निना प्रोक्तमाग्नेयं तत्प्रचक्षते ॥ ४७ ॥  
लिखित्वा तच्च यो दद्याद्धेमपद्मसमन्वितम् ॥  
मार्गशीर्षे विधानेन तिलधेनुयुतं तथा ॥  
तच्च षोडशसाहस्रं सर्वक्रतुफलप्रदम् ॥ ४८ ॥  
यत्राधिकृत्य माहात्म्यमादित्यस्य चतुर्मुखः ॥  
अघोरकल्पवृत्तान्तप्रसङ्गेन जगत्पतिः ॥  
मनवे कथयामास भूतग्रामस्य लक्षणम् ॥ ४९ ॥  
चतुर्दशसहस्राणि तथा पञ्चशतानि च ॥  
भविष्यचरितप्रायं भविष्यं तदिहोच्यते ॥ 7.1.2.५० ॥  
तत्पौषमासि यो दद्यात्पौर्णमास्यां विमत्सरः ॥  
गुडकुम्भसमायुक्तमग्निष्टोमफलं लभेत् ॥ ॥ ५१ ॥  
रथन्तरस्य कल्पस्य वृत्तान्तमधिकृत्य च ॥  
सावर्णिना नारदाय कृष्णमाहात्म्यसंयुतम् ॥  
प्रोक्तं ब्रह्मवराहस्य चरितं वर्ण्यतेऽत्र च ॥५२॥  
तदष्टादशसाहस्रं ब्रह्मवैवर्तमुच्यते ॥  
पुराणं ब्रह्मवैवर्तं यो दद्याद्ब्राह्मणोत्तमे ॥  
माघमासे पौर्णमास्यां ब्रह्मलोके महीयते ॥ ५३ ॥  
यत्राग्निलिङ्गमध्यस्थः प्राह देवो महेश्वरः ॥  
धर्मार्थकाममोक्षार्थानाग्नेयमधिकृत्य च ॥ ५४ ॥  
कल्पं तल्लैङ्गमित्युक्तं पुराणं ब्रह्मणा स्वयम् ॥ ५५ ॥  
तदेकादशसाहस्रं फाल्गुन्यां यः प्रयच्छति ॥  
तिलधेनुसमायुक्तं स याति शिवसात्म्यताम् ॥५६॥  
महावराहस्य पुनर्माहात्म्यमधिकृत्य च ॥  
विष्णुनाऽभिहितं क्षोण्यै तद्वाराहमिहोच्यते ॥५७॥  
मानवस्य प्रसङ्गेन धन्यस्य मुनिसत्तमाः ॥  
चतुर्विंशत्सहस्राणि तत्पुराणमिहोच्यते ॥ ५८ ॥  
काञ्चनं गरुडं कृत्वा तिलधेनुसमन्वितम्॥  
पौर्णमास्यामथो दद्याद्ब्राह्मणाय कुटुम्बिने॥  
वाराहस्यप्रसादेन पदमाप्नोति वैष्णवम्॥५९॥  
यत्र माहेश्वरान्धर्मानधिकृत्य च षण्मुखम् ॥  
कल्पे तत्पुरुषे वृत्ते चरितैरुपबृंहितम् ॥7.1.2.६॥।  
स्कान्दं नाम पुराणं तदेकाशीति निगद्यते॥  
सहस्राणि शतं चैकमिति मर्त्येषु पठ्यते॥६१॥  
परिलेख्य च यो दद्याद्धेमशूलसमन्वितम् ॥  
शैवं स पदमाप्नोति मकरोपगमे रवेः ॥ ६२ ॥  
त्रिविक्रमस्य माहात्म्यमधिकृत्य चतुर्मुखः ॥  
त्रिवर्गमभ्यधात्तत्तु वामनं परिकीर्तितम् ॥ ६३॥  
पुराणं दशसाहस्रं कौर्मकल्पानुगं शिवम्॥ ६४ ॥  
यः शरद्विषुवे दद्याद्धेमवस्त्रसमन्वितम्॥  
क्षौमावृतं युतं धेन्वा स पदं याति वैष्णवम् ॥६५॥  
यच्च धर्मार्थकामानां मोक्षस्य च रसातले ॥  
माहात्म्यं कथयामास कूर्मरूपी जनार्दनः ॥६६॥  
इन्द्रद्युम्नप्रसङ्गेन ऋषीणां शक्रसन्निधौ ॥  
सप्तदशसहस्राणि लक्ष्मीकल्पानुषङ्गिकम् ॥६७॥  
यो दद्यादयने कौर्मं हेमकूर्मसमन्वितम्॥  
गोसहस्रप्रदानस्य स फलं प्राप्नुयान्नरः॥६८॥  
श्रुतीनां यत्र कल्पादौ प्रवृत्त्यर्थं जनार्दनः॥  
मत्स्यरूपी च मनवे नरसिंहोपवर्णनम् ॥६९॥  
अधिकृत्याब्रवीत्सप्तकल्पवृत्तं मुनिव्रताः॥।  
तन्मात्स्यमिति जानीध्वं सहस्राणि चतुदर्श ॥ 7.1.2.७० ॥  
विषुवे हैममत्स्येन धेन्वा क्षौमयुगान्वितम् ॥  
यो दद्यात्पृथिवी तेन दत्ता भवति चाखिला ॥॥ ॥७१॥  
यदा वा गरुडे कल्पे विश्वाण्डाद्गरुडोऽभवत् ॥  
अधिकृत्याब्रवीत्कृष्णो गारुडं तदिहोच्यते ॥७२॥  
तदष्टादश चैकं च सहस्राणीह पठ्यते ॥।  
स्वर्णहंससमायुक्तं यो दद्यादयने परे ॥  
स सिद्धिं लभते मुख्यां शिवलोके च संस्थितिम् ॥ ७३ ॥  
ब्रह्मा ब्रह्माण्डमाहात्म्यमधिकृत्याब्रवीत्पुनः ॥  
तच्च द्वादशसाहस्रं ब्रह्माण्डं द्विशताधिकम् ॥७४॥  
भविष्याणां च कल्पानां श्रूयते यत्र विस्तरः ॥  
तद्ब्रह्माण्डं पुराणं तु ब्रह्मणा समुदाहृतम् ॥ ७९ ॥  
यो दद्यात्तु व्यतीपात ऊर्णायुगसमन्वितम् ॥  
राजसूयसहस्रस्य फलमाप्नोति मानवः ॥ ७६ ॥  
हेमधेन्वायुतं तच्च ब्रह्मलोकफलप्रदम्॥  
चतुर्लक्षमिदं प्रोक्तं व्यासेनाद्भुतकर्मणा ॥ ७७ ॥  
इदं लोकहितार्थाय सङ्क्षिप्तं द्वापरे द्विजाः ॥ ७८ ॥  
इदमद्यापि देवेषु शतकोटिप्रविस्तरम् ॥  
उपभेदान्प्रवक्ष्यामि लोके ये सम्प्रतिष्ठिताः ॥ ७९ ॥  
पाद्मे पुराणे यत्प्रोक्तं नारसिंहोपवर्णनम् ॥  
तच्चाष्टादशसाहस्रं नारसिंहमिहोच्यते ॥ 7.1.2.८० ॥  
नन्दिने यत्र माहात्म्यं कार्तिकेयेन वर्णितम् ॥  
लोके नन्दिपुराणं वै ख्यातमेतद्द्विजोत्तमाः ॥ ८१ ॥  
यत्र साम्बं पुरस्कृत्य भविष्यति कथानकम् ॥  
प्रोच्यते तत्पुनर्लोके साम्बमेव मुनिव्रताः ॥ ८२ ॥  
एवमादित्यसञ्ज्ञं तु तत्रैव परिपठ्यते ॥  
अष्टादशभ्यस्तु पृथक्पुराणं यच्च दृश्यते ॥  
विजानीध्वं द्विजश्रेष्ठास्तदेतेभ्यो विनिर्गतम् ॥ ८३ ॥  
पञ्चाङ्गानि पुराणस्य चाख्यानमितरत्स्मृतम् ॥  
सर्गश्च प्रतिसर्गश्च वंशो मन्वन्तराणि च ॥  
वंशानुवंशचरितं पुराणं पञ्चलक्षणम् ॥ ८४ ॥  
ब्रह्मविष्ण्वर्करुद्राणां माहात्म्यं भुवनस्य च ॥  
संहारश्च प्रदृश्येत पुराणं पञ्चलक्षणम् ॥ ८५ ॥  
धर्मश्चार्थश्च कामश्च मोक्षश्च परिकीर्त्यते ॥  
सर्वेष्वपि पुराणेषु तद्विरूढे च यत्फलम् ॥ ८६ ॥  
सात्विकेषु च कल्पेषु माहात्म्यमधिकं हरेः ॥  
राजसेषु च माहात्म्यमधिकं ब्रह्मणो विदुः ॥ ८७ ॥  
तद्वदग्रे च माहात्म्यं तामसेषु शिवस्य हि ॥  
सङ्कीर्णे च सरस्वत्याः पितॄणां च निगद्यते ॥ ८८ ॥  
चतुर्भिर्भगवान्विष्णुर्द्वाभ्यां ब्रह्मा तथा रविः ॥  
अष्टादशपुराणेषु शेषेषु भगवाञ्छिवः ॥ ८९ ॥  
वेदवन्निश्चलं मन्ये पुराणं वै द्विजोत्तमाः ॥  
वेदाः प्रतिष्ठिताः सर्वे पुराणे नात्र संशयः ॥ 7.1.2.९० ॥  
बिभेत्यल्पश्रुताद्वेदो मामयं चालयिष्यति ॥  
इतिहासपुराणैस्तु निश्चलोऽयं कृतः पुरा ॥ ९१ ॥  
यन्न दृष्टं हि वेदेषु न दृष्टं स्मृतिषु द्विजाः ॥  
उभयोर्यत्र दृष्टं च तत्पुराणेषु गीयते ॥ ९२ ॥  
यो वेद चतुरो वेदान्साङ्गोपनिषदो द्विजः ॥  
पुराणं नैव जानाति न च स स्याद्विचक्षणः ॥ ९३ ॥  
अष्टादशपुराणानि कृत्वा सत्यवतीसुतः ॥  
भारताख्यानमकरोद्वेदार्थैरुपबृंहितम् ॥ ९४ ॥  
लक्षेणैकेन तत्प्रोक्तं द्वापरान्ते महात्मना ॥  
वाल्मीकिना च यत्प्रोक्तं रामोपाख्यानमुत्तमम् ॥ ९५ ॥  
ब्रह्मणा विहितं यच्च शतकोटिप्रविस्तरम्॥  
आह तन्नारदायैव तेन वाल्मीकये पुनः ॥ ९६ ॥  
वाल्मीकिना च लोके तु धर्मकामार्थसाधकम् ॥ ॥ ९७ ॥  
एवं सपादाः पञ्चैते लक्षाः पुण्याः प्रकीर्तिताः ॥  
पुरातनस्य कल्पस्य पुराणे तु विदुर्बुधाः ॥ ९८ ॥  
इतिहासपुराणानि भिद्यन्ते काल गौरवात् ॥  
स्कान्दं तथा च ब्रह्माण्डं पुराणं लैङ्गमेव च ॥ ९९ ॥  
वाराहकल्पे विप्रेन्द्रास्तेषां भेदः प्रवर्तते ॥  
अष्टादशप्रकारेण ब्रह्माण्डं भिन्नमेव हि ॥ 7.1.2.१०० ॥  
अष्टादशपुराणानि तेन जातानि भूतले ॥  
लैङ्गमेकादशविधं प्रभिन्नं द्वापरे शुभम् ॥ १०१ ॥  
स्कान्दं तु सप्तधा भिन्नं वेद व्यासेनधीमता ॥  
एकाशीतिसहस्राणि शतं चैकं तु सङ्ख्यया ॥ १०२ ॥  
तस्याऽऽद्यो यो विभागस्तु स्कन्दमाहात्म्यसंयुतः ॥  
माहेश्वरः समाख्यातो द्वितीयो वैष्णवः स्मृतः ॥ १०३ ॥  
तृतीयो ब्रह्मणः प्रोक्तः सृष्टिसङ्क्षेपसूचकः ॥  
काशीमाहात्म्यसंयुक्तश्चतुर्थः परिपठ्यते ॥ १०४ ॥  
रेवायाः पञ्चमो भागः सोज्जयिन्याः प्रकीर्तितः ॥  
षष्ठः कल्पो नागरश्च तीर्थमाहात्म्यसूचकः ॥ १०५ ॥  
सप्तमो यो विभागोऽयं स्मृतः प्राभासिको द्विजाः॥  
सर्वे द्वादशसाहस्रा विभागाः सम्प्रकीर्तिताः ॥ १०६ ॥  
अस्मिन्प्राभासिकः सर्वो वर्ण्यते क्षेत्रविस्तरः ॥  
तीर्थानां चैव माहात्म्यं माहात्म्यं शङ्करस्य च ॥ १०७ ॥  
अन्येषां चैव देवानां माहात्म्यं च प्रकीर्त्यते ॥  
इति भेदः पुराणानां सङ्क्षेपात्कथितो द्विजाः ॥ १०८ ॥  
इममष्टादशानां तु पुराणानामनुक्रमम्॥  
यः पठेद्धव्यकव्येषु स याति भवनं हरेः॥१०९॥  
इदं पवित्रं हि यशोनिधानमिदं पितॄणामपि वल्लभं च॥  
इदं च देवेष्वमृताय नित्यमिदं महापातकहृच्च पुंसाम्॥7.1.2.११॥।  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये ससङ्ख्याकाष्टादशमहापुराणोपपुराणवर्णनपूर्वक पुराणपुस्तकदानफलवर्णनं नाम द्वितीयोऽध्यायः॥२॥