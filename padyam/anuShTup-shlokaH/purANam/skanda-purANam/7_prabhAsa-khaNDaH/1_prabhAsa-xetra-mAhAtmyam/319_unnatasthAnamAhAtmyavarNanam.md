+++
title = "३१९ उन्नतस्थानमाहात्म्यवर्णनम्"

+++
॥ ईश्वर उवाच ॥ ॥  
ततो गच्छेन्महादेवि ह्युन्नतस्थानमुत्तमम् ॥  
तस्यैवोत्तरदिग्भाग ऋषितोयातटे शुभे ॥ १ ॥  
एतत्स्थानं महादेवि विप्रेभ्यः प्राददां बलात् ॥  
सर्वसीमासमायुक्तं चण्डीगणसुरक्षितम् ॥ २ ॥  
॥ देव्युवाच ॥ ॥  
कथमुन्नतनामास्य बभूव सुरसत्तम ॥  
कथं त्वया बलाद्दत्तं कियत्सीमासमन्वितम् ॥ ३ ॥  
एतत्सर्वं ममाचक्ष्व सङ्क्षेपान्नातिविस्तरात् ॥ ४ ॥  
॥ ईश्वर उवाच ॥ ॥  
शृणु देवि प्रवक्ष्यामि कथां पापप्रणाशिनीम् ॥  
यां श्रुत्वा मानवो देवि मुच्यते सर्वपातकैः ॥ ५ ॥  
एतत्सर्वं पुरा प्रोक्तं स्थानसङ्केतकारणम् ॥  
तृतीये ब्रह्मणः कुण्डे सृष्टिसङ्क्षेपसूचके ॥ ६ ॥  
तथापि ते प्रवक्ष्यामि सङ्क्षेपाच्छुणु पार्वति ॥ ७ ॥  
उन्नामितं पुनस्तत्र यत्र लिङ्गं महोदये ॥  
तदुन्नतमिति प्रोक्तं स्थानं स्थानवतां वरम्॥ ८ ॥  
अथवा चोन्नतं द्वारं पूर्वं प्राभासिकस्य वै ॥  
तदुन्नतमिति प्रोक्तं स्थानं स्थानवतां वरम् ॥ ९ ॥  
विद्यया तपसा चैव यत्रोत्कृष्टा महर्षयः ॥  
तदुन्नतमिति प्रोक्तं स्थानं स्थानवतां वरम् ॥ 7.1.319.१० ॥  
यदा देवकुले विप्रा मूलचण्डीशसञ्ज्ञकम् ॥  
प्रसाद्य च महादेवं पुनः प्राप्ता महोदयम् ॥ ११ ॥  
षष्टिवर्षसहस्राणि तपस्तेपुर्महर्षयः ॥  
ध्यायमाना महेशानमनादिनिधनं परम् ॥ १२ ॥  
तेषु वै तप्यमानेषु कोटिसङ्ख्येषु पार्वति ॥  
ऋषितोयातटे रम्ये पवित्रे पापनाशने ॥  
भिक्षुर्भूत्वा गतश्चाहं पुनस्तत्रैव भामिनि ॥ १३ ॥  
त्रिकालं दर्शिभिस्तत्र दोषरागविवर्जितैः ॥  
तपस्विभिस्तदा सर्वैर्लक्षितोऽहं वरानने ॥ १४ ॥  
दृष्टमात्रस्तदा विप्रैर्विरराम महेश्वरः ॥  
क्व यासि विदितो देव इत्युक्त्वानुययुर्द्विजाः ॥ १५ ॥  
यावदायान्ति मुनय ईशेशेति प्रभाषकाः ॥  
धावमानाः स्वतपसा द्योतयन्तो दिशोदश ॥ १६ ॥  
लिङ्गमेव प्रपश्यन्ति न पश्यन्ति महेश्वरम् ॥ १७ ॥  
येये च ददृशुर्लिङ्गं मूलचण्डीशसञ्ज्ञकम् ॥  
तदा च मुनयः सर्वे सदेहाः स्वर्गमाययुः ॥ १८ ॥  
यदा त्रिविष्टपं व्याप्तं दृष्टं वै शतयज्वना ॥  
आयान्ति च तथैवान्ये मुनयस्तपसोज्वलाः ॥ १९ ॥  
एतदन्तरमासाद्य समागत्य महीतले ॥  
लिङ्गमाच्छादयामास वज्रेणैव शतक्रतुः ॥ 7.1.319.२० ॥  
अष्टादशसहस्राणि मुनीनामूर्ध्वरेतसाम् ॥  
स्थितानि न तु पश्यन्ति लिङ्गमेतदनुत्तमम् ॥ २१ ॥  
शक्रस्तु सहसा दृष्टो वज्रेणैव समन्वितः ॥  
यावद्वदन्ति शापं ते तावन्नष्टः पुरन्दरः ॥ २२॥  
दृष्ट्वा तान्कोपसंयुक्तान्भगवांस्त्रिपुरान्तकः ॥  
उवाच सान्त्वयन्देवो वाचा मधुरया मुनीन् ॥ २३ ॥  
कथं खिन्ना द्विजश्रेष्ठाः सदा शान्तिपरायणाः ॥  
प्रसन्नवदना भूत्वा श्रूयतां वचनं मम ॥ २४ ॥  
भवद्भिर्ज्ञानसंयुक्तैः स्वर्गः किं मन्यते बहु ॥  
यत्रैके वसवः प्रोक्ता आदित्याश्च तथा परे ॥२५ ॥  
रुद्रसञ्ज्ञास्तथा चैके ह्यश्विनावपि चापरौ ॥  
एतेषामधिपः कश्चिदेक इन्द्रः प्रकीर्तितः ॥ २६ ॥  
स्वपुण्यसङ्ख्यया प्राप्ते यस्माद्विभ्रश्यते नरैः ॥  
एवं दुःखसमायुक्तः स्वर्गो नैवेष्यते बुधैः ॥ २७ ॥  
एतस्मात्कारणाद्विप्राः कुरुध्वं वचनं मम ॥  
गृह्णीध्वं नगरं रम्यं निवासाय महाप्रभम् ॥ २८ ॥  
हूयन्तामग्निहोत्राणि देवताः सर्वदा द्विजाः ॥  
इज्यन्तां विविधैर्यागैः क्रियतां पितृपूजनम् ॥ २९ ॥  
आतिथ्यं क्रियता नित्यं वेदाभ्यासस्तथैव हि ॥ 7.1.319.३० ॥  
एवं हि कुर्वतां नित्यं विना ज्ञानस्य सञ्चयैः ॥  
प्रसादान्मम विप्रेन्द्राः प्रान्ते मुक्तिर्भविष्यति ॥ ३१ ॥  
॥ ऋषय ऊचुः ॥ ॥  
असमर्थाः परित्राणे जिताहारास्तपोन्विताः ॥  
नगरेणेह किं कुर्मस्तव भक्तिमभीप्सवः ॥ ॥ ३२ ॥  
॥ ईश्वर उवाच ॥ ॥  
भविष्यति सदा भक्तिर्युष्माकं परमेश्वरे ॥  
गृह्णीध्वं नगरं रम्यं कुरुध्वं वचनं मम ॥ ३३ ॥  
इत्युक्त्वा भगवान्देव ईषन्मीलितलोचनः ॥  
सस्मार विश्वकर्माणं सर्वशिल्पवतां वरम् ॥ ३४ ॥  
स्मृतमात्रो विश्वकर्मा प्राञ्जलिश्चाग्रतः स्थितः ॥  
आज्ञापयतु मां देवो वचनं करवाणि ते ॥ ३५ ॥  
॥ ईश्वर उवाच ॥ ॥  
नगरं क्रियतां त्वष्टर्विप्रार्थं सुन्दरं शुभम् ॥ ३६ ॥  
इत्युक्तो विश्वकर्मा स भूमिं वीक्ष्य समन्ततः ॥  
उवाच प्रणतो भूत्वा शङ्करं लोकशङ्करम् ॥ ३७ ॥  
परीक्षिता मया भूमिर्न युक्तं नगरं त्विह ॥  
अत्र देवकुलं साक्षाल्लिङ्गस्य पतनं तथा ॥ ३८ ॥  
यतिभिश्चात्र वस्तव्यं न युक्तं गृहमेधिनाम् ॥ ३९ ॥  
त्रिरात्रं पञ्चरात्रं वा सप्तरात्रं महेश्वर ॥  
पक्षं मासमृतुं वापि ह्ययनं यावदेव च ॥  
पुत्रदारयुतैस्तीर्थे वस्तव्यं गृहमेधिभिः ॥ 7.1.319.४० ॥  
वसत्यूर्ध्वं तु षण्मासाद्यदा तीर्थे गृहाधिपः ॥  
अवज्ञा जायते तस्य मनश्चापल्यभावतः ॥  
तदा धर्माद्विनश्यन्ति सकला गृहमेधिनः ॥ ४१ ॥  
इत्युक्तः स तदा देवस्तेन वै विश्वकर्मणा ॥  
पुनः प्रोवाच तं तस्य प्रशस्य वचनं शिवः ॥ ४२ ॥  
रोचते मे न वासोऽत्र विप्राणां गृहमेधिनाम् ॥  
यत्र चोन्नामितं लिङ्गमृषितोयातटे शुभे ॥  
तत्र निर्मापय त्वष्टर्नगरं शिल्पिनां वर ॥ ४३ ॥  
तस्य तद्वचनं श्रुत्वा विश्वकर्मा त्वरान्वितः ॥  
गत्वा चकार नगरं शिल्पिकोटिभिरावृतः ॥ ४४ ॥  
उन्नतं नाम यल्लोके विख्यातं सुरसुन्दरि ॥  
ततो हृष्टमना भूत्वा विलोक्य नगरं शिवः ॥  
आहूय ब्राह्मणान्सर्वानुवाचानतकन्धरः ॥४५ ॥  
इदं स्थानं वरं रम्यं निर्मितं विश्वकर्मणा ॥  
ग्रामाणां च सहस्रैस्तु प्रोक्तं सर्वासु दिक्षु च॥४६ ॥  
नगरात्सर्वतः पुण्यो देशो नग्नहरः स्मृतः ॥  
अष्टयोजनविस्तीर्ण आयामव्यासतस्तथा ॥ ४७ ॥  
नग्नो भूत्वा हरो यत्र देशे भ्रान्तो यदृच्छया ॥  
तं नग्नहरमित्याहुर्देशं पुण्यतमं जनाः ॥ ४८ ॥  
पूर्वे तु शाङ्करी चाऽऽर्या पश्चिमे न्यङ्कुमत्यपि ॥  
उत्तरे कनकनन्दा दक्षिणे सागरावधिः ॥  
एतदन्तरमासाद्य देशो नग्नहरः स्मृतः ॥ ४९ ॥  
अष्टयोजनमानेन आयामव्यासतस्तथा ॥  
प्रोक्तोऽयं सकलो देश उन्नतेन समं मया ॥ 7.1.319.५० ॥  
गृह्यतां नगरश्रेष्ठं प्रसीदध्वं द्विजोत्तमाः ॥  
अत्र भक्तिश्च मुक्तिश्च भविष्यति न संशयः ॥ ५१ ॥  
इत्युक्तास्ते तदा सर्वे विप्रा ऊचुर्महेश्वरम् ॥ ५२ ॥  
॥ विप्रा ऊचुः ॥ ॥  
ईश्वराज्ञा वृथा कर्तुं न शक्या परमात्मनः ॥  
तपोऽग्निहोत्रनिष्ठानां वेदाध्ययनशालिनाम् ॥५३॥  
अस्माकं रक्षिता कोऽस्ति कलिकाले च दारुणे ॥  
को दाताऽऽरोग्यदः कश्च को वै मुक्तिं प्रदास्यति ॥ ५४ ॥  
॥ ईश्वर उवाच ॥ ॥  
महाकाल स्वरूपेण स्थित्वा तीर्थे महोदये ॥  
नाशयिष्यामि शत्रून्वः सम्यगाराधितो ह्यहम् ॥ ५५ ॥  
उन्नतो विघ्नराजस्तु विघ्नच्छेत्ता भविष्यति ॥  
गणनाथस्वरूपोऽयं धनदो निधीनां पतिः ॥ ५६ ॥  
युष्मभ्यं दास्यति द्रव्यं सम्यगाराधितोऽपि सः ॥  
आरोग्यदायको नित्यं दुर्गादित्यो भविष्यति ॥ ५७ ॥  
महोदयं महानन्ददायकं वो भविष्यति ॥  
सम्यगाराधितो ब्रह्मा सर्वकार्येषु सर्वदा ॥  
सर्वान्कामांश्च मुक्तिं च युष्मभ्यं सम्प्रदास्यति ॥ ५८ ॥  
॥ विप्रा ऊचुः ॥ ॥  
यदि तीर्थानि तिष्ठन्ति सर्वाणि सुरसत्तम ॥  
सङ्गालेश्वरतीर्थे च तथा देवकुले शिवे ॥ ॥ ५९ ॥  
कलावपि महारौद्रे ह्यस्माकं पावनाय वै ॥  
स्थातव्यं तर्हि गृह्णीमो नान्यथा च महेश्वर ॥ 7.1.319.६० ॥  
स तथेति प्रतिज्ञाय ददौ तेभ्यः पुरं वरम् ॥  
सप्तभौमैः शशाङ्काभैः प्रासादैः परिभूषितम् ॥  
नानाग्रामसमायुक्तं सर्वतः सीमयान्वितम् ॥ ६१ ॥  
॥ सूत उवाच ॥ ॥  
एवं तेभ्यो हि नगरं दत्त्वा देवो महेश्वरः ॥  
ददर्श विश्वकर्माणं प्राञ्जलिं पुरतः स्थितम् ॥ ६२ ॥  
॥ विश्वकर्मोवाच ॥ ॥  
विलोक्यतां महादेव नगरं नगरोपमम् ॥  
सौवर्णस्थलमारुह्य निर्मितं त्वत्प्रसादतः ॥ ६३ ॥  
विश्वकर्मवचः श्रुत्वा भगवांस्त्रिपुरान्तकः ॥  
समारुरोह स्थलकं सह सर्वैर्महर्षिभिः ॥ ६४ ॥  
नगरं विलोकयामास रम्यं प्राकारमण्डितम् ॥  
ऋषयस्तुष्टुवुः सर्वे तत्रस्थं त्रिपुरान्तकम् ॥  
तानुवाच महादेवो वृणुध्वं वरमुत्त मम्॥ ६५ ॥  
॥ ऋषय ऊचुः ॥ ॥  
यदि तुष्टो महादेव स्थलकेश्वरनामभृत् ॥  
अवलोकयंश्च नगरं सदा तिष्ठ स्थले हर ॥ ६६ ॥  
इत्युक्तस्तैस्तदा देवः स्थलकेऽस्मिन्सदा स्थितः ॥  
कृते रत्नमयं देवि त्रेतायां च हिरण्मयम् ॥ ६७ ॥  
रौप्यं च द्वापरे प्रोक्तं स्थलमश्ममयं कलौ ॥  
एवं तत्र स्थितो देवः स्थलकेश्वरनामतः ॥ ६८ ॥  
सदा पूज्यो महादेव उन्नतस्थानवासिभिः ॥  
माघे मासि चतुर्दश्यां विशेषस्तत्र जागरे ॥ ६९ ॥  
इत्येतत्कथितं देवि ह्युन्नतस्य महोद्यम् ॥  
श्रुतं पापहरं नॄणां सर्वकामफलप्रदम् ॥ 7.1.319.७० ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य उन्नतस्थानमाहात्म्यवर्णनन्नामैकोनविंशत्युत्तरत्रिशततमोऽध्यायः ॥ ३१९ ॥