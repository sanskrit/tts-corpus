+++
title = "१६६ सावित्रीव्रतविधिपूजनप्रकारोद्यापनादिकथनम्"

+++
॥ देव्युवाच ॥ ॥  
प्रभासे संस्थिता या तु सावित्री ब्रह्मणः प्रिया ॥  
तस्याश्चरित्रं मे ब्रूहि देवदेव जगत्पते ॥ १ ॥  
व्रतमाहात्म्यसंयुक्तमितिहाससमन्वितम् ॥  
पाति व्रत्यकरं स्त्रीणां महाभाग्यं महोदयम् ॥ २ ॥  
॥ ईश्वर उवाच ॥ ॥  
कथयामि महादेवि सावित्र्याश्चरितं महत् ॥  
प्रभासक्षेत्रसंस्थायाः स्थल स्थाने महेश्वरि ॥  
यथा चीर्णं व्रतकरं सावित्र्या राजकन्यया ॥ ३ ॥  
आसीन्मद्रेषु धर्मात्मा सर्वभूतहिते रतः ॥  
पार्थिवोऽश्वपतिर्नाम पौरजानपद प्रियः ॥ ४ ॥  
क्षमावाननपत्यश्च सत्यवादी जितेन्द्रियः ॥  
प्रभासक्षेत्रयात्रायामाजगाम स भूपतिः ॥  
यात्रां कुर्वन्विधानेन सावित्रीस्थलमागतः ॥ ५ ॥  
स सभार्यो व्रतमिदं तत्र चक्रे नृपः स्वयम् ॥  
सावित्रीति प्रसिद्धं यत्सर्वकामफलप्रदम् ॥ ६ ॥  
तस्य तुष्टाऽभवद्देवि सावित्री ब्रह्मणः प्रिया ॥  
भूर्भुवःस्वरितीत्येषा साक्षान्मूर्तिमती स्थिता ॥ ७ ॥  
कमण्डलुधरा देवी जगामादर्शनं पुनः ॥  
कालेन वहुना जाता दुहिता देवरूपिणी ॥ ८ ॥  
सावित्र्या प्रीतया दत्ता सावित्र्याः पूजया तथा ॥  
सावित्रीत्येव नामाऽस्याश्चक्रे विप्राज्ञया नृपः॥ ९ ॥  
सा विग्राहवतीव श्रीः प्रावर्धत नृपात्मजा ॥  
सावित्री सुकुमाराङ्गी यौवनस्था बभूव ह ॥ 7.1.166.१० ॥  
या सुमध्या पृथुश्रोणी प्रतिमा काञ्चनी यथा ॥  
प्राप्तेयं देवकन्या वा दृष्ट्वा तां मेनिरे जनाः ॥ ॥ ११ ॥  
सा तु पद्मा विशालाक्षी प्रज्वलतीव तेजसा ॥  
चचार सा च सावित्री व्रतं यद्भृगुणोदितम् ॥१२॥  
अथोपोष्य शिरःस्नाता देवतामभिगम्य च ॥  
हुत्वाग्निं विधिवद्विप्रान्वाचयेद्वरवर्णिनी ॥१३॥  
तेभ्यः सुमनसः शेषां प्रतिगृह्य नृपात्मजा॥  
सखीपरिवृताऽभ्येत्य देवी श्रीवत्सरूपिणी ॥१४॥  
साऽभिवाद्य पितुः पादौ शेषां पूर्वं निवेद्य च ॥  
कृताञ्जलिर्वरारोहा नृपतेः पार्श्वतः स्थिता ॥ १५ ॥  
तां दृष्ट्वा यौवनप्राप्तां स्वां सुतां देवरूपिणीम् ॥  
उवाच राजा सम्मन्त्र्य पुत्र्यर्थं सह मन्त्रिभिः ॥ १६ ॥  
पुत्रि प्रदानकालस्ते न हि कश्चिद्वृणोति माम् ॥  
विचारयन्न पश्यामि वरं तुल्यमिहात्मनः ॥ ॥१७॥  
देवादीनां यथा वाच्यो न भवेयं तथा कुरु ॥  
पठ्यमानं मया पुत्रि धर्मशास्त्रेषु च श्रुतम् ॥१८॥  
पितुर्गेहे तु या कन्या रजः पश्यत्यसंस्कृता ॥  
ब्रह्महत्या पितुस्तस्य सा कन्या वृषली स्मृता ॥ १९ ॥  
अतोऽर्थं प्रेषयामि त्वां कुरु पुत्रि स्वयंवरम् ॥  
वृद्धैरमात्यैः सहिता शीघ्रं गच्छावधारय ॥ ॥ 7.1.166.२० ॥  
एवमस्त्विति सावित्री प्रोच्य तस्माद्विनिर्ययौ ॥  
तपोवनानि रम्याणि राजर्षीणां जगाम सा ॥ २१ ॥  
मान्यानां तत्र वृद्धानां कृत्वा पादाभिवन्दनम् ॥  
ततोऽभिगम्य तीर्थानि सर्वाण्येवाश्रमाणि च ॥ २२ ॥  
आजगाम पुनर्वेश्म सावित्री सह मन्त्रिभिः ॥  
तत्रापश्यत देवर्षिं नारदं पुरतः शुचिम् ॥ २३ ॥  
आसीनमासने विप्रं प्रणम्य स्मितभाषिणी ॥  
कथयामास तत्कार्यं येनारण्यं गता च सा ॥ २४ ॥  
॥ सावित्र्युवाच ॥  
आसीच्छाल्वेषु धर्मात्मा क्षत्रियः पृथिवीपतिः ॥  
द्युमत्सेन इति ख्यातो दैवादन्धो वभूव सः ॥ २५ ॥  
आर्यस्य बालपुत्रस्य द्युमत्सेनस्य रुक्मिणा ॥  
सामन्तेन हृतं राज्यं छिद्रेऽस्मिन्पूर्ववैरिणा ॥ २६ ॥  
स बालवत्सया सार्धं भार्यया प्रस्थितो वनम् ॥ २७ ॥  
स तस्य च वने वृद्धः पुत्रः परमधार्मिकः ॥  
सत्यवागनुरूपो मे भर्तेति मनसेप्सितः ॥ २८ ॥  
॥ नारद उवाच ॥ ॥  
अहो बत महत्कष्टं सावित्र्या नृपते कृतम् ॥  
बालस्वभावादनया गुणवान्सत्यवाग्वृतः ॥ २९ ॥  
सत्यं वदत्यस्य पिता सत्यं माता प्रभाषते ॥  
सत्यं वदेति मुनिभिः सत्यवान्नाम वै कृतम् ॥7.1.166.३०॥  
नित्यं चाश्वाः प्रियास्तस्य करोत्यश्वाश्च मृन्मयान् ॥  
चित्रेऽपि च लिखत्यश्वांश्चित्राश्व इति चोच्यते ॥ ३१ ॥  
सत्यवान्रन्तिदेवस्य शिष्यो दानगुणैः समः ॥  
ब्रह्मण्यः सत्यवादी च शिबिरौशीनरो यथा ॥ ३२ ॥  
ययातिरिव चोदारः सोमवत्प्रियदर्शनः ॥  
रूपेणान्यतमोऽश्विभ्यां द्युमत्सेनसुतो बली ॥ ३३ ॥  
एको दोषोऽस्ति नान्यश्च सोऽद्यप्रभृति सत्यवान् ॥  
संवत्सरेण क्षीणायुर्देहत्यागं करिष्यति ॥ ३४ ॥  
नारदस्य वचः श्रुत्वा दुहिता प्राह पार्थिवम् ॥ ३५ ॥  
॥ सावित्र्युवाच ॥ ॥  
सकृज्जल्पन्ति राजानः सकृज्जल्पन्ति ब्राह्मणाः ॥  
सकृत्कन्या प्रदीयेत त्रीण्येतानि सकृत्सकृत् ॥ ३६ ॥  
दीर्घायुरथवाल्पायुः सगुणो निर्गुणोऽपि वा ॥  
सकृद्वृतो मया भर्ता न द्वितीयं वृणोम्यहम् ॥ ३७ ॥  
मनसा निश्चयं कृत्वा ततो वाचाऽभिधीयते ॥  
क्रियते कर्मणा पश्चात्प्रमाणं हि मनस्ततः ॥ ३८ ॥  
॥ नारद उवाच ॥ ॥  
यद्येतदिष्टं भवतः शीघ्रमेव विधीयताम् ॥  
अविघ्नेन तु सावित्र्याः प्रदानं दुहितुस्तव ॥ ३९ ॥  
एवमुक्त्वा समुत्पत्य नारूदस्त्रिदिवं गतः ॥  
राजा च दुहितुः सर्वं वैवाहिकमथाकरोत् ॥  
शुभे मुहूर्ते पार्श्वस्थैर्ब्राह्मणैर्वेदपारगैः ॥ 7.1.166.४० ॥  
सावित्र्यपि च तं लब्ध्वा भर्तारं मनसेप्तितम् ॥।  
मुमुदेऽतीव तन्वङ्गी स्वर्गं प्राप्येव पुण्यकृत् ॥ ४१ ॥  
एवं तत्राश्रमे तेषां तदा निवसतां सताम् ॥  
कालस्तु पश्यतां किञ्चिदतिचक्राम पार्वति ॥ ४२ ॥  
सावित्र्यास्तु तदा नार्यास्तिष्ठन्त्याश्च दिवानिशम् ॥  
नारदेन यदुक्तं तद्वाक्यं मनसि वर्तते ॥ ४३ ॥  
ततः काले बहुतिथे व्यतिक्रान्ते कदाचन ॥  
प्राप्तः कालोऽथ मर्तव्यो यत्र सत्यव्रतो नृपः ॥ ४४ ॥  
ज्येष्ठमासे सिते पक्षे द्वादश्यां रजनीमुखे ॥  
गणयन्त्याश्च सावित्र्या नारदोक्तं वचो हृदि ॥ ४५ ॥  
चतुर्थेऽहनि मर्तव्यमिति सञ्चिन्त्य भामिनी ॥  
व्रतं त्रिरात्रमुद्दिश्य दिवारात्रं स्थिताऽऽश्रमे ॥ ४६ ॥  
ततस्त्रिरात्रं न्यवसत्स्नात्वा सन्तर्प्य देवताम् ॥  
श्वश्रूश्वशुरयोः पादौ ववन्दे चारुहासिनी ॥ ४७ ॥  
अथ प्रतस्थे परशुं गृहीत्वा सत्यवान्वनम् ॥  
सावित्र्यपि च भर्तारं गच्छन्तं पृष्ठतोऽन्वयात् ॥ ४८ ॥  
ततो गृहीत्वा तरसा फलपुष्पसमित्कुशान् ॥  
अथ शुष्काणि चादाय काष्ठभारमकल्पयत् ॥ ४९ ॥  
अथ पाटयतः काष्ठं जाता शिरसि वेदना ॥  
काष्ठभारं क्षणात्त्यक्त्वा वटशाखावलम्बितः ॥ 7.1.166.५० ॥  
सावित्रीं प्राह शिरसो वेदना मां प्रबाधते ॥  
तवोत्सङ्गे क्षणं तावत्स्वप्तुमिच्छामि सुन्दरि ॥ ५१ ॥  
विश्रमस्व महाबाहो सावित्री प्राह दुःखिता ॥  
पश्चादपि गमिष्यामि ह्याश्रमं श्रमनाशनम् ॥ ॥ ५२ ॥  
यावदुत्सङ्गगं कृत्वा शिरोस्य तु महीतले ॥  
तावद्ददर्श सावित्री पुरुषं कृष्णपिङ्गलम् ॥ ५३ ॥  
किरीटिनं पीतवस्त्रं साक्षात्सूर्यमिवोदितम् ॥  
तमुवाचाथ सावित्री प्रणम्य मधुराक्षरम् ॥ ५४ ॥  
कस्त्वं देवोऽथवा दैत्यो यो मां धर्षितुमागतः ॥  
न चाहं केनचिच्छक्या स्वधर्माद्देव रोधितुम् ॥ ५५ ॥  
विद्धि मां पुरुषश्रेष्ठ दीप्तामग्निशिखामिव ॥ ५६ ॥  
॥ यम उवाच ॥ ॥  
यमः संयमनश्चास्मि सर्वलोकभयङ्करः ॥ ५७ ॥  
क्षीणायुरेष ते भर्ता सन्निधौ ते पतिव्रते ॥  
न शक्यः किङ्करैर्नेतुमतोऽहं स्वयमागतः ॥ ५८ ॥  
एवमुक्त्वा सत्यव्रतशरीरात्पाशसंयुतः ॥  
अङ्गुष्ठमात्रं पुरुषं निचकर्ष यमो बलात् ॥ ५९ ॥  
अथ प्रयातुमारेभे पन्थानं पितृसेवितम् ॥  
सावित्र्यपि वरारोहा पृष्ठतोऽनुजगाम ह ॥ 7.1.166.६० ॥  
पतिव्रतत्वाच्चाश्रान्ता तामुवाच यमस्तथा ॥  
निवर्त गच्छ सावित्रि मुहूर्तं त्वमिहागता ॥ ६१ ॥  
एष मार्गो विशालाक्षि न केनाप्यनुगम्यते ॥ ६२ ॥  
॥ सावित्र्युवाच ॥ ॥  
न श्रमो न च मे ग्लानिः कदाचिदपि जायते ॥  
भर्तारमनुगच्छन्त्या विशिष्टस्य च सन्निधौ ॥ ६३ ॥  
सतां सन्तो गतिर्नान्या स्त्रीणां भर्ता सदा गतिः ॥  
वेदो वर्णाश्रमाणां च शिष्याणां च गतिर्गुरुः ॥ ६४ ॥  
सर्वेषामेव भूतानां स्थानमस्ति महीतले ॥  
भर्त्तारमेकमुत्सृज्य स्त्रीणां नान्यः समाश्रयः ॥ ६५ ॥  
एवमन्यैः सुमधुरैर्वाक्यैर्धर्मार्थसंहितैः ॥  
तुतोष सूर्यतनयः सावित्रीं वाक्यमब्रवीत् ॥ ६६ ॥  
॥ यम उवाच ॥ ॥  
तुष्टोऽस्मि तव भद्रं ते वरं वरय भामिनि ॥  
सापि वव्रे च राज्यं स्वं विनयावनतानना ॥ ६७ ॥  
चक्षुःप्राप्तिं तथा राज्यं श्वशुरस्य महात्मनः ॥  
पितुः पुत्रशतं चैव पुत्राणां शतमात्मनः ॥ ६८ ॥  
जीवितं च तथा भर्तुर्धर्मसिद्धिं च शाश्वतीम् ॥  
धर्मराजो वरं दत्त्वा प्रेषयामास तां ततः ॥ ६९ ॥  
अथ भर्तारमासाद्य सावित्री हृष्टमानसा ॥  
जगाम स्वाश्रमपदं सह भर्त्रा निराकुला ॥ 7.1.166.७० ॥  
ज्येष्ठस्य पूर्णिमायां च तया चीर्णं व्रतं त्विदम् ॥  
माहात्म्यतोऽस्य नृपतेश्चक्षुःप्राप्तिरभूत्पुरः ॥ ७१ ॥  
ततः स्वदेशराज्यं च प्राप निष्कण्टकं नृपः ॥  
पितास्याः पुत्रशतकं सा च लेभे सुताञ्छतम् ॥ ७२ ॥  
एवं व्रतस्य माहात्म्यं कथितं सकलं मया ॥ ७३ ॥ ॥  
॥ देव्युवाच ॥ ॥  
कीदृशं तद्व्रतं देव सावित्र्या चरितं महत् ॥  
तस्मिंस्तु ज्येष्ठमासे हि विधानं तस्य कीदृशम् ॥ ७४ ॥  
का देवता व्रते तस्मिन्के मन्त्राः किं फलं विभो ॥  
विस्तरेण महेश त्वं ब्रूहि धर्मं सनातनम् ॥ ७६ ॥  
॥ ईश्वर उवाच ॥ ॥  
श्रूयतां देवदेवेशि सावित्रीव्रतमा दरात् ॥  
कथयामि यथा चीर्णं तया सत्या महेश्वरि ॥ ७६ ॥  
त्रयोदश्यां तु ज्येष्ठस्य दन्तधावनपूर्वकम् ॥  
त्रिरात्रं नियमं कुर्यादुपवासस्य भामिनि ॥ ७७ ॥  
अशक्तस्तु त्रयोदश्यां नक्तं कुर्याज्जितेन्द्रियः ॥  
अयाचितं चतुर्दश्यां ह्युपवासेन पूर्णिमाम् ॥ ७८ ॥  
नित्यं स्नात्वा तडागे वा महानद्यां च निर्झरे ॥  
पाण्डुकूपे तु सुश्रोणि सर्वस्नानफलं लभेत् ॥ ७९ ॥  
विशेषात्पूर्णिमायां तु स्नानं सर्षपमृज्जलैः ॥ 7.1.166.८० ॥  
गृहीत्वा वालुकं पात्रे प्रस्थमात्रे यशस्विनि ॥  
अथवा धान्यमादाय यवशालितिलादिकम् ॥ ८१ ॥  
ततो वंशमये पात्रे वस्त्रयुग्मेन वेष्टिते ॥  
सावित्रीप्रतिमां कृत्वा सर्वावयवशोभिताम्॥ ८२ ॥  
सौवर्णीं मृन्मयीं वापि स्वशक्त्या दारुनिर्मिताम् ॥  
रक्तवस्त्रद्वयं दद्यात्सावित्र्या ब्रह्मणः सितम् ॥ ८३ ॥  
सावित्रीं ब्रह्मणा सार्धमेवं शक्त्या प्रपूजयेत् ॥  
गन्धैः सुगन्धपुष्पैश्च धूपनैवेद्यदीपकैः ॥ ९४ ॥  
पूर्णकोशातकैः पक्वैः कूष्माण्डकर्कटीफलैः ॥  
नालिकेरैः सखर्जूरैः कपित्थैर्दाडिमैः शुभैः ॥ ८५ ॥  
जम्बूजम्बीरनारिङ्गैरक्षोटैः पनसैस्तथा ॥  
जीरकैः कटुखण्डैश्च गुडेन लवणेन च ॥ ८६ ॥  
विरूढैः सप्तधान्यैश्च वंशपात्रप्रकल्पितैः ॥  
रञ्जयेत्पट्टसूत्रैश्च शुभैः कुङ्कुमकेसरैः ॥ ८७ ॥  
अवतारं करोत्येवं सावित्री ब्रह्मणः प्रिया ॥ ८८ ॥  
तामर्च्चयीत मन्त्रेण सावित्र्या ब्रह्मणा समम्॥  
इतरेषां पुराणोक्तो मन्त्रोऽयं समुदाहृतः ॥ ८९ ॥  
ओङ्कारपूर्वके देवि वीणापुस्तकधारिणि ॥  
वेदाम्बिके नमस्तुभ्यमवैधव्यं प्रयच्छ मे ॥7.1.166.९०॥  
एवं सम्पूज्य विधिवज्जागरं तत्र कारयेत्॥  
गीतवादित्रशब्देननरनारीकदम्बकम् ॥  
नृत्यद्धसन्नयेद्रात्रिं नृत्यशास्त्रविशारदैः ॥ ९१ ॥  
सावित्र्याख्यानकं चापि वाचयीत द्विजोत्तमान्॥  
यावत्प्रभातसमयं गीतभावरसैः सह ॥ ९२ ॥  
विवाहमेवं कृत्वा तु सावित्र्या ब्रह्मणा सह ॥  
परिधाप्य सितैर्वस्त्रैर्दम्पतीनां तु सप्तकम् ॥ ९३ ॥  
गृहदानं प्रदातव्यं सर्वोपस्करसंयुतम् ॥  
ब्राह्मणे वेदविदुषे सावित्रीं विनिवेदयेत् ॥ ९४ ॥  
अथ सावित्रीकल्पज्ञे सावित्र्याख्यानवाचके ॥  
दैवज्ञे ह्युञ्छवृत्तिस्थे दरिद्रे चाग्निहोत्रिणि ॥ ९५ ॥  
एवं दत्त्वा विधानेन तस्यां रात्रौ निमन्त्रयेत् ॥  
पौर्णमास्यां वटाधस्ताद्दम्पतीनां चतुर्दश ॥ ९६ ॥  
ततः प्रभातसमये उषःकाल उपस्थिते ॥  
भक्ष्यभोज्यादिकं सर्वं सावित्रीस्थलमानयेत् ॥ ९७॥  
पाकं कृत्वा तु शुचिना रक्षां कृत्वा प्रयत्नतः ॥  
ब्राह्मणान्गृहिणीयुक्तांस्तत आह्वानयेत्सुधीः ॥ ९८ ॥  
सावित्र्याः स्थलके तत्र कृत्वा पादाभिषेचनम् ॥  
सुस्नातान्ब्राह्मणांस्तत्र सभार्यानुपवेशयेत् ॥ ९९ ॥  
सावित्र्याः पुरतो देवि दम्पत्योर्भोजनं ददेत् ॥  
तेनाहं भोजितस्तत्र भवामीह न संशय ॥ 7.1.166.१०० ॥  
द्वितीयं भोजयेद्यस्तु भोजितस्तेन केशवः ॥  
लक्ष्म्याः सहायो वरदो वरांस्तस्य प्रयच्छति ॥ १०१ ॥  
सावित्र्या सहितो ब्रह्मा तृतीये भोजितो भवेत् ॥  
एकैकं भोजनं तत्र कोटिभोजसमं स्मृतम् ॥ १०२ ॥  
अष्टादशप्रकारेण षड्रसीकृतभोजनम् ॥  
देव्यास्तत्र महादेवि सावित्रीस्थलसन्निधौ ॥ १०३ ॥  
विधवा न कुले तस्य न वन्ध्या न च दुर्भगा ॥  
न कन्याजननी चापि न च स्याद्भर्तुरप्रिया ॥  
अष्टौ दोषास्तु नारीणां न भवन्ति कदाचन ॥ १०४ ॥  
तस्मात्सर्वप्रयत्नेन सावित्र्यग्रे च भोजनम् ॥  
दातव्यं सर्वदा देवि कटुनीलविवर्जितम् ॥ १०५ ॥  
न चाम्लं न च वै क्षारं स्त्रीणां भोज्यं कदाचन ॥  
पञ्चप्रकारं मधुरं हृद्यं सर्वं सुसंस्कृतम् ॥ १०६ ॥  
घृतपूर्णापूपकाश्च बहुक्षीरसमन्विताः ॥  
पूपकास्तादृशाः कार्या द्वितीयाऽशोकवर्तिका ॥ १०७ ॥  
तृतीया पूपिका कार्या खर्जुरेण समन्विताः ॥  
चतुर्थश्चैव संयावो गुडाज्याभ्यां समन्वितः ॥ ॥ १०८ ॥  
आह्लादकारिणी पुंसां स्त्रीणां चातीव वल्लभा ॥  
धनधान्यजनोपेतं नारीनरशताकुलम् ॥  
पूपकैस्तु कुलं तस्या जायते नात्र संशयः ॥ ॥ १०९ ॥  
न ज्वरो न च सन्तापो दुःखं च न वियोगजम् ॥  
अशोकवर्तिदानेन कुलानामेकविंशतिः ॥ 7.1.166.११० ॥  
वधूभिश्च सुतैश्चैव दासीदासैरनन्तकैः ॥  
पूरितं च कुलं तस्याः पूरिका या प्रयच्छति ॥ १११ ॥  
पुत्रिण्यो वै दुहितरो वधूभिः सहिताः कुले ॥  
शिखरिणीप्रदात्रीणां युवतीनां न संशयः ॥ ११२ ॥  
मोदते च कुलं सर्वं सर्वसिद्धिप्रपूरितम् ॥  
मोदकानां प्रदानेन एवमाह पितामहः ॥ ११३ ॥  
एतच्च गौरिणीनां तु भोजनं हि विशिष्यते ॥ ११४ ॥  
सुभगा पुत्रिणी साध्वी धनऋद्धिसमन्विता ॥  
सहस्रभोजिनी देवि भवेज्जन्मनिजन्मनि ॥ ११५ ॥  
पानानि चैव मुख्यानि हृद्यानि मधुराणि च ॥  
द्राक्षापानं तु चिञ्चायाः पानं गुडसमन्वितम् ॥ ११६ ॥  
सरसेन तु तोयेन कृतखण्डेन वै शुभम् ॥  
सुवासिनीनां पेयं वै दातव्यं च द्विजन्मनाम् ॥ ११७ ॥  
इतरैरितराण्येव वर्णयोग्यानि यानि च ॥  
सुरभीणि च पानानि तासु योग्यानि दापयेत् ॥ ११८ ॥  
प्रतिपूज्य विधानेन वस्त्रदानैः सकञ्चुकैः ॥  
कुङ्कुमेनानुलिप्ताङ्गाः स्रग्दामभिरलङ्कृताः ॥  
गन्धैर्धूपैश्च सम्पूज्य नालिकेरान्प्रदापयेत् ॥ ११९ ॥  
नेत्राणां चाञ्जनं कृत्वा सिन्दूरं चैव मस्तके ॥  
पूगीफलानि हृद्यानि वासितानि मृदूनि च ॥  
हस्ते दत्त्वा सपात्राणि प्रणिपत्य विसर्जयेत् ॥ 7.1.166.१२० ॥  
स्वयं च भोजयेत्पश्चाद्बन्धुभिर्बालकैः सह ॥ १२१ ॥  
अथवा नैव सम्पद्येत्तीर्थे चैव तु भोजनम् ॥  
गृहे गत्वा प्रभोक्तव्यं तुष्टा देवी यथा भवेत् ॥ ११२ ॥  
एवमेव पितॄणां च आगम्य स्वे च मन्दिरे ॥  
पिण्डप्रदानपूर्वं तु श्राद्धं कृत्वा विधानतः ॥  
पितरस्तस्य तुष्टा वै भवन्ति ब्रह्मणो दिनम् ॥१२३॥  
तीर्थादष्टगुणं पुण्यं स्वगृहे ददतः शुभे ॥  
न च पश्यन्ति वै नीचाः श्राद्धं दत्तं द्विजातिभिः ॥ १२४ ॥  
एकान्ते तु गृहे गुप्ते पितॄणां श्राद्धमिष्यते ॥  
नीचं दृष्ट्वा हतं तत्तु पितॄणां नोपतिष्ठति ॥ १२५ ॥  
तस्मात्सर्वप्रयत्नेन श्राद्धं गुप्तं च कारयेत् ॥  
पितॄणां तृप्तिदं प्रोक्तं स्वयमेव स्वयम्भुवा ॥१२६॥  
गौरीभोज्यादिका या तु उत्सर्गात्क्रियते क्रिया ॥  
राजसी सा समाख्याता जनानां कीर्तिदायिनी ॥ १२७ ॥  
इदं दानं सदा देयमात्मनो हित मिच्छता ॥  
श्राद्धे चैव विशेषेण यदीच्छेत्सात्त्विकं फलम् ॥ १२८ ॥  
इदमुद्यापनं देवि सावित्र्यास्तु व्रतस्य च ॥  
सर्वपातकशुद्ध्यर्थं कार्यं देवि नरैः सदा ॥  
अकामतः कामतो वा पापं नश्यति तत्क्षणात् ॥ १२९ ॥  
इह लोके तु सौभाग्यं धनं धान्यं वराः स्त्रियः ॥  
भवन्ति विविधास्तेषां यैर्यात्रा तत्र वै कृता ॥ 7.1.166.१३० ॥  
इदं यात्राविधानं तु भक्त्या यः कुरुते नरः ॥  
शृणोति वा स पापैस्तु सर्वैरेव प्रमुच्यते ॥ १३१ ॥  
ज्येष्ठस्य पूर्णिमायां तु सावित्रीस्थलके शुभे ॥  
प्रदक्षिणा यः कुरुते फलदानैर्यथाविधि ॥ १३२ ॥  
अष्टोत्तरशतं वापि तदर्धार्धं तदर्धकम् ॥  
यः करोति नरो देवि सृष्ट्वा तत्र प्रदक्षिणाम् ॥ १३३ ॥  
अगम्यागमनं यैश्च कृतं ज्ञानाच्च मानवैः ॥  
अन्यानि पातकान्येवं नश्यन्ते नात्र संशयः ॥ १३४ ॥  
यैर्गत्वा स्थलके सन्ध्या सावित्र्याः समुपासिता ॥  
स्वपत्न्याश्चैव हस्तेन पाण्डुकूपजलेन च ॥ १३५ ॥  
भृङ्गारकनकेनैव मृन्मयेनाथ भामिनि ॥  
आनीय तु जलं पुण्यं सन्ध्योपास्तिं करोति यः ॥  
तेन द्वादशवर्षाणि भवेत्सन्ध्या ह्युपासिता ॥ १३६ ॥  
अश्वमेधफलं स्नाने दाने दशगुणं तथा ॥  
उपवासे त्वनन्तं च कथायाः श्रवणे तथा ॥ १३७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभास खण्डे प्रथमे प्रभासक्षेत्रमाहात्म्ये सावित्रीव्रतविधिपूजनप्रकारोद्यापनादिकथनन्नाम षट्षष्ट्युत्तरशततमोऽध्यायः ॥ १६६ ॥