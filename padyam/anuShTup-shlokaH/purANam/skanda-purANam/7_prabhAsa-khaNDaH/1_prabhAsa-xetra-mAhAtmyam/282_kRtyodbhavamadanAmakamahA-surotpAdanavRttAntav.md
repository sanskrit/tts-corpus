+++
title = "२८२ कृत्योद्भवमदनामकमहाऽसुरोत्पादनवृत्तान्तवर्णनम्"

+++
॥ ईश्वर उवाच ॥ ॥  
ततः श्रुत्वा च शर्यातिर्वलभीस्थान संस्थितः ॥  
वयस्थं च्यवनं श्रुत्वा आनन्दोद्गतमानसः ॥ १ ॥  
प्रहृष्टः सेनया सार्द्धं स प्रायाद्भार्गवाश्रमम् ॥  
च्यवनं च सुकन्यां च हृष्टां देव सुतामिव ॥ २ ॥  
गतो महीपः शर्यातिः कृत्स्नानन्दमहोदधिः ॥  
ऋषिणा सत्कृतस्तेन सभार्यः पृथिवीपतिः ॥  
तत्रोपविष्टः कल्याणीः कथाश्चक्रे महामनाः ॥ ३ ॥  
अथैनं भार्गवो देवि ह्युवाच परिसान्त्वयन् ॥  
याजयिष्यामि राजंस्त्वां सम्भारानुपकल्पय ॥ ४ ॥  
ततः परमसंहृष्टः शर्यातिः पृथिवीपतिः ॥  
च्यवनस्य महादेवि तद्वाक्यं प्रत्यपूजयत् ॥ ५ ॥  
प्रशस्तेऽहनि याज्ञीये सर्वकामसमृद्धिमत् ॥  
कारयामास शर्यातिर्यज्ञायतनमुत्तमम् ॥ ६ ॥  
तत्रैव च्यवनो देवि याजयामास भार्गवम् ॥  
अद्भुतानि च तत्रासन्यानि तानि महेश्वरि ॥ ७ ॥  
अगृह्णाच्च्यवनः सोममश्विनोर्देवयोस्तदा ॥  
तमिन्द्रो वारयामास मा गृहाण तयोर्ग्रहम् ॥ ८.॥  
॥ इन्द्र उवाच ॥ ॥  
उभावेतौ न सोमार्हौ नासत्याविति मे मतिः ॥  
भिषजौ देवतानां हि कर्मणा तेन गर्हितौ ॥ ९ ॥  
॥ च्यवन उवाच ॥ ॥  
माऽवमंस्था महात्मानौ रूपद्रविणवर्चसौ ॥  
यौ चक्रतुश्च मामद्य वृन्दारकमिवाजरम् ॥ 7.1.282.१० ॥  
समत्वेनान्यदेवानां कथं वै नेक्षते भवान्॥  
अश्विनावपि देवेन्द्र देवौ विद्धि परन्तप ॥ ११ ॥  
॥ इन्द्र उवाच ॥ ॥  
चिकित्सकौ कर्मकरौ कामरूपसमन्वितौ ॥  
लोके चरन्तौ मर्त्यानां कथं सोममिहार्हतः ॥ १२ ॥  
॥ ईश्वर उवाच ॥ ॥  
एतदेव यदा वाक्यमाम्रेडयति वासवः ॥  
अनादृत्य ततः शक्रं ग्रहं जग्राह भार्गवः ॥ १३ ॥  
ग्रहीष्यन्तं ततः सोममश्विनोः सत्तमं तदा ॥  
समीक्ष्य बलभिद्देव इदं वचनमब्रवीत् ॥ १४ ॥  
आभ्यामर्थाय सोमं त्वं ग्रहीष्यसि यदि स्वयम् ॥  
वज्रं ते प्रहरिष्यामि घोररूपमनुत्तमम् ॥ १५ ॥  
एवमुक्तः स्वयमिन्द्रमभिवीक्ष्य स भार्गवः ॥  
जग्राह विधिवत्सोममश्विभ्यामुत्तमं ग्रहम् ॥ १६ ॥  
ततोऽस्मै प्राहरत्कोपाद्वज्रमिन्द्रः शचीपतिः ॥  
तस्य प्रहरतो बाहुं स्तम्भयामास भार्गवः ॥ १७ ॥  
स्तम्भयित्वाथ च्यवनो जुहुवे मन्त्रतोऽनलम् ॥  
कृत्यार्थी सुमहातेजा देवं हिंसितुमुद्यतः ॥ १८ ॥  
तत्र कृत्योद्भवो यज्ञे मुनेस्तस्य तपोबलात् ॥  
मदोनाम महावीर्यो महाकायो महासुरः ॥ १९ ॥  
शरीरं यस्य निर्देष्टुमशक्यं च सुरासुरैः ॥  
तस्य प्रमाणं वपुषा न तुल्यमिह विद्यते ॥ 7.1.282.२० ॥  
तस्यास्यं चाभवेद्घोरं दंष्ट्रा दुर्दर्शनं महत् ॥  
हनुरेकः स्थितस्तस्य भूमावेको दिवं गतः ॥ २१ ॥  
चतस्रश्चापि ता दंष्ट्रा योजनानां शतंशतम् ॥  
इतरे त्वस्य दशना बभूबुर्दशयोजनाः ॥२२ ॥  
प्राकारसदृशाकारा मूलाग्रसमदर्शनाः ॥  
नाम्ना पर्वतसङ्काशाश्चायुतायुतयोजनाः ॥ २३ ॥  
नेत्रे रविशशिप्रख्ये भ्रुवावन्तकसन्निभे ॥  
लेलिहज्जिह्वया वक्त्रं विद्युच्चलितलोलया ॥  
व्यात्ताननो घोरदृष्टिर्ग्रसन्निव जगद्बलात् ॥ २४ ॥  
स भक्षयिष्यन्सङ्क्रुद्धः शतक्रतुमुपाद्रवत् ॥  
महता घोरनादेन लोकाञ्छब्देन छादयन् ॥ २५ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये च्यवनेश्वरमाहात्म्ये च्यवनेन नासत्ययज्ञभागप्रतिरोधकवज्र मोचनोद्यतशक्रनाशाय कृत्योद्भवमदनामकमहाऽसुरोत्पादनवृत्तान्तवर्णनन्नाम द्व्यशीत्युत्तरद्विशततमोऽध्यायः ॥ २८२ ॥ ॥