+++
title = "२८१ माहात्म्यवर्णनम्"

+++
॥ ईश्वर उवाच ॥ ॥  
कस्यचित्त्वथ कालस्य त्रिदशावश्विनौ प्रिये ॥  
कृताभिषेकां विवृतां सुकन्यां तामपश्यताम् ॥ १ ॥  
तां दृष्ट्वा दर्शनीयाङ्गीं देवराजसुतामिव ॥  
ऊचतुः समभिद्रुत्य नासत्यावश्विनावथ ॥ २ ॥  
कस्य त्वमसि वामोरु किं वनेऽस्मिंश्चिकीर्षसि॥  
इच्छावस्त्वां च विज्ञातुं तत्त्वमाख्याहि शोभने ॥ ३ ॥  
ततः सुकन्या संवीता तावुवाच सुरोत्तमौ ॥  
शर्यातितनयां वित्तं भार्यां च च्यवनस्य माम् ॥ ४ ॥  
ततोऽश्विनौ प्रहस्यैनामब्रूतां पुनरेव तु ॥  
कथं त्वं च विदित्वा तु पित्रा दत्ताऽऽगता वने ॥ ५ ॥  
भ्राजसे गगनोद्देशे विद्युत्सौदामनी यथा ॥  
न देवेष्वपि तुल्यां हि तव पश्याव भामिनि ॥ ६ ॥  
सर्वाभरणसम्पन्ना परमाम्बरधारिणी ॥  
मामैवमनवद्याङ्गि त्यजैनमविवेकिनम् ॥ ७ ॥  
कस्मादेवंविधा भूत्वा जराजर्जरितं भुवि ॥  
त्वमुपास्ये हि कल्याणि कामभावबहिष्कृतम् ॥ ८ ॥  
असमर्थं परित्राणे पोषणे वा शुचिस्मिते ॥  
सा त्वं च्यवनमुत्सृज्य वरयस्वैकमावयोः ॥ ९ ॥  
पत्यर्थं देवगर्भाभे मा वृथा यौवनं कृथाः ॥  
एवमुक्ता सुकन्या सा सुरौ ताविदमब्रवीत् ॥7.1.281.१० ॥  
रताऽहं च्यवने पत्यौ न चैवं परिशङ्कतम् ॥  
तावब्रूतां पुनश्चैतामावां देवभिषग्वरौ ॥ ११ ॥  
युवानं रूपसम्पन्नं करिष्यावः पतिं तव ॥  
ततस्तस्यावयोश्चैव पतिमेकतमं वृणु ॥ १२ ॥  
एतेन समयेनावां शमं नय सुमध्यमे ॥  
सा तयोर्वचनाद्देवि उपसङ्गम्य भार्गवम् ॥  
उवाच वाक्यं यत्ताभ्यामुक्तं भृगुसुतं प्रति ॥ १३ ॥  
तद्वाक्यं च्यवनो भार्यामुवाचाद्रियतामिति ॥  
इत्युक्ता च्यवनेनाथ सुकन्या तावुवाच वै ॥ १४ ॥  
एवं देवौ भवद्भ्यां यत्प्रोक्तं तत्कियतां लघु ॥  
इत्युक्तौ भिषजौ तत्र तया चैव सुकन्यया ॥  
ऊचतू राजपुत्रीं तां पतिस्तव विशत्वपः ॥ १५ ॥  
ततोऽपश्च्यवनः शीघ्रं रूपार्थी प्रविवेश ह ॥  
अश्विनावपि तद्देवि ततः प्राविशतां जलम् ॥ १६ ॥  
ततो मुहूर्त्तादुत्तीर्णाः सर्वे ते सरसस्ततः ॥  
दिव्यरूपधराः सर्वे युवानो मृष्टकुण्डलाः ॥ १७ ॥  
दिव्यवेषधराश्चैव मनसः प्रीतिवर्द्धनाः ॥  
तेऽब्रुवन्सहिताः सर्वे वृणीष्वान्यतमं शुभे ॥ १८ ॥  
अस्माकमीप्सितं भद्रे यतस्त्वं वरवर्णिनी ॥  
यत्र वाप्यभि कामासि तं वृणीष्व सुशोभने ॥ १९ ॥  
सा समीक्ष्य तु तान्सर्वांस्तुल्यरूपधरान्स्थितान् ॥  
निश्चित्य मनसा बुद्ध्या देवि वव्रे पतिं स्वकम् ॥ 7.1.281.२० ॥  
लब्ध्वा तु च्यवनो भार्यां वयोरूपमवस्थितः ॥  
हृष्टोऽब्रवीन्महातेजास्तौ नासत्याविदं वचः ॥ २१ ॥  
यदहं रूपसम्पन्नो वयसा च समन्वितः ॥  
कृतो भवद्भ्यां वृद्धः सन्भार्यां च प्राप्तवान्निजाम् ॥  
तद्ब्रूतं वै विधास्यामि भवतोर्यदभीप्सितम् ॥ २२ ॥  
॥ अश्विनावूचतुः ॥ ॥  
आवां तु देवभिषजौ न च शक्रः करोति नौ ॥  
सोमपानार्हतां तस्मात्कुरु नौ सोमपायिनौ ॥ २३ ॥  
॥ च्यवन उवाच ॥ ॥  
अहं वां यज्ञभागार्हौ करिष्ये सोमपायिनौ ॥ २४ ॥  
॥ ईश्वर उवाच ॥ ॥  
ततस्तौ हृष्टमनसौ नासत्यौ दिवि जग्मतुः ॥  
च्यवनोऽपि सुकन्या च सुराविव विजह्रतुः ॥ २५ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये च्यवनेश्वर माहात्म्यवर्णनन्नामैकाशीत्युत्तरद्विशततमोऽध्यायः ॥ २८१ ॥