+++
title = "२०३ मङ्कीश्वरमाहात्म्यवर्णनम्"

+++
॥ईश्वर उवाच ॥ ॥  
ततो गच्छेन्महादेवि मङ्कीश्वर महालयम् ॥  
रामेशादुत्तरे भागे देवमातुः समीपगम् ॥ १ ॥  
अर्कस्थलात्ततो याम्ये पूर्वतश्च कृतस्मरात् ॥  
लिङ्गं महाप्रभावं तु मङ्किना स्थापितं पुरा ॥ २ ॥  
तं दृष्ट्वा मानवः सम्यगश्वमेधफलं लभेत् ॥ ३ ॥  
॥ देव्युवाच ॥ ॥  
कोऽसौ मङ्किर्महादेव कथं लिङ्गं प्रतिष्ठितम् ॥  
किं प्रभावं च तल्लिङ्गमेतन्मे वद विस्तरात् ॥ ४ ॥  
॥ ईश्वर उवाच ॥ ॥  
मङ्किर्नामाभवत्पूर्वं कुब्जकायो द्विजोत्तमः ॥  
प्रभासं क्षेत्रमासाद्यतपस्तेपे महत्तमम् ॥ ५ ॥  
प्रतिष्ठाप्य महादेवं शिवभक्तिपरायणः ॥  
न तुतोष हरस्तस्य वहुवर्षगणार्चितः ॥ ६ ॥  
तस्यैवं तप्यमानस्य सिद्धिं प्राप्ता ह्यनेकशः ॥  
तत्राराध्य महादेवं स्वर्गलोकमितो गताः ॥ ७ ॥  
ततो दुःखं समभवन्मङ्केस्तत्र वरानने ॥  
कस्मान्मे भगवांस्तुष्टिं न गच्छति महेश्वरः ॥ ८ ॥  
ततस्तीव्ररतिं चक्रे कृत्वा तीव्रनिवर्तनम् ॥  
एवं वृद्धत्वमापन्नो जपध्यानपरायणः ॥ ९ ॥  
तस्य तुष्टो महादेवो वयसोऽन्ते वरं ददौ ॥  
परितुष्टोऽस्मि ते मङ्के ब्रूहि किं करवाणि ते ॥ 7.1.203.१० ॥  
॥ मङ्किरुवाच ॥ ॥  
किं वरेण सुरश्रेष्ठ मम वृद्धस्य साम्प्रतम् ॥  
किञ्चिन्मे परमं दुःखं स्थितस्यात्र परं प्रभो ॥ ११ ॥  
॥ शिव उवाच ॥ ॥  
शृणु यत्कारणं तत्र तेषां तव तपस्विनाम् ॥  
व्रतचर्याप्तये विप्राः पूजयन्त्यधिकं हि ते ॥१२॥  
ते पुष्पाणि समानीय नानावर्णानि सर्वशः ॥  
वृक्षाणामतिगन्धीनि न तेषां हर्षकारणम् ॥ १३ ॥  
त्वं पुनः कुब्जरूपश्च यज्ञपूजापरायणः ॥  
न च प्राप्नोषि वृक्षाणां शाखाग्राण्यतियत्नवान् ॥ १४ ॥  
एकेनापि प्रदत्तेन पुष्पेण द्विजसत्तम ॥  
भक्त्या शिरसि लिङ्गस्य लभ्यते याज्ञिकं फलम्॥ १५ ॥  
लिङ्गस्य दक्षिणे ब्रह्मा स्वयमेव व्यवस्थितः ॥  
वामे च भगवान्विष्णुर्मध्येहं वै प्रतिष्ठितः ॥ १६ ॥  
त्रयोऽपि पूजितास्तेन येन लिङ्गं प्रपूजितम् ॥ १७ ॥  
बिल्वपत्रं शमीपत्रं करवीरं च मालतीम् ॥  
उन्मत्तकं चम्पकं च सद्यः प्रीतिकरं भवेत् ॥ १८ ॥  
चम्पकाशोक कह्लारैः करवीरैस्तथा मम ॥  
पूजेष्टा द्विजशार्दूल ये चान्ये वहुगन्धिनः ॥  
एतैर्हि पूजितो नित्यं शीघ्रं तुष्टिं प्रयाम्यहम् ॥ १९ ॥ ॥  
॥ ब्राह्मण उवाच ॥ ॥  
यदि तुष्टोऽसि मे देव यदि देयो वरो मम ॥  
इहागत्य नरः स्नात्वा यो जलेनापि सिञ्चति ॥ 7.1.203.२० ॥  
लिङ्गमेतद्धि सर्वासां पूजानां फलमाप्नुयात् ॥  
अद्यप्रभृति ये वृक्षा दैविकाः पार्थिवाश्च ये ॥  
तेषां सान्निध्यमत्रास्तु प्रसादात्तव शङ्कर ॥ २१ ॥  
॥ भगवानुवाच ॥ ॥  
सलिलेनापि यः पूजामस्मिँल्लिङ्गे विधास्यति ॥  
तस्य पूजाफलं सर्वं भविष्यति द्विजोत्तम ॥ ॥ २२ ॥  
वृक्षाणामत्रसान्निध्यं सर्वेषां च भविष्यति ॥  
अद्यप्रभृति नाम्नैतन्नागस्थानं भविष्यति ॥ २३ ॥  
यतस्तु सर्वनागानां सान्निध्य मत्र संस्थितम् ।  
त्वमपि द्विजशार्दूल प्रयास्यसि ममान्तिकम् ॥ २४ ॥  
एवमुक्त्वा तु भगवांस्तत्रैवान्तरधीयत ॥  
मङ्किस्तु देहमुत्सज्य शिवलोकं ततो गतः ॥ २५ ॥  
इत्येवं कथितं देवि मङ्कीशोद्भवमुत्तमम् ॥  
श्रुतं हरति पापानि सम्यक्छ्रद्धासमन्वितैः ॥ २६ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये मङ्कीश्वरमाहात्म्यवर्णनन्नाम त्र्युत्तरद्विशततमोऽध्यायः ॥ ॥ २०३ ॥