+++
title = "२०९ मार्कण्डेयेश्वरमाहात्म्यवर्णनम्"

+++
॥ ईश्वर उवाच ॥ ॥  
ततो गच्छेन्महादेवि मार्कण्डेयेशमुत्तमम् ॥  
तस्मादुत्तरदिग्भागे मार्कण्डेन प्रतिष्ठितम् ॥१॥  
सावित्र्याः पूर्वभागे तु नातिदूरे व्यवस्थितम् ॥  
महर्षिरभवत्पूर्वं मार्कण्डेय इति श्रुतः ॥ २ ॥  
अजरश्चामरश्चैव प्रसादात्पद्मयोनिनः ॥  
स गत्वा तत्र विप्रेन्द्रो देवदेवस्य शूलिनः ॥  
लिङ्गं तु स्थापयामास ज्ञात्वा तत्क्षेत्रमुत्तमम् ॥ ३ ॥  
स तं पूज्य विधानेन स्थित्वा दक्षिणतो मुनिः ॥  
पद्मासनधरो भूत्वा ध्यानावस्थस्तदाऽभवत् ॥ ४ ॥  
तस्य ध्यानरतस्यैव प्रयुतान्यर्बुदानि च ॥  
युगानां समतीतानि न जानाति मुनीश्वरः ॥ ५ ॥  
अथ लोपं समापन्नः प्रासादः शाङ्करः स्थितः ॥  
कालेन महता देवि पांसुभिर्मारुतोद्भवैः ॥ ६ ॥  
कस्यचित्त्वथ कालस्य प्रबुद्धो मुनिसत्तमः ॥  
अपश्यत्पांसुभिर्व्याप्तं तत्सर्वं शिवमन्दिरम् ॥ ७ ॥  
ततः कृच्छ्रात्स निष्क्रान्तः खनित्वा मुनिपुङ्गवः ॥  
अकरोत्सुमहाद्वारं पूजार्थं तस्य भामिनि ॥ ८ ॥  
प्रविश्य तत्र यो भक्त्या पूजयेद्वृषभध्वजम् ॥  
स याति परमं स्थानं यत्र देवो महेश्वरः ॥ ॥ ९ ॥  
देव्युवाच ॥  
अमरत्वं कथं प्राप्तो मार्कण्ण्डो मुनिसत्तमः ॥  
अभवत्कौतुकं ह्येतत्तस्मात्त्वं वक्तुमर्हसि ॥ 7.1.209.१० ॥  
अमरत्वं यतो नास्ति प्राणिनां भुवि शङ्कर ॥  
देवानामपि कल्पान्ते स कथं न मृतो मुनिः ॥ ११ ॥  
॥ ईश्वर उवाच ॥ ॥  
अथातस्त्वां प्रव क्ष्यामि यथासावमरोऽभवत् ॥  
आसीन्मुनिः पुराकल्पे मृकण्ड इति विश्रुतः ॥ १२ ॥  
भृगोः पुत्रो महाभागः सभार्यस्तपसि स्थितः ॥  
तस्य पुत्रस्तदा जातो वसतस्तु वनान्तरे ॥ १३ ॥  
स पाञ्चवार्षिको भूत्वा बाल एव गुणान्वितः ॥  
कस्यचित्त्वथ कालस्य ज्ञानी तत्र समागतः ॥१४॥  
तेन दृष्टस्तदा बालः प्राङ्गणे विचरन्प्रिये ॥  
स्मृत्वाऽहसच्चिरं कालं भाव्यर्थं प्रति नोदितः ॥ १५ ॥  
तस्य पित्रा स दृष्टस्तु सामुद्रज्ञो विदुत्तमः ॥  
हास्यस्य कारणं पृष्टो विस्मयान्वितचेतसा ॥ १६ ॥  
कस्मान्मे सुतमालोक्य स्मितं विप्र कृतं त्वया ॥  
तत्र मे कारणं ब्रह्मन्यथावद्वक्तुमर्हसि ॥ ॥ १७ ॥  
इति तस्य वचः श्रुत्वा ज्ञानी विप्रो वचोऽब्रवीत् ॥ १८ ॥  
अयं पुत्रस्तव मुने सर्वलक्षणसंयुतः ॥  
अद्यप्रभृति षण्मासमध्ये मृत्युमवाप्स्यति ॥ १९ ॥  
यदि जीवेत्पुनरयं चिरायुर्वै भविष्यति ॥  
अतो मया कृतं हास्यं विचित्रा कर्मणो गतिः ॥ 7.1.209.२० ॥  
एतच्छ्रुत्वा वचो रौद्रं ज्ञानिना समुदाहृतम् ॥  
व्रतोपनयनं चक्रे बालकस्य पिता तदा ॥ २१ ॥  
आह चैनमृषिः पुत्रं दृष्ट्वा ब्राह्मणमागतम्॥  
अभिवाद्यास्त्रयो वर्णास्ततः श्रेयो ह्यवाप्स्यसि ॥ २२ ॥  
एवमुक्तः स वै विप्रः करोत्येवाभिवादनम् ॥  
न वर्णावरजं वेत्ति बालभावाद्वरानने ॥ २३ ॥  
पञ्चमासा ह्यतिक्रान्ता दिवसाः पञ्चविंशतिः ॥  
एतस्मिन्नेव काले तु प्राप्ताः सप्तर्षयोऽमलाः ॥ २४ ॥  
तीर्थयात्राप्रसङ्गेन तेन मार्गेण भामिनि ॥  
कालेन तेन सर्वेऽथ यथावदभिवादनैः ॥  
आयुष्मान्भव तैरुक्तः स बालो दण्डवल्कली ॥ २५ ॥  
उक्त्वा ते तु पुनर्बालं वीक्ष्य वै क्षीणजीवितम् ॥  
दिनानि पञ्च ते ह्यायुर्ज्ञात्वा भीतास्ततोऽनृतात् ॥ २६ ॥  
ब्रह्मचारिणमादाय गतास्ते ब्रह्मणोऽन्तिके ॥  
प्रतिमुच्याग्रतो बालं प्रणेमुस्ते पितामहम् ॥ २७ ॥  
ततस्तेनापि बालेन ब्रह्मा चैवाभिवादितः ॥  
चिरायुर्ब्रह्मणा बालः प्रोक्तोऽसावृषिसन्निधौ ॥ २८ ॥  
ततस्ते मुनयः प्रीताः श्रुत्वा वाक्यं पितामहात् ॥  
पितामहस्तु तान्दृष्ट्वा ऋषीन्प्रोवाच विस्मितान् ॥  
केन कार्येण वाऽऽयाताः केन बालो निवेदितः ॥२९॥  
॥ ऋषय ऊचुः ॥ ॥  
भृगोः पुत्रो मृकण्डस्तु क्षीणायुस्तस्य बालकः ॥  
अकालेन पिता ज्ञात्वा बबन्धास्य च मेखलाम् ॥ 7.1.209.३० ॥  
यज्ञोपवीतं च ततस्तेन विप्रेण बोधितः ॥  
यं कञ्चिद्द्रक्ष्यसे लोके भ्रमन्तं भूतले द्विजम् ॥ ३१ ॥  
तस्याभिवादनं कार्यं नित्यमेव च पुत्रक ॥  
ततो वयमनेनैव दृष्टा बालेन सत्तम ॥ ॥ ३२ ॥  
तीर्थयात्राप्रसङ्गेन दैवयोगात्पितामह ॥  
चिरायुरेष वै प्रोक्तो ह्यमीभिश्चाभिवादितैः ॥ ३३ ॥  
त्वत्सकाशं समानीतस्त्वया चैवमुदाहृतः ॥  
कथं वागनृता देव ह्यस्माकं भवता सह ॥ ३४ ॥  
उवाच बालमुद्दिश्य प्रहसन्पद्मसम्भवः ॥  
मत्समानायुषो बालो मार्कण्डेयो भविष्यति ॥ ३५ ॥  
कल्पस्यादौ तथा चान्ते सहायो मे भविष्यति ॥  
ततस्तु मुनयः प्रीता गृहीत्वा मुनिदारकम् ॥  
तस्मिन्नेव प्रदेशे तु मुमुचुश्चेष्टितं यतः ॥ ३६ ॥  
तीर्थयात्रां गता विप्रा मार्कण्डेयो गृहं ययौ ॥  
गत्वा गृहमथोवाच मृकण्डं मुनिसत्तमम् ॥ ३७ ॥  
ब्रह्मलोकमहं नीतो मुनिभिस्तात सप्तभिः ॥  
उक्तोऽयं ब्रह्मणा कल्पस्यादौ चान्ते च मे सखा ॥ ३८ ॥  
भविष्यति न सन्देहो मत्समायुश्च बालकः ॥  
ततस्तैः पुनरानीतो मुक्तश्चैवाश्रमं प्रति ॥ ३९ ॥  
मत्कृते हि द्विजश्रेष्ठ यातु ते मनसो ज्वरः ॥  
मार्कण्डेयवचः श्रुत्वा मृकण्डो मुनिसत्तमः ॥  
जगाम परमं हर्षं क्षणमेकं सुदुःसहम् ॥ 7.1.209.४० ॥  
ततौ धैर्यं समास्थाय वाक्यमेतदुवाच ह ॥ ४१ ॥  
अद्य मे सफलं जन्म जीवितं च सुजीवितम् ॥  
यत्त्वया मे सुपुत्रेण दृष्टो लोकपितामहः ॥ ४२ ॥  
वाजपेयसहस्रेण राजसूयशतेन च ॥  
यं न पश्यन्ति विद्वांसः स त्वया लीलया सुत ॥ ४३ ॥  
दृष्टश्चिरायुरप्येवं कृतस्तेनाब्जयोनिना ॥  
दिवारात्रमहं तात तव दुःखेन दुखितः ॥  
न निद्रामनुगच्छामि तन्मेदुःखं गतं महत् ॥ ४४ ॥  
इति श्रीस्कान्दे महा पुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये मार्कण्डेयेश्वरमाहात्म्यवर्णनन्नाम नवोत्तरद्विशततमोऽध्यायः ॥ ॥ २०९.॥