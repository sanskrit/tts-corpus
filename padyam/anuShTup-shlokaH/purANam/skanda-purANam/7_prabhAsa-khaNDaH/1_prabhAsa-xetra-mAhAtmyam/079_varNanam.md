+++
title = "०७९ वर्णनम्"

+++
॥ ईश्वर उवाच॥ ॥  
ततो गच्छेन्महादेवि लकुलीशं महाप्रभम् ॥  
तस्य पश्चिमदिग्भागे धनुषां सप्तके स्थितम् ॥ १ ॥  
पापघ्नं सर्वजन्तूनां शान्तं मूर्तिस्थितं प्रभुम् ॥  
समायातं महाक्षेत्रे तत्र कायावरोहणात् ॥ २ ॥  
कृत्वा तत्र तपश्चोग्रं दीक्षयित्वात्मशिष्य कान् ॥  
कुशकादींश्च चतुर उक्त्वा शास्त्राण्यनेकशः ॥ ३ ॥  
न्यायवैशेषिकादीनि ततः सिद्धिं परां गतः॥  
एवं ज्ञात्वा तु यः सम्यक्तं समर्चयते नरः ॥ ४ ॥  
कार्त्तिक्यां तु विशेषेण अयने चोत्तरेपि वा ॥  
विद्यादानं च तत्रैव दद्याद्विप्राय शालिने ॥ ५ ॥  
सप्तजन्मानि विप्रस्य धनाढ्यस्य कुले शुभे ॥  
जायते मतिमान्धीमाञ्छ्रीमानेवं पुनःपुनः ॥ ६ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभास क्षेत्रमाहात्म्ये लकुलीश्वरमाहात्म्य वर्णनन्नामैकोनाशीतितमोऽध्यायः ॥ ७९ ॥ ॥