+++
title = "३५४ गुप्तेश्वरमाहात्म्यवर्णनम्"

+++
॥ ईश्वर उवाच ॥ ॥  
ततो गच्छेन्महादेवि देवगुप्तेश्वरं प्रिये ॥  
तत्र पश्चिमवायव्ये यत्र सोमोऽकरोत्तपः ॥ १ ॥  
गुप्तो भूत्वा कुष्ठरोगाल्लज्जयाधोमुखः स्थितः ॥  
दिव्यं वर्षसहस्रं तु प्रभासक्षेत्र उत्तमे ॥ २ ॥  
ततः प्रत्यक्षतां यातः सर्वदेवपतिः शिवः ॥  
तुष्टो बभूव चन्द्रस्य क्षयनाशं तथाऽकरोत् ॥ ३ ॥  
क्षयरोगविनिर्मुक्तस्ततोऽभून्मृगलाञ्छनः ॥  
प्रतिष्ठाप्य महालिङ्गं सुरासुरनमस्कृतम् ॥ ४ ॥  
गुप्तस्तेपे तपो यस्मात्तस्माद्गुप्तेश्वरः स्मृतः ॥  
सर्वकुष्ठहरो देवो दर्शनात्स्पर्शनादपि ॥ ५ ॥  
सोमवारे विशेषेण यस्तल्लिङ्गं प्रपूजयेत् ॥  
तस्यान्वयेऽपि देवेशि कुष्ठी कश्चिन्न जायते ॥ ६ ॥  
इति श्रीस्कान्दे महा पुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये गुप्तेश्वरमाहात्म्यवर्णनन्नाम चतुष्पञ्चाशदुत्तरत्रिशततमो ऽध्यायः ॥ ३५४ ॥