+++
title = "०२३"

+++
॥ ईश्वर उवाच ॥ ॥  
ततः शान्तमना भूत्वा चन्द्रमा विस्मयान्वितः ॥  
शम्भुभक्त्या परीतात्मा प्रभासक्षेत्रमास्थितः ॥ १ ॥  
पूर्वोक्तं यत्तु देवेन स तथा कृतवान्विभुः ॥  
गत्वा सागरमध्ये तु गृहीत्वा लिङ्गमुत्तमम् ॥ २ ॥  
विश्वकर्म्माणमाहूय सहितं परिचारकैः ॥  
आदिदेश स्वयं सोमस्त्वष्टारं देवशिल्पिनम्॥ ३ ॥  
॥ चन्द्र उवाच ॥ ॥  
विश्वकर्मन्निदं लिङ्गं मम दत्तं तु शम्भुना ॥  
गृहाण त्वं महाबाहो युक्तस्थाने निवेशय ॥ ४ ॥  
रक्षस्व तावद्गन्तास्मि स्वकीयं भवनं विभो ॥  
यज्ञार्थमानयिष्यामि यज्ञोपकरणानि च ॥ ५ ॥  
॥ ईश्वर उवाच ॥ ॥  
इत्युक्त्वा च तदा चन्द्रश्चन्द्र लोकं जगाम ह॥  
गत्वा तत्र महादेवि चन्द्रलोकम्महाप्रभम्॥६॥  
कोटियोजनविस्तीर्णं सदामृतमयं शुभम्॥  
तत्राहूय महादेवि प्रतीहारं सुमेधसम् ॥ ७ ॥  
मन्त्रिणं हेमगर्भाङ्गं बृहस्पतिसमं धिया ॥  
यज्ञोपस्करसम्भारं सर्वमादाय सत्वराः ॥ ८ ॥  
प्रभासक्षेत्रं गच्छन्तु ममादेशपरायणाः ॥  
साग्निभिर्ब्राह्मणैः सार्द्धं गच्छन्तु क्षेत्रमुत्तमम् ॥ ९ ॥  
शीघ्रं सम्पाद्यतां सर्वं यथा यज्ञः प्रवर्तते ॥  
सर्वेषामेव विप्राणां चन्द्रलोकनिवासिनाम् ॥ 7.1.23.१० ॥  
पृथक्पृथग्विमानं तु देयं तेषां महाधनम् ॥  
गवां च दशलक्षाणां सवत्सानां पयोमुचाम् ॥ ११ ॥  
हेमभारैर्भूषितानां कामधेनूपमत्विषाम्॥  
अश्वानां श्यामकर्णानां सपादं लक्षमेव च ॥ १२ ॥  
दन्तिनामयुतं चैव घण्टाभरणशोभितम् ॥  
सहस्राणि च चत्वारि रथानां वातरंहसाम् ॥ १३ ॥  
लक्षं तु करभाणां च मणिमाणिक्यसंयुतम् ॥  
सैन्यानां कोटिरेका तु चतुरङ्गबलान्विता ॥ १४ ॥  
अग्निशौचानि वस्त्राणि ब्राह्मणार्थं तथैव च ॥  
विभूषणानि दिव्यानि ऋत्विगर्थं शुभानि च ॥ १५ ॥  
नानाभक्ष्याणि भोज्यानि पानानि विविधानि च ॥  
लक्षं कर्मकराणां तु दासीनां लक्षमेव च ॥ ॥ १६ ॥  
दारुवंशावधि प्रोक्तं यत्किञ्चित्स्वं मदाज्ञया ॥  
अन्यद्यद्ब्राह्मणा ब्रूयुस्तत्सर्वं तत्र नीयताम् ॥ १७ ॥  
देवानां दानवानां तु यक्षगन्धर्वरक्ष साम् ॥  
सप्तद्वीपक्षितीशानां सप्तपातालवासिनाम् ॥ १८ ॥  
नानानृपसहस्राणां घोषणा क्रियतां मुहुः ॥  
सर्वेषां घोषणा कार्या प्रभासागमनं प्रति ॥ १९ ॥  
इत्युक्त्वा मन्त्रिणं तत्र चन्द्रमास्त्वरयाऽन्वितः ॥  
ब्रह्मलोकं स गतवान्यज्ञार्थं ब्रह्मणोन्तिकम् ॥ 7.1.23.२० ॥  
सोऽपि चन्द्रमसो मन्त्री हेमगर्भो महाप्रभः ॥  
सोमाज्ञां शिरसा कृत्वा यज्ञसम्भारसम्भृतः ॥२१॥  
प्रभासं क्षेत्रमागत्य यज्ञार्थं यत्नवानभूत् ॥  
तथैव चाह्वयाञ्चक्रे भूर्भुवःस्वर्निवासिनः ॥ ॥ २२ ॥  
श्रुत्वा तु घोषणां सर्वे शीघ्रं तत्र समाययुः॥  
रवियोजनपर्यन्तं क्षेत्रमालोक्य तत्र तत् ॥२३॥  
ब्राह्मणांश्च समाहूय सोमाध्यक्षं उवाच तान् ॥  
यज्ञाङ्गं सर्वमानीतं मया सोमाज्ञया द्विजाः ॥  
अनन्तरं तु यत्कृत्यं भवद्भिस्तद्विधीयताम् ॥ २४ ॥  
इत्युक्ता ब्राह्मणाः सर्वे तपोनिर्धूतकल्मषाः ॥  
तत्रैव ददृशुः सर्वे त्वष्टारं देवशिल्पिनम् ॥ २५ ॥  
तं दृष्ट्वा तु द्विजाः सर्वे लिङ्गं दृष्ट्वा समीपतः ॥  
कथमेतदिति प्रोचुर्विश्वकर्मन्ब्रवीहि नः ॥  
कस्मादत्र स्थितस्त्वं वै शिल्पिकोटिसमन्वितः ॥ २६ ॥  
॥ विश्वकर्म्मोवाच ॥ ॥  
अहं सोमनियुक्तस्तु युक्तोऽस्मि लिङ्गरक्षणे ॥  
तदाज्ञापालने यत्नः क्रियतेऽतो मया द्विजाः ॥ २७ ॥  
॥ ईश्वर उवाच ॥ ॥  
एवं श्रुत्वा यदा विप्रा ज्ञात्वा सर्वं तु कारणम् ॥  
चरिता यज्ञकार्यार्थं ततश्चक्रुरुप क्रमम् ॥ २८ ॥  
तत्र योजनपर्यन्तं देवानां यजनं शुभम् ॥  
तद्देवयजनं कृत्वा पत्नीशालां च चक्रिरे ॥ २९ ॥  
हविर्द्धानं सदश्चैव उत्तरा वेदिरेव च ॥  
ब्रह्मणः सदनाग्नीध्रीत्येवं स्थानानि चक्रिरे ॥ 7.1.23.३० ॥  
तत्र योजनपर्यन्तं यज्ञयूपांश्च मण्डपान् ॥  
विश्वकर्मा चकाराशु कुण्डानि विविधानि च ॥ ३१ ॥  
सहस्रसङ्ख्यया तत्र कुण्डानां मण्डपावधि ॥  
तत्र ते ब्राह्मणाः सर्वे प्रतिष्ठायज्ञकोविदाः ॥ ३२ ॥  
नानाभरणरत्नैश्च ब्राह्मणाः समलङ्कृताः ॥  
चक्रुः सर्वे यथन्यायं शास्त्रं दृष्ट्वा पुनःपुनः ॥ ३३ ॥  
वृक्षांस्तथौषधीर्दिव्या समित्पुष्पकुशादिकान् ॥  
होमद्रव्यादिकं सर्व माज्यं प्राज्यं नवं पयः ॥ ३४ ॥  
तथान्यदपि यत्किञ्चिद्यज्ञोपकरणं स्मृतम् ॥  
वर्द्धनीकलशाद्यं च सर्वं हेममयं शुभम् ॥ ३५ ॥  
चक्रुः सर्वं यथान्यायं प्रतिष्ठामखमादृताः ॥  
तत्र विप्रगणो हृष्टो भक्ष्यभोज्यादितर्पितः ॥ ३६ ॥  
वेदध्वनितनिर्घोषैर्दिवं भूमिं च संस्पृशन् ॥  
सुशुभे मण्डपस्तत्र पताकाभिरलङ्कृतः ॥ ३७ ॥  
दिव्यसिंहासनोपेतो मुक्तादामपरिष्कृतः ॥  
दिव्यचन्दनमालाभिः कल्पपल्लवतोरणैः ॥ ३८ ॥  
दिव्यगन्ध सुगन्धाद्यैः स्वर्गस्थानमिवाभवत् ॥  
चतुर्दशविधस्तत्र भूतग्रामः समागतः ॥ ३९ ॥  
स्थावरः सर्पजातिश्च पक्षिजातिस्तथैव च ॥  
मृगसञ्ज्ञश्चतुर्थश्च पश्वाख्यः पञ्चमः स्मृतः ॥ 7.1.23.४० ॥  
षष्ठश्च मानुषः प्रोक्तः पैशाचः सप्तमः स्मृतः ॥  
अष्टमो राक्षसः प्रोक्तो नवमो यज्ञ एव च ॥ ४१ ॥  
गान्धर्वशाक्रसौम्याश्च प्राजापत्यस्तथैव च ॥  
ब्राह्मश्चेति समाख्यातश्चतुर्दशविधो गणः ॥ ४२ ॥  
विश्वेदेवास्तथा साध्या मरुतो वसवस्तथा ॥  
लोकपालास्तथाष्टौ च नक्षत्राणि ग्रहैः सह ॥ ४३ ॥  
ब्रह्माण्डे देवता याश्च ताः सर्वास्तत्र चागताः ॥  
हृष्टाः प्रभासके क्षेत्रे प्रारब्धे यज्ञकर्म्मणि ॥ ४४ ॥  
घृतक्षीरवहा नद्यो दधिपायसकर्दमाः॥  
पक्वान्नानां फलानां च राशयः पर्वतोपमाः ॥ ४५ ॥  
दृश्यन्ते विविधाकारास्तस्मिन्यज्ञमहोत्सवे ॥  
जगु(?)स्तत्रैव गन्धर्वा ननृतुश्चाप्सरोगणाः ॥ ४६ ॥  
भक्ष्यभोज्यैश्च विविधैः कामपानादिभिस्तथा ॥  
तृप्ता देवाश्च मुनयो भूतग्रामाश्चतुर्दश ॥ ४७ ॥  
एवं सम्भारसहितं यज्ञाङ्गं सर्वमेव हि ॥  
प्रगुणीकृत्य सचिवो मुक्त्वा तत्रैव रक्षकान् ॥  
सोमस्याह्वाननार्थं च ब्रह्मलोकं जगाम ह ॥ ४८ ॥  
॥ ईश्वर उवाच ॥ ॥  
स दृष्ट्वा ब्रह्मणः पार्श्वे स्थितं सोममहाप्रभम् ॥  
प्रणम्य दण्डवद्भूमौ सोमं ब्रह्माणमेव च ॥ ४९ ॥  
कृताञ्जलिपुटो भूत्वा उवाच नतकन्धरः ॥  
॥ हेमगर्भ उवाच ॥ ॥  
भगवन्भवदादेशाद्यज्ञाङ्गं सर्वमेव हि ॥ 7.1.23.५० ॥  
तत्र प्राभासिके क्षेत्रे मया ते प्रगुणीकृतम् ॥  
तत्र ब्रह्मर्षयः सर्वे तथा राजर्षयोऽपरे ॥ ५१ ॥  
त्वन्मार्गप्रेक्षकाः सर्वे सन्तिष्ठन्ते समाकुलाः ॥  
अनन्तरं तु यत्कृत्यं तद्भवान्कर्तुमर्हति ॥ ५२ ॥  
॥ ॥ ईश्वर उवाच ॥ ॥  
इत्युक्तस्तु तदा चन्द्रः समुद्रस्य सुतेन वै ॥  
प्रहस्योवाच ब्रह्माणं चन्द्रमा लोकसाक्षिणम् ॥ ५३ ॥  
भगवन्सर्वदेवेश ममानुग्रहकाम्यया ॥  
प्रतिष्ठायज्ञकामस्य ममातिथ्यं कुरु प्रभो ॥ ५४ ॥  
अद्य मे सफलं जन्म सफलं च तपः प्रभो ॥  
देवत्वमद्य मे ब्रह्मंस्त्वत्प्रसादाद्भविष्यति ॥ ५५ ॥  
मया च तपसोग्रेण प्राप्तं लिङ्गमुमापतेः ॥  
तत्प्रतिष्ठाविधिं सर्वं तद्भवान्कर्त्तुमर्हति ॥ ५६ ॥  
॥ ब्रह्मोवाच ॥ ॥  
अवश्यं तव कर्त्तास्मि प्रतिष्ठां शङ्करात्मिकाम् ॥  
त्वदाराधनलिङ्गे तु सोमेशेऽतिविशेषतः ॥ ५७ ॥  
ये केचिद्भवितारो वा अतीता ये निशाकराः ॥  
तेषां सोमान्वयानां च सर्वेषामाद्यदैवतम् ॥ ५८ ॥  
योऽसौ सोमेश्वरो देव आदौ भैरवनामभृत् ॥  
मन्वन्तरान्तरेऽतीते प्रतिष्ठेऽहं पुनःपुनः ॥५९॥  
यदा प्राभासिकं क्षेत्रे गतोऽहं चाष्टवार्षिकः ॥  
आहूतः पूर्वमिन्द्रेण भैरवस्य प्रतिष्ठिते ॥7.1.23.६०॥।  
तत्प्रभृत्येव मे नाम बालरूपी निगद्यते ॥  
अन्येषु सर्वतीर्थेषु वृद्धरूपी वसाम्यहम् ॥६१॥  
प्रभासे तु पुनश्चन्द्र बाल्याप्रभृति संवसे ॥  
ब्रह्माण्डे यानि तीर्थानि ब्राह्मणास्तेषु ये स्मृताः ॥६२॥  
तेषामाद्यो निशानाथ प्रभासेऽहं व्यवस्थितः ॥  
कल्पेकल्पे निशानाथ मम नामान्तरं भवेत्॥६३॥  
स्वयम्भूः प्रथमे नाम द्वितीये पद्मभूः स्मृतः॥  
तृतीये विश्वकर्त्तेति बालरूपी तुरीयके ॥६४॥  
एषामेव परीवर्तो नाम्नां भावि पुनःपुनः ॥  
परार्द्धद्वयपर्यन्तं प्रभासे संस्थितस्य मे ॥६५॥  
आदिसोमेन तत्रैव शम्भोर्नेत्रोद्भवेन वै ॥  
प्रभासे तु तपस्तप्त्वा प्रत्यक्षीकृतईश्वरः ॥६६॥  
ततो ददौ वरं तुष्टः पूर्वचन्द्रस्य शूलधृक् ॥  
यस्मादाराधितोऽहं ते सोम भक्त्या चिरन्तनम् ॥६७॥  
तस्मात्सोमेशनामैवमस्मिँल्लिङ्गे भविष्यति ॥  
यावद्ब्रह्मा शतानन्दः प्रकृतौ न प्रलीयते ॥ ६८ ॥  
ये केचिद्भवितारो वै रात्रिनाथा निशाकराः ॥  
ते मदाराधनं चात्र करिष्यन्ति पुनःपुनः ॥६९॥  
इत्युक्त्वा भगवाञ्छम्भुस्तत्रैवान्तरधीयत ॥  
तस्मिन्काले मया सोम आद्यं लिङ्गं प्रतिष्ठितम् ॥7.1.23.७॥।  
तदाप्रभृति सोमानां लक्षाणां द्वितयं गतम् ॥  
सहस्रद्वितयं चैव शतं चैकं षडुत्तरम्॥७१॥  
सप्तमस्त्वं महावाहो वर्त्तसे सोम साम्प्रतम् ॥  
एतावन्त्येव लिङ्गानि प्रतिष्ठां प्रापितानि मे ॥ ७२ ॥  
एष एवाधुना सोऽहं तदाराधनजं फलम् ॥  
प्रतिष्ठातास्मि भद्रं ते सोम कृत्य ममैव तत्॥ ७३ ॥ ॥  
॥ ईश्वर उवाच ॥ ॥  
इत्युक्त्वा भगवान्ब्रह्मा वेदविद्यासमन्वितः ॥  
सर्वदेवमयो देवैः सहितस्तीर्थसंयुतः ॥ ७४ ॥  
सनत्कुमारप्रमुखै र्योगीन्द्रैर्ऋषिभिः सह ॥  
बृहस्पतिं समाहूय पुरस्कृत्य पुरोधसम् ॥ ७५ ॥  
हंसयानं समारुह्य कोटिब्रह्मर्षिभिः सह ॥  
आगतः सोमराजेन तदा ब्रह्मा जगत्पतिः ॥ ७६ ॥  
प्राभासिके महातीर्थे यत्र दारुवनं स्मृतम् ॥  
ऋषितोया नदी यत्र महापातकनाशिनी ॥ ७७ ॥  
अस्मिंस्तीर्थे प्रभासे तु ब्रह्मभागः स उच्यते ॥  
त्रिदैवतमिदं क्षेत्रं मया ते कथितं प्रिये ॥ ७८ ॥  
तत्रागत्व चतुर्वक्त्रो ब्राह्मभागेऽतिनिर्मले ॥  
मुनीनाकारयामास उन्नत स्थानवासिनः ॥ ७९ ॥  
आयान्तं वेधसं दृष्ट्वा देवर्षिगुरुसंयुतम् ॥  
ते सर्वे पूजयामासुः संस्तवैर्वेदसम्मितैः ॥ 7.1.23.८० ॥  
अथोवाच द्विजान्सर्वान्ब्रह्मा लोकपितामहः ॥  
चिरमाराध्य सोमेन सोमेशं पापनाशनम् ॥ ८१ ॥  
तस्मिन्प्रसन्ने सोमेन लब्धं लिङ्गमनुत्तमम् ॥  
प्रतिष्ठार्थं तु देवस्य आयाता द्विजसत्तमाः ॥ ८२ ॥  
यथा मया सदा कार्या प्रतिष्ठा शङ्करात्मिका ॥  
भवद्भिः परिकार्या सा मम भागसमाश्रयैः ॥ ८३ ॥  
यतः कोपेन भवतां लिङ्गं प्रपतितं भुवि ॥  
प्रतिष्ठा तस्य कर्तव्या युष्माभिर्वै न संशयः ॥ ८४ ॥  
॥ ईश्वर उवाच ॥ ॥  
गृहीत्वाऽथ मुनीन्सर्वान्ब्रह्मा लोकपिता महः ॥  
आनीतः सोमराजेन तदा ब्रह्मा जगत्पतिः ॥ ८५ ॥  
प्राभासिके महातीर्थे सावित्र्या सहितः प्रभुः ॥  
कारयामास कुण्डानां मण्डपानां शतंशतम् ॥ ८६ ॥  
एकैके मण्डपे तत्र चक्रे सप्तदशर्त्विजः॥  
गुरुणा प्रेरितो ब्रह्मा तत्र देवपुरोधसा ॥ ८७ ॥  
पार्श्वे स्थितस्तदा ब्रह्मा विधानैर्वेद भाषितैः ॥  
दीक्षयामास सोमं तु रोहिण्या सहितं विभुम् ॥ ८८ ॥  
पत्नीं च रोहिणीं कृत्वा सर्वलक्षणसंयुताम् ॥  
मृगचर्मधरां देवीं क्षौमवस्त्रावगुण्ठिता म् ॥८९ ॥  
पत्नीशालां समानीता ऋत्विग्भिर्वेदपारगैः ॥  
चन्द्रमा दीक्षया युक्त ऋषिगन्धर्वसंस्तुतः ॥ 7.1.23.९० ॥  
औदुम्बरेण दण्डेन संवृतो मृगचर्मणा ॥  
अतीव तेजसा युक्तः शुशुभे सदसि स्थितः ॥ ९१ ॥  
ततो ब्रह्मा महादेवि सर्वलोकपितामहः ॥  
ऋत्विजां वरणं चक्रे वेदोक्तविधिना तदा ॥ ९२ ॥  
गुरुर्होता वृतस्तत्र वसिष्ठोऽध्वर्युरेव च ॥  
तत्रोद्गाता मरीचिस्तु ब्रह्मत्वे नारदः कृतः ॥ ९३ ॥  
सनत्कुमारसंयुक्ताः सदस्यास्तत्र वै कृताः ॥  
वस्त्रैराभरणैर्युक्ता मुकुटैरङ्गुलीयकैः ॥ ९४ ॥  
भूषिता भूषणौघेन तस्मिन्यज्ञे तदर्त्विजः ॥  
चतुर्षु तज्ज्ञाश्चत्वार एवं ते षोडशर्त्विजः ॥ ९५ ॥  
प्रस्तोता कश्यपस्तत्र प्रतिहर्ता तु गालवः ॥  
सुब्रह्मण्यस्तथा गर्गः सदस्यः पुलहः कृतः ॥ ९६ ॥  
होता शुक्रः समाख्यातो नेष्टा क्रथ उदाहृतः ॥  
मैत्रावरुणो दुर्वासा ब्राह्मणाच्छंसी कौशिकः ॥ ९७ ॥  
अच्छावाकश्च शाकल्यो ग्रावस्थः क्रतुरेव च ॥  
प्रस्थाता प्रतिपूर्वो यः शालङ्कायन एव च ॥ ॥ ९८ ॥  
अग्नीध्रश्च मनुस्तत्र उन्नेता त्वङ्गिराः कृतः ॥  
एवमाद्यान्मण्डपेषु कृत्वा तानृत्विजः प्रभुः ॥ ९९ ॥  
अन्येषु मण्डपेष्वेव प्रत्येकमृत्विजः कृताः ॥  
मण्डपानां शतेष्वेव कृत्वा कुण्डान्यकल्पयत् ॥ 7.1.23.१०० ॥  
एकैको मण्डपस्तत्र विंशहस्तप्रमाणतः ॥  
अस्त्रेणाशोध्य भूमिं तु पञ्चगव्येन प्रोक्ष्य च ॥ १०१ ॥  
चर्मणा चावगुण्ठ्यैव आलिख्यास्त्रेण पार्वति ॥  
उल्लिख्य प्रोक्षणं कृत्वा खातं कृत्वा विधानतः ॥ १०२ ॥  
अष्टौ कुण्डानि सङ्कल्प्य तथैकमण्डपे प्रिये ॥  
लेपनं मण्डपे कृत्वा वज्राकरणमेव च ॥ १०३॥  
चतुरस्रकार्मुकं च वर्तुलं कमलाकृति ॥  
पूर्वां दिशं समा रभ्य कृत्वा तानि प्रयत्नतः ॥ १०४ ॥  
चतुःकोणसमायुक्तं पूर्वे कुण्डं निवेश्य तु ॥  
भगाकृति तथाऽऽग्नेय्यां दक्षिणे धनुराकृति ॥ ॥ १०५ ॥  
नैर्ऋत्ये तु त्रिकोणं वै वर्तुलं पश्चिमेन तु ॥  
षट्कोणं चैव वायव्ये पद्माकारं तथोत्तरे ॥ १०६ ॥  
ऐशान्यामष्टकोणं तु मध्ये चैकं विधा नतः ॥  
प्रत्येकं मण्डपं शुभ्रं स्तम्भैः षोडशभिर्युतम् ॥ १०७ ॥  
ध्वजैः सतोरणैर्युक्तं चक्रे ब्रह्मा विधानतः ॥  
न्यग्रोधं पूर्वतो न्यस्य दक्षे चोदुम्बरं तथा ॥ १०८ ॥  
अश्वत्थं पश्चिमे चैव पलाशं चोत्तरे क्रमात् ॥  
बाहुदण्डप्रमाणेन ध्वजांस्तत्र निवेश्य वै ॥ १०९ ॥  
ऐन्द्र्यादौ पीतवर्णादि पताका परिकल्पिताः ॥  
ततो ब्रह्मा ह्यग्निकुण्डे चाग्निस्थापनमारभत् ॥ 7.1.23.११० ॥  
स्वस्थाने ब्राह्मणांश्चैव जाप्ये चैव न्ययोजयत् ॥  
श्रीसूक्तं पावमानं च सदा चैव च वाजिनम् ॥ १११ ॥  
वृषाकपिं तथैन्द्रं च बह्वृचः पूर्वतोऽजपन् ॥  
रुद्रान्पुरुषसूक्तं च क्रोकाध्यायं(?) च वैक्रियम् ॥११२॥  
ब्राह्मणं पैत्र्यमैन्द्रं च जपेरन्यजुषो यमे(?) ॥  
देवव्रतं वामदेव्यं ज्येष्ठं साम रथन्तरम् ॥ ११३ ॥  
भेरुण्डानि च सामानि च्छन्दोगः पश्चिमेऽजपत् ॥  
अथर्वाथर्वशिरसं स्कम्भस्तम्भमथर्वणम् ॥ ११४ ॥  
नीलरुद्रमथर्वाणमथर्वा चोत्तरेऽजपत् ॥  
गर्भाधानादिकं सर्वं ततोऽग्नेरकरोद्विभुः ॥ ११५ ॥  
पूर्णाहुतिं ततो दत्त्वा स्नानकर्म तथाऽरभत् ॥  
पञ्चपल्लवसंयुक्तं मृत्तिकाभिः समन्वितम् ॥ ११६ ॥  
कषायैः पञ्चगव्यैश्च पञ्चामृतफलैस्तथा ॥  
तीर्थोदकैः समेतं तु मन्त्रैः स्नानमथारभत् ॥ ११७ ॥  
नेत्राण्युत्पाद्य देवस्य कृत्वा च तिलकक्रियाम् ॥  
पृथिव्यां यानि तीर्थानि पाताले च विशेषतः ॥ ११८ ॥  
स्वर्ग लोके च यान्येव तत्र तान्याययुस्तदा ॥  
एतस्मिन्नन्तरे ब्रह्मा देवानां पश्यतां तदा ॥ ११९ ॥  
भूमिं भित्त्वा विवेशाथ तत्र लिङ्गमपश्यत ॥  
स्पर्शाख्यं तं तु सञ्छाद्य मधुना दर्भमूलकैः ॥ 7.1.23.१२० ॥  
तत्र ब्रह्मशिलां न्यस्य तस्या ऊर्ध्वं महाप्रभम् ॥  
लिङ्गं प्रतिष्ठयामास कृत्वा निश्चलमा त्मवान् ॥ १२१ ॥  
स्थित्वा च परमे तत्त्वे मन्त्रन्यासमथाकरोत् ॥  
एवं लिङ्गं प्रतिष्ठाप्य तत्र ब्रह्मा जगद्गुरुः ॥  
पूजयामास विधिना वेदोक्तैर्मन्त्र विस्तरैः ॥ १२२ ॥  
मन्त्रन्यासे कृते तत्र ब्रह्मणा लोककर्तॄणा ॥  
तत्र विप्रगणो हृष्टो जयशब्दादिमङ्गलैः ॥  
निर्धूमश्चाभवद्वह्निः सूर्यकोटिसमप्रभः ॥ १२३ ॥  
देवदुन्दुभयो नेदुः प्रसन्नाश्च दिगीश्वराः ॥  
पुष्पवृष्टिः पपातोच्चैस्तस्मिन्यज्ञमहोत्सवे ॥ १२४ ॥  
प्रतिष्ठाप्य ततो लिङ्गं श्रीसोमेशं पितामहः ॥  
दापयामास विप्रेभ्यो भूरिशो यज्ञदक्षिणाम् ॥ १२५ ॥  
सनत्कुमारप्रमुखैराद्यैर्ब्रह्मर्षिभिर्वृतः ॥  
दक्षिणामददात्सोमस्त्रीँल्लोकान्ब्रह्मणे पुरा॥१२६॥  
तेभ्यो ब्रह्मर्षिमुख्येभ्यः सदस्येभ्यस्तथैव च ॥  
ददौ हिरण्यं रत्नानि कोटिशो भूरिदक्षिणाः ॥ १२७ ॥  
सोभिषिक्तो महातेजाः सर्वैर्ब्रह्मर्षिभिस्ततः ॥  
त्रीँल्लोकान्भावयामास स्वभासा भासतां वरः ॥ १२८ ॥  
तं सिनी च कुहूश्चैव द्युतिः पुष्टिः प्रभा वसुः॥  
कीर्त्तिर्धृतिश्च लक्ष्मीश्च नव देव्यः सिषेविरे ॥ १२९ ॥  
प्राप्यावभृथमव्यग्रः कृत्वा माहेश्वरं मखम् ॥  
कृतार्थः परिपूर्णश्च सम्बभूव निशापतिः ॥ 7.1.23.१३० ॥  
ततस्तस्मै ददौ राज्यं प्राज्यं ब्रह्मा पितामहः ॥  
बीजौषधीनां विप्राणामवन्नानां च वरानने ॥ १३१ ॥  
तस्मिन्यज्ञे समाजग्मुर्ये केचित्पृथिवीश्वराः ॥  
तेषां राज्यं धनं भोगान्ददौ स्वर्गं तथाऽक्षयम् ॥ १३२ ॥  
ब्राह्मणान्भोजयामास स्वयमेवौषधीपतिः ॥  
ददौ सर्वं तदा तेषां प्रभासक्षेत्रवासिनाम् ॥। ॥। १३३ ॥  
हिरण्यादीन्यदाच्चैव महादानानि षोडश ॥  
यो यदर्थयते तत्र सामान्यः प्राकृतो जनः॥  
निजकर्मानुसारेण स लेभे च तदेव हि ॥१३४॥  
एवं समर्थिते यज्ञे सर्वे देवाः सवासवाः ॥  
स्थापयित्वा तु लिङ्गानि जग्मुः सर्वे यथागतम् ॥ १३६ ॥  
चन्द्रमास्तु पुनर्देवि ब्रह्मणा सहितो विभुः ॥  
लिङ्गमाराधयामास प्रभासे पापनाशने ॥ १३६ ॥  
त्रिकालं पूजयामास धूपमाल्यानुलेपनैः ॥  
तं प्रणम्य च देवेशि स्तौति नित्यं निशापतिः ॥ ॥ १३७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सोमेश्वरप्रतिष्ठामाहात्म्यवर्णनं  
नाम त्रयोविंशोऽध्यायः ॥ २३ ॥ ॥ छ ॥