+++
title = "२९५ इन्द्रेश्वरमाहात्म्यवर्णनम्"

+++
॥ ईश्वर उवाच ॥ ॥  
तस्मादीशान दिग्भागे इन्द्रस्थानमनुत्तमम् ॥  
गव्यूतिपञ्चमात्रेण यत्र चन्द्रसरः प्रिये ॥ १ ॥  
तस्मादुत्तरदिग्भागे नातिदूरे व्यवस्थितम् ॥  
यत्र चन्द्रोदकं देवि जरादारिद्र्यनाशनम् ॥ २॥  
चन्द्रानुवृद्ध्या तद्वृद्धिः क्षयस्तत्सङ्क्षये भवेत्॥  
तस्मिन्पापयुगेऽप्येवं कदाचित्सम्प्रदृश्यते॥३॥  
तत्र स्नात्वा महादेवि यदि पापसहस्रकम्॥  
कृतं सोऽत्र समायाति नात्र कार्या विचारणा॥४॥  
तत्राहिल्याप्रसङ्गोत्थमहापातकभीरुणा॥  
गौतमोद्भवशापेन विलक्ष्यीकृतचेतसा ॥ ५ ॥  
इन्द्रेण च पुरा देवि इष्टं विपुलदक्षिणैः ॥  
तत्र वर्षसहस्राणि संस्थाप्य शिवमीश्वरम् ॥  
इन्द्रेश्वरेति नाम्ना वै सर्वपातक नाशनम् ॥ ६ ॥  
चन्द्रतीर्थे नरः स्नात्वा सन्तर्प्य पितृदेवताः ॥  
इन्द्रेश्वरं च सम्पूज्य मुच्यते नात्र संशयः ॥ ७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये चन्द्रोदकतीर्थमाहात्म्य इन्द्रेश्वरमाहात्म्यवर्णनन्नाम पञ्चनवत्युत्तर द्विशततमोऽध्यायः ॥ २९५ ॥