+++
title = "०१६ पातालविवरसुनन्दादिमातृगणोत्पत्तिवर्णनम्"

+++
॥ ईश्वर उवाच ॥ ॥  
पातालविवरस्यापि माहात्म्यं शृणु साम्प्रतम् ॥  
पूर्वपृष्टं महादेवि ब्रह्मणा विश्वकर्मणा ॥ १ ॥  
तमोभावे समुत्पन्ने जातास्तत्रैव राक्षसाः ॥  
सूर्यस्य द्वेषिणः सर्वे ह्यसङ्ख्याता महाबलाः ॥ ॥ २ ॥  
ते तु दृष्ट्वा महात्मानं समुद्यन्तं दिवाकरम् ॥  
ते धूम्रप्रमुखाः सर्वे जहसुः सूर्यमञ्जसा ॥ ३ ॥  
अस्माकमन्तकः कोऽयं विद्यते पापकर्मकृत्॥  
इत्यूचुर्विविधा वाचः सूर्यस्याग्रे स्थितास्तदा॥४॥  
इति श्रुत्वा तदा देवः क्रोधस्फुरिताधरः॥  
राक्षसानां वचश्चैव भक्ष्यमाणो दिवाकरः॥ ५॥  
ततः क्रोधाभिभूतेन चक्षुषा चावलोकयत्॥  
स क्रूररक्षःक्षयकृत्तिमिरद्विपकेसरी॥ ६॥  
महांशुमान्खगः सूर्यस्तद्विनाशमचिन्तयत्॥  
अजानन्नन्ततश्छिद्रं राक्षसानां दिवस्पतिः॥ ७ ॥  
स धर्मविच्युतान्दृष्ट्वा पापोपहतचेतसः॥  
एवं सञ्चिन्त्य भगवान्दध्यौ ध्यानं प्रभाकरः॥८।  
अजानंस्तेजसा ग्रस्तं त्रैलोक्यं रजनीचरैः ॥  
ततस्ते भानुना दृष्टाः क्रोधाध्मातेन चक्षुषा ॥ ९ ॥  
निपेतुरम्बरभ्रष्टाः क्षीणपुण्या इव ग्रहाः ॥  
राक्षसैर्वेष्टितो धूम्रो निपतञ्छुशुभेंऽबरात् ॥ 7.1.16.१० ॥  
अर्द्धपक्वं यथा तालफलं कपिभिरावृतम् ॥  
यदृच्छया निपेतुस्ते यन्त्रमुक्ता यथोपलाः ॥ ११ ॥  
ततो वायु वशाद्भ्रष्टा भित्त्वा भूमिं रसातलम्॥  
जग्मुस्ते क्षेत्रमासाद्य प्रभासं वरवर्णिनि ॥ १२॥  
यत्र चार्कस्थलो देवः सर्वसिद्धिप्रदायकः ॥  
तत्सान्निध्यस्थितं देवि पातालविवरं महत् ॥ १३ ॥  
अन्यानि कोटिशः सन्ति तानि लुप्तानि भामिनि ॥  
कृतस्मरात्समारभ्य यावदर्कस्थलो रविः ॥ १४ ॥  
देवमातुर्वरं प्राप्य सिद्धयोऽष्टौ व्यवस्थिताः ॥  
एतस्मिन्नन्तरे देवि सूर्यक्षेत्रमुदाहृतम् ॥ १५ ॥  
सूर्यस्य तेजसो देवि मध्यभागं हि तत्स्मृतम् ॥  
सर्वं हेममयं देवि नापुण्यस्तत्र वीक्षते ॥ १६ ॥  
विवराणां शतं चैकं स्पर्शाश्चैव तु कोटिशः ॥  
तत्र सन्ति महादेवि सिद्धेशस्तु प्ररक्षति ॥ १७ ॥  
इदं क्षेत्रं महादेवि प्रियं सूर्यस्य सर्वदा ॥  
सूर्यपर्वणिसम्प्राप्ते कुरुक्षेत्राधिकं प्रिये ॥ १८ ॥  
ब्राह्मी चैव हिरण्या च सङ्गमश्च महोदधेः ॥  
एतत्त्रिसङ्गमं देवि कोटितीर्थ फलप्रदम् ॥ १९ ॥  
देवमाता च तत्रैव मङ्कीशस्तत्र तिष्ठति ॥  
नागस्थानं नगस्थानं तत्रैव समुदाहृतम् ।१ 7.1.16.२० ॥  
इति सङ्क्षेपतः प्रोक्तमर्कस्थलम- होदयम् ॥  
राक्षसानां च सम्पातादभूच्च विवरं यथा ॥ २१ ॥  
अन्यानि तत्र देवेशि लुप्तानि विवराणि वै ॥  
एवं तु प्रकटं तत्र दृश्यतेऽद्यापि भामिनि ॥ २२ ॥  
श्रीमुखं नाम तद्द्वारं रक्ष्यते मातृभिः प्रिये ॥  
वर्षमेकं चतुर्द्दश्यां नियमाद्यस्तु पूजयेत् ॥ २३ ॥  
तत्र मातृगणान्देवि सुनन्दाद्यान्विधानतः॥  
पशुपुष्पोपहारैश्च धूपदीपैस्तथोत्तमैः ॥  
विप्राणां भोजनैर्देवि तस्य सिद्धिर्भविष्यति ॥ २४ ॥  
तस्मात्सर्वप्रयत्नेन तत्रार्कस्थलसन्निधौ ॥  
पूजयेन्मातरः सर्वा यदीच्छेत्सिद्धिमात्मनः ॥ २५ ॥  
एतास्तु मातरो देवि सुनन्दागणनामतः ॥  
ख्यातिं यान्ति प्रभासे तु क्षेत्रेस्मिन्वरवर्णिनि ॥ २६ ॥  
एतत्सङ्क्षेपतः प्रोक्तं पातालोत्तरमध्यतः ॥  
तच्छ्रुत्वा मुच्यते देवि सर्वापद्भ्यो नरोत्तमः ॥ २७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये अर्कस्थलमाहात्म्ये पातालविवरसुनन्दादिमातृगणोत्पत्तिवर्णनन्नाम षोडशोऽध्यायः ॥ ॥१६ ॥ ॥ ॥