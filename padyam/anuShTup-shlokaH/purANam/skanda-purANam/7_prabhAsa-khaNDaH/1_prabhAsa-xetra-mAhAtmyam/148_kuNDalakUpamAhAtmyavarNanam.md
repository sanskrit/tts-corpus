+++
title = "१४८ कुण्डलकूपमाहात्म्यवर्णनम्"

+++
॥ ईश्वर उवाच ॥ ॥  
ततो गच्छेन्महादेवि कूपं कुण्डलसम्भवम् ॥  
तस्यैव चोत्तरे भागे ब्रह्मकुण्डसमीपतः ॥ १ ॥  
यत्र सिद्धो महादेवि रूपकुण्डलहारकः ॥  
तत्र स्नात्वा नरो देवि मुच्येत्स्तेयकृतादघात् ॥ २ ॥  
सप्त जन्मानि देवेशि न तस्यान्वयसम्भवः ॥  
चौरः कश्चिद्भवेत्क्रूरस्तत्र स्नानप्रभावतः ॥ ३ ॥  
शिवरात्र्यां विशेषेण पिण्डदानादिकां क्रियाम् ॥  
कुर्याच्छस्त्रहतानां च पापिनां तत्र मुक्तये ॥ ४ ॥  
॥ देव्युवाच ॥ ॥  
कथं कुण्डलरूपं तु पृथिव्यां ख्यातिमागतम् ॥  
एतत्कथय मे देव विस्तराद्वदतां वर ॥ ५ ॥  
॥ ईश्वर उवाच ॥ ॥  
शृणु देवि महापुण्यां कथां पापप्रणाशनीम् ॥  
यां श्रुत्वा मुच्यते पापान्नरो जन्मशतार्जितात् ॥ ६ ॥  
प्रभासक्षेत्रमाहात्म्याच्छिवरात्र्यामुपोषितः ॥  
आसीत्सुदर्शनो राजा पृथिव्यामेकराट् सुधीः । ॥ ७ ॥  
धन्यो हि स धनाढ्यश्च प्रजां यत्नैरपालयत् ॥  
राज्यं तस्य सुसम्पन्नं ब्राह्मणैरुपशोभितम् ॥  
समृद्धमृद्धिसंयुक्तं विटतस्करवर्जितम् ॥ ८ ॥  
तस्मिञ्जनपदे रम्ये पुरी भगवती शुभा ॥  
चातुर्वर्ण्यसमायुक्ता पुरप्राकारमण्डिता ॥ ९ ॥  
तस्मिन्पुरवरे रम्ये राज्यं निहतकण्टकम् ॥  
करोति बान्धवैः सार्द्धमृद्धियुक्तः सुदर्शनः ॥  
हिरण्यदत्तस्य सुतो जातो गान्धारकन्यया ॥ 7.1.148.१० ॥  
तस्य भार्या प्रिया साध्वी भर्तृव्रतपरायणा ॥  
सुनन्दा नामविख्याता काशिराजसुता शुभा ॥ ११ ॥  
तया सार्धं हि राजेन्द्रो भोगान्स बुभुजे सदा ॥  
भुञ्जमानस्य भोगान्वै चिरकालो गतस्तदा ॥१२॥  
अकरोत्स महायज्ञान्ददौ दानानि भूरिशः ॥  
एवं कालो गतस्तस्य भार्यया सह सुव्रते ॥ १३ ॥  
कदाचिन्माघमासे तु शिवरात्र्यां वरानने ॥  
सस्मार पूर्वजातिं स भार्यामाहूय चाब्रवीत् ॥ १४ ॥  
॥ सुदर्शन उवाच ॥ ॥  
शिवरात्रिव्रतं देवि मया कार्यं वरानने ॥  
व्रतस्यास्य प्रभावेन प्राप्तं राज्यं मया किल ॥ १५ ॥  
॥राज्ञ्युवाच ॥ ॥  
महान्प्रभावो राजेन्द्र एवमुक्तं त्वया मम ॥  
एतन्मे कारणं ब्रूहि आश्चर्यं हृदि वर्तते ॥ १६॥ ॥  
॥ राजोवाच ॥ ॥  
शृणु तीर्थस्य माहात्म्यं शिवरात्रिमुपोषणात् ॥  
तस्मिञ्छिवपुरे रम्ये स्वर्गद्वारे सुशोभने॥१७॥  
आदितीर्थे प्रभासे तु कामिके तीर्थ उत्तमे ॥ १८॥  
ऋद्धियुक्ते पुरे तस्मिन्नित्यं धर्मानुसेविते ॥  
शिवरात्र्यां गतो राज्ञि तिथीनामुत्तमा तिथिः ॥ १९॥  
मानवास्तत्र ये केचित्पुरराष्ट्रनि वासिनः॥  
तत्रागता वरारोहे शिवरात्र्यामुपोषितुम् ॥ 7.1.148.२० ॥  
धननामा वणिक्कश्चित्तत्रैव वसते सदा ॥  
धनाढ्यः स तु धर्मात्मा सदा धर्मपरायणः ॥ ॥२१ ॥  
स भार्यासहितस्तत्र शिवरात्रिमुपोषितः ॥  
तस्य भार्याऽभवत्साध्वी रूपयौवनसंवृता ॥ २२ ॥  
प्रचलन्मेखलाहारा सर्वाभरणभूषिता ॥  
स तया भार्यया सार्धं कामक्रोधविवर्जितः ॥२३॥  
प्रभासस्याग्रतो भूत्वा स्नातः शुक्लाम्बरः शुचिः ॥  
यथोक्तेन विधानेन भक्त्या निद्राविवर्जितः ॥२४॥  
तत्राहं चौररूपेण पापः स्तैन्यं समाश्रितः ॥  
सच्छूद्राणां कुले जातो देवब्राह्मणपूजकः ॥ २५ ॥  
पूर्वकर्मानुसंयोगाद्विकर्मणि रतः सदा ॥  
तस्यां रात्र्यामहं तत्र जनमध्ये तु संस्थितः ॥ २६ ॥  
कुण्डलीनः स्थितस्तत्र रन्ध्रापेक्षी वरानने ॥  
वणिजस्तस्य भार्यायाश्छिद्रान्वेषणतत्परः ॥ २७ ॥  
सा रात्रिर्जाग्रतस्तस्य गता मे विजने तथा ॥  
गीतनृत्यादिनिर्घोषैर्वेदमङ्गलपाटकैः ॥ २८ ॥  
तालशब्दैस्तथा बन्धैः पुस्तकानां च वाचकैः ॥  
एवं रात्र्यां तु शेषायां यावत्तिष्ठति तत्र वै ॥ २९ ॥  
निरोधेन समायुक्ता पीड्यमाना शुचिस्मिता ॥  
धनिभार्या निरोधार्ता देवागाराद्बहिर्गता ॥ 7.1.148.३० ॥  
तस्याः कर्णौ त्रोटयित्वा पुप्लुवेऽहं जले स्थितः ॥  
ततः कोलाहलस्तत्र कृतस्तत्पुरवासिभिः ॥ ३१ ॥  
श्रुत्वा कोलाहलं शब्दं कर्णत्रोटनजं तदा ॥  
धाविता रक्षकास्तत्र राजशासनकारकाः ॥ ३२ ॥  
तैरहं शस्त्रहस्तैश्च उल्काहस्तैः समन्ततः ॥  
निरीक्षितोऽथ न प्राप्तं सुवर्णं मन्मुखे स्थितम् ॥ ॥ ३३ ॥  
खड्गेन तीक्ष्णधारेण छित्त्वा शीर्षं तदा मम ॥  
उल्काहस्ता निरीक्षन्तो नापश्यन्स्वर्णमण्वपि ॥ ३४ ॥  
हित्वा मां ते गताः सर्वे गत्वा राज्ञे न्यवेदयन् ॥  
न किञ्चित्तत्र सम्प्राप्तं हतोऽस्माभिश्च तत्क्षणात् ॥ ३५ ॥  
कथयित्वा तु ते सर्वे यथादेशं गताः पुनः ॥  
ततो वै बन्धुना तत्र भयभीतेन चेतसा ॥ ३६ ॥  
निखातं मम तत्रैव शिरः कायेन संयुतम् ॥  
खातं कृत्वा प्रिये तत्र ब्रह्मतीर्थस्य चोत्तरे ॥ ३७ ॥  
पिहितोऽहं तु तत्रैव प्रभासे तीर्थ उत्तमे ॥  
शिवरात्रिप्रभावेन तज्जातिस्मरतां गतः ॥ ३८ ॥  
राज्यं निष्कण्टकं प्राप्तं समृद्धं वरवर्णिनि ॥  
एतत्प्रभासमाहात्म्यं शिवरात्रेरुपोषणात् ॥  
एतत्फलं मया लब्धं गत्वा तस्मादुपोषये ॥ ३९ ॥  
॥ राज्ञ्युवाच ॥ ॥  
गच्छावस्तत्र यत्रैव कपालं पतितं तव ॥  
स्फोटिते च कपाले च हिरण्यं दृश्यते यदि ॥  
प्रत्ययो मे भवेत्पश्चात्तव वाक्यं न संशयः ॥ 7.1.148.४० ॥  
॥ राजोवाच ॥ ॥  
कल्पं हि तिष्ठते चास्थि यावद्भूमिविपर्ययः ॥  
उत्तिष्ठ व्रज भद्रं ते प्रभासं क्षेत्रमुत्तमम् ॥ ४१ ॥  
तस्य तद्वचनं श्रुत्वा यद्राज्ञा समुदीरितम् ॥  
गमनाय मतिं चक्रे शिवरात्र्या उपोषणे ॥ ४२ ॥  
ततोऽश्वैर्जवनैयुर्क्तं रथं हेमविभूषितम् ॥  
आस्थाय सह पत्न्या च प्रभासं क्षेत्रमेयिवान् ॥ ४३ ॥  
व्रतं कृत्वा प्रभासे तु यथोक्तं वरवर्णिनि ॥  
ब्रह्मतीर्थे समागत्य उद्धृत्य सकलं ततः ॥४४॥  
हिरण्यं दर्शयामास स्फोटयित्वा शवं स्वयम् ॥ ४५ ॥  
॥ ईश्वर उवाच ॥ ॥  
जातसम्प्रत्यया भार्या तस्य राज्ञो बभूव ह ॥  
जगाम परमं स्थानं यत्र कल्याणमुत्तमम् ॥ ४६ ॥  
जनोऽपि विस्मितः सर्वो दृष्ट्वा चित्रं तदद्भुतम् ॥ ॥ ४७ ॥  
नदी चित्रपथानाम तत्रोत्पन्ना वरानने ॥  
चित्रादित्यस्य पूर्वेण ब्रह्मतीर्थस्य चोत्तरे ॥ ४८ ॥  
तस्यां तत्तिष्ठते तत्र सर्वपापप्रणाशनम् ॥ ॥ ४९ ॥  
श्रावणे मासि सम्प्राप्ते तस्मिन्कूपे विधानतः ॥  
यः स्नानं कुरुते देवि श्राद्धं तत्र विशेषतः ॥ 7.1.148.५० ॥  
चित्रादित्यं तु सम्पूज्य शिवलोके महीयते ॥ ५१ ॥  
एतत्ते कथितं सर्वं शिवरात्र्या महत्फलम् ॥  
भुक्तिमुक्तिप्रदं पुण्यं सर्वपापप्रणाशनम् ॥ ५२ ॥  
य इदं पठते नित्यं शृणुयाद्वापि मानवः ॥  
सर्वपापविनिर्मुक्तो रुद्रलोके महीयते ॥ ५३ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभास क्षेत्रमाहात्म्ये कुण्डलकूपमाहात्म्यवर्णनन्नामाष्टाचत्वारिंशदुत्तरशततमोऽध्यायः ॥ १४८ ॥ ॥ छ ॥