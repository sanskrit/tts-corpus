+++
title = "०८३ योगेश्वरीमाहात्म्यवर्णनम्"

+++
॥ ईश्वर उवाच ॥ ॥  
ततो गच्छेन्महादेवि तस्य पूर्वेण संस्थिताम् ॥  
योगेश्वरीं महादेवीं योगसिद्धिफलप्रदाम् ॥ १ ॥  
तदुत्पत्तिं प्रवक्ष्यामि शृणु श्रद्धासमन्विता ॥  
पुरा दानवशार्दूलो महिषाख्यो महाबलः ॥ २ ॥  
बभूव प्रवरो देवि सर्वदेवभयङ्करः ॥  
कामरूपी स लोकांस्त्रीन्वशीकृत्वाऽभवत्सुखी ॥ ३ ॥  
कस्मिंश्चिदथ काले तु ब्रह्मणा लोककारिणा ॥  
सृष्टा मनोहरा कन्या रूपेणाप्रतिमा दिवि ॥ ४ ॥  
अतपत्सा तपो घोरं कन्या रूपवती सती ॥  
नारदेन ततो दृष्टा सा कदाचिद्वरानने ॥ ५ ॥  
ततः स सहसा देवि विस्मयं परमं गतः ॥  
अहो रूपमहो धैर्यमहो कान्तिरहो वयः ॥ ६ ॥  
इत्येवं चिन्तयंस्तत्र नारीं वचनमब्रवीत् ॥  
कुरुष्वात्मप्रदानं मे न मे दारपरिग्रहः ॥  
तवाहं दर्शनाद्देवि कामवाणेन पीडितः ॥७॥  
साऽब्रवीन्न हि मे कार्यं कामधर्मेण सत्तम॥  
कौमारं व्रतमासाद्य साधयिष्ये यथेप्सितम् ]। ८ ॥  
न च मन्युस्त्वया कार्यो ह्यस्मिन्नर्थे कथञ्चन ॥  
तस्यास्तद्वचनं श्रुत्वा स मुनिर्नारदः प्रिये ॥ ॥ ९ ॥  
समुद्रान्तेऽगमद्दिव्यां पुरीं महिषपालिताम् ॥  
अर्चितो हि मुनिस्तेन महिषेण महात्मना ॥ 7.1.83.१० ॥  
पृष्ट्वा ह्यनामयं देवि दत्त्वा चार्घ्यमनुत्तमम् ॥  
सोऽब्रवीत्प्राञ्जलिर्भूत्वा किमागमनकारणम् ॥  
ब्रूहि यत्ते व्यवसितं सर्वं कर्त्तास्मि नारद॥११॥  
अथोवाच मुनिस्तत्र महिषं दानवेश्वरम्॥  
कन्यारत्नं समुत्पन्नं जम्बूद्वीपे महासुर ॥१२ ॥  
स्वर्गे मर्त्ये च पाताले न दृष्टं न च मे श्रुतम् ॥  
तादृग्रूपमहं येन कामबाणवशीकृतः ॥ १३ ॥  
स श्रुत्वा वचनं तस्य कामस्योत्पादनं परम्॥  
जगाम यत्र सा साध्वी क्षेत्रे प्राभासिके स्थिता ॥ १४ ॥  
तामेव प्रार्थयामास बलेन महता वृतः ॥  
भार्या भव त्वं मे भीरु भुङ्क्ष्व भोगान्मनोरमान्॥  
एतत्तपो महाभागे विरुद्धं यौवनस्य ते ॥ १५ ॥  
तस्य तद्वचनं श्रुत्वा जहास वरवर्णिनी ॥  
तस्या हसन्त्या देवेशि शतशोऽथ सहस्रशः ॥ १६ ॥  
निश्वासात्सहसा नार्यः शस्त्रहस्ता भयानकाः ॥  
ताभिर्विध्वंसितं सैन्यं महिषस्य दुरात्मनः ॥१७॥  
तस्मिन्निपात्यमाने तु सैन्ये दानवसत्तमः ॥  
क्रोधं कृत्वा ततः शीघ्रं तामेवाभिमुखो ययौ ॥१८॥  
विधुन्वन्स हि ते तीक्ष्णशृङ्गेऽभीक्ष्णं भयानके ॥।  
तया सार्धं च सुमहत्कृत्वा युद्धं महासुरः ॥१९॥  
शृङ्गाभ्यां जगृहे देवीं सा तस्योपरि संस्थिता ॥  
पद्भ्यामाक्रम्य शूलेन निहतो दैत्यपुङ्गवः ॥7.1.83.२०॥  
छिन्ने शिरसि खङ्गेन तद्रूपो निःसृतः पुमान् ॥  
रौद्रोऽपि स गतः स्वर्गं दैत्यो देव्यस्त्रपातितः ॥२१॥  
ततो देवगणाः सर्वे महिषं वीक्ष्य निर्जितम् ॥।  
महेन्द्राद्याः स्तुतिं चक्रुर्देव्यास्तुष्टेन चेतसा॥२२॥  
॥ देवा ऊचुः॥  
नमो देवि महाभागे गम्भीरे भीमदर्शने॥  
नयस्थिते सुसिद्धान्ते त्रिनेत्रे विश्वतोमुखि ॥ २३ ॥  
विद्याविद्ये जये जाप्ये महिषासुरमर्दिनि ॥  
सर्वगे सर्वविद्येशे देवि विश्वस्वरूपिणि ॥२४॥  
वीतशोके ध्रुवे देवि पद्मपत्रायतेक्षणे ॥  
शुद्धसत्त्वे व्रतस्थे च चण्डरूपे विभावरि ॥२५॥  
ऋद्धिसिद्धिप्रदे देवि कालनृत्ये धृतिप्रिये ॥  
शाङ्करि ब्राह्मणि ब्राह्मि सर्वदेवनमस्कृते ॥२६॥  
घण्टाहस्ते शूल हस्ते महामहिषमर्दिनि ॥  
उग्ररूपे विरूपाक्षि महामायेऽमृते शिवे ॥ २७ ॥  
सर्वगे सर्वदे देवि सर्वसत्त्वमयोद्भवे ॥  
विद्यापुराणशल्यानां जननि भूतधारिणि ॥ २८ ॥  
सर्वदेवरहस्यानां सर्वसत्त्ववतां शुभे ॥  
त्वमेव शरणं देवि विद्याऽविद्ये श्रियेऽश्रिये ॥ २९ ॥  
एवं स्तुता सुरैर्देवि प्रणम्य ऋषिभिस्तथा ॥  
उवाच हसती वाक्यं वृणुध्वं वरमुत्तमम् ॥ 7.1.83.३० ॥  
॥ देवा ऊचुः ॥  
स्तवेनानेन ये देवि स्तुवन्त्यत्र नरोत्तमाः ॥  
ते सन्तु कामैः सम्पूर्णा वरवर्षा निरन्तरम् ॥ ३१ ॥  
अस्मिन्क्षेत्रे त्वया वासो नित्यं कार्यः शुचिस्मिते ॥ ३२ ॥  
एवमस्त्विति सा देवी देवानुक्त्वा वरानने ॥  
विसृज्य ऋषिसङ्घांश्च तत्रैव निरताऽभवत् ॥ ३३ ॥  
आश्वयुक्छुक्लपक्षस्य नवम्यां यो वरानने ॥  
उपवासपरो भूत्वा तां प्रपश्यति भक्तितः ॥  
तस्य पापं क्षयं याति तमः सूर्योदये यथा ॥ ३४ ॥  
य एतत्पठति स्तोत्रं प्रातरुत्थाय मानवः ॥  
न भीः सम्पद्यते तस्य यावज्जीवं नरस्य वै ॥ ३५ ॥  
आश्वयुक्छुक्लपक्षे या अष्टमी मूलसंयुता ॥  
सा महानामिका प्राणा येषां तस्यां गताः शुभे ॥ ३६ ॥  
तेषां स्वर्गे ध्रुवं वासो वीरास्तेऽप्सरसां प्रियाः ॥ ३७ ॥  
मन्वन्तरेषु सर्वेषु कल्पादिषु सुरेश्वरि ॥  
एष एव क्रमः प्रोक्तो विशेषं शृणु साम्प्रतम् ॥३८॥  
आश्वयुक्छुक्लपक्षे या पञ्चमी पापनाशिनी ॥  
तस्यां सम्पूजयेद्रात्रौ खड्गमन्त्रैर्विभूषितम् ॥ ३९ ॥  
मण्डपं कारयेत्तत्र नवसप्तकरं तथा ॥  
प्रागुदक्प्रवणे देशे पताकाभिरलङ्कृतम् ॥  
योगेश्वर्याः सन्निधाने विधिना कारयेद्द्विजः॥7.1.83.४०॥।  
आग्नेय्यां कारयेत्कुण्डं हस्तमात्रं सुशोभनम्॥  
मेखलात्रयसंयुक्तं योन्याऽश्वत्थदलाभया॥४१॥  
शास्त्रोक्तं मन्त्रसंयुक्तं होतव्यं पायसं ततः॥  
ततः खड्गं तु संस्नाप्य पञ्चामृतरसेन वै॥  
पूजयेद्विविधैः पुष्पैर्मन्त्रपूर्वं द्विजोत्तमैः॥४२॥  
अभीर्विशसनं खड्गः प्राणिभूतो दुरासदः ॥  
अगम्यो विजयश्चैव धर्माधारस्तथैव च ॥  
इत्यष्टौ तव नामानि स्वयमुक्तानि वेधसा ॥ ४३ ॥  
नक्षत्रं कृत्तिका तुभ्यं गुरुर्देवो महेश्वरः ॥  
हिरण्यं च शरीरं ते धाता देवो जनार्दनः ॥  
पिता पितामहो देव स्वेन पालय सर्वदा ॥ ४४ ॥  
॥ इति खड्गमन्त्रः ॥ ॥  
एवं सम्पूज्य विधिना तं खङ्गं ब्राह्मणोत्तमैः ॥  
भ्रामयेन्नगरे रात्रौ नान्दीघोषपुरःसरम् ॥ ४५ ॥  
सर्वसैन्येन संयुक्तस्तत्र ब्राह्मणपुङ्गवैः ॥  
एवं कृत्वा विधानं तु पुनर्योगेश्वरीं नयेत् ॥  
उच्चार्य मन्त्रमेवं वै खङ्गं तस्यै समर्पयेत् ॥ ४६ ॥  
अञ्जनेन समालेख्य चन्दनेन विलेपितम् ॥  
बिल्वपत्रकृतां मालां तस्यै देव्यै निवेदयेत् ॥ ४७ ॥  
दुर्गे दुर्गार्तिहे देवि सर्व दुर्गतिनाशिनि ॥  
त्राहि मां सर्वदुर्गेषु दुर्गेऽहं शरणं गतः ॥ ४८ ॥  
दत्त्वैवमर्घ्यं देवेशि तत्र खङ्गं च जागृयात् ॥  
नित्यं सम्पूज्य विधिना अष्टम्यां यावदेव हि ॥ ४९ ॥  
तद्रात्रौ जागरं कृत्वा प्रभाते ह्यरुणोदये ॥  
पातयेन्महिषान्मेषानग्रतो गतकन्धरान् ॥ 7.1.83.५० ॥  
शतमर्धशतं वापि तदर्धार्धं यथेच्छया ॥  
सुरासवभृतैः कुम्भैस्तर्पयेत्परमेश्वरीम् ॥ ५१ ॥  
कापालिकेभ्यस्तद्देयं दासीदासजने तथा ॥  
ततोऽपराह्नसमये नवम्यां स्यन्दने स्थिताम् ॥ ५२ ॥  
योगेशीं भ्रामयेद्राष्ट्रे स्वयं राजा स्वसैन्यवान् ॥  
नदद्भिः शङ्खपटहैः पठद्भिर्बटुचारणैः ॥ ५३ ॥  
भूतेभ्यश्च बलिं दद्यान्मन्त्रेणानेन भामिनि ॥  
सरक्तं सजलं सान्नं गन्धपुष्पाक्षतैर्युतम् ॥ ५४ ॥  
त्रीन्वाराँस्तु त्रिशूलेन दिग्विदिक्षु क्षिपेद्बलिम् ॥  
बलिं गृह्णन्त्विमे देवा आदित्या वसवस्तथा ॥ ५५ ॥  
मरुतोऽथाश्विनौ रुद्राः सुपर्णाः पन्नगा ग्रहाः ॥  
सौम्या भवन्तु तृप्ताश्च भूताः प्रेताः सुखावहाः ॥ ५६ ॥  
य एवं कुर्वते यात्रां ब्राह्मणाः क्षेत्रवासिनः ॥  
न तेषां शत्रवो नाग्निर्न चौरा न विनायकाः ॥  
विघ्नं कुर्वन्ति देवेशि योगेश्वर्याः प्रसादतः ॥ ५७ ॥  
सुखिनो भोगभोक्तारः सर्वातङ्कविवर्जिताः ॥  
भवन्ति पुरुषा भक्ता योगेश्वर्या निरन्तरम् ॥ ५८ ॥  
इत्येष ते समाख्यातो योगेश्वर्या महोत्सवः ॥  
पठतां शृण्वतां चैव सर्वाशुभविनाशनः ॥ ५९ ॥  
शूलाग्रभिन्नमहिषासुरपृष्ठपीठामुत्खातखड्ग रुचिराङ्गदबाहुदण्डाम् ॥  
अभ्यर्च्य पञ्चवदनानुगतं नवम्यां दुर्गां सुदुर्गगहनानि तरन्ति मर्त्याः ॥ 7.1.83.६० ॥  
इति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये योगेश्वरीमाहात्म्यवर्णनन्नाम त्र्यशीतितमोऽध्यायः ॥ ८३ ॥