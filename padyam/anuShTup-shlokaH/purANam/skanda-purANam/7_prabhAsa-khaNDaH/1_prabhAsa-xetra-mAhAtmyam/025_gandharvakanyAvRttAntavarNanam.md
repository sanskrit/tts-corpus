+++
title = "०२५ गन्धर्वकन्यावृत्तान्तवर्णनम्"

+++
॥ ईश्वर उवाच ॥ ॥  
स गन्धर्वस्तदा देवि आरिराधयिषुर्भवम् ॥  
सोमवारव्रतन्नाम पप्रच्छ मुनिसत्तमम् ॥ १ ॥  
॥ गन्धर्व उवाच ॥ ॥  
कथं सोमव्रतं कार्यं विधानं तस्य कीदृशम् ॥  
कस्मिन्काले च तत्कार्यं सर्वं विस्तरतो वद ॥ २ ॥  
॥ गोशृङ्ग उवाच ॥ ॥  
साधुसाधु महाप्राज्ञ सर्वसत्त्वोपकारकम् ॥  
यन्न कस्यचिदाख्यातं तदद्य कथयामि ते ॥ ३ ॥  
सर्वरोगहरं दिव्यं सर्वसिद्धिप्रदायकम् ॥  
सोमवारव्रतन्नाम सर्वकामफलप्रदम् ॥ ४ ॥  
सर्वकालिकमादेयं वर्णानां शुभकारकम् ॥  
नारी नरैः सदा कार्यं दृष्ट्वादृष्ट्वा फलोदयम् ॥ ५ ॥  
ब्रह्मविष्ण्वादिभिर्देवैः कृतमेतन्महाव्रतम् ॥  
पुनस्तु सोमराजेन दक्षशापहतेन च ॥ ६ ॥  
आराधितोऽनेन शम्भुः शम्भुध्यानपरेण तु ॥  
ततस्तुष्टो महादेवः सोमराजस्य भक्तितः ॥७ ॥  
तेनोक्तं यदि तुष्टोऽसि प्रतिष्ठास्थो निरन्तरम् ॥ ८ ॥  
यावच्चन्द्रश्च सूर्यश्च यावत्तिष्ठन्ति भूधराः ॥  
तावन्मे स्थापितं लिङ्गमुमया सह तिष्ठतु ॥ ९ ॥  
स्थापितं तु तदा तेन प्रार्थयित्वा महेश्वरम् ॥  
आत्मनामाङ्कितं कृत्वा ततो रोगैर्व्यमुच्यत॥ 7.1.25.१० ॥  
ततः शुद्धशरीरोऽसौ गगनस्थो विराजते ॥ ११ ॥  
तदाप्रभृति ये केचित्कुर्वन्ति भुवि मानवाः ॥  
तेऽपि तत्पदमायान्ति विमलाङ्गाश्च सोमवत् ॥ १२ ॥  
अथ किं बहुनोक्तेन विधानं तस्य कीर्त्तये ॥  
यस्मिन्कस्मिंश्च मासे वा शुक्ले सोमस्य वासरे ॥ ॥ १३॥  
दन्तकाष्ठं पुरा ब्राह्मे कृत्वा स्नानं समाचरेत् ॥  
स्वधर्मविहितं कर्म कृत्वा स्थाने मनोरमे ॥ १४ ॥  
सुसमे भूतले शुद्धे न्यस्य कुम्भं सुशोभितम् ॥  
चूतपल्लवविन्यस्ते चन्दनेन सुचित्रिते ॥ १५ ॥  
श्वेतवस्त्रपरीधाने सर्वाभरणभूषिते ॥  
आदौ पात्रे तु सन्न्यस्य आधारसहितं शिवम् ॥ ॥ १६ ॥  
अष्टमूर्त्यष्टकं दिक्षु सोमनाथं सशक्तिकम् ॥  
उमया सहितं तत्र श्वेतपुष्पैश्च पूजयेत् ॥ १७ ॥  
विविधं भक्ष्यभोज्यं च फलं वै बीजपूर कम् ॥  
अनेनैव तु मन्त्रेण सर्वं तत्रैव कारयेत् ॥ १८ ॥  
ओं नमः पञ्चवक्त्राय दशबाहुत्रिनेत्रिणे ॥  
श्वेतं वृषभमारूढ श्वेताभरणभूषित ॥ १९ ॥  
उमादेहार्द्धसंयुक्त नमस्ते सर्वमूर्तये ॥  
अनेनैव तु मन्त्रेण पूजां होमं च कारयेत् ॥ 7.1.25.२० ॥  
कृत्वैवं च दिने रात्रौ पश्यंश्चैवं स्वपेन्नरः ॥  
दर्भशय्या समारूढो ध्यायन्सोमेश्वरं हरम् ॥ २१ ॥  
एवं कृतेऽष्टादशानां कुष्ठानां नाशनं भवेत् ॥  
द्वितीये सोमवारे तु करञ्जं दन्तधावनम् ॥ २२ ॥  
देवं सम्पूजयेत्सूक्ष्मं ज्येष्ठाशक्तिसमन्वितम् ॥  
शतपत्रैः पूजयित्वा मधु प्राश्य यथाविधि ॥ २३ ॥  
नारङ्गं तत्र दत्त्वा तु शेषं पूर्ववदाचरेत् ॥  
एवं कृते द्वितीये तु गोलक्षफलमाप्नुयात् ॥ २४ ॥  
सोमवारे तृतीये तु अपामार्गसमुद्भवम् ॥  
दन्तकाष्ठादिकं कृत्वा त्रिनेत्रं च प्रपूजयेत् ॥ २५ ॥  
फलं च दाडिमं दद्याज्जातीपुष्पैश्च पूजयेत् ॥  
रजन्यामङ्गुरं प्राश्य सिद्धियुक्तं तु पूजयेत् ॥ २६ ॥  
चतुर्थे सोमवारे तु काष्ठमौदुम्बरं स्मृतम् ॥  
पूजयेत्तत्र गौरीशं सूक्ष्मया सहितं तथा ॥ २७ ॥  
नारिकेलफलं दद्याद्दमनेन प्रपूजयेत् ॥  
शर्करां प्राशयेद्रात्रौ जागरं चैव कारयेत् ॥ २८ ॥  
पञ्चमे सोमवारे तु पूजयेच्च गणाधिपम् ॥  
विभूत्या सहितं देवं कुन्दपुष्पैः प्रपूजयेत्॥ २९ ॥  
आश्वत्थं दन्तकाष्ठं च अर्घ्यं वै द्राक्षया तथा ॥  
मोचं च प्राशयेद्रात्रावश्वमेधफलं लभेत् ॥ 7.1.25.३० ॥  
षष्ठे सोमस्य वारे तु सुरूपं नाम पूजयेत् ॥  
कर्पूरं प्राशयेत्तत्र भक्त्या परमया युतः ॥ ३१ ॥  
सप्तमे सोमवारे तु दन्तकाष्ठं च मल्लिका ॥  
सर्वज्ञं पूजयेत्तत्र दीप्तया सहितं तथा ॥ ३२ ॥  
जम्बीरं च फलं दद्याज्जातीपुष्पैश्च पूजयेत् ॥  
लवङ्गं प्राशयेत्तत्र तस्यानन्तफलं भवेत् ॥ ३३ ॥  
अष्टमे सोमवारे तु अमोघायुतमीश्वरम् ॥  
कदलीफलकेनार्घ्यं मरुबकेन पूजयेत् ॥  
रात्रौ तु प्राशयेद्दुग्धमग्निष्टोमफलं लभेत् ॥ ३४ ॥  
गङ्गास्नाने कृते सम्यक्कोटिधा यत्फलं स्मृतम् ॥  
दशहेमसहस्राणां कुरुक्षेत्रे रवेर्ग्रहे ॥ ३५ ॥  
ब्राह्मणे वेदविदुषे यद्दत्त्वा फल माप्नुयात् ॥  
तत्पुण्यं कोटिगुणितमस्मिन्नाचरिते व्रते ॥ ३६ ॥  
गजानां तु शते दत्ते लक्षे च रथवाजिनाम्॥  
तत्फलं कोटिगुणितं सोमवारव्रते कृते ॥ ३७ ॥  
गुग्गुलोर्धूपनं कृत्वा कोटिशो यत्फलं लभेत् ॥  
तत्पुण्यं तु भवेत्तस्य सोमवारव्रते कृते ॥ ३८ ॥  
सर्वैश्वर्यसमायुक्तः शिवतुल्यपराक्रमः ॥  
रुद्रलोके वसेत्तावद्ब्रह्मणः प्रलयावधि ॥ ३९ ॥  
सम्प्राप्ते नवमे वारे कुर्यादुद्यापनं शुभम् ॥  
यथा भवति गन्धर्व तथा वक्ष्यामि तेऽधुना ॥ 7.1.25.४० ॥  
मण्डलं मण्डपं कुण्डं पताकाध्वजशोभितम् ॥  
तोरणानि च चत्वारि कुण्डं कृत्वा विधानतः ॥ ४१ ॥  
मध्ये वेदिः प्रकर्त्तव्या चतुरस्रा सुशोभना ॥  
निष्पाद्य मण्डलं तत्र मध्ये पद्मं प्रकल्पयेत् ॥ ४२ ॥  
कलशानष्टदिग्भागे सहिरण्यान्पृथक्पृथक् ॥  
स्थापयित्वा तु शक्तिस्ता वामाद्याः पूर्वतः क्रमात्॥ ४३ ॥  
कर्णिकायां तु पद्मस्य श्रीसोमेशं महाप्रभम्॥  
प्रतिमारूपसम्पन्नं हेमजं शक्तिसंयुतम् ॥ ४४ ॥  
रुक्मशय्यासमारूढं मनोन्मन्या समन्वितम् ॥  
हेमपात्रादिके पात्रे मधुना परिपूरिते ॥ ४५ ॥  
रुक्मशय्यासमाच्छन्ने तत्रस्थं पूजयेत्क्रमात् ॥  
अनन्तादिशिखण्ड्यन्तैर्नामभिः क्रमशोऽर्चयेत् ॥ ४६ ॥  
गन्धस्रग्धूपदीपैश्च नैवेद्यैश्च पृथग्विधैः ॥  
वस्त्रालङ्कारताम्बूलच्छत्रचामरदर्प्पणम् ॥ ४७ ॥  
दीपघण्टावितानं च पर्यङ्कं च सतू लिकम् ॥  
सोमेश्वरं समुद्दिश्य देयं पौराणिके गुरौ ॥ ४८ ॥  
भूषयित्वा तथाऽऽचार्य्यं होमं तत्रैव कारयेत् ॥  
बलिकर्मावसाने च रात्रौ तत्रैव जागृयात् ॥ ४९ ॥  
पञ्चगव्यं ततः पीत्वा ध्यायेत्सोमेश्वरं हृदि ॥  
प्रभाते तु ततः स्नात्वा ध्यायेत्तं च विधानतः ॥ 7.1.25.५० ॥  
ततो भक्त्या च गन्धर्व क्षीरखण्डादिनिर्म्मितम् ॥  
भक्ष्यभोज्यैरनेकैश्च भोजयेद्ब्राह्मणानथ ॥ ५१ ॥  
वस्त्रयुग्मं ततो दत्त्वा गां च दत्त्वा विसर्जयेत् ॥ ५२ ॥  
एवं चीर्णव्रतः सम्यग्लभते पुण्यमक्षयम् ॥  
धनधान्यसमृद्धात्मा पुत्रदारसमन्वितः ॥ ५३ ॥  
न कुले जायते तस्य दरिद्रो दुःखितोऽपिवा ॥  
अपुत्रो लभते पुत्रान्वन्ध्या पुत्रवती भवेत् ॥ ५४ ॥  
काकवन्ध्या तु या नारी मृतवत्सा च दुर्भगा ॥  
कन्याप्रसूश्च या कार्यमाभिरेतद्विशेषतः ॥ ५५ ॥  
एवं कृते विधाने तु देहपाते शिवं व्रजेत् ॥  
कल्पकोटिसहस्राणि कल्पकोटिशतानि च ॥  
भुङ्क्तेऽसौ विपुलान्भो गान्यावदाभूतसम्प्लवम् ॥ ५६ ॥  
इति ते कथितं सर्वं सोमवारव्रतं क्रमात् ॥  
गच्छ शीघ्रं महाभाग यत्र सोमेश्वरः स्थितः ॥ ५७ ॥  
॥ ईश्वर उवाच ॥ ॥  
इत्युक्तः सच गन्धर्वः पुत्र्या सह वरानने ॥  
सर्वोपहारसंयुक्तः प्रभासक्षेत्रमाश्रितः ॥ ५८ ॥  
तत्र सोमेश्वरं दृष्ट्वा आनन्दाश्रुपरिप्लुतः ॥  
यात्राक्रमेण सम्पूज्य चक्रे सोमव्रतं क्रमात् ॥ ५९ ॥  
पुत्र्या सह महाभागस्तस्य तुष्टो महेश्वरः॥  
सर्वरोगविनाशं च सर्वकामसमृद्धिदम्॥  
ददौ गन्धर्वराज्यं च भक्तिं चैवात्मनस्तथा ॥ ६९ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्र माहात्म्ये सोमेश्वरमाहात्म्यवर्णने गन्धर्वकन्यावृत्तान्तवर्णनन्नाम पञ्चविंशोऽध्यायः ॥ २५ ॥