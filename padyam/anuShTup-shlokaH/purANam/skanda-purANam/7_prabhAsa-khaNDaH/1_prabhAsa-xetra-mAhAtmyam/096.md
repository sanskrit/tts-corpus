+++
title = "०९६"

+++
॥ ईश्वर उवाच ॥ ॥  
ततोगच्छेन्महादेवि कामेश्वरमिति स्मृतम् ॥  
तस्यैवोत्तरदिग्भागे धनुषां त्रितये स्थितम् ॥  
रतीश्वरमिति ख्यातं त्रेतायां तत्सुरे श्वरि ॥ १ ॥  
यस्मिन्दृष्टे मनुष्याणां पूजिते तु वरानने ॥  
नश्येच्च सप्तजन्माघं गृहभङ्गश्च नो भवेत् ॥ २ ॥  
॥ देव्युवाच ॥ ॥  
केनायं स्थापितो देव कस्मात्प्रोक्तो रतीश्वरः ॥  
दर्शनेनास्य किं श्रेयः सर्वं विस्तरतो वद ॥ ३ ॥  
॥ ईश्वर उवाच ॥ ॥  
शृणु देवि प्रवक्ष्यामि कथां पापप्रणाशिनीम् ॥  
रतिर्नामाभवत्साध्वी कामपत्नी यशस्विनी ॥४॥  
दग्धे मनसिजे पूर्वं देवेन त्रिपुरारिणा॥  
तदर्थाय तपस्तेपे तस्मिन्देशे रतिः किल ॥५॥  
अङ्गुष्ठाग्रेण तिष्ठन्त्या यावद्युगचतुष्टयम् ॥  
आराधितो महादेवः शान्तेन मनसा प्रिये ॥ ६ ॥  
कस्मिंश्चिदथ काले तु निर्भिद्य धरणीतलम् ॥  
तदग्रतः समुत्तस्थौ लिगं माहेश्वरं प्रिये ॥ ७ ॥  
एतस्मिन्नेव काले तु वागुवाचाशरीरिणी ॥  
आह्लादयन्ती सहसा तस्याश्चित्तं वरानने ॥ ८ ॥  
यस्मान्माहेश्वरं लिङ्गं त्वद्भक्त्या सहसोत्थितम् ॥  
पूजयेस्तन्महाभागे ततः कान्तमवाप्स्यसि ॥९॥  
एतच्छुत्वा तु सा साध्वी देवदूतस्य भाषितम्॥  
तल्लिङ्गं पूजयामास स भक्त्या परमया युता ॥ 7.1.96.१० ॥  
ततः कामः समुत्तस्थौ सुप्तोत्थित इव प्रिये ॥  
ततः प्रभृति तल्लिङ्गं कामेश्वरमिति श्रुतम् ॥ ११ ॥  
ततः सा कामदयिता वाक्यमेतदुवाच ह ॥  
प्रहृष्टा कामदेवाप्त्या पुरतः पुष्पधन्वनः ॥ १२ ॥  
पूजयिष्यन्ति ये चान्ये लिङ्गमेतत्समाहिताः ॥  
एवं ते वाञ्छितां सिद्धिं भूयो यास्यन्ति सद्गतिम्॥ १३ ॥  
मनोऽभीष्टं तथा सर्वं यद्यपि स्यात्सदुर्ल्लभम् ॥  
तत्प्राप्स्यन्ति न सन्देहो लिङ्गस्यास्य प्रसादतः ॥ ॥ १४ ॥  
एवमुक्त्वा गता साध्वी रतिः कामेन संयुता ॥  
स्वस्थाने पूर्णकामा सा प्रहृष्टेनान्तरात्मना ॥ १५ ॥  
एनं चैत्रत्रयोदश्यां शुक्लायां यः समर्चति ॥  
सकामवद्भवेन्नृणां श्रुतं सौभाग्यदायकम् ॥ १६ ॥  
हृति श्रीस्कान्देमहापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य एकादशरुद्रमाहात्म्ये कामेश्वरमाहात्म्यवर्णनन्नाम षण्णवतितमोऽध्यायः ॥ ९६ ॥