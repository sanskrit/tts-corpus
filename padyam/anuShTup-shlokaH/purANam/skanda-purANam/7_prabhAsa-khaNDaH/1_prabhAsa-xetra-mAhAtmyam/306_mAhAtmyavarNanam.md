+++
title = "३०६ माहात्म्यवर्णनम्"

+++
॥ ईश्वर उवाच ॥ ॥  
ततो गच्छेन्महादेवि साम्बादित्यमनुत्तमम् ॥  
तस्मादुत्तरभागे तु सर्वपातकनाशनम् ॥ १ ॥  
यत्र साम्बस्तपस्तप्त्वा ह्याराध्य च दिवाकरम् ॥  
प्राप्तवान्सुन्दरं देहं सहस्रांशुप्रसादतः ॥ २ ॥  
यदा रोषेण संशप्तः पित्रा जाम्बवतीसुतः ॥  
आराधयामास तदा विष्णुं कमललोचनम् ॥ ३ ॥  
अनुग्रहार्थं शापस्य साम्बो जाम्बवतीसुतः ॥  
प्रसन्नवदनो भूत्वा विष्णुः प्रोवाच तं प्रति ॥ ४ ॥  
गच्छ प्राभासिके क्षेत्रे ब्रह्मभागमनुत्तमम् ॥  
ऋषितोयातटे रम्ये ब्राह्मणैरुपशोभिते ॥ ५ ॥  
तत्राऽहं सूर्यरूपेण वरं दास्यामि पुत्रक ॥  
इत्युक्तः स तदा साम्बो विष्णुना प्रभविष्णुना ॥ ६ ॥  
गतः प्राभासिके क्षेत्रे रम्ये शिवपुरे शिवे ॥  
तत्राराध्य परं देवं भास्करं वारितस्करम् ॥ ७ ॥  
प्रसादयामास तदा स्तुत्वा स्तोत्रैरनेकधा ॥ ८ ॥  
प्रत्युवाच रविः साम्बं प्रसन्नस्ते स्तवेन वै ॥  
शीघ्रं गच्छ नरश्रेष्ठ ऋषितोयातटे शुभे ॥ ९ ॥  
इत्युक्तः स तदाऽऽगत्य ऋषितोयातटं शुभम् ॥  
नारदो यत्र ब्रह्मर्षिस्तपस्तप्यति चैव हि ॥ 7.1.306.१० ॥  
तत्र गत्वा हरेः सूनुरुन्नतस्थानवासिनः ॥  
आसन्ये ब्राह्मणास्तान्स इदं वचनमब्रवीत् ॥ ११ ॥  
॥ साम्ब उवाच ॥ ॥  
एष वै ब्रह्मणो भागः प्रभासे क्षेत्र उत्तमे ॥  
अत्र वै ब्राह्मणा ये तु ते वै श्रेष्ठाः स्मृता भुवि ॥ १२ ॥  
भवतां वचनाद्विप्राः सूर्यमाराधयाम्यहम् ॥  
मम वै पूर्वमादिष्टं स्थानमेतच्च विष्णुना ॥ १३ ॥  
॥ विप्रा ऊचुः ॥ ॥  
सिद्धिस्ते भविता साम्ब आराधय दिवाकरम् ॥  
इत्युक्तः स तदा विप्रैः प्रविष्टोऽथ प्रभाकरम्॥ १४ ॥  
नित्यमाराधयामास साम्बो जाम्बवतीसुतः ॥  
तपोनिष्ठं च तं दृष्ट्वा विष्णुः कारुणिको महान् ॥ १५ ॥  
इदं वै चिन्तयामास पुत्रवात्सल्यसंयुतः ॥  
यथैश्वर्यप्रदो रुद्रो यथा विष्णुश्च मुक्तिदः ॥ १६ ॥  
यज्ञैरिष्टो हि देवेन्द्रो यथा स्वर्गप्रदः स्मृतः ॥  
शुद्धिकर्तृ यथा तोयं मृत्तिकाभस्मसंयुतम् ॥  
दहनात्मा यथा वह्निर्विघ्नहर्त्ता गणेश्वरः ॥ १७ ॥  
स्वच्छन्दभारतीदाने यथा ब्रह्मसुता नृणाम् ॥  
तथाऽऽरोग्यप्रदाता च नान्यो देवो दिवाकरात् ॥ १८ ॥  
अनेकधाऽऽराधितोऽपि स देवो भास्करः शुचिः ॥  
न ददाति वरं यत्तु तन्मे शापस्य कारणात् ॥ १९ ॥  
एवं सञ्चिन्त्य भगवान्विष्णुः कमललोचनः ॥  
सूर्यरूपं समाश्रित्य तस्य तुष्टो जनार्दनः ॥ 7.1.306.२० ॥  
योऽपरनारायणख्यस्तस्यैव सन्निधौ स्थितः ॥  
प्रत्यक्षः स ततो विष्णुः सूर्यरूपी दिवाकरः ॥  
उवाच परमप्रीतो वरदः पुण्यकर्मणाम् ॥ २१ ॥  
अलं क्लेशेन ते साम्ब किमर्थं तप्यसे तपः ॥  
प्रसन्नोऽहं हरेः सूनो वरं वरय सुव्रत ॥ २२ ॥  
॥ साम्ब उवाच ॥ ॥  
निर्मलस्त्वत्प्रसादेन कुष्ठमुक्तकलेवरः ॥  
भवानि देवदेवेश प्रत्यक्षाऽम्बरभूषण ॥  
अस्मिन्स्थाने स्थितो रम्ये नित्यं सन्निहितो भव ॥ २३ ॥  
॥ सूर्य उवाच ॥ ॥  
अधुना निर्मलो देहस्तव साम्ब भविष्यति ॥ इहागत्य नरो यस्तु सप्तम्यां रविवासरे ॥  
उपवासपरो भूत्वा रात्रौ जागरणे स्थितः ॥ २४ ॥  
अष्टादशानि कुष्ठानि पापरोगास्तथैव च ॥  
कदाचिन्न भविष्यन्ति कुले तस्य महात्मनः ॥ २५ ॥  
कृत्वा स्नानं नरो यस्तु भक्तियुक्तो जितेन्द्रियः ॥  
पूजयेद्रविवारेण साम्बादित्यं महाप्रभम् ॥  
स रोगहीनो धनवान्पुत्रवाञ्जायते नरः ॥ २६ ॥  
तस्यैव पूर्वदिग्भागे किञ्चिदीशानमाश्रितम् ॥  
कुण्डं पापहरं पुण्यं स्वच्छोदपरि पूरितम्॥ २७ ॥  
तत्र स्नात्वा च् विधिवत्कुर्याच्छ्राद्धं विचक्षणः ॥  
भोजयेद्ब्राह्मणान्यस्तु साम्बादित्यं प्रपूजयेत् ॥ २८ ॥  
सर्वकामसमृद्धात्मा सूर्य लोके महीयते ॥ २९॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये साम्बादित्य माहात्म्यवर्णनन्नाम षडुत्तरत्रिशततमोध्यायः ॥ ३०६ ॥