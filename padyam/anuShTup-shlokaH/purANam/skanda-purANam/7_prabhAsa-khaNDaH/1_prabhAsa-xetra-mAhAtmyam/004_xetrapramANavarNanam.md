+++
title = "००४ क्षेत्रप्रमाणवर्णनम्"

+++
॥ सूत उवाच ॥ ॥  
एवं मुनीन्द्राः कथिते प्रभावे शङ्करेण तु ॥  
पुनः पप्रच्छ सा देवी कृताञ्जलिपुटा सती ॥ १ ॥  
॥ देव्युवाच ॥ ॥  
देवदेव जगन्नाथ क्षेत्रतीर्थमय प्रभो ॥  
प्रभासक्षेत्रमाहात्म्यं विस्तरात्कथयस्व मे ॥ २ ॥  
कथं तुष्यसि मर्त्यानां क्षेत्रे तत्र विचेतसाम् ॥  
जप्तं दत्तं हुतं यष्टं तपस्तप्तं कृतं च यत् ॥  
प्रभासे तु महाक्षेत्रे कस्मात्तत्राक्षयं भवेत् ॥ ३ ॥  
जात्यन्तरसहस्रेषु यत्पापं पूर्वसञ्चितम् ॥  
तत्कथं क्षयमाप्नोति तन्ममाचक्ष्व शङ्कर ॥ ४ ॥  
यदि प्रभासं सर्वेषां तीर्थानां प्रवरं मतम्॥  
किमन्यैर्बहुभिस्तत्र कर्त्तव्यं तीर्थविस्तरैः ॥ ५ ॥  
एकं यदि भवेत्तीर्थं मनो निःसंशयं भवेत् ॥  
बहुत्वे सति तीर्थानां मनो विचलते नृणाम् ॥ ६ ॥  
तस्मात्सर्वं परित्यज्य तीर्थजालं सविस्तरम् ॥  
प्रभासस्यैव माहात्म्यं कथयस्व सुरेश्वर ॥ ७ ॥  
क्षेत्रप्रमाणं सीमां च क्षेत्रसारं हि यत्प्रभो ॥  
वक्तुमर्हसि तत्सर्वं परं कौतूहलं हि मे ॥ ८ ॥ ॥  
ईश्वर उवाच ॥ ॥  
शृणु देवि प्रवक्ष्यामि क्षेत्राणां क्षेत्रमुत्तमम् ॥  
सर्वक्षेत्रेषु यत्क्षेत्रं प्रभासं तु प्रियं मम ॥ ९ ॥  
प्रभासे तु परा सिद्धिः प्रभासे तु परा गतिः ॥  
यत्र सन्निहितो नित्यमहं भद्रे निरन्तरम् ॥ 7.1.4.१० ॥  
तस्य प्रमाणं वक्ष्यामि सर्वसीमासमन्वितम्॥  
क्षेत्रं तु त्रिविध प्रोक्तं तत्ते वक्ष्याम्यनुक्रमात् ॥ ११ ॥  
क्षेत्रं पीठं गर्भगृहं प्रभासस्य प्रकीर्त्यते ॥  
यथाक्रमं फलं तस्य कोटिकोटिगुणं स्मृतम् ॥ १२ ॥  
क्षेत्रं तु प्रथमं प्रोक्तं तच्च द्वादशयोजनम् ॥  
पञ्चयोजनमानेन क्षेत्रपीठं प्रकीर्तितम् ॥ १३ ॥  
गर्भगृहं च गव्यूतिः कर्णिका सा मम प्रिया ॥  
क्षेत्रसीमा प्रवक्ष्यामि शृणु देवि यथाक्रमम् ॥ १४ ॥  
आयामव्यासतश्चैव आदिमध्यान्तसंस्थितम् ॥  
पूर्वे तप्तोदक स्वामी पश्चिमे माधवः स्मृतः ॥ १५ ॥  
दक्षिणे सागरस्तद्वद्भद्रा नद्युत्तरे मता ॥  
एवं सीमासमायुक्तं क्षेत्रं द्वादशयोजनम् ॥ १६ ॥  
एतत्प्राभासिकं क्षेत्रं सर्वपातकनाशनम्॥  
तन्मध्ये पीठिका प्रोक्ता पञ्चयोजनविस्तृता ॥ १७ ॥  
न्यङ्कुमन्यपरेणैव वज्रिण्याः पूर्वतस्तथा ॥  
माहेश्वर्या दक्षिणतः समुद्रोत्तरतस्तथा ॥ १८ ॥  
आयामव्यासतश्चैव पञ्चयोजनविस्तरम् ॥  
पीठमेतत्समाख्यातमथो गर्भगृहं शृणु ॥ १९ ॥  
दक्षिणोत्तरतो यावत्समुद्रा त्कौरवेश्वरी ॥  
पूर्वपश्चिमतो यावद्गोमुखाच्चाश्वमेधिकम् ॥  
एतद्गर्भगृहं प्रोक्तं कैलासान्मम वल्लभम् ॥ 7.1.4.२० ॥  
अत्रान्तरे तु देवेशि यानि तीर्थानि भूतले ॥  
वापीकूपतडागानि देवतायतनानि च ॥२१॥  
सरांसि सरितश्चैव पल्वलानि ह्रदास्तथा ॥  
तानि मेध्यानि सर्वाणि सर्वपापहराणि च॥२२॥  
यत्र तत्र नरः स्नात्वा स्वर्गलोके महीयते ॥  
क्षेत्रस्य प्रथमो भागो मेध्यो माहेश्वरः स्मृतः ॥ २३ ॥  
द्वितीयो वैष्णवो भागो ब्रह्मभागस्तृतीयकः ॥  
तीर्थानां कोटिरेका तु ब्राह्मे भागे व्यवस्थिता ॥ २४ ॥  
वैष्णवे कोटिरेका तु तीर्थानां वरवर्णिनि ॥  
सार्द्धकोटिस्तु सम्प्रोक्ता रुद्रभागे च मध्यतः ॥ ॥२५॥  
एवं देवि समाख्यातं तत्क्षेत्रं हि त्रिदैवतम् ॥  
गुह्याद्गुह्यतरं क्षेत्रं मम प्रियतरं शुभे ॥२६॥  
तिस्रः कोट्योऽर्द्धकोटिश्च क्षेत्रे प्रोक्ता विभागतः ॥  
यात्रा तु त्रिविधा ज्ञेया तां शृणुष्व वरानने ॥ २७ ॥  
रौद्री तु प्रथमा यात्रा वैष्णवी च द्वितीयिका॥  
ब्राह्मी तृतीया सङ्ख्याता सर्वपातकनाशिनी ॥ ॥ २८ ॥  
ब्राह्मे विभागे सम्प्रोक्ता इच्छाशक्तिर्वरानने ॥  
क्रिया च वैष्णवे भागे द्वितीये तु प्रकीर्तिता ॥२९॥  
रौद्रे भागे तृतीये तु ज्ञानशक्तिर्वरानने ॥  
यदि पापो यदि शठो यदि नैष्कृतिको नरः ॥ 7.1.4.३० ॥  
निर्मुक्तः सर्वपापेभ्यो मध्यभागे वसेत्तु यः ॥  
हिमवन्तं परित्यज्य पर्वतं गन्धमादनम् ॥ ३१ ॥  
कैलासं निषधं चैव मेरुपृष्ठं महाद्युतिम् ॥  
रम्यं त्रिशिखरं चैव मानसं च महागिरिम् ॥३२॥  
देवोद्यानानि रम्याणि नन्दनं वनमेव च ॥  
स्वर्गस्थानानि रम्याणि तीर्थान्यायतनानि च ॥  
तानि सर्वाणि सन्त्यज्य प्रभासे तु रतिर्मम ॥ ३३ ॥  
यस्तत्र वसते देवि संयतात्मा समाहितः ॥  
त्रिकालमपि भुञ्जानो वायुभक्षसमो भवेत् ॥ ३४ ॥  
विघ्नैरालोड्यमानोऽपि यः प्रभासं न मुञ्चति ॥  
स मुञ्चति जरां मृत्युं जन्मचक्रमशाश्वतम् ॥ ३५ ॥  
जन्मान्तरशतैर्देवि योगो वा यदि लभ्यते ॥  
मोक्षस्य च सहस्रेण जन्मनां लभ्यते न च ॥ ३६ ॥  
प्रभासे तु महादेवि ये स्थिता कृतनिश्चयाः ॥  
एकेन जन्मना तेषां मोक्षो नैवात्र संशयः ॥ ३७ ॥  
प्रभासे तु स्थिता ये वै ब्राह्मणाः संशितव्रताः ॥  
मृत्युञ्जयेन संयुक्तं जपन्ति शतरुद्रियम् ॥ ३८ ॥  
कालाग्निरुद्रसान्निध्ये दक्षिणां दिशमाश्रिताः ॥  
ज्ञानं चोत्पद्यते तत्र षण्मासाभ्यन्तरेण तु ॥ ३९ ॥  
शिवस्तु प्रोच्यते वेदो नामपर्यायवाचकैः ॥  
तस्य चात्मस्वरूपं तु शतरुद्रं प्रकीर्तितम् ॥ 7.1.4.४० ॥  
कल्पेषु वेदाश्च पुनःपुनरावर्तकाः स्मृताः ॥  
मन्त्राश्चैव तथा देवि मुक्त्वा तु शतरुद्रियम् ॥ ४१ ॥  
ईड्यं चैव तु मन्त्रेण मामेव हि यजन्ति ये ॥  
प्रभासक्षेत्रमासाद्य ते मुक्ता नात्र संशयः ॥ ४२ ॥  
समन्त्रोऽमन्त्रको वापि यस्तत्र वसते नरः ॥  
सोऽपि यां गतिमाप्नोति यज्ञैर्दानैर्न साध्यते ॥ ४३ ॥  
अस्मिक्षेत्रे स्वयम्भूश्च स्थितः साक्षान्महेश्वरः ॥  
रुद्राणां कोटयश्चैव प्रभासे संव्यवस्थिताः ॥ ४४ ॥  
ध्यायमानास्तथोङ्कारं स्थिताः सोमेशदक्षिणे ॥४५ ॥  
ब्रह्माण्डोदरमध्ये तु यानि तीर्थानि सुव्रते ॥  
सोमेश्वरं गमिष्यन्ति वैशाखस्य चतुर्दशी ॥४६॥  
मनोबुद्धिरहङ्कारः कामक्रोधौ तथाऽपरे ॥  
एते रक्षन्ति सततं सोमेशं पापनाशनम् ॥ ४७ ॥  
न सा गतिः कुरुक्षेत्रे गङ्गाद्वारे त्रिपुष्करे ॥  
या गतिर्विहिता पुंसां प्रभासक्षेत्रवासिनाम् ॥ ४८ ॥  
तिर्यग्योनिगताः सत्त्वा ये प्रभासे कृतालयाः ॥  
कालेन निधनं प्राप्तास्तेपि यान्ति परां गतिम् ॥ ४९ ॥  
तद्गुह्यं देवदेवस्य तत्तीर्थं तत्तपोवनम् ॥  
तत्र ब्रह्मादयो देवा नारायणपुरोगमाः ॥ 7.1.4.५० ॥  
योगिनश्च तथा साङ्ख्या भगवन्तं सनातनम् ॥  
उपासते प्रभासं तु मद्भक्ता मत्परायणाः ॥ ५१ ॥  
अष्टौ मासान्विहारः स्याद्यतीनां संयतात्मनाम् ॥  
एके च चतुरो मासानष्टौ वा नियतं वसेत् ॥ ५२ ॥  
प्रभासे तु प्रविष्टानां विहारस्तु न विद्यते ॥  
अत्र योगश्च मोक्षश्च प्राप्यते दुर्लभो नरैः ॥ ५३ ॥  
तस्मात्प्रभासं सन्त्यज्य नान्यद्गच्छेत्तपोवनम् ॥  
प्रभासं ये न सेवन्ते मूढास्ते तमसा वृताः ॥ ५४ ॥  
विण्मूत्ररेतसां मध्ये सम्भवन्ति पुनःपुनः ॥  
कामः क्रोधस्तथा लोभो दम्भः स्तम्भोऽथ मत्सरः ॥ ॥ ५५ ॥  
निद्रा तन्द्रा तथाऽऽलस्यं पैशुन्यमिति ते दश ॥  
एते रक्षन्ति सततं सोमेशं तीर्थनायकम् ॥ ५६ ॥  
न प्रभासे मृतः कश्चिन्नरकं याति किल्बिषी ॥  
यावज्जीवं नरो यस्तु वसते कृतनिश्चयः ॥५७॥  
अग्निहोत्रैश्च सन्न्यासैराश्रमैश्च सुपालितैः ॥  
त्रिदण्डैरेकदण्डैश्च शैवैः पाशुपतैरपि ॥५८॥  
एतैरन्यैश्च यतिभिः प्राप्यते यत्फलं शुभम् ॥  
तत्सर्वं लभ्यते देवि श्रीसोमेश्वरयात्रया ॥ ५९ ॥  
एको ह्यर्चयते लिङ्गं तपस्यति तथापरः ॥  
तयोर्मध्ये तु श्रेष्ठो यः सोमेशं च प्रपूजयेत् ॥7.1.4.६॥।  
यत्तद्योगे च साङ्ख्ये च सिद्धान्ते पञ्चरात्रिके ॥  
अन्यैश्च शास्त्रैर्विज्ञेयं प्रभासे संव्यवस्थितम् ॥६१॥  
लिङ्गे चैव स्थितं सर्वं जगदेतच्चराचरम्॥  
तस्माल्लिङ्गे सदा देवः पूजनीयः प्रयत्नतः ॥ ६२ ॥  
ममैव सा परा मूर्तिः श्रीसोमेशाख्यया स्थिता ॥  
तेन चैषा त्मनात्मानमाराधनपरो ह्यहम् ॥ ६३ ॥  
अनेकजन्मसाहस्रैर्भ्रममाणस्तु जन्मभिः ॥  
कस्तां प्राप्नोति वै मुक्तिं विना सोमेशपूजनात् ॥६४॥  
यत्किञ्चिदशुभं कर्म कृतं मानुषबुद्धिना ॥  
तत्सर्वं विलयं याति श्रीसोमेश्वरपूजनात् ॥६५॥  
अनेकजन्मकोटीभिर्जन्तुभिर्यत्कृतं ह्यघम् ॥  
तत्सर्वं नाशमायाति श्रीसोमेश्वरपूजनात् ॥ ६६ ॥  
तीर्थानि यानि लोकेऽस्मिन्सेव्यन्ते पापमोक्षिभिः ॥  
तानि सर्वाणि शुद्ध्यर्थं प्रभासे संविशन्ति हि ॥६७॥  
योऽसौ कालाग्निरुद्रस्तु प्रोच्यते वेदवादिभिः ॥  
सोऽयं भैरवनाम्ना तु प्रभासे संव्यवस्थितः ॥ ६८ ॥  
जनानां दुष्कृतं सर्वं क्षेत्रमध्ये व्यवस्थितः ॥  
भैरवं रूपमास्थाय नाशयामि सुरेश्वरि ॥ ६९ ॥  
जगत्सर्वं चरित्वा तु स्थितोऽहं सचराचरम् ॥  
तेन भैरवनामाहं प्रभासे संव्यवस्थितः ॥ 7.1.4.७० ॥  
अग्निना यत्र तप्तं तु दिव्याब्दानां चतुर्युगम् ॥  
मेघवाहनकल्पे तु तत्र लिङ्गं बभूव ह ॥७१॥  
अग्निमीडेति वेदोक्तप्रभावः सुरसुन्दरि ॥  
कालाग्निरुद्रनामा च देवैः सर्वैरुदाहृतम् ॥ ७२ ॥  
अग्नीशानेति देवेशि नामत्रितयमुच्यते ॥  
कल्पेकल्पे तु नामानि कथितुं नैव शक्यते ॥  
असङ्ख्यत्वाच्च कल्पानां ब्रह्मणा च वरानने ॥ ७३ ॥  
एवं चैव रहस्यं च महागोप्यं वरानने ॥  
स्नेहान्महत्या भक्त्या च मया ते परिकीर्तितम् ॥७४॥  
एकतस्तु जगत्सर्वं कर्म काण्डे प्रतिष्ठितम् ॥  
यज्ञदानतपोहोमैः स्वाध्यायैः पितृतर्पणैः ॥७५॥  
उपवासैर्व्रतैः कृत्स्नैश्चान्द्रायणशतैस्तथा ॥  
षड्रात्रैश्च त्रिरात्रैश्च तीर्थादिगमनैः परैः ॥७६॥  
आश्रमैर्विविधाकारैर्यतिभिर्ब्रह्मचारिभिः ॥  
वानप्रस्थैर्गृहस्थैश्च वेदकर्मपरायणैः ॥७७॥  
अन्यैश्च विविधाकारैर्लोकमार्गस्थितैः शुभैः ॥  
न तत्पदं परं देवि शक्यं वीक्षयितुं क्वचित् ॥ ७८ ॥  
यावन्न चार्चयेद्देवि सोमेशं लिङ्गनायकम् ॥  
लीलया वापि तैर्द्रष्टुं तत्पदं दुर्लभं परम् ॥ ७९ ॥  
पूजितो यैर्जगन्नाथः सोमेशः किल भैरवः ॥  
तिर्यग्योनिगता ये तु पशुपक्षिपिपीलिकाः ॥ 7.1.4.८० ॥  
अन्तर्ज्जलगता ये तु कृमिकीटपतङ्गकाः ॥  
स्थावरा जङ्गमाश्चान्ये मनुष्याः पशवः स्त्रियः ॥ ८! ॥  
बाला वृद्धास्तथा षण्ढाः श्वानगर्द्दभवायसाः ॥  
चण्डालाः पुष्कसाः शूद्रा म्लेच्छा येऽन्ये वियोनिजाः ॥ ८२ ॥  
मूर्खास्तु पण्डिताश्चापि ये चान्ये कुत्सिता भुवि ॥  
ते सर्वे मुक्तिमायान्ति प्रभासे ये मृताः शुभे ॥ ८३ ॥  
कालानलस्य रुद्रस्य कालराजेन चाग्निना ॥  
दग्धास्ते जन्तवः सर्वे प्रभासे ये मृताः शुभे ॥ ८४ ॥  
दुर्ल्लभं तु मम क्षेत्रं प्रभासं देवि पापिनाम् ॥  
न तत्र लभते मृत्युं पापात्मा लोकवन्दिते ॥ ८५ ॥  
मया दक्षिणभागे च विघ्नेशः सम्प्रतिष्ठितः ॥  
उत्तरे दण्डपाणिस्तु क्षेत्रमेतच्च रक्षति ॥ ८६ ॥  
तथान्ये गणपाः सर्वे मदाज्ञावशवर्तिनः ॥  
क्षेत्रं रक्षन्ति देवेशि तेषां नामानि मे शृणु ॥ ८७ ॥  
महाबलस्तु चण्डीशो घण्टाकर्णस्तु गोमुखः ॥  
विनायको महानादः काकवक्त्रः शुभेक्षणः ॥  
एकाक्षो दुन्दुभिश्चण्डस्तालजङ्घस्तथैव च ॥ ८८ ॥  
भूमिदण्डश्च चण्डश्च शङ्कुकर्णश्च वैधृतिः ॥  
तालचण्डो महातेजा विकटास्यो हयाननः ॥ ९८९ ॥  
हस्तिवक्त्रः श्वानवक्त्रो बिडालवदनस्तथा ॥  
सिंहव्याघ्रमुखाश्चान्ये वीरभद्रादयस्तथा ॥ 7.1.4.९० ॥  
विनायकं पुरस्कृत्य देव देवं कपर्द्दिनम् ॥  
एकादश तथा कोट्यो नियुतानि त्रयोदश ॥ ९१ ॥  
अर्बुदं च गणानां च प्रभासं क्षेत्रमाश्रिताः ॥  
द्वारिद्वारि प्रचण्डास्ते शूलमुद्गरपाणयः ॥ ९२ ॥  
प्रभासक्षेत्रं रक्षन्ति देवदेवस्य वै गृहम् ॥  
न कश्चिद्दुष्टबुद्ध्या तु प्रविशेदिति संस्थितिः ॥ ९३ ॥  
शतकोटिगणैश्चापि पूर्वद्वारि तु संवृतः ॥  
अट्टहासो गणो नाम प्रभासं तत्र रक्षति ॥ ९४ ॥  
कालाक्षो भीषणश्चण्डो वृतोऽष्टादशकोटिभिः ॥  
घण्टाकर्णगणो नाम दक्षिणं द्वारमाश्रितः ॥९५॥  
पश्चिमद्वारमाश्रित्य स्थितवान्विष्टरो गणः ॥  
दण्डपाणिः स्थितस्तत्र देवदेवस्य चोत्तरे ॥९६॥  
योगक्षेमं वहन्नित्यं प्रभासे भावितात्मनाम्॥  
भीषणाक्षस्तथैशान्यामाग्नेय्यां छागवक्त्रकः ॥ ९७ ॥  
नैर्ऋत्यां चण्डनादस्तु वायव्यां भैरवाननः ॥  
नन्दी चैव महाकालो दण्डपाणिर्विनायकः ॥ ॥ ९८ ॥  
एतेङ्गरक्षका मध्ये शतकोटिगणैर्वृताः ॥  
एवं रक्षन्ति बहवो ह्यसङ्ख्येया गणेश्वराः ॥ ९९ ॥  
कलिकल्मषसम्भूत्या येषां चोपहता मतिः ॥  
न तेषां तद्भवेद्गम्यं स्थानमर्धेन्दुमौलिनः ॥ 7.1.4.१०० ॥  
गन्धर्वैः किन्नरैर्यक्षैरप्सरोभिस्तथोरगैः ॥  
सिद्धैः सम्पूज्य देवेशं सोमेशं पापनाशनम् ॥ १०१ ॥  
अन्तर्धानं गतैर्नित्यं प्रभासं तु निषेव्यते ॥  
सप्तलोकेषु ये सन्ति सिद्धाः पातालवासिनः ॥  
प्रदक्षिणं ते कुर्वन्ति सोमेशं कालभैरवम् ॥ १०२ ॥।  
पृथिव्यां यानि तीर्थानि पुण्यान्यायतनानि च ॥  
लाकुलिं भारभूतिं च आषाढिं दण्डमेव च ॥ १०३ ॥  
पुष्करं नैमिषं चैव अमरेशं तथापरम् ॥।  
भैरवं मध्यमं कालं केदारं कणवीरकम् ॥ १०४ ॥  
हरिचन्द्रस्तु शैलेशस्तथा वस्त्रान्तिकेश्वरः ॥  
अट्टहासं महेन्द्रं च श्रीशैलं च गया तथा ॥ १०५ ॥  
एतानि सर्वतीर्थानि देवं सोमेश्वरं प्रभुम् ॥  
प्रदक्षिणं प्रकुर्वन्ति तत्र लिङ्गं स्तुवन्ति च ॥ १०६ ॥  
ब्रह्मा जनार्दनश्चान्ये ये देवा जगति स्थिताः ॥  
अग्निलिङ्गसमीपस्थाः सन्ध्याकाले स्तुवन्ति च ॥ १०७ ॥  
षष्टिकोटिसहस्राणि षष्टिकोटिशतानि च ॥  
सर्वे सोमेश्वरं यान्ति माघकृष्णचतुर्द्दशीम् ॥। ॥ १०८ ॥  
तस्मिन्काले च यो दद्यात्सोमेशे घृतकम्बलम् ॥ १०९ ॥  
घृतं रसं तिलान्दुग्धं जलं चन्द्राधिवासितम् ॥  
एकत्र कृत्वा काश्मीरमित्येतद्घृतकम्बलम् ॥7.1.4.११०॥।  
शिवरात्र्यां तु कर्त्तव्यमेतद्गोप्यं मम प्रियम् ॥  
एवं कृते च यत्पुण्यं गदितुं तन्न शक्यते ॥ १११ ॥  
तत्र दक्षिणभागे तु स्वयं भूतविनायकम् ॥  
प्रथमं पूजयेद्देवि यदीच्छेत्सिद्धिमात्मनः ॥११२॥  
ऊषराणां च सर्वेषां प्रभासक्षेत्रमूषरम् ॥  
पीठानां चैव पीठं च क्षेत्राणां क्षेत्रमुत्तमम् ॥  
सन्देहानां च सर्वेषामयं सन्देह उत्तमः ॥ ११३ ॥  
ये केचिद्योगिनः सन्ति शतकोटिप्रविस्तराः ॥  
तेषां क्षेत्रे प्रभासे तु रतिर्न्नान्यत्र कुत्रचित् ॥। ॥ ११४ ॥  
लिङ्गादीशानभागे तु संस्थिता सुरसुन्दरि ॥ ११५ ॥  
मया या कथिता तुभ्यमुमा नाम कला शुभा ॥  
सा सती प्रोच्यते देवि दक्षस्य दुहिता पुरा ॥ ११६ ॥  
दक्षकोपाच्छरीरं तु सन्त्यज्य परमा कला ॥  
हिमवन्तगृहे जाता उमानाम्ना च विश्रुता ॥ ११७ ॥  
तेन देवि त्वया सार्द्धं तत्रस्था वरदाः स्मृताः ॥  
नवकोट्यस्तु चामुण्डास्तस्मिन्क्षेत्रे स्थिताः स्वयम् ॥ ११८ ॥  
चैत्रे मासि सिताष्टम्यां तत्र त्वां यदि पूजयेत् ॥  
एक विंशतिजन्मानि दारिद्र्यं तस्य नो भवेत् ॥ ११९ ॥  
अमा सोमेन संयुक्ता कदाचिद्यदि लभ्यते ॥  
तस्यां सोमेश्वरं दृष्ट्वा कोटियज्ञफलं लभेत् ॥ ॥ 7.1.4.१२० ॥  
एतत्क्षेत्रं महागुह्यं सर्वपातकनाशनम्॥  
रुद्राणां कोटयो यत्र एकादश समासते ॥१२१॥  
द्वादशात्र दिनेशानां वसवोऽष्टौ समागताः ॥  
गन्धर्वयक्षरक्षांसि असङ्ख्याता गणेश्वराः ॥१२२॥  
उमापि तत्र पार्श्वस्था सर्वदेवैस्तु संस्तुता ॥  
नन्दी च गणनाथो यो देवदेवस्य शूलिनः॥१२३॥  
महाकालस्य ये चान्ये गणपाः सन्ति पार्श्वगाः ॥  
गङ्गा च यमुना चैव तथा देवी सरस्वती ॥१२४॥  
अन्याश्च सरितः पुण्या नदाश्चैव ह्रदास्तथा ॥  
समुद्राः पर्वताः कूपा वनस्पतय एव च ॥ १२५ ॥  
स्थावरं जङ्गमं चैव प्रभासे तु समागतम् ॥  
अन्ये चैव गणास्तत्र प्रभासे संव्यवस्थिताः ॥ ॥१२६॥  
न मया कथिताः सर्व उद्देशेन क्वचित्क्वचित् ॥  
भक्त्या परमया युक्तो देवदेवि विनायकम् ॥  
तृतीयं पूजयेत्तत्र वाञ्छेत्क्षेत्रफलं यदि॥१२७॥  
द्वादशैवं तथा चाष्टौ चत्वारिंशच्च कोटयः ॥  
नदीनामग्नितीर्थस्य द्वारे तिष्ठन्ति भामिनि ॥ १२८ ॥  
निर्माल्यलङ्घनं किञ्चिदज्ञाताद्यदि वै कृतम् ॥  
तत्सर्वं विलयं याति अग्नितीर्थस्य दर्शनात् ॥१२९॥  
देवि किं बहुनोक्तेन क्षेत्रमेतन्महाप्रभम् ॥  
न ते वर्णयितुं शक्यं कल्पकोटिशतैरपि॥7.1.4.१३॥।  
ये चान्तरिक्षे भुवि ये च देवास्तीर्थानि वै यानि दिगन्तरेषु ॥  
क्षेत्रं प्रभासं प्रवरं हि तेषां सोमेश्वरं देवि तथा वरिष्ठम् ॥१३१॥  
ये चाण्डजाश्चोद्भिजाश्चैव जीवाः सस्वेदजाश्चैव जरायुजाश्च ॥  
देवि प्रभासे तु गतासवोऽथ मुक्तिं परं यान्ति न संशयोऽत्र ॥ १३२ ॥  
इति निगदितमेतद्देवदेवस्य चित्रं चरितमिदमचिन्त्यं देवि ते शङ्करस्य ॥  
कलिकलुषविदारं सर्वलोकोऽपि यायाद्यदि पठति शृणोति स्तौति नित्यं य इत्थम् ॥ १३३ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये क्षेत्रप्रमाणवर्णनं नाम चतुर्थोऽध्यायः ॥ ४ ॥