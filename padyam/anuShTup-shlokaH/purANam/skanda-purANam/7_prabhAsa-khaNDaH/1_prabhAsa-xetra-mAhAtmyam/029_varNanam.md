+++
title = "०२९ वर्णनम्"

+++
॥ ईश्वर उवाच ॥ ॥  
अग्नितीर्थं ततो गच्छेत्सागरस्य तटे शुभे ॥  
यत्राऽसौ वाडवो मुक्तः सरस्वत्या वरानने ॥ १ ॥  
दक्षिणे सोमनाथस्य सर्वपापप्रणाशनम् ॥  
तीर्थं त्रैलोक्यविख्यातं पद्मकं नाम नामतः ॥ २ ॥  
धन्वन्तरशते प्रोक्तं सोमेशाज्जलमध्यगम्॥  
कुण्डं पापहरं प्रोक्तं शतहस्तप्रमाणतः ॥  
तत्र स्नानं प्रकुर्वीत विगाह्य निधिमम्भसाम् ॥ ३ ॥  
आदौ कृत्वा तु वपनं सोमे श्वरसमीपतः ॥  
शङ्करं मनसा ध्यायन्केशांस्तत्र परित्यजेत् ॥  
समुत्तार्य ततः केशान्भूयः स्नानं समाचरेत् ॥ ४ ॥  
यत्किञ्चित्कुरुते पापं मनुष्यो वृत्तिकर्शितः ॥  
तदेव पर्वतसुते सर्वं केशेषु तिष्ठति ॥ ५ ॥  
तस्मात्सर्वप्रयत्नेन केशांस्तत्र विनिक्षिपेत् ॥  
तदेव सोमनाथाग्रे कृत्वा तु द्विगुणं फलम्॥ ६ ॥  
अग्नितीर्थसमीपस्थं कपर्द्दिद्वारमध्यगम् ॥  
तत्रैव द्विगुणं ज्ञेयमन्यत्रैकगुणं स्मृतम् ॥ ७ ॥  
क्षुरकर्म न शस्तं स्याद्योषितां तु वरानने ॥  
सभर्तृकाणां तत्रैव विधिं तासां शृणुष्व मे ॥ ८ ॥  
सर्वान्केशान्समुद्धृत्य च्छेदयेदङ्गुलद्वयम् ॥  
ततो देवान्विधानेन तर्प्पयेत्पितृदेवताः॥९॥  
मुण्डनं चोपवासश्च सर्वतीर्थेष्वयं विधिः ॥ 7.1.29.१० ॥  
गङ्गायां भास्करे क्षेत्रे मातापित्रोर्गुरौ मृते ॥  
आधाने सोमपाने च वपनं सप्तसु स्मृतम् ॥ ११ ॥  
अश्वमेधसहस्राणां सहस्रं यः समाचरेत् ॥  
नासौ तत्फलमाप्नोति वपनाद्यच्च लभ्यते ॥ १२ ॥  
विना मन्त्रेण यस्तत्र देवि स्नानं समाचरेत् ॥  
समाप्नोति क्वचिच्छ्रेयो मुक्त्वैकं पर्ववासरम्॥ १३ ॥  
विना मन्त्रं विना पर्व क्षुरकर्म विना नरैः ॥  
कुशाग्रेणापि देवेशि न स्प्रष्टव्यो महोदधिः ॥ ॥ १४ ॥  
एवं स्नात्वा विधानेन दत्त्वाऽर्घ्यं च महोदधौ ॥  
सम्पूज्य पुष्पगन्धैश्च वस्त्रैः पुण्यानुलेपनैः ॥ १५ ॥  
हिरण्मयं यथाशक्त्या निक्षिपेत्तत्र कङ्कणम् ॥ १६ ॥  
एवं कृत्वा विधानं तु स्पर्शयेल्लवणोदधिम् ॥  
मन्त्रेणानेन देवेशि ततः सान्निध्यतां व्रजेत् ॥ १७ ॥  
ॐ नमो विष्णुगुप्ताय विष्णुरूपाय ते नमः ॥  
सान्निध्ये भव देवेश सागरे लवणाम्भसि ॥ १८ ॥  
अग्निश्च रेतो मृडया च देहो रेतोधा विष्णुरमृतस्य नाभिः ॥  
एतद्ब्रुवन्पार्वति सत्यवाक्यं ततोऽवगाहेत्तु पतिं नदीनाम् ॥ १९ ॥  
ॐ नमो रत्नगर्भाय मन्त्रेणानेन भामिनि ॥  
कङ्कणं प्रक्षिपेत्तत्र ततः स्नायाद्यदृच्छया ॥7.1.29.२०॥  
ततश्च तर्पयेद्देवान्मनुष्यांश्च पितामहान्॥  
तिलमिश्रेण तोयेन सम्यक्छ्रद्धासमन्वितः॥२१॥  
आजन्मशतसाहस्रं यत्पापं कुरुते नरः॥  
सकृत्स्नात्वा व्यपोहेत सागरे लवणाम्भसि॥२२॥  
वृषभस्तत्र दातव्यः प्रवृत्ते क्षुरकर्मणि॥  
आत्मप्रकृतिदानं च पीतवस्त्रं तथैव च॥२३॥  
अनेन विधिना तत्र सम्यक्स्नानं समाचरेत् ॥  
स्पर्शयेद्वाडवं तेजश्चान्यथा दोषभाग्भवेत् ॥ २४ ॥  
वरः शापश्च तस्यायं पुरा दत्तो यथा द्विजैः ॥। २५ ॥  
॥ देव्युवाच ॥ ॥  
कुत्र कुत्र महादेव जलस्नानाद्विशुध्यति ॥  
किमर्थं सागरे दोषः प्राप्यते कौतुकं महत् ॥ २६ ॥  
यत्र गङ्गादयः सर्वा नद्यो विश्रान्तिमागताः ॥  
यत्र विष्णुः स्वयं शेते यत्र लक्ष्मीः स्वयं स्थिता ॥ २७ ॥  
किमर्थं वरशापं तु तस्य दत्तं द्विजैः पुरा ॥  
सर्वं विस्तरतो ब्रूहि महान्मे संशयोऽत्र वै ॥ २८ ॥  
॥ ईश्वर उवाच ॥ ॥  
दीर्घसत्रं पुरा देवि प्रारब्धं सुरसत्तमैः ॥  
प्रभासं तीर्थमासाद्य सम्यक्छ्रद्धा समन्वितैः ॥ २९ ॥  
ततः सत्रावसाने तु दत्त्वा दानमनेकधा ॥  
सर्वस्वं ब्राह्मणेन्द्राणां प्रभासक्षेत्रवासिनाम् ॥ 7.1.29.३० ॥  
तावदन्ये द्विजास्तत्र दक्षिणार्थं समागताः ॥  
देशीयास्तत्र वास्तव्याः शतशोऽथ सहस्रशः ॥ ३१ ॥  
प्रार्थनाभङ्गभीताश्च ततो देवाः सवासवाः ॥  
प्रणष्टास्तान्सुरान्दृष्ट्वा ब्राह्मणाश्चानुवव्रजुः ॥ ३२ ॥  
खेचरत्वं पुरा देवि ह्यासीदग्रभुवां महत् ॥  
तेन यान्ति द्रुतं सर्वे यत्र यत्र सुरालयाः ॥ ३३ ॥  
एवं सर्वत्रगामित्वं तेषां वीक्ष्य दिवौकसः ॥  
प्रविष्टाः सागरं भीता ऊचुर्वाक्यं च तं पुनः ॥ ३४ ॥  
शरणं ते वयं प्राप्ता ब्राह्मणेभ्यो भयं गताः ॥  
नास्ति वित्तं च दानार्थं तस्माद्रक्ष महोदधे ॥ ३५ ॥  
एकतः क्रतवः सर्वे समाप्तवरदक्षिणाः ॥  
एकतो भयभीतस्य प्राणिनः प्राणरक्षणम्॥  
विशेषतश्च देवानां रक्षणं बहुपुण्यदम्॥ ३६ ॥  
॥ समुद्र उवाच ॥ ॥  
ब्राह्मणेभ्यो न भीः कार्या कथञ्चित्सुरसत्तमाः ॥  
अहं वो रक्षयिष्यामि प्रविशध्वं ममोदरे ॥ ३७ ॥  
ततस्ते विबुधाः सर्वे तस्य वाक्येन हर्षिताः ॥  
प्रविष्टा गह्वरां कुक्षिं तस्यैव भय वर्ज्जिताः ॥ ३८ ॥  
समुद्रोऽपि महत्कृत्वा निजरूपं च भूरिशः ॥  
जलजाञ्जीवसङ्घातान्धृत्वा तीरसमीपतः ॥ ३९ ॥  
ततश्चक्र उपायं स ब्राह्मणानां निपातने ॥  
मत्स्यानामामिषं पक्त्वा महान्नेन च गोपितम् ॥ 7.1.29.४० ॥  
अथोवाच द्विजान्सर्वान्प्रणिपत्य कृताञ्जलिः ॥  
प्रसादः क्रियतां विप्रा मुहूर्त्तं मम साम्प्रतम्॥ ४१ ॥  
आतिथ्यग्रहणादेव दीनस्य प्रणतस्य च ॥  
युष्मदर्थं मया सम्यगेतत्पाकं समावृतम् ॥  
क्रियतां भोजनं भूयो गन्तव्यमनु नाकिनाम् ॥ ४२ ॥  
अथ ते ब्राह्मणा मत्वा समुद्रं श्रद्धयान्वितम् ॥  
बाढमित्येव तं प्रोच्य बुभुजुः स्वर्णभाजने ॥ ४३ ॥  
न व्यजानन्त तन्मांसं गुप्तं स्वादु क्षुधार्द्दिताः ॥ ४४ ॥  
ततस्तृप्ताश्च ते विप्रा ब्राह्मणा विगतक्षुधः ॥  
आशीर्वादं ददुः सर्वे ब्राह्मणाः शंसित व्रताः ॥ ४५ ॥  
भोजनान्तो ब्राह्मणानां प्राणान्तः क्षत्रजन्मनाम् ॥  
आशीविषाणां सर्पाणां कोपो ज्ञेयो मृतावधिः ॥  
प्रेरयामास देवान्वै गम्यतामित्युवाच तान् ॥४६॥  
ततो देवाः सगन्धर्वा गच्छन्तः शीघ्रगा वियत् ॥  
गच्छतस्तांस्ततो दृष्ट्वा ब्राह्मणास्तत्र वन्दिता ॥ ४७ ॥  
दक्षिणार्थं समुत्पेतुः सुरानुद्दिश्य पृष्ठतः ॥ ४८ ॥  
ततः प्रपतिता भूमौ द्विजास्ते सहसा पुनः ॥  
अभक्ष्यभक्षणात्ते वै ब्राह्मणा मांसभक्षणात्॥ ४९ ॥  
निष्कृतिं तां परिज्ञाय समुद्रस्य रुषान्विताः ॥  
ददुः शापं महादेवि रौद्रं रौद्रवपुर्द्धराः ॥ 7.1.29.५० ॥  
यस्मादभक्ष्यं मांसं वै ब्राह्मणानां परं स्मृतम् ॥  
त्वयोपहृतमस्माकं सुगुप्तं भक्ष्यसंयुतम् ॥ ५१ ॥  
एकतः सर्वमांसानि मत्स्यमांसं तथैकतः ॥  
एकतः सर्वपापानि परदारास्तथैकतः ॥ ५२ ॥  
एवं वयं विजानन्तो यदि मांसस्य दूषणम् ॥  
तथापि वञ्चिताः सर्वे अपरीक्षितकारिणः ॥ ५३ ॥  
यस्मात्पापमते क्रूरं त्वया वै वञ्चिता वयम् ॥  
मांसस्य भक्षणात्तस्मादपेयस्त्वं भविष्यसि ॥ ५४ ॥  
अस्पृश्यस्त्वं द्विजेन्द्राणामन्येषां च नृणां भुवि ॥  
तवोदकेन ये मर्त्त्याः करिष्यन्ति कुबुद्धयः ॥ ५५ ॥  
स्नानं ते नरकं घोरं प्रयास्यन्ति न संशयः ॥  
कृतघ्नानां च ये लोका ये लोकाः पापकर्मिणाम् ॥ ५६ ॥  
तांस्तवोदक संस्पर्शाल्लप्स्यन्ते मानवा भुवि ॥ ५७ ॥  
॥ ईश्वर उवाच ॥ ॥  
एवं शप्तः समुद्रस्तैर्ब्राह्मणैर्वरवर्णिनि ॥  
ततो वर्षसहस्रं तु ह्यस्पृश्यः सम्बभूव ह ॥ ५८ ॥  
ततस्त्रासाकुलो भूत्वा सर्वांस्तानिदमब्रवीत् ॥  
देवकार्यमिदं विप्रा मया कृतमबुद्धिना ॥ ५९ ॥  
बुभूषता परं धर्मं शरणागतसम्भवम् ॥  
कामात्क्रोधाद्भयाल्लोभाद्यस्त्यजेच्छरणागतम् ॥ 7.1.29.६० ॥  
सत्याद्वापि स विज्ञेयो महापातककारकः ॥  
युष्मद्भीत्या समायाताः स्वर्गिणः शरणं मम ॥ ६१ ॥  
ते मया रक्षिताः सम्यग्यथाशक्त्या ह्युपायतः ॥  
शोषयिष्येऽहमात्मानं यस्माच्छप्तः प्रकोपतः ॥ ६२ ॥  
भवद्भिर्नोत्सहे स्थातुं जनस्पर्शविनाकृतः ॥  
एवमुक्त्वा ततो देवि समुद्रः सरिताम्पतिः ॥  
आत्मानं शोषयामास दुःखेन महता स्थितः ॥६३॥  
ततो देवगणाः सर्वे स्थलाकारं महार्णवम् ॥  
शनैःशनैः प्रपश्यन्तो भयेन महताऽन्विताः ॥ ६४ ॥  
ऊचुर्गत्वा तु लोकेशं देवदेवं पितामहम् ॥  
अस्मत्कृते द्विजैः शप्तः सागरो ब्राह्मणोत्तमैः ॥ ६५ ॥  
स शोषयति चात्मानं दुःखेन महतान्वितः ॥  
समुद्राज्जलमादाय प्रवर्षन्ति बलाहकाः ॥ ६६ ॥  
ततः सञ्जायते सस्यं सस्याद्यज्ञा भवन्ति च ॥  
यज्ञैः सञ्जायते तृप्तिः सर्वेषां त्रिदिवौकसाम् ॥ ६७ ॥  
एवं तस्य विनाशेन नाशोऽस्माकं भविष्यति ॥  
तस्मात्त्वं रक्ष तं गत्वा यथा शोषं न गच्छति ॥ ६८ ॥  
यथा तुष्यन्ति विप्रास्ते तथा नीतिर्विधीयताम् ॥ ६९ ॥  
देवानां वचनाद्ब्रह्मा गत्वा सागरसन्निधौ ॥  
समुद्रार्थे ययाचे तान्ब्राह्मणान्क्षेत्रवासिनः ॥ 7.1.29.७० ॥  
॥ ब्रह्मोवाच ॥ ॥  
प्रसादः क्रियतामस्य सागरस्य द्विजोत्तमाः ॥  
यथा पवित्रतां याति मद्वाक्यात्क्रियतां तथा ॥ ७१ ॥  
प्रदास्यति स युष्मभ्यं रत्नानि विविधानि च ॥ ७२ ॥  
यूयं भविष्यथात्यन्तं भूमिदेवा इति क्षितौ ॥  
नाम्ना मद्वचनान्नूनं सत्यमेतन्मयोदितम् ॥ ७३ ।  
॥ ब्राह्मणा ऊचुः ॥ ॥  
नान्यथा कर्तुमिच्छामस्तव वाक्यं जगत्पते ॥  
न च मिथ्याऽऽत्मनो वाक्यं प्रमाणं चात्र वै भवान् ॥ ७४ ॥  
तन्नो वाक्यात्सुरश्रेष्ठ हितं वा यदि वाहितम् ॥  
परं स्याज्जगतां श्रेयः सर्वेषां च दिवौकसाम् ॥  
तथा कुरु जगन्नाथ अस्माकं हितकारणम् ॥ ७६ ॥  
अथोवाच नदीनाथं ब्रह्मा लोकपितामहः॥  
मा शोषय त्वमात्मानं हितं वाक्यं शृणुष्व मे ॥ ७६ ॥  
नान्यथा शक्यते कर्त्तुं द्विजानां वचनं हि तत् ॥  
ब्राह्मणाः कुपिता नूनं भस्मीकुर्युः स्वतेजसा ॥ ७७ ॥  
देवान्कुर्युरदेवांश्च तस्मात्तान्नैव कोपयेत् ॥  
यस्मादेव तव स्पर्शस्त्रिधा मेध्यो भविष्यति ॥ ७८ ॥  
पर्वकाले च सम्प्राप्ते नदीनां च समागमे ॥  
सेतुबन्धे तथा सिन्धौ तीर्थेष्वन्येषु संयुतः ॥ ७९ ॥  
इत्येवमादिसर्वेषु मध्येऽन्यत्र न कर्मणि ॥  
यत्फलं सर्वतीर्थेषु सर्वयज्ञेषु यत्फलम् ॥  
तत्फलं तव तोयस्य स्पर्शादेव भविष्यति ॥7.1.29.८०॥  
गयाश्राद्धे तु यत्पुण्यं गोग्रहे मरणेन च ॥  
तत्फलं तव तोयस्य स्पर्शादेव भविष्यति ॥ ८१ ॥  
अपेयस्त्वं तथा भावि स्वादमात्रेण केवलम् ॥  
गण्डूषमपि पीतं च तोयस्याशुभनाशनम् ॥ ८२ ॥  
भविष्यति नृणां लोके तव सौख्यविवर्द्धनम् ॥  
पितॄणां तव तोयेन यः करिष्यति तर्पणम् ॥  
पूर्वोक्तेन विधानेन तस्य पुण्यफलं शृणु ॥ ९३ ॥  
यावत्त्वं तिष्ठसे लोके यावच्चद्रार्कतारकाः ॥  
तवोदकामृतैस्तृप्तास्तावत्स्थास्यन्ति पूर्वजाः ॥ ८४ ॥  
माघे मासि च यः स्नायान्नैरन्तर्येण भावितः ॥  
पौण्डरीकफलं तस्य दिवसेदिवसे भवेत् ॥ ८९ ॥  
यात्रायामथवान्यत्र पर्वकाले शशिग्रहे ॥  
अत्र स्नास्यति यः सम्यक्सागरे लवणाम्भसि ॥  
अश्वमेधसहस्रस्य फलं प्राप्स्यति मानवः ॥ ८६ ॥  
श्रीसोमेशसमुद्रस्य अन्तरे ये मृता नराः ॥  
पापिनोऽपि गमिष्यन्ति स्वर्गं निर्धूतकल्मषाः ॥ ८७ ॥  
एवं भविष्यति सदा तव मद्वचनाद्विभो ॥  
प्रयच्छस्व द्विजेन्द्राणां रत्नानि विविधानि च ॥ ८८ ॥  
तेन तुष्टा वरं भूयः प्रदास्यन्ति तवेप्सितम् ॥ ८९ ॥  
॥ ईश्वर उवाच ॥ ॥  
पितामहवचः श्रुत्वा बाढमित्येव सागरः ॥  
ब्राह्मणेभ्यः सुरत्नानि ददौ श्रद्धा समन्वितः ॥7.1.29.९०॥  
ब्राह्मणैर्ब्रह्मणो वाक्यमशेषं समनुष्ठितम् ॥  
क्षुरकर्म तथा कृत्वा स्नानं सर्वेऽपि चक्रिरे ॥ ९१ ॥  
एवं पवित्रतां प्राप्तस्तीर्थत्वं लव णोदधिः ॥  
तस्य मध्ये महादेवि लिङ्गानां पञ्चकोटयः ॥ ९२ ॥  
अस्मिन्मन्वन्तरे देवि अदृश्याः सागरे कृताः ॥  
अग्निकुण्डं च तत्रैव तथान्यत्पद्मकं सरः ॥९३ ॥  
मध्ये तु प्रावृतं सर्वमस्मिन्मन्वन्तरे प्रिये ॥  
चक्रमैनाकयोर्मध्ये दिशि दक्षिणमुच्यते ॥ ९४ ॥  
शातकुम्भमये कुम्भे धनुषायुतविस्तृते ॥ ॥  
तत्र कुम्भस्य मध्यस्थो वडवानलसञ्ज्ञितः ॥ ९५ ॥  
सूचीवक्त्रो महाकायः स जलं पिबते सदा ॥  
एतदन्तरमासाद्य अग्नितीर्थं प्रचक्षते ॥ ९६ ॥  
तस्य मध्ये महासारं वाडवं यत्र वै मुखम् ॥  
श्रीसोमेशाद्दक्षिणतो धन्वन्तरशतावधि ॥  
उत्तरान्मानसात्पूर्वं यावदेव कृतस्मरम् ॥ ९७ ॥  
एतद्गोप्यं वरारोहे न देयं यस्य कस्यचित् ॥  
ब्रह्मघ्नोपि विशुध्येत श्रुत्वैतन्नात्र संशयः ॥ ९८ ॥  
एवं शापो वरो दत्तः सागरस्य यथा द्विजैः ॥  
पूर्वं रुष्टैस्ततस्तुष्टैस्तत्सर्वं कथितं मया ॥९९ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये समुदस्यापेयताकारण वर्णनन्नामैकोनत्रिंशोऽध्यायः ॥२९॥