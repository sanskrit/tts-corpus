+++
title = "१२८ सागरादित्यमाहात्म्यवर्णनम्"

+++
॥ ईश्वर उवाच ॥  
ततो गच्छेन्महादेवि सागरादित्यमुत्तमम् ॥  
भैरवेशात्पश्चिमतो रुद्रान्मृत्युञ्जयात्तथा ॥ १ ॥  
कामेशाद्दक्षिणाग्नेये नातिदूरे व्यवस्थितम् ॥  
सर्व रोगप्रशमनं दारिद्र्यौघविघातकम् ॥  
प्रतिष्ठितं महादेवि सगरेण महात्मना ॥ २ ॥  
षष्टिपुत्रसहस्राणि यः प्रापारातिसूदनः ॥  
सूर्यं तत्र समाराध्य सगरः पृथिवीपतिः ॥ ३ ॥  
य एष सागरो देवि योजनायतविस्तरः ॥  
आयतोऽशीतिसाहस्रं योजनानां प्रकीर्तितः ॥ ४ ॥  
अस्मिन्मन्वन्तरे क्षिप्तः सागरैश्च चतुर्दिशम् ॥  
तस्येदं कीर्तितं देवि नाम सागरसञ्ज्ञितम् ॥ ५ ॥  
यस्याद्यापीह गायन्ति पुराणे प्रथितं यशः ॥  
तेनायं स्थापितो देवो भास्करो वारितस्करः ॥ ६ ॥  
तं दृष्ट्वा न जडो नान्धो न दरिद्रो न दुःखितः ॥  
न चैवेष्टवियोगी स्यान्न रोगी नैव पापकृत् ॥ ७ ॥  
माघे मासि महादेवि सिते पक्षे जितेन्द्रियः ॥  
षष्ठ्यामुपोषितो भूत्वा रात्रौ तस्याग्रतः स्वपेत् ॥ ८ ॥  
विबुद्धस्त्वथ सप्तम्यां भक्त्या भानुं समर्चयेत् ॥  
ब्राह्मणान्भोजयेद्भक्त्या वित्तशाठ्यं विवर्जयेत् ॥ ९ ॥  
सुतप्तेनेह तपसा यज्ञैर्वा बहुदक्षिणैः ॥  
तां गतिं न नरा यान्ति यां गताः सूर्यमाश्रिताः ॥ 7.1.128.१० ॥  
भक्त्या तु पुरुषैः पूजा कृता दूर्वाङ्कुरैरपि ॥  
भानुर्ददाति हि फलं सर्वयज्ञैः सुदुर्लभम् ॥ ११ ॥  
तस्मात्सर्वप्रयत्नेन सूर्यमेवाभिपूजयेत् ॥  
जनकादयो यथा सिद्धिं गता भानुं प्रपूज्य च ॥ १२ ॥  
सर्वात्मा सर्वलोकेशो देवदेवः प्रजापतिः ॥  
सूर्य एव त्रिलोकस्य मूलं परमदैवतम् ॥ १३ ॥  
वसन्ते कपिलः सूर्यो ग्रीष्मे काञ्चनसप्रभः ॥  
श्वेतवर्णश्च वर्षासु पाण्डुः शरदि भास्करः ॥ १४ ॥  
हेमन्ते ताम्रवर्णस्तु शिशिरे लोहितो रविः ॥  
एवं वर्णविशेषेण ध्यायेत्सूर्यं यथाक्रमम् ॥ १५ ॥  
पूजयित्वा विधानेन यतात्मा संयतेन्द्रियः ॥  
पठेन्नामसहस्रं तु सर्वपातकनाशनम् ॥ ॥ १६ ॥  
॥ देव्युवाच ॥ ॥  
नाम्नां सहस्रं मे ब्रूहि प्रसादाञ्छङ्कर प्रभो ॥  
तुल्यं नामसहस्रस्य किमप्यन्यत्प्रकीर्तय ॥ १७ ॥  
॥ ॥ ईश्वर उवाच ॥ ॥  
अलं नामसहस्रेण पठस्वैवं शुभं स्तवम् ॥  
यानि गुह्यानि नामानि पवित्राणि शुभानि च ॥  
तानि ते कीर्तयिष्यामि प्रयत्नादवधारय ॥ १८ ॥  
विकर्तनो विवस्वांश्च मार्तण्डो भास्करो रविः ॥  
लोकप्रकाशकः श्रीमाँल्लोकचक्षुर्ग्रहेश्वरः ॥ १९ ॥  
लोकसाक्षी त्रिलोकेशः कर्त्ता हर्त्ता तमिस्रहा ॥  
तपनस्तापनश्चैव शुचिः सप्ताश्ववाहनः ॥ 7.1.128.२० ॥  
गभस्तिहस्तो ब्रह्मा च सर्वदेवनमस्कृतः ॥  
एकविंशतिरित्येष स्तव इष्टो महात्मनः ॥ २१ ॥  
शरीरारोग्यदश्चैव धनवृद्धियशस्करः ॥  
स्तवराज इति ख्यातस्त्रिषु लोकेषु विश्रुतः ॥ ॥ २२ ॥  
यश्चानेन महादेवि द्वे सन्ध्येऽस्तमनोदये ॥  
स्तौत्यर्कं प्रयतो भूत्वा सर्वपापैः प्रमुच्यते ॥  
सर्वकामसमृद्धात्मा सूर्यलोकं स गच्छति ॥ २३ ॥  
इत्येवं कथितं देवि माहात्म्यं सागरार्कजम् ॥  
श्रुतं दुःखौघशमनं महापातकनाशनम् ॥ २४ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सागरादित्यमाहात्म्यवर्णनन्नामाष्टाविंशत्युत्तरशततमोऽध्यायः ॥ ॥ १२८ ॥