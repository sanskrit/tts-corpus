+++
title = "१२१ जामदग्न्येश्वरमाहात्म्यवर्णनम्-"

+++
॥ ईश्वर उवाच ॥ ॥  
ततो गच्छेन्महादेवि रामेश्वरमनुत्तमम् ॥  
जामदग्न्येन रामेण स्वयं तत्र प्रतिष्ठितम् ॥ १ ॥  
गोपीश्वराच्च वायव्ये धनुषां त्रिंशकेऽन्तरे ॥  
स्थितं महाप्रभावं हि लिङ्गं पातकनाशनम् ॥ २ ॥  
यदा रामेण देवेशि जमदग्निसुतेन वै ॥  
कृतो मातृवधो घोरः पितुराज्ञानुवर्तिना ॥ ३ ॥  
तदा मनसि सन्तापं कृत्वा निर्वेदमागतः ॥  
ततः प्रसन्नतां यातो जमदग्निर्महातपाः ॥ ४ ॥  
ददौ वरं ततस्तुष्टो रेणुकायाश्च जीवितम् ॥  
एवं यद्यपि सा तत्र जीविता वरवर्णिनी ॥ ५ ॥  
तथापि सघृणो देवि जामदग्न्यो महाप्रभः ॥  
प्रभासं क्षेत्रमासाद्य तपश्चक्रे ततोऽद्भुतम् ॥ ६ ॥  
प्रतिष्ठाप्य महादेवं शङ्करं लोकशङ्करम् ॥  
दिव्यं वर्षशतं साग्रं ततस्तुष्टो महेश्वरः ॥ ७ ॥  
ददौ तस्येप्सितं सर्वं स्वयं तत्रैव संस्थितः ॥  
ततः कृतार्थतां प्राप्तो जामदग्न्यो महाऋषिः ॥ ८ ॥  
त्रिःसप्तकृत्वः पृथिवीं जित्वा हत्वा च क्षत्रियान् ॥  
कृत्वा पञ्चनदं तत्र कुरुक्षेत्रे महामनाः ॥ ९ ॥  
रक्तैः सम्पूर्णतां नीत्वा क्षत्रियाणां वरानने ॥  
आनृण्यं समनु प्राप्तः पितॄणां यो महाबलः ॥ 7.1.121.१० ॥  
एवं क्षत्त्रान्तकं कृत्वा दत्त्वा विप्रेषु मेदिनीम् ॥  
कृतार्थतामनुप्राप्तस्त्रैलोक्ये ख्यातपौरुषः ॥ ११ ॥  
तेन तत्स्थापितं लिङ्गं क्षेत्रे प्राभासिके शुभे ॥  
यस्तं पूजयते भक्त्या पापयुक्तोऽपि मानवः ॥  
स मुक्तः पातकैः सर्वैर्याति लोकमुमापतेः ॥ १२ ॥  
ज्येष्ठकृष्णचतुर्दश्यां जागृयात्तत्र यो नरः ॥  
सोऽश्वमेधफलं प्राप्य मोदते दिवि देववत् ॥ १३ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये जामदग्न्येश्वरमाहात्म्यवर्णनम्- नामैकविंशत्युत्तरशततमोऽध्यायः ॥ १२१ ॥