+++
title = "२०० कामकुण्डमाहात्म्यवर्णनम्"

+++
॥ ईश्वर उवाच ॥ ॥  
एवं विध्वंसिते यज्ञे गतास्ते ब्राह्मणा गृहम् ॥  
अप्राप्तकामना देवि ये चान्ये तत्र वै गताः ॥ १ ॥  
हरोऽपि विगतामर्षः कैलासं पर्वतं गतः ॥ २ ॥  
एतस्मिन्नेव काले तु तारकोनाम दानवः ॥  
उत्पन्नः स महाबाहुर्देवानां बलदर्पहा ॥ ३ ॥  
तेन इन्द्रादिकान्सर्वान्सुराञ्जित्वा महाहवे ॥  
स्वर्गः स्वैर्व्यापितो देवि ब्रह्मलोकं ततो गताः ॥  
ऊचुः सुरा दुःखयुक्ता ब्रह्माणं पर्वतात्मजे ॥ ४ ॥  
तारकेण सुरश्रेष्ठ स्वर्गान्निर्वासिता वयम् ॥  
स्वयमिन्द्रः समभवद्वसवोऽन्ये तथा कृताः ॥ ५ ॥  
रुद्राः साध्यास्तथा विश्वे अश्विनौ मरुतस्तथा ॥  
आदित्याश्च वधोपायं तस्माद्वद पितामह ॥ ६ ॥  
॥ ब्रह्मोवाच ॥ ॥  
अवध्यः स तु सर्वेषां देवानामिति मे मतिः ॥  
ऋते तु शाङ्करं तेजो नान्येन विनिपात्यते ॥  
तस्माद्गच्छत भद्रं वो देवदेवं महेश्वरम् ॥ ७ ॥  
तस्य भार्या मृता पूर्वं जाता हिमवतो गृहे ॥  
तस्यां च जायते पुत्रः स हनिष्यति तारकम् ॥  
तस्मात्प्रसादयध्वं वै तदर्थं शूलपाणिनम् ॥ ८ ॥  
ततो देवैः समादिष्टः कामदेवो वरानने ॥  
मृतभार्यं हरं गत्वा ततः पीडय सायकैः ॥ ९ ॥  
येनासौ कामसन्तप्तो भार्यार्थं यत्नवान्भवेत् ॥६  
अयं गच्छतु ते भ्राता वसन्तश्च मनोहरः ॥ 7.1.200.१० ॥  
स तथेति प्रतिज्ञाय कैलासं पर्वतं गतः ॥  
ततो दृष्ट्वा महादेवः कामदेवं धृतायुधम् ॥ ११ ॥  
वसन्तसहितं देवि रुद्रोऽन्धकनिषूदनः ॥  
गङ्गाद्वारमनुप्राप्य अपश्यद्यावदग्रतः ॥ १२ ॥  
दत्तायुधं कामदेवं दुद्रुवे स भयात्पुनः ॥  
ततो वाराणसीं गत्वा नैमिषं पुष्करं तथा ॥ १३ ॥  
श्रीकण्ठं रुद्रकोटिं च कुरुक्षेत्रं गयां तथा ॥  
ज्वालामार्गं प्रयागं च विशालामर्बुदं शुभम् ॥ १४ ॥  
बहून्वर्षगणानेवं भ्रमन्स धरणीतले ॥  
कामदेवभयाद्देवि देवदेवो महेश्वरः ॥ १५ ॥  
अवैक्षत तदा कामं विस्फार्य नयनं तदा ॥  
तृतीयं देवदेवेशि देवदेवस्त्रिलोचनः ॥ १६ ॥  
तस्य तं वीक्षमाणस्य सञ्जाताः पावकार्चिषः ॥  
ताभिः स धनुषा युक्तो भस्मसात्समपद्यत ॥ १७ ॥  
तं दग्ध्वा भगवाञ्छम्भुर्गत्वा रोषस्य निर्णयम् ॥  
निवासमकरोत्तत्र क्षेत्रे प्राभासिके शुभे ॥ १८ ॥  
तस्मिन्दग्धे तदा कामे रतिः शोकपरायणा ॥  
विललाप सुदुःखार्ता पतिभक्तिपरायणा ॥ १९ ॥  
हा नाथनाथ भोः स्वामिन्किं जहासि पतिव्रताम् ॥  
पतिव्रतां पतिप्राणां कस्मान्मां त्यजसि प्रभो ॥ 7.1.200.२० ॥  
एवं विलपतीं तां तु वागुवाचाशरीरिणी ॥  
मा त्वं रुद विशालाक्षि पुनरेव पतिस्तव ॥ २१ ॥  
प्रसादाद्देवदेवस्य उच्छ्वास्यति शिवस्य तु ॥  
एतां वाचं रतिः श्रुत्वा ततः स्वस्था बभूव ह ॥ २२ ॥  
ततो देवाः शिवं नत्वा प्रार्थयामासुरीश्वरि ॥  
कलत्रसङ्ग्रहं देव कुरु कार्यार्थसङ्ग्रहे ॥ २३ ॥  
एष कामस्त्वया दग्धः क्रोधेन महता स्वयम् ॥  
विना तेन विभो नष्टा सृष्टिर्वै धरणीतले ॥ २४ ॥  
॥ भगवानुवाच ॥ ॥  
एष कामो मया दग्धः क्रोधेन सुरसत्तमाः ॥  
तस्मादनङ्ग एवैष प्रजासु प्रचरिष्यति ॥  
तद्वीर्यस्तत्प्रभावश्च विना देहं भविष्यति ॥ २५ ॥  
॥ देवा ऊचुः ॥ ॥  
भगवन्कुरु पूर्वं त्वं संस्मरस्व रतीश्वरम् ॥  
हिताय सर्व लोकानां यथा नः प्रत्ययो भवेत् ॥ २६ ॥  
ततः स स्मृतवान्कामं स्वयं देवो महेश्वरः ॥  
ततस्तच्छाश्वतं लिङ्गं समुत्तस्थौ महीतले ॥ २७ ॥  
कृतस्मरः पुनस्तत्र अनङ्गो बलवांस्तथा ॥  
तेनोढा शैलजा तेन शङ्करेण महात्मना ॥ २८ ॥  
जातः स्कन्दः सुरश्रेष्ठस्तारको येन सूदितः ॥  
पतितेनैव लिङ्गेन यस्माच्चैव कृतस्मरः ॥ २९ ॥  
तस्मात्कृतस्मरो लोके कीर्त्यते स महीतले ॥  
तं दृष्ट्वा न जडो नान्धो नासुखी न च दुर्भगः ॥  
जायते तु कदा मर्त्यो न दरिद्रो न रोगवान् ॥ 7.1.200.३० ॥  
एवं ते सर्वमाख्यातं यन्मां त्वं परिपृच्छसि ॥  
दग्धो यथा स्मरः पूर्वं पुनर्वीर्यान्वितः स्थितः ॥ ३१ ॥  
॥ ईश्वर उवाच ॥ ॥  
तत्रैव संस्थितं कुण्डं दक्षिणेन कृतस्मरात् ॥  
कामकुण्डेति वै नाम यत्रोद्भूतः पुनः स्मरः ॥ ३२ ॥  
अनङ्गरूपी देव्यत्र स्नानाद्वै रूपवान्भवेत् ॥  
इक्षवस्तत्र वै देयाः सुवर्णं गास्तथैव च ॥  
वस्त्राणि चैव विधिवद्ब्राह्मणे वेदपारगे ॥३३॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये कामकुण्डमाहात्म्यवर्णनन्नाम द्विशततमोऽध्यायः ॥ २०० ॥