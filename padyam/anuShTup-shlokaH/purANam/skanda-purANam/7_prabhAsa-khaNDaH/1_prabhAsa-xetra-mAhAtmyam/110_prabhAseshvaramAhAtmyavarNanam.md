+++
title = "११० प्रभासेश्वरमाहात्म्यवर्णनम्"

+++
॥ ईश्वर उवाच ॥ ॥  
ततो गच्छेद्वरारोहे प्रभासेश्वरमुत्तमम् ॥  
गौरीतपोवनाद्देवि पश्चिमे समुदाहृतम् ॥१॥  
धनुषां सप्तके देवि नातिदूरे व्यवस्थितम् ॥  
स्थापितं तन्महालिङ्गं वसूनामष्टमेन हि ॥ २ ॥  
प्रभास इति नाम्ना हि शिवपूजारतेन वै ॥  
स पुत्रकामो देवेशि प्रभासक्षेत्रमागतः ॥३॥  
प्रतिष्ठाप्य महालिङ्गं चचार विपुलं तपः ॥  
आग्नेयमिति विख्यातं दिव्याब्दानां शतं प्रिये ॥ ४ ॥  
ततस्तस्य महादेवि सम्यक्छ्रद्धान्वि तस्य वै ॥  
तुतोष भगवान्रुद्रो ददौ यन्मनसीप्सितम् ॥५॥  
बृहस्पतेस्तु भगिनी भुवना ब्रह्मवादिनी ॥  
प्रभासस्य तु सा भार्या वसूनामष्टमस्य च ॥ ॥६॥  
विश्वकर्मा सुतस्तस्याः सृष्टिकर्ता प्रजापतिः॥  
देवानां तक्षको विद्वान्मनोर्मातामहः स्मृतः ॥७॥  
तक्षकः सूर्यबिम्बस्य तेजसः शातनो महान्॥  
एवं तस्याऽभवत्पुत्रो वसूनामष्टमस्य वै ॥ ८ ॥  
प्रभासनाम्नो देवेशि तल्लिङ्गाराधनोद्यतः ॥  
इति ते कथितं देवि प्रभासेश्वरसूचकम् ॥ ९ ॥  
माहात्म्यं सर्वपापघ्नं सर्वकामप्रदं शुभम् ॥  
यस्तं पूजयते भक्त्या सम्यक्छ्रद्धासमन्वितः ॥ 7.1.110.१० ॥  
भूमिशायी निराहारो जपन्वै शतरुद्रियम् ॥  
माघे मासि चतुर्दश्यां स्नात्वा सागरसङ्गमे ॥ ११ ॥  
पञ्चामृतेन संस्नाप्य पूजयित्वा विधानतः ॥ १२ ॥  
य एवं कुरुते देवि सम्यग्यात्रामहोत्सवम् ॥  
स मुक्तः पातकैः सर्वैः सर्वकामैः समृद्ध्यते ॥  
वृषस्तत्रैव दातव्यः सम्यग्यात्राफलेप्सुभिः ॥ १३ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये प्रभासेश्वरमाहात्म्यवर्णनन्नाम दशोत्तरशततमोऽध्यायः ॥ ११० ॥