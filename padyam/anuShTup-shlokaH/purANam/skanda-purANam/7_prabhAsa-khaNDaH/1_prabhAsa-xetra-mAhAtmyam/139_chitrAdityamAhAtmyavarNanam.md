+++
title = "१३९ चित्रादित्यमाहात्म्यवर्णनम्"

+++
॥ ईश्वर उवाच ॥ ॥  
ततो गच्छेन्महादेवि चित्रादित्यमनुत्तमम् ॥  
तस्यैव दक्षिणे भागे व्रह्मकुण्डसमीपतः ॥ १ ॥  
महाप्रभावो देवेशि सर्वदारिद्र्यनाशनः ॥  
मित्रो नाम पुरा देवि धर्मात्माऽभूद्धरातले ॥  
कायस्थः सर्वभूतानां नित्यं भूतहिते रतः ॥ २ ॥  
तस्यापत्यद्वयं जज्ञ ऋतुकालाभिगामिनः ॥  
पुत्रः परमतेजस्वी चित्रोनाम वरानने ॥ ३ ॥  
तथा चित्राऽभवत्कन्या रूपाढ्या शीलमण्डना ॥ ४ ॥  
आभ्यां तु जातमात्राभ्यां मित्रः पञ्चत्वमेयिवान् ॥  
अथ तस्य वरा भार्या सह तेनाग्निमाविशत् ॥ ५ ॥  
अथ तौ बालकौ दीनावृषिभिः परिपालितौ ॥  
वृद्धिं गतौ महारण्ये बालावेव स्थितौ व्रते ॥ ६ ॥  
प्रभासं क्षेत्रमासाद्य तपः परममास्थितौ ॥  
प्रतिष्ठाप्य महा देवं भास्करं वारितस्करम् ॥ ७ ॥  
पूजयामास धर्मात्मा धूपमाल्यानुलेपनैः ॥  
वसिष्ठकथितैश्चैव ह्यष्टषष्टिसमन्वितैः ॥  
नामभिः सूर्यदेवेशं तुष्टाव प्राञ्जलिः प्रभुम् ॥ ८ ॥  
॥ चित्र उवाच ॥ ॥  
प्रणम्य शिरसा देवं भास्करं गगनाधिपम् ॥  
आदिदेवं जगन्नाथं पापघ्नं रोगनाशनम् ॥ ९ ॥।  
सहस्राक्षं सहस्रांशुं सहस्रकिरणद्युतिम् ॥ 7.1.139.१० ॥  
तमहं संस्तविष्यामि सम्पृक्तं गुह्यनामभिः ॥  
मुण्डीरस्वामिनं प्रातर्गङ्गासागरसङ्गमे ॥  
कालप्रियं तु मध्याह्ने यमुनातीरमाश्रितम् ॥ ११ ॥  
मूलस्थानं चास्तमने चन्द्रभागातटे स्थितम्॥  
यत्र साम्बः स्वयं सिद्ध उपवासपरायणः ॥१२॥  
वाराणस्यां लोहिताक्षं गोभिलाक्षे बृहन्मुखम् ॥  
प्रयागेषु प्रतिष्ठानं वृद्धादित्यं महाद्युतिम् ॥१३॥  
कोट्यक्षे द्वादशादित्यं गङ्गादित्यं चतुर्घटे ॥  
नैमिषे चैव गोघ्ने च भद्रं भद्रपुटे स्थितम् ॥१४॥  
जयायां विजयादित्यं प्रभासे स्वर्णवेतसम् ॥  
कुरुक्षेत्रे च सामन्तं त्रिमन्त्रं च इलावृते ॥१५॥  
महेन्द्रे क्रमणादित्यमृणे सिद्धेश्वरं विदुः ॥  
कौशाम्ब्यां पद्मबोधं च ब्रह्मबाहौ दिवाकरम्॥१६॥  
केदारे चण्डकान्तिं च नित्ये च तिमिरापहम् ॥  
गङ्गामार्गे शिवद्वारमादित्यं भूप्रदी पने ॥१७॥  
हंसं सरस्वतीतीरे विश्वामित्रं पृथूदके ॥  
उज्जयिन्यां नरद्वीपं सिद्धायाममलद्युतिम् ॥१८॥  
सूर्यं कुन्तीकुमारे च पञ्चनद्यां विभावसुम् ॥।  
मथुरायां विमलादित्यं सञ्ज्ञादित्यं तु सञ्ज्ञिके ॥ १९ ॥  
श्रीकण्ठे चैव मार्तण्डं दशार्णे दशकं स्मृतम् ॥  
गोधने गोपतिं देवं कर्णं चैव मरुस्थले ॥7.1.139.२०॥।  
पुष्पं देवपुरे चैव केशवार्कं तु लोहिते ॥  
वैदिशे चैव शार्दूलं शोणे वारुणवासिनम् ॥ २१ ॥  
वर्धमाने च साम्बाख्यं कामरूपे शुभङ्करम् ॥  
मिहिरं कान्यकुब्जे च मन्दारं पुण्यवर्धने ॥ २२ ॥  
गन्धारे क्षोभणादित्यं लङ्कायाममरद्युतिम् ॥  
कर्णादित्यं च चम्पायां प्रबोधे शुभदर्शिनम् ॥ २३ ॥  
द्वारा वत्यां तु पार्वत्यं हिमवन्ते हिमापहम् ॥  
महातेजं तु लौहित्ये अमलाङ्गे च धूजटिम् ॥ २४ ॥  
रोहिके तु कुमाराख्यं पद्मायां पद्मसम्भवम्॥  
धर्मादित्यं तु लाटायां मर्द्दके स्थविरं विदुः ॥ २५ ॥  
सुखप्रदं तु कौबेर्यां कोसले गोपतिं तथा ॥  
कौङ्कणे तु पद्मदेवं तापनं विन्ध्यपर्वते ॥ २६ ॥  
त्वष्टारं चैव काश्मीरे चरित्रे रत्नसम्भवम् ॥  
पुष्करे हेमगर्भस्थं विद्यात्सूर्यं गभस्तिके ॥ २७ ॥  
प्रकाशायां तु मुज्झालं तीर्थग्रामे प्रभाकरम् ॥  
काम्पिल्ये रिल्लकादित्यं धनके धनवासिनम् ॥२८॥  
अनलं नर्मदातीरे सर्वत्र गमनाधिकम्॥  
अष्टषष्टिं तु देवस्य भास्करस्यामितद्युतेः ॥ २९ ॥  
प्रातरुत्थाय वै नित्यं शक्तिमाञ्छुचिमान्नरः ॥  
यः पठेच्छृणुयाद्वापि सर्वपापैः प्रमुच्यते ॥ 7.1.139.३० ॥  
राज्यार्थी लभते राज्यं धनार्थी लभते धनम् ॥  
पुत्रार्थी लभते पुत्रान्सौख्यार्थी लभते सुखम् ॥ ३१ ॥  
रोगार्तो मुच्यते रोगाद्बद्धो मुच्येत बन्धनात् ॥  
यान्यान्प्रार्थयते कामांस्तांस्तान्प्राप्नोति मानवः ॥३२॥ ॥  
॥ ईश्वर उवाच ॥ ॥  
एवं च स्तुवतस्तस्य चित्रस्य विमलात्मनः ॥  
ततस्तुष्टः सहस्रांशुः कालेन महता विभुः ॥ ३३ ॥  
अब्रवीद्वत्स भद्रं ते वरं वरय सुव्रत ॥ ३४ ॥  
सोऽब्रवीद्यदि मे तुष्टो भगवंस्तीक्ष्णदीधितेः ॥  
प्रौढत्वं सर्वकार्येषु नय मां ज्ञानितां तथा ॥ ३५ ॥  
तत्तथेति प्रति ज्ञातं सूर्येण वरवर्णिनि ॥  
ततः सर्वज्ञतां प्राप्तश्चित्रो मित्रकुलोद्भवः ॥३६॥  
तं ज्ञात्वा धर्मराजस्तु बुद्ध्या परमया युतम्॥  
चिन्तयामास मेधावी लेख कोऽयं भवेद्यदि ॥ ३७ ॥  
ततो मे सर्वसिद्धिः स्यान्निर्वृतिश्च परा भवेत् ॥  
एवं चिन्तयतस्तस्य धर्मराजस्य भामिनि॥३८॥  
अग्नितीर्थे गते चित्रे स्ना नार्थं लवणाम्भसि ॥  
स तत्र प्रविशन्नेव नीतस्तु यमकिङ्करैः ॥३९॥  
सशरीरो महादेवि यमादेशपरायणैः ॥  
स चित्रगुप्तनामाऽभूद्विश्वचारित्रलेखकः ॥ 7.1.139.४० ॥  
चित्रादित्येतिनामाऽभूत्ततो लोके वरानने ॥ ४१ ॥  
सप्तम्यां नियताहारो यस्तं पूजयते नरः ॥  
सप्त जन्मानि दारिद्र्यं न दुःखं तस्य जायते ॥४२॥  
तत्रैव चाश्वो दातव्यः सकोषं खड्गमेव च ॥  
हिरण्यं चैव विप्राय एवं यात्राफलं लभेत् ॥४३॥  
इति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये चित्रादित्यमाहात्म्यवर्णनन्नामैकोनचत्वारिंशदुत्तरशततमोऽध्यायः ॥१३९॥।