+++
title = "०८१ श्रीदैत्यसूदनमाहात्म्यवर्णनम्"

+++
॥ ईश्वर उवाच ॥ ॥  
ततो गच्छेन्महादेवि देवेशं दैत्यसूदनम् ॥  
पापघ्नं सर्वजन्तूनां प्रभासक्षेत्रवासिनाम् ॥ १ ॥  
अनादियुगसंस्थानं सर्व कामप्रदं शुभम्॥  
संसारसागरे घोरे स्थितं नौरिव तारणे ॥ २ ॥  
अन्ये सर्वेऽपि नश्यन्ति कल्पान्ते ब्रह्मणो दिने ॥  
एतानि मुक्त्वा देवेशि न्यग्रोधं सप्त कल्पगम ॥३॥  
कल्पवृक्षं तथाऽगारं वैडूर्यं पर्वतोत्तमम्॥  
श्रीदैत्यसूदनं देवं मार्कण्डेयं महामुनिम्॥४॥  
अक्षयाश्चाव्ययाश्चैते सप्तकल्पानि सुन्दरि ॥  
देवि किं बहुनोक्तेन वर्णितेन पुनःपुनः ॥ ५ ॥  
श्रीदैत्यसूदनाद्देवि नान्यास्ति भुवि देवता ॥  
यवाकारं तु तस्यैव क्षेत्रपातकनाशनम्॥ ६ ॥  
सेवितं चर्षिभिः सिद्धैर्यक्षविद्याधरोरगैः ॥  
तस्य सीमां प्रवक्ष्यामि विष्णुक्षेत्रस्य भामिनि ॥ ७ ॥  
पूर्वे यमेश्वरं यावच्छ्रीसोमेशं तु पश्चिमे ॥  
उत्तरे तु विशालाक्षी दक्षिणे सरितां पतिः ॥ ८ ॥  
एतत्क्षेत्रं यवाकारं वैष्णवं पापनाशनम् ॥९॥  
अत्र क्षेत्रे मृता ये तु पापिनोऽपि नरा ध्रुवम् ॥  
स्वर्गं गच्छन्ति ते सर्वे सन्तः सुकृतिनो यथा ॥7.1.81.१०॥  
अत्र दत्तं हुतं जप्तं तपस्तप्तं कृतं हि यत् ॥  
तत्सर्वं चाक्षयं प्रोक्तं सप्तकल्पावधि प्रिये ॥ ११ ॥  
तत्रैकमपि यो देवि ब्राह्मणं भोजयिष्यति ॥  
विधिना विष्णुमुद्दिश्य कोटिर्भवति भोजिता ॥ १२ ॥  
तत्रोपवासं यः कुर्यान्नरो भक्तिसमन्वितः ॥  
एकेनैवोपवासेन उपवासायुतं फलम् ॥  
चक्रतीर्थे नरः स्नात्वा सोपवासो जितेन्द्रियः ॥ १३ ॥  
द्वादश्यां कार्त्तिके मासि दद्याद्विप्रेषु काञ्चनम् ॥  
विष्णुं सम्पूज्य विधिवन्मुच्यते सर्वपातकैः ॥ १४ ॥  
॥ देव्युवाच ॥ ॥  
दैत्यसूदननामेति कथं तस्य प्रकीर्तितम् ॥  
कस्मिन्काले तु देवेश तन्मे विस्तरतो वद ॥ १५ ॥  
॥ ईश्वर उवाच ॥ ॥  
शृणु देवि प्रवक्ष्यामि माहात्म्यं पापनाशनम् ॥  
दैत्यसूदनदेवस्य पुरा वृत्तं महोदयम् ॥ १६ ॥  
देवि तस्यैव नामानि कल्पेकल्पे भवन्ति वै॥  
अनादिनिधनान्येव सम्भवन्ति पुनःपुनः॥१७॥  
पूर्वकल्पे श्रिया वृत्तो वामनस्तु द्वितीयके॥  
वज्राङ्गस्तु तृतीये वै तुरीये कमलाप्रियः॥१८॥  
पञ्चमे दुःखहर्त्ता च षष्ठे तु पुरुषोत्तमः॥  
श्रीदैत्यसूदनो देवः कल्पे वै सप्तमे स्मृतः॥१९॥  
तस्यैव नाम चोत्पत्तिं कथयामि यथार्थतः ॥ 7.1.81.२० ॥  
पुरा देवासुरे युद्धे दानवैर्देवकण्टकैः ॥  
निर्जिता देवताः सर्वे जग्मुस्ते शरणं हरिम् ॥  
क्षीरोदवासिनं देवमस्तुवन्प्रणताः स्थिताः ॥ २१ ॥  
॥ देवा ऊचुः॥ ॥  
जय देव जगन्नाथ दैत्यासुरविमर्द्दन ॥  
वाराहरूपमास्थाय उद्धृता वसुधा त्वया ॥ २२ ॥  
उद्धृता मत्स्यरूपेण वेदा उदधिमध्यतः ॥  
कूर्मरूपी तथा भूत्वा क्षीरोदार्णवमन्थनम् ॥ २३ ॥  
कृत्वा त्वया जगन्नाथ उद्धृता श्रीर्नमो ऽस्तु ते ॥  
श्रीपतिः श्रीधरो देव आर्त्तानामर्तिनाशनः ॥ २४ ॥  
बलिर्वामनरूपेण त्वया बद्धोऽसुरारिणा ॥  
हिरण्याक्षो महादैत्यो हिरण्यकशिपुर्हतः ॥ २५ ॥  
नारसिंहेन रूपेण अन्तरिक्षे धृतस्त्वया ॥  
देवमूल महादेव उद्धृतं भुवनं त्वया ॥ २६ ॥  
त्वया विना जगन्नाथ भुवनं निष्प्रभी कृतम् ॥  
सूर्येणेव तु विक्रान्तं तमोभिरिव दानवैः ॥ २७ ॥  
श्रुत्वा स्तोत्रमिदं देवि विष्णुः कमललोचनः ॥  
उवाच देवान्ब्रह्माद्यान्क्षीरोदार्णव बोधितः ॥ २८ ॥  
भयं त्यजध्वं वै देवा दानवान्प्रति सर्वथा ॥  
अचिरेणैव कालेन घातयिष्यामि दानवान् ॥ २९ ॥  
एवमुक्त्वाथ तैः सार्द्धमा जगाम जनार्द्दनः ॥  
दानवान्घातयामास स चक्रेण पृथक्पृथक् ॥ 7.1.81.३० ॥  
भयार्त्ता दानवाः सर्वे पलायनपरायणाः ॥  
प्रभासं क्षेत्रमासाद्य समुद्राभिमुखा भवन्॥ ३१ ॥  
नश्यमानास्ततो दृष्ट्वा दैत्यान्दैत्यविनाशनम् ॥  
सञ्जघ्ने तान्स चक्रेण निःशेषान्सर्वदानवान् ॥ ३२ ॥  
हतेषु सर्वदैत्येषु देवब्राह्मणतापसैः ॥  
कल्याणमभवत्तत्र जगत्स्वस्थमनाकुलम् ॥ ३३ ॥  
तत्प्रभृत्येव देवस्य दैत्यसूदननाम तत् ॥  
एतन्माहात्म्यमतुलं कथितं तव सुन्दरि ॥  
दैत्यसूदनदेवस्य महाभाग्यं महोदयम् ॥ ३४ ॥  
तं दृष्ट्वा न जडो नान्धो न दरिद्रो न दुःखितः ॥  
जायते सप्त जन्मानि सत्यंसत्यं वरानने ॥ ३५ ॥  
श्रवणद्वादशीं पुण्यां रोहिण्यां चाष्टमीं शुभाम् ॥  
शयनोत्थापनीं चैव नरः कृत्वा प्रयत्नतः ॥ ३६ ॥  
एकैकेनोप वासेन उपवासायुतं फलम् ॥  
लभते नात्र सन्देहो दैत्यसूदनसन्निधौ ॥ ३७ ॥  
चण्डालः श्वपचो वापि तिर्यग्योनिगतोऽपि वा ॥  
प्राणत्यागे कृते तस्मिन्नाच्युतं लोकमाप्नुयात् ॥ ३८ ॥  
कार्तिक्यां चैव वैशाख्यां मासमेकमुपोषयेत् ॥  
दैत्यसूदनमध्यस्थः सम्यक्छ्रद्धासमन्वितः ॥ ३९ ॥।  
एकैकेनोपवासेन कोटिकोटि पृथक्पृथक् ॥  
लभते तत्फलं सर्वं विष्णुक्षेत्रप्रभावतः ॥ 7.1.81.४० ॥  
दीपं ददाति यस्तत्र मासं वा पक्षमेव वा ॥  
एकैक दीपदानेन कोटिदीपफलं लभेत् ॥ ४१ ॥  
पञ्चामृतेन संस्नाप्य देवदेवं चतुर्भुजम् ॥  
एकादश्यां निराहारः पूजयित्वाऽच्युतो भवेत् ॥ ४२ ॥  
चातुर्मास्यं विधानेन दैत्यसूदनसन्निधौ ॥  
नियमेन क्षिपेद्यस्तु तस्य तुष्यति केशवः ॥ ४३ ॥  
अन्यक्षेत्रेषु यत्कृत्वा चातुर्मास्यानि कोटिशः ॥  
तत्फलं लभते सर्वं दैत्यसूदनदर्शनात् ॥ ४४ ॥  
ब्रह्माण्डं सकलं दत्त्वा यत्पुण्यफलमाप्नुयात् ॥  
तत्पुण्यं लभते सर्वं दैत्यसूदनदर्शनात्॥ ४५॥  
एकादश्यां तु यस्तत्र कुरुते जागरं नरः ॥  
गीतनृत्यैस्तथा वाद्यैः प्रेक्षणीयैस्तथाविधैः ॥  
स याति वैष्णवं लोकं यं गत्वा न निवर्त्तते ॥ ४६ ॥  
हत्याऽयुतानीह सुसञ्चितानि स्तेयानि रुक्मस्य न सन्ति सङ्ख्या ॥  
निहन्ति केनापि पुरा कृतानि सर्वाणि भद्रा निशि जागरेण ॥ ४७॥  
मार्गा न ते प्रेतपुरी न दूता वनं च तत्खेचरखड्गपत्रम् ॥  
स्वप्ने न पश्यन्ति च ते मनुष्या येषां गता जागरणेन भद्रा ॥ ४८ ॥  
कन्यासहस्रं विधिवद्ददाति रत्नैरलङ्कृत्य स्वधर्मबुद्ध्या ॥  
गवां सहस्रं कुरुजाङ्गले तु तेषां परं जागरणेन विष्णोः ॥ ४९ ॥  
कृत्वा चैवोपवासं च योऽश्नाति द्वादशीदिने ॥  
नैवेद्यं तुलसीमिश्रं हत्याकोटिविनाशनम् ॥ 7.1.81.५० ॥  
इति ते कथितं देवि माहात्म्यं पापनाशनम् ॥  
दैत्यसूदनदेवस्य किमन्यत्परिपृच्छसि ॥ ॥ ५१ ॥  
पीतवस्त्राणि देवस्य गां हिरण्यं च दापयेत् ॥  
स्नात्वा चक्रवरे तीर्थे मुच्यते सर्वपातकात् ॥ ५२ ॥  
इति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्डे प्रथमेप्रभासक्षेत्रमाहात्म्ये श्रीदैत्यसूदनमाहात्म्यवर्णनन्नामैकाशीतितमोऽध्यायः ॥ ८१ ॥ ॥ ॥