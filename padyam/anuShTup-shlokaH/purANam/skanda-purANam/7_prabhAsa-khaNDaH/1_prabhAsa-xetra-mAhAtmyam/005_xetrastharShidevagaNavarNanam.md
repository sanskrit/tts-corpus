+++
title = "००५ क्षेत्रस्थर्षिदेवगणवर्णनम्"

+++
॥ सूत उवाच ॥ ॥  
इत्येवमुक्ते विप्रेन्द्रा शङ्करेण महात्मना ॥  
पुनः पप्रच्छ सा देवी हर्षसम्पूर्णमानसा ॥ १ ॥  
॥ देव्युवाच ॥ ॥  
देवदेव जगन्नाथ सर्वप्राणहिताय वै ॥  
प्रभासक्षेत्रमाहात्म्यं विस्तराद्वद मे प्रभो ॥ २ ॥  
॥ ईश्वर उवाच ॥ ॥  
अन्यद्दृष्टान्तरूपं ते कथयामि यशस्विनि ॥  
येन सृष्टं महादेवि क्षेत्रमेतन्मम प्रियम् ॥ ३ ॥  
या गतिर्ध्यायतां नित्यं निःसङ्गानां च योगिनाम् ॥  
सैवं सन्त्यजतां प्राणान्प्रभासे तु परा गतिः ॥ ४ ॥  
अनेककल्पस्थायी च मार्कण्डेयो महातपाः ॥  
सोऽपि देवं विरूपाक्षं प्रभासे तु सदाऽर्चति ॥५॥  
अटित्वा सर्वतीर्थानि प्रभासं नैव मुञ्चति ॥  
दुर्वासाश्च महातेजा लिङ्गस्याराधनोद्यतः ॥  
न मुञ्चति क्षणं देवि तत्क्षेत्रं शशिमौलिनः ॥ ६ ॥  
भरद्वाजो मरीचिश्च मुनिश्चोद्दालकस्तथा ॥  
क्रतुश्चैव वसिष्ठश्च कश्यपो भृगुरेव च ॥। ७ ॥॥  
दक्षश्चैव तु सावर्णिर्यमश्चाङ्गिरसस्तथा॥ ॥  
शुको विभाण्डकश्चैव ऋष्यशृङ्गोऽथ गोभिलः ॥८॥  
गौतमश्च ऋचीकश्च अगस्त्यः शौनको महान्॥  
नारदो जमदग्निश्च विश्वामित्रोऽथ लोमशः ॥ ९ ॥  
अन्ये च ऋषयश्चैव दिव्या देवर्षयस्तथा ॥  
न मुञ्चन्ति महाक्षेत्रं लिङ्गस्याराधनोद्यताः ॥ 7.1.5.१० ॥  
अहं तत्रैव तिष्ठामि लिङ्गाराधनतत्परः ॥  
न मुञ्चामि महाक्षेत्रं सत्यंसत्यं वरानने ॥ ११ ॥  
सर्वतीर्थानि देवेशि मया दृष्टानि भूतले ॥  
प्रभासेन समं क्षेत्रं नैव दृष्टं कदाचन ॥ १२ ॥  
देवि षष्टिसहस्राणि याज्ञवल्क्यपुरस्कृताः ॥  
जपं कुर्वन्ति रुद्राणां चन्द्रभागां व्यवस्थिताः ॥ १३ ॥  
चत्वारिंशत्सहस्राणि ऋषीणामूर्द्ध्वरेतसाम् ॥  
देविकातटमाश्रित्य जपन्ति शतरुद्रियम् ॥ १४ ॥  
कोटयश्चैव पञ्चाशन्मुनीनामूर्द्ध्वरेतसाम् ॥  
उमापतिं समासाद्य लिङ्गं तत्रैव संस्थितम् ॥ १५ ॥  
रुद्राणां कोटि जाप्यं तु कृतं तत्रैव तैः पुरा ॥  
कोटिस्तत्रैव संसिद्धास्तस्मिंल्लिङ्गे न संशयः ॥१६॥  
शतं चैव सहस्राणां देवेशं शशिभूषणम् ॥  
पूजयन्ति महासिद्धा मम क्षेत्रनिषेविणः ॥१७॥  
वेदान्तेषु च यत्प्रोक्तं फलं चैव महर्षिभिः ॥  
तत्फलं सकलं तत्र चन्द्रभूषणदर्शनात् ॥ १८ ॥  
अग्नितीर्थे ऋषीणां तु कोटिः साग्रा स्थिता शुभे ॥  
रुद्रेश्वरे स्मृतं लक्षं कम्पर्द्दीशे तथैव च ॥ १९ ॥  
रत्नेश्वरे सहस्रं तु ऋषीणामूर्द्ध्वरेतसाम् ॥  
अर्कस्थले महापुण्ये कोटिः साग्रा स्थिता शुभे ॥ 7.1.5.२० ॥  
षष्टिश्चैव सहस्राणि तत्र सिद्धेश्वरे स्थिताः ॥  
सप्त चैव सहस्राणि मार्कण्डेये तु संस्थिताः ॥ २१ ॥  
सरस्वत्यां ब्रह्मकुण्डेऽसङ्ख्याता मुनयः स्मृताः ॥  
दशार्बुदसहस्राणि कोटित्रितयमेव च ॥ २२ ॥  
ऋषयस्तत्र तिष्ठन्ति यत्र प्राची सरस्वती ॥  
ब्रह्महत्या गता यत्र शङ्करस्य च तत्क्षणात् ॥ २३ ॥  
कायः सुवर्णतां प्राप कपालं पतितं करात् ॥  
ज्ञात्वैवं शङ्किना पूर्वं कृतं तत्र महातपः ॥ २४ ॥  
तुष्टः श्रीशङ्करो देवो लिङ्ग वासवरेण तु ॥  
कोटियज्ञफलं स्नाने प्राच्यां लिङ्गस्य पूजने ॥ २५ ॥  
पिण्डे गयाशतगुणममासोमयुते दिने ॥  
भूतायां पिण्डदस्तत्र कुलकोटिं समुद्धरेत् ॥ २६ ॥  
ये चात्र मलनाशाय निमङ्क्ष्यन्ति च मानवाः ॥  
दशगोदानजं पुण्यं तेषामपि भविष्यति ॥२७॥  
पादेन वा क्रीडमाना जलं लिप्सन्ति ये नरा ॥  
तेषामपि श्राद्धफलं विधिवत्सम्भविष्यति ॥  
तत्र लिङ्गानि पूज्यानि शूलभेदादिकानि तु ॥ २८ ॥  
एवं विकल्प्य लिङ्गानि अश्वमेध फलानि तु ॥  
दर्शनेनापि सर्वेषां स्पर्शाद्धि द्विगुणं फलम् ॥२९॥  
एवं तुष्टो जगन्नाथः स्थितः प्राचीवने ध्रुवम् ॥  
मनोऽपि ये करिष्यन्ति स्नानदानेषु का कथा ॥7.1.5.३॥।  
तेषां तुष्टो जगन्नाथः शङ्करो नीललोहितः ॥  
त्रिंशत्कोटिगणस्तत्र प्राचीं रक्षन्ति सर्वतः ॥३१॥  
महापापसमाचारः पापिष्ठो वाऽति किल्बिषी ॥  
घुणाक्षरमिव प्राणान्प्राच्यां मुक्त्वा शिवं व्रजेत् ॥ ३२ ॥  
दधिकम्बलदानं तु तत्र देयं द्विजोत्तमे ॥  
कथितं पापशमनं सारात्सारतरं ध्रुवम् ॥ ३३ ॥  
अधुना सम्प्रवक्ष्यामि हिरण्याश्च महोदयम् ॥  
दुर्वाससा तपस्तप्तं तत्र सूर्यः प्रतिष्ठितः ॥ ३४ ॥  
कोटिरेका तु तत्रैव ऋषीणामूर्द्ध्वरेतसाम् ॥  
चतुर्विंशतितत्त्वानामधिको बलरूपधृक् ॥ ३५ ॥  
यत्र तिष्ठति देवेशि भृगुकोटिसमन्वितः ॥  
अन्यत्र ब्राह्मणानां तु कोट्या यच्च फलं लभेत् ॥ ३६ ॥  
ब्रह्मस्थाने तथैकेन भोजितेन तु तत्फलम् ॥  
एवं ज्ञात्वा महादेवि तत्र तिष्ठामि निर्वृतः॥  
कोटिर्भिर्देवऋषिभिर्देवैः सह समावृतः ॥  
तीर्थानि तत्र तिष्ठन्ति अन्तर्भूतानि वै कलौ ॥ ३८ ॥  
तत्र क्षेत्रे महारम्ये यत्र सोमेश्वरः स्थितः॥  
मम देवि गणौ द्वौ तु विभ्रमः सम्भ्रमः परः ॥ ३९ ॥  
तौ चात्र क्षेत्रसंस्थानां लोकानां भ्रमविभ्रमैः ॥  
योजयन्ति सदा चित्तं विकल्पानैक्यसङ्कुलम् ॥ 7.1.5.४० ॥  
विनायकोपसर्गाश्च दश दोषास्तथा परे ॥  
एवं क्षेत्रं तु रक्षन्ति पापिनां दुष्टचेतसाम् ॥ ४१ ॥  
दण्डपाणिं तु ये भक्त्या पश्यन्तीह नरोत्तमाः ॥  
न तेषां जायते विघ्नं तत्र क्षेत्रनिवासिनाम् ॥ ४२ ॥  
ब्राह्मणाः क्षत्रिया वैश्याः शूद्रा वै वर्णसङ्कराः ॥  
अकामा वा सकामा वा प्रभासे ये मृताः शुभे ॥ ४३ ॥  
चन्द्रार्द्धमौलिनः सर्वे ललाटाक्षा वृषध्वजाः ॥  
शिवे मम पुरे दिव्ये जायन्ते तत्र मानवाः ॥ ४४ ॥  
यस्तत्र वसते विप्रः संयतात्मा समाहितः ॥  
त्रिकालमपि भुञ्जानो वायुभक्षसमो भवेत् ॥ ४५ ॥  
मेरोः शक्या गुणा वक्तुं द्वीपानां च गुणास्तथा ॥  
समुद्राणां च सर्वेषां शक्या वक्तुं गुणाः प्रिये ॥ ४६ ॥  
आदिदेवस्य देवेशि महेशस्य महाप्रभोः ॥  
शक्या नैव गुणा वक्तुं वर्षाकोटिशतैरपि ॥ ४७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये क्षेत्रस्थर्षिदेवगणवर्णनं नाम पञ्चमोऽध्यायः ॥ ५ ॥