+++
title = "२५६ नन्दादित्यमाहात्म्यवर्णनम्"

+++
॥ ईश्वर उवाच ॥ ॥  
ततो गच्छेन्महादेवि नन्दादित्यं समाहितः ॥  
नन्देन स्थापितं पूर्वं तत्रैवामितबुद्धिना ॥१॥  
नन्दो राजा पुरा ह्यासीत्सर्वलोकसुखप्रदः ॥  
न दुर्भिक्षं न च व्याधि नाकाले मरणं नृणाम्॥ २ ॥  
तस्मिञ्छासति धर्मज्ञे न चावृष्टिकृतं भयम् ॥  
कस्यचित्त्वथ कालस्य पूर्वकर्मानुसारतः॥ ३ ॥  
कुष्ठेन महता व्याप्तो वैराग्यपरमं गतः॥  
तेन रोगाभिभूतेन देवदेवो दिवाकरः॥  
प्रतिष्ठितो नदीतीरे स च रोगाद्विमोचितः ॥ ४ ॥  
॥ देव्युवाच ॥ ॥  
किमसौ रोगवान्राजा सार्वभौमो महीपतिः ॥  
तस्य धर्मरतस्यापि कस्माद्रोग समुद्भवः ॥ ५ ॥  
॥ईश्वर उवाच ॥ ॥  
एष धर्मसदाचारो नन्दो राजा प्रतापवान् ॥  
व्यचरत्सर्वलोकान्स विमानवरमास्थितः ॥ ६॥  
विमानं तस्य तुष्टेन दत्तं वै विष्णुना स्वयम् ॥  
कामगं वरवर्णेन बर्हिणेन विनादितम् ॥ ७ ॥  
स कदाचिन्नृपश्रेष्ठो विचरंस्तत्र संस्थितः ॥  
गतवान्मानसं दिव्यं सरो देवगणान्वितम्॥ ८ ॥  
तत्रापश्यद्बृहत्पद्मं सरोमध्यगतं सितम् ॥  
तत्र चाङ्गुष्ठमात्रं तु स्थितं पुरुषसत्तमम् ॥ ९ ॥  
रक्तवासोभिराच्छन्नं द्विभुजं तिग्मतेजसम् ॥  
तं दृष्ट्वा सारथिं प्राह पद्ममेतत्समाहर ॥7.1.256.१०॥  
इदं तु शिरसा बिभ्रत्सर्वलोकस्य सन्निधौ ॥  
श्लाघनीयो भविष्यामि तस्मादाहर मा चिरम्॥ ११ ॥  
एवमुक्तस्ततस्तेन सारथिः प्रविवेश ह ॥  
ग्रहीतुमुपचक्राम तत्पद्मं वरवर्णिनि॥  
स्पृष्टमात्रे तदा पद्मे हुङ्कारः समपद्यत॥१२॥  
राजा च तत्क्षणात्तेन शब्देन समजायत ॥  
कुष्ठी विगतवर्णश्च बलवीर्यविवर्जितः ॥ १३ ॥  
तथागतमथात्मानं दृष्ट्वा स पुरुषर्षभः ॥  
तस्थौ तत्रैव शोकार्तः किमेतदिति चिन्तयन् ॥ १४ ॥  
तस्य चिन्तयतो धीमानाजगाम महातपाः ॥  
वसिष्ठो ब्रह्मपुत्रस्तु स तं पप्रच्छ पार्थिवः ॥ १५ ॥  
एष मे भगवञ्जातो देहस्यास्य विपर्ययः ॥  
कुष्ठरोगाभिभूतात्मा नाहं जीवितुमुत्सहे ॥ १६ ॥  
उपायं ब्रूहि मे ब्रह्मन्व्याधितस्य चिकित्सितम् ॥  
उताहो व्रतमन्यद्वा दानं यज्ञमथापि वा ॥ १७ ॥  
॥ वसिष्ठ उवाच ॥ ॥  
एतद्ब्रह्मोद्भवं नाम पद्मं त्रैलोक्यविश्रुतम् ॥  
दृष्टमात्रेण चानेन दृष्टाः स्युः सर्व देवताः ॥ १८ ॥  
एतद्धि दृश्यते धन्यैः पद्मं कैः क्वापि पार्थिव ॥  
एतस्मिन्दृष्टमात्रे तु यो जलं विशते नरः ॥ १९ ॥  
सर्वपापविनिर्मुक्तः पदं निर्वाण माप्नुयात् ॥  
एष दृष्ट्वा तु ते सूतो हर्तुं तोये प्रविष्टवान् ॥ 7.1.256.२० ॥  
तव वाक्येन राजेन्द्र मृतोऽसौ रोगवान्भवेत् ॥  
ब्रह्मपुत्रोऽप्यहं तेन पश्यामि परमेश्वरम् ॥ २१ ॥  
अहन्यहनि चागच्छंस्त्वं पुनर्दृष्टवानसि ॥  
वाञ्छन्ति देवता नित्यममुं हृदि मनोरथम् ॥ २२ ॥  
मानसे ब्रह्मपद्मं तु दृष्ट्वा स्नात्वा कदा वयम् ॥  
प्राप्स्यामः परमं ब्रह्म यद्गत्वा न पुनर्भवेत्॥२३॥  
इदं च कारणं भूयो द्वितीयं शृणु पार्थिव ॥  
कुष्ठस्य यत्त्वया प्राप्तं हर्तुकामेन पङ्कजम् ॥ ॥ २४ ॥  
प्रद्योतनस्तु गर्भेऽस्मिन्स्वयमेव व्यवस्थितः ॥  
तवैषा बुद्धिरभवद्दृष्ट्वेदं वरपङ्कजम् ॥ २५ ॥  
धारयामि शिरस्येनं लोकमध्ये विभूषणम् ॥  
इदं चिन्तयतः पापमेवं देवेन दर्शितम् ॥ २६ ॥  
ततः सर्वप्रयत्नेन तमाराधय भास्करम् ॥  
प्रसादाद्देवदेवस्य मोक्ष्यसे नात्र संशयः ॥२७॥  
प्रभासं गच्छ राजेन्द्र तीर्थं त्रैलोक्यविश्रुतम् ॥  
तत्र सिद्धिर्भवेच्छीघ्रमार्त्तानां प्राणिनां भुवि ॥ २८ ॥  
॥ ईश्वर उवाच ॥ ॥  
तस्य तद्वचनं श्रुत्वा वसिष्ठस्य महात्मनः ॥  
प्रभासं क्षेत्रमासाद्य माहेश्वर्यास्तटे शुभे ॥ २९ ॥  
नन्दादित्यं प्रतिष्ठाप्य गन्धधूपानुलेपनैः ॥  
पूजयामास तं देवि पुष्पैरुच्चावचैस्तथा ॥ 7.1.256.३० ॥  
तस्य तुष्टो दिवानाथो वरदोऽहमथाब्रवीत् ॥ ३१ ॥  
॥ नन्द उवाच ॥ ॥  
कुष्ठेन महता व्याप्तं पश्य मां सुरसत्तम ॥  
यथाऽयं नाशमायाति तथा कुरु दिवाकर ॥ ३२ ॥  
सान्निध्यं कुरु देवेश स्थानेऽस्मिन्नित्यदा विभो ॥ ३३ ॥  
॥ सूर्य उवाच ॥ ॥  
नीरोगस्त्वं महाराज सद्य एव भविष्यसि ॥  
अत्र ये मां समागत्य द्रक्ष्यन्ति च नरा भुवि ॥ ३४ ॥  
सप्तम्यां सूर्यवारेण यास्यन्ति परमां गतिम्॥  
अत्र मे सूर्यवारेण सान्निध्यं सप्तमीदिने ॥  
भविष्यति न सन्देहो गमिष्ये त्वं सुखी भव ॥ ३५ ॥  
एवमुक्त्वा सहस्रांशुस्तत्रैवान्तरधीयत ॥ ३६ ॥  
नीरोगत्वमवा प्यासौ कृत्वा राज्यमनुत्तमम् ॥  
जगाम परमं स्थानं यत्र देवो दिवाकरः ॥  
तस्मिंस्तीर्थे नरः स्नात्वा कृत्वा श्राद्धं प्रयत्नतः ॥ ३७ ॥  
नन्दादित्यं पुनर्दृष्ट्वा न पुनर्मर्त्त्यतां व्रजेत॥  
प्रदद्यात्कपिलां तत्र ब्राह्मणे वेदपारगे ॥ ३८ ॥  
अहोरात्रोषितो भूत्वा घृतधेनुमथापि वा ॥  
न तस्य गुणितुं शक्या सङ्ख्या पुण्यस्य केनचित् ॥ ३९ ॥  
इत्येवं देवदेवस्य माहात्म्यं दीप्तदीधितेः ॥  
कथितं तव सुश्रोणि सर्वपापप्रणाशनम् ॥ 7.1.256.४० ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये नन्दादित्यमाहात्म्यवर्णनन्नाम षट्पञ्चाशदुत्तरद्विशततमो ऽध्यायः ॥२५६॥