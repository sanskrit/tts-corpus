+++
title = "३५३"

+++
॥ ईश्वर उवाच ॥ ॥  
ततो गच्छेन्महादेवि कर्दमालमनुत्तमम् ॥  
तीर्थं त्रैलोक्यविख्यातं सर्वपातकनाशनम् ॥ १ ॥  
तस्मिन्नेकार्णवे घोरे नष्टे स्थावरजङ्गमे ॥  
चन्द्रार्कतपने नष्टे ज्योतिषि प्रलयं गते ॥ २ ॥  
रसातलगतामुर्वीं दृष्ट्वा देवो जनार्दनः ॥  
वाराहं रूपमास्थाय दंष्ट्राग्रेण वरानने ॥  
उत्क्षिप्य धरणीं मूर्ध्ना स्वस्थाने सन्न्यवेशयत् ॥ ३॥  
उद्धृत्य भगवान्विष्णुर्वाक्यमेतदुवाच ह ॥ ४ ॥  
अत्र स्थाने स्थितेनैव मया त्वं देवि चोद्धृता ॥  
ममात्र नियतं वासः सदैवायं भविष्यति ॥ ५ ॥  
ये पितॄंस्तर्पयिष्यन्ति कर्दमाले वरानने ॥  
आकल्पं तर्पितास्तेन भविष्यन्ति न संशयः ॥ ६ ॥  
तत्र श्राद्धं करिष्यन्ति शाकैर्मूलफलेन वा ॥  
भविष्यति कृतं श्राद्धं सर्वतीर्थेषु वै शुभे ॥ ७ ॥  
अत्र तीर्थे नरः स्नात्वा यो मां पश्यति मानवः ॥  
अपि कीटपतङ्गा ये निधनं यान्ति मानवाः ॥  
ते मृतास्त्रि दिवं यान्ति सुकृतेन यथा द्विजाः ॥ ८ ॥  
ततो द्वीपेषु जायन्ते धनाढ्याश्चोत्तमे कुले ॥  
दंष्ट्राभेदेन यत्तोयं निर्गतं ते शरीरतः ॥ ९ ॥  
तत्र स्नात्वा नरो देवि तिर्यग्योनौ न जायते ॥ 7.1.353.१० ॥  
॥ ईश्वर उवाच ॥ ॥  
शृणु देवि यथावृत्तमाश्चर्यं तत्र वै पुरा ॥  
मृगयूथं सुसन्त्रस्तं लुब्धकैः परिपीडितम् ॥  
प्रविष्टं कर्दमाले तु सद्यो मानुषतां गतम् ॥ ११ ॥  
अथ ते लुब्धका दृष्ट्वा विस्मयोत्फुल्ललोचनाः ॥  
अपृच्छन्त च सम्भ्रातास्तान्मर्त्यान्वरवर्णिनि ॥ १२ ॥  
मृगयूथमनुप्राप्तं केन मार्गेण निर्गतम् ॥  
अथोचुस्ते वयं प्राप्ता मानुषं मृगरूपिणः ॥ १३ ॥  
एतत्तीर्थप्रभावोऽयं न विद्मो ह्यात्म कारणम् ॥  
ततस्ते लुब्धकास्त्यक्त्वा धनूंषि सशराणि च ॥  
तत्र स्नात्वा महाभागे मुक्ताश्च सर्वपातकैः ॥ १४ ॥  
॥ पार्वत्युवाच ॥ ॥  
भगवन्विस्तरं ब्रूहि कर्दमालमहोदयम् ॥  
उत्पत्तिं च विधानं च क्षेत्रसीमादिकं क्रमात् ॥ १५ ॥  
॥ ईश्वर उवाच ॥ ॥  
शृणु देवि रहस्यं तु कर्द मालसमुद्भवम् ॥  
गूढं ब्रह्मर्षिसर्वस्वं न देयं कस्यचित्त्वया ॥ १६ ॥  
पूर्वमेकार्णवे घोरे नष्टे स्थावरजङ्गमे ॥  
चन्द्रार्कपवने नष्टे ज्योतिषि प्रलयं गते ॥ १७ ॥  
एकार्णवं जगदिदं ब्रह्मापश्यदशेषतः ॥  
तस्मिन्वसुमती मग्ना पातालतलमागता ॥ १८ ॥  
ततो यज्ञवराहोऽसौ कृत्वा यज्ञमयं वपुः ॥  
उद्दधार महीं कृत्स्नां दंष्ट्राग्रेण वरानने ॥ १९ ॥