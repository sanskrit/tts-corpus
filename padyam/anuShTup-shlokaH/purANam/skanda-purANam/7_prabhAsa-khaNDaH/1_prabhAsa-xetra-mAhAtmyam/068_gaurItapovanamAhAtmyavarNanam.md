+++
title = "०६८ गौरीतपोवनमाहात्म्यवर्णनम्"

+++
॥ ईश्वर उवाच ॥ ॥  
इति प्रोक्तानि ते देवि वक्त्रलिङ्गानि पञ्च वै ॥  
अथ ते सम्प्रवक्ष्यामि यत्र गौर्यास्तपो वनम्॥  
स्थानं महाप्रभावं हि सुरसिद्धनिषेवितम्॥ १ ॥  
सोमेशात्पूर्वदिग्भागे षष्टिधन्वन्तरे स्थितम् ॥  
यत्र देव्या तपस्तप्तं सत्या वै पूर्वजन्मनि ॥ ॥ २ ॥  
कृत्वा च प्रणयात्कोपं मया सार्द्धं वरानने ॥  
प्रभासक्षेत्रमासाद्य संस्थिता सा तपस्विनी ॥ ३ ॥  
॥ देव्युवाच ॥ ॥  
किमर्थं सा परित्यज्य सती त्वां तपसि स्थिता ॥  
कस्मिन्स्थाने स्थिता देवी एतन्मे विस्तराद्वद ॥ ४ ॥  
॥ ईचर.उवाच ॥ ॥  
पुराऽऽसीस्त्वं महादेवि श्यामवर्णा मनस्विनी ॥  
नामार्थं च मया प्रोक्ता कालीति रहसि स्थिता ॥ ५ ॥  
सा श्रुत्वा विस्मयं वाक्यं भृशं रोषपरायणा ॥  
अब्रवीत्परुषं वाक्यं भृकुटी कुटिलानना॥६॥  
यस्मात्कालीत्यहं प्रोक्ता त्वया शम्भोऽतिविप्लवात्॥  
तस्माद्यास्यामि गौरीति भविष्यामि च यत्र हि॥७॥  
एवमुक्त्वा महाभागा सखीगणसमावृता॥  
गत्वा प्रभासक्षेत्रं सा प्रतिष्ठाप्य महेश्वरम्॥  
गौरीश्वरेति विख्यातं पूजयन्ती विधानतः॥८॥  
ततो लिङ्गसमीपस्था एकपादे स्थिता सती ॥  
लिङ्गमाराधयन्ती सा चकार सुमहत्तपः ॥ ९ ॥  
पञ्चाग्निसाधिका देवी ग्रीष्म जाप्यपरायणा ॥  
वर्षास्वाकाशशयना हेमन्ते सलिलाशया ॥ 7.1.68.१० ॥  
यथा यथा तपो वृद्धिं याति तस्या महाप्रभा ॥  
तथातथा शरीरस्य गौरत्वं प्रतिपद्यते ॥ ११ ॥  
कालेन महता गौरी सर्वाङ्गेणाथ साऽभवत् ॥  
ततो विहस्य भगवानुवाच शशिशेखरः ॥ १२ ॥  
गौरीति च मुहुर्वाक्यमुत्तिष्ठ व्रज मन्दिरम् ॥  
वरं वरय कल्याणि यत्ते मनसि वर्त्तते ॥ १३ ॥  
गौर्युवाच ॥ ॥  
यो मामत्र स्थितां पश्येन्नारी वा पुरुषोऽथ वा ॥  
स भूयात्सुतसौभाग्यैः सप्तजन्मानि संयुतः ॥ ॥ १४ ॥  
गीतवाद्यादिकं नृत्यं यः कुर्यात्पुरतो मम ॥  
तस्यान्वये न दौर्भाग्यं भूयात्तव प्रसादतः ॥ १५ ॥  
मया प्रतिष्ठितं लिङ्गं पूर्वमभ्यर्च्य मां ततः॥  
पूजयिष्यति यो भक्त्या स यास्यति परं पदम् ॥ १६ ॥  
गौरीश्वरेति विख्यातं नाम तस्य भवेत्प्रभो ॥  
तथेत्यहं प्रतिज्ञाय तत्र स्थाने स्थितो ऽभवम् ॥ १७ ॥  
देव्या सह महादेवि प्रहृष्टेनान्तरात्मना ॥  
अद्यापि अयने प्राप्ते उत्तरे दक्षिणेऽपि वा ॥ १८ ॥  
गौरींस्थानं समभ्येति तत्र देव गुणैर्युतः॥  
तस्मिन्नहनि यस्तत्र विशिष्टानि फलानि च ॥  
सम्प्रयच्छति विप्रेभ्यस्तस्य पुत्रा भवन्ति च ॥ १९ ॥  
पुत्रहीना तु या नारी नालिकेरं प्रयच्छति ॥  
पुत्रं सा लभते शीघ्रं सबलं लक्षणान्वितम् ॥ 7.1.68.२० ॥  
घृतेन दीपकं तत्र या नारी सम्प्रयच्छति ॥  
रक्तवर्त्त्या महादेवि यावत्तस्यैव तन्तव ॥ ॥ २१ ॥  
तावज्जन्मान्तराण्येव सा सौभाग्यमवाप्नुयात् ॥ २२ ॥  
या नृत्यं कुरुते तत्र भक्त्या परमया युता ॥  
आरोग्यसुखसौभाग्यैः संयुक्ता सा भवेच्चिरम् ॥ २३ ॥  
तत्रान्ते सुमहत्कुडं तीर्थं स्वच्छोदपूरितम् ॥  
यः स्नानमाचरेत्तत्र मुच्यते सर्वपातकैः ॥ २४ ॥  
यः श्राद्धं कुरुते तत्र पितॄनुद्दिश्य भक्तितः ॥  
स याति परमं स्थानं पितृभिः सह पुण्यभाक् ॥ २५ ॥  
तस्मात्सर्वप्रयत्नेन श्राद्धं तत्र समाचरेत् ॥  
गीतवाद्यादिभिर्नृत्यै रात्रौ कुर्वीत जागरम् ॥ २६॥  
दम्पत्योः परिधानं च तत्र देयं सदक्षिणम् ॥  
यश्चैतत्पठते नित्यं तृतीयायां विशेषतः ॥  
पार्वत्याः पुरतो देवि स सौभाग्यमवाप्नुयात् ]। २७ ॥  
शृणुयाद्वाऽपि यो भक्त्या सम्यग्भक्तिपरायणः ॥  
सोऽपि सौभाग्यमाप्नोति यावज्जीवं न संशयः ॥ २८ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये गौरीतपोवनमाहात्म्यवर्णनन्नामाष्टषष्टितमोऽध्यायः ॥ ॥ ६८ ॥