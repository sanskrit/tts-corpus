+++
title = "३०८ मूलचण्डीशोत्पत्तिमाहात्म्यवर्णनम्"

+++
॥ ईश्वर उवाच ॥ ॥  
तस्मान्नारायणात्पूर्वे किञ्चिदीशानसंस्थितम् ॥  
मूलचण्डीशनाम्ना तु विख्यातं भुवनत्रयं ॥ १ ॥  
यत्र लिङ्गं पुराऽस्माकं पातितं त्वृषिभिः प्रिये ॥  
क्रोधरक्तेक्षणैर्देवि मूलचण्डीशता? गतम् ॥ २ ॥  
आद्यं लिङ्गोद्भवं देवि ऋषिकोपान्निपातितम् ॥  
ये केचिदृषयस्तत्र देवदारुवने स्थिताः ॥ ३ ॥  
कालान्तरे महादेवि अहं तत्र समागतः ॥  
तेषां जिज्ञासया देवि ततस्ते रोषिता भवन् ॥  
शप्तस्ततोऽहं देवेशि चक्रुर्मे लिङ्गपातनम् ॥ ४ ॥ ॥  
॥ देव्युवाच ॥ ॥  
रोषोपहतसद्भावाः कथमेते द्विजातयः ॥  
सञ्जाता एतदाख्याहि परं कौतूहलं मम ॥ ५ ॥  
॥ ईश्वर उवाच ॥ ॥  
डिण्डि रूपः पुरा देवि भूत्वाऽहं दारुके वने ॥  
ऋषीणामाश्रमे पुण्ये नग्नो भिक्षाचरोऽभवम् ॥  
भिक्षन्तमाश्रमे दृष्ट्वा ताः सर्वा ऋषियोषितः ॥ ६ ॥  
कामस्य वशमापन्नाः प्रियमुत्सृज्य सर्वतः॥  
तमूर्ध्वलिङ्गमालोक्य जटामुकुटधारिणम् ॥ ७ ॥ ॥  
भिक्षन्तं भस्मदिग्धाङ्गं झषकेतुमिवापरम् ॥  
विक्षोभिताश्च नः सर्वे दारा एतेन डिण्डिना ॥ ८ ॥  
तस्माच्छापं च दास्याम ऋषयस्ते तदाऽब्रुवन् ॥  
ततः शापोदकं गृह्य सन्ध्यात्वाऽथ तपोधनाः ॥ ९ ॥  
अस्य लिङ्गमधो यातु दृश्यते यत्सदोन्नतम् ॥  
इत्युक्ते पतितं लिङ्गं तत्र देवकुले मम ॥ 7.1.308.१० ॥  
मूलचण्डीशनाम्ना तु विख्यातं भुवनत्रये ॥  
तल्लिङ्गं पतितं दृष्ट्वा कोपोपहतचेतसः ॥  
पुनर्हन्तुं समारब्धा डिण्डिनं ते तपोधनाः ॥ ११ ॥  
वृसिकापाणयः केचित्कमण्डलुधराः परे ॥  
गृहीत्वा पादुकाश्चान्ये तस्य धावन्ति पृष्ठतः ॥ १२ ॥  
डिण्डिश्चान्तर्हितो भूत्वा त्वामुवाच सुमध्यमाम् ॥  
रोषोपहतचेतस्कान्पश्यैतांस्त्वं तपोधनान् ॥ १३ ॥  
एतस्मात्कारणाद्देवि तव वाक्यान्मयाऽनघे ॥  
न कृतोऽनुग्रहस्तेषां सरोषाणां तपस्विनाम् ॥ १४ ॥  
अत्रान्तरे ते मुनयो ह्यपश्यन्तो हि डिण्डिनम् ॥  
निरानन्दं गताः सर्वे द्रष्टुं देवं पितामहम्॥ १५ ॥  
तं दृष्ट्वा विबुधेशानं विरञ्चिं विगतज्वरम् ॥  
प्रणम्य शिरसा सर्व ऋषयः प्राहुरञ्जसा ॥ १६ ॥  
भगवन्डिण्डि रूपेण कश्चिदस्ति तपोधनः ॥  
विध्वंसनाय दाराणां प्रविष्टः किल भिक्षितुम्॥ १७ ॥  
शप्तोऽस्माभिस्तु दुर्वृत्तस्तस्य लिङ्गं निपातितम्॥  
तस्मिन्निपतितेऽस्माकं तथैव पतितानि च ॥ १८ ॥  
गतोऽसौ कारणात्तस्मात्तल्लिङ्गे पतिते वयम् ॥  
निरानन्दाः स्थिताः सर्व आचक्ष्वैतद्धि कारणम् ॥१९॥। ॥  
॥ ब्रह्मोवाच ॥ ॥  
अशोभनमिदं कार्यं युष्माभिर्यत्कृतं महत्।  
रुद्रस्यातिसुरूपस्य सेर्ष्या ये हन्तुमुद्यताः ॥7.1.308.२०॥  
आसुरीं दानवीं दैवीं यक्षिणीं किन्नरीं तथा ॥  
विद्याधरीं च गन्धर्वीं नागकन्यां मनोरमाम् ॥  
एता वरस्त्रियस्त्यक्त्वा युष्मदीयासु तास्वपि ॥ २१ ॥  
आह्लादं कुरुते सर्वे नैव जानीत भो द्विजाः ॥  
त्रैलोक्यनायकां सर्वां रूपातिशयसंयुताम् ॥ २२ ॥  
तां त्यक्त्वा मुनिपत्नीनामाह्लादं कुरुते कथम् ॥  
तया रुद्रो हि विज्ञप्त ऋषीणां कुर्वनुग्रहम् ॥ २३ ॥  
तेन वाक्येन पार्वत्या जिज्ञासार्थं कृतं मनः ॥  
चतुर्द्दशविधस्यापि भूतग्रामस्य यः प्रभुः ॥ २४ ॥  
स शप्तो डिण्डिरूपस्तु भवद्भिः करणेश्वरः ॥  
तच्छापाच्छप्तमेवैतत्समस्तं तद्गुणास्पदम् ॥  
देवतिर्यङ्मनुष्याणां निरानन्दमिति स्थितम् ॥ २५ ॥  
शापेनानेन भवतां महा दोषः प्रजायते ॥  
आराध्यं नान्यथा लिङ्गमुन्नतिं यात्यधोगतम् ॥ २६ ॥  
एवमुक्तेऽथ देवेन विप्रा ऊचुः पितामहम् ॥  
द्रष्टव्यः कुत्र सोऽस्माभिः कथयस्व यथास्थितम् ॥ २७ ॥  
॥ ब्रह्मोवाच ॥ ॥  
आस्ते गजस्वरूपेण कुबेराश्रमसंस्थितः ॥  
तत्र गत्वा तमासाद्य तोषयध्वं पिनाकिनम् ॥ ॥ २८ ॥  
एतच्छ्रुत्वा वचस्तस्य सर्वे ते हृष्टमानसाः ॥  
गन्तुं प्रवृत्ताः सहसा कोटिसङ्ख्यास्तपोधनाः ॥ २९ ॥  
चिन्तयन्तः शुभं देशं द्रष्टुं तं गजरूपिणम् ॥  
रुद्रं पितामहाख्यातं कुबेराश्रमवासिनम् ॥ 7.1.308.३० ॥  
क्षुत्कामकण्ठास्तृषितान्गौरी मत्वा तपोधनान् ॥  
आदाय गोरसं तेषां कारुण्यात्सा पुरः स्थिता ॥ ३१ ॥  
असितां कुटिलां स्निग्धामायतां भुजगीमिव ॥  
वेणीं शिरसि बिभ्राणा गौरी गोरससंयुता ॥ ३२ ॥  
सा तानाह मुनीन्सर्वान्यन्मया पर्वताहृतम्॥  
कपित्थफलसङ्गन्धं गोरसं त्वमृतोपमम् ॥३३॥  
तयैवमुक्ता विप्रास्तु आहुस्तां विपुलेक्षणाम् ॥  
स्नात्वा च सर्वे पास्यामो गोरसं तु त्वयाहृतम् ॥ ३४ ॥  
ततः श्रुत्वा तथा देव्या स्नानार्थं तीर्थमुत्तमम् ॥  
तप्तोदकेनसम्पूर्णं कृतं कुण्डं मनोरमम् ॥ ३५ ॥  
तत्र ते सम्प्लुताः सर्वे विमुक्ता विपुलाच्छ्रमात्॥  
कृताऽऽह्ना गोरसस्वैव पानार्थं समुपस्थिताः॥३६॥  
पत्रैर्दिवाकरतरोर्विधाय पुटकाञ्छुभान् ॥  
उपविश्य क्रमात्सर्वे ते पिबन्ति स्म गोरसम् ॥ ३७ ॥  
गोरसेन तदा तेषाममृतेनेव पूरितान्॥  
बुभुक्षितानां पुटकान्मुनीनां तृप्तिकारणात् ॥३८॥  
पुनः पूरयते गौरी पीत्वा ते तृप्तिमागताः॥  
क्षुत्तृषाश्रमनिर्मुक्ताः पुनर्जाता इव स्थिताः ॥३९॥  
स्वस्थचित्तैस्ततो ज्ञात्वा नेयं गोपालिसञ्ज्ञिका ॥  
अनुग्रहार्थमस्माकं गौरीयं समुपागता ॥7.1.308.४०॥  
प्रणम्य शिरसा सर्वे तामूचुस्ते सुमध्यमाम्॥  
उमे कथय कुत्रस्थं द्रक्ष्यामो रुद्रमेकदा ॥ ४१ ॥  
तथोक्तास्ते महात्मानस्तं पश्यत महागजम् ॥  
गजतां च समासाद्य सञ्चरन्तं महाबलम् ॥ ४२ ॥  
भवद्भिर्निजभक्त्यायं सङ्ग्राह्यो हि यथासुखम् ॥  
ते तद्वचनमासाद्य समेत्यैकत्र च द्विजाः ॥ ॥ ४३ ॥  
पवित्रास्तं गजं द्रष्टुं भावितेनान्तरात्मना ॥  
यत्रैकत्र स्थिता विप्रास्तत्र तीर्थं महोदयम् ॥  
सङ्गमेश्वरसञ्ज्ञं तु पूर्वं सर्वत्र विश्रुतम् ॥ ४४ ॥  
ततस्तस्मात्प्रवृत्तास्ते द्रष्टुकामा महागजम् ॥  
कुण्डिकाः सम्परित्यज्य सन्नह्यात्मानमात्मना ॥४५॥  
यत्र ताः कुण्डिकास्त्यक्तास्तत्तीर्थं कुण्डिकाह्वयम् ॥  
सर्वपापहरं पुंसां दृष्टाऽदृष्टफलप्रदम् ॥ ४६ ॥  
कुबेरस्याश्रमं प्राप्य ततस्ते मुनिसत्तमाः ॥  
नालिकेरवनीसंस्थं ददृशुस्तं द्विपं तदा ॥ ४७ ॥  
करे ग्रहीतुमारब्धाः स्वकरैर्हृष्टमानसाः ॥  
गजस्तान्करसंलग्नान्विचिक्षेप तपोधनान् ॥ ४८ ॥  
काश्चिदङ्गसमालग्नान्समन्ताद्भयवर्जितान् ॥  
एवं स तैः पुनः सर्वैर्मशकैरिव चेष्टितम् ॥ ४९ ॥  
क्रीडां करोति विविधां वनसंस्थो हरद्विपः ॥  
तद्रूपं सम्परित्यज्य रुद्रो रौद्रगजात्मकम् ॥ 7.1.308.५० ॥  
पुनरन्यच्चकारासौ डिण्डिरूपं मनोरमम् ॥  
जयशब्दप्रघोषेण वेदमङ्गलगीतकैः ॥ ५१ ॥  
उन्नामितं पुनस्तेन यत्र लिङ्गं महोदयम् ॥  
तदुन्नतमिति प्रोक्तं स्थानं स्थानवतां वरम् ॥ ५२ ॥  
गजरूपधरस्तत्र स्थितः स्थाने महाबलः ॥  
गणनाथस्वरूपेण ह्युन्नतो जगति स्थितः ॥ ५३ ॥  
डिण्डिरूप धरो भूत्वा रुद्रः प्राह तपोधनान् ॥  
यन्मया भवतां कार्यं कर्तव्यं तदिहोच्यताम् ॥ ५४ ॥  
एवमुक्तस्तु तैरुक्तः सर्वज्ञानक्रियापरैः ॥  
सानन्दाः प्राणिनः सन्तु त्वत्प्रसादात्पुरा यथा ॥ ५५ ॥  
क्षन्तव्यं देवदेवेश कृतं यन्मूढमानसैः ॥  
त्वत्प्रसादात्सुरेशान तत्त्वं सानुग्रहो भव ॥ ५६ ॥  
एवमस्त्विति तेनोक्तास्ते सर्वे विगतज्वराः ॥  
तल्लिङ्गानुकृतिं लिङ्गमीजिरे मुनयस्तथा ॥  
चक्रुस्ते मुनयः सर्वे स्तुतिं विगतमत्सराः ॥ ५७ ॥  
क्षमस्व देवदेवेश कुर्वस्माकमनुग्रहम् ॥  
अस्मिँल्लिङ्गे लयं गच्छ मूलचण्डीशसञ्ज्ञके ॥  
त्रिकालं देवदेवेश ग्राह्या ह्यत्र कला त्वया ॥ ५८ ॥ ॥  
॥ ईश्वर उवाच ॥ ॥  
चण्डी तु प्रोच्यते देवी तस्या ईशस्त्वहं स्मृतः ॥  
तस्य मूलं स्मृतं लिङ्गं तदत्र पतितं यतः ॥ ५९ ॥  
तस्मात्तन्मूल चण्डीश इति ख्यातिं गमिष्यति ॥ वा  
पीकूपतडागानां शतैस्तु विपुलैरपि ॥ 7.1.308.६० ॥  
कृतैर्यज्जायते पुण्यं तत्पुण्यं लिङ्गदर्शनात् ॥  
ब्रह्माण्डं सकलं दत्त्वा यत्पुण्यफलमाप्नुयात् ॥ ६१ ॥  
तत्पुण्यं लभते देवि मूलचण्डीशदर्शनात् ॥  
तत्र दानानि देयानि षोडशैव नरोत्तमैः ॥ ६२ ॥  
एवं तद्भविता सर्वं यन्मयोक्तं द्विजोत्तमाः ॥  
यात दारुवनं विप्राः सर्वे यूयं तपोधनाः ॥  
मया सर्वे समादिष्टा यात दारुवनं द्विजाः ॥ ६३ ॥  
ततस्तु सम्प्राप्य महद्वचो मम सर्वे प्रहृष्टा मुनयो महोदयम् ॥  
गत्वा च तद्दारुवनं महेश्वरि पुनश्च चेरुः सुतपस्तपोधनाः ॥ ६४ ॥  
एतस्मात्कारणाद्देवि मूलचण्डीशसञ्ज्ञितम् ॥  
लिङ्गं पापहरं नृणामर्द्धचन्द्रेण भूषितम् ॥ ६५ ॥  
दोहनी दुग्थदानेन मुनीनां तृषितात्मनाम् ॥  
श्रमापहारं यद्देवि त्वया कृतमनुत्तमम् ॥  
तत्तप्तोदकनाम्ना वा अभूत्कुण्डं धरातले ॥६६ ॥  
ऋषितोयाजले स्नात्वा चण्डीशं यः प्रपूजयेत् ॥  
स प्रचण्डो भवेद्भूमौ भुवनानामधीश्वरः ॥ ६७ ॥  
एतत्सङ्क्षेपतो देवि माहात्म्यं कीर्तितं तव ॥  
मूलचण्डीशदेवस्य श्रुतं पातकनाशनम् ॥ ६८ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये तप्तोदककुण्डोत्पत्तौ मूलचण्डीशोत्पत्तिमाहात्म्यवर्णनन्नामाष्टोत्तर त्रिशततमोऽध्यायः ॥ ३०८ ॥