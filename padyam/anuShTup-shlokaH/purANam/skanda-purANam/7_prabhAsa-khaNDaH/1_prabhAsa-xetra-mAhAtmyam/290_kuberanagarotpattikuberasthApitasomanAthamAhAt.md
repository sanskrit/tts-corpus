+++
title = "२९० कुबेरनगरोत्पत्तिकुबेरस्थापितसोमनाथमाहात्म्यवर्णनम्"

+++
॥ ईश्वर उवाच ॥ ॥  
ततो गच्छेन्महादेवि कुबेरस्थानमुत्तमम् ॥  
यत्र सिद्धः पुरा देवि कुबेरो धनदोऽभवत् ॥ १ ॥  
ब्राह्मणश्चौररूपेण तत्र स्थानेऽवसत्पुरा ॥  
स च मे भक्तियोगेन पुरा वै धनदः कृतः॥ २ ॥  
॥ देव्युवाच ॥ ॥  
कथं स ब्राह्मणो भूत्वा चौररूपो नराधमः ॥  
तन्मे कथय देवेश धनदः स यथाऽभवत् ॥ ३ ॥  
॥ ईश्वर उवाच ॥ ॥  
तस्मिन्नर्थे महादेवि यद्वृत्तं चौत्तमेंऽतरे ॥  
कथयिष्यामि तत्सर्वं शिवमाहात्म्यसूचकम् ॥ ४ ॥  
कश्चिदासीद्द्विजो देवि देवशर्मेति विश्रुतः ॥  
प्रभासक्षेत्रनिलयो न्यङ्कुमत्यास्तटेऽवसत् ॥ ५ ॥  
पुत्रक्षेत्रकलत्रादिव्यापारैकरतः सदा ॥  
विहायाथ स गार्हस्थ्यं धनार्थं लोभ मोहितः ॥  
प्रचचार महीमेतां सग्रामनगरान्तराम् ॥ ६ ॥  
भार्या तस्य विलोलाक्षी तस्य गेहाद्विनिर्गता ॥  
स्वच्छन्दचारिणी नित्यं नित्यं चानङ्गमोहिता ॥ ७ ॥  
तस्यां कदाचित्पुत्रस्तु शूद्राज्जातो विधेर्वशात् ॥  
दुष्टात्माऽतीव निर्मुक्तो नाम्ना दुःसह इत्यतः ॥ ८ ॥  
सोऽथ कालेन महता नामकर्मप्रवर्तितः ॥  
व्यसनोपहतः पापस्त्यक्तो बन्धुजनैस्तथा ॥ ९ ॥  
पूजोपकरणं द्रव्यं स कस्मिंश्चिच्छिवालये ॥  
बहुदोषामुखे दृष्ट्वा हर्तुकामोऽविशत्ततः॥। ॥ 7.1.290.१०॥  
यावद्दीपो गतप्रायो वर्त्तिच्छेदोऽभवत्किल ॥  
तावत्तेन दशा दत्ता द्रव्यान्वेषणकारणात् ॥ ११ ॥  
प्रबुद्धश्चोत्थितस्तत्र देवपूजाकरो नरः ॥  
कोऽयं कोयमिति प्रोच्चैर्व्याहरत्परिघायुधः ॥१२॥  
स च प्राणभयान्नष्टः शूद्रजश्चापि मूढधीः ॥  
विनिन्दन्नात्मनो जन्म कर्म चापि सुदुःखित॥१३॥  
पुरपालैर्हतोऽवन्यां मृतः कालादभूच्च सः॥  
गन्धारविषये राजा ख्यातो नाम्ना सुदुर्मुखः॥१४॥  
गीतवाद्यरतस्तत्र वेश्यासु निरतो भृशम्॥  
प्रजोपद्रवकृन्मूर्खः सर्वधर्मबहिष्कृतः ॥ १५ ॥  
किन्त्वर्चयन्सदैवासौ लिङ्गं राज्यक्रमागतम् ॥  
पुष्पस्रग्धूपनैवेद्यगन्धादिभिरमन्त्रवत् ॥१६ ॥  
मुख्येषु च सदा काले देवतायतनेषु च ॥  
दद्यात्स बहुलान्दीपान्वर्तिभिश्च समुज्ज्वलान् ॥ १७ ॥  
कदाचिन्मृगयासक्तो बभ्राम स च वीर्यवान्॥  
प्रभास क्षेत्रमागात्य पूर्वसंस्कारभावितः ॥ १८ ॥  
परैरभिहतो युद्धे न्यङ्कुमत्यास्तटे शुभे ॥  
शिवपूजाविधानेन विध्वस्ताशेषपातकः ॥ १९ ॥  
ततो विश्रवसश्चासौ पुत्रोऽभूद्भुवि विश्रुतः ॥  
यः स एव महातेजाः सर्वयज्ञाधिपो बली ॥ 7.1.290.२० ॥  
कुबेर इति धर्मात्मा श्रुतशीलसमन्वितः ॥  
लिङ्गं प्रतिष्ठयामास न्यङ्कुमत्याश्च पूर्वतः ॥ २१ ॥  
कौबेरात्पश्चिमे भागे सोमनाथेति विश्रुतम् ॥  
सम्पूज्य च यथेशानं न्यङ्कुमत्यास्तटे शुभे ॥  
स्तोत्रेणानेन चास्तौषीद्भक्त्या तं सर्वकामदम् ॥ २२ ॥  
मूर्तिः क्वापि महेश्वरस्य महती यज्ञस्य मूलोदया तुम्बी तुङ्गफलावती च शतशो ब्रह्माण्डकोटिस्तथा ॥  
यन्मानं न पितामहो न च हरिर्ब्रह्माण्डमध्यस्थितो जानात्यन्यसुरेषु का च गणना सा सन्ततं वोऽवतात् ॥ २३ ॥  
नमाम्यहं देवमजं पुराणमु पेन्द्रमिन्द्रावरराजजुष्टम् ॥  
शशाङ्कसूर्याग्निसमाननेत्रं वृषेन्द्रचिह्नं प्रलयादिहेतुम् ॥ २४ ॥  
सर्वेश्वरैकत्रिबलैकबन्धुं योगाधिगम्यं जगतोऽधिवासम् ॥  
तं विस्मयाधारमनन्तशक्तिं ज्ञानोद्भवं धैर्यगुणाधिकं च ॥ २५ ॥  
पिनाकपाशाङ्कुशशूलहस्तं कपर्दिनं मेघसमानघोषम् ॥  
सकालकण्ठं स्फटिकावभासं नमामि शम्भुं भुवनैकनाथम् ॥ २६ ॥  
कपालिनं मालिनमादिदेवं जटाधरं भीमभुजङ्गहारम् ॥  
प्रभासितारं च सहस्रमूर्तिं सहस्रशीर्षं पुरुषं विशिष्टम् ॥ २७ ॥  
यदक्षरं निर्गुणमप्रमेयं सज्योतिरेकं प्रवदन्ति सन्तः ॥  
दूरङ्गमं वेद्यमनिन्द्यवन्द्यं सर्वेषु हृत्स्थं परमं पवित्रम् ॥ २८ ॥  
तेजोनिभं बालमृगाङ्कमौलिं नमामि रुद्रं स्फुरदुग्रवक्त्रम् ॥  
कालेन्धनं कामदमस्तसङ्गं धर्मासनस्थं प्रकृतिद्वयस्थम् ॥ २९ ॥  
अतीन्द्रियं विश्वभुजं जितारिं गुणत्रयातीतमजं निरीहम् ॥  
तमोमयं वेदमयं चिदंशं प्रजापतीशं पुरुहूतमिन्द्रम् ॥  
अनागतैकध्वनिरूपमाद्यं ध्यायन्ति यं योगविदो यतीन्द्राः ॥ 7.1.290.३० ॥  
संसारपाशच्छिदुरं विमुक्तः पुनः पुनस्त्वां प्रणमामि देवम् ॥ ३१ ॥  
निरूपमास्यं च बलप्रभावं न च स्वभावं परमस्य पुंसः ॥  
विज्ञायते विष्णुपितामहाद्यैस्तं वामदेवं प्रणमाम्यचिन्त्यम् ॥ ३२ ॥  
शिवं समाराध्य तमुग्रमू्र्त्तिं पपौ समुद्रं भगवानगस्त्यः ॥  
लेभे दिलीपोऽप्यखिलांश्च कामांस्तं विश्वयोनिं शरणं प्रपद्ये ॥ ३३ ॥  
देवेन्द्रवन्द्योद्धर मामनाथं शम्भो कृपाकारुणिकः किल त्वम् ॥  
दुःखाऽर्णवे मग्नमुमेश दीनं समुद्धर त्वं भव शङ्करोऽसि ॥ ३४ ॥  
सम्पूजयन्तो दिवि देवसङ्घा ब्रह्मेन्द्ररुद्रा विहरन्ति कामम् ॥  
तं स्तौमि नौमीह जपामि शर्वं वन्देऽभिवन्द्यं शरणं प्रपन्नः ॥३५॥  
स्तुत्वैवमीशं विरराम यावत्तावत्स रुद्रोऽर्कसहस्रतेजाः ॥  
ददौ च तस्मै वरदोंऽधकारिर्वरत्रयं वैश्रवणाय देवः॥  
सख्यं च दिक्पालपदं चतुर्थं धनाधिपत्यं च दिवौकसां च ॥ ३६ ॥  
यस्मादत्र त्वया सम्यङ्न्यङ्कुमत्यास्तटे शुभे ॥  
आराधितोऽहं विधिवत्कृत्वा मूर्त्तिं महीमयीम् ॥ ३७ ॥  
तस्मात्तवैव नाम्ना तत्स्थानं ख्यातं भविष्यति ॥  
कुबेरनगरेत्येवं मम प्रीतिप्रदायकम् ॥ ३८॥  
त्वया प्रतिष्ठितं लिङ्गमस्मात्स्थानाच्च पश्चिमे ॥  
उमानाथस्य विधिवत्सोमनाथेति तत्स्मृतम् ॥ ३९ ॥  
श्रीपञ्चम्यां विधानेन यस्तच्च पूजयिष्यति ॥  
सप्तपुरुषावधिर्यावत्तस्य लक्ष्मीर्भविष्यति ॥ 7.1.290.४० ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये न्यङ्कुमतीमाहात्म्ये कुबेरनगरोत्पत्तिकुबेरस्थापितसोमनाथमाहात्म्यवर्णनन्नाम नवत्युत्तरद्विशततमोऽध्यायः ॥२९०॥