+++
title = "१२७ क्षेमङ्करेश्वरमाहात्म्यवर्णनम्"

+++
॥ ईश्वर उवाच ॥ ॥  
ततो गच्छेन्महादेवि क्षेमेश्वरमनुत्तमम् ॥  
तस्मादुत्तरकोणस्थं कपालेशाग्निगोचरे ॥ १ ॥  
धनुषां पञ्चदशके कपालेश्वरतः स्थितम् ॥  
लिङ्गं महाप्रभावं हि सर्वपातकनाशनम् ॥ २ ॥  
क्षेममूर्तिः पुरा राजा बभूव स महाबलः ॥  
तेन तत्र तपस्तप्तं चिरकालं महात्मना ॥ ॥ ३ ॥  
ततः संस्थापितं लिङ्गं भक्त्या भावितचेतसा ॥  
तद्दृष्ट्वा क्षेममायाति कार्यं क्षेमेण सिद्ध्यति ॥ ४ ॥  
सर्वकामसमृद्धात्मा भूया ज्जन्मनिजन्मनि ॥  
एवं क्षेमेश्वरं लिङ्गं ख्यातं पातकनाशनम् ॥ ५ ॥  
सर्वकामप्रदं नृणां श्रुतं सौभाग्यदायकम् ॥  
दर्शनेनापि तस्यापि गोशतस्य फलं स्मृतम् ॥ ६ ॥  
तस्मात्क्षेत्रफलाकाङ्क्षी नित्यं तल्लिङ्गमाश्रयेत् ॥ ७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये क्षेमङ्करेश्वरमाहात्म्यवर्णनन्नाम सप्तविंशत्युत्तरशततमोऽध्यायः ॥ १२७ ॥