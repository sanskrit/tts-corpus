+++
title = "०२२ सोमवरप्रदानवर्णनम्"

+++
ईश्वर उवाच ॥ ॥  
दक्षेणैवमनुज्ञातः शोचन्कर्म स्वकं तदा ॥  
दुःखशोकपरीतात्मा प्रभासं क्षेत्रमागतः ॥ १ ॥  
स गत्वा दक्षिणं तीरं सागरस्य समीपतः ॥  
ददर्श पर्वतं तत्र कृतस्मरमिति श्रुतम् ॥ २ ॥  
यक्षविद्याधराकीर्णं किन्नरैरुपशोभितम् ॥  
चन्दनागुरुकर्पूरैरशोकैस्तिलकैः शुभैः ॥ ३ ॥  
कल्हारैः शतपत्रैश्च पुष्पितैः फलितैः शुभैः ॥  
आम्रजम्बूकपित्थैश्च दाडिमैः पनसैस्तथा ॥४॥  
निम्बुजम्बीरनागैश्च कदलीखण्डमण्डितैः ॥  
क्रमुकैर्नागवल्ल्याद्यैः शालैस्तालैस्तमालकैः ॥ ५ ॥  
बीजपूरकखर्जूरैर्द्राक्षामधुरपाटलैः ॥  
बिल्वचम्पकतिन्द्वाद्यैः कदम्बककुभैस्तथा ॥ ६ ॥  
धवाशोकशिरीषाद्यैर्नानावृक्षैश्च शोभितम् ॥  
कामं कामफलैर्वृक्षैः पुष्पितैः फलितैः शुभैः ॥ ७ ॥  
हंसकारण्डवाकीर्णं चक्रवाकोपशोभितम् ॥  
कोकिलाभिः शुकैश्चैव नानापक्षिनिनादि तम् ॥ ८ ॥  
जातिस्मराः पक्षिणश्च व्याजह्रुर्मानुषीं गिरम् ॥  
गन्धर्वकिन्नरयुगैः सिद्धविद्याधरोरगैः [। ९ ॥  
क्रीडद्भिर्विविधैर्दिव्यैः शोभितं पर्वतोत्तमम् ॥  
देवगन्धर्वनृत्यैश्च वेणुवीणानिनादितम् ॥ 7.1.22.१० ॥  
वेदध्वनितघोषेण यज्ञहोमाग्निहोत्रजैः ॥  
समावृतं सर्वमाज्यगन्धिभिरुच्छ्रितम् ॥ ११ ॥  
शोभितं चर्षिभिर्दिव्यैश्चातुर्विद्यैर्द्विजोत्तमैः ॥  
अत्रिश्चैव वसिष्ठश्च पुलस्त्यः पुलहः क्रतुः ॥ १२ ॥  
भृगुश्चैव मरीचिश्च भरद्वाजोऽथ कश्यपः ॥  
मनुर्यमोंऽगिरा विष्णुः शातातपपराशरौ ॥ १३ ॥  
आपस्तम्बोऽथ संवर्तः कात्यः कात्यायनो मुनिः ॥  
गौतमः शङ्खलिखितौ तथा वाचस्पतिर्मुनिः ॥ १४ ॥  
जामदग्न्यो याज्ञवल्क्य ऋष्यशृङ्गो विभाण्डकः ॥  
गार्ग्यशौनकदाल्भ्याश्च व्यास उद्दालकः शुकः ॥ १५ ॥  
नारदः पर्वतश्चैव दुर्वासा उग्रतापसः ॥  
शाकल्यो गालवश्चैव जाबालिर्मुद्गलस्तथा ॥ १६ ॥  
विश्वामित्रः कौशिकश्च जह्नुर्विश्वावसुस्तथा ॥  
धौम्यश्चैव शतानन्दो वैशम्पायनजिष्णवः ॥ १७ ॥  
शाकटायनवार्द्धिक्यावग्निको बादरायणः ॥  
वालखिल्या महात्मानो ये च भूमण्डले स्थिताः ॥ १८ ॥  
ते सर्वे तत्र तिष्ठन्ति पर्वते तु कृतस्मरे ॥  
तेजस्विनो ब्रह्मपुत्रा ऋषयो धार्मिकाः प्रिये ॥ १९ ॥  
ज्वलन्तस्तपसा सर्वे निर्द्धूमा इव पावकाः ॥  
मासोपवासिनः केचित्केचित्पक्षोपवासिनः ॥ 7.1.22.२० ॥  
त्रैरात्रिकाः सान्तपना निराहारास्तथा परे ॥  
केचित्पुष्प फलाहाराः शीर्णपर्णाशिनस्तथा ॥ २१ ॥  
केचिद्गोमयभक्षाश्च जलाहारास्तथा परे ॥  
साग्निहोत्राः सुविद्वांसो मोक्षमार्गार्थचिन्तकाः ॥ २२ ॥  
इति हासपुराणादिश्रुतिस्मृतिविशारदाः ॥  
एते चान्ये च बहवो मार्कण्डेयपुरोगमाः ॥ २३ ॥  
प्रभासं क्षेत्रमासाद्य संस्थिता कृतपर्वते ॥  
एवं कृतस्मरस्तत्र सर्वदेवनिषेवितः ॥  
मन्वन्तरेस्मिन्यो देवि निर्दग्धो वडवाग्निना ॥ २४ ॥  
तं दृष्ट्वा पर्वतं रम्यं दृष्ट्वा चैव महोदधिम् ॥  
प्रदक्षिणं ततश्चक्रे सप्तकृत्वो निशाकरः ॥  
गिरेः प्रदक्षिणां कृत्वा गतो यत्र महेश्वरः ॥ २५ ॥  
समीपे तु समुद्रस्य स्पर्शलिङ्गस्वरूपवान् ॥  
प्रसादयामास विभुं प्रसन्नेनान्तरात्मना ॥ २६ ॥  
मरणं वेति सन्ध्याय शरणं वा महेश्वरम् ॥  
वरं शापाभिघातार्थं मृत्युं वा शङ्करान्मम ॥ २७ ॥  
इति सोमो मतिं कृत्वा तपसाऽऽ राधयञ्छिवम् ॥  
यावद्वर्षसहस्रं तु फलमूलाशनोऽभवत् ॥ २८ ॥  
पूर्णे वर्षसहस्रे तु चतुर्थे वरवर्णिनि ॥  
तुतोष भगवान्रुद्रो वाक्यं चेदमुवाच ह ॥ ॥२९॥  
परितुष्टोऽस्मि ते चन्द्र वरं वरय सुव्रत॥  
किं ते कामं करोम्यद्य ब्रूहि यत्स्यात्सुदुर्ल्लभम्॥7.1.22.३०॥।  
एवं प्रत्यक्षमापन्नं दृष्ट्वा देवं वृषध्वजम्॥  
प्रणम्य तं यथाभक्त्या स्तुतिं चक्रे निशाकरः ॥ ३१ ॥  
॥ चन्द्र उवाच ॥ ॥  
ॐ नमो देवदेवाय शिवाय परमात्मने ॥  
अप्रमेयस्वरूपाय ब्यक्ताव्यक्तस्वरूपिणे ॥ ३२ ॥  
त्वं पतिर्योगिनामीश त्वयि सर्वं प्रतिष्ठितम् ॥  
त्वं यज्ञस्त्वं वषट्कारस्त्वमोङ्कारः प्रजापतिः ॥ ३३ ॥  
चतुर्विंशत्यधिकं च भुवनानां शतद्वयम् ॥  
तस्योपरि परं ज्योतिर्जागर्ति तव केवलम् ॥३४ ॥  
कल्पान्त आदिवाराहमुक्तब्रह्माण्डसंस्थितौ ॥  
आधारस्तम्भभूताय तेजोलिङ्गाय ते नमः ॥ ३५ ॥  
नमोऽनामयनाम्ने ते नमस्ते कृत्तिवाससे ॥  
नमो भैरवनाथाय नमः सोमेश्वराय ते ॥ ३६ ॥  
इति सञ्ज्ञाभिरेताभिः स्तुत्याभिरमृतेश्वरः ॥  
भूतैर्भव्यैर्भविष्यैश्च स्तूयसे सुरसत्तमैः ॥ ३७ ॥  
आद्यो विरञ्चिनामाभूद्ब्रह्मा लोकपितामहः ॥  
मृत्युञ्जयेति ते नाम तदाऽभूत्पार्वतीपते ॥ ३८ ॥  
द्वितीयोऽभूद्यदा ब्रह्मा पद्मभूरिति विश्रुतः ॥  
तदा कालाग्निरुद्रेति तव नाम प्रकीर्तितम् ॥ ३९ ॥  
तृतीयोऽभूद्यदा ब्रह्मा स्वयम्भूरिति विश्रुतः ॥  
अमृतेशेति ते नाम कीर्तितं कीर्तिवर्द्धनम् ॥7.1.22.४० ॥  
चतुर्थोऽभूद्यदा ब्रह्मा परमेष्ठीति विश्रुतः ॥  
अनामयेति देवेश तव नाम स्मृतं तदा ॥ ४१ ॥  
पञ्चमोऽभूद्यदा ब्रह्मा सुरज्येष्ठ इति श्रुतः ॥  
कृत्तिवासेति ते नाम बभूव त्रिपुरान्तक ॥४२॥  
षष्ठश्चाभूद्यदा ब्रह्मा हेमगर्भ इति स्मृतः ॥  
तदा भैरवनाथेति तव नाम प्रकीर्तितम् ॥ ४३ ॥  
अधुना वर्त्तते योऽसौ शतानन्द इति श्रुतः ॥  
आदिसोमेन यश्चासौ वामनेत्रोद्भवेन ते ॥ ४४ ॥  
प्रतिष्ठार्थं तु लिङ्गस्य आनीतश्चाष्टवार्षिकः ॥  
बालरूपी तदा तेन सोमनाथेति कीर्तितम् ॥ ४५ ॥  
तदाप्रभृति सोमानां लक्षाणां द्वितयं गतम् ॥१४॥  
सहस्रद्वितयं चैव शतं चैव षडुत्तरम् ॥ ४६ ॥  
सप्तमोऽहं महादेव आत्रेय इति विश्रुतः ॥  
प्राचेतसेन दक्षेण शप्तस्त्वां शरणं गतः ॥  
रक्ष मां देवदेवेश क्षयिणं पापरोगिणम्॥ ४७ ॥  
इति संस्तुवतस्तस्य चन्द्रस्य करुणाकरः ॥  
तुतोष भगवान्रुद्रो वाक्यं चेदमुवाच ह ॥ ४८ ॥  
परितुष्टोऽस्मि ते चन्द्र वरं वरय सुव्रत ॥  
कि ते कामं करोम्यद्य ब्रूहि यत्स्यात्सुदुर्ल्लभम् ॥ ४९ ॥  
मम नामानि गुह्यानि मम प्रियतराणि च ॥  
पठिष्यन्ति नरा ये तु दास्ये तेषां मनोगतम् ॥ 7.1.22.५० ॥  
अतीता ये चन्द्रमसो भविष्यन्ति च येऽधुना ॥  
तेषां पूज्यमिदं लिङ्गं यावदन्योऽष्टवार्षिकः ॥ ५१ ॥  
आः परं चतुर्वक्त्रो ब्रह्मा यो भविता यदा ॥  
प्राणनाथेति देवस्य तदा नाम भविष्यति ॥ ५२ ॥  
प्राणास्तु वायवः प्रोक्तास्तदाराधननाम तत् ॥  
प्राणनाथेति सम्प्रोक्तं मेऽधुना तद्भविष्यति ॥ ५३ ॥  
तस्मादग्नीशनामेति कालरुद्रेत्यनन्तरम् ॥  
तारकेति ततो नाम भविष्यत्येव कीर्तितम् ॥ ५४ ॥  
मृत्युञ्जयेति देवस्य भविता तदनन्तरम् ॥  
त्र्यम्बकेशस्त्वितीशेति भुवनेशेत्यनन्तरम् ॥ ५५ ॥  
भूतनाथेति घोरेति ब्रह्मेशेत्यथ नामकम् ॥  
भविष्यं पृथिवीशेति आदिनाथेत्यनन्तरम् ॥ ५६ ॥  
कल्पेश्वरेति देवस्य चन्द्रनाथेत्यनन्तरम् ॥  
नाम देवस्य यद्भावि साम्प्रतं ते प्रकाशितम् ॥ ५७ [।  
इत्येवमादि नामानि स्वसङ्ख्यातानि षोडश ॥  
गतानि सम्भविष्यन्ति कालस्यानन्तभावतः ॥ ५८ ॥  
एकैकं वर्तते नाम ब्रह्मणः प्रलयावधि ॥  
ततोन्यज्जायते नाम यथा नामानुरूपतः ॥ ५९ ॥  
अथ किं बहुनोक्तेन रहस्यं ते प्रकाशितम् ॥  
वत्स यत्कारणेनेह तपस्तप्तं त्वयाऽखिलम् ॥  
तन्मे निःशेषतो ब्रूहि दास्ये तुष्टोऽस्मि ते वरम् ॥ 7.1.22.६० ॥  
॥ चन्द्र उवाच ॥ ॥  
अहं शप्तस्तु दक्षेण कस्मिंश्चित्कारणान्तरे ॥  
यक्ष्मणा च क्षयं नीतस्तस्मात्त्वं त्रातुमर्हसि ॥ ६१ ॥  
॥ शम्भुरुवाच ॥ ॥  
अधुना भोः समं पश्य सर्वास्ता दक्षकन्यकाः ॥  
क्षयस्ते भविता पक्षं पक्षं वृद्धिर्भविष्यति ॥ ६२ ॥  
पूर्वोचितां प्रभां सोम प्राप्स्यसे मत्प्रसादतः ॥  
प्राचेतसस्य दक्षस्य तपसा हतपाप्मनः ॥ ६३ ॥  
तस्यान्यथा वचः कर्तुं शक्यं नान्यैः सुरैरपि ॥  
ब्राह्मणाः कुपिता हन्युर्भस्मीकुर्युः स्वतेजसा ॥ ६४ ॥  
देवान्कुर्युरदेवांश्च नाशयेयुरिदं जगत् ॥  
ब्राह्मणाश्चैव देवाश्च तेज एकं द्विधा कृतम् ॥ ६५ ॥  
प्रत्यक्षं ब्राह्मणा देवाः परोक्षं दिवि देवताः ॥  
न विना ब्राह्मणा देवैर्न देवा ब्राह्मणैर्विना ॥ ६६ ॥  
एकत्र मन्त्रा स्तिष्ठन्ति तेज एकत्र तिष्ठति ॥  
ब्राह्मणा देवता लोके ब्राह्मणा दिवि देवताः ॥  
त्रैलोक्ये ब्राह्मणाः श्रेष्ठा ब्राह्मणा एव कारणम् ॥ ६७ ॥  
पितुर्नियुक्ताः पितरो भवन्ति क्रियासु दैवीषु भवन्ति देवाः ॥  
द्विजोत्तमा हस्तनिषक्ततोयास्तेनैव देहेन भवन्ति देवाः ॥ ६८ ॥  
षट्क र्मतत्त्वाभिरतेषु नित्यं विप्रेषु वेदार्थकुतूहलेषु ॥  
न तेषु भक्त्या प्रविशन्ति घोरं महाभयं प्रेतभवं कदाचित् ॥ ६९ ॥  
यद्ब्राह्मणाः स्तुत्यतमा वदन्ति तद्देवता कर्मभिराचरन्ति ॥  
तुष्टेषु तुष्टाः सततं भवन्ति प्रत्यक्षदेवेषु परोक्षदेवाः ॥ 7.1.22.७० [।  
यथा रुद्रा यथा देवा मरुतो वसवोऽश्विनौ ॥  
ब्रह्मा च सोमसूर्यौ च तथा लोके द्विजोत्तमाः ॥ ७१ ॥  
देवाधीनाः प्रजाः सर्वा यज्ञाधीनाश्च देवताः ॥  
ते यज्ञा ब्राह्मणाधीनास्तस्माद्देवा द्विजोत्तमाः ॥ ॥ ७२ ॥  
ब्राह्मणानर्चयेन्नित्यं ब्राह्मणांस्तर्पयेत्सदा ॥  
ब्राह्मणास्तारका लोके ब्राह्मणात्स्वर्गमश्नुते ॥ ७३ ॥  
अभेद्यमच्छेद्यमनादिमक्षयं विधिं पुराणं परिपालयन्ति ॥  
महामतिस्तानभिपूज्य वै द्विजान्भवेदजेयो दिवि देवराडिव ॥ ७९ ॥  
शक्यं हि कवचं भेत्तुं नाराचेन शरेण वा ॥  
अपि वज्र सहस्रेण ब्राह्मणाशीः सुदुर्भिदा ॥ ७५ ॥  
हुतेन शाम्यते पापं हुतमन्नेन शाम्यति ॥  
अन्नं हिरण्यदानेन हिरण्यं ब्राह्मणाशिषा ॥ ७६ ॥  
य इच्छेन्नरकं गन्तुं सपुत्रपशुबान्धव ॥  
देवेष्वधिकृतं कुर्याद्ब्राह्मणेषु च गोषु च ॥ ७७ ॥  
ब्राह्मणान्द्वेष्टि यो मोहाद्देवान्गाश्च मखान्यदि ॥  
नैव तस्य परो लोको नाऽयं लोको दुरात्मनः ॥ ७८ ॥  
अनिन्द्या ब्राह्मणा गावः काञ्चनं सलिलं स्त्रियः॥  
पृथिवी तु षडेतानि यो निन्दति स पातकी ॥७९॥  
अग्रं धर्मस्य राजानो मूलं धर्मस्य ब्राह्मणाः ॥  
तस्मान्मूलं न हिंसीत मूले ह्यग्रं प्रतिष्ठितम् ॥ 7.1.22.८० ॥  
फलं धर्मस्य राजानः पुष्पं धर्मस्य ब्राह्मणाः ॥  
तस्मात्पुष्पं न हिंसीत पुष्पात्सञ्जायते फलम् ॥ ८१ ॥  
राजा वृक्षो ब्राह्मणास्तस्य मूलं पौराः पर्णं मन्त्रिणस्तस्य शाखाः ॥  
तस्माद्राज्ञा ब्राह्मणा रक्षणीया मूले गुप्ते नास्ति वृक्षस्य नाशः ॥ ८२ ॥  
आसन्नो हि दहत्यग्निर्दूराद्दहति ब्राह्मणः ॥  
प्ररोहत्यग्निना दग्धं ब्रह्मदग्धं न रोहति ॥ ८३ ॥  
ब्राह्मणानां च शापेन सर्वभक्षो हुताशनः ॥  
समुद्रश्चाप्यपेयस्तु विफलश्च पुरन्दरः ॥ ८४ ॥  
त्वं चन्द्र राजयक्ष्मी च पृथिव्यामूषराणि च ॥  
सूर्याचन्द्रमसोः पातः पुनरुद्धरणं तयोः ॥ ८५ ॥  
वनस्पतीनां निर्यासो दानवानां पराजयः ॥  
नागानां च वशीकारः क्षत्रस्योत्सादनं तथा ॥  
देवोत्पत्ति विपर्यासो लोकानां च विपर्ययः ॥ ८६ ॥  
एवमादीनि तेजांसि ब्राह्मणानां महात्मनाम् ॥  
तस्माद्विप्रेषु नृपतिः प्रणमेन्नित्यमेव च ॥ ८७ ॥  
परा मप्यापदं प्राप्तो ब्राह्मणान्न प्रकोपयेत् ॥  
ते ह्येनं कुपिता हन्युः सद्यः सबलवाहनम् ॥ ८८ ॥  
प्रणीतश्चाप्रणीतश्च यथाग्निर्दैवतं महत् ॥  
एवं विद्वानविद्वान्वा ब्राह्मणो दैवतं महत् ॥ ८९ ॥  
श्मशानेष्वपि तेजस्वी पावको नैव दुष्यति ॥  
हूयमानश्च यज्ञेषु भूय एवाभिवर्द्धते ॥ 7.1.22.९० ॥  
एवं यद्यप्य निष्टेषु वर्त्तते सर्वकर्मसु ॥  
सर्वेषां ब्राह्मणः पूज्यो दैवतं परमं महत् ॥ ९१ ॥  
क्षत्रस्यातिप्रवृद्धस्य ब्राह्मणानां प्रभावतः ॥  
ब्राह्मं हि परमं पूज्यं क्षत्रं हि ब्रह्मसम्भवम् ॥ ९२ ॥  
अद्भ्योऽग्निर्ब्रह्मतः क्षत्रमश्मनो लोहमुत्थितम् ॥  
तेषां सर्वत्रगं तेजः स्वासु योनिषु शाम्यति ॥ ९३ ॥  
यान्समाश्रित्य तिष्ठन्ति देवलोकाश्च सर्वदा ॥  
ब्रह्मैव वचनं येषां को हिंस्यात्ताञ्जिजीविषुः ॥ ९४ ॥  
म्रियमाणोऽप्याददीत न राजा ब्राह्मणात्करम् ॥  
न च क्षुधा ऽस्य संसीदेद्ब्राह्मणो विषये वसन् ॥ ९५ ॥  
यस्य राज्ञश्च विषये ब्राह्मणः सीदति क्षुधा ॥  
तस्य तच्छतधा राष्ट्रमचिरादेव सीदति ॥ ९६ ॥  
यद्राजा कुरुते पापं प्रमादाद्यच्च विभ्रमात् ॥  
वसन्तो ब्राह्मणा राष्ट्रे श्रोत्रियाः शमयन्ति तत् ॥ ९७ ॥  
पूर्वरात्रान्तरात्रेषु द्विजैर्यस्य विधीयते ॥  
स राजा सह राष्ट्रेण वर्धते ब्रह्मतेजसा ॥ ९८ ॥  
ब्राह्मणान्पूजयेन्नित्यं प्रातरुत्थाय भूमिपः ॥  
ब्राह्मणानां प्रसादेन दीव्यन्ति दिवि देवताः ॥ ९९ ॥  
अथ किं बहुनोक्तेन ब्राह्मणा मामकी तनुः ॥  
ये केचित्सागरान्तायां पृथिव्यां कीर्तिता द्विजाः ॥  
तदूपं देवदेवस्य शिवस्य परमात्मनः ॥ 7.1.22.१०० ॥  
एतान्द्विषन्ति ये मूढा ब्राह्मणान्संशितव्रतान् ॥  
ते मां द्विषन्ति वै नूनं पूजनात्पूजयन्ति माम्॥ १०१ ॥  
न प्रद्वेषस्ततः कार्यो ब्राह्मणेषु विजानता ॥  
प्रद्वेषेणाशु नश्यन्ति ब्रह्मशापहता नराः ॥ १०२ ॥  
इत्येवं कथितश्चन्द्र ब्राह्मणानां गुणार्णवः ॥  
कुरुष्वानन्तरं कार्य्यं यद्ब्रवीम्यहमेव ते ॥ १०३ ॥  
शापस्यानुग्रहो दत्तो मया तव निशाकर ॥  
न चान्यथा वचः कर्त्तुं शक्यं तेषां द्रिजन्मनाम् ॥ १०४ ॥  
शापानुग्रहदैः सर्वै देवैरपि सवासवैः ॥  
तस्माच्चन्द्र त्वया शोको नैव कार्यो विजानता ॥ १०८५ ॥  
क्षयस्ते भविता पक्षं पक्षं वृद्धिर्भविष्यति ॥  
अथान्यद्वचनं चन्द्र शृणु कार्यं यथा त्वया ॥ १०६ ॥  
इदं यत्सागरोपान्ते तिष्ठते लिङ्गमुत्तमम् ॥  
धरामध्यगतं तच्च देवानां दृष्टिगोचरम् ॥ १०७ ॥  
कुक्कुटाण्डसमप्रख्यं सर्पमेखलमण्डितम् ॥  
ममाद्यं परमं तेजो न चान्यो वेद कश्चन ॥ १०८ ॥  
इतः सागरमध्ये तु धनुषां च शतत्रये ॥  
तिष्ठते तत्र लिङ्गं तु सुगुप्तं लक्षणान्वितम् ॥ १०९ ॥  
आदिकल्पे महर्षीणां शापेन पतितं मम ॥  
लिङ्गं सागरमध्ये तु तत्त्वं शीघ्रं समानय ॥ 7.1.22.११० ॥  
स्पर्शाख्यं यत्र मे लिङ्गं तत्र स्थाने निवेशय ॥  
निवेश्य तु प्रयत्नेन सहितो विश्वकर्मणा ॥ १११ ॥  
ततो ब्रह्माणमाहूय समेतं तु मुनीश्वरैः ॥  
प्रतिष्ठां कारय विभो इष्ट्वा तत्र महामखैः ॥ ११२ ॥  
एवमुक्त्वा स भगवांस्तत्रैवान्तरधीयत ॥  
ततः प्रभां पुनर्लेभे रात्रिनाथो वरानने ॥ ११३ ॥  
ततः प्रभृति तत्क्षेत्रं प्रभासमिति विश्रुतम् ॥  
निष्प्रभस्य प्रभा दत्ता प्रभासं तेन चोच्यते ॥ ११४ ॥  
दक्षस्य तु वृथा शापो न कृतस्तेन लाञ्छनम् ॥  
सोमः प्रभासते लोकान्वरं प्राप्य महेश्वरात् ॥  
व्यक्तीभूतः स देवेशः सोमस्यैव महात्मनः ॥ ११५ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सोमवरप्रदानवर्णनन्नाम द्वाविंशोऽध्यायः॥ ॥ २२ ॥