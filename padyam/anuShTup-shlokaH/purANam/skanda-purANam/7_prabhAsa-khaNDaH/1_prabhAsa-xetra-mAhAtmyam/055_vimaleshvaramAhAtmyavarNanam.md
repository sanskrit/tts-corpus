+++
title = "०५५ विमलेश्वरमाहात्म्यवर्णनम्"

+++
ईश्वर उवाच॥  
ततो गच्छेन्महादेवि तत्पूर्वे विमलेश्वरम्॥  
गौर्याः पूर्वं समीपस्थं नातिदूरे व्यवस्थितम्॥१॥  
गुरोर्नैर्ऋत्यदिग्भागे स्थितं पापप्रणाशनम्॥  
अपि कृत्वा महापापं नारी वा पुरुषोऽपि वा ॥ २ ॥  
क्षयाभिभूतदेहो वा तं समभ्यर्च्य भक्तितः ॥  
सर्वदुःखान्तगो भूत्वा निर्मलं पदमाप्नुयात् ॥ ३ ॥  
गन्धर्वसेना यत्रैव विमलाऽभूत्क्षया न्विता ॥  
विमलेश्वरनाम्ना वै तल्लिङ्गं प्रथितं क्षितौ ॥ ४ ॥  
इति ते कथितं सर्वं विमलेश्वरसूचकम् ॥  
माहात्म्यं सर्वपापघ्नं तुरीयं भवसुन्दरि ॥ ५ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये विमलेश्वरमाहात्म्यवर्णनन्नाम पञ्चपञ्चाशोऽध्यायः ॥ ५५ ॥