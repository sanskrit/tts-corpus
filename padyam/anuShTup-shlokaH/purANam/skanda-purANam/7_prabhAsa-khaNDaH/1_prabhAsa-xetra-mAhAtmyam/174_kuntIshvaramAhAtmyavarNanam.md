+++
title = "१७४ कुन्तीश्वरमाहात्म्यवर्णनम्"

+++
॥ ईश्वर उवाच ॥ ॥  
ततो गच्छेन्महादेवि कुन्तीश्वरमनुत्तमम् ॥  
सावित्र्याः पूर्वभागस्थं खातमध्ये व्यवस्थितम् ॥ १ ॥  
कुन्त्या प्रतिष्ठितं देवि क्षेत्रे प्राभासिके प्रिये ॥  
पाण्डवास्तु यदा पूर्वं प्रभासक्षेत्रमागताः ॥ २ ॥  
तीर्थयात्राप्रसङ्गेन कुन्त्या चैव समन्विताः ॥  
तस्मिन्काले महादेवि ज्ञात्वा क्षेत्रमनुत्तमम्॥३॥  
कुन्त्या प्रतिष्ठितं लिङ्गं सर्वपापभयापहम्॥  
कार्तिक्यां तु विशेषेण यस्तं पूजयते नरः॥  
स सर्वकामतृप्तात्मा रुद्रलोके महीयते॥४॥  
वाचिकं मानसं पापं कर्मणा यदुपार्जितम्॥  
तत्सर्वं नश्यते देवि तस्य लिङ्गस्य दर्शनात्॥५॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये कुन्तीश्वरमाहात्म्यवर्णनन्नाम चतुःसप्तत्युत्तरशततमोऽध्यायः ॥ ॥ १७४ ॥