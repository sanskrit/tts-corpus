+++
title = "०१४ सिद्धेश्वरोत्पत्तिवर्णनम्"

+++
॥ देव्युवाच ॥ ॥  
यदेतद्भवता प्रोक्तं माहात्म्यं सूर्यदैवतम्॥  
तन्मे विस्तरतो ब्रूहि देवदेव जगत्पते ॥ १ ॥  
कथमर्कस्थलो भूतः प्रभासक्षेत्रभूषणः ॥  
पूजनीयो महादेवः सम्यग्यात्राफलेप्सुभिः ॥ २ ॥  
के मन्त्राः किं विधानं तु केषु पर्वसु पूजयेत्॥  
जैगीषव्येश्वरो भूत्वा ह्यभूत्सिद्धेश्वरः कथम् ॥  
तन्मे कथय देवेश विस्तरात्सर्वमेव हि ॥ ३ ॥  
पाताले विवरं तत्र योगिन्यस्तत्र किं पुरा ॥  
तथा मातृगणश्चैव कथमेतदभूत्पुरा ॥ ४ ॥  
एतत्सर्वमशेषेण दयां कृत्वा जगत्पते ॥  
ममाचक्ष्व विरूपाक्ष यद्यहं ते प्रिया हर ॥ ५ ॥  
॥ ईश्वर उवाच ॥ ॥  
साधु पृष्टं त्वया देवि कथयामि समासतः ॥  
सिद्धेश्वरो ह्यभूद्येन जैगीषव्येश्वरो हरः ॥ ६ ॥  
पूजाविधानं विस्तीर्य तन्मे निगदतः शृणु ॥  
आसीदस्मिन्कृते देवि सर्व ज्ञानविशारदः ॥ ७ ॥  
पुत्रः शतकलाकस्य जैगीषव्य इति श्रुतः ॥  
प्रभासक्षेत्रमासाद्य स चक्रे दुश्चरं तपः ॥ ८ ॥  
अतिष्ठद्वायुभक्षश्च वर्षाणां शतकं किल ॥  
अम्बुभक्षः सहस्रं तु शाकाहारोऽयुतं तथा ॥ ९ ॥  
चान्द्रायणसहस्रं च कृतं सान्तपनं पुनः ॥  
शोषयित्वा मिताहारो दिग्वासाः समपद्यत ॥ 7.1.14.१० ॥  
पूर्वे कल्पे स्वयं भूतं महोदयमिति श्रुतम् ॥  
स लिङ्गं देवदेवस्य प्रतिष्ठाप्यार्चयन्नपि ॥ ११ ॥  
भस्मशायी भस्मदिग्धो नृत्त गीतैरतोषयत् ॥  
जपेन वृषनादैश्च तपसा भावितः शुचिः ॥ १२ ॥  
तमेवं तोषयाणं तु भक्त्या परमया युतम् ॥  
भगवांश्च तमभ्येत्य इदं वचनमब्रवीत् ॥ १३ ॥  
जैगीषव्य महाबुद्धे पश्य मां दिव्यचक्षुषा ॥  
तुष्टोऽस्मि वरदश्चाहं ब्रूहि यत्ते मनोगतम् ॥ १४ ॥  
स एवमुक्तो देवेन देवं दृष्ट्वा त्रिलोचनम्॥  
प्रणम्य शिरसा पादाविदं वचनमब्रवीत् ॥ १५ ॥  
॥ जैगीषव्य उवाच ॥ ॥  
भगवन्देवदेवेश मम तुष्टो यदि प्रभो ॥  
ज्ञानयोगं हि मे देहि यः संसारनिकृन्तनम्॥ १६ ॥  
भगवन्नान्यदिच्छामि योगात्परतरं हितम् ॥  
त्वयि भक्तिश्च नित्यं मे देव्यां स्कन्दे गणेश्वरे ॥ ॥ १७ ॥  
न च व्याधिभयं भूयान्न च तेजोऽपमानता ॥  
अनुत्सेकं तथा क्षान्तिं दमं शममथापि च ॥ १८ ॥  
एतान्वरान्महादेव त्वदिच्छामि त्रिलोचन ॥ १९ ॥  
॥ ईश्वर उवाच ॥ ॥  
अजरश्चामरश्चैव सर्वशोकविवर्जितः ॥  
महायोगी महावीर्यो योगैश्वर्यसमन्वितः॥7.1.14.२०॥  
प्रभावाच्चास्य क्षेत्रस्य गुह्यस्य मम शाश्वतम् ॥  
योगाष्टगुणमैश्वर्यं प्राप्स्यसे परमं महत् ॥ २१ ॥  
भविष्यसि मुनिश्रेष्ठ योगाचार्यः सुविश्रुतः ॥ २२ ॥  
यश्चेदं त्वत्कृतं लिगं नियमेनार्चयिष्यति ॥  
सर्वपापविनिर्मुक्तो योगं दिव्यमवाप्स्यति ॥ २३ ॥  
जैगीषव्यगुहां चेमां प्राप्य योगं करोति यः ॥  
स सप्तरात्राद्युक्तात्मा संसारं सन्तरिष्यति ॥ २४ ॥  
मासेन पूर्वजातिं च जन्मातीतं च वेत्स्यति ॥  
एकरात्रात्तनुं शुद्धां द्वाभ्यां तारयते पितॄन्॥  
त्रिरात्रेण व्यतीतेन त्वपरान्सप्त तारयेत् ॥ २५ ॥  
पुनश्च तव विप्रर्षे अजेयत्वं च योगिभिः ॥  
इच्छतो दर्शनं चैव भविष्यति च ते मम ॥ २६ ॥  
इति देवो वरान्दत्त्वा तत्रैवान्तरधीयत ॥  
एतत्कृतयुगे वृत्तं तव देवि प्रभाषितम् ॥ २७ ॥  
त्रेतायुगे महादेवि द्वापरेऽपि तथैव च ॥  
कलियुगप्रवेशे तु वालखिल्या महर्षयः ॥ २८ ॥  
अस्मिन्प्राभासिके क्षेत्रे सूर्यस्थलसमीपतः ॥  
आराधयन्तो देवेशं गुहामध्यनिवासिनम् ॥ २९ ॥  
अष्टाशीतिसहस्राणि ऋषयश्चोर्द्धरेतसः ॥  
वर्षायुतं तपस्तप्त्वा सिद्धिं जग्मुस्तदात्मिकाम्॥7.1.14.३०॥  
ततः सिद्धेश्वरं लिङ्गं कलौ ख्यातं वरानने ॥  
यदा सोमेन संयुक्ता कृष्णा शिवचतुर्दशी ॥  
तदैव तस्य देवस्य दर्शनं देवि दुर्ल्लभम् ॥ ३१ ॥  
ब्रह्माण्डं सकलं दत्त्वा यत्पुण्यमुपजायते ॥  
तत्पुण्यं लभते देवि सिद्धलिङ्गस्य पूजनात् ॥ ३२ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सिद्धेश्वरोत्पत्तिवर्णनन्नाम चतुर्दशोऽध्यायः ॥ १४ ॥