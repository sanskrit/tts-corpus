+++
title = "१०८ प्रत्यूषेश्वरमाहात्म्यवर्णनम्"

+++
॥ ईश्वर उवाच ॥ ॥  
ततो गच्छेन्महादेवि वसूनां लिङ्गमुत्तमम् ॥  
सोमेशादीशदिग्भागे पञ्चाशद्धनुषान्तरे ॥ १ ॥  
स्थितं लिङ्गं महादेवि चतुर्वक्त्रं सुरप्रियम् ॥  
प्रत्यूषेश्वरनामानं महापातकनाशनम् ॥ ॥ २ ॥  
दर्शनात्तस्य देवस्य सप्तजन्मान्तरोद्भवम्॥  
पापं प्रणाशमायाति सत्यंसत्यं वरानने ॥ ३ ॥  
॥ देव्युवाच ॥ ॥  
कोऽसौ प्रत्यूषनामेति कथं लिङ्गं प्रतिष्ठितम्॥  
कस्य पुत्रः स विख्यात एतन्मे वद शङ्कर ॥ ४ ॥  
॥ ईश्वर उवाच ॥ ॥  
दक्षो ब्रह्मसुतो देवि प्रजापतिरिति स्मृतः ॥  
तस्य कन्याः पुरा षष्टिर्ददौ धर्माय वै दश ॥ ५ ॥  
तासां मध्ये महादेवि एका विश्वेति विश्रुता ॥  
सा धर्माच्च महादेवि अष्टावजनयत्सुतान् ॥ ६ ॥  
आपो ध्रुवश्च सोमश्च धरश्चैवाऽनलोऽनिलः ॥  
प्रत्यूषश्च प्रभासश्च वसवोऽष्टौ प्रकीर्तिताः ॥ ७ ॥  
तेषां मध्ये सप्तमोऽसौ प्रत्यूष इति विश्रुतः ॥  
स पुत्रकामो देवेशि प्रभासं क्षेत्रमागतः ॥ ८ ॥  
स ज्ञात्वा कामिकं क्षेत्रं प्रतिष्ठाप्य महेश्वरम् ॥  
तपश्चचार विपुलं दिव्यं वर्षशतं प्रिये ॥  
ध्यायन्देवं महादेवं शान्तस्तद्गतमानसः ॥ ९ ॥  
ततस्तुष्टो महादेवस्तस्य भक्त्या निरञ्जनः ॥  
ददौ तस्य सुतं देवि देवलं योगिनां वरम् ॥ 7.1.108.१० ॥  
ततः प्रभृति देवेशि तल्लिङ्गस्य प्रभावतः ॥  
देवलो भगवान्योगी प्रत्यूषस्याऽभवत्सुतः ॥ ११ ॥  
अनेन कारणेनासौ प्रत्यूषेश्वरसञ्ज्ञितः ॥ १२ ॥  
यश्चानपत्यः पुरुषस्तं समाराधयिष्यति ॥  
तस्यान्ववाये देवेशि सन्ततिर्न विनश्यति ॥ १३ ॥  
यः प्रत्यूषे महादेवि प्रत्यूषेश्वरमुत्तमम् ॥  
पूजयिष्यति सद्भक्त्या सततं नियतात्मवान् ॥  
तस्यैष्यति क्षयं पापमपि ब्रह्मवधोद्भवम ॥ १४ ॥  
वृषस्तत्रैव दातव्यः सम्यग्यात्राफलेप्सुभिः ॥ १५ ॥  
माघे कृष्णचतुर्द्दश्यां जागृयात्तत्र वै निशि ॥  
सर्वेषां दानयज्ञानां फलं जागरणाल्लभेत् ॥ १६ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभाससक्षेत्रमाहात्म्ये प्रत्यूषेश्वरमाहात्म्यवर्णनन्नामाष्टोत्तरशततमोऽध्यायः ॥ १०८ ॥