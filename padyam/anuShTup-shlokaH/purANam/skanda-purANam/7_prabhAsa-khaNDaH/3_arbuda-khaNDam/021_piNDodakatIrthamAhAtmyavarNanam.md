+++
title = "०२१ पिण्डोदकतीर्थमाहात्म्यवर्णनम्"

+++
॥ पुलस्त्य उवाच॥ ॥  
ततो गच्छेन्नृपश्रेष्ठ पिण्डोदकमनुत्तमम् ॥  
तीर्थं यत्र तपस्तप्तं पिण्डोदकद्विजातिना ॥ १ ॥  
पुरा पिण्डोदकोनाम ब्राह्मणोऽभून्महामते ॥  
मन्दप्रज्ञोऽल्पमेधावी सोपाध्यायेन पाठितः ॥ २ ॥  
अशक्तोऽध्ययनं कर्तुं जाड्यभावान्महीपते ॥  
स वैराग्यं परं गत्वा सम्प्राप्तो गिरिगह्वरे ॥ ३ ॥  
एतस्मिन्नेव कालेतु तत्रैव च सरस्वती॥  
वीणाविनोदसंयुक्ता विविक्ते तमुपस्थिता ॥ ४ ॥  
तं दृष्ट्वा ब्राह्मणं खिन्नं वैराग्येण समन्वितम् ॥  
कृपाविष्टा महादेवी वाक्यमेतदुवाच ह ॥ ५ ॥  
॥ सरस्वत्युवाच ॥ ॥  
कस्मात्त्वं खिद्यसे विप्र विरक्त इव भाससे ॥  
कस्मान्न हृष्यसि हृदा कस्मादत्र त्वमागतः ॥  
वद शीघ्रं महाभाग तवान्तिके वसाम्यहम् ॥ ६ ॥  
॥ पिण्डोदक उवाच ॥ ॥  
अहं वैराग्यमापन्न उपाध्यायतिरस्कृतः ॥  
ज्ञानहीनो महाभागे मृत्युं वाञ्छामि साम्प्रतम् ॥ ७ ॥  
न मे सरस्वती देवी जिह्वाग्रे परिवर्तते ॥  
कारणं नान्यदस्तीह मृत्योर्मम वरानने ॥ ॥  
दृष्टोऽकस्मात्त्वया चाहं ततो यास्यामि चान्यतः ॥  
मरणं हि मम श्रेयो मूकभावान्न जीवितम् ॥ ९ ॥  
॥ सरस्वत्युवाच ॥. ॥  
अहं सरस्वती देवी सदास्मिन्वरपर्वते॥  
निशासुखे त्रयोदश्यां करोमि वसतिं द्विज ॥  
तस्मात्त्वं प्रार्थय वरं यदभीष्टं सुदुर्लभम् ॥ 7.3.21.१० ॥  
॥ पिण्डोदक उवाच ॥ ॥  
प्रसादात्तव वै वाणि सर्वज्ञत्वं ममेप्सितम् ॥  
एतत्तीर्थं तु मन्नाम्ना ख्यातिं यातु शुचिस्मिते ॥ ११ ॥  
॥ सरस्वत्युवाच ॥ ॥  
अद्यप्रभृति सर्वज्ञो ह्यत्र लोके भविष्यसि ॥  
नाम्ना तव तथा तीर्थमेतत्ख्यातिं प्रयास्यति ॥१२॥  
निशामुखे त्रयोदश्यां योऽत्र स्नानं करिष्यति ॥  
भविष्यति स सर्वज्ञो यद्यपि स्यात्सुमन्दधीः ॥ १३ ॥  
अत्र मे सततं वासो भविष्यति द्विजोत्तम ॥  
यस्मात्तस्मात्सदा स्नानं कर्तव्यं सुसमाहितैः ॥ १४ ॥  
एवमुक्त्वा ततो देवी तत्रैवान्तरधीयत ॥  
पिण्डोदको हि सर्वज्ञो भूत्वाथ स्वगृहं ययौ ॥  
व्यस्मापयज्जनान्सर्वांस्तत्तीर्थस्य समाश्रयात् ॥ १५ ॥  
इति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्डे तृतीयेऽर्बुदखण्डे पिण्डोदकतीर्थमाहात्म्यवर्णनन्नामैकविंशोऽध्यायः ॥ २१ ॥