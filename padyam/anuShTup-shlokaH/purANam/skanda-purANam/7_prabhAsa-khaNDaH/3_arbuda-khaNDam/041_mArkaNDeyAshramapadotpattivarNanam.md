+++
title = "०४१ मार्कण्डेयाश्रमपदोत्पत्तिवर्णनम्"

+++
॥ पुलस्त्य उवाच ॥ ॥  
ततो गच्छेन्नृपश्रेष्ठ मार्कण्डेयस्य चाश्रमम्॥  
यत्र पूर्वं तपस्तप्तं मार्कण्डेन महात्मना ॥ १ ॥  
मृकण्डो ब्राह्मणोनाम पुराऽऽसीच्छंसितव्रतः ॥  
अन्ते वयसि सञ्जातस्तस्य पुत्रोऽतिसुन्दरः ॥ २ ॥  
सर्वलक्षणसम्पूर्णः शान्तः सूर्यसमप्रभः ॥  
कस्यचित्त्वथ कालस्य तस्याश्रमपदे नृप ॥ ३ ॥  
आगतो ब्राह्मणो ज्ञानी कश्चित्सामुद्रविच्छुभः ॥  
ततोऽसौ क्रीडमानस्तु बालकः पञ्चवार्षिकः ॥ ४ ॥  
आनासाग्रशिखाग्राभ्यां चिरं चैवावलोकितः ॥  
ततोऽहसत्स सहसा तं मृकण्डो ह्यलक्षयत्॥ ५ ॥  
अथाऽब्रवीच्चिरं दृष्टस्त्वया पुत्रो मम द्विज॥  
ततो हसितवान्भूयः किमिदं कारणं वद॥ ६॥  
असकृत्स मृकण्डेन यावत्पृष्टो द्विजोत्तमः ॥  
उपरोधवशात्तस्मै यथार्थं सन्न्यवेदयत् ॥ ७ ॥  
अस्य बालस्य चिह्नानि यानि काये द्विजोत्तम ॥  
अजरश्चामरश्चैव तैर्भवेत्पुरुषः किल ॥ ८ ॥  
षण्मासेनास्य बालस्य नूनं मृत्युर्भविष्यति ॥  
एतस्मात्कारणाद्धास्यं मयाऽकारि द्विजोत्तम ॥  
अनृतं नोक्तपूर्वं मे वैरिष्वपि कदाचन ॥ ९ ॥  
॥ पुलस्त्य उवाच ॥ ॥  
एवमुक्त्वा तु स ज्ञानी उषित्वा तत्र शर्वरीम् ॥  
मृकण्डेनाभ्यनुज्ञात इष्टं देशं जगाम ह ॥ 7.3.41.१० ॥  
मृकण्डोपि सुतं ज्ञात्वा ततः क्षीणायुषं नृप ॥  
पञ्चवार्षिकमप्यार्त्तश्चकारोपनयान्वितम् ॥ ११ ॥  
श्रुताध्ययनसम्पन्नं यंयं पश्यसि चाग्रतः ॥  
तस्याभिवादनं कार्यं त्वया पुत्रक नित्यशः ॥ १२ ॥  
ततश्चक्रे ब्रह्मचारी पितुर्वाक्यं विशेषतः ॥ १३ ॥  
बालं वृद्धं युवानं च यंयं पश्यति चक्षुषा ॥  
नमस्करोति तं सर्वं ब्राह्मणं विनयान्वितः ॥ १४ ॥  
कस्यचित्त्वथ कालस्य तस्याश्रमसमीपतः ॥  
सप्तर्षयः समायातास्तीर्थयात्रापरायणाः ॥ १५ ॥  
अथ तान्सत्वरं गत्वा वन्दयामास पार्थिव ॥  
बालः सविनयोपेतः सर्वांश्चैव यथाक्रमम् ॥ १६ ॥  
दीर्घायुर्भव तैरुक्तः स बालस्तुष्टितत्परैः ॥  
आस्थिताश्च यथाभीष्टं देशं बालं विसर्ज्य तम् ॥ १७ ॥  
तेषां मध्येंऽगिरानाम दिव्यज्ञानसमन्वितः ॥  
तेनावलोकितो बालः सूक्ष्मदृष्ट्या परन्तप ॥ १८ ॥  
अथ तानब्रवीत्सर्वान्मुनीन्किञ्चित्सविस्मयः ॥  
दीर्घायुर्न च बालोऽयं युष्माभिः सम्प्रकीर्तितः ॥ १९ ॥  
गमिष्यति कुमारोऽयं निधनं पञ्चमे दिने ॥  
तन्न युक्तं हि नो वाक्यमसत्यं द्विजसत्तमाः ॥ 7.3.41.२० ॥  
यथाऽयं चिरजीवी स्यात्तथा नीतिर्विधीयताम् ॥  
अथ ते मुनयो भीता मिथ्या वाक्यस्य पार्थिव ॥ २१ ॥  
बालकं तं समादाय ब्रह्मलोकं गतास्तदा ॥  
तत्र दृष्ट्वा चतुर्वक्त्रं नमश्चक्रुर्मुनीश्वराः ॥ २२ ॥  
तेषामनन्तरं तेन बालके नाभिवादितः ॥  
दीर्घायुर्भव तेनाऽपि ब्रह्मणोक्तः स बालकः ॥ २३ ॥  
ततः सप्तर्षयो हृष्टाः स्वचित्ते नृपसत्तम ॥  
सुखासीनान्सविश्रान्तानब्रवीन्मुनिपुङ्गवान् ॥ २४ ॥  
॥ ब्रह्मोवाच ॥ ॥  
परिपृच्छत किं कार्यं कुतो यूयमिहागताः ॥ २५ ॥  
॥ ऋषय ऊचुः ॥ ॥  
तीर्थयात्राप्रसङ्गेन भ्रममाणा महीतलम् ॥  
अर्बुदं पर्वतं नाम तस्य तीर्थेषु वै गताः ॥ २६ ॥  
अथागत्य द्रुतं दूराद्बालेनानेन वन्दिताः ॥  
दीर्घायुर्भव सन्दिष्टस्ततश्चायमनेकधा ॥  
पञ्चमे दिवसेऽस्यापि मृत्युर्देव भविष्यति ॥ २७ ॥  
यथा वयं त्वया सार्द्धमसत्या न चतुर्मुख ॥  
भवामोऽस्य कृते देव तथा किञ्चिद्विधीयताम्॥ २८॥  
अथ ब्रह्मा प्रहृष्टात्मा दृष्ट्वा तं मुनिदारकम् ॥  
मत्प्रसादादयं बालो भावी कल्पायुरब्रवीत् ॥ २९ ॥  
ततस्ते मुनयो हृष्टास्तमादाय गृहं प्रति ॥  
प्रस्थिता ब्रह्मलोकात्तु नमस्कृत्वा चतुर्मुखम् ॥ 7.3.41.३० ॥  
अथ तस्य पिता तत्र मृकण्डो मुनिसत्तमः ॥  
ततो भार्यासमायुक्तो विललाप सुदुःखितः ॥ ३१ ॥  
हा पुत्रपुत्र करुणं रुदित्वा धर्मवत्सलः ॥  
अनामन्त्र्य च मां कस्माद्दीर्घं पन्थानमाश्रितः ॥३२॥  
अकृत्वापि क्रियाः कार्याः कथं मृत्युवशं गतः ॥  
सोऽहं त्वया विना पुत्र न जीवामि कथञ्चन ॥ ३३ ॥  
एवं विलपतस्तस्य बहुधा नृपसत्तम ॥  
बालश्चाभ्यागतस्तत्र यत्र देशे पुरा स्थितः ॥ ३४ ॥  
अथासौ प्रययौ बालः प्रहृष्टेनान्तरात्मना ॥  
तं दृष्ट्वा पथि तातश्च सम्प्रहृष्टो बभूव ह ॥ ३५ ॥  
पप्रच्छाङ्कं समारोप्य चिरागमन कारणम्॥  
ततः स कथयामास सर्वं मुनिविचेष्टितम् ॥  
दर्शनं ब्रह्मलोकस्य पद्मयोनेर्वरं तथा ॥ ३६ ॥  
॥ बालक उवाच ॥ ॥  
अजरश्चामरश्चाहं कृतस्तात स्वयम्भुवा ॥  
तस्मात्सत्यं मदर्थे ते व्येत्वसौ मानसो ज्वरः ॥३७॥  
सोऽहमाराधयिष्यामि तथैव चतुराननम् ॥  
कृत्वाऽऽश्रमपदं रम्यमर्बुदे पर्वतोत्तमे ॥ ३८ ॥  
अमृतस्रावि तद्वाक्यं श्रुत्वा पुत्रस्य स द्विजः ॥  
मृकण्डो हर्षसंयुक्तो वाचमित्यब्रवीच्च तम् ॥ ३९ ॥  
मार्क्कण्डोऽपि द्रुतं गत्वा रम्य मर्बुदपर्वतम् ॥  
तपस्तेपे सुविस्तीर्णं ध्यायन्देवं पितामहम्॥ 7.3.41.४० ॥  
तस्याश्रमपदे पुण्ये श्रावणे मासि पार्थिव ॥  
पौर्णमास्यां विशेषेण यः कुर्यात्पितृतर्पणम् ॥  
पितृमेधफलं तस्य सकलं स्यादसंशयम् ॥४१॥  
ऋषियोगेन यस्तत्र तर्पयेद्ब्राह्मणोत्तमान् ॥  
ब्रह्मलोके चिरं वासस्तस्य सञ्जायते नृप ॥ ॥ ४२ ॥  
यः स्नानं कुरुते तत्र सम्यक्छ्रद्धासमन्वितः ॥  
नाल्पमृत्युभयं तस्य कुले क्वापि प्रजायते ॥ ४३ ॥  
इति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्ड तृतीयेऽर्बुदखण्डे मार्कण्डेयाश्रमपदोत्पत्तिवर्णनन्नामैकचत्वारिंशोऽध्यायः ॥४१॥