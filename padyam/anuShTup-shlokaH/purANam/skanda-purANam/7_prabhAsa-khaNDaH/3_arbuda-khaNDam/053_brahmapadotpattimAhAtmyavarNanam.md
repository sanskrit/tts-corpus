+++
title = "०५३ ब्रह्मपदोत्पत्तिमाहात्म्यवर्णनम्"

+++
॥ पुलस्त्य उवाच ॥ ॥  
ततो गच्छेद्ब्रह्मपदं तीर्थं त्रैलोक्यविश्रुतम् ॥  
यत्र पूर्वं पदं न्यस्तं ब्रह्मणा लोककारिणा ॥ १ ॥  
पुरा ब्रह्मादयो देवास्तत्र सर्वे समाहिताः ॥  
अर्बुदे पर्वते रम्य ऋषयश्च सुनिर्मलाः ॥ २ ॥  
अचलेश्वरयात्रायां सुभक्त्या भाविता नृप ॥  
अथ ते मुनयः सर्वे प्रोचुर्देवं पितामहम् ॥ ३ ॥  
॥ ऋषय ऊचुः ॥ ॥  
प्रभूतनियमैर्होमैर्व्रतस्नानैश्च नित्यशः ॥  
उपवासैश्च निर्विण्णा वयं सर्वे पितामह ॥ ४ ॥  
तस्मात्सदुपदेशं त्वं किञ्चिद्दातुमिहार्हसि ॥  
तरामो येन देवेश दुर्गं संसारसागरम् ॥ ५ ॥  
अयाचितोपचारैश्च जपहोमैः सुदुष्करैः ॥  
मन्त्रैर्व्रतैस्तथा दानैः स्वर्गप्राप्तिं वदस्व नः ॥ ६ ॥  
तेषां तद्वचनं श्रुत्वा तदा देवः कृपान्वितः ॥  
चिन्तयामास सुचिरमिह किञ्चित्प्रहस्य च ॥७॥  
ततः स्वकं पदं त्यक्त्वा रम्ये पर्वतरोधसि ॥  
अथोवाच मुनीन्सर्वान्ब्रह्मा संश्लक्ष्णया गिरा ॥ ८ ॥  
॥ ब्रह्मोवाच ॥ ॥  
एतन्महापदं रम्यं सर्वपातकनाशनम् ॥  
स्पृशन्तु ऋषयः सर्वे ततो यास्यथ सद्गतिम् ॥ ॥९॥  
विना स्नानेन दानेन व्रतहोमजपादिभिः॥  
हितार्थं सर्वलोकानां मया न्यस्तं पदं शुभम्॥7.3.53.१०॥  
अस्मिन्पदे मया न्यस्ते यान्ति लोकाः सहस्रशः॥  
स्पृशन्तु ऋषयः सर्वे देवाश्चापि पदं मम ॥ ११ ॥  
एकैवात्र प्रकर्त्तव्या श्रद्धा वाऽव्यभिचारिणी ॥  
यश्च श्रद्धान्वितः सम्यक्पदमेतन्मुनीश्वराः ॥ १२ ॥  
पूजयिष्यति सम्प्राप्ते कार्तिके पूर्णिमादिने ॥  
तोयैः फलैश्च विविधैर्गन्धमाल्यानुलेपनैः ॥ १३ ॥  
ब्राह्मणान्भोजयित्वा तु मिष्टान्नेन स्वशक्तितः ॥  
स यास्यति न सन्देहो मम लोकं सुदुर्लभम् ॥ १४ ॥  
॥ पुलस्त्य उवाच ॥ ॥  
ततो मुनिगणाः सर्वे सम्यक्छ्रद्धासमन्विताः ॥  
पूजयित्वा पदं तत्र ब्रह्मलोकं समागताः ॥ १५ ॥  
तस्मात्सर्वप्रयत्नेन पदं पूज्यं नरोत्तम ॥  
पितामहपदं सम्यक्छ्रद्धया स्वर्गदायकम्॥ १६ ॥  
अन्यत्कौतूहलं राजन्महद्दृष्टं महाद्भुतम् ॥  
पदस्य तस्य यच्छ्रुत्वा जायते विस्मयो महान् ॥ १७ ॥  
आयामविस्तरेणाऽपि प्राप्ते कृतयुगे नृप ॥  
न सङ्ख्या जायते राजञ्छुक्लवर्णस्य मानवैः ॥ १८ ॥  
ततस्त्रेतायुगे प्राप्ते रक्तवर्णं प्रदृश्यते ॥  
सुव्यक्तं सङ्ख्यया युक्तं सर्वलोकनमस्कृतम् ॥ १९ ॥  
द्वापरे कपिलं तच्च लघुमात्रं प्रदृश्यते ॥  
कलौ कृष्णं सुसूक्ष्मं च रम्ये पर्वतरोधसि ॥ 7.3.53.२० ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे ब्रह्मपदोत्पत्तिमाहात्म्यवर्णनन्नाम त्रिपञ्चाशत्तमोऽध्यायः ॥ ५३ ॥ ॥