+++
title = "०२९ कपिलातीर्थमाहात्म्यवर्णनम्"

+++
॥ पौलस्त्य उवाच ॥ ॥  
ततो गच्छेन्नृपश्रेष्ठ कपिलातीर्थमुत्तमम् ॥  
यत्र स्नातो नरः सम्यङ्मुच्यते सर्वकिल्बिषैः ॥ १ ॥  
पुराऽभून्नृपतिर्नाम सुप्रभः परवीरहा ॥  
नित्यं च मृगयाशीलो मृगाणामहिते रतः ॥ २ ॥  
न तथा स्त्रीषु नो भोगे नाश्वयाने न वारणे ॥  
तस्याभूदनुरागश्च यथा मृगविमर्द्दने ॥ ३ ॥  
स कदाचिन्नृपश्रेष्ठ मृगासक्तोऽर्बुदं गतः ॥  
अपश्यत्सानुदेशे च मृगीं शिशुसमावृताम् ॥ ४ ॥  
स्तनं धयन्तीं सुस्निग्धां शिशोः क्षीरानुरागिणः ॥  
सा तेन विद्धा बाणेन सहसा नतपर्वणा ॥ ५ ॥  
अथ सा पार्थिवं दृष्ट्वा प्रगृहीतशरासनम् ॥  
द्वितीयं योजयानं च मृगी बाणं सुनिर्मलम् ॥ ६ ॥  
ततः सा कोपसन्तप्ता भूपालं प्रत्यभाषत ॥  
नायं धर्मः स्मृतः क्षात्त्रो यस्त्वयाद्य निषेवितः ॥७ ॥  
शयानो मैथुनासक्तः स्तनपो व्याधिपीडितः ॥  
न हन्तव्यो मृगो राजन्मृगी च शिशुना वृता ॥ ८ ॥  
तदद्य मरणं जातं मम सर्वं नृपाधम ॥  
तव बाणं समासाद्य पुत्रस्य च मया विना ॥ ९ ॥  
यस्मादहमधर्मेण हता भूमिपते त्वया ॥  
तस्मादत्रैव सानौ त्वं रौद्रव्याघ्रो भविष्यसि॥ 7.3.29.१० ॥  
॥ पुलस्त्य उवाच ॥ ॥  
तच्छ्रुत्वा सुमहत्पापं स नृपो भयसङ्कुलम् ॥  
तां वै प्रसादयामास प्राणशेषां तदा मृगीम् ॥ ११ ॥  
अविवेकान्मया भद्रे हता त्वं निर्घृणेन च ॥  
कुरु शापविमोक्षं त्वं तस्माद्दीनस्य सन्मृगि ॥ १२ ॥  
॥ मृग्युवाच ॥ ॥  
यदा तु कपिलां नाम द्रक्ष्यसे त्वं पयस्विनीम् ॥  
धेनुं तया समालापात्प्रकृतिं यास्यसे पुनः ॥ १३ ॥  
एवमुक्त्वा मृगी राजाग्रतः प्राणैर्व्ययुज्यत ॥  
पीडिता शरघातेन पुत्रस्नेहाद्विशेषतः ॥ १४ ॥  
अथाऽसौ पार्थिवः सद्यो रौद्रास्यः समजायत ॥  
व्याघ्रो दशकरालश्च तीक्ष्णदन्तनखस्तथा ॥  
भक्षयामास तां सेनामात्मीयां क्रोधमूर्च्छितः ॥ १५ ॥  
ततस्ते सैनिका राजन्हतशेषाः सुदुःखिताः ॥  
स्वगृहाणि ययुस्तत्र यथा वृत्तं जने पुरे ॥ १६ ॥  
निवेदयन्तो वृत्तान्तं चत्वरेषु त्रिकेषु च ॥  
यथा वै व्याघ्रतां प्राप्तः स राजाऽर्बुदपर्वते ॥ १७ ॥  
तच्छ्रुत्वा वचनं तस्य पुत्रं भूरिपराक्रमम् ॥  
राज्येऽभिषेचयामासु नाम्ना ख्यातं महौजसम् ॥ १८ ॥  
कस्यचित्त्वथ कालस्य तस्मिन्सानौ नृपोत्तम ॥  
तृषार्तं गोकुलं प्राप्तं गोपगोपीसमाकुलम् ॥ १९ ॥  
तत्रैका गौः परिभ्रष्टा स्वयूथात्तृणतृष्णया ॥  
कपिलेति च विख्याता स्वयूथस्याग्रगामिनी॥ ॥ 7.3.29.२० ॥  
अच्छिन्नाग्रतृणं या तु सदा भक्षयते नृप ॥  
अथ सा गह्वरं प्राप्ता गिरेः शून्यं भयङ्करम् ॥ २१ ॥  
तत्राससाद तां व्याघ्रो दंष्ट्रोत्कटमुखावहः ॥  
सा तं दृष्टवती पापं त्रासमाप मृगीव हि ॥ २२ ॥  
स्मरन्ती गोकुले बद्धं स्वसुतं क्षीरपायिनम् ॥  
दुःखेन रुदतीं तां स दृष्ट्वोवाच मृगाधिपः ॥ २३ ॥  
॥ व्याघ्र उवाच ॥ ॥  
किं वृथा रुद्यते धेनो मां प्राप्य न हि जीवितम् ॥  
विद्यते कस्यचिन्मूर्खे स्मरेष्टां देवतां ततः ॥ २४ ॥ ॥  
॥ कपिलोवाच ॥ ॥  
स्वजीवितभयाद्व्याघ्र न रोदिमि कथञ्चन ॥  
पुत्रो मे बालको गोष्ठ्यां क्षीरपायी प्रतीक्षते ॥ २५ ॥  
नाद्यापि स तृणा न्यत्ति तेनाहं शोकविक्लवा ॥  
रोद्मि व्याघ्र सुतस्नेहात्सत्येनात्मानमालभे ॥ २६ ॥  
पाययित्वा सुतं बालं दृष्ट्वा पृष्ट्वा जनं स्वकम् ॥  
पुनः प्रत्यागमिष्यामि यदि त्वं मन्यसे विभो ॥ २७ ॥  
॥ व्याघ्र उवाच ॥ ॥  
गत्वा स्वसुतसान्निध्यं दृष्ट्वात्मीयं च गोकुलम् ॥  
पुनरागमनं यत्ते न च तच्छ्रद्दधाम्यहम् ॥ २८ ॥  
भयान्मां भाषसे चैवं नास्ति प्राणसमं भयम् ॥  
तस्मात्प्राणभयान्न त्वमागमिष्यसि धेनुके ॥ २९ ॥  
॥ कपिलो वाच ॥ ॥  
शपथैरागमिष्यामि सत्यमेतच्छृणुष्व मे ॥  
प्रत्ययो यदि ते भूयान्मां मुञ्च त्वं मृगाधिप ॥ 7.3.29.३० ॥  
॥ व्याघ्र उवाच ॥ ॥  
ब्रूहि ताञ्छपथान्भद्रे समागच्छसि यैः पुनः॥  
ततोऽहं प्रत्ययं गत्वा मोचयिष्यामि वा न वा ॥ ३१ ॥  
॥ कपिलोवाच ॥ ॥  
वेदाध्ययनसम्पन्नं ब्राह्मणं वञ्चयेत्तु यः ॥  
तेन पापेन लिप्यामि यद्यहं नागमे पुनः ॥ ३२ ॥  
गुरुद्रोहरतानां च यत्पापं जायते नृणाम् ॥  
तेन पापेन लिप्यामि यद्यहं नागमे पुनः ॥ ३३ ॥  
यत्पापं ब्राह्मणं हत्वा गां च हत्वा प्रजायते ॥  
तेन पापेन लिप्यामि यद्यहं नागमे पुनः ॥ ३४ ॥  
मित्रद्रोहे च यत्पापं यत्पापं गुरुवञ्चके ॥  
तेन पापेन लिप्यामि यद्यहं नागमे पुनः ॥ ३५ ॥  
यो गां स्पृशति पादेन ब्राह्मणं पावकं तथा ॥  
तेन पापेन लिप्यामि यद्यहं नागमे पुनः ॥ ३६ ॥  
कूपारामतडागानां यो भङ्गं कुरुत नरः ॥  
तेन पापेन लिप्यामि यद्यहं नागमे पुनः ॥ ३७ ॥  
कृतघ्नस्य च यत्पापं सूचकस्य च यद्भवेत् ॥  
तेन पापेन लिप्यामि यद्यहं नागमे पुनः ॥ ३८ ॥  
मद्यमांसरतानां च यत्पापं जायते नृणाम् ॥  
तेन पापेन लिप्यामि यद्यहं नागमे पुनः ॥ ३९ ॥  
राजपैशुन्यकर्तॄणां यत्पापं जायते नृणाम् ॥  
तेन पापेन लिप्यामि यद्यहं नागमे पुनः ॥ 7.3.29.४० ॥  
वेदविक्रयकर्तॄणां यत्पापं सम्प्रजायते ॥  
तेन पापेन लिप्यामि यद्यहं नागमे पुनः ॥ ४१ ॥  
दीयमानं द्विजातीनां निवारयति योऽल्पधीः ॥  
तेन पापेन लिप्यामि यद्यहं नागमे पुनः ॥ ४२ ॥  
विश्वस्तघातकानां च यत्पापं समुदाहृतम् ॥  
तेन पापेन लिप्यामि यद्यहं नागमे पुनः ॥ ४३ ॥  
द्विजद्वेषरतानां हि यत्पापं जायते नृणाम् ॥  
तेन पापेन लिप्यामि यद्यहं नागमे पुनः ॥ ४४ ॥  
परवादरतानां च पापं यच्च दुरात्मनाम् ॥  
तेन पापेन लिप्यामि यद्यहं नागमे पुनः ॥ ॥ ४५ ॥  
रात्रौ ये पापकर्माणो भक्षन्ति दधिसक्तुकान् ॥  
तेन पापेन लिप्यामि यद्यहं नागमे पुनः ॥ ४६ ॥  
वृन्ताकं मूलकं श्वेतं रक्तं येऽश्नन्ति गृञ्जनम् ॥  
तेन पापेन लिप्यामि यद्यहं नागमे पुनः ॥ ४७ ॥  
॥ पुलस्त्य उवाच ॥ ॥  
स तस्याः शपथाञ्छ्रुत्वा विस्मयोत्फुल्ललोचनः ॥  
प्रत्ययं च तदा गत्वा व्याघ्रो वाक्यमथाब्रवीत् ॥ ४८ ॥  
॥ व्याघ्र उवाच ॥ ॥  
गच्छ त्वं गोकुले भद्रे पुनरागमनं कुरु ॥  
न चैतदवगन्तव्यं यदयं वञ्चितो मया ॥ ४९ ॥  
कपिले गच्छ पश्य त्वं तनयं सुतवत्सले ॥  
पाययित्वा स्तनं पूर्णमवघ्राय च मूर्धनि ॥ 7.3.29.५० ॥  
मातरं भ्रातरं दृष्ट्वा सखीः स्वजनवबान्धवान् ॥  
सत्यमेवाग्रतः कृत्वा नान्यथा कर्तुमर्हसि ॥ ५१ ॥  
॥ पुलस्त्य उवाच ॥ ॥  
साऽनुज्ञाता मृगेन्द्रेण कपिला पुत्रवत्सला ॥।  
अश्रुपूर्णमुखी दीना प्रस्थिता गोकुलं प्रति ॥ ५२ ॥  
वेपमाना भयोद्विग्ना शोकसागरमध्यगा ॥  
करिणीव हि रौद्रेण हरिणा सा बलीयसा ॥।  
ततः स्वगोकुलं प्राप्ता रभमाणा मुहुर्मुहुः ॥ ५३ ॥  
तस्याः शब्दं ततः श्रुत्वा ज्ञात्वा वत्सः स्वमातरम् ॥  
सम्मुखः प्रययौ तूर्णमूर्द्ध्वपुच्छः प्रहर्षितः ॥ ५४ ॥  
अकालागमनं तस्या रौद्रं भम्भारवं तथा ॥  
दृष्ट्वा श्रुत्वा च वत्सोऽसौ शङ्कितः परिपृच्छति ॥ ५५ ॥  
॥ वत्स उवाच ॥ ॥  
न ते पश्यामि सौम्यत्वं दुर्मना इव लक्ष्यमे ॥  
किमर्थमन्यवेलायां समायाता वदस्व मे ॥ ५६ ॥  
॥ कपिलोवाच ॥ ॥  
पिब पुत्र स्तनं पश्चात्कारणं चापि मे शृणु ॥  
आगताऽहं तव स्नेहात्कुरु तृप्तिं यथेप्सिताम् ॥५७ ॥  
अपश्चिममिदं पुत्र दुर्लभं मातृदर्शनम् ॥  
मयाऽद्य पुत्र गन्तव्यं शपथैरागता यतः ॥५८॥  
व्याघ्रस्य कामरूपस्य दातव्यं जीवितं मया ॥  
तेनाहं शपथैर्मुक्ता कारणात्तव पुत्रक ॥ ५९ ॥  
मयाऽद्य तत्र गन्तव्यं मृगराजसमीपतः ॥  
यदा च शपथैः पुत्र दास्यामि च कलेवरम् ॥7.3.29.६०॥  
॥ वत्स उवाच ॥ ॥  
अहं तत्र गमिष्यामि यत्र त्वं गन्तुमिच्छसि ॥  
श्लाघ्यं हि मरणं मेऽद्य त्वया सह न संशयः ॥६१॥  
एकाकिनाऽपि मर्त्तव्यं यस्मान्मया त्वया विना ॥  
यदि मां सहितं तत्र त्वया व्याघ्रो वधिष्यति ॥६२॥  
या गतिर्मातृभक्तानां ध्रुवं सा मे भविष्यति ॥  
तस्मादवश्यं यास्यामि त्वया सह न संशयः ॥ ६३ ॥  
अथवाऽत्रैव तिष्ठ त्वं शपथाः सन्तु मे तव ॥  
तव स्थाने प्रयास्यामि मातस्त्वं यदि मन्यसे ॥ ६४ ॥  
जनन्या विप्रयुक्तस्य जीवितं न हि मे प्रियम् ॥  
नास्ति मातृसमः कश्चिद्बालानां क्षीरजीविनाम् ॥ ६५ ॥  
नास्ति मातृसमो नाथो नास्ति मातृसमा गतिः ॥  
ये मातृनिरताः पुत्रास्ते यान्ति परमां गतिम् ॥ ६६ ॥  
॥ कपिलोवाच ॥ ॥  
ममैव विहितो मृत्युर्न ते पुत्रक साम्प्रतम् ॥  
न चायमन्यभूतानां मृत्युः स्यादन्यमृत्युतः ॥ ६७ ॥  
अपश्चिममिदं पुत्र मातुः सन्देशमुत्तमम् ॥  
शृणुष्वावहितो भूत्वा परिणामसुखावहम् ॥ ६८ ॥  
वने चर सदा वत्स अप्रमादपरो भव ॥  
प्रमादात्सर्वभूतानि विनश्यन्ति न संशयः ॥ ६९ ॥  
न च लोभेन चर्तव्यं विषमस्थं तृणं क्वचित् ॥  
लोभाद्विनाशो जन्तूनामिह लोके परत्र च ॥ 7.3.29.७० ॥  
समुद्रमटवीं युद्धं विशन्ते लोभमोहिताः ॥  
लोभादि कार्यमत्युग्रं कुर्वन्ति त्याज्य एव सः ॥ ७१ ॥  
लोभात्प्रमादादाश्वासात्पुरुषो बाध्यते त्रिभिः ॥  
तस्माल्लोभो न कर्त्तव्यो न प्रमादो न विश्वसेत् ॥ ७२ ॥  
आत्मा च सततं पुत्र रक्षितव्यः प्रयत्नतः ॥  
सर्वेभ्यः श्वापदेभ्यश्च म्लेच्छेभ्यस्तस्करादितः ॥७३॥  
तिर्यग्भ्यः पापयोनिभ्यः सदा विचरता वने ॥  
न च शोकस्त्वया कार्यः सर्वेषां मरणं धुवम् ॥ ७४ ॥  
अस्माकं प्रतिवाचं च शृणु शोकविनाशिनीम् ॥  
यथा हि पथिकः कश्चिच्छायार्थी वृक्षमास्थितः ॥  
विश्रान्तश्च पुनर्याति तद्वद्भूतसमागमः ॥ ७५ ॥  
॥ पुलस्त्य उवाच ॥ ॥  
एवं सम्भाष्य तं वत्समवघ्राय च मूर्द्धनि ॥  
स्वमातरं सखीवर्गं ततो द्रष्टुं समागता ॥ ७६ ॥  
अब्रवीच्च ततो वाक्यं पुत्रशोकेन दुःखिता ॥  
अम्बाः शृणुत मे वाक्यमपश्चिममिदं स्फुटम् ॥ ७७ ॥  
अनाथमबलं दीनं फेनपं मम पुत्रकम् ॥  
मातृशोकाभिसन्तप्तं सर्वास्तं पालयिष्यथ ॥ ७८ ॥  
भाविनीनामयं पुत्रः साम्प्रतं च विशेषतः ॥  
स्नपनीयः पायितव्यः पोष्यः पाल्यः स्वपुत्रवत् ॥ ७९ ॥  
चरन्तं विषमे स्थाने चरन्तं परगोकुले ॥  
अकार्येषु प्रवर्तन्तं हे सख्यो वारयिष्यथ ॥ 7.3.29.८० ॥  
क्षमध्वं च महाभागा यास्येऽहं सत्यसंश्रयात् ॥  
यत्राऽसौ तिष्ठते व्याघ्रो मुक्ताऽहं येन साम्प्रतम् ॥ ८१॥  
सर्वास्ता वचनं श्रुत्वा तस्याः शोकसमन्विताः ॥  
विषादं परमं गत्वा वाक्यमूचुः सुदुःखिताः॥ ८२॥  
कपिले नैव गन्तव्यं न ते दोषो भविष्यति॥  
प्राणात्यये न दोषोऽस्ति सम्पराये च दारुणे॥ ८३॥  
अत्र गाथा पुरा गीता मुनिभिर्धर्मवादिभिः॥  
प्राणात्यये समुत्पन्ने शपथे नास्ति पातकम्॥ ८४॥  
कपिलोवाच॥  
प्राणिनां प्राण रक्षार्थं वदाम्येवानृतं वचः ॥  
नात्मार्थमुपयुञ्जामि स्वल्पमप्यनृतं क्वचित् ॥ ८५ ॥  
अश्वमेधसहस्रं तु सत्यं च तुलया धृतम् ॥  
अश्वमेधसहस्राद्धि सत्यमेव विशिष्यते ॥ ८६ ॥  
तस्मान्नानृतमात्मानं करिष्ये जीविताशया ॥  
आज्ञापयतु मामार्या यास्ये यत्र मृगाधिपः ॥ ८७ ॥  
॥ वयस्या ऊचुः ॥ ॥  
कपिले त्वं नमस्कार्या सर्वैरपि सुरासुरैः ॥  
यत्त्वं परमसत्येन प्राणांस्त्यजसि दुस्त्यजान् ॥ ८८ ॥  
अवश्यं न च ते भावी मृत्युः सत्यात्कथञ्चन ॥  
प्रमाणं यदि सत्यं हि व्रज पन्थाः शिवोऽस्तु ते ॥ ८९ ॥  
॥ पुलस्त्य उवाच ॥ ॥  
एवमुक्ता च कपिला गता यत्र मृगाधिपः ॥  
अथासौ कपिलां दृष्ट्वा विस्मयोत्फुल्ललोचनः ॥  
अब्रवीत्प्रश्रितं वाक्यं हर्षगद्गदया गिरा ॥ 7.3.29.९० ॥  
॥ व्याघ्र उवाच ॥ ॥  
स्वागतं तव कल्याणि कपिले सत्यवादिनि ॥  
नहि सत्यवतां किञ्चिदशुभं विद्यते क्वचित् ॥ ९१ ॥  
त्वयोक्तं कपिले पूर्वं शपथैरागमाय च ॥  
तेन मे कौतुकं जातं याताऽऽगच्छेत्पुनः कथम् ॥ ९२ ॥  
तस्माद्गच्छ मया मुक्ता यत्राऽसौ तनयस्तव ॥  
तिष्ठते गोकुले बद्धः क्षीरपायी सुदुःखितः ॥९३॥ ॥  
॥ पुलस्त्य उवाच ॥ ॥  
एतस्मिन्नेव काले तु स राजा प्रकृतिं गतः ॥  
मृगीशापेन निर्मुक्तो दिव्यरूपवपुर्धरः ॥  
ततोऽब्रवीत्प्रहृष्टात्मा कपिलां सत्यवादिनीम् ॥ ९४ ॥  
॥ राजोवाच ॥ ॥  
प्रसादात्तव मुक्तोऽहं शापादस्मात्सुदारुणात् ॥  
किं ते प्रियं करोम्यद्य धेनुके ब्रूहि सत्वरम् ॥ ९५ ॥  
॥ कपिलोवाच ॥ ॥  
कृतकृत्याऽस्मि राजेन्द यत्त्वं मुक्तोऽसि किल्बिषात्॥  
पिपासा बाधतेत्यर्थं साम्प्रतं जलमानयम् ॥ ९६ ॥  
नैवानृतं विजानीहि सत्यमेतन्मयोदितम् ॥ ९७ ॥  
॥ पुलस्त्य उवाच ॥ ॥  
अथासौ पार्थिवो हस्ते चापमादाय सत्वरम् ॥  
सज्यं कृत्वा शरं गृह्य जघान धरणीतलम् ॥ ९८ ॥  
ततः सलिलमुत्तस्थौ निर्मलं शीतलं शुभम् ॥  
तत्र सा कपिला स्नात्वा वितृषा समपद्यत ॥ ९९ ॥  
एतस्मिन्नन्तरे धर्मः स्वयं तत्र समागतः ॥  
अब्रवीत्कपिलां हृष्टो वरं वरय शोभने ॥7.3.29.१०० ॥  
तव सत्येन तुष्टोऽहं नास्ति ते सदृशी क्वचित् ॥  
त्रैलोक्ये सकले धेनुर्न भविष्यति वै शुभे ॥ १०१ ॥  
॥ कपिलोवाच ॥ ॥  
प्रसादात्तव गच्छेय सह राज्ञा सगोकुला ॥  
सुप्रभेण पदं दिव्यं जरामरणवर्जितम्॥ १०२ ॥  
मन्नाम्ना ख्यातिमायातु पुण्यमेतज्जलाशयम् ॥  
सर्वपापहरं नृणां सर्वकामप्रदं तथा ॥ १०३ ॥  
॥ धर्म उवाच ॥ ॥  
येऽत्र स्नानं करिष्यन्ति सुपुण्ये सलिले शुभे ॥  
चतुर्द्दश्यां विशेषेण ते यास्यन्ति परां गतिम् ॥ १०४ ॥  
तव नाम्ना सुपुण्यं हि तीर्थमेतद्भविष्यति ॥  
दर्शमुद्दिश्य मर्त्यस्तु प्राप्स्यते गोसहस्रकम् ॥  
स्नानाल्लक्षगुणं दानात्पुण्यं चैव तथाऽक्षयम् ॥ १०५ ॥  
येऽत्र श्राद्धं करिष्यन्ति मानवाः सुसमाहिताः॥  
सर्वदानफलं तेषां भुक्तिमुक्ती महात्मनाम् ॥ १०६ ॥  
अपि कीटपतङ्गा ये तृषार्ताः सलिले शुभे ॥  
मज्जयिष्यति यास्यन्ति तेऽपि स्थानं दिवौकसाम्॥ १०७ ॥  
किं पुनर्भक्तिसंयुक्ता मानवाः सत्यवादिनः ॥  
मनस्विनो महाभागाः श्रद्धावन्तो विचक्षणाः ॥ १०८ ॥  
॥ पुलस्त्य उवाच ॥ ॥  
एतस्मिन्नेव काले तु विमानानि सहस्रशः ॥  
समायातानि राजेन्द्र कपिलायाः प्रभावतः ॥ १०९ ॥  
तान्यारुह्याथ कपिला गोपगोकुलसङ्कुला ॥  
सुप्रभेण समायुक्ता तत्पदं परमं गता ॥ 7.3.29.११० ॥  
तस्मात्सर्वप्रयत्नेन तत्र स्नानं समाचरेत् ॥  
श्राद्धं चैवात्मनः शक्त्या दानं पार्थिवसत्तम ॥ ॥ १११ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे कपिलातीर्थमाहात्म्यवर्णनन्नामैकोनत्रिंशोऽध्यायः॥२९॥