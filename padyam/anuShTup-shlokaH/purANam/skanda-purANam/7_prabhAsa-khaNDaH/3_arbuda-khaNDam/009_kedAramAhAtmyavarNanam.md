+++
title = "००९ केदारमाहात्म्यवर्णनम्"

+++
॥ पुलस्त्य उवाच ॥ ॥  
ततो गच्छेन्नृपश्रेष्ठ तीर्थं त्रैलोक्यविश्रुतम् ॥  
केदारमिति विख्यातं सर्वपापहरं नृणाम् ॥ १ ॥  
यत्र मन्दाकिनी पुण्या सरस्वत्या समागता ॥  
तत्र स्नातो नरो राजन्मुच्यते सर्वकिल्बिषैः ॥ २ ॥  
शृणु राजन्यथावृत्तमितिहास पुरातनम् ॥  
ऋषिभिर्बहुधा गीतमर्बुदे पर्वतोत्तमे ॥ ३ ॥  
अजपालो नृपश्रेष्ठः सूर्यवंशसमुद्भवः ॥  
सप्तद्वीपवतीं पृथ्वीं स पाति नात्र संशयः ॥ ४ ॥  
न हस्तिनो न पादाता न चाश्वास्तस्य भूपतेः ॥  
न रथाश्च महाराज न कोशाश्च तथाविधाः ॥ ५ ॥  
न गृह्णाति करं राजन्प्रजाभ्योथाधिकं नृप ॥  
राज्यं स ईदृशं चक्रे सर्वलोकहिते रतः ॥६॥  
जातापराधो भूपृष्ठे जायते चेत्कथञ्चन ॥  
तं गत्वा निग्रहं तस्य चक्रुः शस्त्राणि तत्क्षणात् ॥ ७ ॥  
एवमस्य नरेन्द्रस्य वर्त्तमानस्य भूतले ॥  
सुखेन रमते लोको राज्ये निहतकण्टके ॥ ८ ॥  
कामं वर्षति पर्जन्यः सस्यानि रसवन्ति च ॥  
गावः प्रभूतदुग्धाश्च विद्यमाने नराधिपे ॥ ९ ॥  
केनचित्त्वथ कालेन वसिष्ठो भगवान्मुनिः ॥  
तीर्थयात्राप्रसङ्गेन तस्य गेहमुपागतः ॥ 7.3.9.१० ॥  
तं दृष्ट्वा पूजयामास शास्त्रदृष्टेन वर्त्मना ॥  
प्रत्युत्थानाभिवादाभ्यामर्घ्यपाद्यादिभिस्तथा ॥ ११ ॥  
एवं सम्पूजितस्तेन भक्त्या परमया नृप ॥  
सुखोपविष्टो विश्रान्तो वसिष्ठो मुनिसत्तमः ॥  
राजर्षीणां कथाश्चक्रे देवर्षीणां तथैव च ॥ । ॥ १२ ॥  
ततः कथावसाने तु कस्मिंश्चिन्नृपसत्तम ॥  
पप्रच्छ विनयोपेतस्तं मुनिं शंसितव्रतम् ॥ १३ ॥  
॥ अजपाल उवाच ॥ ॥  
अतीतानागतं विप्र वर्त्तमानं तथैव च ॥  
त्वं वेत्सि सकलं ब्रह्मंस्तपश्चर्याप्रभावतः ॥ १४ ॥  
कौतुकं हृदि मे जातं वर्त्तते मुनिपुङ्गव ॥  
प्रसादः क्रियतां मह्यं कथयस्व प्रसादतः ॥ १५ ॥  
॥ वसिष्ठ उवाच॥ ॥  
ब्रूहि पार्थिवशार्दूल यत्ते मनसि वर्त्तते ॥  
कथयिष्यामि तत्सर्वं यद्यपि स्यात्सुदुर्ल्लभम् ॥ १६ ॥  
॥ राजोवाच ॥ ॥  
केन कर्मविपाकेन ममैतद्राज्यमुत्तमम् ॥  
निष्कण्टकं सदा क्षेमं सर्वकामसमन्वितम् ॥ १७ ॥  
न दीनो न च दुःखार्त्तो व्याधिग्रस्तो न कोऽपि च ॥  
विद्यते मम राज्ये च न दरिद्रो महामुने ॥ १८ ॥  
नारीयं मम साध्वी च प्राणेभ्योऽपि गरीयसी ॥  
मच्चित्ता मद्गतप्राणा नित्यं मम हिते रता ॥  
अनया चिन्तितं ब्रह्मन्सर्वं विस्तरतो वद ॥ १९ ॥  
किं दानस्य प्रभावेन व्रतयागस्य वा मुने ॥  
तपसो वा मुनिश्रेष्ठ व्रतस्य नियमस्य च ॥ 7.3.9.२० ॥  
जन्मान्तरकृतं पुण्यं परं कौतूहलं हि मे ॥  
कथयस्व प्रसादेन विस्तरेण द्विजोत्तम ॥ २१ ॥ ॥  
॥ वसिष्ठ उवाच ॥ ॥  
शृणु सर्वं महीपाल विस्तरेण च कथ्यते ॥  
न च मन्युस्त्वया कार्यो न च व्रीडा महामते ॥ २२ ॥  
अन्यदेहान्तरे राजञ्छूद्रजातिसमुद्भवः ॥  
शूद्रजातिरियं साध्वी तव पत्नी ह्यभूत्पुरा ॥ २३ ॥  
केनचित्त्वथ कालेन दुर्भिक्षे समुपस्थिते ॥  
अन्नक्षयान्महाराज सर्व लोकः क्षुधार्दितः ॥ २४ ॥  
ततस्त्वं भार्यया सार्द्धमन्यदेशान्तरे गतः ॥  
समारुह्य च कृच्छ्रेण कस्मिंश्चिद्गिरिनिर्झरे ॥ २५ ॥  
त्वया दृष्टं मनोहारि शुभं पङ्कजकाननम् ॥  
तत्र स्नात्वा पयः पीत्वा पितृदेवाः प्रतर्पिताः ॥ २६ ॥  
मनसा चिन्तितं ह्येतत्पद्मान्यादाय करोम्यहम् ॥  
विक्रयं येन चाहारो भवेन्मम च सर्वथा ॥ २७ ॥  
ततः पद्मानि भूरीणि गृहीत्वा भार्यया सह ॥  
गतो यत्र जनो भूरि गतः पार्थिवसत्तम ॥ २८ ॥  
न केऽपि प्रति गृह्णन्ति लोका दुर्भिक्षपीडिताः॥  
भ्रमितस्त्वं च सर्वत्र श्रान्तो वैराग्यमागतः ॥ २९ ॥  
ततो दिनावसाने तु गुहामेकां समाश्रितः ॥  
भूमौ पद्मानि निक्षिप्य क्षुधाविष्टः प्रसुप्तवान्॥ 7.3.9.३० ॥  
एतस्मिन्नेव काले तु कर्णयोस्ते समागतः ॥  
पठतां द्विजमुख्यानां ध्वनिर्वेदपुराणयोः ॥ ३१ ॥  
तं श्रुत्वा सहसोत्थाय ज्ञात्वा जागरणं ततः ॥  
पद्मान्यादाय तत्रैव सभार्यः शिवमन्दिरे ॥ ३२ ॥  
तत्र नागवती वेश्या शिवरात्रिपरायणा ॥  
केदारे परया भक्त्या करोति निशि जागरम् ॥ ३३ ॥  
तस्याः पार्श्वे स्थिता दासी त्वया पृष्टा नरेश्वर ॥  
देवस्य पुरतो बाले किमर्थं रात्रिजागरम् ॥ ३४ ॥  
तयोक्तं शिवरात्र्यां वै वेश्येयं वरवर्णिनी ॥  
कुरुते नागवती नाम रात्रौ भक्त्या च जागरम् ॥ ३५ ॥  
यः श्रद्धाभक्तिसंयुक्तः कुरुते रात्रिजागरम् ॥  
पूजयित्वा महादेवं स याति परमं पदम्॥ ३६ ॥  
कृत्वोपवासं पद्मैर्य्यः पूजयेत्त्र्यम्बकं नरः ॥  
स याति रुद्रसालोक्यं सेव्यमानो ऽप्सरोगणैः ॥ ३७ ॥  
सकामो लभते कामान्देवैरपि सुदुर्ल्लभान् ॥  
स त्वं पद्मानि मे देहि काञ्चनं च पलत्रयम्॥  
एतेषां मूल्यमादाय प्राणाधारं समाचर ॥ ३८ ॥  
ततस्त्वं भार्यया चोक्तो गृह्यमाणे च काञ्चने ॥  
न ग्राह्यं मूल्यमेतेषां त्वया नाथ कथञ्चन ॥ ३९ ॥  
उपवासो बलाज्जातो ह्यन्नाभावाद्वयोरपि ॥  
पद्मैरेभिर्हरः पूज्यो द्वाभ्यामेवाद्य निश्चयम् ॥ 7.3.9.४०॥  
इदं त्वयाऽद्य कर्त्तव्यं त्याज्यमस्यास्तु काञ्चनम्॥  
भार्याया वचनं श्रुत्वा तैः पद्मैः पूजितः शिवः ॥४१॥  
श्रद्धया च सभार्येण जागरं च शिवाग्रतः ॥  
कृतं त्वया महाराज भार्यया शिवमन्दिरे ॥४२॥  
पुराणश्रवणं जातं तत्र पार्थिवसत्तम ॥  
शिवरात्र्यां महाराज पद्मैस्तु पूजितः शिवः ॥४३॥  
केदारस्याग्रतो भक्त्या रात्रौ जागरणं तथा॥  
कृतं त्वया महाराज एकाग्रेण च चेतसा॥४४॥  
ततःप्रभाते सञ्जाते भिक्षां कृत्वा च पारणा ॥  
कृता त्वया महाराज शिवाग्रे सह भार्यया ॥४४॥  
ततः कालान्तरेणैव कालधर्मं गतो भवान् ॥  
भार्येयं च त्वया सार्धं सम्प्रविष्टा हुताशनम् ॥४६॥  
ततो जाता महाराज दशार्णाधिपतेः सुता ॥  
वैदेहे नगरे राजा जातस्त्वं पार्थिवोत्तम ॥ ४७ ॥  
अजपाल इति ख्यातो नाम्ना च धरणीतले ॥  
सर्वेषां प्राणिनां त्वं च वल्लभो नृपसत्तम ॥ ४८ ॥  
एतस्मात्कारणाज्जाता भार्येयं प्राणसम्मता ॥  
भूयोऽपि तव सञ्जाता यन्मां त्वं परिपृच्छसि ॥४९॥  
तस्य देवस्य माहात्म्यात्केदारस्य महीपतेः ॥  
राज्यं ते सुखदं नृणां तथा निहतकण्टकम् ॥ 7.3.9.५० ॥  
प्राप्तं त्वया महाराज केदारस्य प्रसादतः ॥  
येन त्वं सैन्यहीनोऽपि पृथिवीं परिरक्षसि ॥ ५१ ॥  
॥ पुलस्त्य उवाच ॥ ॥  
तस्य तद्वचनं श्रुत्वा स राजा विस्मयान्वितः ॥  
गमनाय मतिं चक्रे केदारं प्रति भूमिपः ॥ ५२ ॥  
स गत्वा पर्वते रम्ये पूजयित्वा च तं विभुम् ॥  
शिवरात्रिपरः सम्यग्वर्षेवर्षे बभूव ह ॥ ५३ ॥  
पुत्रं राज्ये च संस्थाप्य ततोऽर्बुदमथागमत् ॥  
प्राप्तो मुक्तिं ततो भूयः सभार्यस्तत्प्रभावतः ॥ ५४ ॥  
एतत्ते सर्वमाख्यातं केदारस्य महीपते ॥  
माहात्म्यं शुभदं नृणां सर्व पापप्रणाशनम् ॥ ५५ ॥  
माघफाल्गुनयोर्मध्ये कृष्णपक्षे चतुर्दशी ॥  
शिवरात्रिरिति ख्याता भूतलेऽस्मिन्महामते ॥ ५६ ॥  
तस्यां तु सर्वथा राजन्यात्रां तस्य समाचरेत्॥  
केदारस्य महाराज प्रकुर्यात्पूजनं नृप ॥ ५७ ॥  
माघकृष्णचतुर्दश्यां यः कुर्यात्तत्र जागरम् ॥  
कृतोपवासो नृपते शिवलोकं स गच्छति ॥ ५८ ॥  
स्नात्वा गङ्गासरस्वत्योः सङ्गमे सर्वकामदे ॥  
ये प्रपश्यन्ति केदारं ते यास्यन्ति परां गतिम् ॥ ५९ ॥  
कुण्डे केदारसञ्ज्ञे यः प्रपिबेद्विमलं जलम् ॥  
सप्तपूर्वान्सप्त परान्पूर्वजांस्तारयेत्तु सः ॥ 7.3.9.६० ॥  
यश्चैतच्छृणुयान्नित्यं भक्त्या परमया नृप ॥  
सोऽपि पापैर्विमुच्येत केदारस्य प्रभावतः ॥ ६१ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे केदारमाहात्म्यवर्णनं नाम नवमोऽध्यायः ॥ ९ ॥