+++
title = "०१७ पङ्गुतीर्थमाहात्म्यवर्णनम्"

+++
॥ पुलस्त्य उवाच ॥ ॥  
पङ्गु तीर्थं ततो गच्छेत्सर्वपातकनाशनम् ॥  
यत्र पूर्वं तपस्तप्तं पङ्गुना ब्राह्मणेन च ॥ १ ॥  
पङ्गुनामा द्विजः पूर्वं च्यवनस्यान्वयेऽभवत् ॥  
अशक्तश्चलितुं भूमौ पङ्गुभावान्नृपोत्तम ॥ २ ॥  
गृहकृत्यनियुक्तोऽसावेकदा बान्धवैर्नृप ॥  
पङ्गुर्गन्तुं न शक्तोऽसौ परं दुःखमवाप्तवान् ॥ ३ ॥  
अथासौ तैः परित्यक्तो गत्वार्बुदमथाचलम् ॥  
एकं सरः समासाद्य तपस्तेपे सुदारुणम् ॥ ४ ॥  
लिङ्गं संस्थाप्य तत्रैव पूजयामास तं विभुम् ॥  
गन्धपुष्पादिनैवेद्यैः सम्यक्छ्रद्धासमन्वितः ॥ ५ ॥  
शिवभक्तिपरो जातो वायुभक्षो बभूव ह ॥  
जपहोमरतो नित्यं पङ्गुनामा द्विजोत्तमः ॥ ६ ॥  
ततस्तुष्टो महादेवो ब्राह्मणं नृपसत्तम ॥  
पङ्गुं प्रति महाराज वाक्यमेतदुवाच ह ॥ ७ ॥  
॥ ईश्वर उवाच ॥ ॥  
पङ्गो तुष्टो महादेवो वरं वरय सुव्रत ॥  
तव दास्याम्यहं सर्वं यद्यपि स्यात्सुदुर्लभम् ॥ ८ ॥  
॥ पङ्गुरुवाच ॥ ॥  
नाम्ना मे ख्यातिमायातु तीर्थमेतत्सुरेश्वर ॥  
पङ्गुभावोऽत्र मे यातु प्रसादात्तव शङ्कर ॥ ९ ॥  
तवास्तु सततं चात्र सान्निध्यं सह भार्यया ॥  
एवमुक्तः स तेनाथ विप्रं प्रति वचोब्रवीत् ॥ 7.3.17.१० ॥  
॥ ईश्वर उवाच ॥ ॥  
नाम्ना तव द्विजश्रेष्ठ तीर्थमेतद्भविष्यति ॥  
ख्यातिं तपःप्रभावेन तीर्थं यास्यति सत्तम ॥ ११ ॥  
चैत्रशुक्लचतुर्द्दश्यां सान्निध्यं मे भवेत्तथा ॥ १२ ॥ ॥  
॥ पुलस्त्य उवाच ॥ ॥  
स्नानमात्रेण विप्रोऽसौ दिव्यरूपमवाप ह ॥  
तत्र तस्थौ महादेवो गौर्या सह महेश्वरः ॥ १३ ॥  
तस्मिन्दिने नृपश्रेष्ठ स्नानं तत्र समाचरेत् ॥  
स पङ्गुत्वाद्विनिर्मुक्तो दिव्यरूपमवाप्नुयात् ॥ १४ ॥  
इति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्डे तृतीयेऽर्बुदखण्डे पङ्गुतीर्थमाहात्म्यवर्णनन्नाम सप्तदशोऽध्यायः ॥ १७ ॥