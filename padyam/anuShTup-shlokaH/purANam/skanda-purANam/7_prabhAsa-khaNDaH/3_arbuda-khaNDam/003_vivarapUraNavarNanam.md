+++
title = "००३ विवरपूरणवर्णनम्"

+++
॥ सूत उवाच ॥ ॥  
श्रुत्वा हिमाचलो वाक्यं वसिष्ठस्य महात्मनः॥  
चिन्तयामास तत्कार्यं विवरस्य प्रपूरणे॥१॥  
चिरं विचार्य तमृषिमिदमाह नगोत्तमः॥  
क उपायो नगानां वै तत्र गन्तुं वदस्व मे ॥२॥  
पक्षच्छेदस्तु शक्रेण सर्वेषां च पुरा कृतः ॥  
तस्मादस्य मुनिश्रेष्ठ कार्यस्य पश्य निश्चयम्॥३॥ ॥  
॥ वसिष्ठ उवाच ॥ ॥  
अस्त्युपायो नगानां तु तत्र नेतुं महानग ॥  
तवायं तनयस्तत्र विख्यातो नन्दिवर्द्धनः ॥४॥  
तस्यार्बुद इति ख्पातो वयस्यः परमं प्रियः ॥  
नागः प्राणभृतां श्रेष्ठः खेचरोऽपि च वीर्यवान् ॥५॥  
स वा ऊर्ध्वगतिः क्षिप्रं क्षणान्नेष्यत्यसंशयः ॥  
लीलया सर्वकृत्येषु तं विदित्वाऽहमागतः ॥६॥  
आदेशो दीयतामस्य दुःखं कर्तुं च नार्हसि ॥  
अवश्यं यदि भक्तोऽसि तत्र प्रेषय सत्वरम्॥७॥  
॥सूत उवाच॥ ॥  
वसिष्ठस्य वचः श्रुत्वा हिमवान्पुत्रवत्सलः ॥  
दुःखेन महताऽऽविष्टश्चिन्तयामास भूधरः ॥८॥  
मैनाकस्तनयोऽस्माकं प्रविष्टः सागरे भयात् ॥  
ज्येष्ठं तु सर्वथा चाथ वसिष्ठो नेतुमागतः ॥  
किं कृत्यमधुनाऽस्माकं कथं श्रेयो भविष्यति ॥ ९ ॥  
इतः शापभयं तीव्रमितो दुःखं च पुत्रजम्॥  
वरं पुत्रवियोगोऽस्तु न शापो द्विजसम्भवः ॥ 7.3.3.१० ॥  
स एवं निश्चयं कृत्वा नन्दिवर्धनमुक्तवान् ॥  
गच्छ त्वं पुत्र मे वाक्याद्वसिष्ठस्याश्रमं प्रति ॥ ११ ॥  
तत्रास्ति विवरो रौद्रस्तं प्रपूरय सत्वरम् ॥  
अर्बुदं नागमादाय मित्रं प्राणभृतां वरम् ॥ १२ ॥  
॥ नन्दिवर्द्धन उवाच ॥ ॥  
पापीयान्स विभो देशः फलमूलैर्विवर्जितः ॥  
पालाशैः खादिरैराढ्यो धवैः शाल्मलिभिस्तथा ॥ १३ ॥  
सुनिष्ठुरैर्नृपशुभिर्भिल्लैश्च विविधैरपि ॥  
नद्यो वहन्ति नो तत्र दुष्टा लोकाश्च वासिनः ॥  
नार्होऽहं पर्वतश्रेष्ठ तत्र गन्तुं कथञ्चन ॥ १४ ॥  
अथोवाच वसिष्ठस्तं सन्त्रस्तं नन्दिवर्द्धनम् ॥  
मा भीः कार्या त्वया तत्र देशे दौष्ट्यात्कथञ्चन ॥ १५ ॥  
तव मूर्ध्नि सदा वासो मम तत्र भविष्यति ॥  
तीर्थानि सरितो देवाः पुण्यान्यायतनानि च ॥ १६ ॥  
वृक्षाश्च विविधाकाराः पत्रपुष्पफलान्विताः ॥  
सदा तत्र भविष्यन्ति मृगाश्च विहगाः शुभाः ॥ १७ ॥  
अहमेवानयिष्यामि तवार्थे च महेश्वरम् ॥  
तदा स्थास्यन्ति वै तत्र सर्वे देवाः सवासवाः ॥ ॥ १८ ॥  
॥ सूत उवाच ॥ ॥  
वसिष्ठस्य वचः श्रुत्व संहृष्टो नन्दिवर्द्धनः ॥  
अर्बुदं नागमासाद्य वाक्यमेतदुवाच ह ॥ १९ ॥  
तत्र यावोऽद्य भद्रं ते वयस्य विनयान्वित ॥  
एतत्कार्यमहं मन्ये साम्प्रतं द्विजसम्भवम् ॥ 7.3.3.२० ॥  
॥ अर्बुद उवाच ॥ ॥  
अहं तत्रागमिष्यामि स्नेहात्ते पर्वतात्मज ॥  
तत्रैव च वसिष्यामि त्वया सार्द्धमसंशयम्॥ २१ ॥  
किं त्वहं प्रणयाद्भ्रातर्वक्ष्यामि यद्वचः शृषु ॥  
प्रणयान्नान्यथा कार्यं यद्यहं तव सम्मतः ॥ २२ ॥  
मन्नाम्ना ख्यातिमायातु नान्यत्किञ्चिद्वृणोम्यहम्॥  
ततः सोऽपि प्रतिज्ञाय आरूढस्तस्य चोपरि ॥  
प्रणम्य पितरौ चैव प्रतस्थे मुनिना सह ॥ २३ ॥  
दिव्यैर्वृक्षैः शुभैः पूर्णैर्नदीनिर्झरसङ्कुलैः ॥  
मधुरैर्विहगैर्युक्तो मृगैः सौम्यैः समन्वितः ॥ २४ ॥  
मुक्तोऽर्बुदेन तत्रैव विवरे मुनिवाक्यतः ॥  
समस्तस्तत्रानासाग्रं गतः पर्वतसत्तमः ॥ २५ ॥  
विमुक्तो विवरे तस्मिन्नर्बुदेन महात्मना ॥  
परिपूर्णे महारौद्रे सन्तुष्टो मुनिपुङ्गवः ॥ २६ ॥  
ब्रवीच्चार्बुदं नागं वरं वरय सुव्रत ॥  
परितुष्टोऽस्मि ते भद्र कर्मणानेन पन्नग ॥ २७ ॥  
॥ अर्बुद उवाच ॥ ॥  
एष एव वरोऽस्माकं यत्त्वं तुष्टो महामुने ॥  
अवश्यं यदि दातव्यं तच्छृणुष्व द्विजोत्तम ॥ २८ ॥  
यच्चैतच्छिखरे ह्यस्मिन्निर्झरं निर्मलोदकम् ॥  
नागतीर्थमिति ख्यातिं भूतले यातु सर्वतः ॥ २९ ॥  
अत्रैवाहं वसिष्यामि मित्रस्नेहात्सदा मुने ॥  
तत्र स्नात्वा दिवं यातु मानवस्त्वत्प्रसादतः ॥ 7.3.3.३० ॥  
अपि वन्ध्या च या नारी स्नानमात्रं समाचरेत्॥  
सा स्यात्पुत्रवती विप्र सुखसौभाग्यसंयुता ॥ ३१ ॥  
॥ वसिष्ठ उवाच ॥ ॥  
या वन्ध्यास्मिञ्जले पूर्णे स्नानमात्रं करिष्यति ॥  
सापि पुत्रमवाप्नोति सर्वलक्षणलक्षितम् ॥ ३२ ॥  
नभसः शुक्लपञ्चम्यां फलैः पूजां करोति च ॥  
अपि वर्षशता नारी सा भविष्यति पुत्रिणी ॥ ३३ ॥  
येऽत्र स्नानं करिष्यन्ति ह्यस्मिंस्तीर्थे च भक्तितः ॥  
यास्यन्ति ते परं स्थानं जरामरणवर्जितम् ॥ ३४ ॥  
श्राद्धं चात्र करिष्यन्ति पञ्चम्यां ये समाहिताः ॥  
मासे नभसि तीर्थस्य फलं तेषां भविष्यति ॥ ३५ ॥  
॥ सूत उवाच ॥ ॥  
एवं दत्त्वा वरं तस्य वसिष्ठो भगवान्मुनिः ॥  
नन्दिवर्द्धनमभ्येत्य वाक्यमेतदुवाच ह ॥ ३६ ॥  
वरं च व्रियतां वत्स परितुष्टोऽस्मि तेऽनघ ॥  
विनयात्सौहृदात्सर्वं दास्यामि यत्सुदुर्ल्लभम्॥ ३७ ॥  
॥ नन्दिवर्द्धन उवाच ॥ ॥  
तवास्तु वचनं सत्यं पूर्वोक्तं मुनिसत्तम ॥  
सान्निध्यं जायतामत्र अवश्यं तव सर्वदा ॥ ३८ ॥  
यथाहमर्बुदेत्येवं ख्यातिं गच्छामि भूतले ॥  
प्रसादाच्चैव ते भूयादेतन्मे मनसि स्थितम् ॥ ३९ ॥  
॥ सूत उवाच ॥ ॥  
एवमस्त्विति तं प्रोच्य वसिष्ठो भगवान्मुनिः ॥  
चक्रे स्वमाश्रमं तत्र तस्य वाक्येन नोदितः ॥ 7.3.3.४० ॥  
पनसैश्चम्पकैराम्रैः प्रियङ्गुबिल्वदाडिमैः ॥  
नानापक्षिसमायुक्तो देवगन्धर्वसेवितः ॥ ४१ ॥  
तस्थौ तत्र मुनिश्रेष्ठो ह्यरुन्धत्या समन्वितः ॥  
गोमतीमानयामास तपसा मुनिसत्तमः ॥ ४२ ॥  
यस्यां स्नात्वा दिवं यान्ति अतिपापकृतो नराः ॥  
माघमासे विशेषेण मकरस्थे दिवाकरे ॥ ४३ ॥  
येत्र स्नानं करिष्यन्ति ते यास्यन्ति परां गतिम् ॥४४॥  
माघमासे विशेषेण तिलदानं करोति यः ॥  
तिलसङ्ख्यानि वर्षाणि स्वर्गे तिष्ठति मानवः ॥ ४५ ॥  
बहुना किमिहोक्तेन स्तानमात्रं समाचरेत् ॥ ४६ ॥  
वसिष्ठस्य मुखं दृष्ट्वा पुनर्जन्म न विद्यते ॥  
अरुन्धती पूजनीया पूजनीया विशेषतः ॥ ४७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे वसिष्ठाज्ञया नन्दिवर्धनपर्वतेन विवरपूरणवर्णनन्नाम तृतीयोऽध्यायः ॥३ ॥