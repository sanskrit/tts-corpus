+++
title = "०४७ गौतमाश्रमतीर्थमाहात्म्यवर्णनम्"

+++
॥ पुलस्त्य उवाच ॥ ॥  
ततो गच्छेन्नृपश्रेष्ठ सुपूर्णं गौतमाश्रमम् ॥  
यत्र पूर्वं तपस्तप्तं गौतमेन महात्मना ॥ १ ॥  
पुराऽऽसीद्गौतमो नाम मुनिः परमधार्मिकः ॥  
स भक्त्याऽऽराधयामास देवदेवं महेश्वरम् ॥ २ ॥  
भक्त्याऽऽराधयमानस्य निर्भिद्य धरणीतलम् ॥  
समुत्तस्थौ महल्लिङ्गं परं माहेश्वरं नृप ॥ ३ ॥  
एतस्मिन्नेव काले तु वागुवाचाशरीरिणी ॥  
पूजयैतन्महल्लिङ्गं त्वद्भक्त्या समुपस्थितम्॥  
वरं वरय भद्रं ते यत्ते मनसि वर्तते ॥४॥  
॥ गौतम उवाच॥ ॥  
अत्राश्रमपदे देव त्वया शम्भो जगत्पते ॥  
सदा कार्यं हि सान्निध्यं यदि तुष्टो मम प्रभो॥ ५ ॥  
यस्त्वां पश्यति सद्भक्त्या ब्रह्मलोकं स गच्छतु ॥ ६ ॥  
॥ आकाशवाण्युवाच ॥ ॥  
माघमासे चतुर्द्दश्यां योऽत्र मां वीक्षयिष्यति ॥  
कृष्णायां ब्राह्मणश्रेष्ठ स यास्यति परां गतिम् ॥७॥  
एवमुक्त्वा ततो वाणी विरराम महीपते ॥  
तत्रास्ति कुण्डमपरं पवित्रं जलपूरितम्॥  
तत्र स्नातो नरः सद्यः कुलं तारयतेऽखिलम् ॥ ८ ॥  
यस्तत्र कुरुते श्राद्धं विशेषादिन्दुसङ्क्षये ॥  
गयाश्राद्धफलं तस्य सकलं जायते ध्रुवम् ॥ ९ ॥  
तत्र दानं प्रशंसन्ति तिलानां मुनिपुङ्गवाः ॥  
तिलसङ्ख्यानि वर्षाणि दानात्स्वर्गे वसेन्नृप ॥ 7.3.47.१० ॥  
अर्बुदे गौतमी यात्रा सिंहस्थे च बृहस्पतौ ॥  
अमायां सोमवारेण द्विषड्गोदावरीफलम् ॥ ११ ॥  
षष्टिवर्षसहस्राणि भागीरथ्यवगाहने ॥  
सकृद्गोदावरीस्नानात्सिंहस्थे च बृहस्पतौ ॥ १२ ॥  
इति श्रीस्कान्दे महापुराण एकाशातिसाहस्र्यां संहितायां सप्तमे प्रभासखण्डे तृतीयेऽर्बुदखण्डे गौतमाश्रमतीर्थमाहात्म्यवर्णनन्नाम सप्तचत्वारिंशोऽध्यायः ॥ ४७ ॥