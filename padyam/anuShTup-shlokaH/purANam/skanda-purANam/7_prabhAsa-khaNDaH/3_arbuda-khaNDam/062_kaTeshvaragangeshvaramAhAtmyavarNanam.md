+++
title = "०६२ कटेश्वरगङ्गेश्वरमाहात्म्यवर्णनम्"

+++
॥ पुलस्त्यस्य उवाच ॥ ॥  
ततः कटेश्वरं गच्छेल्लिङ्गं गौरीविनिर्मितम् ॥  
तथा गङ्गेश्वरं चान्यद्गङ्गया निर्मितं स्वयम् ॥ १ ॥  
पुरा समभवद्युद्धमुमायाः सह गङ्गया ॥  
सौभाग्यं प्रति राजेन्द्र ततो गौरीत्यभाषत ॥ २ ॥  
यया सम्पूजितः शम्भुः शीघ्रं यास्यति दर्शनम् ॥  
सा सौभाग्यवती नूनभावयोः सम्भविष्यति ॥ ३ ॥  
एवमुक्ता ततो गङ्गा सत्वरैत्यात्र पर्वते ॥  
लिङ्गमन्वेषयामास चिरकालादवाप सा ॥ ४ ॥  
दृष्ट्वा गौर्याथ कटकं पर्वतस्य मनोहरम् ॥  
लिङ्गाकारं महाराज पूजयामास सा तदा ॥ ५ ॥  
सम्यक्छ्रद्धासमोपेता ततस्तुष्टो महेश्वरः ॥  
प्रददौ दर्शनं तस्या वरदोऽस्मीति चाब्रवीत् ॥ ६ ॥  
॥ गौर्युवाच ॥ ॥  
सापत्न्यजेर्ष्यया देव मया लिङ्गं प्रकल्पितम् ॥  
तस्मात्कटेश्वराख्या च लोके चास्य भविष्यति ॥ ७ ॥  
या नारी पतिना मुक्ता सपत्नीदुःखदुःखिता ॥  
अस्य सन्दर्शनादेव सा भविष्यति विज्वरा ॥  
सुतसौभाग्यसम्पन्ना भर्तृप्राणसमा तथा ॥ ८ ॥  
गङ्गयाराधितो देव एवमेव वरं ददौ ॥  
तस्माल्लिङ्गद्वयं तच्च द्रष्टव्यं मनुजाधिप ॥ ९ ॥  
विशेषतश्च नारीभिः सपत्नीदोषहानिदम् ॥  
सुखसौभाग्यदं नित्यं तथाऽभीष्टप्रदं नृणाम् ॥ 7.3.62.१० ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे कटेश्वरगङ्गेश्वरमाहात्म्यवर्णनन्नाम द्विषष्टितमोऽध्यायः ॥ ६२॥