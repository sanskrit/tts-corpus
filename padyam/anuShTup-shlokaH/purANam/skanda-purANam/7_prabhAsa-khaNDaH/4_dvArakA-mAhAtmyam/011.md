+++
title = "०११"

+++
॥ प्रह्लाद उवाच ॥ ॥  
ततो गच्छेद्द्विजश्रेष्ठास्तीर्थं विष्णुपदोद्भवम् ॥  
यस्य दर्शनमात्रेण गङ्गास्नानफलं लभेत् ॥ १ ॥  
यस्योत्पत्तिर्मया पूर्वं कथिता द्विजसत्तमाः ॥  
यस्य संस्मरणादेव कीर्तनात्पापनाशनम् ॥ २ ॥  
हरिणा या समानीता रुक्मिण्यर्थे महात्मना ॥  
यस्या गण्डूषमात्रेण हयमेधफलं लभेत् ॥ ३ ॥  
विष्णोः पादप्रसूताया वैष्णवीति च विश्रुता ॥  
तत्र गत्वा महाभाग गृहीत्वाऽर्घ्यं विधानतः ॥ ४ ॥  
नमस्ये त्वां भगवति विष्णुपादतलोद्भवे ॥  
गृहाणार्घ्यमिदं देवि गङ्गे त्वं हरिणा सह ॥ ५ ॥  
इत्युच्चार्य द्विजश्रेष्ठा मृदमालभ्य पाणिना ॥  
प्राङ्मुखः संयतो भूत्वा स्नानं कुर्यादतन्द्रितः ॥ ६ ॥  
देवान्पितॄन्मनुष्यांश्च तर्पितव्यं तिलाक्षतैः ॥  
उपहृत्योपहारांश्च ह्याहूय ब्राह्मणांस्ततः ॥ ७ ॥  
श्रद्धया परया युक्तः श्राद्धं कुर्याद्विचक्षणः ॥  
यथोक्तां दक्षिणां दद्यात्सुवर्णं रजतं तथा ॥ ८ ॥  
दीनान्ध कृपणानाञ्च दानं देयं स्वशक्तितः ॥  
विशेषतः प्रदातव्यं सुवर्णं द्विजसत्तमाः ॥ ९ ॥  
उपानहौ ततो देये जलकुम्भं द्विजातये ॥  
दध्योदनं सलवणं शाकजीरकसंयुतम् ॥ 7.4.11.१० ॥  
रक्तवस्त्रैः कञ्चुकीभी रुक्मिणीं परिधापयेत् ॥  
विप्रपत्नीश्च विप्रांश्च विष्णुर्मेप्रीयतामिति॥ ११ ॥  
एवं कृते द्विज श्रेष्ठाः कृतकृत्यो भवेन्नरः॥  
पितॄणामक्षया तृप्तिर्गयाश्राद्धेन वै यथा ॥ १२ ॥  
वैष्णवं लोकमायान्ति पितरस्त्रिकुलोद्भवाः ॥  
जीवते स श्रियायुक्तः पुत्रपौत्रसमन्वितः ॥ १३ ॥  
प्रीतः सदा भवेत्तस्य रुक्मिण्या सह केशवः ॥  
यच्छते वाञ्छितान्सर्वानैहिकामुष्मिकान्प्रभुः ॥ १४ ॥  
एतन्माहात्म्यमतुलं विष्णुपादोद्भवं तथा ॥  
यः शृणोति हरौ भक्त्या सर्वपापैः स मुच्यते ॥ १५ ॥  
श्रुत्वाऽध्यायमिमं पुण्यं सर्वपापैः प्रमुच्यते ॥ १६ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये विष्णुपदतीर्थमाहात्म्यवर्णनन्नामैकादशोऽध्याय.॥ ॥ ११ ॥