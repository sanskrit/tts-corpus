+++
title = "०२९ गोमतीवर्णनम्"

+++
॥ प्रह्लाद उवाच ॥ ॥  
अथान्यच्च प्रवक्ष्यामि गुह्याद्गुह्यतरं महत् ॥  
द्वारकायाः परं पुण्यं माहात्म्यं ह्युत्तमोत्तमम् ॥ १ ॥  
इतिहासं पुरावृत्तं वर्णयिष्ये मनोहरम् ॥  
तीर्थक्षेत्रादिदेवानामृषीणां संशयापहम् ॥२॥  
सौभाम्यमतुलं दृष्ट्वा सिंहराशिगते गुरौ ॥  
गोदावर्य्यां द्विजश्रेष्ठा नारदो भगवत्प्रियः ॥ ३ ॥  
गौतमस्याऽभितो दृष्ट्वा त्रैलोक्यसम्भवानि वै ॥  
तीर्थानि सरितः सर्वा विस्मयं परमं गतः ॥ ४ ॥  
तत्र काशी कुरुक्षेत्रमयोध्या मथुरापुरी ॥  
माया काञ्ची ह्यवन्ती च अरण्यान्याश्रमैः सह ॥ ५ ॥  
हरिक्षेत्रं गया मिश्रक्षेत्रं च पुरुषोत्तमम् ॥  
प्रभासादीनि पुण्यानि मुक्तिक्षेत्राण्यशेषतः ॥ ६ ॥  
जाह्नवी यमुना रेवा तत्र पुण्या सरस्वती ॥  
सरयूर्गण्डकी तापी पयोष्णी सरितां वरा ॥ ७ ॥  
कृष्णा भीमरथी पुण्या कावेर्य्याद्याः सरिद्वराः ॥  
स्वर्गे मर्त्ये च पाताले वर्त्तमानाः सतीर्थकाः ॥ ८ ॥  
स्थिता गोदावरीतीरे सिंहराशिं गते गुरौ ॥  
तथा च पुष्करादीनि सप्तसिन्धुसरांसि च ॥ ९ ॥  
मेर्वादिपर्वताः पुण्या दर्शनात्पापनाशनाः ॥  
तीर्थराज प्रयागश्च सर्वतीर्थसमन्वितः ॥ 7.4.29.१० ॥  
वेदोपवेदाः शास्त्राणि पुराणानि च सर्वशः ॥  
सिद्धा मुनिगणाः सर्वे देवर्षिपितृदेवताः ॥ ११ ॥  
चन्द्रादित्यौ सुरगणाः सिंहस्थे च बृहस्पतौ ॥  
स्थिता गोदावरीतीरे वर्षमेकं प्रहर्षिताः ॥१२ ॥  
यानि कानि च पुण्यानि तीर्थक्षेत्राणि सन्ति वै ॥  
त्रैलोक्ये तानि सर्वाणि गौतम्यां वीक्ष्य विस्मिताः ॥ १३ ॥  
देवर्षिर्नारदस्तत्र मुनिभिर्मुदितोऽवसत् ॥  
सिंहस्यान्ते(स्थान्ते) च सर्वाणि स्वस्थानगमनाय वै ॥१४॥  
आमन्त्र्य गौतमीं देवीं स्थितानि पुरतस्ततः ॥  
सर्वेषां शृण्वतां विप्रा गौतमी खिन्नमानसा ॥  
तप्ता दुर्जनसंसर्गान्नारदं दुःखिताऽब्रवीत् ॥ १५ ॥  
॥ गौतम्युवाच ॥ ॥  
पश्यैतानि सुतीर्थानि गङ्गाद्याः सरितोऽमलाः ॥  
सागरा गिरयः पुण्या गयात्रितयमेव च॥१६॥  
क्षेत्राणि मोक्षदान्यङ्ग त्रैलोक्यजानि नारद ॥  
देवाश्च पितरः सिद्धा ऋषयो मानवादयः ॥१७॥  
तीर्थ राज प्रयागश्च सर्वतीर्थसमन्वितः ॥  
एतेषामेव सर्वेषां मत्संसर्गान्महामुने ॥  
विशुद्धानां प्रकाशेन राजते भुवनत्रयम् ॥१८॥  
प्रयान्ति तानि सर्वाणि स्वंस्वं स्थानं प्रति प्रभो ॥  
अधुनाऽहं परिश्रान्ता दह्यमाना त्वहर्निशम् ॥१९॥  
दुर्जनानां सुसम्पर्काद्भृशं पापात्मना प्रभो ॥  
सौभण्यमधुना प्राप्तं सत्संसर्गेण नारद ॥7.4.29.२०॥  
प्रयान्त्येतानि सर्वाणि स्वस्थानं मुदितानि च ॥२१॥  
एतानि मत्प्रसादेन पुण्यानि कथितानि च ॥  
कथय श्रमशान्त्यर्थं दुःखि ता किं करोम्यहम्॥२२॥  
॥ प्रह्लाद उवाच ॥ ॥  
गोदावर्य्या वचः श्रुत्वा भगवान्नारदो द्विजाः ॥  
क्षणं ध्यात्वा तु दुःखार्त्तः प्राह संशयमानसः ॥२३॥ ॥  
॥ नारद उवाच ॥ ॥  
अहो अत्यद्भुतं ह्येतद्गौतम्या व्यसनं महत् ॥  
पश्यन्त्वसंशयं देवास्तीर्थक्षेत्रसरिद्वराः॥२४॥  
सत्पुण्यनिचयो यस्यां युष्माकं समभूद्ध्रुवम् ॥  
तस्याः पापाग्निशमनं कथं स्यादिति चिन्त्यताम्॥ २५ ॥  
॥ श्रीप्रह्लाद उवाच ॥ ॥  
तदा चिन्तयतां तेषां सर्वेषां भावितात्मनाम् ॥  
गौतमो भगवांस्तत्र समायातो मुनीश्वराः ॥ २६ ॥  
दृष्ट्वा तमृषयो देवा यथोचितमपूजयन् ॥  
जाह्नवी यमुना पुण्या नर्मदा च सरस्वती ॥ २७ ॥  
अन्याश्च सर्वाः सरितस्त्रैलोक्यमनुवर्तिताः ॥  
वाराणसी कुरुक्षेत्र प्रमुखान्याश्रमैः सह ॥  
युगपत्तानि सर्वाणि सम्पूज्य मुनिमबुवन्॥२८॥  
त्वत्प्रसादेन वै त्राताः सम्यक्छुद्धा महामुने ॥  
यदानीता त्वया गङ्गा गौतमी भूतलं प्रति ॥२९॥  
कृतार्था मानवाः सर्वे सर्वपापविवर्जिताः ॥  
किन्तु दुर्जनसम्पर्कात्सन्तप्ता गौतमी भृशम्॥7.4.29.३०॥  
कथं पापैर्विनिर्मुक्ता परमानन्दसम्प्लुता ॥  
सुप्रभा जायते देवी तद्गौतम विचिन्त्यताम् ॥ ३१ ॥  
॥ प्रह्लाद उवाच ॥ ॥  
एवमुक्तो मुनिस्तैस्तु चिन्ताकुलितमानसः ॥  
नारदस्य मुखं वीक्ष्य प्रहसन्गौतमोऽब्रवीत् ॥ ३२ ॥  
॥ गौतम उवाच ॥ ॥  
सर्वेषां क्षेत्रतीर्थानां महाशुभविनाशिनी ॥  
गौतमीयं महाभागा अस्यास्तापः क्व शाम्यति ॥३३॥  
नास्ति लोकत्रये तीर्थं स्नातुं सिंहगते गुरौ ॥  
यद्वै नायाति गौतम्यां क्षेत्रं चापि विशुद्धये ॥  
काशीप्रयागमुख्यानि राजन्ते यत्प्रसादतः ॥ ३४ ॥  
वदन्तु मुनयः सर्वे क्षेत्रतीर्थसमाश्रिताः ॥  
शुद्धं विचार्यं यत्कार्य्यं मयाऽस्मिञ्जातसङ्कटे ॥ ३५ ॥  
॥ प्रह्लाद उवाच ॥ ॥  
इत्युक्त्वा मुनयः सर्वे नोचुः किञ्चिद्विमोहिताः ॥  
तत्रोपायमविज्ञाय गौतमीं गौतमोऽब्रवीत् ॥ ३६ ॥  
॥ गौतम उवाच ॥ ॥  
आनीतासि मया देवि तपसाऽऽराध्य शङ्करम्॥  
वदिष्यति स चोपायमित्युक्त्वाऽचिन्तयत्तदा ॥३७॥  
गौतमः श्रद्धया भक्त्या गङ्गामौलिमखण्डधीः ॥  
तदाऽभून्महदाश्चर्यं शृण्वन्तु ऋषयोऽमलाः ॥ ३८ ॥  
ध्यायमाने महादेवे गौतमेन महात्मना ॥  
अकस्मादभवद्वाणी हर्षयन्ती जगत्त्रयम् ॥ ३९ ॥  
नादयन्ती दिशः सर्वा आब्रह्मभुवनं द्विजाः ॥  
अरूपलक्षणाकारा विषादशमनी शुभा ॥। ॥ 7.4.29.४० ॥  
॥ दिव्यवाण्युवाच ॥ ॥  
अहो बत महाश्चर्य्यं सर्वेषां सुखदे शुभे ॥  
प्रसङ्गेऽत्र महाक्षेत्रे मग्ना दुःखार्णवे बुधाः॥ ४१ ॥  
अहो हे गौतमाचार्य्य ऋषयो नारदादयः ॥  
शृण्वन्तु तीर्थक्षेत्राणि कृपया संवदाम्यहम् ॥ ४२ ॥  
पश्चिमस्य समुद्रस्य तीरमाश्रित्य वर्तते ॥  
अस्माच्च दिशि वायव्यां द्वारकाक्षेत्रमुत्तमम् ॥ ४३ ॥  
यत्राऽऽस्ते गोमती पुण्या सागरेण समन्विता ॥  
पश्चिमाभिमुखो यत्र महाविष्णुः सदा स्थितः ॥ ४४ ॥  
अनेकपापराशीनामुग्राणामपि सर्वदा ॥  
दाहस्थान समाख्यातमिन्धनानां यथाऽनलः ॥ ४५ ॥  
देवविश्वद्रुहो यत्र दग्ध्वा पातकमद्भुतम् ॥  
लोकत्रयवधाज्जातं विराजतेऽर्कवत्सदा ॥ ४६ ॥  
तद्गम्यतां महाभागा गोमतीमघदाहकाम् ॥  
गोदावरीं पुरस्कृत्य क्षेत्रतीर्थसमन्विताम् ॥ ४७ ॥  
प्राप्य द्वारवतीं पुण्यां मत्प्रसादाद्द्विजोत्तमाः ॥  
प्रभावाद्द्वारकायाश्च सत्यमाविर्भविष्यति ॥ ४८ ॥  
॥ प्रह्लाद उवाच ॥ ॥  
इत्युक्ते सति ते सर्वे हर्ष निर्भरमानसाः ॥  
श्रुत्वा सर्वोत्तमं क्षेत्रं जगर्जुर्हरिनामभिः ॥ ४९ ॥  
जितं भो जितमस्भाभिर्धन्या धन्यतमा वयम् ॥  
दैवादपगतो मोहो ज्ञातं तीर्थोत्तमोत्तमम् ॥ 7.4.29.५० ॥  
तदा सर्वाणि तीर्थानि क्षेत्रारण्याश्रमैः सह ॥  
वाराणसीप्रयागादि सरांसि सिन्धवो नगाः ॥ ५१ ॥  
गया च देवखातानि पितरो देवमानवाः ॥  
श्रुत्वा प्रमुदिता वाचं प्रोचुर्जयजयेति च ॥ ५२ ॥  
अहो सर्वोत्तमं क्षेत्रं सर्वेषां नोऽघनाशनम् ॥  
राजानं तीर्थराजानं द्वारकां शिरसा नमः॥ ९३ ॥  
॥ श्रीप्रह्लाद उवाच ॥ ॥  
श्रुत्वा सर्वोत्तमं क्षेत्रं तीर्थं सर्वोत्तमोत्तमम् ॥  
देवोत्तमोत्तमं देवं श्रीकृष्णं क्लेशनाशनम् ॥५४॥  
उत्कण्ठा ह्यभवत्तेषां तीर्थादीनां ह्यनुत्तमा ॥  
प्रोचुरन्योन्यतो वाचं सर्वाणि युगपत्तदा ॥ ५५ ॥  
॥ ऋषितीर्थदेवा ऊचुः ॥ ॥  
कदा द्रक्ष्यामहे पुण्यां द्वारकां कृष्णपालिताम् ॥  
श्रीकृष्णदेवमूर्तिं च कृष्णवक्त्रं सुशोभितम् ॥ ५६ ॥  
कदा नु गोमतीस्नानमस्माकं तु भविष्यति ॥  
चक्रतीर्थे कदा स्नात्वा कृष्णदेवस्य मन्दिरम् ॥  
द्रक्ष्यामः सुमहापुण्यं मुक्तिद्वारमपावृतम् ॥ ५७ ॥  
दुर्ल्लभो द्वारकावासो दुर्ल्लभं कृष्णदर्शनम् ॥  
दुर्ल्लभं गोमती स्नानं रुक्मिणीदर्शनं द्विजाः ॥ ५८ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये गौतमीतीरस्थसमस्ततीर्थक्षेत्रादीनां देववाण्या द्वारकाप्रभावं श्रुत्वा द्वारकागमनोत्सुकतापूर्वक गोमतीवर्णनन्नामैकोनत्रिंशत्तमोऽध्यायः ॥ २९ ॥