+++
title = "०१८ राक्षसकृतदुर्वासःपराभववृत्तान्तवर्णनम्"

+++
॥ श्रीप्रह्लाद उवाच ॥ ॥  
पूजयेद्गणनाथं तं रुक्मिणं रुक्मभूषितम् ॥  
दुर्वाससं च कृष्णं च बलभद्रं च भक्तितः ॥ १ ॥  
यजत्येको महायज्ञैः सम्पूर्णवरदक्षिणैः ॥  
एकः पश्यति देवेशं कृष्णं तुल्यफलौ हि तौ ॥ २ ॥  
वापीकूपतडागानि करोत्येकः समाहितः ॥  
एकः पश्यति देवेशं कृष्णं तुल्यफलौ हि तौ ॥ ३ ॥  
गोभूतिलहिरण्यादि ददात्येको दिनेदिने ॥  
एकः पश्यति देवेशं कृष्णं तुल्यफलौ हि तौ ॥ ४ ॥  
प्राणायामादिसंयुक्तो जपध्यानपरायणः ॥  
एकः पश्यति देवेशं कृष्णं तुल्यफलौ हि तौ ॥ ५ ॥  
जाह्नव्यादिषु तीर्थेषु सुस्नात्वैकः समाहितः ॥  
एकः पश्यति देवेशं कृष्णं तुल्यफलौ हि तौ ॥६॥  
त्रिभिर्विक्रमणैर्येन विक्रान्तं भुवनत्रयम् ॥  
त्रिविक्रमं च तं दृष्ट्वा मुच्यते पातकत्रयात् ॥ ७ ॥  
॥ ऋषय ऊचुः ॥ ॥  
कथं त्रैविक्रमी मृर्त्तिरागतेयं धरातले ॥  
कलान्यासाच्च कृष्णत्वं कदेयं प्राप्तवत्यथ ॥ ८ ॥  
दैत्य संशयमस्माकं छेत्तुमर्हस्यशेषतः ॥  
दुर्वाससश्च कृष्णस्य सम्भवः कथ्यतामिति ॥ ९ ॥  
॥ प्रह्लाद उवाच ॥ ॥  
तच्छ्रूयतां द्विजश्रेष्ठा यथा मूर्त्तिस्त्रिविक्रमी ॥  
दुर्वाससा समायुक्ता सम्भूता धरणीतले ॥ 7.4.18.१० ॥  
पूर्वं कृतयुगस्यान्ते बलिना च पुरन्दरः ॥  
निर्जित्य भ्रंशितः स्थानात्तदर्थं मधुसूदनः ॥ ॥ ११ ॥  
कश्यपाद्वामनो जज्ञे ततोऽभूच्च त्रिविक्रमः ॥  
त्रिभिः क्रमैर्मिताँल्लोकानाक्रम्य मधुहा हरिः ॥ १२ ॥  
बलिं चकार भगवान्पातालतलवासि नम् ॥  
भक्त्या त्वनन्यया कृष्णो दैत्येन परितोषितः ॥ १३ ॥  
स्वयं चैवाऽवसत्तत्र भक्त्या क्रीतो हरिस्तदा ॥  
अनुग्रहाय भगवान्द्वारपालो बभूव ह ॥१४॥  
दुर्वासाश्चापि भगवानात्रेयो मुनिसत्तमः॥  
अटंस्तीर्थानि मोक्षार्थं मुक्तिक्षेत्रमचिन्तयत् ॥१५॥  
एवं चितयमानः स ज्ञानदृष्ट्या महामुनिः॥  
गोमत्या सङ्गमो यत्र चक्रतीर्थेन भो द्विजाः ॥ १६ ॥  
तन्मुक्तिक्षेत्रमाज्ञाय गमनाय मतिं दधे ॥  
सोतीत्य नगरग्रामानुद्यानानि वनानि च ॥ १७ ॥  
आनर्त्तविषयं प्राप्य दैत्यभूमिं विवेश ह ॥  
निःस्वाध्यायवषट्कारां वेदध्वनिविवर्ज्जिताम् ॥१८॥  
कुशेन दैत्यराजेन सेवितां पालितां तथा ॥  
बहुम्लेच्छ समाकीर्णामधर्मोपार्जकैर्जनैः ॥ १९ ॥  
प्रत्यासन्नामिति ज्ञात्वा चक्रतीर्थमगाद्द्विजः ॥  
स्नात्वा च सङ्गमे पुण्ये मोक्ष्येऽहं च कृताह्निकः ॥ 7.4.18.२० ॥  
इति कृत्वा स नियमं ययौ शीघ्रं मुनिस्तदा ॥  
स्नात्वा शीघ्रं प्रयास्यामि दैत्यभूमिं विहाय च॥२१॥  
इत्येवं चिन्तयन्मार्गे शीघ्रमेव जगाम सः॥  
दृष्ट्वा च सङ्गमं पुण्यं गोमत्या सागरस्य च ॥ २२ ॥  
निधाय वाससी तत्र मृदमालभ्य गोमयम् ॥  
शिखां च बद्ध्वा करयोः कृत्वा च नियतः कुशान् ॥ ॥ २३ ॥  
यावत्स्नाति च विप्रोऽसौ दृष्टो दैत्यैर्दुरात्मभिः ॥  
ब्रुवन्तः कोऽयमित्येवं हन्यतांहन्यतामिति ॥२४॥  
अस्माभिः पालिते देशे कः स्नाति मनुजाधमः ॥  
ब्रुवन्त इति जघ्नुस्ते जानुभिर्मुष्टिभिस्तथा ॥ २५ ॥  
ब्राह्मणोऽहं न हन्तव्यः श्रुत्वा चाऽतीव पीडितः ॥  
तं दृष्ट्वा हन्यमानं तु ब्राह्मणं तैर्दुरात्मभिः ॥ २६ ॥  
निवारयामास च तान्रुरुर्नाम महासुरः ॥  
जगृहुस्तस्य वस्त्राणि कुशांस्ते चिक्षिपुर्जले ॥ २७ ॥  
चकर्षुश्चरणौ गृह्य शपन्तो दुष्टचेतसः ॥  
पदे गृहीत्वा तमृषिं नीत्वा सीम्नि व्यसर्जयन् ॥ २८ ॥  
तं तदा मूर्छितप्रायं दृष्ट्वोचुः कुपिताश्च ते ॥  
अत्रागतो यदि पुनर्हनिष्यामो न संशयः ॥  
आनर्त्तविषयांस्तान्वै दृष्ट्वा तत्र जलाशयम् ॥ २९ ॥  
प्राणसंशयमापन्नस्ततश्चिन्तापरोऽभवत् ॥  
शप्येहं यदि दैतेयांस्तपसः किं व्ययेन मे ॥ 7.4.18.३० ॥  
अथवा नियमभ्रष्टस्त्यक्ष्ये चेदं कलेवरम् ॥  
मम पक्षं च कः कुर्य्यात्को मे दास्यति जीवितम् ॥ ३१ ॥  
चक्रतीर्थे च कः स्नानं कारयिष्यति मामिह ॥  
को वा दैत्यगणानेताञ्छक्तो जेतुं महामृधे ॥  
तं विना पुण्डरीकाक्षं भक्तानामभयप्रदम् ॥ ३२ ॥  
ब्रह्मादीनां च नेतारं शरणागतवत्सलम् ॥  
चक्रहस्तं विना मेद्य कोन्यः शर्म्मप्रदो भवेत् ॥ ३३ ॥  
इति ध्यात्वा च सुचिरं ज्ञात्वा पातालवासि नम् ॥  
आत्रेयो विष्णुशरणं जगाम धरणीतलम् ॥ ३४ ॥  
उपवासैः कृशो दीनो भूतलं प्रविवेश ह ॥  
स दैत्त्यराजभवनं गन्धर्वाप्सरसावृतम् ॥ ॥ ३५ ॥  
शोभितं सुरमुख्येन विष्णुना प्रभविष्णुना ॥  
दुर्वासाः प्रविवेशाथ प्रहृष्टेनान्तरात्मना॥ ३६ ॥  
दुर्वाससमथायान्तं दृष्ट्वा दैत्यपतिस्तदा ॥  
प्रत्युत्थायार्हयाञ्चक्रे स्वासने सन्न्यवेशयत् ॥३७॥  
मधुपर्कं च गां चैव दत्त्वार्घ्यं पार्श्वतः स्थितः ॥  
प्रोवाच प्रणतो ब्रह्मन्कथमत्रागतो भवान् ॥३८॥  
सुखोपविष्टः स ऋषिस्तत्रापश्यत्त्रिविक्रमम् ॥  
दैत्येन्द्रद्वारदेशे तु तिष्ठन्तमकुतोभयम् ॥ ३९ ॥  
तं दृष्ट्वा देवदेवेशं श्रीवत्साङ्कं चतुर्भुजम् ॥  
रुरोद स ऋषिश्रेष्ठस्त्राहित्राहीत्युवाच च ॥ 7.4.18.४० ॥  
संसारभयभीतानां दुःखितानां जनार्दन ॥  
शत्रुभिः परिभूतानां शरणं भव केशव ॥ ४१ ॥  
मम दुःखाभितप्तस्य शत्रुभिः कर्षितस्य च ॥  
पराभूतस्य दीनस्य क्षुधया पीडितस्य च ॥ ४२ ॥  
अपूर्णनियमस्याऽथ क्लेशितत्य च दानवैः ॥  
ब्रह्मण्यदेव विप्रस्य शरणं भव केशव ॥ ४३ ॥  
इत्युक्त्वा दर्शयामास शरीरं दैत्यताडितम् ॥  
तद्ब्राह्मणावमानं च दृष्ट्वा चुक्रोध वामनः ॥ ४४ ॥  
केनापमानितो ब्रह्मन्नियमः केन खण्डितः ॥  
कथयस्व महाभाग धर्मपाले मयि स्थिते ॥ ४५ ॥  
॥ दुर्वासा उवाच ॥ ॥  
मुक्तितीर्थमहं ज्ञात्वा ज्ञानेन मधुसूदन ॥  
चक्रतीर्थं गतः स्नातुं यात्रायां हर्षसंयुतः ॥ ४६ ॥  
अकृतस्नान एवाऽहं दृष्टो दैत्यैर्दुरासदैः ॥  
गले गृहीतः कृष्णाहं मुष्टिभिस्ताडितस्तथा ॥ ४७ ॥  
बलाद्गृहीत्वा वासांसि कुशांश्चैवाक्षतैः सह ॥  
जले क्षिप्त्वा चरणयोर्गृहीत्वा मां समाकृषन् ॥ ४८ ॥  
सीमान्ते मां तु प्रक्षिप्य प्रोचुस्ते दानवाधमाः ॥  
हनिष्यामो यदि पुनरागन्तासि न संशयः ॥ ४९ ॥  
स्नातोऽहं चक्रतीर्थे तु करिष्ये भोजनं विभो ॥  
तस्मात्स्नापय गोविन्द नियमं सफलं कुरु ॥ 7.4.18.५० ॥  
तव प्रसादात्स्नात्वाऽहं भुक्त्वा च प्रीतमानसः ॥  
प्रतिज्ञां सफलां कृत्वा विचरिष्ये महीमिमाम् ॥ ५१ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये चक्रतीर्थमाहात्म्ये राक्षसकृतदुर्वासःपराभववृत्तान्तवर्णनं नामाष्टादशोऽध्यायः ॥ १८ ॥