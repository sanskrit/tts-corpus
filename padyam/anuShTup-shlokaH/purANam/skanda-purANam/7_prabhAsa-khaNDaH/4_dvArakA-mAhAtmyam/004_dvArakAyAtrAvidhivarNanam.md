+++
title = "००४ द्वारकायात्राविधिवर्णनम्"

+++
॥ श्रीप्रह्लाद उवाच ॥  
एवं सम्पूजितस्तेन हरिणा ब्राह्मणोत्तमः ॥  
उवाच परिसन्तुष्टो वरं ब्रूहीति केशवम्॥ १ ॥  
॥ श्रीकृष्ण उवाच ॥ ॥  
यदि तुष्टोऽसि भगवन्यदि देयो वरो मम ॥  
स्थातव्यमत्र भवता न त्यक्तव्यं कदाचन ॥ २ ॥  
॥ दुर्वासा उवाच ॥ ॥  
यदि तिष्ठाम्यहं कृष्ण तथा त्वमपि केशव ॥  
तिष्ठस्व षोडशकलो नित्यं मद्वचनेन हि ॥ ३ ॥  
॥ श्रीकृष्ण उवाच ॥ ॥  
येऽत्र पश्यन्ति भक्त्या त्वां मां चापि द्विजसत्तम ॥  
किं दास्यसि फलं तेषां भाविनां भगवन्वद ॥ ४ ॥  
॥ दुर्वासा उवाच ॥ ॥  
यः स्नात्वा सङ्गमे कृष्ण गोमत्याः सागरस्य च ॥  
त्वां मां समर्चति नरः सर्वपापैः समुच्यते ॥५ ॥  
तथान्यच्छृणु कृष्णात्र स्नात्वा दास्यति यद्धनम् ॥  
मम दत्तस्य देवेश प्राप्नुयात्षोडशोत्तरम्॥ ६ ॥  
॥ श्रीकृष्ण उवाच ॥  
यो नरः पूजयित्वा त्वां पूजयिष्यति मामिह ॥  
तस्य मुक्तिं प्रदास्यामि या सुरैरपि दुर्ल्लभा ॥ ७ ॥  
॥ प्रह्लाद उवाच ॥ ॥  
परस्परं वरौ दत्त्वा कृष्णदुर्वाससौ मुदा॥  
ततः प्रभृति विप्रेन्द्रास्तस्मिन्स्थाने ह्यतिष्ठताम्॥  
वरदानमिति प्रोक्तं तत्तीर्थं सर्वकामदम् ॥ ८ ॥  
वरदाने नरः स्नातो गोसहस्रफलं लभेत् ॥  
विष्णुदुर्वाससोर्यत्र वरदानमभूत्पुरा ॥ ९ ॥  
तदाप्रभृति विप्रेन्द्रास्तिष्ठते द्वारकां हरिः ॥  
दुर्वाससा गिरा बद्धो न जहाति कदाचन ॥ 7.4.4.१० ॥  
यत्र त्रैविक्रमी मूर्तिर्वहते यत्र गोमती ॥  
नरा मुक्तिं प्रयास्यन्ति चक्रतीर्थेन सङ्गताः ॥ ११ ॥  
कलेवरं परित्यक्तं प्रभासे हरिणा यदा ॥  
कलाभिः सहितं तेजस्तस्यां मूर्तौ निवेशितम् ॥ १२ ॥  
तस्मात्कलियुगे विप्रा नान्यत्र प्राप्यते हरिः ॥  
यदि कार्य्यं हि कृष्णेन तत्र गच्छत मा चिरम् ॥ १३ ॥  
॥ ऋषय ऊचुः ॥ ॥  
साधु भागवतश्रेष्ठ साधु मार्गप्रदर्शक ॥  
यत्त्वया हि परिज्ञातं तन्न जानाति कश्चन ॥ १४ ॥  
किं फलं गमने तस्यां किं फलं कृष्णदर्शने ॥  
कानि तीर्थानि तत्रैव के देवास्तद्वदस्व नः ॥ १५ ॥  
कस्मिन्मासे तिथौ कस्यां कस्मिन्पर्वणि मानवैः ॥  
गन्तव्यं कानि देयानि दानानि दनुजर्षभ ॥ १६ ॥  
॥सूत उवाच ॥ ॥  
इति पृष्टस्तदा तैस्तु महाभागवतोऽसुरः ॥  
कथयामास विप्रेभ्यो भगवद्भक्तिसंयुतः ॥ १७ ॥  
॥ प्रह्लाद उवाच ॥ ॥  
भो भूमिदेवाः शृणुत परं गुह्यं सनातनम् ॥  
यत्कस्यचिन्न चाख्यातं तद्वदामि सुविस्तरात् ॥ १८ ॥  
यदा मतिं च कुरुते द्वारकागमनं प्रति ॥  
तदा नरकनिर्मुक्ता गायन्ति पितरो दिवि ॥ १९ ॥  
यावत्पदानि कृष्णस्य मार्गे गच्छति मानवः ॥  
पदेपदेऽश्वमेधस्य यज्ञस्य लभते फलम् ॥ 7.4.4.२० ॥  
यात्रार्थं देवदेवस्य यः प्रेरयति चापरान् ॥  
मानवान्नात्र सन्देहो लभते वैष्णवं पदम् ॥ २१ ॥  
द्वारकां गच्छमानस्य यो ददाति प्रतिश्रयम् ॥  
तथैव मधुरां वाचं नन्दते क्रीडते हि सः ॥ २२ ॥  
अध्वनि श्रान्तदेहस्य वाहनं यः प्रयच्छति ॥  
हंसयुक्तेन स नरो विमानेन दिवं व्रजेत् ॥ २३ ॥  
यात्रायां गच्छमानस्य मध्याह्ने क्षुधितस्य च ॥  
अन्नं ददाति यो भक्त्या शृणु तस्यापि यद्भवेत् ॥ २४ ॥  
गयाश्राद्धेन यत्पुण्यं लभते मानवो भुवि ॥  
अन्नदानेन तत्पुण्यं पितॄणां तृप्तिरक्षया ॥ २५ ॥  
उपानहौ तु यो दद्याद्द्वारकां प्रति गच्छताम्॥  
कृष्णप्रसादात्स नरो गजस्कन्धेन गच्छति ॥ ॥२६॥  
विघ्नमाचरते यस्तु द्वारकां प्रति गच्छताम्॥  
नरके मज्जते मूढः कल्पमात्रं तु रौरवे॥२७॥  
मार्गस्थितस्य यो धन्यः प्रयच्छति कमण्डलु्म्॥  
प्रपादानसहस्रस्य फलमाप्नोति मानवः॥२८॥  
यात्रायां गच्छमानस्य पादभ्यङ्गं ददाति यः॥  
पादप्रक्षालनं चैव सर्वान्कामानवाप्नुयात् ॥ २९ ॥  
गाथां शृणोति यो विष्णोर्गीतं च गायतः पथि ॥  
दानं ददाति विप्रेन्द्रास्तस्माद्धन्यतरो न हि॥ 7.4.4.३०॥  
कैलासशिखरावासं श्वेताभ्रमिव निर्मलम् ॥  
प्रासादं कृष्णदेवस्य यः पश्यति नरोत्तमः॥ ३१ ॥  
दूराद्धेममयं दृष्ट्वा कलशं ध्वजसंयुतम्॥  
वाहनं सम्परित्यज्य लुठते धरणीं गतः ॥ ३२ ॥  
पञ्चसूनाकृतं पापं तथाऽधर्मकृतं च यत् ॥  
कृमिकीटपतङ्गाश्च निहताः पथि गच्छता ॥  
परान्नं परपानीयमस्पृश्य स्पर्शसङ्गमम् ॥  
तत्सर्वं नाशमाप्नोति भगवत्केतुदर्शनात् ॥ ३४॥  
पठेन्नामसहस्रं तु स्तवराजमथापि वा ॥  
गजेन्द्रमोक्षणं चैव पथि गच्छञ्छनैः शनैः ॥ ३५ ॥  
गायमानो भगवतः प्रादुर्भावाननेकधा ॥  
नृत्यद्भिर्हर्षसंयुक्तैर्हृष्यमाणः पुनःपुनः ॥  
स्वयं नृत्यन्हर्षयुक्तो भक्तो गच्छेद्धरेः पुरम् ॥ ३६ ॥  
विष्णोः क्रीडाकरं स्थानं भुक्तिमुक्तिप्रदायकम् ॥  
यस्मिन्दृष्टे कलौ नॄणां मुक्तिरेवोपजायते ॥ ३७ ॥  
॥ प्रह्लाद उवाच ॥ ॥  
पूर्वं हि देवराजेन बृहस्पतिरुदारधीः ॥  
प्रणम्य परया भक्त्या पृष्टश्च स महामतिः ॥ ३८ ॥  
॥ इन्द्र उवाच ॥ ॥  
द्वारकायाश्च माहात्म्यं कथयस्व प्रसादतः ॥  
चतुर्युगं यथाभागैर्धर्मवृद्धिं जनो लभेत् ॥ ३९ ॥  
एतच्छ्रुत्वा महेन्द्रस्य वचनं मुनिसत्तमाः ॥  
बृहस्पतिरुवाचैनं महेन्द्रं देव संवृतम्॥ 7.4.4.४० ॥  
॥ बृहस्पतिरुवाच ॥ ॥  
कृतं त्रेता द्वापरं च कलिश्च सुरसत्तम ॥  
चतुर्युगमिदं प्रोक्तं तत्त्वतो मुनिसत्तमैः ॥ ४१ ॥  
कृते धर्मश्चतुष्पादो वेदादिफलमेव च ॥  
तीर्थं दानं तपो विद्या ध्यानमायुररोगता ॥ ४२ ॥  
पादहीनं सर्वमेतद्युगं त्रेताभिधं प्रभो ॥  
पादद्वयं द्वापरे तु सर्वस्यैतस्य वासव ॥ ४३ ॥  
पादेनैकेन तत्सर्वं विभागे प्रथमे कलौ ॥  
ऊर्ध्वं विनाशः सर्वस्य भविष्यति न संशयः ॥ ४४ ॥  
मन्त्रास्तीर्थानि यज्ञाश्च तपो दैवादिकं तथा ॥  
प्रगच्छन्ति समुच्छेदं वेदाः शास्त्राणि चैव हि ॥४५॥  
म्लेच्छप्रायाश्च भूपाला भविष्यन्त्यमराधिप॥  
लोकः करिष्यते निन्दां साधूनां व्रतचारिणाम् ॥ ४६ ॥  
॥ प्रह्लाद उवाच ॥ ॥  
श्रुत्वा बृहस्पतेर्वाक्यमेतत्तीर्थस्य भो द्विजाः ॥  
प्रकम्पिताः सुराः सर्वे म्लेच्छ संसर्गजाद्भयात् ॥ ४७ ॥  
बृहस्पतिं सुरगुरुं पप्रच्छुर्विनयान्विताः ॥  
म्लेच्छसंसर्गजो दोषो गङ्गयापि न पूयते ॥ ४८ ॥  
कथयस्व प्रसादेन स्थानं कलिविवर्जितम् ॥  
यत्र गत्वा निवत्स्यामो यास्यामो निर्वृतिं पराम् ॥ ४९ ॥  
येन दुःखविनिर्मुक्ता भविष्यामो गतव्यथाः ॥  
कृपया सुमुखो भूत्वा ब्रूहि तीर्थं हिताय नः ॥ 7.4.4.५० ॥  
॥ प्रह्लाद उवाच ॥ ॥  
एतच्छ्रुत्वा सुरेन्द्रस्य वाक्यमङ्गिरसां वरः ॥  
चिरं ध्यात्वा जगादेदं वाक्यं देवपुरोहितः ॥ ॥ ५१ ॥  
॥ बृहस्पतिरुवाच ॥ ॥  
पञ्चक्रोशप्रमाणं हि तीर्थं तीर्थवरोत्तमम्॥  
द्वारकानाम विख्यातं कलिदोषविवर्जितम्॥ ॥५२॥  
विष्णुना निर्मितं स्थानं लोकस्य गतिदायकम् ॥  
मुक्तिदं कलिकाले तु ज्ञानहीनजनस्य च ॥५३ ॥  
ऊषरं कर्मणां क्षेत्रं पुण्यं पापविनाशनम्॥  
न प्ररोहन्ति पापानि पुनर्नष्टानि तत्र वै ॥ ५४ ॥  
तिस्रः कोटयोऽर्धकोटी च तीर्थानीह महीतले ॥ ५५ ॥  
एवं तीर्थयुता तत्र द्वारका मुक्तिदायका ॥  
सेवनीया प्रयत्नेन प्राप्य मानुष्यमुत्तमम् ॥५६॥  
॥ प्रह्लाद उवाच ॥ ॥  
बृहस्पतेर्वचः श्रुत्वा शतक्रतुरथाऽब्रवीत् ॥  
वाचस्पते मम इहि द्वारवत्या महोदयम्॥  
गमने किं फलं प्रोक्तं कृष्णदेवस्य दर्शने ॥ ५७ ॥  
अन्यानि तत्र तीर्थानि मुख्यानि वद मे गुरो ॥  
यथाभिषेके गोमत्याः फलं यदपि सङ्गमे ॥५८॥। ॥  
॥ बृहस्पतिरुवाच ॥ ॥  
श्रूयतां तात वक्ष्यामि माहात्म्यं द्वारकोद्भवम् ॥  
मनुष्यरूपो भगवान्यत्र क्रीडति केशवः ॥५९॥  
नारायणः स ईशानो ध्येयश्चादौ जगन्मयः ॥  
स एव देवतामुख्यः पुरीं द्वारवतीं स्थितः ॥ 7.4.4.६० ॥  
एकैकस्मिन्पदे दत्ते पुरीं द्वारवतीं प्रति ॥  
पुण्यं क्रतुसहस्रेण कलौ भवति देहिनाम् ॥६१॥  
कलौ कृष्णपुरीं रम्यां ये गच्छन्ति नरोत्तमाः ॥  
कुलकोटिशतैर्युक्तास्ते गच्छन्ति हरेः पदम् ॥६२॥  
ये ध्यायन्ति मनोवृत्त्या गमनं द्वारकां प्रति ॥  
तेषां विलीयते पापं पूर्वजन्मायुतैः कृतम् ॥ ६३ ॥  
कृष्णस्य दर्शने बुद्धिर्जायते यस्य देहिनः ॥  
वक्त्रावलोकनात्तस्य पापं याति सहस्रधा ॥ ६४ ॥  
ये गता द्वारकायां च ये मृताः कृष्णसन्निधौ ॥  
न तेषां पुनरावृत्तिर्यावदाभूतसम्प्लवम् ॥६५॥  
सुलभा मथुरा काशी ह्यवन्ती च तथा सुराः ॥  
अयोध्या सुलभा लोके दुर्लभा द्वारका कलौ ॥ ६६ ॥  
गत्वा कृष्णपुरीं रम्यां षण्मासात्कृष्णसन्निधौ॥  
जीवन्मुक्तास्तु ते ज्ञेयाः सत्यमेतत्सुरोत्तम ॥ ६७ ॥  
कृष्णक्रीडाकरं स्थानं वाञ्छन्ति मनसा प्रिये ॥  
तेषां हृदि स्थितं पापं क्षालयेत्प्रेतनायकः ॥ ६८ ॥  
अत्युग्राण्यपि पापानि तावत्तिष्ठन्ति विग्रहे ॥  
यावन्न गच्छति नरः कलौ द्वारवतीं प्रति ॥ ६९ ॥  
पुण्यसङ्ख्या च तीर्थानां ब्रह्मणा विहिता पुरा ॥  
दानाध्ययन सञ्ज्ञानां मुक्त्वा द्वारवतीं कलौ ॥ 7.4.4.७० ॥  
चक्रतीर्थे तु यो गच्छेत्प्रसङ्गेनापि मानवः ॥  
कुलैकविंशतियुतः स गच्छेत्परमं पदम् ॥ ७१ ॥  
लोभेनाऽप्यपराधेन दम्भेन कपटेन वा ॥  
चक्रतीर्थं च यो गच्छेन्न पुनर्विशते भवम् ॥ ७२ ॥  
प्रयागे ह्यस्थिपातेन यत्फलं परिकीर्तितम् ॥  
तदेव शतसाहस्रं चक्रतीर्थास्थिपातनात् ॥ ७३ ॥  
पृथिव्यां चैव तत्तीर्थं परमं परिकीर्तितम् ॥  
चक्रतीर्थमिति ख्यातं ब्रह्महत्याविनाशनम् ॥ ७४ ॥  
ये ये कुले भविष्यन्ति तत्पूर्वं मानवाः क्षितौ ॥  
सर्वे विष्णुपुरं यान्ति चक्रतीर्थास्थिपातनात् ॥ ७५ ॥  
किं जातैर्बहुभिः पुत्रैर्गणनापूरकात्मकैः ॥  
वरमेको भवेत्पुत्रश्चक्रतीर्थं तु यो व्रजेत् ॥ ७६ ॥  
तपसा किं प्रतप्तेन दानेनाध्ययनेन किम् ॥  
सर्वावस्थोऽपि मुच्येत गतः कृष्णपुरीं यदि ॥ ७७ ॥  
कलिकाल कृतैर्दोषैरत्युग्रैरपि मानवः ॥  
कलौ कृष्णमुखं दृष्ट्वा लिप्यते न कदाचन ॥ ७८ ॥  
दानं चाध्ययनं शौचं कारणं न हि पुत्रक ॥  
हीनवर्णोऽपि पापात्मा गतः कृष्णपुरीं यदि ॥ ७९ ॥  
वाराणस्यां कुरुक्षेत्रे नर्मदायां च यत्फलम् ॥  
तत्फलं निमिषार्धेन द्वारवत्यां दिनेदिने ॥ 7.4.4.८० ॥  
धन्यानामपि धन्यास्ते देवानामपि देवताः ॥  
कृष्णोपरि मतिर्येषां हीयते न कदाचन ॥ ८१ ॥  
श्रवणद्वादशीयोगे गोमत्युदधिसङ्गमे ॥  
स्नात्वा कृष्णसुतं दृष्ट्वा लिप्यते नैव स क्वचित् ॥ ८२ ॥  
यस्य कस्यापि मासस्य द्वादशी प्राप्य मानवः ॥  
कृष्णक्रीडापुरीं दृष्ट्वा मुक्तः संसारगह्वरात् ॥ ८३ ॥  
येषां कृष्णालये प्राणा गताः सुरपते कलौ ॥  
स्वर्गान्न तेषामावृत्तिः कल्पकोटिशतैरपि ॥ ८४ ॥  
विज्ञेया मानुषा वत्स गर्भस्थास्ते महीतले ॥  
द्वारवत्यां न यैर्देवो दृष्टः कंसनिषूदनः ॥ ८५ ॥  
दुर्लभो द्वारकावासो दुर्लभं कृष्णदर्शनम् ॥  
दुर्लभं गोमतीस्नानं दुर्लभो रुक्मिणीपतिः ॥ ८६ ॥  
तपः परं कृतयुगे त्रेतायां ज्ञानमुच्यते ॥  
द्वापरे तु परो यज्ञः कलौ केशवकीर्तनम् ॥ ८७ ॥  
हेमभारसहस्रैस्तु दत्तैर्यत्फलमाप्यते ॥  
दृष्ट्वा तत्कोटि गुणितं हरेः सर्वप्रदं मुखम् ॥ ८८ ॥  
द्वारकायां च यद्दत्तं शङ्खोद्धारे तथैव च ॥  
पिण्डारके महातीर्थे दत्तं चैवाक्षयं भवेत् ॥ ८९ ॥  
गोमहिष्यादि यद्दत्तं सुवर्णवसनानि च ॥  
वृषो भूमिग्रहो रूप्यं कन्यादानं तथैव च ॥ 7.4.4.९० ॥  
यच्चान्यदपि देवेन्द्र त्रिषु स्थानेषु यच्छति ॥  
तन्मुक्तिकारकं प्रोक्तं पितॄणामात्मनस्तथा ॥ ९१ ॥  
ऊषरं हि यतो लोके क्षेत्रमेतत्प्रकीर्तितम् ॥  
अतो मुक्तिकरं सर्वं दानं चोक्तं महर्षिभिः ॥ ९२ ॥  
यत्किञ्चित्कुरुते तत्र दानं क्रीडावगाहनम् ॥  
तदनन्तफलं प्राह भगवान्मधुसूदनः ॥ ९३ ॥  
प्रेतत्वं नैव तस्यास्ति न याम्या नारकी व्यथा ॥  
येन द्वारवतीं गत्वा कृतं कृष्णाऽवलोकनम् ॥ ९४ ॥  
वारिमात्रेण गोमत्यां पिण्डदाने कृते कलौ ॥  
पितॄणां जायते तृप्तिर्यावदाभूतसम्प्लवम् ॥ ९५ ॥  
नित्यं कृष्णपुरीं रम्यां ये स्मरन्ति गृहस्थिताः ॥  
नमस्याः सर्वलोकानां देवानां च सुरोत्तम ॥ ९६ ॥  
ब्रह्मज्ञानं गयाश्राद्धं मरणं गोग्रहेषु च ॥  
वासः पुंसां द्वारकायां मुक्तिरेषा चतुर्विधा ॥ ९७ ॥  
ब्रह्मज्ञानेन मुच्यन्ते प्रयागे मरणेन वा ॥  
अथवा स्नानमात्रेण गोमत्यां कृष्णसन्निधौ ॥ ९८ ॥  
कृतार्थः कृतपुण्योऽहं ब्रवीत्येवं महोदधिः ॥  
पवित्रितं च मद्गात्रं गोमतीवारिसम्प्लवात् ॥ ९९ ॥  
अत्युग्राण्यपि पापानि तावत्तिष्ठन्ति विग्रहे ॥  
यावत्स्नानं न गोमत्यां वारिणा पापहारिणा ॥ 7.4.4.१०० ॥  
चक्रतीर्थे नरः स्नात्वा गोमत्यां रुक्मिणीह्रदे ॥  
दृष्ट्वा कृष्णमुखं रम्यं कुलानां तारयेच्छतम् ॥ १०१ ॥  
कृष्णं च ये द्वारवतीं मनुष्याः स्मरन्ति नित्यं हरिभक्तियुक्ताः ॥  
विधूतपापाः किल सम्भवान्ते गच्छन्ति लोकं परमं मुरारेः ॥ १०२ ॥  
अधौतपादः प्रथमं नमस्कुर्याद्गणेश्वरम् ॥  
सर्वविघ्रविनाशश्च जायते नात्र संशयः ॥ १०३ ॥  
नीलोत्पलदलश्यामं कृष्णं देवकिनन्दनम् ॥  
दण्डवत्प्रणमेत्प्रीत्या प्रणमेदग्रजं पुनः ॥ १०४ ॥  
बाल्ये च यत्कृतं पापं कौमारे यौवने तथा ॥  
दर्शनात्कृष्णदेवस्य तन्नश्येन्नात्र संशयः ॥ १०५ ॥  
वाण्याऽथ मनसा यच्च कर्मणा समुपार्जितम् ॥  
पापं जन्मसहस्रेण तन्नश्येन्नात्र संशयः ॥ १०६ ॥  
हेमभारसहस्रैस्तु दत्तैर्यत्फलमाप्यते ॥  
तत्फलं कोटिगुणितं कृष्णवक्त्रावलोकनात् ॥ १०७ ॥  
नमस्कृत्य च देवेशं पुण्डरीकाक्षमच्युतम् ॥  
दुर्वाससं महेशानं द्वारकापरिरक्षकम् ॥१०८॥  
प्रणम्य परया भक्त्या वैनतेयसमन्वितम् ।ऽ।  
द्वारमागत्य च पुनः स्वर्गद्वारोपमं शुभम्॥ १०९ ॥  
विश्रम्य च मुहूर्त्तार्द्धं सुहृद्भिर्बान्धवैर्वृतः ॥  
तत्राश्रितान्समाहूय ब्राह्मणान्मन्त्रकोविदान् ॥  
पूजाद्रव्यं समानीय ततस्तीर्थं व्रजेद्बुधः ॥ 7.4.4.११० ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये द्वारकायात्राविधिवर्णनन्नाम चतुर्थोऽध्यायः ॥ ४ ॥ ॥ छ ॥