+++
title = "०३३ वर्णनम्"

+++
॥ श्रीप्रह्लाद उवाच ॥ ॥  
श्रुत्वा ब्रह्ममहेशानौ यदुक्तं विष्णुपार्षदैः ॥  
द्वारकायास्तु माहात्म्यं तद्वर्णयितुमूचतुः॥ ॥ १ ॥  
॥ श्रीब्रह्मेशानावूचतुः ॥ ॥  
भोभोः क्षेत्राणि तीर्थानि सरांसि सागरादयः ॥  
प्रयागादीनि तीर्थानि काश्याद्या मुक्तिदायकाः ॥ २ ॥  
भवतां तीर्थराजानां महाराजस्त्वियं शुभा ॥  
द्वारका सेवनीया वै स्थीयतां स्वेच्छया बहिः ॥ ३ ॥  
॥ श्रीप्रह्लाद उवाच ॥ ॥  
महेशवचनं श्रुत्वा सर्वेषामुत्सवोऽभवत् ॥  
प्रदक्षिणां ततः कृत्वा द्वारकां प्रणिपत्य च ॥  
आवासं चक्रिरे तत्र क्षेत्रतीर्थानि हर्षतः ॥ ४ ॥  
भागीरथी प्रयागं च यमुना च सरस्वती ॥  
सरयूगण्डकी पुण्या गोमती पूर्ववाहिनी ॥ ५ ॥  
अन्याश्च सरितः सर्वाः सिन्धुशोणौ नदौ तथा ॥  
पञ्चाशत्कोटिभिस्तीर्थैर्दिग्भागे ह्युत्तरे स्थिताः ॥  
लम्पटाः कृष्णसेवायां पश्यतो द्वारकां मुहुः ॥ ६ ॥  
मन्दाकिनी तथा पुण्या नदी भागीरथी च या ॥  
महानदी नर्मदा च शिप्रा प्राची सरस्वती ॥ ७ ॥  
चक्षुर्भद्रा तथा सीता नद्योऽन्याः पापनाशिनी ॥  
वर्तन्ते पूर्वदिग्भागे तीर्थैश्च षष्टिकोटिभिः ॥ ८ ॥  
पयोष्णी तपती पुण्या विदर्भा च पयस्विनी ॥  
गोदावरी महापुण्या भीमा कृष्णानदी तथा ॥ ९ ॥  
कावेरीप्रमुखाः पुण्या अन्यैश्चैवाघनाशिनीः ॥  
स्वतीर्थसहिता भक्त्या नवनवतिकोटिभिः ॥ 7.4.33.१० ॥  
स्थिता दक्षिणदिग्भागे द्वारकासेवनोत्सुकाः ॥  
क्रीडन्ति गोमतीनीरे तीरे च कृष्णसन्निधौ ॥११॥  
सप्तद्वीपेषु याः सन्ति तथाऽन्या वै सरिद्वराः ॥  
सागराश्च तथा सप्त पश्चिमायां दिशि स्थिताः ॥१२॥  
क्रीडन्ति चक्रतीर्थे वै तीर्थैश्च शतकोटिभिः॥  
पश्यन्ति च मुहुः कृष्णं पश्चिमाभिमुखं सदा ॥ १३ ॥  
विदिशासु च सर्वासु तीर्थसङ्ख्या न विद्यते ॥  
पुष्करादीनि तीर्थानि विशाला विरजा गया ॥ १४ ॥  
शतैककोटिभिस्तीर्थैर्गोमत्युदधिसङ्गमे ॥  
वर्त्तन्ते कृष्णसेवायां सोत्सवानि द्विजोत्तमाः ॥ १५ ॥  
वाराणसी पूरैशान्यामवन्ती पूर्वदिक्स्थिता ॥  
आग्नेय्यां दिशि कान्ती च दक्षिणे मथुरा स्थिता ॥ १६ ॥  
नैर्ऋत्यां च तथा माया अयोध्या पश्चिमे स्थिताः॥  
वायव्यां तु कुरुक्षेत्रं हरिक्षेत्रं तथोत्तरे ॥ १७ ॥  
शिवक्षेत्रं च ऐशान्यामैन्द्र्यां च पुरुषोत्तमः ॥  
आग्नेय्यां च भृगुक्षेत्रं प्रभासं दक्षिणाश्रितम्॥१८॥  
श्रीरङ्गं नैर्ऋते भागे लोहदण्डं तु पश्चिमे ॥  
नारसिंहानि वायव्ये कोकामुख्यं तथोत्तरे ॥ १९ ॥  
कामाख्या रेणुकादीनि शाक्तेयानि च सर्वशः ॥  
क्षेत्रराजानि सर्वाणि यथास्थाने वसन्ति हि ॥ 7.4.33.२० ॥  
उत्तरे चैव सौराणि गाणपत्यानि कृत्स्नशः ॥  
क्षेत्राण्युत्तरतः सन्ति रुक्मिण्याः सन्निधौ द्विजाः ॥ २१ ॥  
धेनुकं नैमिषारण्यं दण्डकं सैन्धवं तथा ॥  
दशारण्यमर्बुदं च नरनारायणाश्रमम् ॥ २२ ॥  
यथादिशं वसन्ति स्म द्वारकायाः समन्ततः ॥  
मेर्वाद्याः पर्वताः सौम्ये द्वारकासेवनोत्सुकाः ॥ २३ ॥  
कैलासाद्याश्च ऐशान्यामैन्द्र्यां हिमवदादयः ॥  
श्रीशैलाद्याश्च आग्नेय्यां सिंहाद्र्याद्या यमे तथा ॥ २४ ॥  
नैर्ऋत्यां वाममार्गाद्या महेन्द्रऋषभादयः ॥  
अन्ये च पुण्यशैलाश्च सलोकालोक मानसाः ॥  
द्वारकां परितः सन्ति पर्य्युपासन्ति प्रत्यहम् ॥ २५ ॥  
एवं ब्रह्मादयो देवा ऋषयः सनकादयः ॥  
क्षेत्रतीर्थादिभिर्युक्ता अन्यैः पुण्यतमैस्तथा ॥ २६ ॥  
श्रद्धया परया भक्त्या कन्याराशिस्थिते गुरौ ॥  
आयान्ति द्वारकां द्रष्टुं ब्राह्म्याद्याश्च प्रहर्षिताः॥ २७ ॥  
इति श्रीस्कान्दे महा पुराण एकाशीतिसाहस्र्यां संहिताया सप्तमे प्रभासखण्डे चतुर्थे द्वारकामाहात्म्ये द्वारकामाहात्म्यवर्णनपूवकं द्वारकायां सर्वतीर्थक्षेत्रादिकृतनिवास वर्णनन्नाम त्रयस्त्रिंशत्तमोऽध्यायः ॥ ३३॥