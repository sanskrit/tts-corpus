+++
title = "००२ रुक्मिणीशापवृत्तान्तवर्णनम्"

+++
॥ प्रह्लाद उवाच ॥ ॥  
सर्वेषामपि भूतानां दैत्यदानवरक्षसाम् ॥  
भवन्तो वै पूज्यतमा देवादीनां तथैव च ॥१॥  
अनुज्ञया तु युष्माकं प्रसादात्केशवस्य हि ॥  
अधिष्ठानं भगवतः कथयामि निबोधत ॥ २ ॥  
पश्चिमस्य समुद्रस्य तीरमाश्रित्य तिष्ठति ॥  
कुशस्थलीति या पूर्वं कुशेन स्थापिता पुरी ॥ ३ ॥  
वहते गोमती यत्र सागरेण समन्ततः ॥  
द्वारावतीति सा विप्रा आनर्त्तेषु प्रकीर्त्तिता ॥ ४ ॥  
तस्यां वसति विश्वात्मा सर्वकामप्रदो हरिः ॥  
कला षोडशसंयुक्तो मूर्तिं द्वादशकान्वितः॥ ५ ॥  
तदेव परमं धाम तदेव परमं पदम् ॥  
द्वारका सा च वै धन्या यत्राऽऽस्ते मधुसूदनः ॥ ६ ॥  
यत्र कृष्णश्चतुर्बाहुः शङ्खचक्रगदाधरः ॥  
नरा मुक्तिं प्रयास्यन्ति तत्र गत्वा कलौ युगे ॥ ७ ॥  
तच्छ्रुत्वा वचनं तस्य प्रह्लादस्य महात्मनः ॥  
विस्मयाविष्टमनसस्त- मूचुर्मुनिसत्तमाः ॥ ८ ॥  
॥ ऋषय ऊचुः ॥ ॥  
क्षयं यदुकुले याते भारे चोपहृते भुवः ॥  
प्रभासे यादवश्रेष्ठः स्वस्थानमगमद्धरिः ॥ ९ ॥  
द्वारावत्या प्लावितायां समन्तात्सागरेण हि ॥  
कथं स भगवांस्तत्र कलौ दैत्य प्रकीर्त्यते ॥ 7.4.2.१० ॥  
कथयस्व सुरश्रेष्ठ कथं विष्णुर्महीतले ॥  
स्थितश्चानर्त्तविषय एतद्विस्तरतो वद॥ ११॥  
उग्रसेने नरपतौ प्रशासति वसुन्धराम् ॥  
कृष्णो यदुपुरीमेतां शोभयामास सर्वतः ॥१२॥  
रममाणे रमानाथे रामाभिरमणे हरौ ॥  
एकदा तु समासीने सभायां यदुसत्तमे १३ ॥  
कथाभिः क्रियमाणाभिर्विचित्राभिरनेकधा ॥  
उद्धवः कथयामास प्रचारं यदुनन्दनम् ॥ १४ ॥  
यात्रायामनुसम्प्राप्तं दुर्वाससमकल्मषम् ॥  
स्थितं तं गोमतीतीरे चक्रतीर्थसमीपतः ॥ १५ ॥  
तच्छ्रुत्वा सहसोत्थाय भगवान्रुक्मिणीगृहम् ॥  
जगाम हृष्टमनसा विश्वशक्तिरधोक्षजः ॥ १६ ॥  
आगत्योवाच वैदर्भीं सम्प्राप्तमृषिसत्तमम् ॥  
तपोनिर्धूत पाप्माऽयमत्रिपुत्रो महातपाः ॥ १७ ॥  
आतिथ्येनार्चितो विप्रो दास्यते च महोदयम्॥  
गृहिणी न गृहे यस्य सत्पात्रागमनं वृथा ॥ १८ ॥  
तस्य देवा न गृह्णन्ति पितरश्च तथोदकम्॥  
तदागच्छस्व गच्छामो निमन्त्रयितुमत्रिजम् ॥ १९ ॥  
तथेत्युक्त्वा तु सा देवी रथमारुरुहे सती ॥  
रथमारुह्य देवेशो रुक्मिण्या सहितो हरिः ॥  
जगाम तत्र यत्रास्ते दुर्वासा मुनिसत्तमः ॥ 7.4.2.२० ॥  
दृष्ट्वा ज्वलन्तं तपसा कूले नदनदीपतेः ॥  
कापालिकस्य पुरतः सुस्नातं वरसीकरैः ॥ २१ ॥  
प्रणम्य भगवान्भक्त्या पप्रच्छाऽनामयं ततः ॥  
पश्चाद्विदर्भतनया रुक्मिणी प्रणनाम तम् ॥ २२ ॥  
दुर्वासाश्चापि तौ दृष्ट्वा दर्शनार्थमुपागतौ ॥  
पप्रच्छ कुशलं तत्र स्वागतेनाभिनन्द्य च ॥२३॥  
॥ दुर्वासा उवाच ॥ ॥  
कुशलं कृष्ण सर्वत्र कुत्र वासस्तवाऽधुना ॥  
कति दारा धनापत्यमेतद्विस्तरतो वद ॥ २४ ॥  
॥ श्रीकृष्ण उवाच ॥ ॥  
समुद्रेण प्रदत्ता मे भूभिर्द्वादशयोजना ॥  
तस्यां निवसतो ब्रह्मन्पुरी हेममयी मम ॥ २५ ॥  
प्रासादास्तत्र सौवर्णा नवलक्षाणि सङ्ख्यया ॥  
तस्यां वसामि संहृष्टस्त्वत्प्रसादात्सुनिर्भयः ॥ २६ ॥  
तच्छुत्वा वचनं तस्य विस्मयाविष्टमानसः ॥  
प्रत्युवाच स दुर्वासाः प्रहस्य मधुसूदनम्॥२७॥  
वसन्ति तावका ये च तेषां सङ्ख्या वदस्व भोः ॥  
यावत्यश्च महिष्यस्ते पुत्राः परिजनास्तथा ॥२८॥  
॥ श्रीकृष्ण उवाच ॥ ॥  
ब्रह्मन्षोडशसाहस्रं भार्य्याश्चाष्टाधिका मम॥  
तासां मध्येऽभीष्टतमा विदर्भाधिपतेः सुता ॥ २९ ॥  
एकैकस्या दश सुताः कन्या चैका तथा मुने ॥  
षट्पञ्चाशद्यदूनां तु कोट्यः परिजनो मम॥ 7.4.2.३० ॥  
शेषाः प्रकृतयो ब्रह्मंस्तेषां सङ्ख्या न विद्यते ॥  
तच्छ्रुत्वा चिन्तयामास किमेतदिति विस्मितः ॥ ३१ ॥  
अहो ह्यनन्तवीर्यस्य मायामाश्रित्य तिष्ठतः ॥  
अनन्ता सर्वकर्तृत्वे प्रवृत्तिर्दृश्यतामिय म्॥३२॥  
॥ दुर्वासा उवाच ॥ ॥  
स्वागतं ते महाबाहो ब्रूहि किं करवाणि ते ॥  
दर्शनेन त्वदीयेन प्रीतिमेति च मे मनः॥३३॥  
॥ श्रीकृष्ण उवाच॥ ॥  
यदि प्रसन्नो भगवांस्तदागच्छस्व मे गृहम्॥  
शिरसा धार्य्य पादाम्बु प्रयास्यामि पवित्रताम्॥ ३४॥  
दुर्वासा उवाच॥  
अक्षमासारसर्वस्वं किं मां नयसि माधव॥  
नय मां यदि मद्वाक्यं करोषि सह भार्यया॥३५॥  
प्रह्लाद उवाच॥  
एवमस्त्विति चोक्त्वा स प्रस्थितः स्वरथेन हि।  
तं दृष्ट्वा प्रस्थितं विष्णुं प्रहस्योवाच भर्त्सयन्॥ ३६ ॥  
॥ दुर्वासा उवाच ॥ ॥  
दुर्वाससं न जानासि मुञ्चेमान्हयसत्तमान् ॥  
त्वं च भार्या तथा चेयं वहतं स्वरथेन माम् ॥ ३७ ॥  
॥श्रीकृष्ण उवाच ॥ ॥  
भगवन्यथा प्रब्रवीषि विप्र कर्तास्मि तत्तथा ॥  
त्वया कृपालुना ब्रह्मन्पारितोऽहं सबान्धवः॥ ३८ ॥  
॥ प्रह्लाद उवाच॥ ॥  
तौ तथा ऋषिवर्य्योऽसौ युक्तां देवीं रथे स्वके ॥  
तथैव पुण्डरीकाक्षं याहि याहीत्यभाषत॥ ३९ ॥  
तं दृष्ट्वा देवताः सर्वा वहमानं रथं हरिम् ॥  
साधुसाध्विति भाषन्त ऊचुः सर्वे परस्परम् ॥ 7.4.2.४० ॥  
अहो ब्रह्मण्यदेवस्य परां भक्तिं प्रपश्यत ॥  
स्कन्धे कृत्वा धुरं यो हि वहते भार्य्यया सह ॥ ४१ ॥  
विकीर्यमाणः कुसुमैः सुरसङ्घैर्जनार्दनः ॥  
जगाम स रथं गृह्य सभार्यो द्वारकां प्रति ॥ ॥ ४२ ॥  
उह्यमाने रथे तस्मिन्रुक्मिणी तृषिताऽभवत् ॥  
उवाच कृष्णं वैदर्भी श्रमव्याकुललोचना ॥ ४३ ॥  
श्रान्ता भारपरिक्लिष्टा वहती कोपनं द्विजम् ॥  
पाययित्वोदकं कान्त नय मां मन्दिरं स्वकम् ॥ ४४ ॥  
तच्छ्रुत्वा वचनं तस्याः पादाक्रान्त्या धरातलात् ॥  
आनयामास भगवान्गगां त्रिपथगां शुभाम् ॥ ४५ ॥  
तद्दृष्ट्वा निर्मलं शीतं सुगन्धं पावनं तथा ॥  
पपौ पिपासिता देवी रुक्मिणी जाह्नवीजलम् ॥ ४६॥  
पीतं तया जलं दृष्ट्वा चुकोप ऋषिसत्तमः ॥  
जज्वाल ज्वलनप्रख्यः शशाप परमेश्वरीम् ॥ ४७ ॥  
॥ दुर्वासा उवाच ॥  
मामपृष्ट्वा जलं यस्मात्पीतवत्यसि रुक्मिणी॥  
तस्मात्पानरता नित्यं भविष्यसि न संशयः॥ ४८॥  
अवियुक्ता रथाद्यस्मान्मामपृष्ट्वा जलं त्वया॥  
पीतं तस्माच्च कृष्णेन वियुक्ता त्वं भविष्यसि ॥ ४९ ॥  
॥ प्रह्लाद उवाच ॥ ॥  
एतावदुक्त्वा वचनं क्रोधसंरक्तलोचनः ॥  
परित्यज्य रथं विप्रो भूमावेवावतिष्ठति ॥ 7.4.2.५० ॥  
एवं शप्ता तदा देवी रुदोदातीव विह्वला ॥  
उवाच कृष्णं करुणं कथं स्थास्ये त्वया विना ॥ ५१ ॥  
॥ श्रीकृष्ण उवाच ॥ ॥  
आयास्ये प्रत्यहं देवि द्विकालं भवनं तव ॥  
यो मां पश्यति चात्रस्थं स त्वामेव प्रपश्यति ॥ ५२ ॥  
मां हि दृष्ट्वा नरो यस्तु त्वां न पश्यति भक्तितः ॥  
अर्द्ध्ं यात्रा फलं तस्य भविष्यति न संशयः ॥ ५३ ॥  
आश्वास्य च प्रियामेवं ब्राह्मणं यदुनन्दनः ॥  
ततः प्रसादयामास दुर्वाससमकल्मषम् ॥ ५४ ॥  
बाह्यो पवनमध्ये तु पूजयामास तं तथा ॥  
अवनिज्य स्वयं पादौ विप्रपादावनेजनम् ॥  
धारयामास शिरसा जगतः पावनो हरिः ॥ ५५ ॥  
दत्त्वार्घ्यं गां च विप्राय मधुपर्कं स भक्तितः ॥  
विधिवद्भोजयामास षड्रसेन द्विजोत्तमम् ॥ ५६ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये दुर्वासो द्वारकानयन दुर्वासोदत्त रुक्मिणीशापवृत्तान्तवर्णनं नाम द्वितीयोऽध्यायः॥२॥