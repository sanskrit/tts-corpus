+++
title = "०३२ विष्णुपार्षदवर्णितद्वारकामाहात्म्यवर्णनम्"

+++
॥ प्रह्लाद उवाच ॥  
नारदस्त्वग्रतो गत्वा प्रणम्याथ हरिप्रियाम् ॥  
उवाच ललितां वाचं हर्षयन्द्वारकां पुरीम् ॥ १ ॥  
॥ श्रीनारद उवाच ॥ ॥  
पश्यपश्य महाभागे सर्वे प्राप्ताः सुशोभने ॥  
तीर्थक्षेत्राणि देवाश्च ऋषयश्चैव कृत्स्नशः ॥ २ ॥  
पश्येमं पुरतः प्राप्तं प्रयागं तीर्थकैः सह ॥  
द्वारके तव पादाब्जे लुण्ठन्ते श्रद्धयाद्भुतम् ॥ ३ ॥  
इदं तु पुष्करं तीर्थं नमति श्रद्धया शुभे ॥  
इयं तु गौतमी पुण्या सर्वतीर्थसमाश्रया ॥ ४ ॥  
सिंहस्थे च गुरौ भद्रे सम्प्राप्ता सौभगं महत् ॥  
किन्तु दुर्जनसंसर्गाद्दग्धा पापाग्निना भृशम् ॥ ५ ॥  
तत्रोपायमभिज्ञाय ऋषीणां शृण्वतां तदा ॥  
श्रुत्वा कर्णे महच्छब्दं सम्प्राप्तेयं तवान्तिकम् ॥ ६ ॥  
नमस्करोति देवि त्वां द्वारके गौतमी शुभा ॥  
पश्यपश्य महापुण्या इयं भागीरथी शुभा ॥ ७ ॥  
नमस्करोति ते पादौ संहृष्टा च पुनःपुनः ॥  
पश्येमां नर्मदां रम्यां प्रणतां तव पादयोः ॥ ८ ॥  
यमुना चन्द्रभागेयमियं प्राचीसरस्वती ॥  
सरयूर्गण्डकी प्राप्ता गोमती पूर्ववाहिनी ॥ ॥ ९ ॥  
शोणः सिन्धुनदी चैता अन्याश्च सरितां वराः ॥  
कृष्णा भीमरथी पुण्या कावेर्य्याद्याः सरिद्वराः ॥ 7.4.32.१० ॥  
सीताचक्षुर्नदी भद्रा नमन्त्येताः पदाम्बुजम् ॥  
द्वारके ता महापुण्याः सप्तद्वीपोद्भवाः पराः॥११॥  
मन्दाकिनी महापुण्या भोगवत्यादिसंयुता॥  
पश्याश्चर्यमिदं भद्रे वाराणसी विमुक्तिदा ॥१२॥  
भक्त्या ते च पदाम्भोजं शिरस्याधाय वर्तते ॥  
कुरुक्षेत्रं महापुण्यं नमति त्वामहर्निशम् ॥१३॥  
द्वारके मथुरां पश्य प्रणतां तव पादयोः ॥  
अयोध्याऽवन्तिकामायास्ता नमन्ति पदाम्बुजम्॥ १४ ॥  
काञ्ची गया विशाला च विरजा लुठति क्षितौ ॥  
शालिग्रामं महाक्षेत्रं पतितं तव पादयोः॥  
विराजते प्रभासं च क्षेत्रं च पुरुषोत्तमम् ॥ १५ ॥  
भार्गवादीनि चान्यानि सर्वक्षेत्राणि सुन्दरि ॥  
द्वारके प्रणमन्ति त्वां भक्त्योत्थाय पुनःपुनः ॥ ॥ १६ ॥  
पश्येमान्सागरान्सप्त पतितस्ताम्ब पादयोः ॥  
पश्यारण्यानि सर्वाणि नैमिषं प्रणतं पुरः ॥ १७ ॥  
धनुष्कं च दशारण्यं दण्डकारण्यमर्बुदम्॥  
नारायणाश्रमं पश्य द्वारके प्रणतं तथा ॥ १८ ॥  
अयं मेरुश्च कैलासो मन्दराद्याः सहस्रशः ॥  
हिमाद्रिर्विन्ध्यशैलश्च श्रीशैलाद्याः प्रहर्षिताः ॥  
एते ह्यृषिगणाः सर्वे नमन्तिस्म पुनःपुनः ॥ १९ ॥  
गङ्गाद्याः सागराः शैला नृत्यन्ति पुरतस्तव ॥  
ऋषिदेवगणाः सर्वे सर्वे गर्जन्ति नामभिः ॥ 7.4.32.२० ॥ ॥  
॥ श्रीप्रह्लाद उवाच ॥ ॥  
इत्येवं वदतस्तस्य द्वारका हृष्टमानसा ॥  
नृत्यतो मुदितान्वीक्ष्य सर्वान्प्रेम्णाभिनन्द्य च ॥  
उवाच ललिता वाचं गौतमीं स्पृश्य पाणिना ॥ २१ ॥  
भागीरथीप्रयागादीन्क्षेत्रादीनथ सर्वशः ॥  
द्वारका मधुरालापैः सर्वानानन्दयत्तदा ॥ २२ ॥  
अथाश्चर्यमभूत्तत्र सर्वानन्दविवर्द्धनम् ॥  
अथ तावत्तदाऽऽकाशे गीतवाद्यजयस्वनाः ॥ २३ ॥  
गर्जनानि सुपुण्यानि हरिशब्दैः पृथक्पृथक् ॥  
अपश्यन्वै तदा सर्वे ब्रह्माद्या देवनायकाः ॥ २४ ॥  
महेशः स्वगणैः सार्द्धं भवान्या समदृश्यत ॥  
इन्द्रस्तु त्रिदशैः सार्द्धं यक्षगन्धर्वकिन्नरैः ॥ २५ ॥  
मरुद्भिर्लोकपालैश्चा नृत्यमानाः प्रहर्षिताः ॥  
सिद्धविद्याधराः सर्वे वस्वादित्याश्च सग्रहाः ॥ २६ ॥  
भृग्वाद्याः सनकाद्याश्च नृत्यमानाः प्रहर्षिताः ॥  
ब्रह्माणं च नमस्कृत्य सप्तस्वर्गस्थिताः सुराः ॥ २७ ॥  
ऊचुस्ते द्वारकां दृष्ट्वा ब्रह्मेशानादयस्तदा ॥  
हर्षविह्वलितात्मानो वीक्ष्याऽन्योन्यं च विस्मिताः ॥ २८ ॥ ॥  
॥ देवा ऊचुः ॥ ॥  
सेयं वै द्वारका देवी वहते यत्र गोमती ॥  
यत्राऽऽस्ते भगवान्कृष्णः सेयं पुण्या विराजते ॥ २९ ॥  
सर्वक्षेत्रोत्तमा या च सर्वतीर्थोत्तमोत्तमा ॥  
स्वर्गादप्यधिका भूमौ द्वारकेयं प्रकाशते ॥ 7.4.32.३० ॥  
एतद्वै चक्रतीर्थं च यच्छिला चक्र चिह्निता ॥  
मुक्तिदा पापिनां लोके म्लेच्छदेशेऽपि पूजिता ॥ ३१ ॥  
॥ प्रह्लाद उवाच ॥ ॥  
ब्रह्मादीनागतान्दृष्ट्वा विस्मिता नारदादयः ॥  
क्षेत्राणि तीर्थमुख्यानि विस्मितानि सरिद्वराः ॥  
प्रणेमुर्युगपत्सर्वे सर्वाः सर्वाणि सर्वशः ॥ ३२ ॥  
ब्रह्मादीनां च तीर्थानां दृष्ट्वा यात्रां मनोहराम् ॥  
द्वारकां प्रति विप्रेन्द्रा विस्मिता द्वारकौकसः ॥ ३३ ॥  
दृष्ट्वा देवगणाः सर्वे द्वारकां प्रति मन्दिरे ॥  
गीतवाद्यादि निर्घोषैर्नृत्यमानाः प्रहर्षिताः ॥ ३४ ॥  
वदन्तो जयशब्दांश्च सेयं कृष्णप्रियेति च ॥  
दृष्ट्वा ब्रह्ममहेशानौ द्वारकां प्रीतमानसौ ॥ ३५ ॥  
त्यक्त्वा च वाहने श्रेष्ठे दण्डवत्पतितौ भुवि ॥  
ऊचतुश्च तदा देवौ द्वारकां प्रति हर्षितौ ॥ ३६ ॥  
श्रेष्ठा त्वमम्ब सर्वेभ्योऽस्मदादिभ्योऽपि सर्वतः ॥  
यतस्त्वां न त्यजेत्साक्षाद्भगवान्विष्णुरव्ययः ॥ ३७ ॥  
अतो दर्शय देवेशं कृष्णं कंसविनाशनम् ॥  
यद्दर्शनान्महासिद्धिः सर्वेषां च भविष्यति ॥ ३८ ॥ ॥  
॥ प्रह्लाद उवाच ॥ ॥  
इत्युक्त्वा प्रययौ देवी तीर्थक्षेत्रादिसंयुता ॥  
ब्रह्मेशानौ पुरस्कृत्य हृष्टौ दृष्ट्वा महोत्सवान् ॥ ३९ ॥  
गीतवाद्यपताकैश्च दिव्योपायनपाणिभिः ॥  
प्राप्योवाच ततो देवान्द्वारका हर्षविह्वला ॥ 7.4.32.४० ॥  
पश्यतां पश्यतां देवाः सोऽयं वै द्वारकेश्वरः ॥  
प्राप्य सन्दर्शनं यस्य मुक्तानां यत्फलं भवेत् ॥  
न विद्यते सहस्रेषु ब्रह्माण्डेषु च यत्फलम् ॥ ४१ ॥  
ततो देवगणाः सर्वे क्षेत्रतीर्थादिसंयुताः ॥  
पश्चिमाभिमुखं दृष्ट्वा कृष्णं क्लेशविनाशनम् ॥  
प्रणेमुर्युगपत्सर्वे प्रहृष्टाः समुपागताः ॥ ४२ ॥  
गीतवाद्यप्रघोषैश्च नृत्यमानाः समन्ततः ॥  
जयशब्दं नमःशब्दं गर्जन्तो हरिनामभिः ॥ ४३ ॥  
ब्रह्मा भवो भवानी च सेन्द्रा देवगणा भुवि ॥  
दृष्ट्वा कृष्णं प्रणेमुस्ते भक्त्योत्थाय पुनःपुनः॥ ४४ ॥  
प्रयागादीनि तीर्थानि गङ्गाद्याः सरितोऽमलाः ॥  
ऋषयो देवगन्धर्वाः शुकाद्याः सनकादयः ॥  
वीक्ष्य वक्त्रं महाविष्णोः प्रणेमुश्च मुहुर्मुहुः ॥ ४५ ॥  
कृष्णकृष्णेति कृष्णेति जय कृष्णेति वादिनः ॥  
स्नात्वा तु गोमतीनीरे तीरे चैव महोदधेः ॥  
कमलासनः संहृष्टः श्रीमत्कृष्णमपूजयत् ॥ ४६ ॥  
स्वर्धेनुपयसा स्नाप्य दिव्यैश्चा मृतपञ्चकैः ॥  
भवश्चाथ भवानी च पूजयामास भक्तितः ॥ ४७ ॥  
इन्द्रो देवगणाः सर्वे योगिनः सनकादयः ॥  
ऋषयो नारदाद्याश्च गङ्गाद्याश्च सरिद्वराः ॥ ४८ ॥  
अमूल्याभरणैर्भक्त्या महारत्नविनिर्मितैः ॥  
दिव्यैर्माल्यैरनेकैश्च नन्दनादिसमुद्भवैः ॥ ४९ ॥  
प्रियया श्रीतुलस्या वै श्रीमत्कृष्णमपूजयन् ॥  
धूपैर्नीराजनैर्दिव्यैः कर्पूरैश्च पृथक्पृथक् ॥ 7.4.32.५० ॥  
नैवेद्यैर्विविधैः पुष्पैर्दिव्यैः कर्पूरवासितैः ॥  
सकर्पूरैश्च ताम्बूलैः प्रियैश्चोपायनैस्तथा ॥५१  
महामाङ्गलिकैः सर्वैः सुदिव्यैर्मङ्गलाऽऽर्तिकैः ॥  
सम्पूज्यैवं महाविष्णुं कृष्णं क्लेशविनाशनम् ॥  
प्रहृष्टा ननृतुः सर्वे गीतवाद्यप्रहर्षिताः ॥५२ ॥  
पुरतः कृष्णदेवस्य ह्यप्सरोभिः समन्विताः ॥  
ब्रह्मा च ब्रह्मपुत्राश्च ततः सेन्द्रा मरुद्गणाः ॥ ५३ ॥  
ब्रह्मादीन्नृत्यतः प्रेक्ष्य भगवान्कमलेक्षणः ॥  
वारयामास हस्तेन प्रीतः प्राह सुरान्विभुः॥ ५४ ॥  
॥ श्रीभगवानुवाच ॥ ॥  
भोभो ब्रह्मन्महेशान हे भवानि महेश्वरि ॥  
क्षेत्राणि सर्वतीर्थानि नारदः सनकादयः ॥  
प्रीतोऽहं भवता सम्यक्सर्वान्कामानवाप्स्यथ ॥ ५५ ॥  
॥ प्रह्लाद उवाच ॥ ॥  
तदाभिलषिताँल्लब्ध्वा स र्वान्कामवरानथ ॥  
भक्त्या परमया श्रीमत्कृष्णं प्रोचुः प्रहर्षिताः ॥ ५६ ॥  
॥ देवा ऊचुः ॥ ॥  
प्राप्तः कामवरोऽस्माभिः सर्वतः कृपया विभो ॥  
सप्रेमा त्वत्पदाम्भोजे भक्तिर्भव्याऽनपायिनी ॥ ५७ ॥  
॥ प्रह्लाद उवाच ॥ ॥  
तथैव पूजयामासू रुक्मिणीं कृष्णवल्लभाम् ॥  
अथ ब्रह्ममहेशानौ सर्वेषां शृण्व तामिदम् ॥ ५८ ॥  
श्रद्धया परया युक्तौ द्वारकां प्रत्यवोचतुः ॥  
त्वं देवि सर्वतीर्थानां क्षेत्राणामुत्तमोत्तमा ॥ ५९ ॥  
पर्वतानां यथा मेरुः सिन्धूनां सागरो यथा ॥  
प्राणो यथा शरीराणामिन्द्रियाणां तु वै मनः ॥ 7.4.32.६० ॥  
तेजस्विनां यथा वह्निस्तत्त्वानां चैत्त्य ईज्यते ॥  
यथा ग्रहर्क्षताराणां सोमो वै ज्योतिषां धुवम् ॥  
एषां प्रकाशपुञ्जानां यथा सूर्य्यः प्रकाशते ॥ ६१ ॥  
यथा नः सर्वदेवानां महाविष्णुरयं महान् ॥  
तथैव सर्वतीर्थानां पूज्येयं द्वारका शुभा ॥ ६२ ॥  
॥ प्रह्लाद उवाच ॥ ॥  
इत्युक्त्वा सर्वदेवानां क्षेत्रादीनां च सत्तमाः ॥  
आधिपत्ये सुरेशानौ द्वारकामभिषेचतुः ॥ ६३ ॥  
ब्रह्मेशानौ तथा देवाः प्रजेशा ऋषयोऽमलाः ॥  
तीर्थानां क्षेत्रराजानां महाराजत्वकारणम्॥६४॥  
चक्रुर्महाभिषेकं तु द्वारकायाः प्रहर्षिताः॥  
वादयन्तो विचित्राणि वादित्राणि महोत्सवे ॥ ६५ ॥  
दिव्यैः पञ्चामृतैस्तोयैः सर्वतीर्थसमुद्भवैः ॥  
पुण्यैश्चाकाशगङ्गाया दिग्गजानां करोद्धृतैः ॥ ६६ ॥  
अथ वासांसि दिव्यानि दत्त्वा चाऽऽचमनं तथा ॥  
चर्चितां चन्दनैर्दिव्यैर्दिव्याभरणभूषिताम् ॥ ६७ ॥  
पूजां च चक्रिरे पुष्पैश्चन्दनादिसमुद्भवैः ॥  
तदा जाता महादिव्या पुरुषाः पार्षदा हरेः ॥ ६८ ॥  
विष्वक्सेनसुनन्दाद्या द्योतयन्तो दिशो दश ॥  
जयशब्दं नमःशब्दं वदन्तः पुष्पवर्षिणः ॥ ६९ ॥  
गीतवादित्रघोषेण नृत्यमानाः प्रहर्षिताः ॥  
किरीटकुण्डलैर्हारैर्वैजयन्त्या विभूषिताः ॥ 7.4.32.७० ॥  
श्यामाश्चतुर्भुजाः पीतवस्त्रमाल्यैर्विभूषिताः ॥  
स्वप्रभा दीप्यमानौ ते दृष्ट्वा ब्रह्ममहेश्वरौ ॥ ७१ ॥  
नारदं सनकादींश्च महाभागवतानृषीन् ॥  
तेऽपि तानपि संहृष्टाः प्रहर्षागतसम्भ्रमाः ॥७२॥  
ववन्दिरे ततो ऽन्योऽन्यं हृष्टा आलिङ्गनादिभिः ॥  
ऋषयोऽन्ये च देवाश्च प्रणेमुर्विष्णुपार्षदान् ॥ ७३ ॥  
अथ ते समुपागम्य द्वारकां विष्णुपार्षदाः ॥  
नत्वाऽथ द्वारकानाथं द्वारकां वै तथैव च ॥ ७४ ॥  
सम्पूज्य श्रद्धया भक्त्या निःश्रेयसवनोद्भवैः ॥  
कुसुमैर्विविधैर्दिव्यैस्तुलस्या तद्वनोत्थया ॥ ७५ ॥  
तदुत्पन्नैः फलैर्दिव्यैर्धूपैर्नीराजनैः प्रभुम् ॥  
विविधैश्चान्नताम्बूलैर्दत्त्वा कृष्णमतोषयन् ॥ ७६ ॥  
क्षेत्रतीर्थादिराजानां महाराजस्त्वमीश्वरि ॥  
इति सर्वे वदन्तस्तु द्वारकां च ववन्दिरे ॥ ७७ ॥  
एतस्मिन्नन्तरे विप्रा देवदुन्दुभिनिस्वनाः ॥  
अश्रूयन्त महाशब्दा अभवन्पुष्पवृष्टयः ॥७८॥  
अथाऽऽसीन्महदाश्चर्य्यं शृण्वन्तु ऋषिसत्तमाः ॥  
कुरुक्षेत्रं प्रयागं च सव्यदक्षिणपार्श्वयोः ॥ ७९ ॥  
स्थित्वा जगृहतुर्द्दिव्ये श्वेतच्छत्रे मनोहरे ॥  
द्वारकायस्तथा शुभ्रे चामरव्यजने शुभे ॥ 7.4.32.८० ॥  
अयोध्या मथुरा माया वाराणसी जयस्वनैः ॥  
स्तुवन्त्यन्यास्तथान्यानि सर्वक्षेत्राणि सर्वशः ॥ ८१ ॥  
तीर्थानि सरितः सर्वा द्वारकाया मुखाम्बुजम् ॥  
पश्यतः परमानन्दं लेभिरे देवमानवाः ॥ ८२ ॥  
आहुश्च पार्षदा विष्णोर्धन्यान्येतानि सर्वशः ॥  
दृष्ट्वा तु द्वारकां पुण्यां सर्वलोकैकमण्डनाम् ॥ ८३ ॥  
वेदयज्ञतपोजाप्यैः सम्यगाराधितो हरिः ॥  
प्रसीदेद्यस्य तस्य स्याद्द्वारकागमने मतिः ॥ ८४ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये विष्णुपार्षदवर्णितद्वारकामाहात्म्यवर्णनन्नाम द्वात्रिंशत्तमोऽध्यायः ॥ ३२ ॥