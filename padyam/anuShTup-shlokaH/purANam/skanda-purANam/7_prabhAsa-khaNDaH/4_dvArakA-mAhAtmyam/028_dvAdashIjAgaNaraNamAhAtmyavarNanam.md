+++
title = "०२८ द्वादशीजागणरणमाहात्म्यवर्णनम्"

+++
॥ मार्कण्डेय उवाच ॥ ॥  
कृत्वा जागरणं विष्णोर्यथान्यायं नरेश्वर ॥  
पितॄन्यच्छति पुण्यं च ततः किं कुरुते यमः ॥ १ ॥  
भुक्तो वा यदि वाऽभुक्तः स्वच्छो वाऽस्वच्छ एव वा ॥  
विमुक्तिः कथिता तत्र हरिजागरणान्नृणाम् ॥२॥  
अस्नातो वा नरः स्नातो जागरे समुपस्थिते ॥  
सर्वतीर्थाप्लुतो ज्ञेयस्तं दृष्ट्वा दिवमाव्रजेत् ॥ ३ ॥  
श्वपचा जागरं कृत्वा पदं निर्वाणमागताः ॥  
किं पुनर्वर्णसम्भूताः सदाचारपरास्तथा ॥ ४ ॥  
युवतीनादमाकर्ण्य यथा निद्रा न जायते ॥  
जागरे चैवमेव स्यात्तत्कथानां च कीर्तने ॥ ५ ॥  
ब्रह्महत्या सुरापानं स्तेयं गुर्वङ्गनागमः ॥  
उत्कल्लनं मनःपापं शोधयेद्विष्णु जागरः ॥ ६ ॥  
विमुक्तिः कामुकस्योक्ता किं पुनर्वीक्षतां हरिम् ॥ ७ ॥  
वाचिकं मानसं पापं करणैर्यदुपार्जितम्॥  
अन्यैर्निमिषमात्रेण व्यपोहति न संशयः ॥ ८ ॥  
गोष्ठ्यां समागता ये तु तेषां पापं कुतः स्मृतम् ॥  
मातृपूजा गयाश्राद्धं सुतीर्थगमनं तथा ॥  
जागरस्य नृणां राजन्समानि कवयो विदुः ॥ ९ ॥  
जननीपूजनं भूप ह्यश्वमेधायुतैः समम् ॥  
पूर्णं वर्षशतं भूप कुशाग्रेणोद्धृतं जलम् ॥ 7.4.28.१० ॥  
पिबन्पात्रे द्विजः सम्यक्तीर्थे पुष्करसञ्ज्ञिते ॥  
जागरस्यैव चैतानि कलां नार्हन्ति षोडशीम् ॥ ११ ॥  
कृत्वा काञ्चनसम्पूर्णां वसुधां वसुधाधिप ॥  
दत्त्वा यत्फलमाप्नोति तत्फलं हरिजागरे ॥ १२ ॥  
निकृन्तनं कर्मणश्च ह्यात्मना दुष्कृतं कृतम् ॥  
व्यपोहति न सन्देहो येन जागरणं कृतम् ॥ ॥  
सङ्क्षेपतः प्रवक्ष्यामि पुनरेव महीपते ॥  
जागरे पद्मनाभस्य यत्फलं कवयो विदुः ॥ १४ ॥  
रवेर्बिम्बमिदं भित्त्वा स योगी हरिजागरे ॥  
प्रयाति परमं स्थानं योगिगम्यं निरञ्जनम् ॥  
साङ्ख्ययोगैः सुदुःखेन प्राप्यते यत्पदं हरेः ॥ १५ ॥  
नद्यो नदा यथा यान्ति सागरे संस्थितिं क्रमात् ॥  
एवं जागरणात्सर्वे तत्पदे यान्ति संस्थितिम् ॥ १६ ॥  
मेरुमन्दरमानानि कृत्वा पापानि वा नरः ॥  
हरिजागरणे तानि व्यपोहति न संशयः ॥ १७ ॥  
राज्यं स्वर्गं तथा मोक्षं यच्चान्यदीप्सितं नृणाम् ॥  
ददाति भगवान्कृष्णः स्वगीतैर्जागरे स्थितः ॥ १८ ॥  
जागरेणैव पापानां श्वपचानां महीपते ॥  
तत्पदं कविभिः प्रोक्तं किं पुनस्तु द्विजन्मनाम् ॥ १९ ॥  
जपध्यानविहीनस्य गायकस्यापि भूपते ॥  
कर्मभ्रष्टस्य च प्रोक्तो मोक्षस्तु हरिजागरे ॥ 7.4.28.२० ॥  
तन्नास्ति त्रिषु लोकेषु पुण्यं पुण्यवतां नृणाम् ॥  
यत्तु साधयते भूप जागरे संव्यवस्थितः ॥ २१ ॥  
त्वया पुनरिदं कार्य्यं स्मर्त्तव्यो गरुडध्वजः ॥  
एकादश्यां न भोक्तव्यं कर्तव्यं जागरं सदा ॥ २२ ॥  
जागरे वर्त्तमानस्य श्वपचस्य गतिर्भवेत् ॥  
किम्पुनर्वर्णजातीनां वैष्णवानां महीपते ॥ २३ ॥  
ये तु जागरणे निद्रां न यान्ति नृपपुङ्गव ॥  
न तेषां जननी याति खेदं गर्भावधारणात् ॥ २४ ॥  
तस्माज्जागरणं कार्य्यं मातुर्जठरवर्जिभिः ॥  
भीतेर्मोक्षपरैर्मर्त्यैः सुखचेष्टाबहिष्कृतैः ॥ २५ ॥  
यस्तु जागरणं रात्रौ कुर्याद्भक्तिसमन्वितः ॥  
निमिषेनिमिषे राजन्नश्वमेधफलं लभेत् ॥ २६ ॥  
शयनो त्थापनाभ्यां च समं पुण्यमुदाहृतम् ॥  
विशेषो नास्ति भूपाल विष्णुना कथितं पुरा ॥ २७ ॥  
ब्राह्मणाः क्षत्रिया वैश्याः स्थिताः शूद्राश्च जागरे ॥  
पक्षिणः कृमिकीटाश्च ह्यनेके चैव जन्तवः ॥  
ते गताः परमं स्थानं योगिगम्यं निरञ्जनम् ॥ २८ ॥  
यानि कानि च पापानि ब्रह्महत्यासमानि च ॥  
कृष्णजागरणे तानि क्षयं यान्ति न संशयः ॥ २९ ॥  
एकतः क्रतवः सर्वे सर्वतीर्थसमन्विताः ॥  
एकतो देवदेवस्य जागरः कृष्णवल्लभः ॥  
न समं ह्यधिकः प्रोक्तः कविभिः कृष्णजागरः ॥ 7.4.28.३० ॥  
सूर्यशक्रादयो देवा ब्रह्मरुद्रादयो गणाः ॥  
नित्यमेव समायान्ति जागरे कृष्णवल्लभे ॥ ३१ ॥  
गङ्गा सरस्वती रेवा यमुना च शतह्रदा॥  
चन्द्रभागा वितस्ता च नद्यः सर्वाश्च तत्र वै ॥३२॥  
सरांसि च ह्रदाश्चैव समुद्राः कृत्स्नशो नृप ॥  
एकादश्यां नृपश्रेष्ठ गच्छन्ति हरिजागरे ॥ ३३ ॥  
स्पृहणीयास्तु देवेभ्यो ये नराः कृष्णजागरे ॥  
नृत्यं गीतं प्रकुर्वन्ति वीणावाद्यं तथैव च ॥ ३४ ॥  
भक्त्या वाऽप्यथवाऽभक्त्या शुचिर्वाप्यथवाऽशुचिः ॥  
कृत्वा जागरणं विष्णोर्मुच्यते पापकोटिभिः ॥ ३५ ॥  
पादयोः पांसुकणिका यावत्तिष्ठन्ति भूतले ॥  
तावद्वर्षसहस्राणि जागरी वसते दिवि ॥ ३६ ॥  
तस्माद्गृहं प्रगन्तव्यं जागरे माधवस्य च ॥  
कलौ मलविनाशाय द्वादशद्वादशीषु च ॥ ३७ ॥  
सुबहून्यपि पापानि कृत्वा जागरणं हरेः ॥  
निर्द्दहेन्मेरुतुल्यानि युगकोटिशतान्यपि ॥ ३८ ॥  
उन्मीलिनी महीपाल यैः कृता प्रीतिसंयुतैः ॥  
कलौ जागरणोपेता फलं वक्ष्यामि तच्छृणु ॥ ३९ ॥  
स्थितौ युगसहस्रं तु पादेनैकेन भूतले ॥  
काश्यां च जाह्नवीतीरे तत्फलं लभते नरः ॥7.4.28.४०॥  
भवेद्युगसहस्रं च विनाऽऽहारेण यत्फलम्॥  
उन्मीलिनीं समासाद्य फलं जागरणे हरेः ॥ ४१ ॥  
दुष्प्राप्यं वैष्णवं स्थानं मखकोटिशतैः कृतैः ॥  
हेलया प्राप्यते नूनं द्वादश्यां जागरे कृते ॥ ४२ ॥  
न कुर्वन्ति व्रतं विष्णोर्जागरेण समन्वितम् ॥  
परस्वं पारदार्यं च पापं तान्प्रति गच्छति ॥४३॥  
एकेनैवोपवासेन भावहीनास्तु मानवाः ॥  
निर्द्दग्धाऽखिलपापास्ते प्रयान्ति स्वर्गकाननम् ॥ ४४ ॥  
यत्र भागवतं शास्त्रं यत्र जागरणं हरेः ॥  
शालिग्रामशिला यत्र तत्र गच्छेद्धरिः स्वयम्॥ ४५ ॥  
न पुर्य्यः पावनाः सप्त कलौ वेदवचो नहि ॥  
यादृशं वासरं विष्णोः पावनं जागरान्वितम्॥ ४६ ॥  
सम्प्राप्ते वासरे विष्णोर्ये न कुर्वन्ति जागरम्॥  
मज्जन्ति नरके घोरे नरानार्य्यो न संशयः ॥ ४७ ॥  
इति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्डे चतुर्थे द्वारकामाहात्म्ये द्वादशीजागणरणमाहात्म्यवर्णनन्नामाष्टाविंशतितमोऽध्यायः ॥ २८ ॥