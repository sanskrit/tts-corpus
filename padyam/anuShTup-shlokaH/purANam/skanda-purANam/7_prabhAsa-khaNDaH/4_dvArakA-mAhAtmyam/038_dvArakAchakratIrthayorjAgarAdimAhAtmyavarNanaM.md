+++
title = "०३८ द्वारकाचक्रतीर्थयोर्जागरादिमाहात्म्यवर्णनं-"

+++
॥श्रीप्रह्लाद उवाच ॥ ॥  
द्वारकायाश्च माहात्म्यं शृणु पौत्र मयोदितम् ॥  
शृण्वतो गदतश्चापि मुक्तिः कृष्णाद्भवेद्ध्रुवम् ॥ १ ॥  
पुत्रेण लोकाञ्जयति पौत्रेणानन्त्यमश्नुते ॥  
अथ पुत्रस्य पौत्रेण नाकमेवाधिरोहति॥२॥  
यस्य पुत्रः शुचिर्दक्षः पूर्वे वयसि धार्मिकः ॥  
विष्णुभक्तिं च कुरुते तं पुत्रं कवयो विदुः ॥ ३ ॥  
हेमशृङ्गं रौप्यखुरं सवत्सं कांस्यदोहनम्॥  
सवस्त्रं कपिलानां तु सहस्रं च दिनेदिने ॥ ४ ॥  
दत्त्वा यत्फलमाप्नोति ब्राह्मणे वेदपारगे ॥  
तत्फलं स्नानमात्रेण गोमत्यां मधुभिद्दिने ॥ ५ ॥  
यस्त्वेकं भोजयेद्विप्रं द्वारकायां च संस्थितम् ॥  
सुभिक्षे भो द्विजश्रेष्ठाः फलं लक्षगुणं भवेत्॥६॥  
फलं लक्षगुणं प्रोक्तं दुर्भिक्षे कृष्णसन्निधौ॥  
एवं धर्मानुसारेण दयाद्भिक्षां तु भिक्षुके ॥ ७ ॥  
अपि नः स कुले कश्चिद्भविष्यति नरोत्तमः ॥  
यो यतीनो कलौ प्राप्ते पितॄनुद्दिश्य दास्यति ॥ ८ ॥  
द्वारकायां विशे षेण सत्कृत्य कृष्णसन्निधौ ॥  
अन्नदानं यतीनां तु कौपीनाच्छादनानि च ॥ ९ ॥  
नात्मनः क्रतुभिः स्विष्टैर्नास्ति तीर्थैः प्रयोजनम्॥  
यत्र वा तत्र वा कार्य्यं यतीनां प्रीणनं सदा ॥ 7.4.38.१० ॥  
श्वपचादयोऽपि ते धन्या ये गता द्वारकां पुरीम् ॥  
प्राप्य भागवतान्ये वै पितॄनुद्दिश्य पुत्रकाः ॥ ॥ ११ ॥  
भक्त्या सम्पूजयिष्यन्ति वस्त्रैर्दानैश्च भूरिभिः ॥ १२ ॥  
गयापिण्डेन नास्माकं तृप्तिर्भवति तादृशी ॥  
यादृशी विष्णुभक्तानां सत्कारेणोप जायते ॥ १३ ॥  
वैशाखे ये करिष्यन्ति द्वादशीं कृष्णसन्निधौ ॥  
कृष्णं सम्पूजयन्तश्च रात्रौ कुर्वन्ति जागरम् ॥१४॥  
माहात्म्यं पठनीयं तु द्वारकासम्भवं शुभम् ॥  
कृष्णस्य बालचरितं बालकृष्णादिदर्शनम् ॥ १५ ॥  
क्रीडनं गोकुलस्यैव क्रीडा गोपीजनस्य च ॥  
कृष्णावतारकर्माणि श्रोतव्यानि पुनःपुनः ॥ १६ ॥  
रुक्मशृङ्गीं रौप्यखुरीं मुक्तालाङ्गूलभूषिताम्॥  
सवत्सां ब्राह्मणे दत्त्वा होमार्थं चाहिताग्नये ॥ १७ ॥  
निमिषस्पर्शनांशेन फलं कृष्णस्य जागरे ॥  
यत्किञ्चित्कुरुते पापं कोटिजन्मसु मानवः ॥  
कृष्णस्य जागरे रात्रौ दहते नात्र संशयः ॥ १८ ॥  
पठेद्भागवतं रात्रौ पुराणं दयितं हरेः ॥  
यावत्सूर्य्यकृताऽऽलोको यावच्चन्द्रकृता निशा ॥ १९ ॥  
यावत्ससागरा पृथ्वी यावच्च कुलपर्वताः ॥  
तावत्कालं वसेत्स्वर्गे नान्यथा मम भाषितम् ॥ 7.4.38.२० ॥  
आस्फोटयन्ति पितरः प्रहर्षन्ति पितामहाः ॥  
एवं तं स्वसुतं दृष्ट्वा शृण्वानं कृष्णसम्भवम् ॥ २१ ॥  
द्वारकायाश्च माहात्म्यं यत्र नो जागरे पठेत् ॥  
तन्म्लेच्छसदृशं स्थानमपवित्रं परित्यजेत् ॥ २२ ॥  
शालिग्रामशिला नैव यत्र भागवता न हि ॥  
त्यजेत्तीर्थं महापुण्यं पुण्यमायतनं त्यजेत् ॥ २३ ॥  
त्यजेद्गुह्यं तथाऽरण्यं यत्र न द्वादशीव्रतम् ॥ २४ ॥  
सुदेशोऽपि भवेन्निन्द्यो यत्र नो वैष्णवा व्रतम्॥  
कुदेशोऽपि भवेत्पुण्यो यत्र भागवताः कलौ ॥ २५ ॥  
सङ्कीर्णयोनयः पूता ये भक्ता मधुसूदने ॥  
म्लेच्छतुल्याः कुलीनास्ते ये न भक्ता जनार्दने॥ २६ ॥  
रथारूढं प्रकुर्वन्ति ये कृष्णं मधुमाधवे ॥  
मुक्तिं प्रयान्ति ते सर्वे कुलकोटिसमन्विताः ॥ २७ ॥  
देवकीनन्दनस्यार्थे रथं कारापयन्ति ये ॥  
कल्पान्तं विष्णुलोके ते वसन्ति पितृभिः सह ॥ २८ ॥  
द्वारकायास्तु माहात्म्यं श्रावयेद्यः कलौ नृणाम्॥  
भावमुत्पादयेद्यो वै लभेत्क्रतुशतम्फलम् ॥ २९ ॥  
यो नार्चयति पापिष्ठो देवमन्यत्र गच्छति ॥  
कोटिजन्मार्जितं पुण्यं हरते रुक्मिणीपतिः ॥ 7.4.38.३० ॥  
शङ्खोद्धारसमुद्भूतां नित्यं देहे बिभर्त्ति हि ॥  
मृत्तिकां दैत्यराजेन्द्र शृणु वक्ष्यामि यत्फलम् ॥ ३१ ॥  
यो ददाति यतीनां च वैष्णवानां प्रयच्छति ॥  
स्वर्णभारशतं पुण्ड्रं नित्यं प्राप्नोति मानवः ॥ ३२ ॥  
गृहे यस्य सदा तिष्ठेच्छङ्खोद्धारस्य मृत्तिका ॥  
नित्य क्रियाकृतम्पुण्यं लभेत्कोटिगुणं बले ॥ ३३ ॥  
यस्य पुण्ड्रं ललाटे तु गोपीचन्दनसञ्ज्ञकम् ॥  
न जहाति गृहं तस्य लक्ष्मीः कृष्णप्रिया द्विजाः ॥ ३४ ॥  
न ग्रहो बाधते तस्य नोरगो न च राक्षसः ॥  
पिशाचा न च कूष्माण्डा न च प्रेता न जम्भकाः ॥ ३५ ॥  
नाग्निचौरभयं तस्य दरीणां चैव बन्धनम् ॥  
विद्युदुल्काभयं चैव न चोत्पातसमुद्भवम् ॥ ३६ ॥  
नारिष्टं नापशकुनं दुर्निमित्तादिकं च यत् ॥  
सत्कृते विष्णुभक्ते च शालिग्रामशिलार्चने ॥ ३७ ॥  
पीते पादोदके विप्रा नैवेद्यस्यापि भक्षणे ॥  
तुलसीसन्निधौ विष्णोर्विलयावसरे कृते ॥ ३८ ॥  
पुरा देवेन कथितं शृणु पात्रं वदाम्यहम् ॥  
प्रिया भागवता येषां तेषां दासोऽस्म्यहं सदा ॥ ३९॥  
विहाय मथुरां काशीमवन्तीं सर्वपापहाम् ॥  
मायां काञ्चीमयोध्यां च सम्प्राप्ते च कलौ युगे ॥ ॥ 7.4.38.४० ॥  
वसाम्यहं द्वारकायां सर्वसेनासमावृतः ॥  
तीर्थव्रतैर्यज्ञदानै रुद्राद्यैर्मुनिचारणैः ॥ ४१ ॥  
श्रद्धात्यागेन भक्त्या वा यस्तोषयितुमिच्छति ॥  
गत्वा द्वारवतीं रम्यां द्रष्टव्योऽहं कलौ युगे ॥ ४२ ॥  
त्रैलोक्ये यानि तीर्थानि मया शुद्धानि भूरिशः ॥।  
विन्यस्तानि च गोमत्यां चक्रतीर्थेऽतिपावने ॥ ४३ ॥  
दिनेनैकेन गोमत्यां चक्रतीर्थे कलौ युगे ॥  
त्रैलोक्यसम्भवैस्तीर्थैः स्नातो भवति मानवः ॥ ४४ ॥  
कोटिपापविनिर्मुक्तो मत्समं वसते नरः ॥  
मम लोके न सन्देहः कुलकोटिसमन्वितः ॥ ४५ ॥  
नापराधकृतैः पापैर्लिप्तः स्यादु त्कटैः कृतैः ॥  
शतजन्मायुतानीह लक्ष्मीर्न च्यवते गृहात् ॥ ४६ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये गोमतीतीरगत द्वारकाचक्रतीर्थयोर्जागरादिमाहात्म्यवर्णनं-नामाष्टात्रिंशत्तमोऽध्यायः ॥ ३८ ॥