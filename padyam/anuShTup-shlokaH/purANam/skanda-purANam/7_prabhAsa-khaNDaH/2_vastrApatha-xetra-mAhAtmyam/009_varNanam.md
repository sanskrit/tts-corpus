+++
title = "००९ वर्णनम्"

+++
॥ ब्रह्मोवाच ॥ ॥  
यदि सृष्टं मया सर्वं त्रैलोक्यं सचराचरम् ॥  
तदा मूर्तिमिमां त्यक्त्वा भवः सृष्टो मयाऽधुना ॥ १ ॥  
पितामहमहत्त्वं स्यात्तथा शीघ्रं विधीयताम् ॥  
ब्रह्मणो वचनं श्रुत्वा विष्णुना स प्रमोदितः ॥ २ ॥  
महदाश्चर्यजनके सम्प्राप्तो गिरिमूर्द्धनि ॥  
न विचारस्त्वयाकार्यः कर्त्तव्यं ब्रह्मभाषितम् ॥ ३ ॥  
तथेत्युक्त्वा शिवो देवस्तत्रैवान्तरधीयत ॥  
ब्रह्मा ययौ मेरुशृङ्गं मनसः शिरसि स्थितम् ॥ ४ ॥  
तपस्तेपे प्रजानाथो वेदोच्चारणतत्परः ॥  
अथर्ववेदोच्चरणं यावच्चक्रे पितामहः ॥ ५ ॥  
मुखाद्रुद्रः समभवद्रौद्ररूपो भवापहः॥  
अर्द्धनारीनरवपुर्दुष्प्रेक्ष्योऽतिभयङ्करः॥६॥  
विभजात्मानमित्युक्त्वा ब्रह्मा चान्तर्दधे भयात् ॥  
तथोक्तोसौ द्विधा स्त्रीत्वं पुरुषत्वं तथाऽकरोत् ॥ ७ ॥  
बिभेद पुरुषत्वं च दशधा चैकधा पुनः ॥  
एकादशैते कथिता रुद्रास्त्रिभुवनेश्वराः ॥ ८ ॥  
कृत्वा नामानि सर्वेषां देवकार्ये नियोजिताः ॥  
विभज्य पुनरीशानी स्वात्मानं शङ्कराद्विभोः ॥ ९ ॥  
महादेवनियोगेन पितामहमुपस्थिता ॥  
तामाह भगवान्ब्रह्मा दक्षस्य दुहिता भव ॥ 7.2.9.१० ॥  
सापि तस्य नियोगेन प्रादुरासीत्प्रजापतेः ॥  
नियोगाद्ब्रह्मणो दक्षो ददौ रुद्राय तां सतीम् ॥११॥  
दाक्षीं रुद्रोऽपि जग्राह स्वकीयामेव शूलभृत् ॥  
अथ ब्रह्मा बभाषे तं सृष्टिं कुरु सतीपते ॥१२॥ ॥  
॥ रुद्र उवाच ॥ ॥  
सृष्टिर्मया न कर्त्तव्या कर्त्तव्या भवता स्वयम् ॥  
पालनं विष्णुना कार्यं संहर्ताऽहं व्यवस्थितः ॥१३॥  
स्थाणुवत्संस्थितो यस्मा त्तस्मात्स्थाणुर्भवाम्यहम् ॥१४॥  
रजोरूपाः सत्त्वरूपास्तमोरूपाश्च ये नराः ॥  
सर्वे ते भवता कार्या गुणत्रयविभागतः॥१५॥  
यदा ते तामसैः कार्यं तदा रौद्रो भव स्वयम् ॥  
यदा ते राजसैः कार्यं तदा त्वं राजसो भव॥  
सात्त्विकैस्ते यदा कार्यं तदा त्वं सात्त्विको भव ॥१६॥  
॥ ईश्वर उवाच ॥ ॥  
इत्याज्ञाप्य च ब्रह्माणं स्वयं सृष्ट्यादिकर्मसु ॥  
गृहीत्वा तां सतीं रुद्रः कैलासमधितिष्ठति ॥ १७ ॥  
दक्षः कालेन महता हरस्यालयमाययौ ॥ १८॥  
अथ रुद्रः समुत्थाय कृतवान्गौरवं बहु ॥  
ततो यथोचितां पूजां न दक्षो बहु मन्यते ॥१९॥  
तदा वै तमसाविष्टः सोऽधिकं ब्राह्मणः शुभः॥  
पूजामनर्घ्यामन्विच्छञ्जगाम कुपितो गृहम् ॥ 7.2.9.२० ॥  
कदाचित्तां गृहं प्राप्तां सतीं दक्षः सुदुर्मनाः ॥  
भर्त्रा सह विनिन्द्यैनां भर्त्सयामास वै रुषा ॥२१॥  
पञ्च -वक्त्रो दशभुजो मुखे नेत्रत्रयान्वितः॥  
कपर्द्दी खण्डचन्द्रोसौ तथासौ नीललोहितः॥२२॥  
कपाली शूलहस्तोऽसौ गजचर्मावगुण्ठितः ॥  
नास्य माता न च पिता न भ्राता न च बान्धवः ॥२३॥  
सर्पास्थिमण्डितग्रीवस्त्यक्त्वा हेमविभूषणम् ॥  
भिक्षया भोजनं यस्य कथमन्नं प्रदास्यति ॥ २४ ॥  
कदाचित्पूर्वतो याति गच्छन्याति स पश्चिमे ॥  
दक्षिणस्यां वृषो याति स्वयं याति स चोत्तरे ॥ २५ ॥  
तिर्यगूर्ध्वमधो याति नैव याति न तिष्ठति ॥  
इति चित्रं चरित्रं ते भर्त्तुर्नान्यस्य दृश्यते ॥ २६ ॥  
निर्गुणः स गुणातीतो निःस्नेहो मूकवत्स्थितः ॥  
सर्वज्ञः सर्वगः सर्वः पठ्यते भुवनत्रये ॥ २७ ॥  
कदाचिन्नैव जानाति न शृणोति न पश्यति ॥  
दैत्यानां दानवानां च राक्षसानां ददाति यः ॥२८॥  
न चास्य च पिता कश्चिन्न च भ्रातास्ति कश्चन ॥  
एक एव वृषारूढो नग्नो भ्रमति भूतले ॥२९॥  
न गृहं न धनं गोत्रमनादिनिधनोव्ययः ॥  
स्थिरबुद्धिर्न चैवासौ क्रीडते भुवनत्रये ॥7.2.9.३०॥  
कदाचित्सत्यलोके सौ पातालमधितिष्ठति ॥  
गिरिसानुषु शेतेऽसावशिवोपि शिवः स्मृतः ॥ ३१ ॥  
श्रीखण्डादीनि सन्त्यज्य सदा भस्मावगुण्ठितः॥  
सर्वदेति वचः सत्यं किमन्यत्स प्रदास्यति॥ ३२ ॥  
धिक्त्वां जामातरं धिक्तं ययोः स्नेहः परस्परम् ॥  
तस्य त्वं वल्लभा भार्या स च प्राणाधिकस्तव ॥ ३३ ॥  
न च पित्रास्ति ते कार्यं न मात्रा न सखीषु च ॥  
केवलं भर्तृभक्ता त्वं तस्माद्गच्छ गृहान्मम ॥३४॥  
अन्ये जामातरः सर्वे भर्तुस्तव पिनाकिनः ॥  
त्वमद्यैवाशु चास्माकं गृहाद्गच्छ वरं प्रति ॥ ३५ ॥  
तस्य तद्वाक्यमाकर्ण्य सा देवी शङ्करप्रिया ॥  
विनिन्द्य पितरं दक्षं ध्यात्वा देवं महेश्वरम् ॥ ३६ ॥  
श्वेतवस्त्रा जले स्नात्वा ददाहात्मानमात्मना ॥  
याचितस्तु शिवो भर्त्ता पुनर्जन्मान्तरे तया ॥३७॥  
पिता मे हिमवानस्तु मेनागर्भे भवाम्यहम् ॥  
अत्रान्तरे(?) हिमवता तपसा तोषितो हरः ॥  
प्रत्यक्षं दर्शनं दत्त्वा हिमवन्तं वचोऽब्रवीत् ॥ ३८ ॥  
एषा दत्ता सुता तुभ्यं परिणेष्यामि तामहम् ॥  
देवानां कार्य्यसिद्ध्यर्थं गिरिराजो भविष्यसि ॥ ३९ ॥  
आत्ममूर्त्तौ प्रविष्टां तां ज्ञात्वा देवो महेश्वरः ॥  
शशाप दक्षं कुपितः समागत्याथ तद्गृहम् ॥ 7.2.9.४० ॥  
त्यक्त्वा देहमिमं ब्राह्म्यं क्षत्रियाणां कुले भव ॥  
स्वायम्भुवत्वं सन्त्यज्य दक्ष प्राचेतसो भव ॥ ४१ ॥  
स्वस्यां सुतायामूढायां पुत्रमुत्पादयिष्यसि ॥  
एवं शप्त्वा महादेवो ययौ कैलासपर्वतम् ॥ ४२ ॥  
स्वायभुवोऽपि कालेन दक्षः प्राचेतसोऽभवत् ॥  
भवानीं स सुतां लब्ध्वा गिरिस्तुष्टो हिमा लयः ॥ ४३ ॥  
मेनापि तां सुतां लब्ध्वा धन्यं मेने गृहाश्रमम् ॥  
तां दृष्ट्वा जायमानां च स्वेच्छयैव वराननाम् ॥ ४४ ॥  
मेना हिमवतः पत्नी प्राहेदं पर्वतेश्वरम्॥  
पश्य बालामिमां राजन्राजीवसदृशाननाम्॥ ४५ ॥  
हिताय सर्वभूतानां जातां च तपसा शुभाम् ॥  
सोऽपि दृष्ट्वा महादेवीं तरुणादित्यसन्निभाम् ॥ ४६ ॥  
कपर्दिनीं चतुर्वक्त्रां त्रिनेत्रामतिलालसाम्॥  
अष्टहस्तां विशालाक्षीं चन्द्रावयवभूषणाम् ॥ ४७ ॥  
प्रणम्य शिरसा भूमौ तेजसा तु सुविह्वलः ॥  
भीतः कृताञ्जलिः स्तब्धः प्रोवाच परमेश्वरीम् ॥ ४८ ॥  
॥ हिमवानुवाच ॥ ॥  
का त्वं देवि विशालाक्षि शम्स मे संशयो महान् ॥ ४९ ॥  
॥ देव्युवाच ॥ ॥  
मां विद्धि परमां शक्तिं महेश्वरसमाश्रयाम् ॥  
अनन्यामव्ययामेकां यां पश्यन्ति मुमुक्षवः ॥ 7.2.9.५० ॥  
दिव्यं ददामि ते चक्षुः पश्य मे रूपमैश्वरम् ॥  
एतावदुक्त्वा विज्ञानं दत्त्वा हिमवते स्वयम् ॥ ५१ ॥  
सूर्यकोटिप्रतीकाशं तेजोबिम्बं निराकुलम् ॥  
ज्वाला मालासहस्राढ्यं कालानलशतोपमम् ॥ ५२ ॥  
दंष्ट्राकरालमुद्धर्षं जटामण्डलमण्डितम् ॥  
प्रशान्तं सौम्यवदनमनन्ताश्चर्यसंयुतम् ॥ ५३ ॥  
चन्द्रावयवलक्ष्माणं चन्द्रकोटिसमप्रभम् ॥  
किरीटिनं गदाहस्तं नुपुरैरुपशोभितम् ॥ ५४॥  
दिव्यमाल्याम्बरधरं दिव्यगन्धानुलेपनम् ॥  
शङ्खचक्रधरं काम्यं त्रिनेत्रं कृत्तिवाससम् ॥ ५५ ॥  
अण्डस्थं चाण्डबाह्यस्थं बाह्यमभ्यन्तरं परम् ॥  
सर्वशक्तिमयं शुभ्रं सर्वालङ्कारसंयुतम् ॥५६॥  
ब्रह्मेन्द्रोपेन्द्रयोगीन्द्रैर्वन्द्यमान पदाम्बुजम् ॥  
सर्वतः पाणिपादान्तं सर्वतोऽक्षिशिरोमुखम्॥ ५७ ॥  
सर्वमावृत्य तिष्ठन्तं ददर्श परमेश्वरम् ॥  
दृष्ट्वा नन्दीश्वरं देवं देव्या महेश्वरं परम् ॥ ॥ ५८ ॥  
भयेन च समाविष्टः स राजा हृष्टमानसः ॥  
आत्मन्याधाय चात्मानमोङ्कारं समनुस्मरन् ॥ ५९ ॥  
नाम्नामष्टसहस्रेण स्तुत्वाऽसौ हिम वान्गिरिः ॥ 7.2.9.६० ॥  
भूयः प्रणम्य भूतात्मा प्रोवाचेदं कृताञ्जलिः ॥  
यदेतदैश्वरं रूपं जातं ते परमेश्वरि ॥ ६१ ॥  
भीतोऽस्मि साम्प्रतं दृष्ट्वा तत्त्वमन्यत्प्रदर्शय ॥  
एवमुक्ता च सा देवी तेन शैलेन पार्वती ॥ ६२ ॥  
संहृत्य दर्शयामास स्वरूपमपरं परम् ॥  
नीलोत्पलदलप्रख्यं नीलोत्पलसुगन्धिकम् ॥ ॥६३॥  
द्विनेत्रं द्विभुजं सौम्यं नीलालकविभूषितम् ॥  
रक्तपादाम्बुजतलं सुरक्तकरपल्लवम् ॥६४॥  
श्रीमद्विशालसद्वृत्तं ललाटतिलकोज्ज्वलम् ॥  
भूषितं चारुसर्वाङ्गं भूषणैरतिकोमलम् ॥६५॥  
दधानं चोरसा मालां विशालां हेमनिर्मिताम् ॥  
ईषत्स्मितं सुबिम्बोष्ठं नूपुरारावशोभितम् ॥ ६६ ॥  
प्रसन्नवदनं दिव्यं चारुभ्रूमहिमास्पदम् ॥  
तदीदृशं समालोक्य स्वरूपं शैलसत्तमः ॥  
भयं सन्त्यज्य हृष्टात्मा बभाषे परमेश्वरीम् ॥ ६७ ॥  
॥ हिमवानुवाच ॥ ॥  
अद्य मे सफलं जन्म अद्य मे सफलाः क्रियाः ॥  
यन्मे साक्षात्त्वमव्यक्ता प्रसन्ना दृष्टिगोचरा ॥  
इदानीं किं मया कार्यं तन्मे ब्रूहि महेश्वरि ॥६८॥ ॥  
॥ महेश्वर्युवाच ॥ ॥  
शिवपूजा त्वया कार्या ध्यानेन तपसा सदा ॥  
अहं तस्मै प्रदातव्या केनचित्कारणेन वै ॥ ६९ ॥  
यादृशस्तु त्वया दृष्टो ध्येयो वै तादृशस्त्वया ॥  
एक एव शिवो देवः सर्वाधारो धराधरः ॥7.2.9.७०॥  
॥ सारस्वत उवाच ॥ ॥  
तपश्च कृतवान्रुद्रः समागम्य हिमाचलम् ॥  
तस्योमा परमां भक्तिं चकार शिवसन्निधौ ॥७१॥  
देवकार्येण केनापि देवो वै ज्ञापितः प्रभुः ॥  
उपयेमे हरो देवीमुमां त्रिभुवनेश्वरीम् ॥ ७२ ॥  
स शप्तः शम्भुना पूर्वं दक्षः प्राचेतसो नृपः ॥  
विनिन्द्य पूर्ववैरेण गङ्गाद्वारेऽयजद्धरिम् ॥७३॥  
देवाश्च यज्ञभागार्थमाहूता विष्णुना स्वयम् ॥  
सहैव मुनिभिः सर्वैरागता मुनिपुङ्गवाः ॥ ७४ ॥  
दृष्ट्वा देवकुलं कृत्स्नं शङ्करेण विनाऽऽगतम् ॥  
दधीचो नाम विप्रर्षिः प्राचेतसमथाब्रवीत् ॥ ७५ ॥  
॥ दधीचिरुवाच ॥ ॥  
ब्रह्माद्यास्तु पिशाचान्ता यस्याज्ञानुविधायिनः ॥  
स हि वः साम्प्रतं रुद्रो विधिना किं न पूज्यते ॥ ७६ ॥  
॥ दक्ष उवाच ॥ ॥  
सर्वेष्वेव हि यज्ञेषु न भागः परिकल्पितः ॥  
न मन्त्रा भार्यया सार्द्धं शङ्करस्येति नेष्यते ॥ ७७ ॥  
विहस्य दक्षं कुपितो वचः प्राह महामुनिः ॥  
शृण्वतां सर्वदेवानां सर्वज्ञानमयः स्वयम् ॥७८॥  
यतः प्रवृत्तिर्विश्वात्मा यश्चासौ भुवनेश्वरः ॥  
न त्वं पूजयसे रुद्रं देवैः सम्पूज्यते हरः ॥७९॥  
॥ दक्ष उवाच ॥ ॥  
अस्थिमालाधरो नग्नः संहर्ता तामसो हरः ॥  
विषकण्ठः शूलहस्तः कपाली नागवेष्टितः ॥ 7.2.9.८० ॥  
ईश्वरो हि जगत्स्रष्टा प्रभुर्योऽसौ सनातनः ॥  
सत्त्वात्मकोऽसौ भगवानिज्यते सर्वकर्मसु ॥ ८१ ॥  
॥ दधीचिरुवाच ॥ ॥  
किं त्वया भगवानेष सहस्रांशुर्न दृश्यते ॥  
सर्वलोकैकसंहर्ता कालात्मा परमेश्वरः ॥ ८२ ॥  
एष रुद्रो महादेवः कपर्द्दी चाग्रणीर्हरः ॥  
आदित्यो भगवान्सूर्यो नीलग्रीवो विलोहितः ॥ ८३ ॥ ॥  
॥ दक्ष उवाच ॥ ॥  
य एते द्वादशादित्या आगता यज्ञभागिनः ॥  
सर्वे सूर्या इति ज्ञेया न ह्यन्यो विद्यते रविः ॥ ८८४ ॥  
एवमुक्ते तु मुनयः समायाता दिदृक्षवः ॥  
बाढमित्यब्रुवन्दक्षं तस्य साहाय्यकारिणः ॥ ८५ ॥  
तपसाविष्टमनसो न पश्यन्ति वृषध्वजम् ॥  
सहस्रशोऽथ शतशो बहुशोऽथ य एव हि ॥ ८६ ॥  
देवांश्च सर्वे भागार्थमागता वासवादयः ॥  
नापश्यन्देवमीशानमृते नारायणं हरिम् ॥ ८७ ॥  
रुद्रं क्रोधपरं दृष्ट्वा ब्रह्मा ब्रह्मासनाद्ययौ ॥  
अन्तर्हिते भगवति दक्षो नारायणं हरिम् ॥ ८८ ॥  
रक्षकं जगतां देवं जगाम शरणं स्वयम् ॥  
प्रवर्तयामास च तं यज्ञं दक्षोऽथ निर्भयः ॥ ८९ ॥  
रक्षको भगवान्विष्णुः शरणागतरक्षकः ॥  
पुनः प्राहाध्वरे दक्षं दधीचो भगवन्नृप ॥ 7.2.9.९० ॥  
निर्भयः शृणु दक्ष त्वं यज्ञभङ्गो भवि ष्यति ॥  
अपूज्यपूजनाद्दक्ष पूज्यस्य च विवर्जनात् ॥ ९१ ॥  
नरः पापमवाप्नोति महद्वै नात्र संशयः ॥  
असतां प्रग्रहो यत्र सतां चैव विमानता ॥ ॥ ९२ ॥  
दण्डो देवकृतस्तत्र सद्यः पतति दारुणः ॥  
एवमुक्त्वा स विप्रर्षिः शशापेश्वरविद्विषः ॥ ९३ ॥  
यस्माद्बहिष्कृतो देवो भवद्भिः परमेश्वरः ॥  
भविष्यध्वं त्रयीबाह्याः सर्वेऽपीश्वरविद्विषः ॥ ९४ ॥  
मिथ्यारीतिसमाचारा मिथ्याज्ञानप्रभाषिणः ॥  
प्राप्ते कलियुगे घोरे कलिजैः किल पीडिताः ॥ ९५ ॥  
कृत्वा तपोबलं घोरं गच्छध्वं नरकं पुनः ॥  
भविष्यति हृषीकेशः स्वामी वोऽपि पराङ्मुखः ॥ ९६ ॥  
॥ सारस्वत उवाच ॥ ॥  
एवमुक्त्वा स ब्रह्मर्षिर्विरराम तपोनिधिः ॥  
जगाम मनसा रुद्रमशेषाध्वरनाशनम् ॥ ९७ ॥  
एतस्मिन्नन्तरे देवी महादेवं महेश्वरम् ॥  
गत्वा विज्ञापयामास ज्ञात्वा दक्षमखं शिवा ॥ ९८ ॥  
॥ देव्युवाच ॥ ॥  
दक्षो यज्ञेन यजते पिता मे पूर्वजन्मनि ॥  
तेन त्वं दूषितः पूर्वमहं चातीव दुःखिता ॥  
विनाशयस्व तं यज्ञं वरमेनं वृणोम्यहम् ॥ ९९ ॥  
॥ सारस्वत उवाच ॥ ॥  
एवं विज्ञापितो देव्या देवदेवो महेश्वरः ॥  
ससर्ज सहसा रुद्रं दक्षयज्ञजिघांसया ॥ 7.2.9.१०० ॥  
सहस्रशिरसं क्रूरं सहस्राक्षं महाभुजम् ॥  
सहस्रपाणिं दुर्द्धर्षं युगान्तानलसन्निभम् ॥ १०१ ॥  
दंष्ट्राकरालं दुष्प्रेक्ष्यं शङ्खचक्रधरं प्रभुम्॥  
दण्डहस्तं महानादं शार्ङ्गिणं भूतिभूषणम् ॥ १०२ ॥  
वीरभद्र इति ख्यातं देवदेवसमन्वितम् ॥  
स जातमात्रो देवेशमुपतस्थे कृताञ्जलिः ॥ १०३ ॥  
तमाह दक्षस्य मखं विनाशय शमस्तु तं ॥  
विनिन्द्य मां स यजते गङ्गाद्वारे गणेश्वर ॥ १०४ ॥  
ततो बन्धप्रमुक्तेन सिंहेनेव च लीलया ॥  
वीरभद्रेण दक्षस्य नाशार्थं रोम चोद्धुतम् ॥ १०५ ॥  
रोम्णा सहस्रशो रुद्रा निसृष्टास्तेन धीमता ॥  
रोमजा इति विख्यातास्तत्र साहाय्यकारिणः ॥ १०६ ॥  
शूलशक्तिगदाहस्ता दण्डोपलकरास्तथा ॥  
कालाग्निरुद्रसङ्काशा नादयन्तो दिशो दश ॥१०७॥  
सर्वे वृषसमारूढाः सभा र्याश्चातिभीषणाः ॥  
समाश्रित्य गणश्रेष्ठं ययुर्दक्षमखं प्रति ॥ १०८ ॥  
देवाङ्गनासहस्राढ्यमप्सरोगीतिनादितम् ॥  
वीणावेणुनिनादाढ्यं वेदवादाभि नादितम् ॥ १०९ ॥  
दृष्ट्वा दक्षं समासीनं देवैब्रह्मर्षिभिः सह ॥  
उवाच स वृषारूढो दक्षं वीरः स्मयन्निव ॥ 7.2.9.११० ॥  
वयं ह्यचतुराः सर्वे शर्वस्यामितते जसः ॥  
भागार्थलिप्सया प्राप्ता भागान्यच्छ त्वमीप्सितान् ॥ १११ ॥  
भागो भवद्भ्यो देयस्तु नास्मभ्यमिति कथ्यताम् ॥  
ततो वयं विनिश्चित्य करिष्यामो यथोचितम् ॥ ११२ ॥  
एवमुक्ता गणेशेन प्रजापतिपुरःसराः ॥ ११३ ॥  
॥ देवा ऊचुः ॥ ॥  
प्रमाणं नो विजानीथ भागं मन्त्रा इति धुवम्॥ ११४ ॥  
॥ मन्त्रा ऊचुः ॥ ॥  
सुरा यूयं तमोभूतास्तमोपहतचेतसः ॥  
ये नाध्वरस्य राजानं पूजयेयुर्महेश्वरम् ॥ ११५ ॥  
ईश्वरः सर्वभूतानां सर्वदेवतनुर्हरः ॥  
॥ गण उवाच ॥ ॥  
पूज्यते सर्वयज्ञेषु कथं दक्षो न पूजयेत्॥११६॥  
मन्त्राः प्रमाणं न कृता युष्माभिर्बलगर्वितैः ॥  
यस्मादसह्यं तस्मान्नो नाशयाम्यद्य गर्वितम् ॥११७॥  
इत्युक्त्वा यज्ञशालां तां देवोऽहन्गणपुङ्गवः ॥  
गणेश्वराश्च सङ्क्रुद्धा यूपानुत्पाट्य चिक्षिपुः॥११८॥  
प्रस्तोतारं सहोतारमध्वर्युं च गणेश्वरः ॥  
गृहीत्वा भीषणाः सर्वे गङ्गास्रोतसि चिक्षिपुः ॥११९॥  
वीरभद्रोऽपि दीप्तात्मा वज्रयुक्तं करं हरेः॥  
व्यष्टम्भयददीनात्मा तथान्येषां दिवौकसाम् ॥ 7.2.9.१२० ॥  
भगनेत्रे तथोत्पाट्य कराग्रेणैव लीलया ॥  
निहत्य मुष्टिना दण्डैः सप्ताश्वं च न्यपातयत् ॥ १२१ ॥  
तथा चन्द्रमसं देवं पादाङ्गुष्ठेन लीलया ॥  
धर्षयामास वलवान्स्मयमानो गणेश्वरः ॥ १२२ ॥  
वह्नेर्हस्तद्वयं छित्त्वा जिह्वामुत्पाट्य लीलया ॥  
जघान मूर्ध्नि पादेन मुनीनपि मुनीश्वरान् ॥ १२३ ॥  
तथा विष्णुं सगरुडं समायातं महाबलः ॥  
विव्याध निशितैर्बाणैः स्तम्भयित्वा सुदर्शनम् ॥ १२४ ॥  
ततः सहस्रशो भद्रः ससर्ज गरुडान्बहून् ॥  
वैनतेयादभ्यधिकान्गरुडं ते प्रदुद्रुवुः ॥ १२५ ॥  
तान्दृष्ट्वा गरुडो धीमान्पलायनपरोऽभवत् ॥  
तत्स्थितो माधवो वेगाद्यथा गौः सिंहपीडिता ॥ १२६ ॥  
अन्तर्हिते वैनतेये विष्णौ च पद्मसम्भवः ॥  
आगत्य वारयामास वीरभद्रं शिवप्रियम् ॥ १२७ ॥  
प्रसादयामास स तं गौरवात्परमेष्ठिनः ॥  
तेऽदृश्यं नैव जानन्ति रुद्रं तत्रागतं सुराः ॥ १२८ ॥  
स देवो विष्णुना ज्ञातो ब्रह्मणा च दधीचिना ॥  
तुष्टाव भगवान्ब्रह्मा दक्षो विष्णुदिवौकसः॥ १२९ ॥  
विशेषात्पार्वतीं देवीमीश्वरार्द्धशरीरिणीम् ॥  
स्तोत्रैर्नानाविधैर्दक्षः प्रणम्य च कृताञ्जलिः ॥ 7.2.9.१३० ॥  
ततो भगवती प्राह प्रहसन्ती महेश्वरम् ॥  
त्वमेव जगतः स्रष्टा संहर्ता चैव रक्षकः ॥ १३१ ॥  
अनुग्राह्यो भगवता दक्षश्चापि दिवौ कसः ॥  
ततः प्रहस्य भगवान्कर्पद्दी नीललोहितः ॥  
उवाच प्रणतान्देवान्दक्षं प्राचेतसं हरः ॥१३२॥  
गच्छध्वं देवताः सर्वाः प्रसन्नो भवतामहम् ॥  
सम्पूज्यः सर्वयज्ञेषु प्रथमं देवकर्मणि ॥ १३३ ॥  
त्वं चापि शृणु मे दक्ष वचनं सर्वरक्षणम् ॥  
त्यक्त्वा लोकेषणामेनां मद्भक्तो भव यत्नतः ॥ १३४ ॥  
भविष्यसि गणेशानः कल्पान्तेऽनुग्रहान्मम ॥  
तावत्तिष्ठ ममादेशात्स्वाधिकारेषु निर्वृतः ॥  
इत्युक्त्वाऽदर्शनं प्राप्तो दक्षस्यामिततेजसः ॥ १३५ ॥  
दधीचिना शिवो दृष्टो विज्ञप्तः शापमोचने ॥  
कथं शापं मया दत्तं तरिष्यन्ति तवाज्ञया ॥ १३६ ॥  
॥ शिव उवाच ॥ ॥  
भविष्यन्ति त्रयी बाह्याः सम्प्राप्ते तु कलौ युगे ॥  
पठिष्यन्ति च ये वेदास्ते विप्राः स्वर्गगामिनः ॥ १३७ ॥  
आगमा विष्णुरचिताः पठ्यन्ते ये द्विजातिभिः ॥  
तेपि स्वर्गं प्रयास्यन्ति मत्प्रसादान्न संशयः ॥ १३८ ॥  
कलिकालप्रभावेन येषां पाठो न विद्यते ॥  
गृहस्थधर्माचरणं कर्तव्यं मम पूजनम् ॥ १३९ ॥  
अवश्यं च मया कार्यं तेषां पापविमोचनम् ॥  
भिक्षां भ्रमामि मध्याह्ने अतीते भस्मगुण्ठितः ॥ 7.2.9.१४० ॥  
जटाजूटधरः शान्तो भिक्षापात्रकरो द्विजः ॥  
यो ददाति च मे भिक्षां स्वर्गं याति स मानवः ॥ १४१ ॥  
उपानहौ वा च्छत्रं वा कौपीनं वा कमण्डलुम् ॥  
यो ददाति तपस्विभ्यो नरो मुक्तः स पातकैः ॥  
दधीचेः स वरान्दत्त्वा वभाषे सह विष्णुना ॥ १४२ ॥  
॥ रुद्र उवाच ॥ ॥  
यस्ते मित्रं स मे मित्रं यस्ते रिपुः स मे रिपुः ॥  
यस्त्वां पूजयते विष्णो स मां पूजयते ध्रुवम् ॥ १४३ ॥  
यः स्तौति त्वां स मां स्तौति प्रियो यस्ते स मे प्रियः ॥  
अहं यत्र च तत्र त्वं नास्ति भेदः परस्परम् ॥ १४४ ॥  
॥ कृष्ण उवाच ॥ ॥  
एवमेतत्परं देव वक्तव्यं यत्तथैव तत् ॥  
अर्द्धनारीनरवपुर्यदा दृष्टो मया पुरा ॥ १४५ ॥  
नेयं नारी मया दृष्टा दृष्टं रूपं किलात्मनः ॥  
शङ्खचक्रगदाहस्तं वनमालाविभूषितम् ॥ १४६ ॥  
श्रीवत्साङ्कं पीतवस्त्रं कौस्तुभेन विराजि तम् ॥  
द्वितीयार्द्धं मया दृष्टं शूलहस्तं त्रिलोचनम् ॥ १४७ ॥  
चन्द्रावयवसंयुक्तं जटाजूटकपालिनम् ॥  
एकीभावं प्रपन्नोहं यथा पूर्वं तथाऽधुना ॥  
न मां गौरी प्रपश्येत प्रपश्यामि तथैव च ॥ १४८ ॥  
॥ ईश्वर उवाच ॥ ॥  
आवयोरन्तरं नास्ति चैकरूपावुभावपि ॥  
यो जानाति स जानाति सत्यलोकं स गच्छति ॥ १४९ ॥  
इत्युक्त्वा स ययौ तत्र कैलासं पर्वतोत्तमम् ॥  
कृष्णोपि मन्दरं प्राप्तो देवकार्येण केनचित् ॥ 7.2.9.१५० ॥  
अत्रान्तरे दैत्यराजो महादेवप्रसादतः ॥  
हिरण्यनेत्रतनयो बाधतेसौ जगत्त्रयम् ॥ १५१ ॥  
अमरत्वं हराल्लब्ध्वा कामान्धो नैव पश्यति ॥  
हराङ्गधारिणीं देवीं दिव्यरूपां सुलोचनाम् ॥१५२॥  
ममेति स च जानाति याचते च हरं प्रति॥  
हरोऽपि कार्यव्यसनस्त्यक्त्वा कैलासपर्वतम् ॥१५३॥  
मन्दरं समनुप्राप्तो देवं द्रष्टुं जनार्द्दनम् ॥  
परस्परं समालोच्यामुञ्चद्देवीं स मन्दरे ॥ १५४ ॥  
नारायणगृहे देवी स्थिता देवीगणैर्वृता ॥  
अत्रान्तरे गौतमस्तु गोवधान्मलिनीकृतः ॥ १५५ ॥  
पवित्रीकरणायास्य भिक्षुरूपधरो हरः ॥  
गौतमस्य गृहं प्राप्तो मन्दरं चान्धको गतः ॥१५६॥  
ययाचे पार्वतीं दुष्टो युद्धं चक्रे स विष्णुना ॥  
हारितं तु गणैः सर्वैर्देवीं दैत्यो न पश्यति ॥१५७॥  
स्त्रीरूपधारी कृष्णोऽसौ गौरीं रक्षति मन्दिरे ॥  
गौरीणां तु शतं चक्रे हरिस्तत्र स मायया ॥ १५८ ॥  
विष्णोर्देहसमुद्भूता दिव्यरूपा वरस्त्रियः ॥  
अन्धको नैव जानाति कैषा गौरी नु पार्वती ॥ १५९ ॥  
विलम्बस्तत्र सञ्जातो मोहितो विष्णुमायया ॥  
तावच्छिवः समायातः कृत्वा गौतमपावनम् ॥ 7.2.9.१६० ॥  
भिक्षामात्रेण चान्नेन गौतमो निर्मलीकृतः ॥  
सोन्धकेन तदा युद्धं चक्रे रुद्रोऽपि कोपितः ॥ १६१ ॥  
अमरोऽसौ हराज्जातः शूले प्रोतः सुदारुणे ॥  
शूलस्थस्तु स्तुतिं चक्रे तस्य तुष्टो महेश्वरः ॥ १६२ ॥  
गणेशत्वं ददौ तस्मै यावदाभूतसम्प्लवम् ॥  
स्वसरूपामुमादेवीं कृष्णस्तस्मै ददौ स्वयम् ॥ १६३ ॥  
गौरीरूपाः स्त्रियश्चान्या धरित्र्यां तास्तु प्रेषिताः ॥  
कृत्वा नामानि सर्वासां लोके पूज्या भविष्यथ ॥ १६४ ॥  
एता ये पूजयिष्यन्ति पूजयिष्यन्ति ते शिवाम् ॥  
शिवां ये पूजयिष्यन्ति तेऽर्चयन्ते हरं हरिम् ॥१६५॥  
उमां समादाय ययौ हरो गिरिं वृषं समारुह्य सुरासुरार्चितः ॥  
हरिस्तु रेमे रमया सहान्धके हते च देवाः सुरराजमाययुः ॥१६५॥  
ब्रह्मेशनारायणपुण्यचेतसां शृण्वन्ति चित्रं चरितं महात्मनाम्॥  
मुच्यन्ति पापैः कलिकालसम्भवैर्यास्यन्ति नाकं गणवृन्दवन्दिताः ॥ १६७ ॥  
एवं काले वर्त्तमाने हरः कैलासपर्वते ॥  
रक्षोदानवदैत्यैस्तु गृह्यतेऽसौ वरान्बहून् ॥ १६८ ॥  
ब्रह्मदत्तवरो रौद्रस्तारकाख्यो महासुरः ॥  
तेन सर्वं जगद्व्याप्तं तस्य नष्टा सुरा रणे ॥ १६९ ॥  
महादेवसुतेनाजौ हन्तव्योऽसौ ससर्ज तम् ॥  
कार्तिकेयमुमापुत्रं रुद्रवीर्यसमुद्भवम् ॥ 7.2.9.१७० ॥  
देवैरिन्द्रादिभिः सर्वैः सेनाध्यक्ष्येभिषेचितः ॥  
तेनापि दैवयोगेन तारकाख्यो निपातितः ॥ १७१ ॥  
कैलासशिखरासीनो देवदेवो जगद्गुरुः ॥  
उमया सह सन्तुष्टो नन्दिभद्रादिभिर्वृतः ॥ १७२ ॥  
स्कन्देन गजवक्त्रेण धनाध्यक्षेण संयुतः ॥  
अथ हासपरं देवं शनैः प्रोवाच तं शिवा ॥ १७३ ॥  
केन देव प्रकारेण तोषं यास्यसि शङ्कर ॥  
मर्त्यानां केन दानेन तपसा नियमेन वा ॥ १७४ ॥  
केन वा कर्मणा देव केन मन्त्रेण वा पुनः ॥  
स्नानेन केन देवेश केन धूपेन तुष्यसि ॥ १७५ ॥  
पुष्पेण केन मे नाथ केन पत्रेण शङ्कर ॥  
कया सन्तुष्यसे स्तुत्या साहसेन च केन वै ॥ १७६ ॥  
नैवेद्येन च केन त्वं केन होमेन तुष्यसि ॥  
केन कष्टेन वा देव केनार्घेण मम प्रभो ॥ १७७ ॥  
षोडशैते मया प्रश्नाः पृष्टा मे निर्णयं वद ॥ १७८ ॥  
॥ शङ्कर उवाच ॥ ॥  
साधु पृष्टं त्वया देवि कथयिष्ये मम प्रियम् ॥  
शिवपूजाप्रकारोऽयं क्रियते वचसा गुरोः ॥१७९॥  
अभयं सर्वजन्तूनां दानं देवि मम प्रियम् ॥  
सत्यं तपः समाख्यातं परदारविवर्जनम् ॥ 7.2.9.१८० ॥  
प्रियो मे नियमो देवि कर्म तल्लोकरञ्जनम् ॥  
मयों नमः शिवायेति मन्त्रोऽयमुररीकृतः ॥ १८१ ॥  
सर्वपापविनिर्मुक्तो मम देवि स वल्लभः ॥  
पापत्यागो भवेत्स्नानं धूपो मे गौग्गुलः प्रियः ॥ ॥ १८२ ॥  
धत्तूरकस्य पुष्पं मे बिल्वपत्रं मम प्रियम् ॥  
स्तुतिः शिवशिवायेति साहसं रणकर्मणि ॥ १८३ ॥  
न बिभेति नरो यस्तु तस्याग्रे सम्भवाम्यहम् ॥  
हन्तकारो गवां यस्तु नैवेद्यं मम वल्लभम् ॥ १८४ ॥  
पूर्णाहुत्या परा प्रीतिर्जायते मम सुन्दरि॥  
शुश्रूषा वल्लभं कष्टं यतीनां च तपस्विनाम् ॥ १८५ ॥  
सूर्योदये महादेवि मध्याह्नेऽस्तमने तथा ॥  
अर्घो यो दीयते सूर्ये वल्लभोऽसौ मम प्रिये ॥ १८६ ॥  
किं दानैः किं तपोभिर्वा किं यज्ञैर्भाववर्जितैः॥  
दया सत्यं घृणाऽस्तेयं दम्भपैशुन्यवर्जितम्॥  
भक्त्या यद्दीयते स्तोकं देवि तद्वल्लभं मम॥ १८७॥  
एवं यावत्कथयति प्रश्नान्सूक्ष्मान्यथोदितान् ॥  
तावद्ब्रह्मादिभिर्देवैर्विष्णुस्तत्र ययौ स्वयम् ॥ १८८ ॥  
॥ विष्णुरुवाच ॥ ॥  
नाहं पालयितुं शक्तस्त्वं ददासि वरान्बहून् ॥  
दैत्यानां दानवादीनां राक्षसानां महेश्वर ॥ १८९ ॥  
विकृतिं यान्ति पश्चात्ते कष्टं वध्या भवन्ति मे ॥  
पत्रेण पुष्पमात्रेण ॐकारेण शिवेन च ॥  
मुक्तिं याति नरो देव भवभक्तिं करोतु कः ॥ 7.2.9.१९० ॥  
इन्द्रादयोऽपि ये देवा यज्ञैराप्याययन्ति ते ॥  
न यजन्ति द्विजा यज्ञान्भिक्षादानेन तुष्यसि ॥ १९१ ॥  
॥ रुद्र उवाच ॥ ॥  
इन्द्रादिभिर्न मे कार्यं ब्रह्मा मे किं करिष्यति ॥  
येन केन प्रकारेण प्रजाः पाल्यास्त्वया ऽधुना ॥ १९२ ॥  
मदीया प्रकृतिस्त्वेषा तां कथं त्यक्तुमुत्सहे ॥  
त्वयाहं ब्रह्मणा देवैर्वरकर्मणि योजितः ॥ १९३ ॥  
इदानीमेव किं नष्टं मुक्त्वा देवीं तवाग्रतः ॥  
भूत्वा मूर्तिं परित्यज्य एकाकी विचराम्यहम् ॥ १९४ ॥  
इत्युक्त्वा स शिवो देवस्तत्रैवान्तरधीयत ॥  
गते तस्मिञ्छिवे तत्र सङ्क्षोभः सुमहानभूत् ॥ १९५ ॥  
उमा प्रोवाच चेन्द्रादीन्ब्रह्मविष्णुगणांस्तथा ॥  
इदानीं किं मया कार्यं भवद्भिः शिववर्जितैः ॥ १९६ ॥  
अत्रान्तरे च ये चान्ये देवास्तत्र समागताः ॥  
ऋषयश्चैव सिद्धाश्च तथा नारदपर्वतौ ॥ १९७ ॥  
गङ्गासरस्वतीनद्यो नागा यक्षाः समागताः ॥  
ब्रह्मादिभिः समालोच्य कथमेतद्भविष्यति ॥ १९८ ॥  
॥ विष्णुरुवाच ॥ ॥  
सहैव गम्यतां तत्र यत्र देवो गतः शिवः ॥  
स्वल्पा यासेन ते यान्तु नराः स्वर्गं शिवाज्ञया ॥ १९९ ॥  
सत्यलोके नरा यान्तु देवा यान्तु धरातलम् ॥  
रक्षोदानवदैत्यानां वरान्यच्छतु शङ्करः ॥ 7.2.9.२०० ॥  
तेषां बाधा मया कार्या यै च स्युर्धर्मलोपकाः ॥  
हृष्टे शिवे मया कार्या व्यवस्था स्वर्गगामिनाम् ॥ ॥ २०१ ॥  
त्रयीधर्मं परित्यज्य येऽन्यं धर्ममुपासते ॥  
ते नरा नरकं यान्तु यावदाभूतसम्प्लवम् ॥ २०२ ॥  
यदाऽदृश्यः शिवो जातः प्रवि वेश गिरेर्वनम् ॥  
गिरीणां मध्यमास्थाय त्यक्त्वा दिव्ये स वाससी ॥ २०३ ॥  
गजाजिनं परित्यज्य त्यक्त्वा मूर्त्तिं महेश्वरः ॥  
भित्त्वा भूमितलं देवः स्थाणुरूपो बभूव सः ॥ २०४ ॥  
यस्मात्स्वंयभूर्भवति भवंस्तस्मात्स्वयं हरः ॥  
अत्रान्तरे सुराः सर्वे न पश्यन्ति महेश्वरम् ॥  
ज्ञानातीतं कलातीतं दिव्यध्यानबहिः स्थितम् ॥ २०५ ॥  
यदा देवा व्याकुलाः सम्पतन्ति रविर्वायुरम्बरं तोयमुर्वी ॥  
निजे स्थाने वर्त्तमाना उमायाः शशंसुर्वै देवदेवं सुराणाम् ॥ २०६ ॥  
स्वर्गे धरित्र्यां चरितं तलेषु देवेषु मर्त्येषु सरीसृपेषु ॥  
स्थूलेषु सूक्ष्मेषु यथा तथैव सत्यं हि वाच्यं पदमस्मदीयम् ॥ २०७ ॥  
ततो देवाः प्रचलिताः कृत्वा गौरीं पुरस्सरम् ॥  
नन्दि भद्रादयः सर्वे देवा इन्द्रादयस्तथा ॥ २०८ ॥  
स्कन्देन सहिता देवी सिंहारूढा ययौ स्वयम् ॥  
अधिरुह्य गरुत्मन्तं ययौ विष्णुः सनातनः ॥ २०९ ॥  
हंसाधिरूढो भगवान्ब्रह्मा याति स पृष्ठतः ॥  
ऐरावतं समारुह्य देवराजोऽगमत्स्वयम् ॥ ॥ 7.2.9.२१० ॥  
गङ्गा सरस्वती देवी यमुना च महानदी ॥  
देवताश्च गताः सर्वे नागा यक्षाः सकिन्नराः ॥ २११ ॥  
गताः सङ्क्षेपतः सर्वे यत्र देवो महेश्वरः ॥  
अधिरुह्य गिरेः शृङ्गमम्बा देवी व्यवस्थिता ॥ २१२ ॥  
विष्णुर्मुक्त्वा गरुत्मन्तं स्थितो रैवतके गिरौ ॥  
स्तुतिं चक्रे तदा देवी जगुर्गीतं सुसंयताः ॥ २१३ ॥  
ऐरावतपदाक्रान्तो न चचाल स पर्वतः ॥  
भित्त्वा भूमितलं तत्र नागराजः समागतः ॥ २१४ ॥  
गङ्गाद्याः सरितः सर्वास्तेन रन्ध्रेण चागताः ॥  
ब्रह्मा विष्णुर्यदा देवाः स्तुतिं चक्रुः समन्ततः ॥ २१५ ॥  
ददर्श रूपं भगवान्भवो देवस्तदा हरः ॥ २१६ ॥  
ततो हृष्टाः सुराः सर्वे अम्बा हृष्टा गणाश्च ते ॥  
गम्यतां देव कैलासं देव्येति सम्प्रमोदितः ॥ २१७ ॥  
॥ ईश्वर उवाच ॥ ॥  
यदि हृष्टाः सुराः सर्वे गङ्गाद्याः सरितस्तथा ॥  
गिरौ रैवतके विष्णुरम्बा चात्रैव तिष्ठतु ॥२१८॥  
सरस्वती च यमुना रेवा चास्मिन्व्यवस्थिताः ॥  
स्वर्णरूपं जलं यस्मात्स्वर्णरेखेति सा नदी ॥ २१९ ॥  
वस्त्रापथमिदं क्षेत्रं भवो देवोऽत्र तिष्ठतु ॥  
तीर्थमेतन्मया प्रोक्तं भुक्तिमुक्तिप्रदायकम् ॥  
अत्र स्नातो नरो नारी मुच्यते सर्व पातकैः ॥7.2.9.२२०॥  
इति प्रोच्य शिवो देवः कलां न्यस्य भवे तदा ॥  
पश्यतां सर्वदेवानां ययौ कैलासपर्वतम् ॥ २२१ ॥  
अम्बेति स्कन्दवदनात्कलां न्यस्य गिरौ तदा ॥  
देवेन सहिता देवी वृषारूढा ययौ स्वयम् ॥ २२२ ॥  
नारायणो रैवतके गिरौ रम्ये स्थितः स्वयम् ॥  
कल्पादौ च युगादौ च स्थितो विष्णुः सदा गिरौ ॥ २२३ ॥  
बहुरात्रस्थितो देवः कृत्वा दैत्यनिबर्हणम् ॥  
रेमे रैवतके देवो यावदाभूतसम्प्लवम् ॥ २२४ ॥  
नारसिंहेन रूपेण हिरण्यकशिपुर्हतः ॥  
हत्वा तदा गतस्तत्र नारसिंहं मुमोच ह ॥ २२५ ॥  
महावराहरूपेण हिरण्याक्षो निपातितः ॥  
तदेव मुक्त्वा देवेशः स्थितो रैवतके गिरौ ॥ २२६ ॥  
स पृथुं पार्थिवं कृत्वा देवकार्येण वै नृप ॥  
गिरौ रैवतके देव उवास सुरपूजितः ॥ २२७ ॥  
अत्रागत्य पृथुः पूर्वं चक्रे देवप्रपूजनम् ॥  
जपमाला तदा कण्ठे पृथुना सन्निवेशिता ॥  
दामोदरेति देवेशनाम चक्रे पृथुः स्वयम् ॥ २२८ ॥  
वस्त्रापथे देववरो भवः स्थितो दामोदरो रैवतके व्यवस्थितः ॥  
अम्बेतिदेवी गिरिमूर्ध्नि संस्थिता देवाश्च सर्वे परितः प्रतिष्ठिताः ॥ २२९ ॥  
क्षेत्राधिपास्तीर्थवरस्य रक्षका देवेन मुक्ता भवसन्निधानतः ॥  
पश्यन्ति ये देववरं भवाभिधं मुच्यन्ति ते यान्ति दिवं नरा भुवः ॥ 7.2.9.२३० ॥  
वस्त्रापथस्य क्षेत्रस्य भवस्य च मया तव ॥  
उत्पत्तिः कथिता राजन्किमन्यच्छ्रोतुमिच्छसि ॥ २३१ ॥  
शृणोति पठते यश्च कथां चेमां समन्ततः ॥  
सर्वपापविनिर्मुक्तः स्वर्गलोके महीयते ॥ २३२ ॥  
ब्रह्मघ्नश्च सुरापश्च भ्रूणहा गुरुतल्पगः ॥  
स्वर्णरेखाजले स्नातो मुच्यते सर्वपातकैः ॥ २३३ ॥  
ये च कीटपतङ्गाद्याः स्वर्णरेखा जले मृताः ॥  
सर्वपातकनिर्मुक्तास्ते प्रयान्ति सुरालयम् ॥ १३४ ॥  
स्वर्णरेखाजले स्नात्वा सन्ध्यां श्राद्धं करोति यः ॥  
वस्त्रापथे भवं पूज्य ब्रह्मलोकं स गच्छति ॥ २३५ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे वस्त्रापथक्षेत्रमाहात्म्ये भवोत्पत्तिवृत्तान्त वर्णनन्नाम नवमोऽध्यायः ॥ ९ ॥