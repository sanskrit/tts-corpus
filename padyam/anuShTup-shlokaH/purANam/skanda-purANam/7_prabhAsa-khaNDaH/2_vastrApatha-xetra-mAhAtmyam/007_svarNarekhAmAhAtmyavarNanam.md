+++
title = "००७ स्वर्णरेखामाहात्म्यवर्णनम्"

+++
॥ राजोवाच ॥ ॥  
कथं त्वं हरिणीरूपे जाता मानुषरूपिणी ॥  
केन संवर्धिता बाल्ये कथं ते रूपमीदृशम् ॥ १ ॥  
॥ मृग्युवाच ॥ ॥  
शृणु देव प्रवक्ष्यामि यद्वृत्तं कन्यके वने ॥  
ऋषिरुद्दालकोनाम गङ्गाकूले महातपाः ॥ २ ॥  
प्रभाते मूत्रमुत्सृष्टुं गतो देव वनान्तरे ॥  
मूत्रान्ते पतितो भूमौ वीर्यबिन्दुर्द्विजन्मनः ॥ ३ ॥  
यावत्स चलितो विप्रः शौचं कृत्वा प्रयत्नतः ॥  
तावन्मृगी समायाता दृष्ट्वा पुष्पवनान्तरात् ॥ ४ ॥  
चापल्याद्भक्षितं वीर्यं दृष्टं ब्रह्मर्षिणा स्वयम् ॥  
यस्मादश्नाति मे वीर्यं तस्माद्गर्भो भविष्यति ॥ ५ ॥  
ममरूपा तववक्त्रा नारी गर्भे भविष्यति ॥  
वर्द्धयिष्यति देव्यस्तां रसैर्दिव्यैः सुतां तव ॥ ६ ॥  
केनापि दैवयोगेन ज्ञानं तस्या भविष्यति ॥  
एवमुद्दालकादेव सञ्जाताहं मृगानना ॥  
प्रविश्याग्नौ मृता पूर्वं त्वया सार्द्धं नराधिप ॥ ७ ॥  
तस्माज्जातं सतीत्वं मे सप्तजन्मनि वै प्रभो ॥  
यत्त्वया कुर्वता राज्यं पापं वै समुपार्जितम् ॥ ८ ॥  
क्षत्त्रधर्मं परित्यज्य पलायनपरो मृतः ॥  
तदेनो हि मया दग्धं चिताग्नौ नृपसत्तम ॥ ९ ॥  
पतिं गृहीत्वा या नारी मृतमग्नौ विशेद्यदि ॥  
सा तारयति भर्तारमात्मानं च कुलद्वयम् ॥ 7.2.7.१० ॥  
गोग्रहे देशभङ्गे च सङ्ग्रामे सम्मुखे मृतः ॥  
स सूर्यमण्डलं भित्त्वा ब्रह्मलोके महीयते ॥११॥  
अनाशकं यो विदधाति मर्त्त्यो दिनेदिने यज्ञसहस्रपुण्यम् ॥  
स याति यानेन गणान्वितेन विधूय पापानि सुरैः स पूज्यते ॥ १२॥  
गङ्गाजले प्रयागे वा केदारे पुष्करे च ये ॥  
वस्त्रापथे प्रभासे च मृतास्ते स्वर्गगामिनः ॥ १३ ॥  
द्वारावत्यां कुरुक्षेत्रे योगाभ्यासेन ये मृताः ॥  
हरिरित्यक्षरं मृत्यौ येषां ते स्वर्गगामिनः ॥ १४ ॥  
पूजयित्वा हरिं ये तु भूमौ दर्भतिलैः सह ॥  
तिलांश्च पञ्चलोहं च दत्त्वा ये तु पयस्विनीम् ॥ १५ ॥  
ये मृता राजशार्दूल ते नराः स्वर्ग गामिनः ॥  
उत्पाद्य पुत्रान्संस्थाप्य पितृपैतामहे पदे ॥ १६ ॥  
निर्मला निष्कलङ्का ये ते मृताः स्वर्गगामिनः ॥  
व्रतोपवासनिरताः सत्याचारपरायणाः ॥  
अहिंसानिरताः शान्तास्ते नराः स्वर्गगामिनः ॥ १७ ॥  
सापवादो रणं त्यक्त्वा मृतो यस्मान्नराधिप ॥  
सप्तयोनिषु ते जन्म तस्माज्जातं मया सह ॥ १८ ॥  
त्वां विना मे पतिर्मा भून्मरणे याचितं मया ॥  
तदान्तरिक्षे राजेन्द्र वागुवाचाशरीरिणी ॥  
आदौ पापफलं भुक्त्वा पश्चा त्स्वर्गं गमिष्यसि ॥ १९॥  
यदि वस्त्रापथे गत्वा शिरः कश्चिद्विमुञ्चति ॥  
स्वर्णरेखाजले राजन्मानुषं स्यान्मुखं मम ॥ 7.2.7.२० ॥  
अहं मानुषवक्त्राऽस्मि पापच्छायाऽऽवृतं मुखम् ॥  
दृश्यते मृगवक्त्राभं तस्माच्छीघ्रं विमुञ्चय ॥ २१ ॥  
इति श्रुत्वा वचो राजा सारस्वतमुदैक्षत ॥  
जनो विहस्य सानन्दं सर्वं सत्यं मृगीवचः ॥ २२ ॥  
इत्युक्त्वाऽऽह द्विजेन्द्रः स एवं कुरु नृपोत्तम ॥  
एवं राज्ञा समादिष्टः प्रतीहारो ययौ वनम् ॥ २३ ॥  
वस्त्रापथे महातीर्थे भवं द्रष्टुं त्वरान्वितः ॥  
त्वक्सारजालिर्महती स्वर्णरेखाजलोपरि ॥ २४ ॥  
वर्त्तते तच्छिरो यत्र वंशप्रोतं महावने ॥  
सारस्वतस्य शिष्येण कुशलेन निवेदितम्॥ २५ ॥  
तीर्थं वस्त्रापथं गत्वा भवस्याग्रे महानदी ॥  
जाले तत्र शिरो दृष्टं तच्च तोये विमोचितम् ॥ २६ ॥  
स्नात्वा सम्पूज्य तीर्थेशं प्रतीहारः समभ्यगात् ॥  
शिष्येण सहितो वेगाद्रथेनादित्यवर्चसा ॥ २७ ॥  
यदागतः प्रतीहारस्तदा सारस्वतेन सा ॥  
वृता चान्द्रायणेनैव मासमेकं निरन्तरम् ॥ २८ ॥  
सम्पूर्णे तु व्रते तस्या दिव्यं वक्त्रं सुलोचनम् ॥  
सुशोभनं दीर्घकेशं दीर्घकर्णं शुभद्विजम् ॥ २९ ॥  
कम्बुग्रीवं पद्मगन्धं सर्वलक्षणसंयुतम्॥  
व्रतान्ते मूर्च्छिता बाला गतज्ञाना वभूव सा ॥ 7.2.7.३० ॥  
न देवी न च गन्धर्वी नासुरी न च किन्नरी ॥  
यादृशी सा तदा जाता तीर्थभावेन सुन्दरी ॥ ३१ ॥  
परिणीता तु सा तेन भोजराजेन सुन्दरी ॥  
मृगीमुखीति विख्याता देवी सा भुवनेश्वरी ॥ ३२ ॥  
न जानाति पुनः किञ्चिद्यद्वृत्तं राजमन्दिरे ॥  
कृता सा पट्टमहिषी भोजराजेन धीमता ॥ ३३ ॥  
॥ ईश्वर उवाच ॥ ॥  
देशानां प्रवरो देशो गिरीणां प्रवरो गिरिः ॥  
क्षेत्राणामुत्तमं क्षेत्रं वनानामुत्तमं वनम् ॥ ३४ ॥  
गङ्गा सरस्वती तापी स्वर्णरेखाजले स्थिता ॥  
ब्रह्मा विष्णुश्च सूर्यश्च सर्व इन्द्रादयः सुराः ॥ ३५ ॥  
नागा यक्षाश्च गन्धर्वा अस्मिन्क्षेत्रे व्यवस्थिताः ॥  
ब्रह्माण्डं निर्मितं येन त्रैलोक्यं सचराचरम् ॥ ३६ ॥  
देवा ब्रह्मादयो जाताः स भवोऽत्र व्यवस्थितः ॥  
शिवो भवेति विख्यातः स्वयं देवस्त्रिलोचनः ॥ ३७ ॥  
वेवेति स्कन्दरचनाद्भवानी चात्र संस्थिता ॥  
अतो यन्नाधिकं प्रोक्तं तीर्थं देवि मया तव ॥ ३८ ॥  
तस्मिञ्जले स्नानपरो नरो यदि सन्ध्यां विधायानु करोति तर्पणम् ॥  
श्राद्धं पितॄणां च ददाति दक्षिणां भवोद्भवं पश्यति मुच्यते भवात् ॥ ३९ ॥  
अथ यदि भवपूजां दिव्यपुष्पैः करोति तदनु शिवशिवेति स्तोत्रपाठं च गीतम् ॥  
सुरवर गणवृन्दैः स्तूयमानो विमानैः सुरवरशिवरूपो मानवो याति नाकम् ॥ 7.2.7.४० ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये स्वर्णरेखायां मृगाननायाः पूर्वजन्ममृगमुखप्रक्षेपणेन दिव्यमुखत्वप्राप्त्युत्तरं भोजनृपतिपरिणय वृत्तान्तपूर्वकं स्वर्णरेखामाहात्म्यवर्णनन्नाम सप्तमोऽध्यायः ॥ ७ ॥