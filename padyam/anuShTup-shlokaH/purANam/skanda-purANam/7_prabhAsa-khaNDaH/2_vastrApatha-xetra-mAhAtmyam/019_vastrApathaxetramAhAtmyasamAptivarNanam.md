+++
title = "०१९ वस्त्रापथक्षेत्रमाहात्म्यसमाप्तिवर्णनम्"

+++
॥ राजोवाच ॥ ॥  
गृहीत्वा दक्षिणां दैत्यान्महाविष्णुर्जनार्दनः ॥।  
चकार किं ममाचक्ष्व परं कौतूहलं हि मे ॥ १ ॥  
॥ सारस्वत उवाच ॥ ॥  
एवं स्तुतः सुरैर्देवो गृहीत्वा मेदिनीं हरिः ॥  
बलिं निर्वासयामास सम्पूर्णे यज्ञकर्मणि ॥  
यज्ञान्ते दक्षिणां लब्ध्वा सम्पूर्णोऽभूदथाध्वरः ॥ २ ॥  
भगवानप्यसम्पूर्णे तृतीये तु क्रमे विभुः ॥  
समभ्येत्य बलिं प्राह ईषत्प्रस्फुरिताधरः ॥ ३ ॥  
ऋणे भवति दैत्येन्द्र बन्धनं घोरदर्शनम् ॥  
त्वं पूरय पदं तन्मे नोचेद्बन्धं प्रतीच्छ भोः ॥ ४ ॥  
तन्मुरारिवचः श्रुत्वा पुरो भूत्वा बलेः सुतः ॥  
बाणो वामनमाचष्टे तदा तं विश्वरूपिणम् ॥ ५ ॥  
कृत्वा महीमल्पतरां वपुः कृत्वा तु वामनम्॥  
पदत्रयं याचयित्वा विश्वरूपमगाः कथम् ॥ ६ ॥  
यदि तृतीयं क्रमणं याचसे जगदीश्वर ॥  
पुनर्वामनतां याहि बलिर्दास्यति तत्पदम्॥ ७ ॥  
यादृग्विधाय बलिना वामनायोदकं कृतम्॥  
तत्तादृशाय दातव्यमथ किं विश्वरूपिणे ॥ ८ ॥  
भवत्कृतमिदं विश्वं विश्वस्मिन्वर्तते बलिः ॥  
छद्मना नैव गृह्णन्ति साधवो ये महेश्वर ॥ ९ ॥  
जगदेतज्जगन्नाथ तावकं यदि मन्यसे ॥  
ज्ञात्वा बलिममर्यादं भवद्भक्तिपराङ्मुखम् ॥ 7.2.19.१० ॥  
कण्ठपाशेन निष्कास्य केन वै वार्यते भवान्॥  
गोपालमन्यं कुरुते रक्षणाय च गोपतिः ॥  
सुतृणं चारयन्पूर्वो गोपः किं कुरुते तदा ॥ ११ ॥  
इत्येवमुक्ते तेनाथ वचने बलिसूनुना ॥  
प्रोवाच भगवान्वाक्यमादिकर्ता जनार्दनः ॥१२॥  
यान्युक्तानि वचांसीत्थं त्वया बालेन साम्प्रतम्॥  
तेषां त्वं हेतुसंयुक्तं शृणु प्रत्युत्तरं मम ॥ १३ ॥  
पूर्वमुक्तस्तव पिता मया बाण पदत्रयम् ॥  
देहि मह्यं प्रमाणेन तदेतत्समनुष्ठितम् ॥ १४ ॥  
किं न वेत्ति प्रमाणं मे बलिस्तव पिता सुत ॥  
बलेरपि हितार्थाय कृतमेतत्पदत्रयम् ॥ १५ ॥  
तस्माद्यन्मम बालेय त्वत्पित्रांऽबु करे महत् ॥  
दत्तं तेनास्य सुतले कल्पं यावद्वसिष्यति ॥ १६ ॥  
गते मन्वन्तरे बाण श्राद्धदेवस्य साम्प्रतम् ॥  
सावर्णिके त्वागते च बलिरिन्द्रो भविष्यति ॥ १७ ॥  
इति प्रोक्त्वा बलिसुतं बाणं देवस्त्रिविक्रमः ॥  
प्रोवाच बलिमभ्येत्य वचनं मधुराक्षरम् ॥ १८ ॥  
॥ श्रीभगवानुवाच ॥ ॥  
अपूर्णदक्षिणे यागे गच्छ राजन्महातलम् ॥  
सुतलन्नाम पातालं वस तत्र निरामयः ॥ १९ ॥  
॥ बलिरुवाच ॥ ॥  
सुतलस्थस्य मे नाथ कथं चरणयोस्तव ॥  
दर्शनं पूजनं भोगो निवसामि यथासुखम् ॥ 7.2.19.२०  
॥ श्रीभगवानुवाच ॥ ॥  
दैत्येन्द्र हदये नित्यं तावके निवसाम्यहम् ॥  
अतस्ते दर्शनं प्राप्तः पुनः स्थास्ये तवान्तिकम् ॥ २१ ॥  
तथान्यमुत्सवं पुण्यं वृत्ते शक्रमहोत्सवे ॥  
दीपप्रतिपन्नामाऽसौ तत्र भावी महोत्सवः ॥ २२ ॥  
तत्र त्वां नरशार्दूला हृष्टाः पुष्टाः स्वलङ्कृताः ॥  
पुष्पदीपप्रदानेन अर्चयिष्यन्ति यत्नतः ॥ ॥ २३ ॥  
तत्रोत्सवः पुण्यतमो भविष्यति धरातले ॥  
तव नामाङ्कितो दैत्य तेन त्वं वत्सरं सुखी ॥ २४ ॥  
भविष्यसि नरा ये तु दृढभक्तिसहा न्विताः ॥  
त्वामर्चयन्ति विधिवत्तेऽपि स्युः सुखभागिनः ॥ २५ ॥  
यथैव राज्यं भवतस्तु साम्प्रतं तथैव सा भाव्यथ कौमुदीति ॥  
इत्येवमुक्त्वा मधुमदितीश्वरं निवासयित्वा सुतलं सभार्यकम् ॥ २६ ॥  
उर्वी समादाय जगाम तूर्णं स शक्रसद्मामरसङ्घजुष्टम् ॥  
दत्त्वा मघोने मधुजित्त्रिविष्टपं कृत्वा तु देवान्मखभागभोगिनः ॥ २७ ॥  
अन्तर्दधे विश्वपतिर्महेशः सम्पश्यतां वै वसुधाधिपानाम् ॥ २८ ॥  
गृहीत्वेति बले राज्यं मनुपुत्रे नियोजितम् ॥  
द्वीपान्तरे च ते दैत्याः प्रेषिताश्चाज्ञया स्वयम् ॥२९॥  
पातालनिलया ये तु ते तत्रैव निवेशिताः ॥  
देवानां परमो हर्षः सञ्जातो बलिनिग्रहे ॥7.2.19.३०॥  
निवासाय पुनश्चक्रे वामनो वामनो मनः ॥  
तत्र क्षेत्रे स्वनगरे वामनः स न्युवास ह ॥ ३१ ॥  
॥ सारस्वत उवाच ॥ ॥  
प्रादुर्भावस्ते कथितो नरेन्द्र पुण्यः शुचिर्वामनस्याघहारी ॥  
स्मृते यस्मिन्संश्रुते कीर्तिते च पापं यायात्सङ्क्षयं पुण्यमेति ॥ ३२ ॥  
॥ ईश्वर उवाच ॥ ॥  
इति सारस्वतवचः श्रुत्वा भोजः स भूपतिः ॥  
नमस्कृत्य मुनिश्रेष्ठं पूजयामास भक्तितः ॥ ३३ ॥  
ततो यथोक्तविधिना स भोजो नृपसत्तमः ॥  
वस्त्रापथक्षेत्र यात्रां परिवारजनैः सह ॥  
कृत्वा कृतार्थतां प्राप्तो जगामान्ते परं पदम् ॥ ३४ ॥  
एतन्मया पुण्यतमं प्रभासक्षेत्रे च वस्रापथमीरितं ते ॥  
श्रुत्वा पठित्वा परया समेतो भक्त्या तु विष्णोः पदमभ्युपैति ॥ ३५ ॥  
यथा पापानि धूयन्ते गङ्गावारिविगाहनात् ॥  
तथा पुराणश्रवणाद्दुरितानां विना शनम् ॥ ३६ ॥  
इदं रहस्यं परमं तवोक्तं न वाच्यमेतद्धरिभक्तिवर्जिते ॥  
द्विजस्य निन्दानिरतेऽतिपापे गुरावभक्ते कृतपापबुद्धौ ॥ ३७ ॥  
इदं पठेद्यो नियतं मनुष्यः कृतभावनः ॥  
तस्य भक्तिः शिवे कृष्णे निश्चला जायते धुवम् ॥ ३८ ॥  
तद्भक्त्या सकलानर्थान्प्राप्नोति पुरुषोत्तमः ॥।  
पुराणवाचिने दद्याद्गोभूस्वर्णविभूषणम् ॥३९॥  
वित्तशाठ्यं न कर्तव्यं कुर्वन्दारिद्र्यमाप्नुयात् ॥  
त्रिःकृत्वा प्रपठञ्छृण्वन्न्सर्वान्कामानवाप्नुयात् ॥7.2.19.४०॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये बलये वामनकृतवरप्रदानवृत्तान्तवर्णन पूर्वकं वस्त्रापथक्षेत्रयात्रामाहात्म्य सारस्वतभोजसंवादसमाप्तिपुरःसर वस्त्रापथक्षेत्रमाहात्म्यसमाप्तिवर्णनं नामैकोनविंशतितमोऽध्यायः ॥ १९ ॥ ॥