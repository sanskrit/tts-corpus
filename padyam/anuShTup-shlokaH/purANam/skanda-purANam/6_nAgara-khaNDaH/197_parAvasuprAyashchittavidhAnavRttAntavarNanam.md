+++
title = "१९७ परावसुप्रायश्चित्तविधानवृत्तान्तवर्णनम्"

+++
॥ सूत उवाच ॥ ॥  
एतस्मिन्नेव काले तु नागरो द्विजसत्तमाः ॥  
विश्वावसुरिति ख्यातो वेदवेदाङ्गपारगः ॥ १ ॥  
पश्चिमे वयसि प्राप्ते तस्य पुत्रो बभूव ह ॥  
परावसुरिति ख्यातस्तस्य प्राणसमः सदा ॥ २ ॥  
स वेदाध्ययनं चक्रे यौवने समुपस्थिते ॥  
वयस्यैः सम्मतैः सार्धं सदा हास्य परायणैः ॥ ३ ॥  
कस्यचित्त्वथ कालस्य माघमास उपस्थिते ॥  
रात्रौ सोऽध्ययनं चक्र उपाध्यायगृहं गतः ॥ ४ ॥  
निशीथे स समुत्थाय सर्वैर्मि त्रैश्च रक्षितः ॥  
वेश्यागृहं समासाद्य प्रसुप्तो वेश्यया सह ॥ ५ ॥  
जलपूर्णं समाधाय जलपात्रं समीपगम् ॥  
निजाचमनयोग्यं च जलपानार्थमेव च ॥ ६ ॥  
निशाशेषे तु सम्प्राप्ते स पिपासासमाकुलः ॥  
निद्रालस्यसमोपेतः शय्यां त्यक्त्वा समुत्थितः ॥ ७ ॥  
वेश्याया मद्यपात्रं तु ह्यधस्तात्सं व्यवस्थितम् ॥  
तदादाय पपौ मद्यं जलभ्रान्त्या यदैव सः ॥ ८ ॥  
तदा मद्यं परिज्ञाय पात्रं त्यक्त्वा सुदुःखितः ॥  
वैराग्यं परमं गत्वा प्रलापानकरो द्बहून् ॥ ९ ॥  
अहो निद्रान्वितेनाद्य किं मया विकृतं कृतम् ॥  
यदद्य मद्यमापीतं जलभ्रान्त्या विगर्हितम्॥ ६.१९७.१० ॥  
किं करोमि क्व गच्छामि कथं शुद्धिर्भवेन्मम ॥  
प्रायश्चित्तं करिष्यामि यद्यपि स्यात्सुदुष्करम् ॥ ११ ॥  
एवं निश्चित्य मनसा प्रभाते समुपस्थिते ॥  
शङ्खतीर्थं समासाद्य कृत्वा स्नानं तथा परम् ॥ १२ ॥  
सशिखं वपनं पश्चात्कारयित्वा त्वरावितः ॥  
गतश्च तिष्ठते यत्र ब्रह्मघोषपरायणः ॥ १३ ॥  
उपाध्यायः सशिष्यश्च ब्रह्मस्थानं समाश्रितः ॥  
स गत्वा दूरतः स्थित्वा सन्निविष्टो यथान्त्यजः ॥१४॥  
श्मश्रुमूर्धजहीनस्तु यदा मित्रैर्विलोकितः ॥  
तदा हास्याद्धतो मूर्ध्नि हस्ताग्रैश्च मुहुर्मुहुः ॥ १५ ॥  
उपाध्यायस्तु तं दृष्ट्वा दीनं बाष्पपरिप्लुतम् ॥  
श्मश्रुमूर्धजसन्त्यक्तं ततः प्रोवाच सादरम् ॥१६॥  
किमद्य वत्स दूरे त्वमुपविष्टस्तु दैन्यधृक् ॥  
एहि मे सन्निधौ ब्रूहि पराभूतोऽसि केन वा ॥ १७ ॥  
॥ परावसुरुवाच ॥ ॥  
अयोग्योऽहं गुरो जातः सेवायास्तव साम्प्रतम् ॥  
वेश्याया मन्दिरस्थेन ज्ञात्वा निजकमण्डलुम् ॥ १८ ॥  
वेश्याया मद्यपात्रं तु मद्यपूर्णं प्रगृह्य च ॥  
तस्माद्देहि विभो मह्यं प्रायश्चित्तं विशुद्धये ॥ १९ ॥  
धर्मद्रोणेषु यत्प्रोक्तं तत्करिष्याम्यसंशयम् ॥ ६.१९७.२० ॥  
अथ तं बटवः प्रोचुर्वयस्यास्तस्य ये स्थिताः ॥  
हास्यं कृत्वा प्रकामाश्च वेश्या या गुरुसन्निधौ ॥२१ ॥  
या एषा नृपतेः कन्या ख्याता रत्नावती जने ॥  
अस्याः स्तनौ गृहीत्वा त्वमधरं पिबसि द्रुतम् ॥  
ततस्ते स्याद्विशुद्धिश्च नान्यथा प्रभविष्यति ॥ २२ ॥  
॥ परावसुरुवाच ॥ ॥  
न वयस्या नर्मकालो विषमे मम संस्थिते ॥  
ममोपरि यदि स्नेहो वालमित्रत्वसम्भवः ॥  
तदानीय द्विजानन्यान्वदध्वं निष्कृतिं मम ॥ २३ ॥  
अथ ते नर्ममुत्सृज्य तद्दुःखेन च दुःखिताः ॥  
विश्वावसुं समासाद्य तद्वृत्तान्तमथाब्रुवन् ॥२४॥  
सोऽपि तेषां समाकर्ण्य तत्कर्णकटुकं वचः ॥  
सभार्यः प्रययौ तत्र यत्र पुत्रो व्यवस्थितः ॥ २५ ॥  
दुःखेन महता युक्तः स्खलमानः पदेपदे ॥  
वृद्धभावात्तथा शोकात्पुत्राकृत्यसमुद्भवात् ॥ २६ ॥  
ततस्तौ प्रोचतुः पुत्रं बाष्पगद्गदया गिरा ॥  
दम्पती बहुशोकार्तौ हा पुत्र किमिदं कृतम् ॥  
सोऽपि सर्वं समाचख्यौ ताभ्यां वृतान्तमात्मनः ॥ २७ ॥  
प्रायश्चित्तं करिष्यामि तस्मादात्मविशुद्धये ॥  
ततो विश्वावसुर्विप्रान्स्मार्ताञ्छ्रुतिसमन्वितान् ॥  
तदर्थमानयामास वेदविद्याविचक्षणान् ॥ २८ ॥  
ततः परावसुस्तेषां पुरः स्थित्वा कृताञ्जलिः ॥  
प्रोवाच स्वादितं मद्यं मया रात्रावजानता ॥  
वेश्या भाण्डं समादाय ज्ञात्वा निजकमण्डलुम् ॥ २९ ॥  
एवं ज्ञात्वा यदर्हं च प्रायश्चित्तं प्रदीयताम् ॥  
येन मे जायते शुद्धिः प्रसादाद्वो द्विजोत्तमाः ॥६.१९७.३॥।  
एवमुक्तास्ततस्तेन विप्रास्ते स्मृतिवादिनः ॥  
धर्मशास्त्रं समालोक्य ततः प्रोचुश्च तं द्विजाः ॥ ३१ ॥  
अतिमानादतिक्रोधात्स्नेहाद्वा यदि वा भयात् ॥  
प्रायश्चित्तमनर्हं तु ददत्तत्पापमश्नुते ॥ ३२ ॥  
प्रायश्चित्तं प्रदास्यामस्तस्माद्युक्तं वयं तव ॥  
यदि शक्नोषि तत्कर्तुं तत्कुरुष्व समाहितः ॥ ३३ ॥ ॥  
॥ परावसुरुवाच ॥ ॥  
करोमि वो न चेद्वाक्यं तत्पृच्छामि कुतो द्विजाः ॥  
नाहं केनापि सन्दृष्टो मद्यपानं समाचरन् ॥ ३४ ॥  
तस्माद्ब्रूत यथार्हं मे प्रायश्चित्तं विशुद्धये ॥  
अपि प्राणहरं रौद्रं नो चेत्पापमवाप्स्यथ ॥ ३५ ॥  
॥ ब्राह्मणा ऊचुः ॥ ॥  
बुध्यमानो द्विजो यस्तु मद्यपानं समाचरेत् ॥  
तावन्मात्रं हिरण्यं च तप्तं पीत्वा विशुध्यति ॥ ३६ ॥  
अज्ञानतो यदा पीतं मद्यं विप्रेण कर्हिचित् ॥  
अग्नितुल्यं घृतं पीत्वा तावन्मात्रं विशुध्यति ॥ ॥ ३७ ॥  
एवं ते सर्वमाख्यातं प्रायश्चित्तं विशुद्धये ॥  
यदि शक्तोषि चेत्कर्तुं कुरुष्व त्वं द्विजोत्तम ॥ ३८ ॥  
॥ परावसुरुवाच ॥ ॥  
गण्डूषमेकं मद्यस्य मया पीतं द्विजोत्तमाः ॥  
तावन्मात्रं पिबाम्येव घृतं वह्निसमं कृतम् ॥ ३९ ॥  
युष्मदादेशतोऽद्यैव स्वशरीरविशुद्धये ॥  
विश्वावसुश्च तच्छ्रुत्वा वज्रपातोपमं वचः ॥ ६.१९७.४० ॥  
विप्राणां चाथ पुत्रस्य तदोवाच सुदुःखितः ॥  
कृत्वाश्रुमोक्षणं भूरि बाष्पगद्गदया गिरा ॥ ४१ ॥  
सर्वस्वमपि दास्यामि पुत्रस्यास्य विशुद्धये ॥  
प्रायश्चित्तं समाचर्तुं न दास्यामि कथञ्चन ॥ ४२ ॥  
अश्राद्धेयो विपाङ्क्तेयः सपुत्रो वा भवाम्यहम्॥  
स्थानं वा सन्त्यजाम्येतत्पुत्र मैवं समाचर ॥ ४३ ॥  
तच्छ्रुत्वा वचनं तस्य पितुर्विघ्नकरं परम् ॥  
प्रायश्चित्तस्य सस्नेहं पुत्रो वचनमब्रवीत् ॥ ४४ ॥  
त्यज तात मम स्नेहं मा विघ्नं मे समाचर ॥  
प्रायश्चित्तं करिष्यामि निश्चयोऽयं मया कृतः ॥ ४५ ॥  
॥मातोवाच ॥ ॥  
यदि पुत्र त्वया कार्यं प्रायश्चित्तं विशुद्धये ॥  
तदहं पतिना सार्धं प्रवेक्ष्यामि पुरोऽनलम् ॥ ४६ ॥  
त्वां द्रष्टुं नैव शक्रोमि पिबन्तमग्निवद्घृतम् ॥  
पश्चात्प्राणपरित्यक्तं सत्येना त्मानमालभे ॥ ४७ ॥  
॥ पितोवाच ॥ ॥  
युक्तं पुत्रानया प्रोक्तं मात्रा तव हितं तथा ॥  
ममापि सम्मतं ह्येतत्करिष्यामि न संशयः ॥ ४८ ॥ ॥  
॥ सूत उवाच ॥ ॥  
एतस्मिन्नन्तरे सर्वे सुहृदस्तस्य ये स्थिताः १।  
तच्छ्रुत्वा तं समायाता वृत्तान्तं दुःखसंयुताः ॥ ४९ ॥  
प्रोचुश्च विविधैर्वाक्यैः सपत्नीकं विभावसुम् ॥  
पुत्रशोकेन सन्तप्तं मरणे कृतनिश्चयम् ॥६.१९७.५॥।  
पुत्रं प्रबोधयामासुः प्रायश्चित्तनिवृत्तये ॥  
तदा न शक्नुवन्ति स्म निवर्तयितुमं जसा ॥ ५१ ॥  
तावुभौ च पितापुत्रौ प्राणत्यागकृतादरौ ॥ ५२ ॥  
ततो वास्तुपदं जग्मुः सर्वज्ञो यत्र तिष्ठति ॥  
भर्तृयज्ञो महाभागः सर्वसन्देह वारकः ॥ ५३ ॥  
तस्य सर्वं समाचख्युः परावसुसमुद्भवम् ॥  
वृत्तान्तं मद्यपानोत्थं यन्मित्रैस्तस्य कीर्तितम् ॥ ५४ ॥  
प्रायश्चित्तं तु हास्येन यच्च स्मार्तैः प्रकीर्तितम् ॥  
विश्वावसोश्च सङ्कल्पं वह्निसाधनसम्भवम् ॥ ५५ ॥  
सपत्नीकस्य मित्राणां यच्च दुःखमुपस्थितम् ॥  
निवेद्य तत्तथा प्रोचुर्भू योऽपिविनयान्वितम् ॥ ५६ ॥  
अतीतं वर्तमानं च भविष्यद्वापि यद्भवेत् ॥  
न तेऽस्त्यविदितं किञ्चित्सर्वं जानीमहे वयम् ॥ ५७ ॥  
एतच्च नगरं सर्वं विश्वावसुकृतेऽधुना ॥  
संशयं परमं प्राप्तं तेन प्राप्तास्तवान्तिकम् ॥ ५८ ॥  
तस्माद्ब्रूहि महाभाग यद्यस्त्यपरमेव हि ॥  
प्रायश्चित्तं द्विजस्यास्य मद्यपानविशुद्धये ॥ ५९ ॥  
न ते ह्यविदितं किञ्चित्तव वेदसमुद्भवम् ॥  
भर्तृयज्ञो विहस्योच्चैस्ततो वचनमब्रवीत् ॥ ६.१९७.६० ॥  
ब्राह्मणस्यास्य शुद्ध्यर्थमप्ययुपायः सुखावहः ॥  
विद्यमानोऽपि नास्त्येव मतिरेषा स्थिता मम ॥ ६१ ॥  
॥ ब्राह्मणा ऊचुः ॥ ॥ पूर्वापरविरोधे नवाक्यमेतन्महामते ॥  
कथमस्ति कथं नास्ति तस्मात्त्वं वक्तुमर्हसि ॥  
विस्मयोऽयं महाञ्जातः सर्वेषां च द्विजन्मनाम् ॥ ६२ ॥  
॥ भर्तृयज्ञ उवाच ॥ ॥  
जपच्छिद्रं तपश्छिद्रं यच्छिद्रं यज्ञकर्मणि ॥  
सर्वं भवति निश्छिद्रं यस्य चेच्छन्ति ब्राह्मणाः ॥ ६३ ॥  
अच्छिद्रमिति यद्वाक्यं वदन्ति क्षितिदेवताः ॥  
विशेषान्नागरोद्भूतास्तत्तथैव न चान्यथा ॥६४॥  
तथा च ब्रह्मशालायां संस्थितैर्यदुदाहृतम् ॥  
नान्यथा तत्परिज्ञेयं हास्येनापि स्मृतिं विना ॥ ६५ ॥  
स एष हास्यभावेन प्रोक्तो मित्रैः परावसुः ॥ ६६ ॥  
रत्नवत्याः स्तनौ गृह्य यद्यास्वादयतेऽधरम्॥  
तद्भविष्यति मे शुद्धिर्मद्यपान समुद्भवा ॥ ६७ ॥  
तदुपायो मया प्रोक्तो विप्रस्यास्य सुखावहः ॥  
पराशरमतेनैव करोति यदि शुध्यति ॥ ६८ ॥  
॥ ब्राह्मणा ऊचुः ॥ ॥  
यद्येतच्छुणुते राजा वाक्यमीर्ष्यापरायणः ॥  
तत्सर्वेषां वधं कुर्याद्विप्राणामन्यथा भवेत् ॥ ६९ ॥  
तस्मात्करोतु चाभीष्टमेष विप्रः परावसुः ॥  
मातापितृसमोपेतो वयं यास्यामहे गृहम् ॥ ६.१९७.७० ॥  
॥ भर्तृयज्ञ उवाच ॥ ॥  
स राजा नीतिमान्विज्ञः सर्वधर्मपरायणः ॥  
भक्तो देवद्विजानां च सर्वशास्त्र विचक्षणः ॥ ७१ ॥  
तस्मान्मया समं सर्वे नागरायान्तु तद्ग्रहे ॥ ७२ ॥  
मध्यगं पुरतः कृत्वा तद्वक्त्रेण च तत्पुरः ॥  
कथयन्तु च वृत्तान्तं मद्यपान समुद्भवम्॥ ७३ ॥  
परावसोश्च यत्प्रोक्तं वयस्यैर्हास्यमाश्रितैः ॥  
पराशरसमुत्थं च यद्वाक्यं तत्स्मृतेः परम् ॥ ७४ ॥  
तच्छ्रुत्वा यदि भूपाल ईर्ष्या लोभसमन्वितः ॥  
भविष्यति ततोऽहं तं धारयिष्यामि सत्पथे ॥ ७५ ॥  
॥ सूतउवाच ॥ ॥  
ततस्ते नागराः सर्वे सन्तोषं परमं गताः ॥  
साधुवादैः समभ्यर्च्य भर्तृयज्ञं पृथग्विधैः ॥ ७६ ॥  
तेनैव सहितं तूर्णं मध्ये कृत्वा च मध्यगम् ॥  
गर्त्तातीर्थसमुद्भूतं वेदवेदाङ्गपारगम् ॥ ७७ ॥  
स्मृतिज्ञं लक्षणज्ञं तमाहिताग्निं यशस्विनम् ॥  
यष्टारं बहुयज्ञानां भर्तृयज्ञमते स्थितम् ॥ ७८ ॥  
आनर्तेनापि भूपेन स्वर्गभ्रष्टेन वै पुरा ॥  
कर्णोत्पलाजनित्रेण यश्च पूर्वं चिरन्तनः ॥ ७९ ॥  
चमत्कारपुरे न्यस्तः स्थानेऽस्मिन्विप्रगौरवात् ॥  
येन सिध्यन्ति कार्याणि सर्वेषां च द्विजन्मनाम् ॥ ६.१९७.८० ॥  
तथा चैव तु चान्यानि चमत्कारपुरस्य च ॥  
हरिभद्राभिधानं तं भर्तृयज्ञसमन्वितम् ॥ ८१ ॥  
कृत्वा ते नागराः सर्वे राजद्वारमुपागताः ॥  
परावसुं समादाय मातापितृसमन्वितम् ॥ ८२ ॥  
अथ द्वाःस्थो द्रुतं गत्वा भूपतेस्तान्न्यवेदयत् ॥  
ब्राह्मणान्भर्तृयज्ञेन हरिभद्रेण संयुतान् ॥ ८३ ॥  
आनर्तोऽपि च ताञ्छ्रुत्वा राजद्वारसमागतान् ॥  
पुरोधसा समायुक्तः सम्मुखं प्रययौ तदा ॥ ८४ ॥  
दत्त्वार्घं मधुपर्कं च विष्टरं गां तथा नृपः ॥  
प्रथमं भर्तृयज्ञाय हरिभद्राय वै ततः ॥ ८५ ॥  
चतुर्णां मुद्गहस्तानां तथान्येषां द्विजन्मनाम् ॥  
आद्यऋग्यजुःसाम्नां च प्रगृह्याशीर्वचः परम् ॥ ८६ ॥  
सभामण्डपमासाद्य सर्वान्समुपवेशयत् ॥  
वरासनेषु हैमेषु यथावदनुपूर्वशः ॥ ९७ ॥  
तथा तेषूपविष्टेषु सर्वेषु पृथिवीपतिः ॥  
उपविश्य धरापृष्ठे कृताञ्जलिर भाषत ॥ ८८ ॥  
धन्योऽस्म्यनुगृहीतोऽस्मि यन्मे गृहमुपागतः ॥  
सर्वोऽयं नागरो लोको भर्तृयज्ञसमन्वितः ॥ ८९ ॥  
तदादिशतु मां लोको यत्कृत्यं प्रकरोमि वः॥  
अदेयमपि यच्छामि गृहायातस्य साम्प्रतम् ॥ ६.१९७.९० ॥  
अगम्यमपि यास्यामि करिष्येऽकृत्यमेव च ॥  
तच्छ्रुत्वा हरिभद्रः स समुत्थाय त्वरान्वितः ॥ ९१ ॥  
पप्रच्छाद्यांस्तदर्थं च बह्वृचांस्तदनन्तरम् ॥  
अध्वर्यूंश्चैव छान्दोग्याननुज्ञातश्च तैस्तदा ॥ ९२ ॥  
प्राणरुद्रान्वदन्त्वाद्या जीवसूक्तं च बह्वृचाः ॥  
एषां चैव पृथिव्यादिसवनं यत्पुरा कृतम् ॥ ९३ ॥  
पठन्त्वध्वर्यवः सर्वे छान्दोग्याश्च पृथक्पृथक् ॥  
मधुच्युतेन संयुक्तं प्रपठन्तु च सिद्धये ॥ ९४ ॥  
भर्तृयज्ञमतेनैवं तेन प्रोक्ता द्विजोत्तमाः ॥  
पप्रच्छुश्चैव तत्सर्वं यत्प्रोक्तं तेन धीमता ॥ ॥ ९५ ॥  
ततः पाठावसाने तु मध्यगः प्राह सादरम् ॥  
परावसुसमुद्भूतं वृत्तान्तं तस्य भूपतेः ॥ ९६ ॥  
यथा तेनाऽऽसवः पीतो यथा मित्रैः प्रजल्पितम् ॥  
प्रायश्चित्तं समादिष्टं यथा स्मार्तैर्घृतोद्भवम् ॥ ९७ ॥  
भर्तृयज्ञेन चानीता यथा सर्वे द्विजातयः ॥  
तच्छ्रुत्वा पार्थिवो हृष्टः कृताञ्जलिपुटोऽब्रवीत् ॥ ९८ ॥  
धन्योहं कृतपुण्योऽस्मि यस्य मे नागरैर्द्विजैः ॥  
विप्रत्रयप्ररक्षार्थं प्रसादोऽयं महान्कृतः ॥ ९९ ॥  
धन्या मे कन्यका चेयं रक्षयिष्यति च स्वयम् ॥  
ब्राह्मणत्रितयं ह्येतन्मरणे कृतनिश्चयम् ॥ ६.१९७.१०० ॥  
अथाऽसावानयामास तां कन्यां तत्क्षणाद्द्विजाः ॥  
उपविष्टं सभामध्ये ब्राह्मणेभ्यो न्यवेदयत् ॥ १०१ ॥  
एषा कन्या मयानीता युष्मद्वाक्याद्द्विजोत्तमाः ॥  
भर्तृयज्ञेन यत्प्रोक्तं तत्करोतु च स द्विजः ॥ १०२ ॥  
ततस्तत्र समानीय ब्राह्मण तं परावसुम् ॥  
भर्तृयज्ञ इदं वाक्यं कन्यायाः पुरतोऽब्रवीत् ॥ १०३ ॥  
इमां त्वं कन्यकां चित्ते जननीं यदि मन्यसे ॥  
अधरास्वादनं कुर्वंस्ततः सिद्धिमवाप्स्यसि ॥ १०४ ॥  
अनुरागपरो भूत्वा यद्यास्वादनतत्परः ॥  
भविष्यति ततो रक्तं तव वक्त्रे परावसो ॥ १०५ ॥  
शुद्धस्य त्वथ दुग्धं च भविष्यति न संशयः ॥ १०६ ॥  
स्तनाभ्यां तव हस्ताभ्यां स्पर्शात्क्षीरं भवेद्यदि ॥  
तत्ते शुद्धिः परिज्ञेया रक्तं वा न भविष्यति ॥ १०७ ॥  
एवमुक्त्वाथ तं कन्यां ततः प्रोवाच स द्विजः ॥  
एनं त्वं पुत्रवत्पश्य पुत्रि ब्राह्मणसत्तमम् ॥ १०८ ॥  
येन शुद्धिमवाप्नोति त्वदोष्ठास्वादने कृते ॥  
स्पर्शिताभ्यां स्तनाभ्यां च प्रायश्चित्तं यतः स्मृतम् ॥ १०९ ॥  
एतदस्य द्विजेन्द्रस्य वयस्यैर्हास्यसंयुतैः ॥  
येन शुद्धिमवाप्नोति नो चेन्मृत्युमवाप्स्यति ॥ ६.१९७.११० ॥  
॥ सूत उवाच ॥ ॥  
सा तथेति प्रतिज्ञाय सव्रीडं तमुवाच ह ॥  
एहि वत्स कुरुष्व त्वं प्रायश्चित्तं विशुद्धये ॥ १११ ॥  
मातृभावं समाधाय मया त्वं कल्पितः सुतः ॥  
सोऽपि तां मातृवन्मत्वा तस्याः सान्निध्यमागतः ॥ ११२ ॥  
स्पृष्टवांश्च स्तनौ तस्याः सर्वलोकस्य पश्यतः ॥  
स्पृष्टाभ्यां च स्तनाभ्यां च तत्क्षणाद्द्विजसत्तमाः ॥ ११३ ॥  
क्षीरधारे विनिष्क्रान्ते कुन्देन्दुहिमसन्निभे ॥ [। ११४ ॥  
अथौष्ठास्वादनं यावत्तस्याः स कुरुते द्विजः ॥  
तावत्क्षीरं विनिष्क्रान्तं तादृग्रूपं तदाननात् ॥ ११५ ॥  
एतस्मिन्नन्तरे सर्वैस्ताला दत्ता द्विजातिभिः ॥  
राज्ञाऽयं ब्राह्मणः शुद्धो वदमानैर्मुहुर्मुहुः ॥ ११६ ॥  
सोऽपि प्रदक्षिणीकृत्य तां च कन्यां मुहुर्मुहुः [।  
नमस्कृत्य क्षमस्वेति त्वं मातः पुत्रवत्सले ॥ ११७ ॥  
तद्दृष्ट्वा महदाश्चर्यमानर्तो विस्मयान्वितः ॥  
शशम्स भतृयज्ञं तं प्रायश्चित्तप्रदायकम् ॥ ११८ ॥  
अहोऽतीव सुभा ग्योऽहं यस्य मे गृहमागताः ॥  
ईदृशा ब्राह्मणाः सर्वे चमत्कारपुरोद्भवाः ॥ ११९ ॥  
तथा चैतादृशी कन्या ह्यसामान्यप्रवर्तिनी ॥  
रत्नावती महाभागा सत्यशौचसमन्विता ॥ ६.१९७.१२० ॥  
तथाऽयं नैव सामान्यो ब्राह्मणश्च परावसुः ॥  
यश्चेदृशीं समासाद्य कन्यां नो विकृतः स्थितः ॥ ॥ १२१ ॥  
एवमुक्त्वा विसृज्याथ तान्विप्रान्पार्थिवोत्तमाः ॥  
तां च कन्यां समादाय ततश्चान्तःपुरं ययौ ॥ १२२ ॥  
अथ ते नागराः सर्वे मर्यादां चक्रिरे ततः ॥  
अद्यप्रभृति या वेश्या स्थानेऽस्मिन्वासमेष्यति ॥ १२३ ॥  
तया नैव गृहे धार्यं सुरामांसं कथञ्चन ॥  
दूषयन्ति सदा दुष्टा नागराणां सुतानिह ॥ १२४ ॥  
अथ व्यवस्थामुत्क्रम्य या हि तद्धारयिष्यति ॥  
सा दण्ड्यास्माच्च निर्वास्या प्रेत्य स्यात्पापभागिनी ॥ १२५ ॥  
औदुम्बर्या मध्यगेन दत्तं तालत्रयं तदा ॥ १२६ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये परावसुप्रायश्चित्तविधानवृत्तान्तवर्णनन्नाम सप्तनवत्युत्तरशततमोऽध्यायः ॥ १९७ ॥