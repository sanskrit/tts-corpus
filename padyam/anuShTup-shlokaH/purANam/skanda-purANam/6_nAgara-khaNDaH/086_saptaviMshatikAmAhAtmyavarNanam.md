+++
title = "०८६ सप्तविंशतिकामाहात्म्यवर्णनम्"

+++
॥ सूत उवाच ॥ ॥  
अथान्यापि च तत्रास्ति सप्तविंशतिका तथा ॥  
नक्षत्रैः स्थापिता देवी वाञ्छितस्य प्रदायिनी ॥ १ ॥  
दक्षस्य तनया पूर्वं सप्तविंशतिसङ्ख्यया ॥  
उद्वाहिता हि सोमेन पूर्वं ब्राह्मणसत्तमाः ॥ २ ॥  
तासां मध्ये ऽभवच्चैका रोहिणी तस्य वल्लभा ॥  
प्राणेभ्योऽपि सदासक्तस्तया सार्धं स तिष्ठति ॥ ३ ॥  
ततो दौर्भाग्यसन्तप्ताः सर्वा स्ता दक्षकन्यकाः ॥  
वैराग्यं परमं गत्वा क्षेत्रेऽस्मिंस्तपसि स्थिताः ॥ ४ ॥  
संस्थाप्य देवतां दुर्गां श्रद्धया परया युताः ॥  
बलिपूजोपहारैस्तां पूजयन्त्यः सुरेश्वरीम् ॥ ५ ॥  
ततः कालेन महता तासां सा तुष्टिमभ्यगात् ॥  
अब्रवीच्च प्रतुष्टोऽहं वरं दास्यामि पुत्रिकाः ॥ ६ ॥  
तस्मात्तत्प्रार्थ्यतां चित्ते यद्युष्माकं व्यवस्थितम् ॥  
सर्वं दास्याम्यसन्दिग्धं यद्युष्माकं हृदि स्थितम् ॥ ७ ॥  
ततः प्रोचुश्च ताः सर्वाः प्रसादात्तव वाञ्छितम् ॥  
अस्माकं विद्यते देवि यावत्त्रैलोक्यसंस्थितम् ॥ ८ ॥  
एकं पत्युः सुखं मुक्त्वा यत्सौभाग्यसमुद्भवम् ॥  
तस्मात्तद्देहि चास्माकं यदि तुष्टासि चण्डिके ॥ ९ ॥  
वयं दौर्भाग्यदोषेण सर्वाः क्लेशं परं गताः ॥  
न शक्नुमः प्रियान्प्राणान्देहे धर्तुं कथञ्चन ॥ ६.८६.१० ॥  
॥ श्रीदेव्युवाच ॥ ॥  
अद्यप्रभृति युष्माकं सौभाग्यं पतिसम्भवम्॥  
मत्प्रसादादसन्दिग्धं भविष्यति सुखोदयम्॥ ११ ॥  
अन्यापि या पतित्यक्ता स्त्री मामत्र स्थितां सदा ॥  
पूजयिष्यति सद्भक्तया चतुर्दश्यामुपोषिता ॥ १२ ॥  
सा भविष्यति सौभाग्ययु्क्ता पुत्रवती सती ॥  
यावत्संवत्सरं तावदेकभक्तपरायणा ॥ १३ ॥  
अक्षारलवणाशा या नारी मां पूजयिष्यति ॥  
न तस्याः पतिजं दुःखं दौर्भाग्यं वा भविष्यति ॥ १४ ॥  
आश्विनस्य सिते पक्षे सम्प्राप्ते नवमीदिने ॥  
उपवासपरा या मां निशीथे पूजयिष्यति ॥  
तस्याः सौभाग्यमत्युग्रं सर्वदा वै भविष्यति ॥ १५ ॥  
एवमुक्त्वा तु सा देवी विरराम द्विजोत्तमाः ॥  
ताश्च सर्वाः सुसंहृष्टा जग्मुर्दक्षस्य मन्दिरम्॥ १६ ॥  
एतस्मिन्नन्तरे दक्ष आहूतः शूलपाणिना ॥  
प्रोक्तः कस्मात्त्वया चन्द्रो यक्ष्मणा सन्नियोजितः ॥  
तदयुक्तं कृतं दक्ष जामाताऽयं यतस्तव ॥ १७ ॥  
॥ दक्ष उवाच ॥ ॥  
अनेन तनया मह्यमष्टाविंशतिसङ्ख्यया ॥  
ऊढा अखण्डचारित्रास्तास्त्यक्ता दोषवर्जिताः ॥  
मुक्त्वैकां रोहिणीं देव निषिद्धेन मयाऽसकृत् ॥ १८ ॥  
ततो मयाऽतिकोपेन नियुक्तो राजयक्ष्मणा ॥  
असत्यजल्पको मन्दः कामदेववशं गतः ॥ १९ ॥  
॥ श्रीभगवानुवाच ॥ ॥  
अद्यप्रभृति सर्वासां समं स प्रचरिष्यति ॥  
मद्वाक्यान्नात्र सन्देहः सत्यमेतन्मयोदितम्॥ ६.८६.२० ॥  
त्वयापि यद्वचः प्रोक्तमसत्यं स्यान्न तत्क्वचित् ॥  
तस्मादेष क्षयं पक्षं वृद्धिं पक्षं प्रयास्यति ॥ २१ ॥  
दक्षोऽपि बाढमित्येव तत्प्रोक्त्वा च ययौ गृहम् ॥  
चन्द्रस्तु दक्षकन्यास्ताः समं पश्यति सर्वदा ॥ २२ ॥  
गच्छमानः क्षयं पक्षं वृद्धिं पक्षं च सद्द्विजाः ॥  
सापि देवी ततः प्रोक्ता सप्तविंशतिका क्षितौ ॥  
सर्वसौभाग्यदा स्त्रीणां तस्मिन्क्षेत्रे व्यवस्थिता ॥ २३ ॥  
यश्चैतत्पुरतस्तस्याः सम्प्राप्ते चाष्टमीदिने ॥  
शुचिर्भूत्वा पठेद्भक्त्या स सौभाग्यमवाप्नुयात् ॥ २४ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सप्तविंशतिकामाहात्म्यवर्णनन्नाम षडशीतितमोऽध्यायः ॥ ८६ ॥ ॥ छ ॥