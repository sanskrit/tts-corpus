+++
title = "०५३ भ्रूणगर्तामाहात्म्यवर्णनम्"

+++
॥ सूत उवाच ॥ ॥  
तत्रैवोज्जयनीपीठमस्ति कामप्रदं नृणाम् ॥  
प्रभूताश्चर्यसंयुक्तं बहुसिद्धनिषेवितम् ॥ १ ॥  
यस्य मध्यगतो नित्यं स्वयमेव महेश्वरः ॥  
महाकालस्वरूपेण स तिष्ठति द्विजोत्तमाः ॥ २ ॥  
वैशाख्यां यो नरस्तत्र कृत्वा श्राद्धं समाहितः ॥  
ततः पश्यति देवेशं महाकाल इति स्मृतम्॥  
पूजयेद्दक्षिणां मूर्तिं समाश्रित्य द्विजोत्तमाः ॥ ३ ॥  
दश पूर्वान्दशातीतानात्मानं च द्विजोत्तमाः ॥  
पुरुषान्स समुद्धृत्य शिवलोके महीयते ॥ ४ ॥  
यो यं काममभिध्याय तत्र पीठं प्रपूजयेत् ॥  
सम्पूज्य योगिनीवृन्दं कन्यकावृन्दमेव च ॥ ५ ॥  
स तत्कृत्स्नमवाप्नोति यदपि स्यात्सुदुर्लभम् ॥  
तत्र वैशाखमासस्य पौर्णमास्यां समाहितः ॥ ६ ॥  
श्रद्धायुक्तो नरो यो वा उपवासपरः शुचिः ॥  
करोति जागरं तस्य पुरतः श्रद्धयान्वितः ॥  
स याति परमं स्थानं जरामरणवर्जितम् ॥ ७ ॥  
किं व्रतैः किं वृथा दानैः किं जपैर्नियमेन वा ॥  
महाकालस्य ते सर्वे कलां नार्हन्ति षोडशीम् ॥ ८ ॥  
॥ सूत उवाच ॥ ॥  
तत्रैवास्ति महाभागा भ्रूणगर्तेति विश्रुता ॥  
गर्ता सुविपुलाकारा सर्वपातकनाशिनी ॥ ९ ॥  
ब्रह्महत्याविनिर्मुक्तः सौदासो यत्र पार्थिवः ॥  
स्त्रीहत्यया विनिर्मुक्तः सुषेणो वसुधाधिपः ॥ ६.५३.१० ॥  
॥ ऋषय ऊचुः ॥ ॥  
ब्रह्महत्या कथं तस्य सौदासस्य महीपतेः ॥  
ब्रह्मण्यस्यापि सञ्जाता तदस्माकं प्रकीर्तय ॥ ११ ॥  
श्रूयते स महीपालो ब्राह्मणानां हिते रतः ॥  
कर्मणा मनसा वाचा ब्रह्मघ्नः सोऽभवत्कथम् ॥ १२ ॥  
विमुक्तश्च कथं भूयो भ्रूणगर्तामुपाश्रितः ॥  
सापि गर्ता कथं जाता सर्वं नो वद विस्तरात् ॥ १३ ॥  
॥ सूत उवाच ॥ ॥  
यदा लिङ्गस्य पातोऽभूद्देवदेवस्य शूलिनः ॥  
तदा स लज्जयाविष्टो लिङ्गाभावाद्द्विजोत्तमाः ॥ १४ ॥  
कृत्वाऽतिविपुलां गर्तां प्रविवेश ततः परम् ॥  
न कस्यचित्तदात्मानं दर्शयामास शूलधृक् ॥ १५ ॥  
एवं सा तत्र सञ्जाता गर्ता ब्राह्मणसत्तमाः ॥  
यथा तस्यां विपाप्माभूत्सौ दासस्तद्वदाम्यहम् ॥ १६ ॥  
आसीन्मित्रसहोनाम राजा परमधार्मिकः ॥  
सौदासस्तत्सुतः साक्षात्सूर्यवंशसमुद्भवः ॥ १७ ॥  
तेनेष्टं विपुलैर्यज्ञैः सुवर्णवरदक्षिणैः ॥  
असङ्ख्यातानि दानानि प्रदत्तानि महात्मना ॥ १८ ॥  
कस्यचित्त्वथ कालस्य सत्रे द्वादशवार्षिके ॥  
वर्तमाने यथान्यायं विधिदृष्टेन कर्मणा ॥ १९ ॥  
क्रूराक्षः क्रूरबुद्धिश्च राक्षसौ बलवत्तरौ ॥  
यज्ञविघ्नाय सम्प्राप्तौ सम्प्राप्ते रजनीमुखे ॥ ६.५३.२० ॥  
राक्षसैर्बहुभिः सार्धं तथान्यैर्भूतसञ्ज्ञितैः ॥  
पिशाचैश्च दुराधर्षैर्यज्ञविध्वंसतत्परैः ॥ २१ ॥  
अथ ते राक्षसाः सर्वे किञ्चिच्छिद्रमवेक्ष्य च ॥  
विविशुर्यज्ञवाटं तं प्रसर्पन्तः समन्ततः ॥ २२ ॥  
निघ्नन्तो ब्राह्मणश्रेष्ठान्भक्षयन्तो हवींषि च ॥  
तथा यानि विचित्राणि यज्ञार्थे कल्पितानि च ॥ २३ ॥  
एतस्मिन्नन्तरे तत्र हाहाकारो महानभूत् ॥  
भक्ष्यमाणेषु विप्रेषु राक्षसैर्बलवत्तरैः ॥ २४ ॥  
ततो मैत्रसहिः क्रुद्धस्त्यक्त्वा दीक्षाव्रतं नृपः ॥  
आदाय सशरं चापं ध्वंसयामास वीक्ष्य तान् ॥ २५ ॥  
कृतरक्षो वसिष्ठेन स्वयमेव पुरोधसा ॥  
क्रूराक्षं सूदयामास राक्षसैर्बहुभिः सह ॥ २६ ॥  
क्रूरबुद्धिरथो वीक्ष्य हतं श्रेष्ठं सहोदरम् ॥  
तं च पार्थिवशार्दूलमगम्यं ब्रह्मतेजसा ॥ २७ ॥  
हतशेषान्समादाय राक्षसान्बलसंयुतः ॥  
पलायनं भयाच्चक्रे क्षताङ्गस्तस्य सायकैः ॥ २८ ॥  
ततस्तद्वैरमाश्रित्य भ्रातुर्ज्येष्ठस्य राक्षसः ॥  
छिद्रमन्वेषयामास तद्वधाय दिवानिशम् ॥ २९ ॥  
एवं सवीक्षमाणस्य तस्य च्छिद्रं महात्मनः ॥  
समाप्तिमगमद्विप्राः सत्रं तद्द्वादशाब्दिकम् ॥ ६.५३.३० ॥  
न सूक्ष्ममपि सम्प्राप्तं छिद्रं तेन दुरात्मना ॥  
वसिष्ठविहिता रक्षा सत्रे तस्य महीपतेः ॥ ३१ ॥  
अथासौ ब्राह्मणान्सर्वान्विसृज्याहितदक्षिणान्॥  
कृताञ्जलिपुटो भूत्वा वसिष्ठमिदमब्रवीत् ॥ ३२ ॥  
स्वहस्तेन गुरोद्याहं त्वां भोजयितुमुत्सहे ॥  
क्रियतां तत्प्रसादो मे भुक्त्वाद्य मम मन्दिरे ॥ ३३ ॥  
॥ सूत उवाच ॥ ॥  
स तथेति प्रतिज्ञाय वसिष्ठो मुनिसत्तमः ॥  
क्षालिताङ्घ्रिः स्वयं तेन निविष्टो भोजनाय वै ॥ ३४ ॥  
कूरबुद्धिरथो वीक्ष्य तदर्थं चामिषं शुभम् ॥  
सुसंस्कृतं विधानेन सूपकारैर्द्विजोत्तमाः ॥३५॥  
उखां कृत्वा ततस्तादृक्तत्प्रमाणामतर्किताम्॥  
महामांसाभृतां कृत्वा तां जहारामिषान्विताम् ॥३६॥  
अथासौ मुनिशार्दूलो भुञ्जानो बुबुधे हि तत् ॥  
महामांसमिति क्रुद्धस्तत्र प्रोवाच मन्युमान्॥ ३७ ॥  
महामांसाशनं यस्मात्कारितोऽहं त्वयाधम ॥  
रक्षोवद्राक्षसस्तस्मात्त्वमद्यैव भविष्यसि ॥३८ ॥  
ततः संशोधयामास तस्य मांसस्य चागमम् ॥  
निपुणं सूपकारांस्तान्दृष्ट्वा राजा पृथक्पृथक् ॥ ३९ ॥  
तेऽब्रुवन्नैतदस्माभिः श्रपितं मांसमीदृशम् ॥  
श्रद्धीयतां महीपाल नान्येन मनुजेन वा ॥ ६.५३.४० ॥  
राक्षसं वा पिशाचं वा दानवं वा विना विभो ॥  
एतज्ज्ञात्वा ततो नाथ यद्युक्तं तत्समाचर ॥ ४१ ॥  
एतस्मिन्नन्तरे तस्य नारदो मुनिसत्तमः॥  
समागत्याब्रवीत्सर्वं तद्राक्षसविचेष्टितम्॥ ४२ ॥.  
तच्छ्रुत्वा कोपमापन्नः स राजा शप्तुमुद्यतः ॥  
वसिष्ठं स्वकरे कृत्वा जलं सौदासभूपतिः ॥  
शापोद्यतं च तं दृष्ट्वा नारदो वाक्यमब्रवीत् ॥ ४३ ॥  
निघ्नन्तो वा शपन्तो वा द्विषन्तो वा द्विजातयः॥  
नमस्कार्या महीपाल तथापि स्वहितेच्छुना॥  
गुरुरेष पुनर्मान्यस्तव पार्थिवसत्तम॥४४॥  
तस्मान्नार्हसि शप्तुं त्वं प्रतिशापेन सन्मुनिम् ॥  
निषिद्धः स तथा भूपस्ततस्तत्सलिलं करात् ॥  
पादयोः कृत्स्नमुपरि प्रमुमोच ततः परम् ॥ ४५ ॥  
अथ तौ चरणौ तस्य तप्त शापोदकप्लुतौ ॥  
दग्धौ कृष्णत्वमापन्नौ तत्क्षणाद्द्विजसत्तमाः ॥ ४६ ॥  
कल्माषपाद इत्युक्तस्ततःप्रभृति स क्षितौ ॥  
भूपालो द्विजशार्दूला ना्म्ना तेन विशेषतः ॥ ४७ ॥  
॥ सूत उवाच ॥ ॥  
एतस्मिन्नन्तरे विप्रो वसिष्ठो लज्जयान्वितः ॥  
ज्ञात्वा दत्तं वृथा शापं तस्य भूमिपतेस्तदा ॥ ४८॥  
उवाच व्यर्थः शापोऽयं तव दत्तो मया नृप ॥  
न च मे जायते वाक्यमसत्यं हि कथञ्चन ॥ ४९ ॥  
तस्मात्त्वं राक्षसो भूत्वा कञ्चित्कालं नृपो त्तम ॥  
स्वरूपं लप्स्यसे भूयो यस्मिन्काले शृणुष्व तम् ॥ ६.५३.५० ॥  
यदा त्वं क्रूरबुद्धिं तं राक्षसं निहनिष्यसि ॥  
तदा त्वं लप्स्यसे मोक्षं राक्षसत्वात्सुदारुणात् ॥ ५१ ॥  
॥ सूत उवाच ॥ ॥  
एतस्मिन्नन्तरे राजा यातुधानो बभूव सः ॥  
ऊर्ध्वकेशो महाकायः कृष्णदन्तो भया नकः ॥ ५२ ॥  
ततो जघान विप्रेन्द्रान्राक्षसं भावमाश्रितः ॥  
यज्ञान्विध्वंसयामास मुनीनामाश्रमानपि ॥ ५३ ॥  
कस्यचित्त्वथ कालस्य क्रूर बुद्धिः स राक्षसः ॥  
ज्ञात्वा तं राक्षसीभूतमेकदाऽऽयुधवर्जितम् ॥ ५४ ॥  
भ्रातुर्वधकृतं वैरं स्मरमाणस्ततः परम् ॥  
तद्वधार्थं समायातो राक्षसैर्बहुभिर्वृतः ॥ ५५ ॥  
ततस्तं वेष्टयित्वापि समन्ताद्राक्षसो नृपम् ॥  
प्रोवाच वचनं क्रुद्धो नादेनापूरयन्दिशः ॥ ५६ ॥  
त्वया यो निहतोऽस्माकं ज्येष्ठो भ्राता सुदुर्मते ॥  
वसिष्ठस्य बलाद्यज्ञे तस्याद्य फलमाप्नुहि ॥ ५७ ॥  
॥ राजोवाच ॥ ॥  
यद्ब्रवीषि दुराचार कर्मणा तत्समाचर ॥  
शारदस्येव मेघस्य गर्जितं तव निष्फलम् ॥ ५८ ॥  
एवमुक्त्वा समादाय ततो वृक्षं स पार्थिवः ॥  
प्राद्रवत्सम्मुखं तस्य गर्जमानो यथा घनः ॥५९॥  
सोऽपि वृक्षं समुत्पाट्य क्रोधसंरक्तलोचनः ॥  
त्रिशङ्खां भृकुटीं कृत्वा तस्याप्यभिमुखं ययौ ॥ ६.५३.६० ॥  
एवं द्वावपि तौ शूरौ वृक्षयुद्धं महाबलौ ०।  
कृतवन्तौ वने तत्र बहुवृक्षक्षयावहम् ॥ ६१ ॥  
अथ तं श्रान्तमालोक्य कूरबुद्धिं महीपतिः ॥  
प्रगृह्य पादयोर्वेगाद्भ्रामयामास पुष्करे ॥ ६२ ॥  
ततश्चास्फोटयामास भूमौ कोपसमन्वितः ॥  
चक्रे चामिषखण्डं स पिष्ट्वापिष्ट्वा मुहुर्मुहुः ॥ ६३ ॥  
तस्मिंस्तु निहते शूरे राक्षसे स महीपतिः ॥  
राक्षसत्वाद्विनिर्मुक्तो लेभे कायं नृपोद्भवम् ॥ ६४ ॥  
ततस्ते राक्षसाः शेषाः समन्तात्तं महीपतिम्॥  
परिवार्य महावृक्षैर्जघ्नुः पाषाणवृष्टिभिः॥ ६५ ॥  
ततस्तानपि भूपालो जघान प्रहसन्निव ॥  
वृक्षहस्तस्तु विश्रब्धो लीलया द्विजसत्तमाः ॥ ६६ ॥  
ततश्च स्वपुरं प्राप्तः सम्प्रहृष्टतनूरुहः ॥  
राक्षसानां वधं कृत्वा लब्ध्वा देहं पुरातनम् ॥ ६७ ॥  
ततस्तं तेजसा हीनं दुर्गन्धेन समावृतम् ॥  
ब्रह्महत्योद्भवैश्चिह्नैरन्यैरपि पृथग्विधैः ॥ ६८ ॥  
दृष्ट्वा ते मन्त्रिणस्तस्य पुत्र पौत्रास्तथा परे ॥  
नोपसर्पन्ति भूपालं पापस्पर्शभयान्विताः ॥ ६९ ॥  
ऊचुश्च पार्थिवश्रेष्ठ न त्वमर्हसि सङ्गमम् ॥  
कर्तुं सार्धमिहास्माभिर्ब्रह्महत्या न्वितो यतः ॥ ६.५३.७० ॥  
तस्माद्वसिष्ठमाहूय प्रायश्चित्तं समाचर ॥  
अशुद्धं शुद्धिमायाति येन गात्रमिदं तव ॥ ७१ ॥  
ततः स पार्थिवस्तूर्णं वसिष्ठं मुनिपुङ्गवम् ॥  
समाहूयाब्रवीद्वाक्यं दूरस्थो विनयान्वितः ॥ ७२ ॥  
तव प्रसादतो विप्र स हतो राक्षसो मया॥  
मुक्तशापोऽस्मि सञ्जातः परं शृणु वचो मुने ॥ ७३ ॥  
मम गात्रात्सुदुर्गन्धः समुद्गच्छति सर्वतः ॥  
भाराक्रान्तानि गात्राणि सर्वाण्येवाचलानि च ॥ ७४ ॥  
तत्किमेतद्द्विजश्रेष्ठ तेजो हानिरतीव मे ॥  
मन्त्रिणोऽपि तथा पुत्रा न स्पृशन्ति यतोऽद्य माम् ॥ ७५ ॥  
॥ वसिष्ठ उवाच ॥ ॥  
राक्षसत्वं प्रपन्नेन त्वया पार्थिवसत्तम ॥  
ब्राह्मणा बहवो ध्वस्तास्तथा विध्वंसिता मखाः ॥  
तेषां त्वं पार्थिवश्रेष्ठ संस्पृष्टो ब्रह्महत्यया ॥ ७६ ॥  
॥ राजोवाच ॥ ॥  
तदर्थं देहि मे विप्र प्रायश्चित्तं विशुद्धये ॥  
येन निर्मुक्तपापोऽहं राज्यं प्राप्नोमि चात्मनः ॥ ७७ ॥  
॥ वसिष्ठ उवाच ॥ ॥  
अत्रार्थे तीर्थयात्रां त्वं कुरु पार्थिव सत्तम ॥  
निर्ममो निरहङ्कारस्ततः सिद्धिमवाप्स्यसि ॥ ७८ ॥  
ततः स पार्थिवश्रेष्ठः संयतात्मा जितेन्द्रियः ॥  
प्रयागादिषु तीर्थेषु स्नानं चक्रे समा हितः ॥ ७९ ॥  
न नश्यति स दुर्गन्धो न च तेजः प्रवर्धते ॥  
न कायो लघुतां याति नालस्येन विमुच्यते ॥ ६.५३.८० ॥  
ततः सम्भ्रममाणश्च कदाचि द्द्विजसत्तमाः ॥  
चमत्कारपुरे क्षेत्रे स्नानार्थं समुपागतः ॥ ८१ ॥  
सुश्रान्तः क्षुत्पिपासार्तो निशीथे तमसावृते ॥  
गर्तायां पतितोऽकस्मात्पूर्णायां पयसा नृपः ॥ ८२ ॥  
कृच्छ्रात्ततो विनिष्क्रान्तस्तीर्थात्तस्मान्महीपतिः ॥  
यावत्पश्यति चात्मानं द्वादशार्कसमप्रभम् ॥ ८३ ॥  
दुर्गन्धेन परित्यक्तं सोद्यमं लघुतां गतम् ॥  
दृष्ट्वा च चिन्तयामास नूनं मुक्तोऽस्मि पातकात् ॥ ८४ ॥  
एतस्मिन्नेव काले तु वागुवाचाशरीरिणी ॥  
हर्षयन्ती महीपालं विमुक्तं ब्रह्महत्यया ॥८५॥  
विमुक्तोऽसि महाराज साम्प्रतं पूर्वपातकैः ॥  
तीर्थस्यास्य प्रभावेन तस्माद्गच्छ निजं गृहम्॥ ८६ ॥  
अत्र सन्निहितो नित्यं भ्रूणरूपेण शङ्करः ॥  
कृष्णपक्षे विशेषेण चतुर्दश्यां महीपते ॥ ८७ ॥  
यदा प्रपतितं लिङ्गं देवदेवस्य शूलिनः ॥  
द्विजशापेन गर्तैषा तदानेन विनिर्मिता ॥ ८८ ॥  
लज्जितेन स्ववासार्थं महद्दुःखयुतेन च ॥  
सतीवियोगयुक्तेन भ्रूणत्वं प्रगतेन च ॥ ८९ ॥  
सर्वपापहरा तेन गर्तेयं पृथि वीपते ॥  
भ्रूणगर्तेति विख्याता तस्य नामा जगत्त्रये ॥ ६.५३.९० ॥  
॥ सूत उवाच ॥ ॥  
एवमुक्त्वाथ सा वाणी विररामांऽतरिक्षगा ॥  
सोऽपि पार्थिवशार्दूलः प्रहृष्टः स्वपुरं ययौ ॥ ९१ ॥  
ततस्तं पापनिर्मुक्तं तेजसा भास्करोपमम् ॥  
दृष्ट्वा पुत्रास्तथा मर्त्याः प्रणेमुस्तुष्टिसंयुताः ॥ ९२ ॥  
सोऽपि ब्राह्मणशार्दूलो वसिष्ठस्तं महीपतिम्॥  
समभ्येत्य ततः प्राह हर्षगद्गदया गिरा ॥ ९३ ॥  
दिष्ट्या मुक्तोसि राजेन्द्र पापाद्ब्रह्मवधोद्भवात् ॥  
दिष्ट्या त्वं तेजसा युक्तः पुनः प्राप्तो निजं पुरम् ॥ ९४ ॥  
तस्मात्कीर्तय भूपाल कस्मिंस्तीर्थे समागतः ॥  
त्वं मुक्तः पातकाद्घोराद्ब्रह्महत्यासमुद्भवात् ॥ ९५ ॥  
ततः स कथयामास भ्रूणगर्तासमुद्भवम् ॥  
वृत्तान्तं तस्य विप्रर्षेरनुभूतं यथा तथा ॥ ९६ ॥  
ततस्ते मन्त्रिणो वृद्धाः स च राजा मुनीश्वरः ॥  
पुत्रं प्रतर्दनन्नाम राज्ये संस्थाप्य तत्क्षणात् ॥ ९७ ॥  
भ्रूणगर्तां समासाद्य तामेव द्विजसत्तमाः ॥  
तपश्चेरुर्महादेवं ध्यायमाना दिवा निशम् ॥ ९८॥  
गताश्च परमां सिद्धिं कालेनाल्पेन दुर्लभाम् ॥  
भ्रूणरूपधरं देवं पूजयित्वा महेश्वरम् ॥ ९९ ॥  
ततःप्रभृति सा गर्ता प्रख्याता धरणीतले ॥  
भ्रूणगर्तेति विप्रेन्द्राः सर्वपातकनाशिनी ॥ ६.५३.१०० ॥  
तत्र कृष्णचतुर्दश्यां यः श्राद्धं कुरुते नरः ॥  
स पितॄंस्तारयेन्नूनं दश पूर्वान्दशा परान्॥ १०१ ॥  
तस्मात्सर्वप्रयत्नेन तत्र श्राद्धं समाचरेत् ॥  
स्नानं च ब्राह्मणश्रेष्ठा दानं वापि स्वशक्तितः ॥ १०२ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये भ्रूणगर्तामाहात्म्यवर्णनन्नाम त्रिपञ्चाशत्तमोऽध्यायः ॥ ५३ ॥ ॥