+++
title = "०७८ )माहात्म्यवर्णनम्"

+++
॥ ऋषय ऊचुः ॥ ॥  
ब्रह्मणा कतमे स्थाने तत्र सूत कृतं तपः ॥  
वालखिल्यैश्च तैः सर्वैर्मुनिभिः शंसितव्रतैः ॥ १ ॥  
॥ सूत उवाच ॥ ॥  
तस्या वायव्यदिग्भागे हरवेद्या द्विजोत्तमाः ॥  
सम्यक्छ्रद्धाप्रयत्नेन ब्रह्मणा विहितं तपः ॥ २ ॥  
पश्चिमे वालखिल्यैश्च जपस्नानपरायणैः ॥  
तत्राश्चर्यमभूद्यद्वै पूर्वं ब्राह्मण सत्तमाः ॥  
आश्रमे चतुरास्यस्य तद्वो वक्ष्यामि साम्प्रतम् ॥ ३ ॥  
तत्र दुश्चारिणी काचिद्रात्रौ ब्राह्मणवंशजा ॥  
देवदत्तं समासाद्य वल्लभं रमते सदा ॥ ॥ ४ ॥  
अज्ञाता पतिना मात्रा तथान्यैरपि बान्धवैः ॥  
कृष्णपक्षं समासाद्य विजने हृष्टमानसा ॥ ५ ॥  
कस्यचित्त्वथ कालस्य दृष्टा सा केनचि द्द्विजाः ॥  
तत्रस्था जारसंयुक्ता स्वभर्तुश्च निवेदिता ॥ ६ ॥  
अथासौ कोपसंयुक्तस्तस्या भर्ता सुनिष्ठुरैः ॥  
वाक्यैस्तां गर्हयामास प्रहारैश्चाप्य ताडयत् ॥ ७ ॥  
अथ सा धार्ष्ट्यमासाद्य स्त्रीस्वभावं समाश्रिता ॥  
प्रोवाच बाष्पपूर्णाक्षी दीनाञ्जलिपुटा स्थिता ॥ ८ ॥  
किं मां दुर्जनवाक्येन त्वं ताडयसि निष्ठुरैः ॥  
प्रहारैर्दोषनिर्मुक्तां त्वत्पादप्रणतां विभो ॥ ९ ॥  
अहं त्वां शपथं कृत्वा भक्षयित्वाऽथ वा विषम् ॥  
प्रविश्य हव्यवाहं वा करिष्ये प्रत्ययान्वितम्॥ ६.७८.१० ॥  
अथ तां ब्राह्मणः प्राह यदि त्वं पापवर्जिता ॥  
पुरतो देवविप्राणां कुरु दिव्यग्रहं स्वयम्॥ ११ ॥  
सा तथेति प्रतिज्ञाय साहसेन समन्विता ॥  
दिव्यग्रहं ततश्चक्रे यथोक्तविधिना सती ॥ १२ ॥  
शुद्धिं च प्राप्ता सर्वेषां बन्धूनां च द्विजन्मनाम् ॥  
पुरतश्च गुरूणां च देवानामपि पापकृत् ॥ १३ ॥  
एतस्मिन्नन्तरे तस्याः साधुवादो महानभूत् ॥  
धिक्छब्दश्च तथा पत्युः सर्वैर्दत्तः सुगर्हितः ॥ १४ ॥  
अहो पापसमाचारो दुष्टोऽयं ब्राह्मणाधमः ॥  
अपापां धर्मपत्नीं यो मिथ्यादोषेणयोजयेत् ॥ १५ ॥  
एवं स निन्द्यमानस्तु सर्वलोकैर्द्विजोत्तमाः ॥  
कोपं चक्रे ततो वह्निं समुद्दिश्य सदुःखितः ॥ १६ ॥  
शापं दातुं मतिं चक्रे ततो वह्नेः सुदुःखितः ॥  
अब्रवीत्परुषं वाक्यं निन्दमानः पुनःपुनः ॥ ॥ १७ ॥  
मया स्वयं प्रदृष्टेयं जारेण सह सङ्गता ॥  
त्वया वह्ने सुपापेयं न कस्माद्भस्मसात्कृता ॥ १८ ॥  
तस्मात्त्वां पापकर्माणमसत्यपक्षपातिनम् ॥  
असन्दिग्धं शपिष्यामि रौद्रशापेन साम्प्रतम् ॥ १९ ॥  
॥ सूत उवाच ॥ ॥  
तस्य तद्वचनं श्रुत्वा सङ्क्रुद्धस्य द्विजन्मनः ॥  
सप्तार्चिर्भयसन्त्रस्तः कृताञ्जलिरुवाच तम् ॥ ६.७८.२० ॥  
॥ अग्निरुवाच ॥ ॥  
नैष दोषो मम ब्रह्मन्यन्न दग्धा तव प्रिया ॥  
कृतागसाऽपि मे वाक्यं शृणुष्वात्र स्फुटेरितम् ॥ २१ ॥  
अनया परकान्तेन कृतः सह समागमः ॥  
चिरं कालं द्विज श्रेष्ठ त्वया ज्ञाताद्य वासरे ॥ २२ ॥  
परं यस्माद्विशुद्धैषा मया दग्धा न सा द्विज ॥  
कारणं तच्च ते वच्मि शृणुष्वैकमनाः स्थितः ॥ २३ ॥  
यत्रानया कृतः सङ्गः परकान्तेन वै द्विज ॥  
तस्मिन्नायतने ब्रह्मा रुद्रशीर्षो व्यवस्थितः ॥ २४ ॥  
तत्र कृत्वा रतं चित्रं परकान्तसमं तदा ॥  
पश्यति स्म ततो रुद्रं ब्रह्ममस्तकसंस्थितम् ॥ २५ ॥  
ततः प्रक्षालयत्यङ्गं कुण्डे तत्राग्रतः स्थिते ॥  
कृतपापापि तेनैषा शुद्धिं याति शुचिस्मिता ॥ ॥ २६ ॥  
अत्र पूर्वं विपाप्माऽभूद्ब्रह्मा लोकपितामहः ॥  
सतीवक्त्रं समालोक्य कामार्तोऽपि स पापकृत् ॥ २७ ॥  
तस्मान्नास्त्यत्र मे दोषः स्वल्पोऽपि द्विजसत्तम॥  
रुद्रशीर्षप्रभावोऽयं तस्य कुण्डोदकस्य च ॥ २८ ॥  
तस्मादेनां समादाय संशुद्धां पापवर्जिताम् ॥  
गृहं गच्छ द्विजश्रेष्ठ सत्यमेतन्मयो दितम्॥ २९ ॥  
॥ ब्राह्मण उवाच ॥ ॥  
या मया सहसा दृष्टा स्वयमेव हुताशन ॥  
परकान्तेन तां नाद्य शुद्धामपि गृहं नये ॥ ६.७८.३० ॥  
इत्युक्त्वा च द्विजश्रेष्ठस्तां त्यक्त्वापि शुचिव्रतः ॥  
जगाम स्वगृहं पश्चात्तथा जग्मुर्जना गृहान् ॥ ३१ ॥  
सापि तेन परित्यक्ता पतिना हृष्टमानसा ॥  
ज्ञात्वा तत्तीर्थमाहात्म्यं वैश्वानरमुखेरितम् ॥ ३२ ॥  
तेनैव परकान्तेन विशेषेण रतिक्रियाम् ॥  
तस्मिन्नायतने चक्रे कुण्डे तोयावगाहनम् ॥ ३३ ॥  
अथान्ये परलोकस्य भीत्याऽतीव व्यवस्थिताः ॥  
विमुखाः परदारेषु नार्यश्चापि पतिव्रताः ॥ ३४ ॥  
दूरतोऽपि समभ्येत्य ते सर्वे तत्र मन्दिरे ॥  
रुद्रशीर्षाभिधानं च प्रचक्रुः सुरतोत्सवम् ॥ ३५ ॥  
निमज्जन्ति ततः कुण्डे तस्मिन्पातकनाशने ॥  
भवन्ति पापनिर्मुक्ता रुद्रशीर्षावलोकनात् ॥ ३६ ॥  
एतस्मिन्नन्तरे नष्टो धर्मः पत्नीसमुद्भवः ॥  
पुरुषाणां ततः स्त्रीणां निजकान्तासमुद्भवः ॥ ३७ ॥  
यो यां पश्यति रूपाढ्यां नारीमपि कुलोद्भवाम् ॥  
स तत्रानीय संहृष्टो भजते द्विजसत्तमाः ॥ ३८ ॥  
तथा नारी सुरूपाढ्यं यं पश्यति नरं क्वचित् ॥  
सापि तत्र समानीय कुरुते सुरतोत्सवम् ॥ ३९ ॥  
लिप्यते न च पापेन कथञ्चित्तकृतेन च ॥  
नरो वा यदि वा नारी तत्तीर्थस्य प्रभावतः ॥ ६.७८.४० ॥  
कस्यचित्त्वथ कालस्य तत्र राजा विदूरथः ॥  
आनर्त्तविषये जज्ञे वार्धक्यं च क्रमाद्ययौ ॥ ४१ ॥  
तस्य भार्याऽभवत्तन्वी तरुणी वररूपधृक् ॥  
पश्चिमे वयसि प्राप्ते प्राणेभ्योऽपि गरीयसी ॥ ॥ ४२ ॥  
न तस्याः स जराग्रस्तश्चित्ते वसति पार्थिवः ॥  
तस्मिंस्तीर्थे समागत्य वाञ्छितं रमते नरः ॥ ४३ ॥  
पार्थिवोऽपि परिज्ञाय तस्यास्तच्च विचेष्टितम् ॥  
कोपाविष्टस्ततो गत्वा तस्मिन्क्षेत्रे सुशोभने ॥ ४४ ॥  
तत्कुण्डं पूरयामास ततः पांशूत्करैर्द्रुतम् ॥  
बभञ्ज तं च प्रासादं ततः प्रोवाच दारुणम् ॥ ४५ ॥  
यश्चैतत्पूरितं कुण्डं पांशुना निखनिष्यति ॥  
प्रासादं च पुनश्चैनं करिष्यति पुनर्नवम् ॥ ४६ ॥  
परदारकृतं पापं तस्य सम्पत्स्यतेऽखिलम् ॥  
यदत्र प्रकरिष्यन्ति मानवाः काममोहिताः ॥४७॥  
॥ सूत उवाच ॥ ॥  
एवं स पार्थिवः प्रोच्य तामादाय ततः प्रियाम् ॥  
जगाम स्वगृहं पश्चात्प्रहृष्टेनान्तरात्मना ॥४८॥  
अथ तां विरतां ज्ञात्वा सोऽन्यचित्तां प्रियां नृपः ॥  
यत्नेन रक्षयामास विश्वासं नैव गच्छति ॥ ४९ ॥  
अन्यस्मिन्दिवसे शस्त्रं सूक्ष्मं वेण्यां निधाय सा॥  
जगाम शयनं तस्य वधार्थं वरवर्णिनी॥६.७८.५०॥।  
ततस्तेन समं हास्यं कृत्वा क्षत्रियभावजम्॥  
सुरतं रुचिरैर्भावैर्हावैर्भूरिभिरेव च ॥५१॥।  
ततो निद्रावशं प्राप्तं तं नृपं सा नृपप्रिया ॥  
स्ववेण्याः शस्त्रमादाय निजघान सुनिर्दया॥५२॥  
एवं तस्य फलं जातं सद्यस्तीर्थस्य भङ्गजम् ॥  
आनर्ताधिपते रौद्रं सर्वलोकविगर्हितम् ॥ ५३ ॥  
अद्यापि तत्र देवेशो रुद्रशीर्षः स तिष्ठति ॥  
लिङ्गभेदभयात्तेन न स भग्नो द्विजोत्तमाः ॥५४॥  
यस्तस्य पुरतः स्थित्वा जपेद्रुद्रशिरः शुचिः ॥  
माघशुक्लचतुर्दश्यां पूजयित्वा स्रगादिभिः ॥५५॥  
वाञ्छितं लभते चाशु तस्येशस्य प्रभावतः॥  
अष्टोत्तरशतं यावद्यो जपेत्पुरतः स्थितः ॥ ५६ ॥  
रुद्रशीर्षं न सन्देहः स याति परमां गतिम् ॥  
एकवारं नरो यो वा तत्पुरः पठति द्विजः ॥ ५७ ॥  
नित्यं दिनकृतात्पापान्मुच्यते द्विजसत्तमाः ॥  
एतद्वः सर्वमाख्यातं रुद्रशीर्षसमुद्भवम् ॥ ५८ ॥  
माहात्म्यं सर्वपापानां सद्यो नाशनकारकम्॥  
मङ्गलं परमं ह्येतदायुष्यं कीर्तिवर्धनम्॥  
रुद्रशीर्षस्य माहात्म्यं तस्माच्छ्रोतव्यमादरात् ॥ ५९ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये रुद्रशीर्ष (जागेश्वर )माहात्म्यवर्णनन्नामाष्टसप्ततितमोऽध्यायः ॥ ७८ ॥ ॥ ध ॥