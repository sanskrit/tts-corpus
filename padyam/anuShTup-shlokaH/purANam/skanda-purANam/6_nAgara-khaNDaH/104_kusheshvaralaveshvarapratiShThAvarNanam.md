+++
title = "१०४ कुशेश्वरलवेश्वरप्रतिष्ठावर्णनम्"

+++
॥ ऋषय ऊचुः ॥ ॥  
राक्षसैस्तत्र लिङ्गानि यानि भक्त्या समन्वितैः ॥  
स्थापितानि च माहात्म्यं तेषां सूत प्रकीर्तय ॥ १ ॥  
॥ सूत उवाच ॥ ॥  
तेषां पूजाकृते रौद्रा राक्षसा बलवत्तराः ॥  
लङ्कापुर्याः समायान्ति सदैव शतशः पुरा ॥ २ ॥  
आगच्छन्तो व्रजन्तस्ते मार्गे क्षेत्रे च तत्र च ॥  
भक्षयन्ति जनौघांश्च बालवृद्धाञ्जनानपि ॥ ३ ॥  
ततस्ते मानवाः सर्वे प्रद्रवन्तः समन्ततः ॥  
इतश्चेतश्च धावन्ति प्राणरक्षणतत्पराः ॥ ४ ॥  
तथान्ये बहवो गत्वा ह्ययोध्याख्यां महापुरीम् ॥  
रामपुत्रं नृपश्रेष्ठं कुशं प्रोचुः सुदुःखिताः ॥ ५ ॥  
तव पित्रा समं प्राप्ताः पूर्वं ये राक्षसा नृप ॥  
हाटकेश्वरजे क्षेत्रे विभीषणपुरःसराः ॥ ६ ॥  
संस्थापितानि लिङ्गानि चतुर्वक्त्राणि तत्र वै ॥  
राक्षसेन्द्रैः स्वमन्त्रैस्तैस्तस्य क्षेत्रस्य पश्चिमे ॥ ७ ॥  
तेनैव चानुषङ्गेण समागच्छन्ति नित्यशः ॥  
तस्मिन्क्षेत्रे प्रकुर्वन्ति तथा लोकस्य भक्षणम् ॥ ८ ॥  
यदि वा तानि लिङ्गानि कश्चित्सम्पूजयेन्नरः ॥  
सद्यो विनाशमायाति सोऽप्यनर्थो महानभूत् ॥ ९ ॥  
तस्माद्यदि न रक्षा नः करिष्यसि महीपते ॥  
तच्छनैर्यास्यते लोकः सर्वोऽयं सङ्क्षयं ध्रुवम् ॥ ६.१०४.१० ॥  
तच्च क्षेत्रं विशेषेण यत्रागच्छन्ति ते सदा ॥  
राक्षसाः क्रूरकर्माणो महामांसस्य लोलुपाः ॥ ११ ॥  
तच्छ्रुत्वा स नृपस्तूर्णं स्वामात्यानां न्यवेदयत् ॥  
राज्यभारं ततस्तत्र बलेन सहितो ययौ ॥ १२ ॥  
अथ प्राप्तं कुशं दृष्ट्वा हतशेषा द्विजोत्तमाः ॥  
प्रोचुस्तं भर्त्सयित्वा तु वचनैः परुषाक्षरैः ॥ १३ ॥  
किमेवं क्रियते राज्यं यथा त्वं क्षत्रियाधमः ॥  
करोषि यत्र विध्वंसं राक्षसै र्नीयते जनः । १४ ॥  
नूनं जातो न रामेण भवान्रावणसम्भवः ॥  
येनोपेक्षसि सर्वान्नो राक्षसैः परिपीडितान् ॥ १५ ॥  
सत्यमेतत्पुरा प्रोक्तं नीतिशास्त्रविचक्षणैः ॥  
यस्य वर्णस्य यो राजा स वर्णः सुखमेधते ॥ १६ ॥  
तस्मात्त्वं राक्षसोद्भूतो राक्षसैर्द्विजसत्तमान् ॥  
उपेक्षसे ततः सर्वान्भक्ष्यमाणांस्तथापरान् ॥ १७ ॥  
आर्तानां यत्र लोकानां दोषैः पार्थिवसम्भवैः ॥  
पतन्त्यश्रूणि भूपृष्ठे तत्र राजा स दोषभाक् ॥ १८ ॥  
॥ कुश उवाच ॥ ॥  
प्रसादः क्रियतां विप्रा न मया ज्ञातमीदृशम् ॥  
राक्षसेभ्यः समुत्पन्नो ब्राह्मणानां पराभवः ॥ १९ ॥  
अद्यप्रभृति यः कश्चिद्विनाशं नीयते क्वचित् ॥  
ब्राह्मणो वाऽथवाऽन्योऽपि तद्भवेन्मम पातकम् ॥ ६.१०४.२० ॥  
एवमुक्त्वा ततस्तूर्णं प्रेषयामास राघवः ॥  
विभीषणाय सङ्क्रुद्धो दूतं भयविवर्जितम् ॥ २१ ॥  
गच्छ दूत द्रुतं गत्वा त्वया वाच्यो विभीषणः ॥  
रामोचितस्त्वया स्नेहो मया सह कृतो महान् ॥ २२ ॥  
यद्राक्षसगणैः सार्धं मम भूमिं समन्ततः ॥  
त्वं क्लेशयसि दुर्बुद्धे मां विश्वास्य सुभाषितैः ॥ २३ ॥  
मम पित्रा कृतेयं ते प्रतिष्ठा राक्षसाधम ॥  
तेन नो हन्मि ते भ्राता यथा तातेन शातितः ॥ २४ ॥  
विषवृक्षोऽपि यो वृद्धिं स्वयमेव प्रणीयते ॥  
कथं सञ्छिद्यते सोऽत्र स्वयमेव मनीषिभिः ॥ २५ ॥  
तस्मादद्य दिनादूर्ध्वं यदि कश्चिन्निशाचरः ॥  
समुद्रस्योत्तरं पारं कथञ्चिदागमिष्यति ॥ २६ ॥  
तदहं सत्वरं प्राप्य लङ्कां तव पुरीमिमाम् ॥  
ससैन्यो ध्वंसयिष्यामि तथा सर्वान्निशाचरान् ॥ २७ ॥  
त्वां च बद्ध्वा दृढैः पाशैर्निगडैश्च सुसंयतम् ॥  
कारासंस्थं करिष्यामि सद्य एव न संशयः ॥ २८ ॥  
एवमुक्तस्ततो दूतो गत्वा सेतुं द्रुतं ततः ॥  
दृष्ट्वा रामेश्वरं देवं यावदग्रे व्यव स्थितः ॥ २९ ॥  
तावत्पृष्टो जनैः कैश्चित्कस्त्वं वत्स इहागतः ॥  
केन कार्येण नो ब्रूहि नात्र गच्छन्ति मानवाः ॥ ६.१०४.३० ॥  
॥ दूत उवाच ॥ ॥  
अहं कुशेन भूपेन विभीषणगृहं प्रति ॥  
प्रेषितः कार्यमुद्दिश्य तत्र यास्याम्यहं कथम् ॥ ३१ ॥  
॥ जना ऊचुः ॥ ॥  
नातः परं नरः कश्चिद्गन्तुं शक्तः कथञ्चन ॥  
भग्नः सेतुर्यतो मध्ये रामेणाक्लिष्टकर्मणा ॥ ३२ ॥  
तस्मादत्रैव ते कार्यं सिद्धिं दूत प्रयास्यति ॥  
विभीषणकृतं सर्वं दर्शनात्तस्य रक्षसः ॥ ३३ ॥  
सर्वदा राक्षसेन्द्रोऽसौ शुभं रामेश्वरत्रयम् ॥  
त्रिकालं पूजयत्येव नियमं समुपाश्रितः ॥ ३४ ॥  
लङ्काद्वारे स्थितो यो वै सेतुखण्डे महेश्वरः ॥  
प्रभाते कुरुते तस्य स्वयं पूजां विभीषणः ॥ ३५ ॥  
जलमध्यगतं यच्च सेतुखण्डं द्वितीयकम् ॥  
तत्र रामेश्वरो यश्च मध्याह्ने तं प्रपूजयेत् ॥ ३६ ॥  
एनं देव निशीथे च सर्वदागत्य भक्तितः ॥  
सम्पूजयेन्न सन्देहः सत्यमेतत्प्रकीर्तितम् ॥ ३७ ॥  
तस्मात्तिष्ठ त्वमव्यग्रः स्थानेऽत्रैव समाहितः ॥  
यावदागमनं तस्य राक्षसस्य महात्मनः ॥ ३८ ॥  
तेनैव सहितः पश्चात्स्वेच्छया तस्य मन्दिरम् ॥  
प्रयास्यसि गृहं वापि स्वकीयं तद्विसर्जितः ॥ ३९ ॥  
अथ तेषां तदाकर्ण्य स दूतो हर्षसंयुतः ॥  
बाढमित्येव चोक्त्वाथ तत्र चैव व्यवस्थितः ॥ ६.१०४.४० ॥  
अथ प्राप्ते निशार्धे स राक्षसैः परिवारितः ॥  
विभीषणः समायातस्तस्मिन्नायतने शुभे ॥ ४१ ॥  
विमानवरमारूढः स्तूयमानः समन्ततः ॥  
राक्षसैर्बन्दिरूपैस्तैर्गीयमानस्तथा परैः ॥४२॥  
उत्तीर्य च विमानाग्र्यात्कृत्वाऽथ त्रिः प्रदक्षिणाम् ॥  
रामेश्वरं प्रणम्योच्चैः स्तोत्रमेतच्चकार सः ॥४३॥  
नमस्ते देवदेवेश भक्तानामभयप्रद ॥  
सर्वतः पाणिपादं ते सर्वतोक्षिशिरोमुखम् ॥ ४४॥  
त्वं यज्ञस्त्वं वषट्कारस्त्वं चन्द्रस्त्वं प्रभाकरः ॥  
त्वं विष्णुस्त्वं चतुर्वक्त्रः शक्रस्त्वं परमेश्वरः ॥४५॥  
यथा तिलगतं तैलं गूढं तिष्ठति सर्वदा॥  
तथा त्वं सर्व लोकेषु गूढस्तिष्ठसि शङ्कर ॥ ४९५ ॥  
यथा काष्ठगतो वह्निः संस्थितोऽपि न लक्ष्यते॥  
मूढैः सर्वत्रसंस्थोपि तथा त्वं नैव लक्ष्यसे॥४७॥  
यथा दधिगतं सर्पिर्निगूढत्वेन संस्थितम्॥  
चराचरेषु भूतेषु तथा त्वं देव संस्थितः ॥४८॥  
यथा जलं धरापृष्ठात्खनन्नाप्नोति मानवः ॥  
तथा त्वां पूजयन्नित्यं मोक्षमाप्नोत्यसंशयम् ॥ ४९ ॥  
तावच्च दुर्लभः स्वर्गस्तावच्छूराश्च शत्रवः ॥  
यावदेव न सन्तोषं त्वं करोषि शरीरिणाम् ॥ ६.१०४.५० ॥  
तावल्लक्ष्मीश्चला नॄणां तावद्रोगाः पृथग्विधाः ॥  
न यावद्देवदेव त्वं सन्तोषं सम्प्रयास्यसि ॥ ५१ ॥  
तावत्पुत्रोद्भवं दुःखं तथा प्रियसमु द्भवम्॥  
यावत्त्वं देव नायासि सन्तोषं देहिनामिह । ५२ ॥  
एवं स्तुत्वा ततो लिङ्गं स्नापयित्वा यथाविधि ॥  
गन्धानुलेपनैदिव्यैर्मर्दयामास वै ततः ॥ ५३ ॥  
पारिजातकपुष्पैश्च तथा सन्तानसम्भवैः ॥  
कल्पपादपसम्भूतैस्तथा मन्दारजैरपि ॥५४॥  
पूजां चक्रे सुविस्तीर्णा श्रद्धया परया युतः ॥  
दिव्यैराभरणैर्भूष्य दिव्यवस्त्रैस्ततः परम् ॥ ५५ ॥  
स च गीतं स्वयं चक्रे तालमादाय पाणिना ॥  
मूर्छातालकृतं रम्यं सप्तस्वरविराजितम् ॥ ५६ ॥  
तानयुक्त्या समोपेतं ग्रामै रागैः स्वलङ्कृतम् ॥  
एवं कृत्वा स शुश्रूषा तस्य देवस्य भक्तितः ॥ ५७ ॥  
यावत्सम्प्रस्थितो भूयो लङ्कां प्रति विभीषणः ॥  
तावद्दूतोऽग्रतः स्थित्वा कुशवाक्यमुवाच ह ॥ ५८ ॥  
विशेषतस्तु तेनोक्तं यत्तस्य पुरतः पुरा ॥  
अतिकोपाभिभूतेन प्ररक्तनयनेन च ॥ ५९ ॥  
तच्छ्रुत्वाथ प्रणम्योच्चैर्दूतं प्राह विभीषणः ॥  
कृताञ्जलिपुटो भूत्वा विनयावनतः स्थितः ॥६.१०४. ६० ॥  
यद्येवं विहितं राज्ये रामपुत्रस्य राक्षसैः ॥  
तन्नूनं तन्मया सर्वं विहितं दूतसत्तम ॥ ६१ ॥  
तस्मान्महाप्रसादो मे कृतस्तेन महात्मना ॥  
कुशेन प्रेषितो यस्त्वं मम मूर्खस्य सन्निधौ ॥ ६२ ॥  
एवमुक्त्वा स तान्सर्वाञ्छोधयामास राक्षसान् ॥  
ये गत्वा भूतले मर्त्यान्ध्वंसयन्ति सदैव हि ॥ ६३ ॥  
ततस्तत्रैव चानीय तस्य दूतस्य सन्निधौ ॥  
प्रत्येकं तानुवाचेदं कोपादश्रूणि चोत्सृजन्॥ ६४ ॥  
यैः कृतो जनविध्वंसो राक्षसैः सुदुरात्मभिः ॥  
राज्ये कुशस्य सम्प्राप्तैः प्रभोर्मम महात्मनः ॥ ॥ ६५ ॥  
ते सर्वे व्यन्तरा रौद्राः प्रभवन्तु सुदुःखिताः ॥  
लङ्काद्वारगता नित्यं क्षुत्पिपासानिपीडिताः ॥ ६६ ॥  
सर्वभोगपरित्यक्ताः शीतातपसहि ष्णवः ॥  
श्लेष्ममूत्रकृताहारा निन्द्याः सर्वजनस्य च ॥ ६७ ॥  
एवं दत्त्वाथ तेषां स शापं राक्षससत्तमः ॥  
ततः प्राह च तं दूतं पुनरेव कृतां जलिः ॥ ६८ ॥  
अद्यप्रभृति नो कश्चिद्राक्षसः सम्प्रयास्यति ॥  
तस्माद्वाच्यो रघुश्रेष्ठो मद्वाक्यात्स कुशस्त्वया ॥  
क्षम्यतामपराधो मे यदज्ञाना दयङ्कृतः ॥ ६९ ॥  
राक्षसैर्दुष्टजातीयैर्महामांसस्यलोलुपैः ॥  
कृतश्च निग्रहस्तेषां प्रत्यक्षं तव दूत यः ॥ ६.१०४.७० ॥  
यदन्यदपि कृत्यं स्याद्दैवं वा मानुषं च वा ॥  
मम भृत्यस्य तत्सर्वं कथनीयमशङ्कितम् ॥ ७१ ॥  
॥ दूत उवाच ॥ ॥  
यानि तत्र च लिङ्गानि राक्षसैर्निर्मितानि च ॥  
तानि गत्वा स्वयं शीघ्रं त्वमुत्पाटय राक्षस ॥ ७२ ॥  
एतदेव परं कृत्यं सर्वलोकसुखावहम् ॥  
स्थापितानि च यान्येव मन्त्रै राक्षससम्भवैः ॥ ७३ ॥  
सम्पूजितानि रक्षोभिश्चतुर्वक्त्राणि राक्षस॥  
अजानन्मानवः कश्चिद्यदि पूजां समाचरेत् ॥७४॥  
तत्क्षणान्नाशमायाति एतद्दृष्टं मया स्वयम्॥  
एतस्मात्कारणाद्वच्मि त्वामहं राक्षसाधिप ॥  
तैः स्थितैर्भूतले लिङ्गैः स्थिताः सर्वे निशाचराः ॥७५॥  
॥ विभीषण उवाच ॥ ॥  
मया पूर्वं प्रतिज्ञातं रामस्य पुरतः किल ॥  
रामेश्वरमतिक्रम्य न गतव्यं धरातले ॥ ७६ ॥  
अन्यच्च कारणं दूत प्रोक्तमत्र मनीषिभिः ॥  
दुःस्थितं सुस्थितं वापि शिवलिङ्गं न चालयेत् ॥ ७७ ॥  
तत्कथं तत्र गत्वाऽथ लिङ्गभेदं करोम्यहम् ॥  
स्वयं माहेश्वरो भूत्वा प्रतिज्ञाय च वै स्वयम् ॥ ७८ ॥  
तस्मात्प्रसादनीयस्ते मद्वाक्यात्स नराधिपः ॥  
यद्युक्तं मया प्रोक्तं तत्त्वं कुरु विनिग्रहम्॥ ७९ ॥  
एवमुक्त्वाथ तं दूतं रत्नैः सागरसम्भवैः ॥  
प्रभूतैर्भूषयित्वाऽथ विससर्ज नृपं प्रति ॥ ६.१०४.८० ॥  
अथ ते राक्षसास्तेन शप्ताः प्रोचुः सुदुःखिताः ॥  
कुरु शापस्य मोक्षं नः सर्वेषां राक्षसेश्वर ॥ ८१ ॥  
॥ विभीषण उवाच ॥ ॥  
नाहं करोमि भूयोऽपि युष्माकं राक्षसाधमाः। ॥  
अनुग्रहं प्रशप्तानां वञ्चकानां विशेषतः ॥ ८२ ॥  
तस्मात्सोऽपि रघुश्रेष्ठः प्रसादं वः करिष्यति ॥  
मम वाक्याद सन्दिग्धं कालः कश्चित्प्रतीक्ष्यताम् ॥ ८३ ॥  
एवमुक्त्वाऽथ रक्षेन्द्रः प्रेषयामास सत्वरम् ॥  
दूतं कुशमहीपस्य मानुषं देवपूजकम् ॥ ८४ ॥  
गत्वा ब्रूहि कुशं भूपं सत्वरं वचनान्मम ॥  
एतेषां मत्प्रशप्तानां राक्षसानां दुरात्मनाम् ॥  
अनुग्रहं कुरु विभो दीनानां भोजनाय वै ॥ ८५ ॥  
एवमुक्तस्ततस्तेन इतो दूतेन संयुतः ॥  
कुशस्तेन विनिर्यातः सत्वरं द्विजसत्तमाः ॥ ८६ ॥  
ततो गत्वा द्रुतं दूतः कुशं प्रोवाच सादरम् ॥  
प्रणिपत्य यथा न्यायं विनयावनतः स्थितः ॥ ८७ ॥  
विभीषणो मया दृष्टो देवे रामेश्वरे विभो ॥  
पूजार्थं तत्र चायातो राक्षसैर्बहुभिर्वृतः ॥ ८८ ॥  
प्रोक्तो मया भवद्वाक्यमशेषं रघुनन्दन ॥  
श्रुतं तेनापि तत्सर्वं विनयावनतेन च ॥ ८९ ॥  
अजानतः प्रभो तस्य राक्षसैः सुदुरात्मभिः ॥  
प्रजैवं पीडिता भूमौ महामांसस्य लोलुपैः ॥ ६.१०४.९० ॥  
तच्छ्रुत्वा मन्मुखात्तेन सर्वेषां निग्रहः कृतः ॥  
यैः कृतं कदनं भूमौ तव पार्थिव सत्तम ॥  
कृतास्ते व्यन्तरा सर्वे पापाहारविहारिणः ॥ ९१ ॥  
भविष्यथ तथा यूयं क्षुत्पिपासानिपीडिताः ॥  
तैः सर्वैः प्रार्थितः सोऽपि भूयोभूयः प्रणम्य तम् ॥ ९२ ॥  
शप्ताः सर्वे वयं तावत्प्रसादं कुरु तद्विभो ॥  
ते तेनाथ ततः प्रोक्ता नाहं वो राक्षसाधमाः ॥ ९३ ॥  
अनुग्रहं करिष्यामि न दास्यामि च भोजनम् ॥  
कुशादेशान्मया सर्वे यूयं पापसमन्विताः ॥ ९४ ॥  
निगृहीताः स युष्माकं प्रसादं प्रकरिष्यति ॥  
तदर्थं प्रेषितो दूतस्त्वत्सकाशं महीपते ॥ ९५ ॥  
रक्षसा तेन यद्युक्तमखिलं तत्त्वमाचर ॥  
किं वा ते बहुनोक्तेन नास्ति भक्तस्तथा विधः ॥  
भक्तिशक्तिसमोपेतो यथा ते स विभीषणः ॥ ९६ ॥  
अद्यप्रभृति नो भूमौ विचरिष्यन्ति राक्षसाः ॥  
तस्य वाक्यादसन्देहं त्वं राजन्सुख भाग्भव ॥ ९७ ॥  
लिङ्गानां च कृते राजन्विज्ञप्तं तेन रक्षसा ॥  
न मया चात्र राजेन्द्र आगन्तव्यं कथञ्चन ॥  
रामदेवस्य वाक्येन जम्बुद्वीपे न मे गतिः ॥ ९८ ॥  
अत्र स्थितस्य यत्कृत्यं दैवं वा मानुषं च वा ।  
तवादेशं करिष्यामि यद्यपि स्यात्सुदुष्करम् । ९९ ॥  
तस्मात्तेन महाराज रामेश्वरप्रपूजकः ॥  
मनुष्यः प्रेषितो दूतो यस्तं पश्य महीपते ॥ ६.१०४.१०० ॥  
अथ तस्य समादेशाड्ढौकनीयैः पृथग्विधैः ॥  
सहितः स समायातो दूतो रक्षेन्द्रनोदितः ॥ १०१ ॥  
धात्रीफलप्रमाणानां तेन प्रस्थास्त्रयोदश ॥  
मौक्तिकानां समानीताः कृते तस्य महीपतेः ॥ १०२ ॥  
वैडूर्याणां मरकतानां मणीनां च द्विजोत्तमाः ॥  
जात्यानां षोडश द्रोणाः समानीताः सुनिर्मलाः ॥ १०३ ॥  
अग्निशौचानि वस्त्राणि तथा देवमयानि च ॥  
असङ्ख्यातानि वै हेम जात्यं सङ्ख्याविवर्जितम् ॥ १०४ ॥  
तत्सर्वं दर्शयित्वाथ कुशाय सुमहात्मने ॥  
कृत्वा प्रदक्षिणं पश्चात्प्रणाममकरोद्द्विजाः । ॥ १०५ ॥  
एष पार्थिवशार्दूल राक्षसेन्द्रो विभीषणः ॥  
प्रणामं कुरुते भक्त्या मन्मुखेनेदमब्रवीत् ॥ १०६ ॥  
प्रसादात्ते पितुः क्षेमं मम राज्ये मही पते ॥  
एष तिष्ठाम्यहं नित्यं पूजयंस्ते पितुर्हरम् ॥ ॥ १०७ ॥  
मम राजन्नविज्ञातैर्यदि तैः सुदुरात्मभिः ॥  
महीतले कृतं किञ्चिद्विरुद्धं क्षम्यतां मम ॥ १०८ ॥  
एते ये राक्षसाः शप्तास्तवार्थाय मया प्रभो ॥  
एतेषां प्रेतरूपाणां त्वमाहारं प्रकीर्तय ॥ १०९ ॥  
॥ कुश उवाच ॥ ॥  
ममादेशात्समागत्य तेऽत्र लिङ्गानि कृत्स्नशः ॥  
पूरयन्तु प्रयत्नेन पांसुभिः सर्वतोदिशम् ॥ ६.१०४.११० ॥  
ततस्तु भोजनं तेषां यद्भविष्यति भूतले ॥  
तद्वक्ष्यामि स्थिरो भूत्वा शृणु देवप्रपूजक ॥ १११ ॥  
तुलागते सदादित्ये तैरागत्य धरातले ॥  
विहर्तव्यं प्रयत्नेन यावद्वृश्चिकदर्शनम् ॥ ११२ ॥  
तत्र यैर्न कृतं श्राद्धं प्रेतपक्षे नराधमैः ॥  
कन्यास्थे वा रवौ यावन्न तुलान्तगतिर्भवेत् ॥ ११३ ॥  
ज्वररूपैस्तदङ्गस्थैर्भक्ष्यमन्नं पृथग्विधम् ॥  
ममादेशादसन्दिग्धं मासमेकं निशाचरैः ॥ ११४ ॥  
विधिहीनं च यैर्दत्तं भुक्तं च विधिवर्जितम् ॥  
श्राद्धं वा मानुषैः सेव्या ज्वररूपैश्च ते सदा ॥ ११५ ॥  
एवं वाच्यास्त्वया सर्वे प्रेतास्ते मद्वचोऽखिलम् ॥  
तस्मादागत्य कुर्वन्तु कार्तिके मासि मद्वचः ॥ ११६ ॥  
तथा दूत त्वया वाच्यो मम वाक्याद्विभीषणः ॥  
प्रमादाद्यन्मया प्रोक्तं परुषं वचनं तव ॥ ११७ ॥  
जानाम्यहं महाभाग न तेऽस्ति विकृतिः क्वचित् ॥  
परिक्लिष्टं जनं दृष्ट्वा मयैतद्व्याहृतं वचः ॥ ११८ ॥  
राक्षसेन्द्रे स्थिते भूमौ त्वयि जानाम्यहं सदा ॥  
तिष्ठते जनको मह्यं रामः शस्त्रभृतां वरः ॥ ११९ ॥  
एवमुक्त्वा ततो दूतं पूजया मास राघवः ॥  
वस्त्रैर्बहुविधै रत्नैर्नद्युत्थैश्च पृथग्विधैः ॥ ६.१०४.१२० ॥  
विभीषणकृते पश्चात्प्रेषयामास राघवः ॥  
ढौकनीयान्यनेकानि यानि सन्ति च तत्र वै ॥ १२१ ॥  
॥ सूत उवाच ॥ ॥  
एवं स सुखसंयुक्तान्कृत्वा सर्वान्द्विजोत्तमान् ।  
एतत्सर्वं ददौ पश्चात्तेभ्यो मुक्तादिकं नृपः ॥ १२२ ॥  
ढौकनीयं तथाऽऽयातं तल्लङ्कायाः पृथग्विधम् ॥  
शासनानि तथान्यानि गजाश्वसहितानि च ॥ १२३ ॥  
पत्तनानि विचित्राणि ग्रामाणि नगराणि च ॥  
यच्चान्यद्वाञ्छितं येन तद्दत्तं तेन तस्य वै ॥ १२४ ॥  
ततः कुशेश्वरं देवं विधाय च लवेश्वरम् ॥  
स्वां तनुं च महाभागौ भ्रातरौ तौ रघूत्तमौ ॥ १२५ ॥  
निवेद्य ब्राह्मणेन्द्राणां कृत्वा वृत्तिं यथोचिताम् ॥  
अयोध्यां नगरीं तूर्णं कृतकृत्यौ विनिर्गतौ ॥ १२६ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये कुशेश्वरलवेश्वरप्रतिष्ठावर्णनन्नाम चतुरुत्तरशततमोऽध्यायः ॥ ॥ १०४ ॥ ॥ छ ॥