+++
title = "११० ऽष्टषष्टितीर्थमाहात्म्यवर्णनम्"

+++
॥ श्रीदेव्युवाच ॥ ॥  
नैतेष्वपि सुरश्रेष्ठ सर्वेषु भुवि मानवाः ॥  
अपि दीर्घायुषो भूत्वा स्नातुं शक्ताः कथञ्चन ॥ १ ॥  
एतेषामपि साराणि मम तीर्थानि कीर्तय ॥  
येषु स्नातो नरः सम्यक्सर्वेषां लभते फलम् ॥ २ ॥ ॥  
॥ ईश्वर उवाच ॥ ॥  
एतेषां मध्यतो देवि तीर्थाष्टकमनुत्तमम् ॥  
अस्ति स्नातैर्नरैस्तत्र सर्वेषां लभ्यते फलम् ॥ ३ ॥  
नैमिषं चैव केदारं पुष्करं कृमिजाङ्गलम् ॥  
वाराणसी कुरुक्षेत्रं प्रभासं हाटकेश्वरम् ॥ ४ ॥  
अष्टास्वेतेषु यः स्नातः सम्यक्छ्रद्धासमन्वितः ॥  
स स्नातः सर्वतीर्थेषु सत्यमेतन्मयोदितम् ॥ ५ ॥  
॥ श्रीदेव्युवाच ॥ ॥  
कलिकाले महादेव भविष्यति कथञ्चन ॥  
स्नानं तस्मान्मम ब्रूहि यत्सारं तीर्थमेव हि ॥ ६ ॥  
अष्टानामपि चैतेषां देवदेव त्रिलोचन ॥  
यद्यहं वल्लभा भक्ता तथा चित्तानुवर्तिनी ॥ ७ ॥  
॥ ईश्वर उवाच ॥ ॥  
अष्टानामपि देवेशि क्षेत्राणामस्ति चोत्तमम् ॥  
एतेषामपि तत्क्षेत्रं हाटकेश्वरसञ्ज्ञितम् ॥ ८ ॥  
यत्र सर्वाणि क्षेत्राणि संस्थितानि ममाज्ञया ॥  
तथान्यानि च तीर्थानि कलिकालेऽपि संस्थिते ॥ ९ ॥  
तस्मात्सर्वप्रयत्नेन तत्क्षेत्रं सेव्यमेव हि ॥  
मानुषैर्मोक्षमिच्छद्भिः सत्यमेतन्म योदितम् ॥ ६.११०.१० ॥  
॥ सूत उवाच ॥ ॥  
एतद्वः सर्वमाख्यातमष्टषष्टिसमुद्भवम् ॥  
समुच्चयं द्विजश्रेष्ठा नामदेवसमन्वितम् ॥ ११ ॥  
यथा देवेन चाख्यातं पार्वत्या गुह्यमुत्तमम् ॥  
प्रसन्नेन मया कृत्स्नं युष्माकं समुदाहृतम् ॥।२॥  
यश्चैतत्पठते भक्त्या ह्यष्टषष्टिसमुद्भवम् ॥  
स्नानजं लभते पुण्यं शृण्वानः श्रद्धयान्वितः ॥ १३ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्य ऽष्टषष्टितीर्थमाहात्म्यवर्णनन्नाम दशोत्तरशततमोऽध्यायः ॥ ११० ॥