+++
title = "०९१ हाटकेश्वरक्षेत्रमाहात्म्येऽग्नितीर्थोत्पत्तिवर्णनम्"

+++
॥ सूत उवाच ॥ ॥  
एवमुक्त्वा स भगवान्विरराम पितामहः ॥  
सन्तोष्य पावकं क्रुद्धं स्वयमेव द्विजोत्तमाः ॥ १ ॥  
ततः सर्वैः सुरैः सार्धं शक्रविष्णुशिवादिभिः ॥  
जगाम ब्रह्मलोकं च देवास्ते च निजं पदम् ॥ २ ॥  
पावकोऽपि द्विजेन्द्राणामग्निहोत्रेषु संस्थितः ॥  
हविर्जग्राह विधिवद्वसोर्द्धारोद्भवं तथा ॥ ३ ॥  
एवं तत्र समुद्भूतमग्नितीर्थमनुत्तमम् ॥  
यत्र स्नातो नरः प्रातर्मुच्यते दिनजादघात् ॥ ४ ॥  
अथ सम्प्रस्थितान्दृष्ट्वा तान्देवान्स्वाश्रमं प्रति ॥  
गजेन्द्रशुकमण्डूकास्ते प्रोचुर्दुःखसंयुताः ॥५॥  
युष्मत्कृते वयं शप्ताः पावकेन सुरेश्वराः ॥  
तस्माज्जिह्वाकृतेऽस्माकमुपायश्चिन्त्यतामपि ॥६॥  
॥ देवा ऊचुः ॥ ॥  
विपरीतापि ते जिह्वा यथान्येषां गजोत्तम ॥  
कार्यक्षमा न सन्देहो भविष्यति विशेषतः ॥ ७ ॥  
तथा यूयं नरेन्द्राणां मन्दिरेषु व्यवस्थिताः ॥  
बहु मानसमायुक्ता मृष्टान्नं भक्षयिष्यथ ॥ ८ ॥  
यथा च शुक ते जिह्वा कृता मन्दा हविर्भुजा ॥  
तथापि भूमिपालानां शंसनीया भविष्यति ॥ ९ ॥  
श्रीमतां च तथान्येषामस्मदीयप्रसादतः ॥  
त्वं च मण्डूक यत्तेन विजिह्वो वह्निना कृतः ॥  
तद्भविष्यति ते शब्दो विजिह्वस्यापि दीर्घगः ॥ ६.९१.१० ॥  
एवमुक्त्वाऽथ ते देवाः स्वस्थानं प्रस्थितास्ततः ॥  
तेषामनुग्रहं कृत्वा कृपया परया युता ॥ ११ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागररखण्डे हाटकेश्वरक्षेत्रमाहात्म्येऽग्नितीर्थोत्पत्तिवर्णनन्नामैकनवतितमोऽध्यायः ॥ ९१ ॥ ॥ छ ॥