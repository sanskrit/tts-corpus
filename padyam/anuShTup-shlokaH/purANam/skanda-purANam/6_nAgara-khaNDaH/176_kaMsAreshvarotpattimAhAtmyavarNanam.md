+++
title = "१७६ कंसारेश्वरोत्पत्तिमाहात्म्यवर्णनम्"

+++
॥ सूत उवाच ॥ ॥  
दृष्ट्वा प्रतिष्ठितं लिङ्गं याज्ञवल्क्येन धीमता ॥  
स्वमातुः शुद्धिहेतोः स तन्नाम्ना लिङ्गमुत्तमम् ॥ १ ॥  
स्थापयामास विप्रेन्द्राः श्रद्धया परया युतः ॥  
ततश्चानीय विप्रेन्द्रं मध्यगं नागरोद्भवम् ॥ ॥  
गर्तातीर्थसमुद्भूतमाहिताग्निं प्रयाजिनम् ॥  
यथैतन्नगरस्थानं तथा त्वमपि दीक्षितः ॥ ३ ॥  
अष्टषष्टिषु गोत्राणां नायकत्वे व्यवस्थितः ॥  
तव वाक्येन सर्वाणि गोत्राणि द्विजसत्तम ॥ ४ ॥  
वर्तयिष्यन्ति कृत्येषु यावच्चन्द्रार्कतारकाः ॥  
गोवर्धन त्वया चिन्ता कार्या चास्य समुद्भवा ॥ ५ ॥  
लिङ्गस्य पूजनार्थाय प्रेरणीयाश्च नागराः॥  
पूजया तस्य लिङ्गस्य वृद्धिं यास्यति तेऽन्वयः ॥ ६ ॥  
अपूजया विनाशं च यास्यत्यत्र न संशयः ॥  
तव वंशोद्भवा ये च पूजयित्वा प्रभक्तितः ॥ ७ ॥  
एतल्लिङ्गं करिष्यन्ति कृत्यानि विविधानिच ॥  
तानि सिद्धिं प्रयास्यन्ति प्रसादादस्य दीक्षित ॥ ८ ॥  
॥ गोवर्धन उवाच ॥ ॥  
अहमर्चां करिष्यामि लिङ्गस्यास्य सदा द्विज ॥  
भक्तिं च प्रकरिष्यामि हेतोरस्य हेतोरस्य कृते द्विज ॥  
पूजार्थं चैव ये चान्ये मम वंशसमुद्रवाः ॥ ९ ॥  
॥ पिप्पलाद उवाच ॥ ॥  
गोवर्धन द्रुतं विप्रांस्तत्र चानय नागरान्॥  
तेषां मतेन देवस्य नाममात्रं करोम्यहम् ॥ ६.१७६.१० ॥  
ततश्चानाययामास विप्रांश्चैव विचक्षणान् ॥  
श्रुताध्ययनसम्पन्नान्यज्ञकर्मपरायणान् ॥ ११ ॥  
तानब्रवीत्प्रणम्योच्चैः पिप्पलादो महामुनिः ॥  
मम माता मृता पूर्वं कंसारीति च नामतः ॥ १२ ॥  
तस्या उद्देशतो लिङ्गं मयैतत्सम्प्रतिष्ठितम् ॥  
युष्मद्वाक्यात्प्रसिद्धिं च प्रयातु द्विजसत्तमाः ॥ १३ ॥  
अष्टम्यां च चतुर्दश्यां यश्चैतत्स्नापयिष्यति ॥  
याज्ञवल्क्येश्वरोत्थं च स वै श्रेयो ह्यवाप्स्यति ॥ १४ ॥  
॥ सूत उवाच ॥ ॥  
अथ तैर्ब्राह्मणैः सर्वैस्तस्य नाम प्रतिष्ठितम् ॥  
कंसारीश्वर इत्येवं गौरवात्तस्य सन्मु नेः ॥ १५ ॥  
एतद्वः सर्वमाख्यातं यत्पृष्ठोऽस्मि द्विजोत्तमाः ॥  
कंसारीश्वरसञ्ज्ञस्तु यथा जातस्तु पापहा ॥  
स्थापितः पिप्पलादेन स्वयं चैव महात्मना ॥ १६ ॥  
यश्चैतत्पुण्यमाख्यानं तस्य देवस्य सन्निधौ ॥  
सम्पठेच्छृणुयाद्वापि सम्यक्छक्तिसमन्वितः ॥ १७ ॥  
मनसा चिन्तितं पापं परदारकृतं च यत् ॥  
तस्य तन्नाशमायाति पिप्पलाद वचो यथा ॥ १८ ॥  
यस्तस्य पुरतो भक्त्या नीलरुद्रा न्सदा जपेत् ॥  
प्राणरुद्रान्विशेषेण भवरुद्रसमन्वितान् ॥ १९ ॥  
ब्रह्महत्योद्भवं चैव अपि तस्य प्रणश्यति ॥  
परचक्रभये जाते ह्यना वृष्टिभये तथा ॥ ६.१७६.२० ॥  
अथर्ववेदे साद्यन्ते पठिते तस्य चाग्रतः ॥  
शत्रुर्विलयमभ्येति वृष्टिः सञ्जायते द्रुतम् ॥ २१ ॥  
राजदौःस्थ्ये समुत्पन्ने राजा भवति धार्मिकः ॥  
सर्वरोगविनिर्मुक्तः प्रजापालनतत्परः ॥ २२ ॥  
उपसर्गभये जाते तस्य दोषः प्रशाम्यति ॥  
शनैः शनैरसन्दिग्धं पिप्पलादवचो यथा ॥ २३ ॥  
किं वा ते बहुनोक्तेन यत्किञ्चिद्व्यसनं महत् ॥  
तत्तस्य व्यसनं किञ्चिदथर्वणः प्रकी र्तनात् ॥ २४ ॥  
अस्य देवस्य पुरतो याति नाशं च वै द्रुतम् ॥ २५ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये कंसारेश्वरोत्पत्तिमाहात्म्यवर्णनन्नाम षट्सप्तत्युत्तरशततमोऽध्यायः ॥ १७६ ॥