+++
title = "००८ वृत्रवधवर्णनम्"

+++
॥ सूत उवाच ॥ ॥  
एवं स्वर्गमनुप्राप्ते त्रिशङ्कौ नृपसत्तमे ॥  
सशरीरे द्विजश्रेष्ठा विश्वामित्रसमुद्यमात् ॥ ६.८.१ ॥  
तत्तीर्थं ख्यातिमायातं समस्ते भुवनत्रये ॥  
ततःप्रसूति लोकानां धर्मकामार्थमोक्षदम् ॥ २ ॥  
अस्पृष्टं कलिदोषेण तथान्यैरुपपातकैः ॥  
ब्रह्महत्यादिकैश्चैवत्रिपुरारेः प्रभावतः ॥ ३ ॥  
यस्तत्र त्यजति प्राणाञ्छ्रद्धा युक्तेन चेतसा ॥  
स मोक्षमाप्नुयान्मर्त्यो यद्यपि स्यात्सुपापकृत् ॥ ४ ॥  
कृमिपक्षिपतङ्गा ये पशवः पक्षिणो मृगाः ॥  
तेऽपि तत्र मृता यान्ति शिवलोकमसंशयम्॥ ५ ॥  
स्नानं ये तत्र कुर्वन्ति श्रद्धापूतेन चेतसा ॥  
त्रिशङ्कुरिव ते स्वर्गे प्रयान्त्यपि विधर्मिणः ॥ ६ ॥  
घर्मार्त्ता वा तृषार्ता वा येऽवगाहन्ति तज्जलम्॥  
तेऽपि यान्ति परं स्थानं यत्र देवो महेश्वरः ॥ ७ ॥  
विश्वामित्रोऽपि तद्दृष्ट्वा तीर्थमाहात्म्यमुत्तमम् ॥  
कुरुक्षेत्रं परित्यज्य तत्र वासमथाकरोत्॥ ८ ॥  
तथान्ये मुनयः शान्तास्त्यक्त्वा तीर्थानि दूरतः॥  
तत्राश्रमपदं कृत्वा प्रयाताः परमं पदम् ॥ ९ ॥  
तथैव मनुजाः सर्वे दूरादागत्य सत्वराः ॥  
तत्र स्नात्वा दिवं यान्ति कृत्वा पापशतान्यपि ॥ ६.८.१० ॥  
एवं तस्य प्रभावेण तीर्थस्य द्विजसत्तमाः ॥  
गच्छमानेषु लोकेषु सुखेन त्रिदिवालयम् ॥ ११ ॥  
अग्निष्टोमादिका सर्वाः समुच्छेदं गताः क्रियाः ॥  
न कश्चिद्यजते मर्त्यो न व्रतं कुरुते नरः ॥ १२ ॥  
न यच्छति तथा दानं न च तीर्थं निषेवते ॥  
केवलं कुरुते स्नानं लिङ्गभेदे समाहितः ॥ १३ ॥  
ततः प्रगच्छति स्वर्गं विमानवरमाश्रितः ॥ १४ ॥  
ततः प्रपूरिताः सर्वे स्वर्गलोका नरैर्द्विजाः ॥  
ब्रह्मविष्णुशिवेन्द्रादीन्स्पर्धमानैः सुरोत्तमान् ॥ १५ ॥  
ततो देवगणाः सर्वे यज्ञभागविवर्जिताः ॥  
कृच्छ्रं परमनुप्राप्ता मन्त्रं चक्रुः परस्परम्॥१६॥  
हाटकेश्वरमाहात्म्यात्स्वर्गलोकः प्रपूरितः ॥  
ऊर्ध्वबाहुभिराकीर्णः स्पर्धमानैः समन्ततः ॥ १७ ॥  
तस्मात्तत्क्रियतां कर्म येनोच्छेदं प्रगच्छति ॥  
तीर्थमेद्धरापृष्ठे हाटकेश्वरसञ्ज्ञितम्॥ १८ ॥  
ततः संवर्तको वायुः शक्रादेशात्समन्ततः ॥  
तत्क्षेत्रं पूरयामास पांसुभिर्द्विजसत्तमाः ॥ १९ ॥  
एवं नाशमनुप्राप्ते तस्मिंस्तीर्थे स्थलोच्चये ॥  
जाते जाताः क्रियाः सर्वा भूयोऽपि क्रतुसम्भवाः ॥ ६.८.२० ॥  
ततः कालेन महता वल्मीकः समपद्यत ॥  
तस्मिन्क्षेत्रे स पाताले सम्प्रयातः शनैःशनैः ॥ २१ ॥  
अथ पातालतो नागास्तेन मार्गेण कौतुकात् ॥  
मर्त्यलोकं समायान्ति भ्रमन्ति च धरातले॥२२॥  
तत्र ते मानवान्भोगान्भुक्त्वा चैव यथेच्छया॥  
पुनर्निर्यान्ति तेनैव मार्गेण निजमन्दिरम्॥२३॥  
ततो नागबिलः ख्यातः स सर्वस्मिन्धरातले ॥  
गतागतेन नागानां स वल्मीको द्विजोत्तमाः ॥ २४ ॥  
कस्यचित्त्वथ कालस्य भगवान्पाकशासनः ॥  
ब्रह्महत्यासमोपेतो निस्तेजाः समपद्यत ॥ २५ ॥  
ततः पितामहादेशं लब्ध्वा मार्गेण तेन सः ॥  
प्रविश्य चेक्षयामास पाताले हाट केश्वरम् ॥ २६ ॥  
अथाऽभूत्पापनिर्मुक्तस्तत्क्षणात्तस्य दर्शनात्॥  
तेजसा च समायुक्तः पुनः प्राप त्रिविष्टपम् ॥ २७ ॥  
स दृष्ट्वा तत्प्रभावं तल्लिङ्गं देवस्य शूलिनः ॥  
हाटकेश्वरसञ्ज्ञस्य भयं चक्रे नरोद्भवम् ॥ २८ ॥  
यदि कश्चित्पुमानत्र त्रिशङ्कुरिव भूपतिः ॥  
पूजयिष्यति तल्लिङ्गं विपाप्मा श्रद्धया सह ॥ २९ ॥  
यापयिष्यति तन्नूनं मामस्मात्त्रिदशालयात् ॥  
तस्मात्सम्पूरयाम्येनं मार्गं पाता लसम्भवम् ॥ ६.८.३० ॥  
ततश्च त्वरया युक्तो रक्तशृङ्गं नगोत्तमम् ॥  
प्रचिक्षेप बिले तस्मिन्स्वयमेव शतक्रतुः ॥ ३१ ॥  
॥ ऋषय ऊचुः ॥॥ ॥ ॥  
ब्रह्महत्या कथं जाता देवेन्द्रस्य महात्मनः ॥  
कस्मिन्काले च सर्वं नो विस्तरात्सूत कीर्तय ॥ ३२ ॥  
रक्तशृङ्गो गिरिः कोऽयं सङ्क्षिप्तस्तत्र तेन यः ॥  
मानुषाणां भयं तस्य कतमस्य शचीपतेः ॥ ३३ ॥  
॥ सूत उवाच ॥ ॥  
पुरा त्वष्ट्रा द्विजश्रेष्ठा हिरण्यकशिपोः सुता ॥  
विवाहिता रमानाम श्रेष्ठरूपगुणान्विता ॥ ३४ ॥  
अथ तस्या ययौ कालः सुप्रभूतः सुतं विना ॥  
ततो वैराग्यसम्पन्ना सुतार्थं तपसि स्थिता ॥। ॥ ३५ ॥  
ध्यायमाना सुराधीशं देवदेवं महेश्वरम् ॥  
बलिपूजोपहारेण सम्यक्छ्रद्धासमन्विता ॥ ३६ ॥  
नियता नियताहारा स्नानजप्यपरायणा ॥  
यच्छमाना द्विजाग्र्येभ्यो दानानि विविधानि च ॥ ३७ ॥  
ततो वर्षसहस्रान्ते तस्यास्तुष्टो महेश्वरः ॥  
उवाच वरदोऽस्मीति वृणुष्व यदभीप्सितम् ॥ ३८ ॥  
सा वव्रे मम पुत्रोऽस्तु भगवंस्त्वत्प्रसादतः ॥  
शूरः शस्त्रैरवध्यश्च विप्रदानवरूपधृक् ॥ ३९ ॥  
वेदाध्ययन सम्पन्नो यज्ञकर्मसमुद्यतः ॥  
तेजसा यशसा ख्यातः सर्वेषामपि देहिनाम् ॥ ६.८.४० ॥  
॥ भगवानुवाच ॥ ॥  
भविष्यति न सन्देहः पुत्रस्ते बलवान्सुधीः ॥  
अवध्यः सर्वशस्त्राणां महातेजोभिरन्वितः ॥ ४१ ॥  
यज्वा दानपतिः शूरो वेदवेदाङ्गपारगः ॥  
ब्राह्मणोक्ताः क्रियाः सर्वाः करिष्यति स कृत्स्नशः ॥  
अजेयः सङ्गरे चैव कृत्स्नैरपि सुरासुरैः ॥ ४२ ॥  
एवमुक्त्वा स देवेशस्ततश्चादर्शनं गतः ॥  
ऋतौ सापि दधे गर्भं सकाशाद्विश्वकर्मणः ॥ ॥ ४३ ॥  
ततश्च सुषुवे पुत्रं दशमे मासि शोभनम् ॥  
द्वादशार्कप्रतीकाशं सर्वलक्षणलक्षितम् ॥ ४४ ॥  
तस्य चक्रे पिता नाम प्राप्ते द्वादशमे दिने ॥।  
प्रसिद्धं वृत्र इत्येव पूजयित्वा द्विजोत्तमान् ॥ ४५ ॥  
अथासौ ववृधे बालः शुक्लपक्षे यथोडुराट् ॥  
पितृमातृकृतानन्दो बन्धुवर्गेण लालितः ॥ ४६॥  
ततोऽस्य प्रददौ काले व्रतं विप्रजनोचितम् ॥  
समभ्येत्य स्वयं शुक्रो दानवस्यापि सन्द्विजः ॥ ४७ ॥  
स चापि चतुरो वेदान्ब्रह्मचारिव्रते स्थितः ॥  
वेदाङ्गैः सहितान्वृत्रः पपाठ गुरुवत्सलः ॥ ४८ ॥  
ततो यौवनमासाद्य भूमिपालानशेषतः ॥  
जित्वा धरां वशे चक्रे पातालं तदनन्त रम्॥ ४९ ॥  
ततश्चेन्द्रजयाकाङ्क्षी समासाय सुरालयम् ॥  
सहस्राक्षमुखान्देवान्युद्धे चक्रे पराङ्मुखान् ॥ ६.८.५० ॥  
अथ तेन समं वज्री चक्रेऽष्टादश संयुगान्॥  
एकस्मिन्नपि नो लेभे विजयं द्विजसत्तमाः ॥ ५१ ॥  
हतशेषैः सुरैः सार्धं सर्वाङ्गक्षतविक्षतैः ॥  
ततो जगाम वित्रस्तो ब्रह्मलोकं दिवा लयात्॥ ५२ ॥  
वृत्रोऽपि बुभुजे कृत्स्नं त्रैलोक्यं सचराचरम् ॥  
शाक्रं पदं समास्थाय निहताशेषकण्टकम् ॥ ५३ ॥  
यज्ञभागभुजश्चक्रे दानवान्बल गर्वितान् ॥  
देवस्थानेषु सर्वेषु यथोक्तेषु महाबलः ॥ ५४ ॥  
एवं त्रैलोक्यराज्येऽपि लब्धे तस्य द्विजोत्तमाः ॥  
न सन्तोषश्च सञ्जज्ञे ब्रह्मलोकाभि काङ्क्षया ॥ ५५ ॥  
ततः शुक्रं समाहूय प्रोवाच मधुरं वचः ॥  
विनयावनतो भूत्वा चतुर्भिः सचिवैः सह ॥ ५६ ॥  
॥ वृत्र उवाच ॥ ॥  
ब्रह्मलोकं गतः शक्रो भयाद्गुरुकुलोद्वह ॥  
कथं गतिर्भवेत्तत्र मम ब्रूहि यथातथम् ॥ ५७ ॥  
येन शक्रं विरञ्चिं च सूदयिष्ये तथाखिलम् ॥  
तुभ्यं दत्त्वा ब्रह्म लोकं भोक्ष्यामि त्रिदिवं स्वयम् ॥ ५८ ॥  
॥ शुक्र उवाच ॥ ॥  
न गतिर्विद्यते तत्र तव दानवसत्तम ॥  
तस्मात्त्रैलोक्यराज्येन सन्तोषं कर्तुम र्हसि ॥ ५९ ॥  
॥ वृत्र उवाच ॥ ॥  
यावत्तिष्ठति सुत्रामा तावन्नास्ति सुखं मम ॥  
तस्मान्निष्कण्टकार्थाय यतिष्येऽहं द्विजोत्तम ॥ ६.८.६० ॥  
कथं शक्रस्य सञ्जाता गतिस्तत्र भृगूद्वह ॥  
न भविष्यति मे ब्रूहि कथं साऽद्य महामते ॥ ६१ ॥  
॥ शुक्र उवाच ॥ ॥  
तेन पूर्वं तपस्तप्तं नैमिषे दानवोत्तम ॥  
यावद्वर्षसहस्रान्तं ध्यायमानेन शङ्करम्॥ ६२ ॥  
तत्प्रभावाद्गतिस्तस्य तत्र जाता सदैव हि ॥  
सभृत्यपरिवारस्य नान्यदस्तीह कारणम्॥ ६३ ॥  
योऽन्योऽपि नैमिषारण्ये तद्रूपं कुरुते तपः ॥  
ब्रह्मलोके गतिस्तस्य जायते नात्र संशयः ॥ ६४ ॥  
॥ सूत उवाच ॥ ॥  
तच्छ्रुत्वा सत्वरं गत्वा नैमिषं तीर्थमुत्तमम् ॥  
तपश्चक्रे ततस्तीव्रं ध्यायमानो महेश्वरम् ॥ ६५ ॥  
त्रैलोक्यरक्षणार्थाय सन्निरूप्य दनूत्त मान्॥  
महाबलसमोपेताञ्छक्राधिकपराक्रमान् ॥ ६६ ॥  
वर्षास्वाकाशस्थायी स हेमन्ते सलिलाश्रयः ॥  
पञ्चाग्निसाधको ग्रीष्मे स वभूवा निलाशनः ॥ ६७ ॥  
एवं तस्य व्रतस्थस्य जग्मुर्वर्षशतानि च ॥  
तत्र भीतास्ततो देवा ब्रह्मविष्णुपुरःसराः ॥ ६८ ॥  
चक्रुश्च सततं मन्त्रं तद्विनाशाय केवलम् ॥  
वीक्षयन्ति च च्छिद्राणि न च पश्यन्ति दुःखिताः ॥ ६९ ॥  
अथाब्रवीत्स्वयं विष्णुश्चिरं निश्चित्य चेतसा ॥  
वधोपायं समालोक्य वृत्रस्य प्रमुदान्वितः । ६.८.७० ॥  
॥ विष्णुरुवाच ॥ ॥  
तस्य शक्र वधोपायो मया ज्ञातोऽधुना ध्रुवम् ॥  
तच्छ्रुत्वा कुरु शीघ्रं त्वमुपायो नास्ति कश्चन ॥ ७१ ॥  
अवध्यः सर्वशस्त्राणां स कृतः शूलपाणिना ॥  
तस्मादस्थिमयं वज्रं तद्वधार्थं निरूपय ॥ ७२ ॥  
॥ इन्द्र उवाच ॥ ॥  
अस्थिभिः कस्य जीवस्य वज्रं देव भविष्यति ॥  
गजस्य शरभस्याथ किं वान्यस्य वदस्व मे ॥ ७३ ॥  
॥ विष्णुरुवाच ॥ ॥  
शतहस्तप्रमाणं तत्षडस्रि च सुराधिप ॥  
मध्ये क्षामं तु पार्श्वाभ्यां स्थूलं रौद्रसमाकृति ॥ ७४ ॥  
॥ इन्द्र उवाच ॥ ॥  
न तादृग्दृश्यते सत्त्वं त्रैलोक्येपि सुरेश्वर ॥  
यस्यास्थिभिर्विधीयेत वजमेवंविधाकृति ॥ ७५ ॥  
॥ विष्णुरुवाच ॥ ॥  
दधीचिर्नाम विप्रोऽस्ति तपः परममा स्थितः ॥  
द्विगुणं च तथा दीर्घः सरस्वत्यां कृताश्रमः ॥ ७६ ॥  
तं गत्वा प्रार्थयाशु त्वं स्वान्यस्थीनि प्रदास्यति ॥  
नादेयं विद्यते किञ्चित्तस्य सम्प्रार्थितस्य हि ॥ ७७ ।  
ततः शक्रः सुरैः सार्धं गत्वा तस्य तदाश्रमम् ॥  
प्राचीसरस्वतीतीरे पुष्करे द्विजसत्तमाः ॥ ७९ ।  
अथ देवान्समा लोक्य सम्प्राप्तान्निजमन्दिरे ॥  
दधीचिः सम्प्रहृष्टात्मा सत्वरः सम्मुखं ययौ ॥ ७९ ॥  
स प्रणम्य सहस्राक्षं तथान्यानपि सन्मुनिः ॥  
अर्घ्यादिभिस्ततः पूजां चक्रे तेषां ततः परम् ॥ ६.८.८० ॥  
ततः प्रोवाच हृष्टात्मा विनयावनतः स्थितः ॥  
स्वयमेव सहस्राक्षं प्रणिपत्य मुहुर्मुहुः ॥ ८१ ॥ ॥  
॥ दधीचिरुवाच ॥ ॥  
किमर्थमागता देवाः कृत्यं चाशु निवेद्यताम् ॥  
धन्योऽहमागतो यस्य गृहे त्वं बलसूदन ॥ ८२ ॥  
॥ शक्र उवाच ॥ ॥  
वृत्रेण निर्जिताः सर्वे वयं ब्राह्मणसत्तम ॥  
स वध्यो नहि शस्त्राणां सर्वेषां वरपुष्टितः । ८३ ॥  
सोऽस्थिसम्भववज्रस्य वध्यः स्यादब्रवीद्धरिः॥  
शतहस्तप्रमाणस्य न च जीवोस्ति तादृशः ॥ ८४ ॥  
त्वां मुक्त्वा ब्राह्मणश्रेष्ठ तस्मादस्थीनि यच्छ नः ॥  
स्वकीयानि भवेद्येन वज्रं तस्य विनाशकम् ॥ ८५ ॥  
कुरु कृत्यं द्विजश्रेष्ठ देवानामार्तिनाशनम् ॥  
अन्यथा विबुधाः सर्वे नाशं यास्यन्ति कृत्स्नशः ॥ ८६ ॥  
॥ सूत उवाच ॥  
तच्छ्रुत्वा सम्प्रहृष्टात्मा दधीचिर्भगवान्मुनिः ॥  
अत्यजज्जीवितं तेषां हितार्थाय दिवौकसाम् ॥ ८७ ॥  
ततो देवाः प्रहृष्टास्ते गृहीत्वास्थीनि कृत्स्नशः ॥  
ततश्चक्रुर्महावज्रं यादृशं विष्णुनोदितम् ॥ ८८ ॥  
अथ शक्रस्तदादाय नैमिषाभिमुखो ययौ ॥  
भयेन महता युक्तो वेपमानो निशागमे ॥ ८९ ॥  
तत्र ध्यानस्थितं वृत्रं दूरस्थस्त्रिदशाधिपः ॥  
वज्रेण ताडयामास पलायनपरायणः ॥ ६.८.९० ॥  
सोऽपि वजप्रहारेण भस्मसात्सम पद्यत ॥  
वृत्रो दानवशार्दूलो वह्निं प्राप्य पतङ्गवत् ॥ ९१ ॥  
शक्रोऽपि भयसन्त्रस्तो गत्वा सागरमध्यगम् ॥  
पर्वतं सुदुरारोहं तुङ्गशृङ्गं समाश्रितः ॥ ॥ ९२ ॥  
न जानाति हतं वृत्रं वज्रघातेन तेन तम् ॥  
केवलं वीक्षते मार्गं वृत्रागमनसम्भवम् ॥ ९३ ॥  
एतस्मिन्नन्तरे देवाः सम्प्रहृष्टतनूरुहाः ।  
सूत्रं विनिहतं दृष्ट्वा तुष्टुवुस्त्रिदशाधिपम् ॥ ९४ ॥  
न जानन्ति भयान्नष्टं तस्मिन्सागरपर्वते ।  
अन्विष्य चिरकालेन कृच्छ्रात्सम्प्राप्य तं ततः॥ ९५ ॥  
वीक्षाञ्चक्रुः समासीनं विषमे गिरिगह्वरे ॥  
तेजोहीनं तथा दीनं ब्रह्महत्यापरिप्लुतम् ॥ ९६ ॥  
गात्रदुर्गन्धितासङ्गैः पूरयन्तं दिशो दश ॥ ९७ ॥  
अथोवाच चतुर्वक्त्रो दृष्ट्वा शक्रं तथाविधम् ॥  
समस्तान्देवसङ्घातान्दूरस्थः पापशङ्कया ॥ ९८ ॥  
शक्रोऽयं विबुधश्रेष्ठा ब्रह्महत्यापरिप्लुतः ।  
तस्मातत्त्याज्यः सुदूरेण नो चेत्पापमवाप्स्यथ ॥ ९९ ॥  
पश्यध्वं सर्वलिङ्गानि ब्रह्महत्यान्वितानि च ॥  
अस्य गात्रेषु दृश्यन्ते तस्माद्गच्छामहे दिवि ॥ ६.८.१०० ॥  
पितामहमुखान्दृष्ट्वा देवान्प्राप्तान्सुराधिपः ॥  
पराङ्मुखानकस्माच्च सञ्जातान्विस्मयान्वितः ॥॥॥।  
ततः प्रोवाच सम्भ्रान्तः किमिदं गम्यते सुराः ॥  
दृष्ट्वापि मामनाभाष्य कच्चित्क्षेमं गृहे मम ॥ १०२ ॥  
कच्चित्स निहतस्तेन मम वज्रेण दानवः ॥  
कच्चिन्न मां स युद्धार्थमन्वेष यति दुर्मतिः ॥ १०३ ॥  
॥ ब्रह्मोवाच ॥ ॥  
निहतः स त्वया शक्र तेन वज्रेण दानवः ॥  
गतो मृत्युवशं पापो न भयं कर्तुमर्हसि ॥ १०४ ॥  
परं तस्य वधाज्जाता ब्रह्महत्या सुगर्हिता ॥  
तव शक्र न तेनाद्य स्पृशामोऽस्पृश्यतां गतम् ॥ १०५ ॥  
॥ इन्द्र उवाच ॥ ॥  
मया विनिहताः पूर्वं बहवः किल दानवाः ॥  
ब्रह्महत्या न सञ्जाता मम हत्याधुना कथम् ॥ १०६ ॥  
॥ ब्रह्मोवाच ॥ ॥  
ते त्वया निहता युद्धे क्षात्रधर्मेण वासव ॥  
विशुद्धा दानवाः सर्वे तेन जातं न पातकम् ॥ १०७ ॥  
एष यज्ञोपवीताढ्यो विशेषात्तपसि स्थितः।  
छलेन निहतः शक्र तेन त्वं पापसंयुतः ॥ १०८ ॥ ॥  
॥ इन्द्र उवाच ॥ ॥  
जानाम्यहं चतुर्वक्त्र स्वं कायं पापसंयुतम् ॥  
चिह्नैर्ब्रह्मवधोद्भूतैस्तस्माच्छुद्धिं वदस्व मे ॥ १०९ ॥  
यया याति द्रुतं पापं ब्रह्महत्यासमुद्भवम् ॥  
स्पृश्यो भवामि सर्वेषां देवानां प्रपितामह ॥ ६.८.११० ।  
॥ ब्रह्मोवाच ॥ ॥  
तीर्थयात्रां सुरश्रेष्ठ तदर्थं कर्तुमर्हसि ।  
तया विना न ते पापं नाशमायाति कृत्स्नशः ॥ १११ ॥  
॥ सूत उवाच ॥ ॥  
ततस्तद्वचनाच्छक्रस्तीर्थयात्रापरायणः ॥  
बभ्राम सकलां पृथ्वीं स्नानं कुर्वन्पृथक्पृथक् ॥ ११२ ॥  
तीर्थेषु सुप्रसिद्धेषु नदीनदयुतेषु च ॥  
वाराणस्यां प्रयागे च प्रभासे कुरुजाङ्गले ॥ ११३ ॥  
तथान्येषु सहस्राक्षो विपाप्मा न व्यजायत ॥  
ततो वैराग्यमापन्नश्चिन्तयामास चेतसि ॥।१४॥  
अहं स्नातः समस्तेषु तीर्थेषु धरणीतले॥  
न च पापेन निर्मुक्तः किं करोमि च साम्प्रतम् ॥ ११५ ॥  
किं पतामि गिरेः शृङ्गाद्विषं वा भक्षयामि किम् ॥  
त्रैलोक्यराज्यविभ्रष्टो नाहं जीवितुमुत्सहे ॥ ११६ ॥  
एवं वैराग्यमापन्नो गिरिमारुह्य वासवः ॥  
यावत्क्षिपति चात्मानं मरणे कृतनिश्चयः । ११७ ॥  
तावद्देवोत्थिता वाणी गगनाद्द्विजसत्तमाः ॥  
मा शक्र साहसं कार्षीर्वैराग्यं प्राप्य चेतसि ॥ ११८ ॥  
त्वया राज्यं प्रकर्तव्यं स्वर्गेऽद्यापि युगाष्टकम् ॥  
तस्मात्पापविशुद्ध्यर्थं शृणु शक्र समा हितः ॥ ११९ ॥  
कुरुष्व वचनं शीघ्रं भावनीयं न चान्यथा ॥  
यत्त्वया पांसुभिः पूर्वं विवरं परिपूरितः ॥ ६.८.१२० ॥  
हाटकेश्वरजे क्षेत्रे यत्र देवः स्वयं हरः ॥  
तत्र नागबिलो जातो वल्मीकात्त्रिदशाधिप ॥ १२१ ॥  
येन नागा धरापृष्ठे निर्गच्छन्ति व्रजन्ति च ॥  
तेन मार्गेण गत्वा त्वं पाताले हाटकेश्वरम् ॥  
स्नात्वा पातालगङ्गायां पूजयस्व महेश्वरम् ॥ १२२ ॥  
ततः पापविनिर्मुक्तो भविष्यसि न संशयः ॥  
सम्प्राप्स्यसि च भूयोऽपि देवराज्यमकण्टकम् ॥ १२३ ॥  
॥ सूत उवाच ॥ ॥  
अथ शक्रः समाकर्ण्य तां गिरं गगनोत्थिताम् ॥  
जगाम सत्वरं तत्र यत्र नागबिलः स च ॥ १२४ ॥  
ततः प्रविश्य पातालं गङ्गातोयपरिप्लुतः ॥  
पूजयामास तल्लिङ्गं हाटकेश्वरसञ्ज्ञितम् ॥ १२५ ॥  
अथ तस्य क्षणाज्जातं शरीरं मलवर्जितम् ॥  
दुर्गन्धश्च गतो नाशं तेजोवृद्धिर्बभूव ह ॥ १२६ ॥  
एतस्मिन्नन्तरे प्राप्ता ब्रह्मविष्णुमुखाः सुराः ॥  
प्रोचुश्च देवराजं तं मुक्तपापं प्रहर्षिताः ॥ १२७ ॥  
प्राप्तस्तु मेध्यतां शक्र विमुक्तो ब्रह्महत्यया ॥  
तस्मादागच्छ गच्छामः सहितास्त्रिदशालयम् ॥ १२८ ॥  
एतन्नाग बिलं शक्र पुनः पूरय पांसुभिः ॥  
नो चेदागत्य चानेन मानुषाः सिद्धिहेतवः ॥ १२९ ॥  
एतल्लिङ्गं समभ्यर्च्य स्नात्वा भागीरथीजले ॥  
अपि पापसमायुक्ता यास्यन्ति परमां गतिम् ॥ ६.८.१३० ॥  
ततस्ते त्रिदशाः सर्वे स च देवं शतक्रतुः ॥  
प्रणिपत्य पुनः प्रोच्चैः प्रजग्मुस्त्रिदशालयम् ॥।३॥।  
ततो जज्ञे महांस्तत्र स्वर्गे वृत्रवधोत्सवः ॥  
देवेन्द्रत्वमनुप्राप्ते पुनः शक्रे द्विजोत्तमाः ॥ १३२ ॥  
॥ सूत उवाच ॥ ॥  
एतद्वः सर्वमाख्यातं हाटकेश्वरसम्भवम् ॥  
माहात्म्यं ब्राह्मणश्रेष्ठाः सर्वपातकनाशनम् ॥ १३३ ॥  
यश्चैतत्कीर्तयेद्भक्त्या शृणोति च समाहितः ॥  
स याति परमं स्थानं जरा मरणवर्जितम्॥ १३४ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये वृत्रवधवर्णनन्नामाष्टमो ऽध्यायः ॥ ८ ॥ छ ॥