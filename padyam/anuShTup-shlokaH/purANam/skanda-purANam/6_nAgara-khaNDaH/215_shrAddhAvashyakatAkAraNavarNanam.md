+++
title = "२१५ श्राद्धावश्यकताकारणवर्णनम्"

+++
॥ ऋषय ऊचुः ॥ ॥  
साम्प्रतं वद नः सूत श्राद्धकल्पस्य यो विधिः ॥  
विस्तरेण महाभाग यथा तच्चाक्षयं भवेत् ॥ १ ॥  
कस्मिन्काले प्रकर्तव्यं श्राद्धं पितृपरायणैः ॥  
कीदृशैर्ब्राह्मणैस्तच्च तथा द्रव्यैर्महामते ॥ २ ॥  
॥ सूत उवाच ॥ ॥  
एतदर्थं पुरा पृष्टो मार्कण्डेयो महामुनिः ॥  
रोहिताश्वेन विप्रेन्द्रा हरिश्चन्द्र सुतेन सः॥३ ॥  
हरिश्चन्द्रे गते स्वर्गं रोहिताश्वे नृपे स्थिते ॥  
तीर्थयात्राप्रसङ्गेन मार्कण्डो मुनिसत्तमः ॥ ४ ॥  
सरय्वाः सङ्गमे पुण्ये स्नानार्थं समुपस्थितः ॥  
तत्र स्नात्वा पितॄन्देवान्सन्तर्प्य विधिपूर्वकम्॥ ५ ॥  
प्रविष्टस्तां पुरीं रम्यामयोध्यां सत्यनामिकाम् ॥  
रोहिताश्वोऽपि तं श्रुत्वा समायातं मुनीश्वरम्॥  
पदातिः प्रययौ तूर्णं दूरदेशं तु सम्मुखम्॥ ६ ॥  
ततः प्रणम्य तं मूर्ध्ना कृताञ्जलिपुटः स्थितः ॥  
प्रोवाच मधुरं वाक्यं विनयेन समन्वि तः ॥ ७ ॥  
स्वागतं ते मुनिश्रेष्ठ भूयः सुस्वागतं मुने ॥  
धन्योऽहं कृतपुण्योऽहं सम्प्राप्तः परमां गतिम् ॥  
यत्ते पादरजोभिर्मे मूर्द्धजा विमलीकृताः ॥ ॥ ८॥  
एवमुक्त्वा गृहीत्वा तं स्वहस्तालम्बनं तदा ॥  
ययौ तत्र सभास्थानं बृहत्सिंहासनाश्रयम् ॥ ९ ॥  
सिंहासने निवेश्याथ तं मुनिं पार्थिवोत्तमः ॥  
उपविष्टो धरापृष्ठे कृताञ्जलिपुटः स्थितः ॥ ६.२१५.१० ॥  
ततः प्रोवाच मधुरं विनयावनतः स्थितः ॥  
निःस्पृहस्यापि विप्रेन्द्र कि वाऽऽगमनकारणम् ॥ ॥ ११ ॥  
तद्ब्रवीहि यथातथ्यं करोमि तव साम्प्रतम् ॥  
अदेयमपि दास्यामि गृहायातस्य ते विभो ॥ १२ ॥  
मार्कण्डेय उवाच ॥ ॥  
तीर्थयात्राप्रसङ्गेन वयमत्र समागताः ॥  
सरय्वाः सङ्गमे पुण्ये कल्ये यास्याम्यहे पुनः ॥ १३ ॥  
निःस्पृहैरपि द्रष्टव्या धर्मवन्तो द्विजोत्तमाः ॥  
ततः प्रोक्तं पुराण ज्ञैर्ब्राह्मणैः शास्त्रदृष्टिभिः ॥ १४ ॥  
धर्मवन्तं नृपं दृष्ट्वा लिङ्गं स्वायम्भुवं तथा ॥  
नदीं सागरगां चैव मुच्येत्पापाद्दिनोद्भवात् ॥ १५  
एवमुक्त्वा ततश्चक्रे पृच्छां स मुनिसत्तमः ॥  
तं दृष्ट्वा नृपशार्दूलं पुरःस्थं विनयान्वितम् ॥ १६ ॥  
कच्चित्ते सफला वेदाः कच्चित्ते सफलं श्रुतम् ॥  
कच्चित्ते सफला दाराः कच्चित्ते सफलं धनम्॥ १७ ॥  
॥ रोहिताश्व उवाच ॥ ॥  
कथं स्युः सफला वेदाः कथं स्यात्सफलं श्रुतम् ॥  
कथं स्युः सफला दाराः कथं स्यात्सफलं धनम् ॥ १८ ॥  
॥ मार्कण्डेय उवाच ॥ ॥  
अग्निहोत्रफला वेदाः शीलवृत्तफलं श्रुतम् ॥  
रतिपुत्रफला दारा दत्तभुक्तफलं धनम् ॥ १९ ॥  
एवं ज्ञात्वा महाराज नान्यथा कर्तुमर्हसि ॥ ६.२१५.२० ॥  
चत्वार्येतानि कृत्यानि मयोक्तानि च तानि ते ॥  
यथा तानि प्रकृत्यानि लोकद्वयमभीप्सता ॥ २१ ॥  
एवमुक्त्वा ततश्चक्रे कथाश्चित्राश्च तत्पुरः ॥  
राजर्षीणां पुराणानां देवर्षीणां विशेषतः ॥ २२ ॥  
ततः कथावसाने च कस्मिंश्चिद्द्विजसत्तमाः ॥  
पप्रच्छ तं मुनिश्रेष्ठं रोहिताश्वो महीपतिः ॥ २३ ॥  
भगवञ्छ्रोतुमिच्छामि श्राद्धकल्पमहं यतः ॥  
दृश्यन्ते बहवो भेदा द्विजानां श्राद्धकर्मणि ॥ २४ ॥ ॥  
॥ मार्कण्डेय उवाच ॥ ॥  
सत्यमेतन्महाभाग यत्पृष्टोऽस्मि नृपोत्तम ॥  
श्राद्धस्य बहवो भेदाः शाखाभेदैर्व्यवस्थिताः॥ २५ ॥  
तस्मात्ते निर्णयं वच्मि भर्तृयज्ञेन यत्पुरा ॥  
आनर्त्ताधिपतेः प्रोक्तं सम्यक्छ्राद्धस्य लक्षणम् ॥ २६ ॥  
भर्तृयज्ञं सुखासीनं निजाश्रमपदे नृपः ॥  
आनर्ताधिपतिर्गत्वा प्रणिपत्य ततोऽब्रवीत् ॥ २७ ॥  
॥ आनर्त उवाच ॥ ॥  
साम्प्रतं वद मे ब्रह्मञ्छ्राद्धकल्पं पित्रीप्सितम् ॥  
येन मे तुष्टिमायान्ति पितरः श्राद्धतर्पिताः ॥ २८ ॥  
कः कालो विहितः श्राद्धे कानि द्रव्याणि मे वद ॥  
श्राद्धार्हाणि तथान्यानि मेध्यानि द्वि जसत्तम ॥  
यानि योज्यानि वाञ्छद्भिः पितृणां तृप्तिमुत्तमाम् ॥ २९ ॥  
कीदृशा ब्राह्मणा ब्रह्मञ्छ्राद्धार्हाः परिकीर्तिताः ॥  
कीदृशा वर्जनीयाश्च सर्वं मे विस्तराद्वद ॥ ६.२१५.३० ॥  
॥ भर्तृयज्ञ उवाच ॥ ॥  
अहं ते कीर्तयिष्यामि श्राद्धकल्पमनुत्तमम् ॥  
यं श्रुत्वाऽपि महाराज लभेच्छ्राद्धफलं नरः ॥ ॥ ३१ ॥  
श्राद्धमिदुक्षयेऽवश्यं सदा कार्यं विपश्चिता ॥  
यदि ज्येष्ठतमः सर्गः सन्तानं च तथा नृप ॥ ३२ ॥  
शीतार्ता यद्वदिच्छन्ति वह्निं प्रावरणानि च ॥  
पितरस्तद्वदिच्छन्ति क्षुत्सामाश्चन्द्रसङ्क्षयम् ॥ ३३ ॥  
दरिद्रोपहता यद्वद्धनं वाञ्छन्ति मानवाः ॥  
पितरस्तद्वदिच्छन्ति क्षुत्क्षामाश्चन्द्रसं क्षयम् ॥ ३४ ॥  
यथा वृष्टिं प्रवाञ्छन्ति कर्षुकाः सस्यवृद्धये ॥  
तथात्मप्रीतये तेऽपि प्रवाञ्छन्तीन्दुसङ्क्षयम् ॥ ३५ ॥  
यथोषश्चक्रवाक्यश्च वाञ्छन्ति रवि दर्शनम् ॥  
पितरस्तद्वदिच्छन्ति श्राद्धं दर्शसमुद्भवम् ॥ ३६ ॥  
जलेनापि च यः श्राद्धं शाकेनापि करोति वाः ॥  
दर्शस्य पितरस्तृप्तिं यान्ति पापं प्रण श्यति । ३७ ॥  
अमावास्यादिने प्राप्ते गृहद्वारं समाश्रिता॥  
वायुभूताः प्रवाञ्छन्ति श्राद्धं पितृगणा नृणाम् ॥  
यावदस्तमयं भानोः क्षुत्पिपासास माकुलाः ॥ ३८ ॥  
ततश्चास्तं गते भानौ निराशा दुःखसंयुताः ॥  
निःश्वस्य सुचिरं यान्ति गर्हयन्ति स्ववंशजम् ॥ ३९ ॥  
॥ आनर्त उवाच ॥ ॥  
किमर्थं क्रियते श्राद्धममावास्यादिने द्विज ॥  
विशेषेण ममाचक्ष्य विस्तरेण यथातथम् ॥ ६.२१५.४० ॥  
मृताश्च पुरुषा विप्र स्वकर्मजनितां गतिम् ॥  
गच्छन्ति ते कथं तस्य सुतस्याश्रयमाययुः ॥ ४१ ॥  
एष नः संशयो विप्र सुमहान्हृदि संस्थितः ॥ ४२ ॥  
॥ भर्तृयज्ञ उवाच ॥ ॥  
सत्यमेतन्महाभाग यत्त्वया व्याहृतं वचः ॥  
स्वकर्मार्हां गतिं यान्ति मृताः सर्वत्र मानवाः ॥ ४३ ॥  
परं यथा समायान्ति वंशजस्याश्रयं प्रति ॥  
तथा तेऽहं प्रव क्ष्यामि न तथा संशयो भवेत् ॥ ४४ ॥  
मृता यान्ति तथा राजन्येऽत्र केचिन्महीतले ॥  
ते जायन्ते न मर्त्येऽत्र यावद्वंशस्य संस्थितिः ॥ ४५ ॥  
परं शुभात्मका ये च ते तिष्ठन्ति सुरालये ॥  
पापात्मानो नरा ये च वैवस्वतनिवासिनः ॥ ४६ ॥  
अन्यदेहं समाश्रित्य भुञ्जानाः कर्मणः फलम् ॥  
शुभं वा यदि वा पापं स्वयं विहितमात्मनः ॥ ४७ ॥  
यमलोके स्थितानां हि स्वर्गस्थानामपि क्षुधा ॥  
पिपासा च तथा राजंस्तेषां सञ्जायतेऽधिका ॥ ४८ ॥  
यावन्नरत्रयं राजन्मातृतः पितृतस्तथा ॥  
तेषां च परतो ये च ते स्वकर्म शुभाशुभम् ॥  
भुञ्जते क्षुत्पिपासा च न तेषां जायते क्व् चित् ॥ ४९ ॥  
तत्रापि पतनं तस्मात्स्थानाद्भवति भूमिप ॥  
वंशोच्छेदान्पुनः सर्वे निपतन्ति महीतले ॥  
त्रुटद्रज्जुनिबद्धं हि भाण्डं यद्वन्निराश्रयम् ॥ ॥ ६.२१५.५० ॥  
एतस्मात्कारणाद्यत्नः सन्तानाय विचक्षणैः ॥  
प्रकर्तव्यो मनुष्येन्द्र वंशस्य स्थितये सदा ॥ ५१ ॥  
अपि द्वादशधा राजन्नौरसादिसमु द्भवाः ॥  
तेषामेकतमोऽप्यत्र न दैवाज्जायते सुतः ॥ ५२ ॥  
पितॄणां गुप्तये तेन स्थाप्योऽश्वत्थः समाधिना ॥  
पुत्रवत्परिपाल्यश्च निर्विशेषं नराधिप॥ ॥ ५३ ॥  
यावत्सन्धारयेद्भूमिस्तमश्वत्थं नराधिप ॥  
कृतोद्वाहं समं शम्या तावद्वंशोऽपि तिष्ठति ॥ ५४ ॥  
अश्वत्थजनका मर्त्या निपत्य जगती तले ॥  
पापामुक्ताः समायान्ति योनिं श्रेष्ठां शुभान्विताः ॥ ५५ ॥  
एतस्मात्कारणादन्नं नित्यं देयं तथोदकम् ॥  
समुद्दिश्य पितॄन्राजन्यतस्ते तन्मयाः स्मृताः ॥ ५६ ॥  
अदत्त्वा सलिलं सस्यं पितॄणां यो नराधिप ॥  
स्वयमश्नाति वा तोयं पिवेत्स स्यात्पितृद्रुहः ॥  
स्वर्गेऽपि च न ते तोयं लभन्ते नान्नमेव च ॥ ५७ ॥  
न दत्तं वंशजैर्मर्त्यैश्चेद्व्यथां यान्ति दारुणाम् ॥  
क्षुत्पिपासासमुद्भूतां तस्मात्सन्तर्पयेत्पितॄन् ॥ ॥ ५८ ॥  
नित्यं शक्त्या नरो राजन्पयोऽन्नैश्च पृथग्विधैः ॥  
तथान्यैर्वस्त्रनैवेद्यैः पुष्पगन्धानुलेपनैः ॥ ५९ ॥  
पितृमेधादिभिः पुण्यैः श्राद्धैरुच्चावचैरपि ॥  
तर्पितास्ते प्रयच्छन्ति कामानिष्टान्हृदि स्थितान् ॥  
त्रिवर्गं च महाराज पितरः श्राद्धतर्पिताः ॥ ॥ ६.२१५.६० ॥  
तर्पयन्ति न ये पापाः स्वपितॄन्नित्यशो नृप ॥  
पशवस्ते सदा ज्ञेया द्विपदाः शृङ्गवर्जिताः ॥ ६१ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्राद्धकल्पे श्राद्धावश्यकताकारणवर्णनन्नाम पञ्चदशोत्तरद्विशततमो ऽध्यायः ॥ २१५ ॥