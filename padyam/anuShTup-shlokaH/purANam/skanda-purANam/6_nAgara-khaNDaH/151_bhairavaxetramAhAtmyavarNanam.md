+++
title = "१५१ भैरवक्षेत्रमाहात्म्यवर्णनम्"

+++
॥ ॥ सूत उवाच ॥ ॥  
अन्धकोऽपि परां विद्यां ज्ञात्वा शुक्रार्जितां तदा ॥  
केलीश्वर्याः प्रसादं च भक्तिजं बलवृद्धिदम्॥ १ ॥  
अवध्यतामात्मनश्च पितामहवरोद्भवम् ॥  
महेश्वरं समुद्दिश्य कोपं चक्रे ततः परम् ॥ २ ॥  
दूतं च प्रेषयामास कैलासं पर्वतं प्रति ॥  
गच्छ दूत हरं ब्रूहि मम वाक्येन साम्प्रतम् ॥ ३ ॥  
शक्रमेनं परित्यज्य सुखं तिष्ठात्र पर्वते ॥  
नो चेद्द्रुतं समागत्य सकैलासं सभार्यकम्॥ ४ ॥  
सगणं च रणे हत्वा सुखी स्थास्यामि नन्दने ॥  
त्वामहं नाशयिष्यामि सत्येनात्मानमालभे ॥ ५ ॥  
एवमुक्तः स दैत्येन दूतो गत्वा द्रुतं ततः ॥  
प्रोवाच शङ्करं वाक्यैः परुषैः स विशेषतः ॥ ६ ॥  
ततः कोपपरीतात्मा भगवान्वृषभध्वजः ॥  
गणान्सम्प्रेषयामास वधार्थं तस्य दुर्मतेः ॥ ७ ॥  
वीरभद्रं महाकालं नन्दिं हस्तिमुखं तथा ॥  
अघोरं घोरनादं च घोरघण्टं महाबलम् ॥ ८ ॥  
एतेषामनुगाश्चान्ये कोटिरेका पृथक्पृथक्॥  
सर्वान्सम्प्रेषयामास वधार्थं तस्य दुर्मतेः ॥ ९ ॥  
अथ सम्प्रेषितास्तेन गणास्ते विकृताननाः ॥  
हर्षेण महताविष्टा गर्जमाना यथा घनाः ॥ ६.१५१.१० ॥  
धृतायुधा गताः सर्वे युद्धार्थं यत्र सा पुरी ॥  
शक्रस्यासादिता तेन दानवेन बलीयसा ॥ ११ ॥  
अथ प्राप्तान्गणान्दृष्ट्वा दानवास्ते धृतायुधाः ॥  
निश्चक्रमुर्वै सहसा युद्धार्थमतिगर्विताः ॥ १२ ॥  
ततः समभवद्युद्धं गणानां दानवैः सह ॥  
परस्परं महारौद्रं मृत्युं कृत्वा निवर्तनम् ॥ १३ ॥  
ततो हरगणाः सर्वे दानवैस्तै रणाजिरे ॥  
जिता जग्मुर्दिशो भीता हरवीक्षणतत्पराः ॥ १४ ॥  
हरोऽपि तान्गणान्भग्नान्दृष्ट्वा कोपाद्विनिर्ययौ ॥  
हरं दृष्ट्वा ततो दैत्या दुद्द्रुवुस्ते दिशो दश ॥ १५ ।  
अन्धकोऽपि हरं दृष्ट्वा युद्धार्थं सम्मुखो ययौ ।  
ततो युद्धं समभवदन्धकस्य हरेण तु ॥  
वृत्रवासवयोः पूर्वं यथा युद्धमभून्महत् ॥ १६ ॥  
चक्रनालीकनाराचैस्तोमरैः खड्गमुद्गरैः॥  
एवं न शक्यते हन्तुं दानवो विविधायुधैः ॥ १७ ॥  
अस्त्रयुद्धं परित्यज्य बाहु युद्धमुपागतौ ॥  
करं करेण सङ्गृह्य मुष्टिप्रहरणौ तदा॥१८।  
दानवेनाथ देवेशो बन्धेनाक्रम्य पीडितः ।  
निष्पन्दभावमापन्नस्ततो मूर्च्छामुपागतः ॥१९॥  
मूर्छागतं तु तज्ज्ञात्वा ह्यन्धको निर्ययौ गृहात् ॥  
तावत्स्थाणुः क्षणाल्लब्ध्वा चेतनामात्तकार्मुकः ॥ ६.१५१.२० ॥  
आयसीं लकुटीं गृह्य प्रभुर्भारसहसि काम् ॥  
दानवेन्द्रं ततः प्राप्य ताडयामास मूर्धनि ॥ २१ ॥  
सोऽपि खड्गेन देवेशं ताडयामास वेगतः ॥  
अथ देवोऽपि सस्मार कौबेरास्त्रं महाहवे ॥ ॥ २२॥  
अस्त्रेण तेन हृदये ताडयामास दानवम् ॥  
ततः स ताडितस्तेन रुधिरोद्गारमुद्वमन् ॥ २३ ॥  
पतितोऽधोमुखो भूत्वा ततः शूलेन भेदितः॥  
शूलाग्रसंस्थितः पापश्चक्रवद्भ्रमते ततः ॥ २४ ॥  
अन्धकोऽपि तदात्मानं तथावस्थमवेक्ष्य च ॥  
ततो वाग्भिः सुपुष्टाभिरस्तौद्देवं महेश्वरम् ॥ २५ ॥  
॥ ॥ अन्धक उवाच ॥ ॥  
नमस्ते जगतां धात्रे शर्वाय त्रिगुणात्मने ॥  
वृषभासनसंस्थाय शशाङ्ककृतभूषण ॥ २६ ॥  
नमः खट्वाङ्गहस्ताय नमः शूलधराय च ॥  
नमो डमरुकोदण्डकपालानलधारिणे ॥ २७ ॥  
स्मरदेहविनाशाय मूर्त्यष्टकमयात्मने ॥  
नमः स्वरूपदेहाय ह्यरूपबहुरू पिणे ॥ २८ ॥  
उत्तमाङ्गविनाशाय विरिञ्चेः सृष्टिकारिणे ॥  
स्मशानवासिने नित्यं नमो भैरवरूपिणे ॥ २९ ॥  
सर्वगः सर्वकर्ता च त्वं हर्ता नान्य एव हि ॥  
त्वं भूमिस्त्वं रजश्चैव त्वं ज्योतिस्त्वं तमस्तथा ॥ ६.१५१.३० ॥  
त्वं वपुः सर्वभूतानां जीवभूतो महेश्वर ॥  
अस्तौदेवं दानवेन्द्रो देवशूलाग्र संस्थितः ॥ ३१ ॥  
॥ सूत उवाच ॥ ॥  
एवं तस्य स्तुतिं श्रुत्वा परितुष्टो महेश्वरः ॥  
ततः प्रोवाच तं हर्षाच्छूलाग्रस्थं दनूत्तमम् ॥ ३२ ॥ ॥  
॥ श्रीभगवानुवाच ॥ ॥  
नेदं वीरव्रतं दैत्य यच्छत्रुकरपीडनात् ॥  
प्रोच्यन्ते सामवाक्यानि विशेषाद्दैत्यजन्मना ॥ ३३ ॥  
॥ अन्धक उवाच ॥ ॥  
निर्विण्णोऽस्मि सुरश्रेष्ठ त्रिशूलाऽग्रं समाश्रितः ॥  
तस्मात्सूदय मां येन द्रुतं स्यान्मे व्यथाक्षयः ॥ ३४ ॥  
॥ श्रीभगवानुवाच ॥ ॥  
न तेऽस्ति मरणं दैत्य कथञ्चिच्चिन्तितं मया ॥  
तेनेत्थं विधृतं व्योम्नि भित्त्वा शूलेन वक्षसि ॥ ३५ ॥  
तस्मात्त्वं गणतां गच्छ साम्प्रतं पापवर्जितः ॥  
त्यक्त्वा दानवजं भावं श्रद्धया परया युतः ॥ ३६ ॥  
॥ अन्धक उवाच ॥ ॥  
गतो मे दानवो भावः साम्प्रतं तव किङ्करः ॥  
भविष्यामि न सन्देहः सत्येनात्मानमालभे ॥ ३७ ॥  
॥ शङ्कर उवाच ॥ ॥  
परितुष्टोऽस्मि ते वत्स ब्रूहि यत्तेऽभिवाञ्छितम् ॥  
प्रार्थयस्व प्रयच्छामि यद्यपि स्यात्सुदुर्लभम् ॥ ३८ ॥  
॥ अन्धक उवाच ॥ ॥  
अनेनैव तु रूपेण शृलाग्रस्थितमत्तनुम् ॥  
यो मर्त्योर्च्चां प्रकृत्वा ते स्थापयिष्यति भूतले ॥ ॥ ३९ ॥  
तस्य मोक्षस्त्वया देयो मद्वाक्यात्सुरसत्तम ॥  
तथेत्युक्त्वा महेशस्तं शूलाग्रात्प्रमुमोच ह ॥  
अस्थिशेषं कृशाङ्गं च चामुण्डासदृशं द्विजाः ॥ ६.१५१.४० ॥  
ततः स गणतां प्राप्तो गीतं चक्रे मनोहरम् ॥  
पुरतो देवदेवस्य पार्वत्याश्च विशेषतः ॥ ४१ ॥  
भृङ्गवद्रटनं यस्मात्तस्य श्रोत्रसुखा वहम् ॥  
भृङ्गीरिटि इति प्रोक्तस्ततः स त्रिपुरारिणा ॥ ४२ ॥  
एवं स गणतां प्राप्तो देवदेवस्य शूलिनः ॥  
विश्वास्यः सर्वकृत्येषु तत्परं समपद्यत ॥ ॥ ४३ ॥  
ततःप्रभृति लोकेऽत्र देवदेवो महेश्वरः ॥  
तादृशेनैव रूपेण स्थाप्यते भूतले जनैः ॥ ४४ ॥  
प्राप्यतेऽत्र परा सिद्धिस्तत्प्रसादादलौ किकी ॥  
कस्यचित्त्वथ कालस्य राज्याद्भ्रष्टो महीपतिः ॥ ४५ ॥  
सुरथाख्यः प्रसिद्धोऽत्र सूर्यवंशसमुद्भवः ॥  
ततो वसिष्ठमासाद्य स चात्मीयं पुरो हितम् ॥  
प्रोवाच प्रणतो भूत्वा बाष्पव्याकुललोचनः ॥ ४६ ॥  
त्वया नाथेन मे ब्रह्मन्संस्थितेनाऽपि शत्रुभिः ॥  
बलाच्च यद्धृतं राज्यं मन्द भाग्यस्य साम्प्रतम् ॥ ४७ ॥  
तस्मात्कुरु प्रसादं मे येन मे राज्यसंस्थितिः ॥  
भूयोऽपि त्वत्प्रसादेन नान्या मे विद्यते गतिः ॥ ४८ ॥  
॥ वसिष्ठ उवाच ॥ ॥  
यद्येवं ते महाराज मद्वाक्यात्सत्वरं व्रज ॥  
हाटकेश्वरजं क्षेत्रं सर्वसिद्धिप्रदायकम् ॥ ४९ ॥  
तत्र भैरवरूपेण स्थापयित्वा महेश्वरम् ॥  
भुजोद्यतोग्रशूलाग्रविद्धान्धककलेवरम् ॥ ६.१५१.५० ॥  
नारसिंहेन मन्त्रेण ततः पूजय तं नृप ॥  
रक्तपुष्पैस्तथा धूपै रक्तैश्चैवानुलेपनैः ॥ ५१ ॥  
ततः सद्वीर्य मासाद्य तेजोवीर्यसमन्वितः ॥  
हनिष्यस्यखिलाञ्छत्रूंस्तत्प्रसादादसंशयम् ॥ ५२ ॥  
परं शौचसमेतेन सम्पूज्यो भगवांस्त्वया ॥  
अन्यथा प्राप्स्यसे विघ्नान्सत्यमेतन्मयोदितम् ॥ ५३ ॥  
अथ तस्य वचः श्रुत्वा स राजा सत्वरं ययौ ॥  
तत्र क्षेत्रे ततो देवं स्थापयामास भैरवम् ॥ ५४ ॥  
ततः सम्पूजयामास नारसिंहेन भक्तितः ॥  
मन्त्रेण प्रयतो भूत्वा ब्रह्मचर्यपरायणः ॥५५॥  
ततो दशसहस्रान्ते तस्य मन्त्रस्य सङ्ख्यया ॥  
भैरवस्तुष्टिमापन्नः प्रोवा च तदनन्तरम् ॥ ५६ ॥  
॥ श्रीभैरव उवाच ॥ ॥  
परितुष्टोऽस्मि ते राजन्मन्त्रेणानेन पूजितः ॥  
तस्मात्प्रार्थय यच्चेष्टं येन सर्वं ददाम्यहम् ॥ ५७ ॥ ॥  
॥ सुरथ उवाच ॥ ॥  
शत्रुभिर्मे हृतं राज्यं त्वत्प्रसादात्सुरेश्वर ॥  
तन्मे भवतु भूयोऽपि शत्रुभिः परिवर्ज्जितम् ॥ ५८ ॥  
अन्योऽपि यः पुमानित्थं त्वामिहागत्य पूजयेत् ॥  
अनेनैव तु मन्त्रेण तस्य सिद्धिस्त्वया विभो ॥५९॥  
देया देव सहस्रान्ते यथा मम सुरेश्वर ॥  
तथेति तं प्रतिज्ञाय गतश्चादर्शनं हरः ॥ ६.१५१.६० ॥  
सुरथोऽपि निजं राज्यं प्राप हत्वा रणे रिपून्॥६१॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटके श्वरक्षेत्रमाहात्म्ये भैरवक्षेत्रमाहात्म्यवर्णनन्नामैकपञ्चाशदुत्तरशततमोऽध्यायः ॥ १५१ ॥छ॥