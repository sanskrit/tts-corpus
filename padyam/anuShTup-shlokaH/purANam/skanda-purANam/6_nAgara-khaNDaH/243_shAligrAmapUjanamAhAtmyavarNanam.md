+++
title = "२४३ शालिग्रामपूजनमाहात्म्यवर्णनम्"

+++
॥ ब्रह्मोवाच ॥ ॥  
शूद्रः पैजवनोनाम गार्हस्थ्याच्छुद्धिमाप्तवान् ॥  
धर्ममार्गाविरोधेन तन्निबोध महामते ॥ १ ॥  
आसीत्पैजवनः शूद्रः पुरा त्रेतायुगे किल ॥  
स्वधर्मनिरतः ख्यातो विष्णुब्राह्मणपूजकः ॥ २ ॥  
न्यायागतधनो नित्यं शान्तः सर्वजनप्रियः ॥  
सत्यवादी विवेकज्ञस्तस्य भार्या च सुन्दरी ॥ ३ ॥  
धर्मोढा वेदविधिना समानकुलजा शुभा ॥  
पतिव्रता महाभागा देवद्विजहिते रता ॥ ॥ ४ ॥  
काश्यां सम्बन्धिता बाला वैजयन्त्यां विवाहिता ॥  
सा धर्माचरणे दक्षा वैष्णवव्रतचारिणी ॥ ५ ॥  
भर्त्रा सह तथा सम्यक्चिक्रीडे सुविनीतवत् ॥  
सोऽपि रेमे तया काले हस्तिन्येव महागजः ॥६॥  
अर्थाप्तिः पूर्वपुण्येन जाता तस्य महात्मनः ॥  
वाणिज्यं स्वजनैर्नित्यं स्वदेशपरदेशजम् ॥ ॥७॥  
कारयत्यर्थजातैश्च परकीयस्वकीयजैः ॥  
एवमर्थश्च बहुधा सञ्जातो धर्मदर्शिनः ॥ ८ ॥  
पुत्रत्रयं च सञ्जातं पितुः शुश्रूषणे रतम् ॥  
तस्य पुत्राः पितुर्भक्ता द्रव्यादिमदवर्जिताः ॥ ९ ॥  
पितृवाक्यरताः श्रेष्ठाः स्वधर्माचारशोभनाः ॥  
पित्रोः शुश्रूषणादन्यन्नाभिनन्दन्ति किञ्चन ॥6.243.१०॥  
ते सम्बन्धैः सुसम्बद्धाः पित्रा धर्मार्थदर्शिना ॥  
तत्पत्न्यो मातृपित्रर्चां कारयन्त्यनिवारितम् ॥ ११ ॥  
ऋद्धिमद्भवनं तस्य धनधान्यसमन्वितम् ॥  
सोऽपि धर्मरतो नित्यं देवतातिथिपूजकः ॥ १२ ॥  
गृहागतो न विमुखो यस्य जातु कदाचन ॥  
शीतकाले धनं प्रादादुष्णकाले जलान्नदः ॥ १३ ॥  
वर्षा काले वस्त्रदश्च बभूवान्नप्रदः सदा ॥  
वापीकूपतडागादिप्रपादेवगृहाणि च ॥ १४ ॥  
कारयत्युचिते काले शिवविष्णुव्रतस्थितः ॥  
इष्टधर्मस्तु वर्णानां समाचीर्णो महाफलः ॥ १५ ॥  
अन्येषां पूर्तधर्माणां तेषां पूर्तकरः सदा ॥  
स बभूव धनाढ्योपि व्यसनैर्न समाश्रितः ॥ १६ ॥  
विष्णुभक्तिरतो नित्यं चातुर्मास्ये विशेषतः ॥१८॥  
एकदा गालवमुनिः शिष्यैर्बहुभिरावृतः ॥ १७ ॥  
ब्रह्मज्ञानरतः शान्तस्तपोनिष्ठो महावशी ॥  
अभ्याजगाम शूद्रस्य गेहे पैजवनस्य सः ॥ १८ ॥  
स वाग्भिर्मधुभिस्तस्य अभ्युत्थानासनादिभिः ॥  
उपचारैः पुनर्युक्तः कृतार्थ इव मानयन् ॥ १९ ॥  
अद्य मे सफलं जन्म जातं जीवितमुत्तमम् ॥  
अद्य मे सफलो धर्मः कुशलश्चोद्धृतस्त्वया ॥ 6.243.२० ॥  
मम पापसहस्राणि दृष्ट्या दग्धानि ते मुने ॥  
गृहं मम गृहस्थस्य सकलं पावितं त्वया ॥ २१ ॥  
तस्य भक्त्या प्रसन्नोऽभूद्गतमार्गपरिश्रमः ॥  
उवाच मुनिशार्दूलः सच्छूद्रं तं कृताञ्जलिम् ॥ २२ ॥  
कच्चित्ते कुशलं सौम्य मनो धर्मे प्रवर्तते ॥  
अर्थानुबन्धाः सततं बन्धुदारसुतादयः ।1 २३ ॥  
गोविन्दे सततं भक्तिस्तथा दाने प्रवर्तते ॥  
धर्मार्थकाम कार्येषु सप्रभावं मनस्तव ॥ २४ ॥  
विष्णुपादोदकं नित्यं शिरसा धार्यते न वा ॥  
पादोद्भवं च गङ्गोदं द्वादशाब्दफलप्रदम् ॥ २५ ॥  
चातुर्मास्ये विशेषेण तत्फलं द्विगुणं भवेत् ॥  
हरिभक्तिर्हरिकथा हरिस्तोत्रं हरेर्नतिः ॥ २६ ॥  
हरिध्यानं हरेः पूजा सुप्ते देवे च मोक्षकृत् ॥  
एवं ब्रुवाणं स मुनिं पुनराह नतिं गतः ॥ २७ ॥  
भवद्दृष्ट्याश्रमफलमेतज्जातं न संशयः ॥  
तथापि श्रोतुमिच्छामि तव वाणीमनामयीम् ॥ २८ ॥  
भवादृशानां गमनं सर्वार्थेषु प्रकल्पते ॥  
ततस्तौ सुमुदा युक्तौ सञ्जातौ हृष्टचेतसौ ॥ २९ ॥  
मुनिं पैजवनोनाम सच्छूद्रः प्राह सम्मतः ॥  
किमागमनकृत्यं ते कथयस्व प्रसादतः ॥ 6.243.३० ॥  
को वा तीर्थप्रसङ्गश्च चातुर्मास्ये समीपगे ॥  
गालवः प्राह सच्छूद्रं धार्मिकं सत्यवादिनम् ॥ ३१ ॥  
मम तीर्थावसिक्तस्य मासा बहुतरा गताः ॥  
इदानीमाश्रमं यास्ये चातुर्मास्ये समागते ॥ ३२ ॥  
आषाढशुक्लैकादश्यां करिष्ये नियमं गृहे ॥  
नारायणस्य प्रीत्यर्थं श्रेयोऽर्थं चात्मनस्तथा ॥  
प्रत्युवाच मुनिर्धर्मान्विनयानतकन्धरम् ॥ ३३ ॥  
॥ पैजवन उवाच ॥ ॥  
मामनुग्रहजां बुद्धिं ब्रूहि त्वं द्विजपुङ्गव ॥  
वेदेऽधिकारो नैवास्ति वेदसारजपस्य वा ॥ ३४ ॥  
पुराणस्मृतिपाठस्य तस्मात्किञ्चिद्वदस्व मे ॥  
तत्त्वात्मसदृशं किञ्चिद्भाति रूपं महाफलम् ॥ ३५ ॥  
चातुर्मास्ये विशेषेण मुक्तिसंसाधकं वद ॥ ३६ ॥  
॥ गालव उवाच ॥ ॥  
शालिग्रामगतं विष्णुं चक्राङ्कित पुटं सदा ॥  
येऽर्चयन्ति नरा नित्यं तेषां भुक्तिस्त्वदूरतः ॥ ३७ ॥  
शालिग्रामे मनो यस्य यत्किञ्चित्क्रियते शुभम् ॥  
अक्षय्यं तद्भवेन्नित्यं चातुर्मास्ये विशेषतः ॥ ३८  
शालिग्रामशिला यत्र यत्र द्वारावती शिला ॥  
उभयोः सङ्गमः प्राप्तो मुक्तिस्तस्य न दुर्लभा ॥ ३९ ॥  
शालिग्रामशिला यस्यां भूमौ सम्पूज्यते नृभिः ॥  
पञ्चक्रोशं पुनात्येषा अपि पापशतान्वितैः ॥ 6.243.४० ॥  
तैजसं पिण्डमेतद्धि ब्रह्मरूपमिदं शुभम् ॥  
यस्याः सन्दर्शनादेव सद्यः कल्मषनाशनम् ॥ ४१ ॥  
सर्वतीर्थानि पुण्यानि देवतायतनानि च ॥  
नद्यः सर्वा महाशूद्र तीर्थत्वं प्राप्नुवन्ति हि ॥४२॥  
सन्निधानेन वै तस्याः क्रिया सर्वत्रशोभनाः ॥  
व्रजन्ति हि क्रियात्वं च चातुर्मास्ये विशेषतः ॥ ४३ ॥  
पूज्यते भवने यस्य शालिग्राम शिला शुभा ॥  
कोमलैस्तुलसीपत्रैर्विमुखस्तत्र वै यमः ॥ ४४ ॥  
ब्राह्मणक्षत्रियविशां सच्छूद्राणामथापि वा ॥  
शालिग्रामाधिकारोऽस्ति न चान्येषां कदाचन ॥ ४५ ॥  
॥ सच्छूद्र उवाच ॥ ॥  
ब्रह्मन्वेदविदां श्रेष्ठ सर्वशास्त्रविशारद ॥  
स्त्रीशूद्रादिनिषेधोऽयं शालिग्रामे हि श्रूयते ॥ ४६ ॥  
मादृशस्त्वं कथं शालिग्रामपूजाविधिं वद ॥ ४७ ॥  
॥ गालव उवाच ॥ ॥  
असच्छूद्रगतं दास निषेधं विद्धि मानद ॥  
स्त्रीणामपि च साध्वीनां नैवाभावः प्रकीर्तितः ॥ ४८ ॥  
मा भूत्संशयस्तेनात्र नाऽऽप्नुषे संशयात्फलम् ॥  
शालिग्रामार्चनपराः शुद्धदेहा विवेकिनः ॥ ४९ ॥  
न ते यमपुरं यान्ति चातुर्मास्ये च पूजकाः ॥  
शालिग्रामार्पितं माल्यं शिरसा धारयन्ति ये ॥ 6.243.५० ॥  
तेषां पापसहस्राणि विलयं यान्ति तत्क्षणात्॥  
शालिग्राम शिलाग्रे तु ये प्रयच्छन्ति दीपकम् ॥ ५१ ॥  
तेषां सौरपुरे वासः कदाचिन्नैव हीयते ॥  
शालिग्रामगतं विष्णुं सुमनोभिर्मनोहरैः॥  
येऽर्चयन्ति महाशूद्र सुप्ते देवे हरौ तथा ॥ ५२ ॥  
पञ्चामृतेन स्नपनं ये कुर्वन्ति सदा नराः ॥  
शालिग्रामशिलायां च न ते संसारिणो नराः॥ ५३ ॥  
मुक्तेर्निदानममलं शालिग्रामगतं हरिम् ॥  
हृदि न्यस्य सदा भक्त्या यो ध्यायति स मुक्तिभाक् ॥ ५४ ॥  
तुलसीदलजां मालां शालिग्रामोपरि न्यसेत् ॥  
चातुर्मास्ये विशेषेण सर्वकामानवाप्नुयात् ॥ ५५ ॥  
न तावत्पुष्पजा माला शालिग्रामस्य वल्लभा ॥  
सर्वदा तुलसी देवी विष्णोर्नित्यं शुभा प्रिया ॥ ॥ ५६ ॥  
तुलसी वल्लभा नित्यं चातुर्मास्ये विशेषतः ॥  
शालिग्रामो महाविष्णुस्तुलसी श्रीर्न संशयः ॥ ५७ ॥  
अतो वासितपानीयैः स्नाप्यं चन्दनचर्चितैः ॥  
मञ्जरीभिर्युतं देवं शालग्रामशिलाहरिम् ॥ ५८ ॥  
तुलसीसम्भवाभिश्च कृत्वा कामानवाप्नुयात् ॥  
पत्रे तु प्रथमे ब्रह्मा द्वितीये भगवाञ्छिवः ॥ ५९ ॥  
मञ्जर्यां भगवान्विष्णुस्तदेकस्थत्रया सदा ॥  
मञ्जरी दलसंयुक्ता ग्राह्या बुधजनैः शुभा ॥ 6.243.६० ॥  
तां निवेद्य गुरौ भक्त्या जन्मादिक्षयकारणम् ॥  
शालिग्रामे धूपराशिं निवेद्य हरितत्परः ॥ ६१ ॥  
चातुर्मास्ये विशेषेण मनुष्यो नैव नारकी॥  
शालिग्रामं नरो दृष्ट्वा पूजितं कुसुमैः शुभैः ॥ ६२ ॥  
सर्वपापविशुद्धात्मा याति तन्मयतां हरौ ॥  
य स्तौत्यश्मगतं विष्णुं गण्डकीजलसम्भवम् ॥ ६३ ॥  
श्रुतिस्मृतिपुराणैश्च सोऽपि विष्णुपदं व्रजेत् ॥  
शालिग्रामशिलायाश्च चतुर्विंशतिसङ्ख्यकाः ॥  
भेदाः सन्ति महाशूद्र ताञ्छृणुष्व महामते ॥ ६४ ॥  
इमाः पूज्याश्च लोकेऽत्र चतुर्विंशतिसङ्ख्यकाः ॥  
तासां च दैवतं विष्णुं नामानि च वदाम्यहम् ॥ ६५ ॥  
स एव मूर्त्तश्चतुरुत्तरासिर्विंशद्भिरेको भगवान्यथाऽऽद्यः ॥  
स एव संवत्सरनामसञ्ज्ञः स एव ग्रावागत आदिदेवः ॥ ६६ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्र माहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये पैजवनोपाख्याने शालिग्रामपूजनमाहात्म्यवर्णनन्नाम त्रिचत्वारिंशत्युत्तरद्विशततमोऽध्यायः ॥ २४३ ॥