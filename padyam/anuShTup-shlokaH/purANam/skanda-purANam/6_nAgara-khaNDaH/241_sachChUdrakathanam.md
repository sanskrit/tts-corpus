+++
title = "२४१ सच्छूद्रकथनम्"

+++
॥ ईश्वर उवाच ॥ ॥  
एतत्ते पूजनं विष्णोः षोडशोपायसम्भवम् ॥  
कथितं यद्द्विजः कृत्वा प्राप्नोति परमं पदम् ॥ १ ॥  
तथा च क्षत्रियविशां करणान्मुक्तिरुत्तमा ॥  
शूद्राणां नाधिकारोऽस्मिन्स्त्रीणां नैव कदाचन ॥ २ ॥  
॥ कार्तिकेय उवाच ॥ ॥  
शूद्राणां च तथा स्त्रीणां धर्मं विस्तरतो वद ॥  
केन मुक्तिर्भवेत्तेषां कृष्णस्याराधनं विना ॥ ३ ॥  
॥ ईश्वर उवाच ॥ ॥  
सच्छूद्रैरपि नो कार्या वेदाक्षरविचारणा ॥  
न श्रोतव्या न पठ्या च पठन्नरकभाग्भवेत् ॥ ४ ॥  
पुराणानां नैव पाठः श्रवणं कारयेत्सदा ॥  
स्मृत्युक्तं सुगुरोर्ग्राह्यं न पाठः श्रवणादिकम् ॥ ५ ॥  
॥ स्कन्द उवाच ॥ ॥  
सच्छूद्राः के समाख्यातास्तांश्च विस्तरतो वद ॥  
के सन्तः के च शूद्राश्च सच्छूद्रा नामतश्च के ॥ ६ ॥  
॥ ईश्वर उवाच ॥ ॥  
धर्मोढा यस्य पत्नी स्यात्स सच्छूद्र उदाहृतः ॥  
समानकुलरूपा च दशदोषविवर्जिता ॥ ७ ॥  
उद्वोढा वेदविधिना स सच्छूद्रः प्रकीर्तितः ॥  
अक्लीवाऽव्यङ्गिनी शस्ता महारोगाद्यदूषिता ॥ ८ ॥  
अनिन्दिता शुभकला चक्षुरोगविवर्जिता ॥  
बाधिर्यहीना चपला कन्या मधुरभाषिणी ॥ ९ ॥  
दूषणैर्दशभिर्हीना वेदोक्तविधिना नरैः ॥  
विवाहिता च सा पत्नी गृहिणी यस्य सर्वदा ॥ 6.241.१० ॥  
सच्छूद्रः स तु विज्ञेयो देवादीनां विभागकृत् ॥  
पुण्यकार्येषु सर्वेषु प्रथमं सा प्रकीर्तिता ॥ ११ ॥  
तया सुविहितो धर्मः सम्पूर्णफलदायकः ॥  
चातुर्मास्ये विशेषेण तया सह गुणाधिकः ॥ १२ ॥  
भार्यारतिः शुचिर्भृत्यादीनां पोषणतत्परः ॥  
श्राद्धादिकारको नित्यमिष्टापूर्त्तप्रसाधकः ॥ १३ ॥  
नमस्कारान्तमन्त्रेण नामसङ्कीर्तनेन च ॥  
देवा स्तस्य च तुष्यन्ति पञ्चयज्ञादिकैः शुभैः ॥ १४ ॥  
स्नानं च तर्पणं चैव वह्निहोमोऽप्यमन्त्रकः ॥  
ब्रह्मयज्ञोऽतिथेः पूजा पञ्चयज्ञान्न सन्त्यजेत् ॥ १५ ॥  
कार्यं स्त्रीभिश्च शूद्रैश्च ह्यमन्त्रं पञ्चयज्ञकम् ॥  
पञ्चयज्ञैश्च सन्तुष्टा यथैषां पितृदेवताः ॥ १६ ॥  
तथा पतिव्रतायाश्च पतिशुश्रूषया सदा ॥  
पतिव्रताया देहे तु सर्वे देवा वसन्ति हि ॥ १७ ॥  
अतस्ताभ्यां समेताभ्यां धर्मादीनां समागमः ॥  
यदोभयोर्मते पृष्टे सन्तुष्टाः पितृदेवताः ॥ १८ ॥  
कार्यादीनां च सर्वेषां सङ्गमस्तत्र नित्यदा ॥  
चातुर्मास्ये समायाते विष्णुभक्त्या तयोः शिवम् ॥ १९ ॥  
समानजातिसम्भूता पत्नी यस्य धृता भवेत् ॥  
पूर्वो भर्त्ताऽर्द्धभागी स्याद्द्वितीयस्य न किञ्चन ॥ 6.241.२० ॥  
अर्थकार्याधिकारोऽस्यास्तेन धर्मार्धधारिणी ॥  
स्वंस्वं कृतं सदैव स्यात्तयोः कर्म शुभाशुभम् ॥ ॥ २१ ॥  
याऽनुगच्छति भर्तारं मृतं सुतपसा द्विज ॥  
साध्वी सा हि परिज्ञेया तया चोद्ध्रियते कुलम् ॥ २२ ॥  
अन्यजातेर्मृतस्याथ धृता वापि विवाहिता ॥  
वैश्वानरस्य मार्गेण सा तमुद्धरते पतिम् ॥ २३ ॥  
यथा जलाच्च जम्बालः कृष्यते धार्मिकैर्नृभिः ॥  
एवमुद्धरते साध्वी भर्त्तारं याऽनुग च्छति ॥ २४ ॥  
अन्यजातिसमुद्भूता अन्येन विधृता यदि ॥  
तावुभौ धर्मकार्येषु सन्त्याज्यौ नित्यदा मतौ ॥ २५ ॥  
स्वंस्वं कर्म प्रकुरुतः सत्कर्म जं स्वकं फलम् ॥  
तस्माद्वरिष्ठा हीना वा सत्कुल्या शूद्रसम्भवैः ॥ २६ ॥  
धृता न कार्या सा पत्नी यत्करोति न वर्द्धते ॥  
तया सह कृतं पुण्यं वर्द्धते दशधोत्तरम् ॥ २७ ॥  
अनन्ततृप्तिदं नैव तत्सुतैरपि वा तथा ॥  
क्रयक्रीता च या कन्या दासी सा परिकीर्तिता ॥ २८ ॥  
सच्छूद्रस्याधिकारे सा कदाचिन्नैव जायते ॥  
या कन्या स्वयमुद्यम्य पित्रा दत्ता वराय च ॥ २९ ॥  
विवाहविधिनोदूढा पितृदेवार्थसाधिनी ॥  
सुलक्षणा विनीता सा विवेकादिगुणा शुभा ॥ 6.241.३० ॥  
सच्चरित्रा पतिपरा सा तेभ्यो दातुमर्हति ॥  
विशुद्धकुलजा कन्या धर्मोढा धर्मचारिणी ॥ ३१ ॥  
सा पुनाति कुलं सर्वं मातृतः पितृतस्तथा ॥  
एष एव मया प्रोक्तः सच्छूद्राणां परो विधिः ॥ ३२ ॥  
अधोजातिसमुद्भूता सच्छूद्रात्क्रमहीनजा ॥  
विवाहो दशधा तेषां दशधा पुत्रता भवेत् ॥ ३३ ॥  
चत्वार उत्तमाः प्रोक्ता विवाहा मुनिसत्तम ॥  
शेषाः सर्वप्रकृतिषु कथिताश्च पुराविदैः । ३४ ॥  
प्राजापत्यस्तथा ब्राह्मो दैवार्षो चातिशोभना ॥  
गान्धर्वश्चासुरश्चैव राक्षसश्च पिशाचकः ॥३५॥  
प्रातिभो घातनश्चेति विवाहाः कथिता दश ॥  
एते हि हीनजातीनां विवाहाः परिकीर्तिताः ॥३६॥  
औरसः क्षेत्रजश्चैव दत्तः कृत्रिम एव च ॥  
गूढोत्पन्नोऽपविद्धश्च कानीनश्च सहोढजः ॥३७॥  
क्रीतः पौनर्भवश्चापि पुत्रा दशविधाः स्मृताः ॥  
औरसादपि हीनाश्च तेऽपि तेषां शुभावहाः ॥ ३८ ॥  
अष्टादशमिता नीचाः प्रकृतानां यथातथा ॥  
विधिनैव क्रिया नैव स्मृति मार्गोऽपि नैव च ॥३९॥  
तासां ब्राह्मणशुश्रूषा विष्णुध्यानं शिवार्चनम् ॥  
अमन्त्रात्पुण्यकरणं दानं देयं च वै सदा ॥6.241.४॥।  
न दानस्य क्षयो लोके श्रद्धया यत्प्रदीयते ॥  
अश्रद्धयाऽशुचितया दानं वैरस्यकारणम् ॥ ४१ ॥  
अहिंसादि समादिष्टो धर्मस्तासां महाफलः ॥  
चातुर्मास्ये विशेषेण त्रिदिवेशादिसेवया ॥४२॥  
सुदर्शनैस्तथा धर्मः सेव्यते ह्यविरोधिभिः [।  
सच्छूद्रैर्दानपुण्यैश्च द्विजशुश्रूषणादिभिः॥४३॥  
वृत्तिश्च सत्यानृतजा वाणिज्यव्यव हारजा ॥  
अशीतिभागमारद्याद्व्याजाद्वार्धुषिकः शते ॥४४॥  
सपादभागवृद्धिस्तु क्षत्त्रियादिषु गृह्यते ॥  
एवं न बन्धो भवति पातकस्य कदाचन॥४५॥  
प्रातःकर्म सुरेशानां मध्याह्ने द्विजसेवनम् ॥  
अपराह्णेऽथ कार्याणि कुर्वन्मर्त्यः सुखी भवेत् ॥ ४६ ॥  
गृहस्थैश्च सदा भाव्यं यावज्जीवं क्रियापरैः ॥  
पञ्चयज्ञरतैश्चैवातिथिद्विजसुपूजकैः ॥ ४७ ॥  
विष्णुभक्तिरतैश्चैव वेदमन्त्रविपाठकैः ॥  
सततं दानशीलैश्च दीनार्तजनवत्सलैः ॥ ४८ ॥  
क्षमादिगुणसंयुक्तैर्द्वादशाक्षरपूजकैः ॥  
षडक्षरमहोद्गारपरमानन्दपूरितैः ॥ ४९ ॥  
सदपत्यैः सदाचारैः सतां शुश्रूषणैरपि ॥  
विमत्सरैः सदा स्थेयं तापक्लेशविवर्जितैः ॥ 6.241.५० ॥  
प्रव्रज्यावर्जनैरेवं सच्छूद्रैर्धर्मतत्परैः ॥  
तोषणं सर्वभूतानां कार्यं वित्तानुसारतः ॥ ५१ ॥  
सदा विष्णुशिवादीनां ये भक्तास्ते नराः सदा ॥  
देववद्दिवि दीव्यन्ति चातुर्मास्ये विशेषतः ॥ ५२ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वर क्षेत्रमाहात्म्ये शेषशाय्युपाख्यान ब्रह्मनारदसंवादे चातुर्मास्यमाहात्म्ये तपोऽधिकारे सच्छूद्रकथनन्नामैकचत्वारिंशदुत्तरद्विशततमोऽध्यायः ॥ ॥ २४१ ॥