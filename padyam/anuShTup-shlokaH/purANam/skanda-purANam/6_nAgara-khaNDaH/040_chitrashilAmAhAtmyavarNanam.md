+++
title = "०४० चित्रशिलामाहात्म्यवर्णनम्"

+++
॥ ऋषय ऊचुः ॥ ॥  
यदेषा भवता प्रोक्ता ब्राह्मी तत्र महाशिला ॥  
मोक्षदा सर्वजन्तूनां तथा पातकनाशिनी ॥ १ ॥  
सा कथं स्थापिता तत्र किम्प्रभावा च सूतज ॥  
एतन्नो ब्रूहि निःशेषं न हि तृप्यामहे वयम् ॥ २ ॥  
॥ सूत उवाच ॥ ॥  
ब्रह्मलोकनिविष्टस्य ब्रह्मणोऽ व्यक्तजन्मनः ॥  
पुराऽभून्महती चिन्ता तीर्थयात्रासमुद्भवा ॥ ३ ॥  
सर्वेषामेव देवानां सन्ति तीर्थानि भूतले ॥  
मुक्त्वा मां तन्मया कार्यं तीर्थमेकं धरातले ॥ ४ ॥  
यत्र त्रिकालमासाद्य कर्म सन्ध्यासमुद्भवम् ॥  
मर्त्यलोकं समासाद्य करोमि तदनन्तरम् ॥ ५ ॥  
तथान्यदपि यत्किञ्चित्कर्म धर्म्यं हितावहम् ॥  
तत्करोमि यथान्येऽपि चक्रुर्देवाः शिवादयः ॥ ६ ॥  
न स्वर्गेऽस्ति हि कृत्यानामधिकारोऽत्र कश्चन ॥  
शुभानां कर्मणामेव केवलं भुज्यते फलम् ॥ ७ ॥  
तस्माद्यत्र धरापृष्ठे शिलेयं निपतिष्यति ॥  
त्रिसन्ध्यं तत्र गन्तव्यमनुष्ठानार्थमेव हि ॥ ८ ॥  
एवमुक्त्वा सुविस्तीर्णां शिलां तामा सनोद्भवाम् ॥  
प्रचिक्षेप धरापृष्ठं समुद्दिश्य पितामहः ॥ ९ ॥  
अथ सा पतिता भूमौ सर्वरत्नमयी शिला ॥  
चमत्कारपुरे क्षेत्रे सर्वक्षेत्रमहोदये ॥ ६.४०.१० ॥।  
तत आगत्य लोकेशः स्वयमेव धरातलम् ॥  
तत्क्षेत्रं वीक्षयामास व्याप्तं तीर्थैः समन्ततः ॥ ११ ॥  
ततः पुण्यतमे देशे दृष्ट्वा तां समुपस्थिताम् ॥  
शिलामानन्दमापन्नः प्रोवाच तदनन्तरम् ॥ १२ ॥  
अहो धन्यतमो मत्तो नान्योऽस्ति भुवनत्रये ॥  
सर्वतीर्थमये क्षेत्रे यतो जातात्र संस्थितिः ॥।३॥  
सलिलेन विना यस्मान्न क्रिया सम्प्रवर्तते ॥  
तस्मादत्र मया कार्यः शुचितोयो महाह्रदः ॥ १४ ॥  
ततः सञ्चिन्तयामास स्वसुतां च सरस्वतीम् ॥  
जन संस्पर्शभीत्या च पातालतलवाहिनीम् ॥ १५ ॥  
अथ भूमितलं भित्त्वा प्रादुर्भूता महानदी ॥  
तां शिलाममलैस्तोयैः क्षालयन्ती समन्ततः ॥ १६ ॥  
अथ मूर्तिमती भूत्वा प्रोवाच प्रपितामहम् ॥  
किमर्थं संस्मृता देवममादेशः प्रदीयताम्॥।७॥  
॥ ब्रह्मोवाच ॥ ॥  
त्वयात्रैव सदा स्थेयं शिलायां मम सन्निधौ ॥  
सन्ध्यात्रयेऽपि त्वत्तोयैर्येन कृत्यं करोम्यहम् ॥ १८ ॥  
तथा ये मानवाः स्नानं करिष्यन्ति जले तव ॥  
ते यास्यन्ति परां सिद्धिं दुर्लभां देवा मानुषैः ॥ १९ ॥  
॥ सरस्वत्युवाच ॥ ॥  
अहं कन्या सुरश्रेष्ठ पातालतलवाहिनी ॥  
जनस्पर्शभयाद्भीता नागच्छामि महीतले ॥ ६.४०.२० ॥  
तवादेशोऽन्यथा नैव मया कार्यः कथञ्चन ॥  
एवं मत्वा सुरश्रेष्ठ यद्युक्तं तत्समाचर ॥ २१ ॥  
॥ ब्रह्मोवाच ॥ ॥  
तवार्थे कल्पयिष्यामि स्थानेऽत्रैव महाह्रदम् ॥  
अगम्यं सर्वमर्त्यानां तत्र त्वं स्थातुमर्हसि ॥ २२ ॥  
एवमुक्त्वा स देवेशश्चखान च महाह्रदम् ॥  
ततः सरस्वती तत्र स्वस्थानमकरो दथ ॥ २३ ॥  
ततो दृष्टिविषान्सर्पानादिदेश पितामहः ॥  
युष्माभिः सर्वदा स्थेयं ह्रदेस्मिञ्छासनान्मम ॥ २४ ॥  
यथा सरस्वतीं मर्त्या न स्पृशन्ति कथञ्चन ॥  
भवद्भिः सर्वथा कार्यं तथा पन्नगसत्तमाः ॥ २५ ॥  
॥ सूत उवाच ॥ ॥  
एवं ब्रह्मा व्यवस्थाप्य तत्र क्षेत्रे सरस्वतीम् ॥  
तां च चित्रशिलां मध्ये ब्रह्मलोकं जगाम ह ॥ २६ ॥  
अथ मङ्कणकोनाम महर्षिः संशितव्रतः ॥  
क्षेत्रे तत्र समायातो विषविद्याविचक्षणः ॥ २७ ॥  
सक्रमाद्भ्रममाणस्तु तस्मिन्सर्पाभिरक्षिते ॥  
तं मुनिं वेष्टयामासुर्बबन्धुश्चैव पाशकैः ॥ २८ ॥  
सोऽपि विद्याबलात्सर्पान्निर्विषांस्तांश्चकारह ॥  
तत्र स्नात्वा शुचिर्भूत्वा कृत्वा च पितृतर्पणम् ॥  
निष्क्रान्तः सलिलात्तस्मात्कृतकृत्यो मुदान्वितः ॥ २९ ॥  
ततश्चक्रे मुनिर्यावत्सम्यक्कुशपरिग्रहम् ॥  
दर्भाग्रेणास्य हस्ताग्रं पाटितं तावदेव हि ॥ ६.४०.३० ॥  
अथ तस्मात्क्षताज्जातस्तस्य शाकरसो महान् ॥  
तं दृष्ट्वा स विशेषेण हर्षितो विस्मयान्वितः ॥ ३१ ॥  
सिद्धोऽहमिति विज्ञाय नृत्यं चक्रे ततः परम् ॥  
ब्राह्मीं शिलां समारुह्य आनन्दाश्रुपरिप्लुतः ॥ ३२ ॥  
अथैवं नृत्यमानस्य मुनेस्तस्य महात्मनः ॥  
लास्यं चक्रे ततः सर्वं जगत्स्थावरजङ्गमम् ॥ ३३ ॥  
चमत्कारपुरं कृत्स्नं भग्नं नष्टा द्विजोत्तमाः ॥  
प्रासादैर्ध्वंसितैस्तत्र हाहाकारो महानभूत् ॥३४॥  
]ततो देवगणाः सर्वे तद्दृष्ट्वा तस्य चेष्टितम्॥  
लास्यस्य वारणार्थाय प्रोचुर्वृषभवाहनम्॥ ३५ ॥  
अनेन नृत्यमानेन जगत्स्थावरजङ्गमम् ॥  
नृत्यं करोति देवेश तस्माद्गत्वा निवारय ॥ ३६ ॥  
नान्यः शक्तः सुरश्रेष्ठ मुनिमेनं कथञ्चन ॥  
निषेधयितुमीशान ततः कुरु जगद्धितम् ॥ ३७ ॥  
अथ तेषां वचः श्रुत्वा भगवान्वृषभध्वजः ॥  
कृत्वा रूपं द्विजेन्द्रस्य तत्सकाशमुपाद्रवत् ॥ ३८ ॥  
अब्रवीच्च मुने कस्मात्त्वयैतन्नृत्यतेऽधुना ॥  
तस्मात्कार्यं वदाशु त्वं परं कौतूहलं हि नः ॥ ३९ ॥  
एवमुक्तः स विप्रेन्द्रः शङ्करेण द्विजोत्तमाः ॥  
हस्तं सन्दर्शयामास तस्य शाकरसान्वितम् ॥ ६.४०.४० ॥  
किं नपश्यसि मे ब्रह्मन्कराच्छाकरसो महान्॥  
सञ्जातः क्षतवक्त्रेण तस्मात्सिद्धिरुपस्थिता ॥ ४१ ॥  
एतस्मात्कारणाद्विप्र नृत्यमेतत्करोम्यहम्॥  
आनन्दं परमं प्राप्य सिद्धिजं सिद्धसत्तम ॥ ४२ ॥  
एवं तु वदतस्तस्य भगवान्वृषभध्वजः ॥  
अङ्गुष्ठं ताडयामास स्वाङ्गुल्यग्रेण तत्क्षणात् ॥ ४३ ॥  
निश्चक्राम ततो भस्म हिमस्फटिकसन्निभम्॥  
क्षताग्रात्सहसा तस्य महाविस्मयकारकम्॥ ४४ ॥  
ततः प्रोवाच तं विप्रं स देवो द्विजसत्तमाः ॥  
यस्याङ्गुष्ठाग्रतो मह्यं निष्क्रान्तं भस्म पाण्डुरम् ॥ ४५ ॥  
तथाप्यहं मुनिश्रेष्ठ न नृत्यं कर्तुमुत्सहे ॥  
त्वं पुनर्नृत्यसे कस्मादपि शाकरसेक्षणात्॥ ॥ ४६ ॥  
विरामं कुरु तस्मात्त्वं नृत्यादस्माद्विगर्हितात् ॥  
तपः क्षरति विप्रेन्द्र नृत्यगीताद्द्विजन्मनः ॥ ४७ ॥  
अथासौ तत्समुद्वीक्ष्य क्षताद्भस्मविसर्जनम् ॥  
नृत्यं व्रीडान्वितस्त्यक्त्वा तस्य चक्रे नमस्कृतिम् ॥ ४० ॥  
अब्रवीत्त्वामहं मन्ये नान्यं देवान्महेश्वरात् ॥  
तस्मात्कुरु प्रसादं मे यथा न स्यात्तपःक्षतिः ॥ ४९ ॥  
॥ श्रीभगवानुवाच ॥ ॥  
तपस्ते मत्प्रसादेन वृद्धिं शस्यति नित्यशः ॥  
स्थानेऽत्र भवता सार्धमहं स्थास्यामि सर्वदा ॥ ६.४०.५० ॥  
आनन्दितेन भवता प्रार्थितोऽहं यतो मुने ॥  
आनन्देश्वरसञ्ज्ञस्तु ख्यातिं यास्यामि भूतले ॥  
एतत्पुरं च मे नाम्ना आनन्दाख्यं भविष्यति ॥ ५१ ॥  
एवमुक्त्वा महादेवो गतश्चादर्शनं ततः ॥  
सोऽपि मङ्कणकस्तत्र तपस्तेपे मुनीश्वरः ॥ ५२ ॥  
अथ ते पन्नगाः प्रोचुः प्रणिपत्य मुनीश्वरम्॥  
भगवन्निर्विषाः सर्वे वयं हि भवता कृताः ॥ ९३ ॥  
तस्मात्कुरु प्रसादं नो यथा स्याद्दारुणं विषम् ॥  
नो चेद्वयं गमिष्यामः सर्वलोक पराभवम्॥ ५४ ॥  
॥ मङ्कणक उवाच ॥ ॥  
अनृतं न मया प्रोक्तं स्वैरेणापि कदाचन ॥  
तस्मादेवंविधाः सर्वे जलसर्पा भविष्यथ ॥ ५५ ॥ ॥  
॥ सूत उवाच ॥ ॥  
ततःप्रभृति सञ्जाता जलसर्पा महीतले ॥  
तद्वद्रूपा द्विजिह्वाश्च केवलं विषवर्जिताः ॥ ५६ ॥  
अथ तस्मिन्ह्रदे मर्त्याः स्नात्वा सारस्वते शुभे ॥  
स्पृष्ट्वा चित्रशिलां तां च प्रयान्ति परमां गतिम् ॥ ५७ ॥  
अथ भीतः सहस्राक्षो गत्वा देवं पितामहम् ॥  
यमेन सहितस्तूर्णं प्रोवाचेदं वचस्तदा ॥ ५८ ॥  
त्वत्प्रसादात्समुद्वीक्ष्य गच्छन्ति मनुजा दिवम् ॥  
पितामह महातीर्थं यत्त्वया विहितं क्षितौ ॥  
सारस्वतं नरास्तत्र स्नात्वा यान्ति त्रिविष्टपम् ॥ ५९ ॥  
अपि पापसमाचाराः सर्वधर्मबहिष्कृताः ॥  
तत्र स्नात्वा शिलां स्पृष्ट्वा तदैवायान्ति सद्गतिम्॥ ६.४०.६० ॥  
॥ यम उवाच ॥ ॥  
अप्रमाणं विभो कर्म सम्प्रयातं ममोचितम् ॥  
शुभाशुभपरिज्ञानं सर्वेषामेव देहिनाम् ॥ ६१ ॥  
तस्मात्त्यज त्वं मां देव यद्वा तत्तीर्थमुत्तमम्॥  
यत्प्रभावाज्जनैर्हीनाः सञ्जाता नरका मम ॥ ६२ ॥  
तस्य तद्वचनं श्रुत्वा यमस्य प्रपितामहः ॥  
प्राह पार्श्वस्थितं शक्रं तत्तीर्थं नय सङ्क्षयम् ॥ ६३ ॥  
ततः शक्रो ह्रदं गत्वा पूरयामास पांसुभिः ॥  
ह्रदं सारस्वतं तं च तां च चित्रशिलां द्विजाः ॥ ६४ ॥  
अद्यापि मनुजः सम्यक्त स्मिन्स्थाने व्यवस्थितः ॥  
यः करोति तपश्चर्यां स शीघं सिद्धिमाप्नुयात् ॥ ६५ ॥  
सोऽपि मङ्कणकस्तत्र सार्द्धं देवेन शम्भुना ॥  
तिष्ठत्यद्यापि विप्रेन्द्र पूरितं चैव पांसुभिः ॥ ६६ ॥  
लिङ्गं मङ्कणकन्यस्तं तत्रास्ति सुमहोदयम् ॥  
तत्स्पृष्ट्वा मानवाः पापैर्मुच्यन्ते द्विजसत्तमाः ॥ ६७ ॥  
माघ शुक्लचतुर्दश्यां यस्तं पूजयते नरः ॥  
स पापैरपि संयुक्तः शिवलोके महीयते ॥ ६८ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये चित्रशिलामाहात्म्यवर्णनन्नाम चत्वारिंशोऽध्यायः ॥ ४० ॥ ॥ छ ॥