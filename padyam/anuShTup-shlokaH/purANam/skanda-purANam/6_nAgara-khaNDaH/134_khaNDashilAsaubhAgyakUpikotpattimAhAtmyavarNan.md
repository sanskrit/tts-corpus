+++
title = "१३४ खण्डशिलासौभाग्यकूपिकोत्पत्तिमाहात्म्यवर्णनम्"

+++
॥ ऋषय ऊचुः ॥ ॥  
यदा दक्षेण क्रुद्धेन पुरा शप्तो हिमद्युतिः ॥  
तत्सर्वं भवता प्रोक्तं सोमनाथकथानकम्॥ १ ॥  
साम्प्रतं वद कामस्य यथा कुष्ठोऽभवत्पुरा ॥  
येन दोषेण शापश्च केन तस्य नियोजितः ॥ २ ।  
शिलाखण्डा च या देवी तथा सौभाग्यकूपिका ॥  
यथा तत्र समुत्पन्ना तथाऽस्माकं प्रकीर्तय ॥ ३ ॥  
॥ सूत उवाच ॥ ॥  
पुरासीद्ब्राह्मणो नाम हारीत इति विश्रुतः ॥  
स तपस्तत्र सन्तेपे वानप्रस्थाश्रमे वसन् ॥ ४ ॥  
तस्य भार्याऽभवत्साध्वी रूपौदार्यसमन्विता ॥  
त्रैलोक्यसुन्दरी साक्षाल्लक्ष्मीरिव मधुद्विषः ॥ ५ ॥  
ख्याता पूणकलानाम सर्वैः समुदितागुणैः ॥  
तां दृष्ट्वा पद्मजोऽप्याशु कामस्य वशगोऽभवत् ॥ ६ ॥  
कदाचिदपि स प्राप्तस्तस्मिन्क्षेत्रे मनोभवः ॥  
सह रत्या तथा प्रीत्या कामेश्वरदिदृक्षया ॥ ७ ॥  
एतस्मिन्नन्तरे सापि स्नानार्थं तत्र चागता ॥  
कृत्वा वस्त्रपरित्यागं विवेश जलाशयम् ॥ ८ ॥  
अथ तां कामदेवोपि समालोक्य शुभाननाम्॥  
आत्मीयैरपि निर्विद्धो हृदये पुष्पसायकैः ॥ ९ ॥  
ततो रतिं परित्यक्त्वा प्रीतिं च शरपीडितः॥  
विजनं कञ्चिदासाद्य प्रसुप्तः स तरोरधः ॥ ६.१३४.१० ॥  
गात्रैः पुलकितैः सर्वैर्निःश्वासान्निःश्वसन्मुहुः ॥  
अग्निवर्णान्सुदीर्घांश्च बाष्प पूर्णविलोचनः ॥ ११ ॥  
तिष्ठन्स दर्शने तस्या एकदृष्ट्या व्यलोकयत्॥  
योगीव सुसमाधिस्थो ध्यायंस्तद्ब्रह्म संस्थितम् ॥ १२ ॥  
सापि कामं समालोक्य सानुरागं पुरः स्थितम् ॥  
जृम्भाभङ्गकृतास्यं च वेपमानशरीरकम् ॥ १३ ॥  
सापि तद्बाणनिर्भिन्ना साभिलाषा बभूव ह ॥  
कामं प्रति विशेषेण तस्य रूपेण मोहिता ॥ १४ ॥  
अथ तस्माज्जलात्कृच्छ्राद्विनिष्क्रम्य शुचिस्मिता ॥  
तीरोपान्तं समासाद्य स्थिता तद्दृष्टिगोचरे ॥ १५ ॥  
ततः कामः समुत्थाय शनैस्तदन्तिकं ययौ ॥  
कृताञ्जलिपुटो भूत्वा ततः प्रोवाच सादरम् ॥ १६ ॥  
का त्वमत्र विशालाक्षि प्राप्ता स्नातुं जलाशये ॥  
मम नाशाय चार्वङ्गि तस्माच्छृणु वचो मम ॥ १७ ॥  
अहं पुष्पशरो लोके प्रसिद्धश्चारुहासिनि ॥  
विडम्बनां मया नीता देवा अपि निजैः शरैः ॥ १८ ॥  
मद्बाणेनाहतो रुद्रः स्वशरीरे नितम्बिनीम् ॥  
अर्द्धेन धारयामास त्यक्त्वा लज्जां सुदूरतः ॥ १९ ॥  
ब्रह्मा मच्छरनिर्भिन्नः स्वसुतां चकमे ततः ॥  
जनयामास तान्विप्रान्वालखिल्यांस्तथाविधान् ॥ २० ॥  
अहिल्यां चकमे शक्रो गौतमस्य प्रियां सतीम् ॥  
मद्बाणैः पीडितोऽतीव स्वर्गादेत्य धरातलम् ॥ २१ ॥  
एवं देवा अपि क्षुण्णा मच्छरैर्ये महत्तराः ॥  
किं पुनर्मानवाः सुभ्रूः कृमिप्रायाः सुचञ्चलाः ॥ २२ ॥  
आकीटान्तं जगत्सर्वमाब्रह्मान्तं तथैव च ॥  
विडम्बनां परां प्राप्तं मच्छरैश्चारुहासिनि ॥ २३ ॥  
अहं पुनस्त्वया भीरु नीतोऽवस्थामिमां शुभे ॥ २४ ॥  
तस्माद्देहि महाभागे ममाद्य रतदक्षिणाम् ॥  
यावन्न यान्ति सन्त्यज्य मम प्राणाः कलेवरात् ॥ ॥ २५ ॥  
॥ सूत उवाच ॥ ॥  
सापि तद्वचनं श्रुत्वा पतिव्रतपरायणा ॥  
हन्यमाना विशेषेण तद्बाणैर्हृदये भृशम् ॥ २६ ॥  
अनभिज्ञा च सा साध्वी कामधर्मस्य केवलम् ॥  
तापसैः सह संवृद्धा नान्यं जानाति किञ्चन ॥ २७ ॥  
वक्तुं तद्विषये यच्च प्रोच्यते कामपीडितैः ॥  
अधोमुखाऽलिखद्भूमिमङ्गुष्ठेन स्थिता चिरम् ॥ २८ ॥  
एतस्मिन्नन्तरे भानुः प्राप्तश्चास्तं गिरिं प्रति ॥  
विहारसमये प्राप्त आहिताग्निर्निवेशने ॥ २९ ॥  
हारीतोऽपि चिरं वीक्ष्य तन्मार्गं चाकृताशनः ॥  
ततः स चिन्तयामास कस्मात्सा चात्र नागता ॥ ३० ॥  
स्नात्वा तीर्थवरे तस्मिन्दृष्ट्वा तां चन्द्रकूपिकाम्॥  
कामेश्वरं च देवेशं कामदं सुखदं नृणाम् ॥ ३१ ॥  
ततः शिष्यसमायुक्तो वीक्षमाण इतस्ततः ॥  
तं देशं समनुप्राप्तो यत्र तौ द्वावपि स्थितौ ॥ ३२ ॥  
आलपन्बहुधा कामो हन्यमानो निजैः शरैः ॥  
सापि चैव विशेषेण व्रीडयाऽधोमुखी स्थिता ॥ ३३ ॥  
स गुल्मान्तरितः सर्वं तच्छ्रुत्वा कामजल्पितम् ॥  
तस्याश्च तद्गतं भावं ततः कोपादुवाच सः ॥ ३४ ॥  
यस्मात्पाप त्वया पत्नी ममैवं शरपीडिता ॥  
अनभिज्ञा तथा साध्वी पतिधर्मपरायणा ॥  
कुष्ठव्याधिसमायुक्तस्तस्माद्विप्रियदर्शनः ॥ ३५ ॥  
त्वं भविष्यसि पापात्मन्मुक्तो दारैः स्वकैरपि ॥  
साऽपि चैव विशेषेण व्रीडयाऽधोमुखी स्थिता ॥ ३६ ॥  
एषापि च शिलाप्राया भविष्यति विचेतना ॥  
त्वां दृष्ट्वा या सरागाऽभून्निजधर्मबहिष्कृता ॥ ३७ ॥  
ततः प्रसादयामास तं कामः प्रणिपत्य च ॥  
न ज्ञातेयं मया विप्र तव भार्येति सुन्दरी ॥ ३८ ॥  
तेन प्रोक्ता विरुद्धानि वाक्यानि विविधानि च ॥  
एतस्या नास्ति दोषोऽत्र मद्बाणैः पीडिता भृशम् ॥ ३९  
सानुरागा परं जाता नोक्तं किञ्चिद्वचो मुने ॥  
तस्मान्नार्हसि शापं त्वं दातुमस्याः कथञ्चन ॥ ४० ॥  
ममास्त्येषो ऽपराधोऽत्र तस्मान्मे निग्रहं कुरु ॥  
भूयोऽपि ब्राह्मणश्रेष्ठ अस्याः शापसमुद्भवम् ॥ ४१ ॥  
अपि रुद्रादयो देवा मद्बाणेभ्यो द्विजोत्तम ॥  
सोढुं शक्ता न ते यस्मात्तत्कथं स्यादियं शिला ॥ ४२ ॥  
तथात्र त्रिविधं पापं प्रवदन्ति मनीषिणः ॥  
मानसं वाचिकं चैव कर्मजं च तृतीयकम्॥  
तदस्माकं द्विधा जातमेकं चास्या मुनीश्वर । ४३ ॥  
भार्यायास्ते सुरूपायास्तस्मात्सम्पूर्णनिग्रहम् ॥  
करिष्यसि न ते भीतिः काचिदस्ति परत्रजा ॥ ॥ ४४ ॥  
मनस्तापाद्व्रजेत्पापं मानसं वाचिकं च यत् ॥  
तस्य प्रसादनेनैव यस्योपरि विजल्पितम् ॥ ४५ ॥  
प्रायश्चित्तैर्यथोक्तैश्च कर्मजं पातकं व्रजेत् ।  
धर्मशास्त्रैः परिप्रोक्तं यतः सर्वैर्महामुने ॥ ४६ ॥  
॥ हारीत उवाच ॥ ॥  
अन्यत्र विषये तस्याः पातकं कामदेवते ॥  
एतस्य तव धर्मस्य प्राधान्यं मनसः स्मृतम् ॥ ४७ ॥  
तस्मादेवंविधा चेयं सदा स्थास्यति चाधम ॥  
किं पुनः कुरु यत्कृत्यं नाहं वक्ष्यामि किञ्चन ॥ ४८ ॥  
प्रथमं मनसा सर्वं चिन्त्यते तदनन्तरम् ॥  
ततः प्रजल्पते वाचा क्रियते कर्मणा ततः ॥ ४९ ॥  
प्रमाणं हि मनस्तस्मात्सर्वकृत्येषु सर्वदा ॥  
एतस्मात्कारणात्पूर्णो मयाऽस्या निग्रहः कृतः ॥ ५० ॥  
॥ सूत उवाच ॥ ॥  
एवमुक्त्वा मुनिश्रेष्ठो हारीतः स्वाश्रमं ययौ ॥  
सापि पूर्णकला जाता शिलारूपा च तत्क्षणात् ॥ ५१ ॥  
कामदेवोऽपि कुष्ठेन ग्रस्तो रौद्रेण च द्विजाः ॥  
शीर्णनासाङ्घ्रिपाणिश्च नेत्राणामप्रियोऽभवत्॥ ५२ ॥  
अथ कामे निरुत्साहे सञ्जाते द्विजसत्तमाः ॥  
व्याधिग्रस्ते जगत्यस्मिन्सृष्टिरोधो व्यजायत ॥५३॥  
केवलं क्षीयते लोको नैव वृद्धिं प्रगच्छति ॥  
स्वेदजा येऽपि जीवाः स्युस्तेपि याताः परिक्षयम् ॥ ५४ ॥  
एतस्मिन्नन्तरे देवाः सर्वे चिन्तासमाकुलाः ॥  
किमिदं क्षीयते लोको जलस्थैः स्थलजैः सह ॥५५॥  
न दृश्यते क्वचिद्बालः कोऽपि कश्चित्कथञ्चन ॥  
न च गर्भवती नारी कच्चित्क्षेमं स्मरस्य च ॥ ॥५६॥  
ततस्तं व्याधिना ग्रस्तं ज्ञात्वात्र क्षेत्रसंश्रयम् ॥  
आजग्मुस्त्वरिताः सर्वे व्याकुलेनान्तरात्मना॥५७॥  
कामेश्वरपुरस्थं च तं दृष्ट्वा कुसुमायुधम्॥  
अत्यन्तविकृताकारं चिन्तयानं महेश्वरम् ॥ ५८ ॥  
ततः प्रोचुः सुदुःखार्ताः किमिदं कुसुमायुध ॥  
निरुत्साहः समुत्पन्नः कुष्ठव्याधिसमाकुलः ॥५९॥  
ततश्चाधोमुखो जातो लज्जया परया वृतः ॥  
प्रोवाच शापजं सर्वं हारीतस्य विचेष्टितम् ॥ ६.१३४.६० ॥  
ततस्ते विबुधाः प्रोचुः पातकं यद्गिरा कृतम् ॥३  
तत्तस्याराधनात्सर्वं सङ्क्षयं यात्यसंशयम् ॥ ६१ ॥  
तस्मादेतां शिलारूपां त्वमाराधय चित्तज ॥  
येन कुष्ठः क्षयं याति ततस्तेजोऽभिवर्धते ॥ ६२ ॥  
जगति स्यान्महासृष्टिर्देवकृत्यं कृतं भवेत् ॥  
न तेऽस्ति कायजं पापं यतो मुक्त्वा प्रवाचिकम् ॥ ६३ ॥  
अत्र कुण्डे त्वदीयेऽन्यो यः स्नात्वा श्रद्धयान्वितः ॥  
एनां पापविनिर्मुक्तां शिलां वै मानवः स्पृशेत् ॥ ६४ ॥  
कुष्ठव्याधिसमोपेतः कायोत्थेनापि कर्मणा ॥  
सोऽपि व्याधिविनिर्मुक्तो भविष्यति गतज्वरः ॥ ६५ ॥  
एतत्सौभाग्यकूपं च लोके ख्यातं जलाशयम् ॥  
भविष्यति न सन्देहः सर्वरोगक्षयावहम् ॥ ६६ ॥  
दद्रूणि दुर्विभूतानि तथान्याश्च विचर्चिकाः ॥  
अत्र स्नातस्य यास्यन्ति दृष्ट्वैतां सद्य एव हि ॥ ६७ ॥  
एवमुक्त्वाथ ते देवाः प्रजग्मुस्त्रिदशालयम् ॥  
कामदेवोऽपि तत्रस्थस्तस्याः पूजामथ व्यधात् ॥ ६८ ॥  
ततश्च समतिक्रान्ते मासमात्रे द्विजोत्तमाः ॥  
तादृग्रूपः स सञ्जातो यादृगासीत्पुरा स्मरः ॥ ६९ ॥  
ततश्चायतनं तस्याः कृत्वा श्रद्धासमन्वितः ॥  
जगाम वाञ्छितं देशं सृष्ट्यर्थं यत्नमास्थितः ॥ ६.१३४.७० ॥  
सापि नम्रमुखी तादृक्तेन शप्ता तथैव च ॥  
सञ्जाता खण्डकाकारा तेन खण्डशिला स्मृता ॥ ७१ ॥  
यस्तां पूजयते भक्त्या त्रयोदश्यां तथैव च ॥  
नापवादो भवेत्तस्य परदारसमुद्भवः ॥ ७२ ॥  
कामिन्याश्च विशेषेण प्राहैतच्छङ्करात्मजः ॥  
कार्तिकेयो द्विजश्रेष्ठाः सत्यमेतन्मयोदितम् ॥ ७३ ॥  
तथा कामेश्वरं देवं कामदेवप्रतिष्ठितम् ॥  
त्रयोदश्यां समाराध्य सर्वान्कामानवाप्नुयात् ॥ ७४ ॥  
रतिप्रीतिसमायुक्तः स्थितस्तत्र स्मरस्तथा ॥  
मूर्तो ब्राह्मणशार्दूलाः श्रेष्ठं प्रासादमाश्रितः । ७५ ।  
विरूपो दुर्भगो यो वा त्रयोदश्यां समाहितः ॥  
यस्तं कुङ्कुमजैः पुष्पैः सम्पूजयति मानवः ॥ ७६ ॥  
स सौभाग्यसमायुक्तो रूपवांश्च प्रजायते ॥  
या नारी पतिना त्यक्ता सपत्नीजनसंवृता ॥ ७७ ॥  
तं देवं सुकलत्राढ्यं तथैव परिपूजयेत् ॥  
त्रयोदश्यां द्विजश्रेष्ठाः केसरैः कुङ्कुमोद्भवैः ॥ ७८ ॥  
सा सौभाग्यवती विप्रा जायते च प्रजावती ॥  
धनधान्यसमृद्धा च दुःखशोकविवर्जिता ॥  
दोषैः सर्वैर्विनिर्मुक्ता शंसिता धरणीतले ॥ ७९ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये खण्डशिलासौभाग्यकूपिकोत्पत्तिमाहात्म्यवर्णनं नाम चतुस्त्रिंशदुत्तरशततमोध्यायः ॥ १३४ ॥