+++
title = "१५९ पुष्पविभवप्राप्तिवर्णनम्"

+++
॥ सूत उवाच ॥ ॥  
पुष्पोऽपि तां समादाय माहिकाख्यां वराङ्गनाम् ॥  
स तदा प्रययौ हृष्टो मणिभद्रस्य मन्दिरम् ॥ १ ॥  
शङ्खतूर्यनिनादेन सर्वैस्तैः स्वजनैर्वृतः ॥  
न कस्य तत्र सम्भूतो विकल्पस्तत्समुद्भवः ॥ २ ॥  
भास्करस्य प्रसादेन तथैवान्यस्य कर्हिचित् ॥  
सोऽपि मन्दिरमासाद्य यथात्मपितृसम्भवम् ॥ ३ ॥  
उपविश्य ततो मध्ये बन्धून्सर्वान्समाह्वयत् ॥  
अद्य तावद्दिने मह्यं तुलाग्रं कमला श्रिता ॥ ४ ॥  
चलितापि पुनश्चास्याः सुपत्न्या वाक्यतः स्थिता ॥  
कियन्तं चैव कालं मे कार्पण्यं महदास्थितम् ॥ ५ ॥  
ज्ञातमद्य चला लक्ष्मीस्तेन त्यक्तं सुदूरतः ॥  
तस्माद्बन्धुजनैः सार्धं देवैर्विप्रैश्च कृत्स्नशः ॥  
संविभक्तां करिष्यामि सत्येनात्मानमालभे ॥ ६ ॥  
एवमुक्त्वा ततः सर्वान्समाहूय पृथक्पृथक् ॥  
स नामभिर्ददौ वस्त्रं भूषणानि यथार्हतः ॥ ७ ॥  
ततो वेदविदो विप्रान्समाहूय स नामभिः ॥  
एकैकस्य ददौ वित्तं सवस्त्रं श्रद्धयान्वितः ॥ ८ ॥  
ततस्तु नर्तकेभ्यश्च दीनान्धेभ्यो विशेषतः ॥  
ददौ भोज्यं समि ष्टान्नं सवस्त्रं च द्विजोत्तमाः ॥ ९ ॥  
ततस्तु स्वयमेवान्नं बुभुजे भार्यया सह ॥  
विसृज्य तान्समायातान्स्वजनान्ब्राह्मणैः सह ॥ ६.१५९.१० ॥  
एवं तेन तदा प्राप्तं वित्तं च परसम्भवम् ॥  
बुभुजे स्वेच्छया नित्यं तदा भार्यासमन्वितः ॥ ११ ॥  
इति श्रीस्कान्दे महापुराण एकाशीति साहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये पुष्पविभवप्राप्तिवर्णनन्नामैकोनषष्ट्युत्तरशततमोऽध्यायः ॥ १५९ ॥