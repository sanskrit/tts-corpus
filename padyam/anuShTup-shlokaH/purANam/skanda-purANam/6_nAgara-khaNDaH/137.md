+++
title = "१३७"

+++
॥ ऋषय ऊचुः ॥ ॥  
केनासौ मुनिशार्दूलो माण्डव्यः सुमहातपाः ॥  
शूलायां स्थापितः केन कारणेन च नो वद ॥ १ ॥  
॥ सूत उवाच ॥ ॥  
स माण्डव्यो मुनिः पूर्वं तीर्थयात्रां समाचरन् ॥  
अस्मिन्क्षेत्रे समायातः श्रद्धया परया युतः ॥ २ ॥  
विश्वामित्रीयमासाद्य सत्तीर्थं पावनं महत् ॥  
पितॄणां तर्पणं चक्रे भास्करं प्रति स व्रती ॥ ३ ॥  
जपन्विभ्राडिति श्रेष्ठं सूक्तं भास्करवल्लभम् ॥  
एतस्मिन्नन्तरे चौरो लोप्त्रमादाय कस्यचित् ॥ ४ ॥  
कोपि तत्र समायातः पृष्ठे लग्नैर्जनैर्द्विजाः ॥  
ततश्चौरोऽपि तं दृष्ट्वा मौनस्थं मुनिसत्तमम् ॥ ५ ॥  
लोप्त्रं मुक्त्वा तदग्रेऽथ प्रविवेश गुहान्तरे ॥  
एतस्मिन्नन्तरे प्राप्तास्ते जना लोप्त्रहेतवे ॥ ६ ॥  
दृष्ट्वा लोप्त्रं तदग्रस्थं तमूचुर्मुनिपुङ्गवम् ॥  
मार्गेणानेन चायातो लोप्त्रहस्तो मलिम्लुचः ॥  
ब्रूहि शीघ्रं महाभाग केन मार्गेण निर्गतः ॥ ७ ॥  
स च जानन्नपि प्राज्ञो गुहासंस्थं मलिम्लुचम् ॥  
न किञ्चिदपि चोवाच मौनव्रत परायणः ॥ ८ ॥  
असकृत्प्रोच्यमानोऽपि परचिन्तासमन्वितः ॥  
यदा प्रोवाच नो किञ्चित्स रक्षंश्चौरजीवितम् ॥ ९ ॥  
ततस्तैर्मन्त्रितं सर्वैरेष नूनं मलिम्लुचः ॥  
सम्प्राप्तः पृष्ठतोऽस्माभिर्मुनिरूपो बभूव ह ॥ ६.१३७.१० ॥  
अविचार्य ततः सर्वैराभीरैस्तैर्दुरात्मभिः॥  
शूलीमारोपितः सद्यो नीत्वा किञ्चिद्वनान्तरम् ॥ ११ ॥  
एवं प्राप्ता तदा शूली मुनिना तेन दारुणा ॥  
पूर्वकर्मविपाकेन दोषहीनेन धीमता ॥१२॥  
इतिश्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये माण्डव्यशूलीप्राप्तिवृत्तान्तवर्णनन्नाम सप्तत्रिंशदुत्तरशततमोक्ययायः ॥ १३७ ॥ ॥ ध ॥