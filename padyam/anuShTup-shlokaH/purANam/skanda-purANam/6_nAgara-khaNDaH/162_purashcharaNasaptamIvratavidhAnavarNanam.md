+++
title = "१६२ पुरश्चरणसप्तमीव्रतविधानवर्णनम्"

+++
॥ सूत उवाच ॥ ॥  
एवं नाम्नि कृते तस्य भास्करस्यांशुमालिनः ॥  
द्विजानां पुरतः पुष्पः कथयामास चेष्टितम् ॥ १ ॥  
आत्मीयं कुत्सितं तेषां मणिभद्रवधो यथा ॥  
विहितो विहिता पत्नी तस्य व्याजेन कृत्स्नशः ॥ २ ॥  
ततस्ते ब्राह्मणाः प्रोचुस्तच्छ्रुत्वा कोपसंयुताः ॥  
सीत्कारान्प्रचुरान्कृत्वा धिक्त्वां पाप प्रगम्यताम् ॥ ३ ॥  
आत्मीयं हेम चादाय न ते शुद्धिर्भविष्यति ॥ ४ ॥  
ब्रह्मघ्नस्त्वं यतः प्रोक्तास्त्रयो वर्णा द्विजोत्तमाः ॥  
ब्राह्मणः क्षत्रियो वैश्यः स्मृतिशास्त्रप्रपाठकैः ॥ ५ ॥ ॥  
॥ सूत उवाच ॥ ॥  
ततस्तु दुःखितः पुष्पो बाष्पसम्पूरितेक्षणः ॥  
ब्रह्मस्थानाद्विनिर्गत्य प्ररुरोद सुदुःखितः ॥ ६ ॥  
रोरूयमाणमालोक्य ततस्ते नागरा द्विजाः ॥  
दयां च महतीं कृत्वा ततः प्रोचुः परस्परम् ॥ ७ ॥  
नानाविधानि शास्त्राणि स्मृतयश्च पृथग्विधाः ॥  
पुराणानि समस्तानि वीक्षध्वं सुसमाहिताः ॥ ८ ॥  
कुत्रचित्क्वचिदेवास्य कथञ्चिच्छुद्धिरस्ति चेत् ॥  
न तच्च विद्यते शास्त्रमस्मिन्स्थाने न चास्ति यत्॥९॥ न स्मृतिर्न पुराणं च वेदान्तं वा द्विजोत्तमाः ॥ न चास्ति ब्राह्मणः सोऽत्र सर्वज्ञप्रतिमो न यः ॥ ६.१६२.१० ॥ तस्माच्चिन्तयत क्षिप्रमस्य शुद्धिप्रदं हि यत् ॥  
तच्च प्रमाणतां नीत्वा शुद्धिरस्य प्रदीयते ॥ ११ ॥  
अथैको ब्राह्मणः प्राह चण्डशर्मेति विश्रुतः ॥  
मया स्कान्दपुराणेऽस्मिन्पुरश्चरणसंश्रिता ॥१२॥  
पठिता सप्तमी या च पुरश्चरणसञ्ज्ञिता ॥  
पुरश्चरणतः पापं विहितं तु यथा व्रजेत् ॥ १३ ॥  
सम्यक्तथापि विप्रेन्द्रास्ततो याति न संशयः ॥  
तस्मात्करोतु तामेष पुरश्चरणसप्तमीम् ॥ १४ ॥  
अपरं भूभुजादेशान्मणिभद्रो निपातितः ॥  
वधकैस्तस्य तत्पापं यदि पापं प्रजायते ॥ १५ ॥  
राजा भूत्वा न यः सम्यग्विचारयति वादिनम् ॥  
तस्य तत्पातकं घोरं राज्ञश्चैव प्रजायते ॥ १६ ॥  
तथास्य पत्न्यास्तत्पापं जानन्त्या यत्तयोदितम् ॥  
मत्पित्रा ब्राह्मणैर्दत्तोऽयं पुरा वह्निसन्निधौ ॥ १७ ॥  
विडम्बितेन चानेन कृतप्रतिकृतं कृतम् ॥  
तस्मान्न चास्य दोषः स्याद्यतः प्रोक्तं मुनीश्वरैः ॥ ॥ १८ ॥  
कृते प्रतिकृतं कुर्याद्धिंसने प्रतिहिंसनम् ॥  
न तत्र जायते दोषो यो दुष्टे दुष्टमाचरेत्॥ १९ ॥  
॥ ब्राह्मणा ऊचुः ॥ ॥  
यद्येवं वद विप्रास्य पुरश्चरणसञ्ज्ञिताम् ॥  
सप्तमीमद्य विप्रेन्द्र वराकस्य विशुद्धये ॥ ६.१६२.२० ॥  
॥ सूत उवाच ॥ ॥  
अथास्य कथयामास सप्तमीं तां द्विजोत्तमाः ॥  
चण्डशर्माभिधानस्तु कृत्वा तस्योपरि कृपाम् ॥ २१ ॥  
तेनापि विहिता सम्यग्यथा तस्य मुखाच्छ्रुता ॥  
ततः संवत्सरस्यान्ते विपाप्मा समपद्यत ॥ २२ ॥  
॥ ॥ ऋषय ऊचुः ॥ ॥  
पुरश्चरणसञ्ज्ञां तु सप्तमीं वद सूतज ॥  
विधिना केन कर्तव्या कस्मिन्काल उपस्थिते ॥ २३ ॥  
॥ सूत उवाच ॥ ॥  
अहं वः कीर्तयिष्यामि रोहिताश्वस्य भूपतेः ॥  
मार्कण्डेन पुरा प्रोक्ता पृच्छयमानेन भक्तितः ॥ २४ ॥  
सप्तकल्पस्मरो विप्रा मार्कण्डाख्यो महामुनिः ॥  
रोहिताश्वेन पृष्टः स हरिश्चन्द्रात्मजेन च ॥ २५ ॥  
॥ रोहिताश्व उवाच ॥ ॥  
अज्ञानाज्ज्ञानतो वापि यत्पापं कुरुते नरः ॥  
उपायं तस्य नाशाय किञ्चिन्मे वद सन्मुने ॥ २६ ॥  
॥ मार्कण्डेय उवाच ॥ ॥  
मानसं वाचिकं चैव कायिकं च तृतीयकम् ॥  
त्रिविधं पातकं लोके नराणामिह जायते ॥ २७ ॥  
तत्रोपाया विनाशाय तस्य सम्परिकीर्तिताः ॥  
तानहं ते प्रवक्ष्यामि शृणुष्व नृपसत्तम ॥ २८ ॥  
मानसं चैव यत्पापं नराणामिह जायते ॥  
पश्चात्तापे कृते तस्य तत्क्षणादेव नश्यति ॥ २९ ॥  
वाचिकं चैव यत्पापं नाभुक्त्वा तत्प्रणश्यति ॥  
पुरश्चरणबाह्यं तु सत्यमेतन्मयोदितम् ॥ ॥ ६.१६२.३० ॥  
निवेद्य ब्राह्मणेन्द्राणां तदुक्तं च समाचरेत् ॥  
प्रायश्चित्तं यथोक्तं तु ततः शुद्धिमवाप्नुयात् ॥ ३१ ॥  
अथवा पार्थिवो ज्ञात्वा कुरुते तस्य निग्र हम् ॥  
तेन शुद्धिमवाप्रोति यद्यपि स्यात्स किल्विषी ॥ ३२ ॥  
लज्जया ब्राह्मणेन्द्राणां यो न ब्रूते कथञ्चन ॥  
न च राजा विजानाति शरीरस्थेन यो म्रियेत् ॥  
तस्य निग्रहकर्ता च स्वयं वैवस्वतो यमः ॥ ३३ ॥  
तस्मात्सर्वप्रयत्नेन कृत्वा पापं विजानता ॥  
प्रायश्चित्तं तु कर्तव्यं यथोक्तं ब्राह्मणो दितम् ॥ ३४ ॥  
॥ रोहिताश्व उवाच ॥ ॥  
सर्वेषामेव पापानां विहितानां मुनीश्वर ॥  
किञ्चिद्व्रतं समाचक्ष्व दानं वा होममेव वा ॥  
विपाप्मा जायते येन पुरश्चरणवर्जितम् ॥ ३५ ॥  
नित्यं पापानि कुरुते नरः सूक्ष्माणि सर्वतः ॥  
प्रायश्चित्तानि सर्वेषां कर्तुं शक्तिः कथं भवेत् ॥ ३६ ॥ ॥  
॥ मार्कण्डेय उवाच ॥ ॥  
अस्ति राजन्व्रतं पुण्यं पुरश्चरणसञ्ज्ञितम् ॥  
पुरश्चरणसञ्ज्ञा तु सप्तमी सूर्यवल्लभा ॥ ३७ ॥  
यया सञ्चीर्णया राज न्कायस्थो यमसम्भवः ॥  
विचित्रो मार्जयेत्पापं कृतं जन्मनि सञ्चितम् ॥ ३८॥  
तस्मात्कुरु महाराज तथाशु वचनं मम ॥  
येन वा मुच्यते पापा त्सर्वस्मात्कायसम्भवात् ॥ ३९ ॥  
॥ रोहिताश्व उवाच ॥ ॥  
पुरश्चरणसञ्ज्ञा तु सप्तमी मुनिसत्तम ॥  
विधिना केन कर्तव्या कस्मिन्काले वद स्व मे ॥ ६.१६२.४० ॥  
॥ मार्कण्डेय उवाच ॥ ॥  
माघमासे सिते पक्षे मकरस्थे दिवाकरे ॥  
सूर्यवारेण सप्तम्यां व्रतमेतत्समाचरेत् ॥ ४१ ॥  
पाखण्डैः पतितैः सार्धं तस्मिन्नहनि नालपेत् ॥  
भक्षयित्वा नृपश्रेष्ठ प्रभाते दन्तधावनम् ॥  
मन्त्रेणानेन पश्चाच्च कर्तव्यो नियमो नृप ॥ ४२ ॥  
पुरश्चरणकृत्यायां सप्तम्यां दिवसाधिप ॥  
उपवासं करिष्यामि अद्य त्वं शरणं मम ॥४३॥  
ततोऽपराह्णसमये स्नात्वा धौताम्बरः शुचिः ॥  
प्रतिमां पूजयेद्भक्त्या दिनाधिपसमुद्भवाम् ॥४४॥  
रक्तैः पुष्पैर्महावीर पादाद्यं पूजयेत्ततः ॥  
पतङ्गाय नमः पादौ मार्तण्डायेति जानुनी ॥ ४५ ॥  
गुह्यं दिवसनाथाय नाभिं द्वादश मूर्तये ॥  
बाहू च पद्महस्ताय हृदयं तीक्ष्णदीधिते ॥ ४६ ॥  
कण्ठं पद्मदलाभाय शिरस्तेजोमयाय च ॥  
एवं सम्पूज्य विधिवद्धूपं कर्पूरमाददेत् ॥ ॥ ४७ ॥  
गुडौदनं च नैवेद्यं रक्तवस्त्राभिवेष्टितम् ॥  
रक्तसूत्रेण दीपं च तथैवारार्तिकं नृप ॥ ४८ ॥  
शङ्खे तोयं समादाय रक्तचन्दनमिश्रितम् ॥  
सफलं च ततः कृत्वा अर्घ्यं दद्यात्ततः परम् ॥ ४९ ॥  
कुकृतं यत्कृतं किञ्चिदज्ञानाज्ज्ञानतोऽपि वा ॥  
प्रायश्चित्तं कृतं देव ममार्घ्यश्च प्रगृह्यताम् ॥ ६.१६२.५० ॥  
ततः सम्पूजयद्विप्रं गन्धपुष्पानुलेपनैः ॥  
दत्त्वा तु भोजनं तस्मै दक्षिणां च स्वशक्तितः ॥  
प्राशनं कायशुद्ध्यर्थं पञ्चगव्यस्य चाचरेत् । ५१ ॥  
कृताञ्जलिपुटो भूत्वा समुद्वीक्ष्य दिवाकरम्॥  
दिवाकरं गतश्चैव मन्त्रमेतं समुच्चरेत् ॥ ५२ ॥  
इदं व्रतं मया देव गृहीतं पुरतस्तव ॥  
अविघ्नं सिद्धिमायातु प्रसादात्तव भास्कर ॥ ५३ ॥  
ततश्च फाल्गुने मासि सम्प्राप्ते मुनिसत्तम ॥  
कुन्देन पूजयेद्देवं तेनैव विधिना ततः ॥ ५४ ॥  
धूपं च गुग्गुलुं दद्यान्नैवेद्यं भक्तमेव च ॥  
प्राशनं गोमयं प्रोक्तं सर्वपापविशुद्धये ॥ ५५ ॥  
चैत्रे मासि तु सम्प्राप्ते सुरभ्या पूज्येद्धरिम् ॥  
नैवेद्यं गुणिकाः प्रोक्ता धूपं सर्जरसोद्भवम् ॥ ५६ ॥  
कुशोदकं च सम्प्राश्य कायशुद्धिमवाप्नुयात् ॥  
वैशाखे किंशुकैः पूजां यथावच्च घृताशनैः ॥ ५७ ॥  
नैवेद्यं च सुरामांसं धूपं च विनिवेदयेत् ॥  
दधिप्राशनमेवात्र कर्तव्यं कायशुद्धये ॥ ५८ ॥  
पुष्पपाटलया पूजा विधातव्या रवेर्नृप ॥  
नैवेद्ये सक्तवः प्रोक्ताः प्राशनं च घृतं स्मृतम् ॥ ५९ ॥  
कपिलाया महावीर सर्वपापविशुद्धये ॥  
आषाढे मुनिपुष्पैश्च पूजयेद्भास्करं नृप ॥ ६.१६२.६० ॥  
नैवेद्ये घारिका प्रोक्ता प्राशनं मधुसर्पिषोः ॥  
धूपं चैवागरुं दद्यात्परया श्रद्धया युतः ॥ ६१ ॥  
श्रावणे तु कदम्बेन पूजनं तीक्ष्णदीधितेः ॥  
नैवेद्ये मोदकाश्चैव तगरं धूप माददेत् ॥ ६२ ॥  
गोशृङ्गोदकमादाय सद्यः पापात्प्रमुच्यते ॥  
जात्या भाद्रपदे पूजा क्षीरनैवेद्यमाददेत् ॥ ६३ ॥  
धूपं नखसमुद्भूतं प्राशनं क्षीरमेव च ॥  
आश्विने कमलैः पूजा नैवेद्ये घृतपूरिका ॥ ६४ ॥  
धूपं कुङ्कुमजं प्रोक्तं कर्पूरप्राशनं स्मृतम् ॥ ६५ ॥  
तुलस्या कार्तिके पूजा भास्करस्य प्रकीर्तिता ॥  
नैवेद्ये चैव खण्डाख्यं धूपं कौसुम्भिकं नृप ॥ ६६ ॥  
प्राशनं च लवङ्गाख्यं सर्वपापविशोधनम् ॥  
भृङ्गराजेन पूजा च सौम्ये मासि समाचरेत् ॥ ६७ ॥  
नैवेद्ये फेणिका देया धूपं गुडसमुद्भवम् ॥  
कङ्कोलप्राशनं चैव भास्करस्य प्रतुष्टये ॥ ६८ ॥  
शतपत्रिकया पूजा पौषे मासि रवेः स्मृता ॥  
सहजं धूपमादिष्टं नैवेद्ये शुष्कली तथा ॥ ६९ ॥  
प्राशने पूर्वमुक्तानि सर्वाण्येव समाचरेत् ॥  
समाप्तौ च ततो दद्यात्षड्भागं गृहसम्भवम् ॥ ६.१६२.७० ॥  
ब्राह्मणाय नृपश्रेष्ठ सर्वपापविशुद्धये ॥  
इष्टभोज्यं ततः कार्यं स्वशक्त्या पार्थिवोत्तम ॥ ७१ ॥  
एवं तु कुरुते योऽत्र सप्तमीं भास्करोद्भवाम् ॥  
सर्वपापविनिर्मुक्तो निर्मलत्वं स गच्छति ॥ ७२ ॥  
॥ ब्राह्मणा ऊचुः ॥ ॥  
एवं पुरा वै कथिता रोहिताश्वाय धीमते ॥  
मार्कण्डेन महाभाग तस्मात्त्वमपि तां कुरु ॥ ७३ ॥  
येन सञ्जायते सम्यक्पुरश्चरणमेव ते ॥ ७४ ॥  
॥ सूत उवाच ॥ ॥  
तस्य तद्वचनं श्रुत्वा पुष्पोऽपि द्विजसत्तमाः ॥  
तां चक्रे सप्तमीं हृष्टो यथा तेन निवेदिता ॥ ७५ ॥  
षड्भागं प्रददौ तस्मै ब्राह्मणाय महात्मने ॥  
स्ववित्तस्य गृहस्थस्य कुप्याकुप्यस्य कृत्स्नशः ॥ ७६ ॥  
सोऽपि जग्राह तद्वित्तं प्रहृष्टेनान्तरात्मना ॥  
सुवर्णमणि रत्नानि सङ्ख्यया परिवर्जितम् ॥ ७७ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये पुरश्चरणसप्तमीव्रतविधानवर्णनन्नाम द्विषष्ट्युत्तरशततमोऽध्यायः ॥ १६२ ॥