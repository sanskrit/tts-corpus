+++
title = "१८७ राक्षसप्राप्यश्राद्धवर्णनम्"

+++
॥ सूत उवाच ॥ ॥  
चतुर्थे दिवसे प्राप्ते ततो यज्ञसमुद्भवे ॥  
ऋत्विग्भिर्याज्ञिकं कर्म प्रारब्धं तदनन्तरम् ॥ १ ॥  
सोमपानादिकं सर्वं पशोर्हिंसादिकं तथा ॥  
पशोर्गुदं समादाय प्रस्थाता च व्यधारयत् ॥ २ ॥  
एकान्ते सदसो मध्ये होमार्थं द्विजसत्तमाः ॥  
तस्मिन्व्याकुलतां याते ब्राह्मणः कश्चिदागतः ॥ ३ ॥  
युवा तत्र प्रविष्टस्तु माम्स भक्षणलालसः ॥  
ततो गुदं पशोर्दृष्ट्वा भक्षयामास चोत्सुकं ॥ ४ ॥  
एतस्मिन्नन्तरे प्राप्तः प्रस्थाता तस्य सन्निधौ ॥  
भक्षमाणं समालोक्य तं शशाप ततः परम् ॥ ५ ॥  
धिग्धिक्पापसमाचार होमार्थं यद्गुदं धृतम् ॥  
तत्त्वया दूषितं लौल्याद्यज्ञविघ्नकरं कृतम् ॥ ६ ॥  
उच्छिष्टेन मया होमः कर्तव्यो नैव साम्प्रतम् ॥  
राक्षसानामिदं कर्म यत्त्वया समनुष्ठितम् ॥ ७ ॥  
तस्मात्त्वं मम वाक्येन राक्षसो भव मा चिरम् ॥ ८ ॥  
एतस्मिन्नेव काले तु ह्यूर्ध्वकेशोऽभवद्धि सः ॥  
रक्ताक्षः शङ्कुकर्णश्च कृष्णदन्तोऽतिभैरवः ॥ ९ ॥  
लम्बोष्ठो विकरालास्यो मांसमेदोविवर्जितः ॥  
त्वगस्थिस्नायुशेषश्च। चामुण्डाकृतिरेव च ॥ ६.१८७.१० ॥  
स च विश्वावसुर्नाम पुलस्त्यस्य सुतो मुनिः ॥  
मन्त्रपूतस्य मांसस्य भक्षणार्थं समागतः ॥ ११ ॥  
वेदवेदाङ्गतत्त्वजः पौत्रस्तु परमेष्ठिनः ॥  
तं दृष्ट्वा राक्षसाकारं वित्रेसुः सर्वतो द्विजाः ॥ १२ ॥  
राक्षोघ्नानि च सूक्तानि जजपुश्चापरे तथा ॥  
केचिच्छरणमापन्ना विष्णो रुद्रस्य चापरे ॥ १३ ॥  
पितामहस्य चान्ये तु गायत्र्याः शरणं गताः ॥  
रक्षरक्षेति जल्पन्तो भयसन्त्रस्तमानसाः ॥ १४ ॥  
सोऽपि दृष्ट्वा तदात्मानं गतं राक्षसतां द्विजाः ॥  
बाष्पपूर्णेक्षणो दीनः पितामहमुपाद्रवत् ॥ १५ ॥  
स प्रणम्य ततो वाक्यं कृताञ्जलिरुवाच तम् ॥ १६ ॥ ।  
पौत्रोऽहं तव देवेश पुलस्त्यस्य सुतो द्विजः ॥  
नीतो राक्षसतामद्य प्रस्थात्रा कोपतो विभो ॥ १७ ॥  
जिह्वालौल्येन देवेश पशोर्गुदमजानता ॥  
भक्षितं तन्मया देव होमार्थं यत्प्रकल्पितम् ॥ १८ ॥  
तस्मान्मानुषताप्राप्त्यै मम देहे दयां कुरु ॥  
राक्षसत्वं यथा याति तथा नीतिर्विधीयताम् ॥ १९॥ '  
तच्छ्रुत्वा जल्पितं तस्य दयां कृत्वा पितामहः ॥  
प्रतिप्रस्थातरं सामवाक्यमेतदुवाच ह ॥ ६.१८७.२० ॥  
बालोऽयं मम पौत्रस्तु कृत्याकृत्यं न वेत्ति च ॥  
तस्मात्त्वं राक्षसं भावं हरस्वास्य द्विजोत्तम ॥ २१ ॥  
तच्छ्रुत्वा स मुनिः प्राह प्रायश्चित्तं मखे तव ॥  
अनेन जनितं देव गुदं दूषयता विभो ॥ २२ ॥  
तस्मादेष मया शप्तो यज्ञविघ्नकरो मम ॥  
नाहमस्य हरिष्यामि राक्षसत्वं कथञ्चन ॥ २३ ॥  
नर्मणापि मया प्रोक्तं कदाचिन्नानृतं वचः ॥ २४ ॥ ॥  
॥ ब्रह्मोवाच ॥ ॥  
प्रायश्चित्तं करिष्येऽहं यज्ञस्यास्य प्रसिद्धये ॥  
दक्षिणा गौर्यथोक्ता च कृत्वा होमं विधानतः ॥  
त्वमस्य राक्षसं भावं 'हरस्व मम वाक्यतः ॥ २५ ॥  
सोऽब्रवीच्छीतलो वह्निर्यदि स्यादुष्णगुः शशी ॥  
तन्मे स्यादन्यथा वाक्यं व्याहृतं प्रपितामह ॥ २६ ॥  
तस्य तद्वचनं श्रुत्वा ज्ञात्वा चैव तु निश्चितम्॥  
विश्वावसुं विधिः प्राह ततो राक्षसरूपिणम् ॥ २७ ॥  
त्वं वत्सानेन रूपेण तिष्ठ तावद्वचो मम ॥  
कुरुष्व ते प्रयच्छामि येन स्थानमनुत्तमम् ॥ २८ ॥  
चमत्कारपुरस्यास्य पश्चिमस्थानमाश्रिताः ॥  
सन्त्यन्ये राक्षसास्तत्र मर्यादायां व्यवस्थिताः ॥ २९ ॥  
लङ्कायां राक्षसाश्चैव प्रार्थयन्तोऽत्र सद्गतिम् ॥  
ते चागत्य तमुद्देशं तपः कुर्वन्ति सुव्रताः ॥६.१८७.३॥।  
तत्र प्रभुत्वमातिष्ठ नागराणां हिते स्थितः ॥  
राक्षसा बहवः सन्ति कूष्माण्डाश्च पिशाचकाः ॥ ३१ ॥  
ये चान्ये राक्षसाः केचिद्दुष्टभावसमाश्रिताः ॥  
तत्र गच्छन्ति ये सर्वे निगृह्णन्ति च तत्क्षणात् ॥ ३२ ॥  
भूताः प्रेताः पिशाचाश्च कूष्माण्डाश्च विशेषतः॥  
नागरं तु पुरो दृष्ट्वा तद्भयाद्यान्ति दूरतः ॥ ३३ ॥  
तद्गच्छ पुत्र तत्र त्वं सर्वेषामधिपो भव ॥  
राक्षसानां मया दत्तं तव राज्यं च साम्प्रतम् ॥ ३४ ॥  
॥ राक्षस उवाच ॥ ॥  
आधिपत्ये स्थितस्यैवं राक्षसानां पितामह ॥  
किं मया तत्र भोक्तव्यं तेभ्यो देयं च किं वद ॥ ३५ ॥  
राज्ञा चैव यतो देयं भृत्यानां भोजनं विभो ॥  
तन्ममाचक्ष्व देवेश दयां कृत्वा ममोपरि ॥ ३६ ॥  
न करोति च यो राजा। भृत्यवर्गस्य पोषणम्॥  
रौरवं नरकं याति स एवं हि श्रुतं मया ॥ ३७ ॥  
॥ ब्रह्मोवाच ॥ ॥  
यच्छ्राद्धं दक्षिणाहीनं तिलैर्दर्भैर्विवर्जितम् ॥  
तत्सर्वं ते मया दत्तं यद्यपि स्यात्सुतीर्थगम्॥ ३८ ॥  
यच्छ्राद्धं सूकरः पश्येन्नारी वाथ रजस्वला ॥  
कौलेयकोऽथ वालेयस्तत्सर्वं ते भविष्यति ॥ ३९ ॥  
विधिहीनं तु यच्छ्राद्धं दर्भेर्वा मूलवर्जितैः ॥  
वितस्तेरधिकैर्वापि तत्सर्वं ते भविष्यति ॥ ६.१८७.४० ॥  
तिलं वा तैलपक्वं वा शूकधान्यमथापि वा ॥  
न यत्र दीयते श्राद्धे तत्ते श्राद्धं भविष्यति ॥ ४१ ॥  
अस्नातैर्यत्कृतं श्राद्धं यच्चाधौताम्बरैः कृतम् ॥  
तैलाभ्यङ्गयुतैश्चैव तत्ते सर्वं भविष्यति ॥ ४२ ॥  
यद्वा माहिषिको भुङ्क्ते श्वित्री वा कुनखोऽपि वा ॥  
कुष्ठी वाथ द्विजो भुङ्क्ते तत्ते श्राद्धं भविष्यति ॥ ४३ ॥  
हीनाङ्गो वाऽथ यद्भुङ्क्तेऽधिकाङ्गो वाथ निन्दितः ॥  
महाव्याधिगृहीतो वा चौरो वार्द्धुषिकोऽपि वा ॥  
यत्र भुङ्क्तेऽथवा श्राद्धे तत्ते श्राद्धं भविष्यति ॥ ४४ ॥  
श्यावदन्तस्तु यद्भुङ्क्ते यद्भुङ्क्ते वृषलीपतिः ॥  
विनग्नो वाथ यद्भुङ्क्ते तत्ते श्राद्धं भविष्यति ॥ ४५ ॥  
यो यज्ञो दक्षिणाहीनो यश्चाशौचयुतैः कृतः ॥  
ब्रह्मचर्यविहीनस्तु तत्फलं ते भविष्यति ॥ ४६ ॥  
यस्मिन्नैवातिथिः पूज्यः श्राद्धे वा यज्ञकर्मणि ॥  
सम्प्राप्ते वैश्वदेवान्ते तत्ते सर्वं भविष्यति ॥ ४७ ॥१  
आवाहनात्परं यत्र मौनं न श्राद्धदश्चरेत्॥  
ब्राह्मणो वाऽथ भोक्ता च तत्ते श्राद्धं भविष्यति॥४८॥  
मृन्मयेषु च पात्रेषु यः श्राद्धं कुरुते नरः ॥  
भिन्नपात्रेषु वा यच्च तत्ते सर्वं भविष्यति ॥ ४९ ॥  
प्रत्यक्षलवणं यत्र तक्रं वा विकृतं भवेत् ॥  
जातीपुष्पप्रदानं च तत्ते सर्वं भविष्यति ॥ ६.१८७.५० ॥  
यजमानो द्विजो वाथ ब्रह्मचर्यविवर्जितः ॥  
तच्छ्राद्धं ते मया दत्तं त्रिपात्रेण विवर्जितम् ॥ ५१ ॥  
आयसेन तु पात्रेण यत्रान्नं च प्रदीयते ॥  
तच्छ्राद्धं ते मया दत्तं तथान्यदपि हीयते ॥ ५२ ॥  
मन्त्रक्रियाभ्यां यत्किचिद्रात्रौ दत्तं हुतं तथा ॥  
सक्रान्तिसोमपर्वभ्यां व्यति रिक्तं तु कुत्सितम् ॥ ५३ ॥  
इत्युक्त्वा विररामाशु ब्रह्मा लोकपितामहः ॥  
राक्षसः सोऽपि तत्रापि लेभे स्थानं तु राक्षसम् ॥ ५४ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठ नागरखण्डे हाटकेश्वरक्षेत्रमाहात्म्ये राक्षसप्राप्यश्राद्धवर्णनन्नाम सप्ताशीत्युत्तरशततमोऽध्यायः ॥ ॥ १८७ ॥ ॥ ॥