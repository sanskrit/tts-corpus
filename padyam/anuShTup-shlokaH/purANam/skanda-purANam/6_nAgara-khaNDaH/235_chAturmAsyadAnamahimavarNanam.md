+++
title = "२३५ चातुर्मास्यदानमहिमवर्णनम्"

+++
॥ ब्रह्मोवाच ॥ ॥  
दानधर्मं प्रशंसन्ति सर्वधर्मेषु सर्वदा ॥  
हरौ सुप्ते विशेषेण दानं ब्रह्मत्वकारणम् ॥ १ ॥  
अन्नं ब्रह्म इति प्रोक्तमन्ने प्राणाः प्रतिष्ठिताः ॥  
तस्मादन्नप्रदो नित्यं वारिदश्च भवेन्नरः ॥ २ ॥  
वारिदस्तृप्तिमायाति सुखमक्षय्यमन्नदः ॥  
वार्यन्नयोः समं दानं न भूतं न भविष्यति ॥ ३ ॥  
मणिरत्नप्रवालानां रूप्यं हाटकवाससाम्॥  
अन्येषामपि दानानामन्नदानं विशिष्यते ॥ ४ ॥  
अन्नोदकप्रदानं च गोप्रदानं च नित्यदा ॥  
वेदपाठो वह्निहोमश्चातुर्मास्ये महाफलम् ॥ ९ ॥  
वैकुण्ठपदवाञ्छा चेद्विष्णुना सह सङ्गमे ॥  
सर्वपापक्षयार्थाय चातुर्मास्येऽन्नदो भवेत् ॥ ६ ॥  
सत्यंसत्यं हि देवर्षे मयोक्तं तव नारद ॥  
जन्मान्तरसहस्रेषु नादत्तमुपतिष्ठते ॥ ७ ॥  
तस्मादन्नप्रदानेन सर्वे हृष्यन्ति जन्तवः ॥  
देवाश्च स्पृहयन्त्येनमन्नदानप्रदायिनम् ॥ ८ ॥  
आज्यं देयं च पात्रेषु श्रद्धया वज्रमिश्रितम् ॥  
वज्रदानकरो मर्त्यश्चातुर्मास्ये न मानवः ॥ ९ ॥  
भोजनं गुरुविप्राणां घृतदानं च सत्क्रिया ॥  
एतानि यस्य तिष्ठन्ति चातुर्मास्ये न मानवः ॥ ६.२३५.१० ॥  
सद्धर्मः सत्कथा चैव सत्सेवा दर्शनं सताम् ॥  
विष्षुपूजा रतिर्दाने चातुर्मास्येषु दुर्लभाः ॥ ११ ॥  
पितॄनुद्दिश्य यो मर्त्यश्चातुर्मास्येऽन्नदो भवेत् ॥  
सर्वपापविशुद्धात्मा पितृलोकमवामुयात् ॥ १२ ॥  
देवाः सर्वेऽन्नदानेन तृप्ता यच्छन्ति वाञ्छितम् ॥  
पिपीलिकाऽपि यद्गेहाद्भक्ष्यमादाय गच्छति ॥ १३ ॥  
रात्रौ दिवाऽनिषिद्धान्नो ह्यन्नदानमनुत्तमम् ॥  
हरौ सुप्ते हि पापघ्नं वार्य मपि शत्रुषु ॥ १४ ॥  
चातुर्मास्ये दुग्धदानं दधि तक्रं महाफलम् ॥  
जन्मकाले येन बद्धः पिण्डस्तद्दानमुत्तमम् ॥ १५ ॥  
शाकप्रदाता नरकं यमलोकं न पश्यति ॥  
वस्त्रदः सोमलोकं च वसेदाभूतसम्प्लवम् ॥ १६ ॥  
सुप्ते देवे यथाशक्ति ह्यन्यासु प्रतिमासु च ॥  
पुष्पवस्त्रप्रदानेन सन्तानं नैव हीयते ॥ १७ ॥  
चन्दनागुरुधूपं च चातुर्मास्ये प्रयच्छति ॥  
पुत्रपौत्रसमायुक्तो विष्णुरूपी भवेन्नरः ॥१८ ॥  
सुप्ते देवे जगन्नाथे फलदानं प्रय च्छति ॥  
विप्राय वेदविदुषे यमलोकं न पश्यति ॥ १९ ॥  
विद्यादानं च गोदानं भूमिदानं प्रयच्छति ॥  
विष्णुप्रीत्यर्थमेवेह स तारयति पूर्वजान् ॥ ६.२३५.२० ॥  
गुडसैन्धवतैलादिमधुतिक्ततिलान्नदः ॥  
देवतायास्समुद्दिश्य तासां लोकं प्रयाति हि ॥ २१ ॥  
चातुर्मास्ये तिलान्दत्त्वा न भूयः स्तनपो भवेत् ॥  
यवप्रदाता वसते वासवं लोकमक्षयम् ॥ २२ ॥  
हूयेत हव्यं वह्नौ च दानं दद्याद्द्विजातये ॥  
गावः सुपूजिताः कार्याश्चातुर्मास्ये विशेषतः ॥ २३ ॥  
यत्किञ्चित्सुकृतं कर्म जन्मावधि सुसञ्चितम् ॥  
चातुर्मास्ये गते पात्रे विमुखे यन्न दीयते ॥ २४ ॥  
प्रणश्यति क्षणादेव वचना द्यस्तु प्रच्युतः ॥  
दिवसेदिवसे तस्य वर्द्धते च प्रतिश्रुतम् ॥ २५ ॥  
तस्मान्नैव प्रतिश्राव्यं स्वल्पमप्याशु दीयते ॥  
तावद्विवर्द्धते दानं यावत्तन्न प्रयच्छति ॥ २६ ॥  
यो मोहान्मनुजो लोके यावत्कोटिगुणं भवेत् ॥  
ततो दशगुणा वृद्धिश्चातुर्मास्ये प्रदातरि ॥ २७ ॥  
नरके पतनं तस्य याव दिन्द्राश्चतुर्दश ॥  
अतस्तु सर्वदा देयं नरैर्यत्तु प्रतिश्रुतम् ॥ २८ ॥  
अन्यस्मै न प्रदातव्यं प्रदत्तं नैव हारयेत् ।  
चातुर्मास्येषु यः शय्यां द्विजाग्र्याय प्रयच्छति ॥ २९ ॥  
वेदोक्तेन विधानेन न स याति यमालयम् ॥  
आसनं वारिपात्रं च भाजनं ताम्रभाजनम् ॥ ६.२३५.३० ॥  
चातुर्मास्ये प्रयत्नेन देयं वित्तानुसारतः ॥  
सर्वदानानि विप्रेभ्यो ददत्सुप्ते जगद्गुरौ ॥ ३१ ॥  
आत्मानं पूर्वजैः सार्द्धं स मोचयति पातकात् ॥  
गौर्भूश्च तिलपात्रं च दीपदानमनुत्तमम् ॥ ३२ ॥  
ददद्विजातये मुक्तो जायते स ऋणत्रयात् ॥ ३३ ॥  
स विश्वकर्ता भुवनेषु गोप्ता स यज्ञभुक्सर्वफलप्रदश्च ॥  
दानानि वस्तुष्वधिदैवतं च यस्मिन्समुद्दिश्य ददाति मुक्तः ॥ ३४ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वर क्षेत्रमाहात्म्ये शेषशाय्युपाख्याने चातुर्मास्यमाहात्म्ये ब्रह्मनारदसंवादे चातुर्मास्यदानमहिमवर्णनन्नाम पञ्चत्रिंशदुत्तरद्विशततमोऽध्यायः ॥ ॥ २३५ ॥