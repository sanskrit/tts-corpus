+++
title = "०२४ विष्णुपदीतीर्थोत्पत्तिवर्णनम्"

+++
॥ सूत उवाच ॥ ॥  
तत्र विष्णुपदं नाम तीर्थं तीर्थे शुभे स्थितम् ॥  
अपरं ब्राह्मणश्रेष्ठाः सर्वपातकनाशनम् ॥ १ ॥  
अयने दक्षिणे प्राप्ते यस्तत्पूज्य समाहितः ॥  
निवेदयेत्तथात्मानं सम्यक्छ्रद्धासमन्वितः ॥ २ ॥  
स मृतोऽप्ययने याम्ये तद्विष्णोः परमं पदम् ॥  
प्राप्नोति नात्र सन्देहस्तत्प्रभावाद्द्विजोत्तमाः ॥ ३ ॥  
तथा चैवोत्तरे प्राप्ते पूजयित्वा यथाविधि ॥  
सम्यङ्निवेदयेद्भक्त्या आत्मानं यः समाहितः ॥  
सोऽपि विष्णोः पदं पुण्यं प्राप्य सञ्जायते सुखी ॥ ४ ॥  
॥ ऋषय ऊचुः ॥ ॥  
कथं तत्र पदं जातं विष्णोरव्यक्तजन्मनः ॥  
कथं निवेद्यते तत्र सम्यगात्माऽ यनद्वये ॥ ५ ॥  
तस्मिन्दृष्टेऽथवा स्पृष्टे यत्फलं लभ्यते नरैः ॥  
तत्सर्वं सूतज ब्रूहि परं कौतृहलं हि नः ॥ ६ ॥  
॥ सूत उवाच ॥ ॥  
बलिर्बद्धो यदा तेन विष्णुना प्रभविष्णुना ॥  
तदा क्रमैस्त्रिभिर्व्याप्तं त्रैलोक्यं सचराचरम् ॥ ७ ॥  
हाटकेश्वरजे क्षेत्रे सन्न्यस्तः प्रथमः क्रमः ॥  
महर्लोके द्विती यस्तु तदा तेन महात्मना ॥ ८ ॥  
तृतीयस्य समुद्योगं यदा चक्रे स चक्रधृक् ॥  
तदा भिन्नं द्विजश्रेष्ठा ब्रह्माण्डं लघुतां गतम् ॥ ९ ॥  
पादाग्रेणाथ सम्भिन्ने ब्रह्माण्डे निर्मलं जलम् ॥  
अङ्गुष्ठाग्रेण सम्प्राप्तं क्रमेण धरणीतले ॥ 6.24.१० ॥  
ब्रह्मलोकं तदा कृत्स्नं प्लावयित्वा जलं हि तत् ॥  
शुद्धस्फटिकसङ्काशं कुन्देन्दुसदृशद्युति ॥  
मत्स्यकच्छपसङ्कीर्णं ग्राहयूथैः समाकुलम् ॥ ११ ॥  
ततः प्रभृति सा लोके गङ्गा विष्णुपदी स्मृता ॥  
पवित्रमपि तत्क्षेत्रं नयन्ती सा पवित्रताम् ॥ १२ ॥  
एवं विष्णोः पदं तत्र सञ्जातं मुनिसत्तमाः ॥  
सर्वपापहरं पुंसां तदा विष्णुपदी स्मृता ॥ १३ ॥  
यस्तस्यां श्रद्धया युक्तः स्नानं कृत्वा यथोदितम् ॥  
स्पर्शयेत्तत्पदं विष्णोः स याति परमं पदम् ॥ १४ ॥  
यस्तत्रकुरुते श्राद्धं सम्यक्छ्रद्धासमन्वितः ॥  
स्नात्वा विष्णुपदीतोये गयाश्राद्धफलं लभेत् ॥ १५ ॥  
माघमासे नरः स्नानं प्रातरुत्थाय तत्र यः ॥  
करोति सततं मर्त्यः स प्रयागफलं लभेत् ॥ १६ ॥  
अथवा वत्सरं यावत्क्षणं कृत्वात्र भक्तितः ॥  
तत्र स्नानं च यः कुर्यात्स मुक्तिं लभते नरः ॥ १७ ॥  
यस्यास्थीनि जले तत्र क्षिप्यन्ते मनुजस्य च ॥  
अपि पाप समाचारः स प्राप्नोति परां गतिम् ॥ १८ ॥  
अपि पक्षिपतङ्गा ये पशवः कृमयो मृगाः ॥  
प्रविष्टाः सलिले तस्मिंस्तृषार्ता भक्तिवर्जिताः ॥ १९ ॥  
तेऽपि पापविनिर्मुक्ता देहान्ते चातिदुर्लभम् ॥  
चक्रिणस्तत्पदं यान्ति जरामरणवर्जितम् ॥ 6.24.२० ॥  
किं पुनः श्रद्धयोपेताः पर्वकाल उपस्थिते ॥  
दत्त्वा दानं द्विजेन्द्राणां नरा वेदविदां द्विजाः ॥ २१ ॥  
तत्र गाथा पुरा गीता नारदेन महर्षिणा ॥  
विष्णुपद्याः समालोक्य प्रभावं पापनाशनम् ॥ २२ ॥  
किं व्रतैर्नियमैर्वापि तपोभिर्विविधैर्मखैः ॥  
कृतैर्विष्णुपदीतोये संस्थिते धरणीतले ॥ २३ ॥  
एकः सर्वेषु तीर्थेषु स्नानं मर्त्यः समाचरेत् ॥  
एको विष्णुपदीतोये स्नाति द्वाभ्यां समं फलम् ॥ २४ ॥  
एको दानानि सर्वाणि ब्राह्मणेभ्यः प्रयच्छति ॥  
एको विष्णुपदीतोये स्नाति द्वाभ्यां समं हि तत् ॥ २५ ॥  
पञ्चाग्निसाधको ग्रीष्मे वर्षास्वाकाशमाश्रितः ॥  
जलाश्रयश्च हेमन्त एकः स्यात्पुरुषः क्षितौ ॥ २६ ॥  
अन्यो विष्णुपदीतोये स्नात्वा विष्णुपदं स्पृशेत् ॥  
तावुभावपि निर्दिष्टौ समौ पुरुषसत्तमौ ॥ २७ ॥  
एकान्तरोपवासी य एकः स्याज्जीवितावधि ॥  
एकोविष्णुपदीतोये स्नाति द्वाभ्यां समं फलम् ॥ २८ ॥  
त्रिरात्रोपोषितस्त्वेको यावद्वर्षशतं नरः ॥  
एको विष्णुपदीतोये स्नाति द्वाभ्यां समं फलम् ॥ २९ ॥  
॥ सूत उवाच ॥ ॥  
एवमुक्त्वा मुनिश्रेष्ठो नारदो द्विजसत्तमाः ॥  
विरराम मुनीनां स बहूनां पुरतोऽसकृत् ॥ 6.24.३० ॥  
तस्मात्सर्व प्रयत्नेन स्नानं तत्र समाचरेत ॥  
संस्पृशेच्च पदं विष्णोर्य इच्छेच्छ्रेय आत्मनः ॥ ३१ ॥  
॥ ऋषय ऊचुः ॥ ॥  
यदेतद्भवता प्रोक्तमात्मानं विनिवेदयेत् ॥  
विष्णोः पदस्य सम्प्राप्ते अयने दक्षिणोत्तरे ॥ ३२ ॥  
तत्केन विधिना सूत मन्त्रैश्च वद सत्वरम् ॥  
वयं येन च तत्कुर्मः सर्वं भक्तिसमन्विताः ॥ ३३ ॥  
॥ सूत उवाच ॥  
दक्षिणे चोत्तरे चापि सम्प्राप्ते चायनद्वये ॥  
पूजयित्वा पदं विष्णोरिमं मन्त्रमुदीरयेत् ॥ ३४ ॥  
षण्मासाभ्यन्तरे मृत्युर्यद्यकस्माद्भवेन्मम ॥  
तत्ते पदं गतिर्मे स्यादहं ते भृत्यतां गतः ॥ ३५ ॥  
एवं प्रोच्य हरिं पश्चात्पूजयेद्ब्राह्मणांस्ततः ॥  
अथ तैः सममश्नीयात्ततः प्राप्नोति सद्गतिम् ॥ ३६ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये विष्णुपदीतीर्थोत्पत्तिवर्णनन्नाम चतुर्विंशोऽध्यायः ॥ २४ ॥ ॥