+++
title = "१७८ वर्णनम्"

+++
॥ लक्ष्मीरुवाच ॥ ॥  
एवं राज्यं मया प्राप्तं गौरीपूजा कृते विभो ॥  
सौभाग्यं परमं चैव दुर्लभं सर्वयोषिताम्॥ १ ॥  
न चापत्यं मया लब्धं तथापि परमेश्वर ॥  
तादृशेऽपि च सौभाग्ये तारुण्ये तादृशे स्थिते ॥ २ ॥  
दह्यामि तेन दुःखेन दिवानक्तं सुखं न मे ॥  
कस्यचित्त्वथ कालस्य दुर्वासा मुनिसत्तमः ॥ ३ ॥  
आनर्ताधिपतेर्हर्म्यं सम्प्राप्तो गौरवाय सः॥।  
चातुर्मास्यकृते चैव मृत्तिकाग्रहणाय च ॥। ४॥  
ततः सम्पूजितो राज्ञा आनर्तेन यथाक्रमम्॥  
दत्त्वार्घ्यं मधुपर्कं च ततः प्रोक्तं प्रणम्य च॥५॥  
स्वागतं ते मुनिश्रेष्ठ भूयः सुस्वागतं च ते॥  
नान्यो धन्यतमो लोके भूयोऽस्ति सदृशो मया॥६॥  
यौ ते पादौ रजोध्वस्तौ केशैर्मे निर्मलीकृतौ॥  
तद्ब्रूहि किङ्करोम्यद्य गृहायातस्य ते मुने ॥ ७ ॥  
अपि राज्यं प्रयच्छामि का वार्तान्येषु वस्तुषु ॥ ८ ॥  
॥ दुर्वासा उवाच ॥ ॥  
चातुर्मासीविधानं ते करिष्ये नृप मन्दिरे ॥  
मृत्तिकाग्रहणं तावच्छुश्रूषा क्रियतां मम ॥  
स तथेति प्रतिज्ञाय मामूचे पार्थिवोत्तमः ॥ ९ ॥  
शुश्रूषा चास्य कर्तव्या सर्व दैव वरानने ॥  
चातुर्मासीव्रतं यावद्देवतार्चनपूर्वकम् ॥ 6.178.१० ॥  
बाढमित्येवमुक्त्वाथ मया सर्वमनुष्ठितम् ॥  
शुश्रूषार्हं च यत्कर्म दुहितेव पितुर्यथा ॥। ॥ ११ ॥  
चातुर्मास्यां व्यतीतायां यदा सम्प्रस्थितो मुनिः ॥  
तदा प्रोवाच मां तुष्टः पुत्रि किं करवाणि ते ॥ १२ ॥  
ततः स भगवान्प्रोक्तः प्रणिपत्य मया मुहुः ॥  
अपत्यं नास्ति मे ब्रह्मंस्तेन दह्याम्यहर्निशम् ॥ १३ ॥  
ईदृशे सति राज्ञोऽपि यौवने च महत्तरे ॥  
तत्त्वं वद मुनिश्रेष्ठ येन स्यान्मम सन्ततिः ॥ १४ ॥  
व्रतेन नियमेनाथ दानेन च हुतेन च ॥  
ततः स सुचिरं ध्यात्वा मामुवाच स्मयन्निव ॥ १५ ॥  
अन्यदेहान्तरे पुत्रि त्वया गौरी प्रपूजिता ॥  
तप्ताभिर्वालुकाभिः सा मृत्युकाल उपस्थिते ॥ १६ ॥  
तद्भक्त्या लब्धराज्यापि दाहेन परियुज्यसे ॥  
गौरी यत्तापसंयुक्ता बालुकाभिः कृता त्वया ॥ १७ ॥  
न देवो विद्यते काष्ठे पाषाणे मृत्तिकासु च ॥  
भावेषु विद्यते देवो मन्त्रसंयोगसंयुतः ॥ १८ ॥  
भावभक्तिसमा युक्ता मन्त्रसंयोजनेन च ॥  
देवी मन्त्रसमायाता त्वया वालुकयाऽर्चिता ॥ १९ ॥  
त्वत्काये तेन सन्तापः सर्वदाऽयं व्यवस्थितः॥  
तस्माद्रत्नमयीं गौरीं कृत्वा त्वं पञ्चपिण्डिकाम् ॥  
हाटकेश्वरजे क्षेत्रे संस्थापय शुभानने ॥6.178.२0॥  
वृषस्थे भास्करे पश्चात्तस्या उपरि स्रावि यत् ॥  
जलयन्त्रं दिवारात्रं धारयस्व प्रयत्नतः ॥ २१ ॥  
ततो यथायथा तस्याः शीतभावो भविष्यति ॥  
तथातथा च ते दाहः शान्तिं यास्यत्यहर्निशम् ॥ २२ ॥  
दाहान्ते भविता गर्भस्ततः पुत्रमवाप्स्यसि ॥  
राज्यभारक्षमं शूरं त्रिषु लोकेषु विश्रुतम् ॥ २३ ॥  
अन्यापि कामिनी यात्र एवं तां पूजयिष्यति ॥  
ज्येष्ठे मासे तथा सापि यथा त्वं प्रभविष्यति ॥ २४ ॥  
॥ लक्ष्मीरुवाच ॥ ॥  
ततो मया पुनः प्रोक्तो भगवान्स मुनीश्वरः ॥  
मानुषत्वे न मे रागो विरक्तिर्महती स्थिता ॥ २५ ॥  
नदीवेगोपमं दृष्ट्वा जीवितंसर्वदेहिनाम् ॥  
तन्मे वद महाभाग यत्किञ्चिद् व्रतमुत्तमम् ॥ २६ ॥  
मानुषत्वं न येन स्यात्सम्यक्चीर्णेन सद्द्विज ॥  
ततः स सुचिरं ध्यात्वा मामाह परमेश्वर ॥ २७ ॥  
अस्ति पुत्रि व्रतं पुण्यं गौरी तुष्टिकरं परम् ॥  
येन चीर्णेन वै सम्यग्योषिद्देवत्वमाप्नुयात् ॥ २८ ॥  
गोमयाख्या महादेवी कृता वै गोमयेन सा ॥  
ततो गोलोकमापन्नाः सर्वास्ता वरवर्णिनि ॥ २९ ॥  
तां त्वं कुरुष्व कल्याणि येन देवत्वमाप्स्यसि ॥  
ततो मया पुनः प्रोक्तः स मुनिः सुरसत्तम ॥ 6.178.३० ॥  
कस्मिन्काले प्रकर्तव्या विधिना केन सन्मुने ॥  
सर्वं विस्तरतो ब्रूहि येन तां प्रकरोम्यहम् ॥ ३१ ॥  
॥ दुर्वासा उवाच ॥ ॥  
नभस्ये चासिते पक्षे तृतीयादिवसे स्थिते॥  
प्रातरुत्थाय पश्चाच्च भक्षयेद्दन्तधावनम्॥३२॥  
ततश्च नियमं कृत्वा उपवाससमुद्भवम्॥  
गौरीनामसमुच्चार्य श्रद्धापूतेन चेतसा ॥ ३३ ॥  
ततो निशागमे प्राप्ते कृत्वा गौरीचतुष्टयम् ॥  
मृन्मयं यादृशं चैव तदिहैकमनाः शृणु ॥ ३४ ॥  
एका गौरी प्रकर्तव्या पञ्चपिण्डा यथोदिता ॥  
प्रहरेप्रहरे प्राप्ते तासु पूजां समाचरेत् ॥  
यैर्मन्त्रैस्तान्निबोध त्वमेकैकस्याः पृथक्पृथक् ॥ ३५ ॥  
हिमाचलगृहे जाता देवि त्वं शङ्करप्रिये ॥  
मेनागर्भसमुद्भूता पूजां गृह्ण नमोस्तु ते ॥ ३६ ॥  
धूपं दद्यात्ततश्चैव कर्पूरं श्रद्धया सह ॥  
रक्तसूत्रेण दीपं च घृतेन परिकल्पयेत् ॥ ३७ ॥  
जातिपुष्पैः समभ्यर्च्य नैवेद्ये मोदकान्न्यसेत् ॥  
रक्तवस्त्रेण सञ्छाद्य अर्घ्यं दत्त्वा ततः परम् ॥ ३८ ॥  
यस्य वृक्षस्य पुष्पं च तस्य स्याद्दन्तधावनम् ॥  
मातुलिङ्गेन तस्यास्तु मन्त्रेणानेन भक्तितः ॥ ३९ ॥  
अर्घ्यं दद्यात्प्रयत्नेन गन्धपुष्पाक्षतान्वितम् ॥  
शङ्करस्य प्रिये देवि हिमाचलसुते शुभे ॥  
अर्घ्यमेनं मया दत्तं प्रतिगृह्ण नमोऽस्तु ते ॥ 6.178.४० ॥  
तदेव प्राशनं कुर्यात्ततः कायविशुद्धये ॥  
प्रहरान्ते च सम्पूज्य अर्धनारीश्वरं ततः ॥ ४१ ॥  
सुरभ्या पूजयेद्भक्त्या मन्त्रेणानेन पार्वति ॥  
वाममर्धं शरीरस्य या हरस्य व्यवस्थिता ॥  
सा मे पूजां प्रगृह्णातु तस्यै देव्यै नमोऽस्तु ते ॥ ४२ ॥  
अगरुं च ततो भक्त्या धूपं दद्यात्तथा शुभे ॥  
नैवेद्ये गुणकांश्चैव नालिकेरेण चार्घकम् ॥ ४३ ॥  
मन्त्रेणानेन दातव्यं तदेव प्राशनं स्मृतम् ॥  
अर्धनारीश्वरौ यौ च संस्थितौ परमेश्वरौ ॥ ४४ ॥  
अर्घ्यो मे गृह्यतां देवौ स्यातं सर्वसुखप्रदौ ॥  
तृतीये प्रहरे प्राप्ते शतपत्र्या प्रपूजयेत् ॥ ४५ ॥  
उमामहेश्वरौ देवौ मन्त्रेणानेन पूजयेत् ॥ ॥ ४६ ॥  
उमामहेश्वरौ देवौ यौ तौ सृष्टिलयान्वितौ ॥  
तौ गृह्णीतामिमां पूजां मया दत्तां प्रभक्तितः ॥ ४७ ॥  
गुग्गुलोत्थं ततो धूपं नैवेद्यं घारिकात्मकम् ॥  
जातीफलेन चार्घ्यं च तदेव प्राशनं स्मृतम् ॥ ४८ ॥  
ततश्चार्घ्यः प्रदातव्यो मन्त्रेणानेन भक्तितः ॥  
ग्रन्थिचूर्णेन धूपं च अर्घ्यं मदनजं फलम् ॥ ४९ ॥  
तदेव प्राशनं कार्यं ततः कायविशुद्धये ॥ 6.178.५० ॥  
उमामहेश्वरौ देवौ सर्वकामसुखप्रदौ ॥  
गृह्णीतामर्घ्यमेतं मे दयां कृत्वा महत्तमाम्॥ ९१ ॥  
चतुर्थे प्रहरे प्राप्ते तां गौरीं पञ्चपिण्डिकाम् ॥  
भृङ्गराजेन सम्पूज्य मन्त्रेणानेन भक्तितः ॥ ५२ ॥  
पृथिव्यादीनि भूतानि यानि प्रोक्तानि पञ्च च ॥  
पञ्चरूपाणि देवेशि पूजां गृह्ण नमोऽस्तु ते ॥ ५३ ॥  
नैवेद्ये घृतपूपांश्च दद्याद्देव्याः प्रभक्तितः ॥  
ग्रन्थिचूर्णेन धूपं च ह्यर्घ्यं मदनजं फलम् ॥  
तदेव प्राशनं कार्यमर्घ्यमन्त्रमिदं स्मृतम् ॥ ५४ ॥  
पञ्चभूतमयी देवी पञ्चधा या व्यवस्थिता ॥  
अर्घ्यमेनं मया दत्तं सा गृह्णातु सुरे श्वरी ॥ ५५ ॥  
एवं सर्वा निशा सा च गीतवाद्यादिनिःस्वनैः॥  
तासां चैवाग्रतो नेया नैव निद्रां समाचरेत् । ५६ ॥  
ततः प्रभाते विमले प्रोद्गते रविमण्डले ॥  
स्नात्वा सम्पूजयेद्विप्रं सह पत्न्या प्रभक्तितः ॥ ५७ ॥  
वस्त्रैराभरणैश्चैव स्वशक्त्या नृपनन्दिनि ॥  
गौर्यै भक्ष्यं च दातव्यं मिष्टान्नेन शुचिस्मिते ॥ ५८ ॥  
ततः करेणुमानीय वडवां वा सुमध्यमे ॥  
गौरीचतुष्टयं तच्च समारोप्य तथोपरि ॥ ५९ ॥  
गीतवादित्रशब्देन वेदध्वनियुतेन च ॥  
नद्यां वाऽथ तडागे वा वाप्यां वाथ परिक्षिपेत् ॥ 6.178.६० ॥  
मन्त्रेणानेन सद्भक्त्या तवेदं वच्मि सुन्दरि ॥ ६१ ॥  
आहूतासि मया देवि पूजितासि मया शुभे ॥  
मम सौभाग्यदानाय यथेष्टं गम्यतामिति ॥ ६२ ॥  
॥ लक्ष्मीरुवाच ॥ ॥  
एवं मया कृता देव सा तृतीया यथोदिता ॥  
नभस्ये मासि सम्प्राप्ते भक्त्या परमया विभो ॥ ६३ ॥  
द्वितीये च तथा प्राप्ते तृतीये च विशेषतः ॥  
यावत्पश्यामि प्रत्यूषे तावद्गौरीचतुष्टयम् ॥  
जातं रत्नमयं तच्च मया यत्परिपूजितम् ॥ ६४ ॥  
प्रस्थितां मां नदीतीरमुद्दिश्य च विसर्जनम् ॥  
करिष्यामीति सा प्राह व्यक्तीभूता सुरेश्वरी ॥ ॥ ६५ ॥  
मा पुत्रि जलमध्येऽत्र मम मूर्तिचतुष्टयम् ॥  
परिभावय मद्वाक्यं श्रुत्वा चैव विधीयताम् ॥ ६६ ॥  
हाटकेश्वरजे क्षेत्रे स्थापय त्वं च मा क्षिप ॥  
अक्षयं जायते येन सर्वस्त्रीणां हिताय च ॥ ६७ ॥  
त्वं प्रार्थय वरं सर्वं ददाम्यहमिहार्चिता ॥  
अभ्यर्चिता गिरिसुता मया प्रोक्ता सुरेश्वरी ॥ ॥ ६८ ॥  
यदि यच्छसि मे देवि वरं तुष्टा सुरेश्वरि ॥  
तदहं मानुषे गर्भे मा भूयासं कथञ्चन ॥ ६९ ॥  
भर्त्ता भवतु मे विष्णुः शाश्वताभीष्टदः सदा ॥  
नान्यत्किञ्चिदभीष्टं मे राज्यं त्रिदिवशोभनम् [। 6.178.७० ॥  
अन्यापि कुरुते या च व्रतमेतत्समाहिता ॥  
सर्वैर्त्रतैर्यथातुष्टिस्तथा देवि प्रजायते ॥७१ ॥  
तथा तस्याः प्रकर्तव्यमकेनानेन पार्वति ॥  
तथेति गौरी मामुक्त्वा ततश्चादर्शनं गता ॥ ७२ ॥  
सा देवी च मया तत्र तच्च गौरीचतुष्टयम् ॥  
हाटकेश्वरजे क्षेत्रे शुभे संस्थापितं विभो ॥ ७३ ॥  
तत्प्रभावान्मया लब्धो भर्त्ता त्वं परमेश्वर ॥  
शाश्वतश्चाक्षयश्चैव मुखप्रेक्षश्च सर्वदा ॥ ७४ ॥  
एतत्त सर्वमाख्यातं यत्पृष्टास्मि सुरेश्वर ॥  
सत्येनानेन देवेश तव पादौ स्पृशाम्यहम् ॥ ७५ ॥  
॥ सूत उवाच ॥ ॥  
तच्छ्रुत्वा वचनं तस्याः शङ्खचक्रगदाधरः ॥  
विहस्याथ महालक्ष्मीं तामुवाच प्रहर्षितः ॥  
मुहुर्मुहुः समालिङ्ग्य वक्षसश्चोपरि स्थिताम् ॥ ७६ ॥  
साधुमाधु महाभागे सत्यमेतत्त्वयोदितम् ॥  
जानतापि मया पृष्टा भवतीं वरवर्णिनि ॥ ७७ ॥  
॥ सूत उवाच ॥ ॥  
एतद्वः सर्वमाख्यातं यत्पृष्टोऽस्मि द्विजोत्तमाः ॥  
चतुर्भुजा यथा गौरी सञ्जाता पञ्चपिण्डिका ॥ ७८॥  
यश्चैतत्पठते भक्त्या प्रातरुत्थाय मानवः ॥  
न स लक्ष्म्या विमुच्येत न च दौर्भाग्यमाप्नुयात् ॥ ७९ ॥  
तस्मात्सर्वप्रयत्नेन पठनीयमिदं शुभम् ॥  
आख्यानं गौरिकं विप्रा यन्मया परिकीर्तितम् ॥ 6.178.८० ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये पञ्चपिण्डिकागौर्युत्पत्तिमाहात्म्य वर्णनन्नामाष्टसप्तत्युत्तरशततमोऽध्यायः ॥ १७८ ॥ ॥९॥