+++
title = "१९१ यज्ञागमनकालिकोत्पाताद्यपशकुनोद्भववर्णनम्"

+++
॥ ऋषय ऊचुः ॥ ॥  
सूतपुत्र त्वया प्रोक्तं सावित्री नागता च यत् ॥  
कौटिल्येन समायुक्तैराहूता वचनैस्तथा ॥  
पुलस्त्येन पुनश्चैव प्रसक्ता गृहकर्मणि ॥ १ ॥  
ततस्तु ब्रह्मणा कोपाद्गायत्री च समाहृता ॥  
देवैर्विप्रेश्चे साऽतीव शंसिता भार्यतां गता ॥ २ ॥  
सावित्री च कथं जाता तां ज्ञात्वा यज्ञमण्डपे ॥  
पत्नीशालां प्रविष्टां च सर्वं नो विस्तराद्वद ॥ ३ ॥  
॥ सूत उवाच ॥ ॥  
सावित्री वशगं कान्तं ज्ञात्वा विश्वासमागता ॥  
स्थिरा भूत्वा तदा सर्वा देवपत्नीः समानयत् ॥ ४ ॥  
गौरी लक्ष्मीः शची मेधा तथा चैवाप्यरुन्धती ॥  
स्वधा स्वाहा तथा कीतिर्बुद्धिः पुष्टिः क्षमा धृतिः ॥  
तथा चान्याश्च बहवो ह्यप्सरोभिः समन्विताः ॥ ५ ॥  
घृताची मेनका रम्भा उर्वशी च तिलोत्तमा ॥  
अप्सराणां गणाः सर्वे समाजग्मुर्द्विजोत्तमाः ॥ ६ ॥  
सा ताभिः सहिता देवीपूर्णहस्ताभिरेव च ॥  
सम्प्रहृष्टमनोभिश्च प्रस्थिता मण्डपं प्रति ॥ ७ ॥  
वाद्यमानेषु वाद्येषु गीतध्वनियुतेषु च ॥  
गन्धर्वाणां प्रमुख्यानां किन्नराणां विशेषतः ॥ ८ ॥  
प्रस्थिता सा महाभागा यावत्तद्यज्ञमण्डपम् ॥  
तावत्तस्यास्तदा चक्षुः प्रास्फुरद्दक्षिणं मुहुः ॥ ९ ॥  
अपसव्यं मृगाश्चक्रुस्तथान्येऽपि खगादयः ॥  
विपर्यस्तेन संयाति शब्दान्कुर्वन्ति चासकृत् ॥ ६.१९१.१० ॥  
दक्षिणानि तथाऽङ्गानि स्फुरमाणानि वै मुहुः॥  
तस्या मनसि सङ्क्षोभं जनयति निरर्गलम् ॥ ११ ॥  
ताश्च देवस्त्रियः सर्वा नृत्यन्ति च हसन्ति च ॥  
गायन्ति च यथोत्साहं तस्याः पार्श्वे व्यवस्थिताः ॥ १२ ॥  
न जानन्ति च सङ्क्षोभं तथा शकुनजं हृदि ॥  
अन्योन्यस्पर्द्धया सर्वा गीतनृत्यपरायणाः ॥ १३ ॥  
अहम्पूर्वमहम्पूर्वं प्रविशामि महामखे ॥  
इत्यौत्सुक्यसमोपेतास्ता गच्छन्ति तदा पथि ॥ १४ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागर खण्डे हाटकेश्वरक्षेत्रमाहात्म्ये सावित्र्या यज्ञागमनकालिकोत्पाताद्यपशकुनोद्भववर्णनन्नामैकनवत्युत्तरशततमोऽध्यायः ॥१९१॥