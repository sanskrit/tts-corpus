+++
title = "०४६ तीर्थमाहात्म्यवर्णनम्"

+++
॥ ऋषय ऊचुः ॥ ॥  
अन्यानि तत्र तीर्थानि यानि सन्ति महामते ॥  
तानि कीर्तय सर्वाणि परं कौतूहलं हि नः ॥ १ ॥  
॥ सूत उवाच ॥ ॥  
तत्र सारस्वतं तीर्थमन्यदस्ति सुशोभनम् ॥  
यत्र स्नातोऽतिमूकोऽपि भवेद्वाक्यविचक्षणः ॥ २ ॥  
लभते चेप्सितान्कामान्मानुषान्दैविकानपि ॥  
ब्रह्मलोकादिपर्यतांस्तथालोकान्द्विजोत्तमाः ॥ ३ ॥  
पुरासीत्पार्थिवो ना्ना विख्यातो बलवर्धनः ॥  
समुद्रवलयामुर्वीं बुभुजे यो भुजार्जिताम्॥ ४ ॥  
तस्य पुत्रः समुत्पन्नः सर्वलक्षणसंयुतः ॥  
तस्य नाम पिता चक्रे सम्प्राप्ते द्वादशेऽहनि ॥  
अम्बुवीचिरिति स्पष्टं समाहूय द्विजोत्तमान् ॥ ५ ॥  
ततः स ववृधे बालो लालितस्तेन भूभुजा ॥  
मूकभावं समापन्नो न शक्रोति प्रजल्पितुम् ॥ ६ ॥  
ततोऽस्य सप्तमे वर्षे सम्प्राप्ते बलवर्धनः ॥  
पञ्चत्वं समनुप्राप्तः सङ्ग्रामे शत्रुभिर्हतः ॥ ७ ॥  
ततो मूकोऽपि बालोपि मन्त्रिभिस्तस्य भूपतेः ॥  
स सुतः स्थापितो राज्ये अभावेऽन्यसुतस्य च ॥ ८ ॥  
एवं तस्य महीपस्य राज्यस्थस्य जडात्मनः ॥  
बालत्वे वर्तमानस्य राज्यं विप्लवमध्यगात् ॥ ९ ॥  
ततो जलचरन्यायः सम्प्रवृत्तो महीतले ॥  
पीड्यन्ते सर्वलोकास्तु दुर्बला बलवत्तरैः ॥ ६.४६.१० ॥  
ततस्ते मन्त्रिणः प्रोचुर्वसिष्ठं स्वपुरोहितम् ॥  
वचोऽर्थं नृपतेरस्य कुरूपायं महामुने ॥ ११ ॥  
पश्य कृत्स्नं धरापृष्ठे शून्यतां समुपस्थितम् ॥  
जडत्वान्नृपतेरस्य तस्मात्कुरु यथोचितम् ॥ ॥ १२ ॥  
ततस्तु सुचिरं ध्यात्वा दीनान्प्रोवाच मन्त्रिणः ॥  
सर्वानार्तिसमोपेताञ्छृण्वतस्तस्य भूपतेः ॥ १३ ॥  
अस्ति सारस्वतं तीर्थं सर्वकामप्रदं नृणाम् ॥  
हाटकेश्वरजे क्षेत्रे तत्रायं स्नातु भूपतिः ॥ १४ ॥  
अथ तद्वचनात्सद्यः स गत्वा तत्र सत्वरम् ॥  
स्नानात्तीर्थेऽथ सञ्जातस्तत्क्षणात्स कल स्वनः ॥ १५ ॥  
तत्प्रभावं सरस्वत्याः स विज्ञाय महीपतिः ॥  
श्रद्धया परया युक्तो ध्यायमानः सरस्वतीम् ॥ १६ ॥  
ततस्तूर्णं समादाय मृत्तिकां स नदीतटात् ॥  
चकार भारतीं देवीं स्वयमेव चतुर्भुजाम् ॥ १७ ॥  
दधतीं दक्षिणे हस्ते कमलं सुमनोहरम् ॥  
अक्षमालां तथान्यस्मिञ्जिततारक वर्चसम् ॥ १८ ॥  
कमण्डलुं तथान्यस्मिन्दिव्यवारिप्रपूरितम् ॥  
पुस्तकं च तथा वामे सर्वविद्यासमुद्भवम् ॥ १९ ॥  
ततो मेध्ये शिलापृष्ठे तां निवेश्य प्रयत्नतः ॥  
पूजयामास सद्भक्त्या धूपमाल्पानुलेपनैः ॥ ६.४६.२० ॥  
चकार च स्तुतिं पश्चाच्छ्रद्धापूतेन चेतसा ॥  
तदग्रे प्रयतो भूत्वा स्वरेण महता नृपः ॥ २१ ॥  
सदसद्देवि यत्किञ्चिद्बन्धमोक्षात्मकं पदम् ॥  
तत्सर्वं गुप्तया व्याप्तं त्वया काष्ठं यथाग्निना ॥ २२ ॥  
सर्वस्य सिद्धिरूपेण त्वं जनस्य हृदि स्थिता ॥  
वाचारूपेण जिह्वायां ज्योतीरूपेण चक्षुषि ॥ २३ ॥  
भक्तिग्राह्यासि देवेशि त्वमेका भुवनत्रये ॥  
शरणागतदीनार्तपरित्राणपरायणे ॥२४॥  
त्वं कीर्तिस्त्वं धृतिर्मेधा त्वं भक्तिस्त्वं प्रभा स्मृता ॥  
त्वं निद्रा त्वं क्षुधा कीर्तिः सर्वभूतनिवासिनी ॥ २५ ॥  
तुष्टिः पुष्टिर्वपुः प्रीतिः स्वधा स्वाहा विभावरी ॥  
रतिः प्रीतिः क्षितिर्गङ्गा सत्यं धर्मो मनस्विनी ॥ २६ ॥  
लज्जा शान्तिः स्मृतिर्दक्षा क्षमा गौरी च रोहिणी ॥  
सिनीवाली कुहू राका देवमाता दितिस्तथा ॥ २७ ॥  
ब्रह्माणी विनता लक्ष्मीः कद्रूर्दाक्षायणी शिवा ॥  
गायत्री चाथ सावित्री कृषिर्वृष्टिः श्रुतिः कला ॥ २८ ॥  
बलानाडी तुष्टिकाष्ठा रसना च सरस्वती ॥  
यत्किञ्चित्त्रिषु लोकेषु बहुत्वाद्यन्न कीर्तितम् ॥ २९ ॥  
इङ्गितं नेङ्गितं तच्च तद्रूपं ते सुरेश्वरि॥  
गन्धर्वाः किन्नरा देवाः सिद्धविद्याधरोरगाः ॥ ६.४६.३० ॥  
यक्षगुह्यकभूताश्च दैत्या ये च विनायकाः ॥  
त्वत्प्रसादेन ते सर्वे संसिद्धिं परमां गताः ॥ ३१ ॥  
तथान्येऽपि बहुत्वाद्ये न मया परिकीर्तिताः ॥  
आराधितास्तु कृच्छ्रेण पूजिताश्च सुविस्तरैः ॥  
हरन्तु देवताः पापमन्ये त्वं कीर्तिताऽपि च ॥ ३२ ॥  
एवं स्तुता सा देवेशी भूभुजा तेन भारती ॥  
ययौ प्रत्यक्षतां तूर्णं प्राह चेदं सुहर्षिता ॥ ३३ ॥  
॥ सरस्वत्युवाच ॥ ॥  
स्तोत्रेणानेन भूपाल भक्त्या सुस्थिरया सदा ॥  
परितुष्टास्मि तेनाशु वरं वृणु यथेप्सितम्॥ ३४ ॥  
॥ राजोवाच ॥ ॥  
अद्यप्रभृति मद्वाक्यात्त्वया स्थेयमसंशयम् ॥  
अत्रार्चायां त्रिलोकेस्मि न्यावत्कीर्तिर्मम स्थिरा ॥ ३५ ॥  
यस्त्वामाराधयेत्सम्यगत्रस्थां मन्निमित्ततः ॥  
भक्त्यानुरूपमेवाशु तस्मै देयं त्वया हि तत् ॥ ३६ ॥  
॥ सरस्वत्युवाच॥  
यो मामत्र स्थितां नित्यं स्नात्वाऽत्र सलिले शुभे॥  
अष्टम्यां च चतुर्दश्यां पूजयिष्यति मानवः ॥ ३७ ॥  
तस्याहं वाञ्छितान्कामान्सम्प्रदास्यामि पार्थिव ॥  
॥ सूत उवाच ॥ ॥  
एवं तत्र स्थिता देवी स्वयमेव सरस्वती ॥ ३८॥  
ततःप्रभृति लोकानां हिताय परमेश्वरी ॥  
अष्टम्यां च चतुर्दश्यामुपवासपरायणः ॥ ३९ ॥  
यस्तां पूजयते मर्त्यः श्वेतपुष्पानुलेपनैः ॥  
स स्याद्वाग्ग्मी सुमेधावी सदा जन्मनिजन्मनि ॥६.४६.४०॥  
सरस्वत्याः प्रसादेन जायमानः पुनःपुनः ॥  
अन्वयेऽपि न तस्यैव कश्चिन्मूर्खः प्रजायते ॥ ४१ ॥  
यो धर्मश्रवणं तस्याः पुरतः कुरुते नरः॥  
स नूनं वसति स्वर्गे तत्प्रभावाद्युगत्रयम्॥४२॥  
विद्यादानं नरो यश्च तस्या ह्यायतने सदा ॥  
करोति श्रद्धया युक्तः सोऽश्वमेधफलं लभेत् ॥४३॥  
यो यच्छति द्विजेन्द्राय धर्मशास्त्रसमुद्भवम्॥  
पुस्तकं वाजिमेधस्य स समग्रं फलं लभेत् ॥ ४४ ॥  
यो वेदाध्ययनं तस्याः करोति पुरतः स्थितः ॥  
सोऽग्निष्टोमस्य यज्ञस्य कृत्स्नं फलमवाप्नुयात् ॥ ४५८ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सरस्वती तीर्थमाहात्म्यवर्णनन्नाम षट्चत्वारिंशोऽध्यायः ॥ ४६ ॥ ॥ छ ॥