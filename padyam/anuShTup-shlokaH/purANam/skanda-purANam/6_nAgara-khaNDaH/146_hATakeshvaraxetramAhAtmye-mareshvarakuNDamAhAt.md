+++
title = "१४६ हाटकेश्वरक्षेत्रमाहात्म्येऽमरेश्वरकुण्डमाहात्म्यवर्णनम्"

+++
॥ ऋषय ऊचुः ॥ ॥  
आदित्यानां च सर्वेषां वसुरुद्रादिकाश्विनाम् ॥  
प्रत्येकशः समाचक्ष्व नामानि त्वं महामते ॥ १ ॥  
॥ सूत उवाच ॥ ॥  
वृषध्वजश्च शर्वश्च मृगव्याधस्तृतीयकः ॥  
अजैकपादहिर्बुध्न्यः पिनाकी षष्ठ एव हि ॥ २ ॥  
दहनश्चेश्वरश्चैव कपाली नवमस्तथा ॥  
वृषाकपिस्तु दशमो रुद्रस्त्र्यम्बक एव च ॥ ३ ॥  
धुरो ध्रुवश्च सोमश्च मखश्चैवानिलोऽनलः ॥  
प्रत्यूषश्च प्रभासश्च वसवोऽष्टौ प्रकीर्तिताः ॥ ४ ॥  
वरुणश्च तथा सूर्यो भानुः ख्यातश्च तापनः ॥  
इन्द्रश्चैवार्यमा चैव धाता चैव भगस्तथा ॥ ५ ॥  
गभस्तिर्धर्मराजश्च स्वर्णरेता दिवाकरः ॥  
मित्रश्च वासुदेवश्च द्वादशैते च भास्कराः ॥ ६ ॥  
नासत्यश्चैव दस्रश्च ख्यातावेतौ तथाश्विनौ ॥  
देववैद्यौ महाभागौ त्वाष्ट्रीगर्भसमुद्भवौ ॥ ७ ॥  
त्रयस्त्रिंशत्समाख्याता एते ये सुरनायकाः ॥  
क्षेत्रेऽत्रैवास्थिता नित्यं दानवानां वधाय च ॥८॥  
यस्तान्सम्पूजयेद्भक्त्या पुरुषः संयतेन्द्रियः॥  
यथोक्तदिवसे प्राप्ते नापमृत्युः प्रजायते ॥ ९ ॥  
अष्टम्यां च चतुर्दश्यां रुद्राः पूज्या विचक्षणैः ॥  
तस्मिन्क्षेत्रे विशेषेण वाञ्छद्भिः परमं पदम् ॥६.१४६.१०॥।  
दशम्यां वसवः पूज्यास्तथाष्टम्यां विशेषतः ॥  
स्वर्गं समीहमानैश्च विलासैर्विविधैस्तथा ॥ ११ ॥  
सप्तम्यामथ षष्ठ्यां च पूजनीया दिवाकराः ॥  
ये वाञ्छन्ति नराः सत्त्वं परिपन्थिविवर्जितम् ॥ १२ ॥  
देववैद्यौ तथा पूज्यौ द्वादश्यां व्याधिसङ्क्षयम् ॥  
ये वाञ्छन्ति सदा मर्त्या नीरुजा सम्भवन्ति ते ॥ १३ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्येऽमरेश्वरकुण्डमाहात्म्यवर्णनं नाम षट्चत्वारिंशदधिकशततमोऽध्यायः ॥ १४६ ॥ ॥