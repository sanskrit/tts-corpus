+++
title = "१६७ विश्वामित्रराज्यपरित्यागवर्णनम्"

+++
॥ सूत उवाच ॥ ॥  
गाधेस्तु याऽथ पत्नी च प्राशनाच्चरु कस्य वै ॥  
सापि गर्भं दधे तत्र वासरे मन्त्रतः शुभा ॥ १ ॥  
सा च गर्भसमोपेता यदा जाता द्विजोत्तमाः ॥  
तीर्थयात्रापरा साध्वी जाता व्रतपरायणा ॥ २ ॥  
वेदध्वनिर्भवेद्यत्र तत्र हर्षसमन्विता ॥  
पुलकाञ्चितसर्वाङ्गी सा शुश्राव च सर्वदा ॥  
त्यक्त्वा राज्योचितान्सर्वानलङ्कारान्सुखानि च ॥ ॥ ३ ॥  
अथ सापि द्विजश्रेष्ठा दशमे मासि संस्थिते ॥  
सुषुवे सुप्रभं पुत्रं ब्राह्म्या लक्ष्म्या समावृतम् ॥ ४ ॥  
विश्वामित्रस्तथा ख्यातस्त्रैलोक्ये सचरा चरे ॥  
ववृधे स महाभागो नित्यमेवाधिकं नृणाम् ॥ ५ ॥  
शुक्लपक्षं समासाद्य तारापतिरिवाम्बरे ॥  
यदासौ यौवनोपेतः सञ्जातो द्विजसत्तमाः ॥ ६ ॥  
राज्यक्षमस्तदा राज्ये गाधिना स नियोजितः ॥  
अनिच्छमानः स्वं राज्यं पितृपैतामहं महत् ॥ ७ ॥  
वेदाध्ययनसम्पन्नो नित्यं च पठते हि सः ॥  
ब्राह्मणोचितमार्गेण गच्छमानो दिवानिशम् ॥ ८ ॥  
संस्थाप्याथ सुतं राज्ये बभूव वनगोचरः ॥  
सकलत्रो महाभागो वानप्रस्थाश्रमे रतः ॥ ९ ॥  
विश्वामित्रोऽपि राज्यस्थो द्विजसम्पूजने रतः ॥  
द्विजैः सर्वैश्चचाराथ स्नानजाप्यपरायणः ॥ ६.१६७.१० ॥  
कस्यचित्त्वथ कालस्य पापर्द्धिं समुपागतः ॥  
प्रविवेश वनं रौद्रं नानामृगसमाकुलम् ॥ ११ ॥  
जघान स वने तत्र वराहान्सम्बरान्गजान् ॥  
तरक्षांश्च रुरून्खड्गानारण्यान्महिषांस्तथा ॥ १२ ॥  
सिंहान्व्याघ्रान्महासर्पाञ्छरभांश्च द्विजोत्तमाः ॥  
मृगयासक्तचित्तः स भ्रममाणो महावने ॥ १३ ॥  
मध्याह्नसमये प्राप्ते वृषस्थे च दिवाकरे ॥  
क्षुत्पिपासापरिश्रान्तो विश्वामित्रो द्विजोत्तमाः ॥ १४ ॥  
आससादाश्रमं पुण्यं वसिष्ठस्य महात्मनः ॥  
वसिष्ठोऽपि समालोक्य विश्वामित्रं नृपो त्तमम् ॥ १५ ॥  
निजाश्रमे तु सम्प्राप्तं सानन्दं सम्मुखो ययौ ॥  
दत्त्वा तस्मै तदार्घ्यं च मधुपर्कं च भूभुजे ॥ १६ ॥  
अब्रवीच्च ततो वाक्यं स्वागतं ते महीपते ॥  
वद कृत्यं करोम्येव गृहायातस्य यच्च ते ॥ १७ ॥  
॥ विश्वामित्र उवाच ॥ ॥  
मृगयायां परिश्रान्तः पिपासाव्याकुलेन्द्रियः ॥  
पानार्थमिह सम्प्राप्त आश्रमे ते मुनीश्वर ॥ १८ ॥  
तत्पीतं शीतलं तोयं वितृष्णोऽहं व्यवस्थितः ॥  
अनुज्ञां देहि मे ब्रह्मन्येन गच्छामि मन्दिरम् ॥ ॥ १९ ॥  
॥ वसिष्ठ उवाच ॥ ॥  
मध्याह्न समयो रौद्रः सूर्योऽतीव सुतापदः ॥  
तत्कृत्वा भोजनं राजन्नपराह्णे व्यवस्थिते ॥  
गन्तासि निजमावासं भुक्त्वान्नं मम चाश्रमे ॥ ६.१६७.२० ॥  
॥ राजोवाच ॥ ॥  
चतुरङ्गेण सैन्येन मृगयामहमागतः ॥ २१ ॥  
तवाश्रमस्य द्वारस्थं मम सैन्यं व्यवस्थितम्॥  
बुभुक्षितेषु भृत्येषु यः स्वामी कुरुतेऽशनम् ॥२२॥  
स याति नरकं घोरं त्यज्यते च गुणैर्द्रुतम् ॥  
तस्मादाज्ञापय क्षिप्रं मां मुने स्वगृहाय भोः ॥२३॥ ॥  
॥ वसिष्ठ उवाच ॥ ॥  
यदि ते सेवकाः सन्ति द्वारदेशे बुभुक्षिताः ॥  
सर्वानिहानय क्षिप्रं तृप्तिं नेष्याम्यहं परम् ॥ २४ ॥  
अस्ति मे नन्दिनीनाम कामधेनुः सुशोभना ॥  
वाञ्छितं यच्छते सर्वं तपसा पार्थिवोत्तम ॥ २५ ॥  
तृप्तिं नेष्यति ते सर्वं सैन्यं पार्थिवसत्तम ॥  
तस्मादानीयतां क्षिप्रं पश्य मे धेनुजं फलम् ॥ २६ ॥  
तच्छ्रुत्वा चानयामास सर्वं सैन्यं महीपतिः ॥  
स्नातश्च कृतजप्यश्च सन्तर्प्य पितृदेवताः ॥२७॥  
ब्राह्मणान्वाचयित्वा च सिंहासनसमाश्रितः ॥  
एतस्मिन्नन्तरे धेनुः समाहूता च नन्दिनी ॥ २८ ॥  
वसिष्ठेन समाहूता विश्वामित्रपुरःस्थिता ॥  
अब्रवीच्च तता वाक्यं वसिष्ठमृषि सत्तमम् ॥ २९ ॥  
आदेशो दीयतां मह्यं किं करोमि प्रशाधि माम् ॥ ६.१६७.३० ॥  
॥ वसिष्ठ उवाच ॥ ॥  
पादप्रक्षालनाद्यं तु कुरुष्व वचनान्मम ॥  
विश्वामित्रस्य राजर्षेर्यावद्भोजनसंस्थितिम् ॥ ३१ ॥  
खाद्यैः सर्वैस्तथा लेह्यैश्चोष्यैः पेयैः पृथविधैः ॥  
कुरुष्व तृप्तिपर्यन्तं ससैन्यस्य महीपतेः ॥  
अश्वानां च गजानां च घासादिभिर्यथाक्रमम् ॥ ३२ ॥  
॥ सूत उवाच ॥ ॥  
बाढमित्येव साप्युक्त्वा ततस्तत्ससृजे क्षणात्॥  
यत्प्रोक्तं तेन मुनिना भृत्यानां चायुतं तथा ॥ ३३ ॥  
ततस्ते सर्वमादाय भृत्या भोज्यं ददुस्तथा ॥  
एकैकस्य पृथक्त्वेन प्रतिपत्तिपुरःसरम् ॥ ३४ ॥  
एवं तया क्षणेनैव तृप्तिं नीतो महीपतिः ॥  
ससैन्यः सपरीवारो गजोष्ट्राश्वैर्वृषैः सह ॥ ३५ ॥  
ततस्तु कौतुकं दृष्ट्वा विश्वामित्रो महीपतिः ॥  
सामात्यो विस्म याविष्टो मन्त्रयामास च द्विजाः ॥ ३६ ॥  
अहो चित्रमहो चित्रं ययाऽकस्माद्वरूथिनी ॥  
तृप्तिं नीतेयमस्माकं क्षुत्पिपासासमाकुला ॥ ३७ ॥  
तस्मात्सन्नीयतामेषा स्वगृहं धेनुरुत्तमा ॥  
किं करिष्यति विप्रोऽयं निर्भृत्यो वनसंस्थितः ॥३८॥  
ततो वसिष्ठमाहूय वाक्यमेतदुवाच सः ॥  
नन्दिनी दीयतां मह्यं किं करिष्यसि चानया ॥ ३९ ॥  
त्वमेको वनसंस्थस्तु निर्द्वन्द्वो निष्परिग्रहः ॥  
अथवा तव दास्यामि व्ययार्थे मुनिसत्तम ॥  
वरान्ग्रामांश्च हस्त्यश्वानन्यांश्चापि यथेप्सितान् ॥ ६.१६७.४० ॥  
॥ वसिष्ठ उवाच ॥ ॥  
होमधेनुरियं राजन्नस्माकं कामदोहिनी ॥  
अदेया गौर्महाराज सामान्यापि द्विजन्मनाम्॥ ४१ ॥  
किं पुनर्नन्दिनी यैषा सर्वकामप्रदायिनी ॥  
अपरं शृणु राजेन्द्र स्मृतिवाक्यमनुत्तमम् ॥ ४२ ॥  
गवां हि विक्रयार्थे च यदुक्तं मनुना स्वयम् ॥  
गवां विक्रयजं वित्तं यो गृह्णाति द्विजोत्तमः ॥ ४३ ॥  
अन्त्यजः स परिज्ञेयो मातृविक्रयकारकः ॥  
तस्मान्नाहं प्रदास्यामि नन्दिनीं तां महीपते ॥ ४४ ॥  
न साम्ना नैव भेदेन न दानेन कथञ्चन ॥  
न दण्डेन महाराज तस्माद्गच्छ निजालयम् ॥ ४५ ॥ ॥  
॥ विश्वामित्र उवाच ॥ ॥  
यत्किञ्चिद्विद्यते रत्नं पार्थिवस्य क्षितौ द्विज ॥  
तत्सर्वं राजकीयं स्यादिति वित्तविदो विदुः ॥ ४६ ॥  
रत्नभूता ततो धेनुर्ममेयं नन्दिनी स्थिता ॥  
दण्डेनापि ग्रहीष्यामि साम्ना यच्छसि नो यदि ॥ ४७ ॥  
एवमुक्त्वा वसिष्ठं स विश्वामित्रो महीपतिः ॥  
आदिदेश ततो भृत्यान्नदिनीयं प्रगृह्यताम् ॥ ४८ ॥  
अथ सा भृत्यवर्गेण नीयमाना च नन्दिनी ॥  
हन्यमाना प्रहारैश्च पाषाणैर्लकुटैरपि ॥ ४९ ॥  
अश्रुपूर्णेक्षणा दीना प्रहारैर्जर्जरीकृता ॥  
कृच्छ्रादुपेत्य तं प्राह वसिष्ठं मुनिसत्तमम् ॥ ६.१६७.५० ॥  
किं दत्तास्मि मुनिश्रेष्ठ त्वयाहं चास्य भूपतेः ॥  
येन मां कालयन्त्यस्य पुरुषाः स्वामिनो यथा ॥ ५१ ॥  
॥ वसिष्ठ उवाच ॥ ॥  
न त्वां यच्छाम्यहं धेनो प्राणत्यागेऽपि संस्थिते ॥  
तद्रक्षस्व स्वयं धेनो आत्मानं मत्प्रभावतः ॥ ५२ ॥  
एवमुक्ता तदा धेनुर्वसिष्ठेन महात्मना ॥  
कोपाविष्टा ततश्चक्रे हुङ्कारान्दारुणांस्तथा ॥ ५३ ॥  
तस्या हुङ्कारशब्दैश्च निष्क्रान्ताः सायुधा नराः ॥  
शबराश्च पुलिन्दाश्च म्लेच्छाः सङ्ख्याविवर्जिताः ॥ ५४ ॥  
तैश्च भृत्या हताः सर्वे विश्वामित्रस्यभूपतेः ॥  
ततः कोपाभिभूतोऽसौ विश्वामित्रो महीपतिः॥ ५५ ॥  
सज्जं कृत्वा स्वसैन्यं तु चतुरङ्गं प्रकोपतः॥  
युद्धं चक्रे च तैः सार्धं मरणे कृतनिश्चयः ॥ ५६ ॥  
अथ ते सैनिका स्तस्य ते गजास्ते च वाजिनः॥  
पश्यतो निहताः सर्वे पुरुषैर्धेनुसम्भवैः॥५७॥  
विश्वामित्रं परित्यज्य शेषं सर्वं निपातितम् ॥  
तं दृष्ट्वा वेष्टितं म्लेच्छैर्यु ध्यमानं महीपतिम् ॥ ५८ ॥  
कृपां कृत्वा वसिष्ठस्तु नन्दिनीमिदमब्रवीत् ॥  
रक्ष नन्दिनि भूपालं म्लेच्छैरेतैः समावृतम् ॥ ५९ ॥  
राजा हि यत्नतो रक्ष्यो यत्प्रसादादिदं जगत् ॥  
सन्मार्गे वर्तते सर्वं न चामार्गे प्रवर्तते ॥ ६.१६७.६० ॥  
ततस्तु नन्दिनीं यावन्निषेधयितुमागताम् ॥  
विश्वामित्रोऽसिमुद्यम्य प्रहर्तुमुपचक्रमे ॥ ६१ ॥  
वसिष्ठोऽपि समालोक्य वध्यमानां च तां तदा ॥  
बाहुं संस्तम्भयामास खड्गं तस्य च भूपतेः ॥ ६२ ॥  
अथ वैलक्ष्यमापन्नो विश्वामित्रो महीपतिः ॥  
प्रोवाच व्रीडया युक्तो वसिष्ठं मुनिसत्तमम्॥ ६३ ॥  
रक्ष मां त्वं मुनिश्रेष्ठ वध्यमानं सुदारुणैः ॥  
म्लेच्छैः कुरुष्व मे बाहुं स्तम्भेन तु विवर्जितम् ॥ ६४ ॥  
ममापराधात्सन्नष्टं सर्वं सैन्यमनन्तकम्॥  
तस्माद्यास्याम्यहं हर्म्यं न युद्धेन प्रयोजनम् ॥ ६५ ॥  
दुर्विनीतः श्रियं प्राप्य विद्यामैश्वर्यमेव च ॥  
न तिष्ठति चिरं युद्धे यथाहं मदगर्वितः ॥ ६६ ॥  
॥ सूत उवाच ॥ ॥  
एवमुक्तो वसिष्ठस्तु विश्वामित्रेण भूभुजा ॥  
चकार तं भुजं तस्य स्तम्भदोषविवर्जितम् ॥ ६७ ॥  
अब्रवीत्प्रहसन्वाक्यं विधाय स शुभं करम्॥  
गच्छ राजन्विमुक्तोऽसि स्तम्भदोषेण वै मया ॥ ६८ ॥  
माकार्शीर्ब्राह्मणैः सार्धं विरोधं भूय एव हि ॥  
अनुज्ञातः स तेनाथ विश्वामित्रो महीपतिः ॥ ६९ ॥  
सव्रीडं प्रययौ हर्म्यं पद्भ्यामेव द्विजोत्तमाः॥  
स्वपुरद्वारमासाद्य सुगुप्ते रजनीमुखे ॥६.१६७.७॥।  
प्रलापमकरोत्तत्र बाष्पपर्याकुलेक्षणः ॥.  
धिग्बलं क्षत्रियाणां च धिग्वीर्यं धिक्प्रजीवितम् ॥ ॥ ७१ ॥  
श्लाघ्यं ब्रह्मबलं चैकं ब्राह्म्यं तेजश्च केवलम् ॥७२ ॥  
एतत्कर्म मया कार्यं यथा स्याद्ब्रह्मजं बलम् ॥  
त्यक्त्वा चैव निजं राज्यं चरिष्यामि महत्तपः।  
एवं स निश्चयं कृत्वा राज्ये संस्थाप्य वै सुतम्॥  
नाम्ना विश्वसहं ख्यातं प्रजगाम तपोवनम्॥७४॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये विश्वामित्रराज्यपरित्यागवर्णनं नाम सप्तषष्ट्युत्तरशततमोऽध्यायः॥१६७॥