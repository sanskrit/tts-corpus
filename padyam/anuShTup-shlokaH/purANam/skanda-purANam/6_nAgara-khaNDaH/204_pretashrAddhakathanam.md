+++
title = "२०४ प्रेतश्राद्धकथनम्"

+++
॥ आनर्त उवाच ॥ ॥  
प्रोक्ताऽस्माकं त्वया विप्र शुद्धिर्नागरसम्भवा ॥  
वंशजा विस्तरेणैव यथा पृष्टोऽसि सुव्रत ॥ १ ॥  
साम्प्रतं शीलजां ब्रूहि नष्टवंशश्च यो भवेत् ॥  
पितामहं न जानाति न च मातामहीं निजाम् ॥  
तस्य शुद्धिः कथं कार्या नागरोऽस्मीति यो वदेत् ॥ २ ॥  
॥ विश्वामित्र उवाच ॥ ॥  
एतदर्थं पुरा पृष्टो भर्तृयज्ञश्च नागरैः ॥  
नष्टवंशकृते राजन्यथा पृष्टोऽस्मि वै त्व या ॥ ३ ॥  
॥ भर्तृयज्ञ उवाच ॥ ॥  
नष्टवंशस्तु यो ब्रूयान्नागरोऽस्मीति संसदि ॥  
तस्य शीलं प्रविज्ञेयं ततः शुद्धिं समादिशेत् ॥ ४ ॥  
नागराणां तु ये धर्मा व्यवहाराश्च केवलाः ॥  
तेषु चेद्वर्तते नित्यं सम्भाव्यो नागरो हि सः ॥ ५ ॥  
तस्य शुद्धिकृते देयं धटं ब्राह्मणसत्तमाः ॥  
धटे तु शुद्धिमापन्ने ततोऽसौ शुद्धतां व्रजेत् ॥ ६ ॥  
श्राद्धार्हः कन्यकार्हश्च सोमार्हश्च विशेषतः ॥  
सामान्यपदयोग्यश्च समस्ते स्थानकर्मणि ॥ ७ ॥  
एतत्ते सर्वमाख्यातं यत्पृष्टोऽस्मि नरोत्तम ॥  
द्वितीया जायते शुद्धिर्यथा नष्टान्वये द्विजे ॥  
तस्माद्वद महाराज यद्भूयः श्रोतुमर्हसि ॥ ८ ॥  
॥ आनर्त उवाच ॥ ॥  
तस्मात्ते नागरा भूत्वा विप्राश्चाष्टकुलोद्भवाः ॥  
सर्वेषामुत्तमा जाताः प्राधान्येन व्यवस्थिताः ॥ ९ ॥  
तपसः किं प्रभावः स तेषां वा यजनोद्भवः ॥  
विद्योद्भवोऽथवा विप्र किं वा दानसमुद्भवः ॥ ६.२०४.१० ॥  
॥ विश्वामित्र उवाच ॥ ॥  
ते सर्वे गुणसम्पन्ना यथान्ये नागरास्तथा ॥  
विशेषश्चापरस्तेषां ते शक्रेण प्रतिष्ठिताः ॥ ११ ॥  
तेन ते गौरवं प्राप्ताः सर्वेषां तु द्विजन्मनाम् ॥ १२ ॥  
॥ आनर्त उवाच ॥ ॥  
कस्मिन्काले तु ते विप्राः शक्रे णात्र प्रतिष्ठिताः ॥  
किमर्थं च वदास्माकं विस्तरेण महामते ॥ १३ ॥  
॥ विश्वामित्र उवाच ॥ ॥  
हिरण्याक्ष इति ख्यातः पुराऽऽसीद्दानवो त्तमः ॥  
अभवत्तस्य सङ्ग्रामः शक्रेण सह दारुणः ॥ १४ ॥  
तत्र देवासुरे युद्धे मृता भूरिदिवौकसः ॥  
दानवाश्च महाराज परस्परजिगीषवः ॥ १५ ॥  
अथ ते दानवाः सङ्ख्ये शक्रेण विनिपातिताः ॥  
विद्याबलेन ताञ्छुक्रः सजीवान्कुरुते पुनः ॥ १६ ॥  
देवाश्च निधनं प्राप्ता न जीवन्ति कथञ्चन ॥  
कस्यचित्त्वथ कालस्य विष्णुं प्रोवाच वृत्रहा ॥ १७ ॥  
धारातीर्थमृतानां च प्रहारैः सन्मुखैः प्रभो ॥  
या गतिश्च समादिष्टा तां मे वद जनार्दन ॥ ॥ १८ ॥  
पराङ्मुखा मृता ये च पलायनपरायणाः ॥  
तेषामपि गतिं ब्रूहि यादृग्जायेतवाच्युत ॥ १९ ॥  
॥ विष्णुरुवाच ॥ ॥  
धारातीर्थमृतानां च सन्मुखानां महाहवे ॥  
यथा चोच्छिन्नबीजानां पुनर्जन्म न विद्यते ॥ ६.२०४.२० ॥  
ये पुनः पृष्ठदेशे तु हन्यते भयविक्लवाः ॥  
भुज्यमानाः परैस्ते च प्रेताः स्युस्त्रिदशाधिप ॥ २१ ॥  
॥ इन्द्र उवाच ॥ ॥  
केचिद्देवा मृता युद्धे युध्यमानाश्च सन्मुखाः ॥  
तथैवान्ये मया दृष्टा हन्यमानाः पराङ्मुखाः ॥  
प्रेतत्वं दानवानां च सर्वेषां स्यान्न वा प्रभो ॥ २२ ॥  
॥ विष्णुरुवाच ॥ ॥  
असंशयं सहस्राक्ष हता युद्धे पराङ्मुखाः ॥  
प्रेतत्वे यान्ति ते सर्वे देवा वा मानुषा यदि ॥ २३ ॥  
विषादग्नेः कुलघ्नानां तया चैवात्मघातिनाम् ॥  
दंष्ट्रिभिर्हतदेहानां शृङ्गिभिश्च सुरेश्वर ॥  
प्रेतत्वं जायते नूनं सत्यमेतदसंशयम् ॥२४॥  
॥ इन्द्र उवाच ॥ ॥  
कथं तेषां भवेन्मुक्तिः प्रेतत्वाद्दारुणाद्विभो ॥  
एतन्मे सर्वमाचक्ष्व येन यत्नं करोम्यहम् ॥२५॥  
॥ श्रीभगवानुवाच ॥ ॥  
तेषां संयुज्यते श्राद्धं कन्यासंस्थे दिवाकरे ॥  
कृष्णपक्षे चतुर्दश्यां नभस्यस्य सुरेश्वर ॥ २६ ॥  
गयायां भक्तिपूर्वं तु पितामहवचो यथा ॥  
ततः प्रयान्ति ते मोक्षं सत्यमेतदसंशयम् ॥ २७ ॥  
॥ इन्द्र उवाच ॥ ॥  
कस्मात्तत्र दिने श्राद्धं क्रियते मधुसूदन ॥  
शस्त्रैर्विनिहतानां च सर्वं मे विस्तराद्वद ॥ २८ ॥  
॥ श्रीभगवानुवाच ॥ ॥  
भूतप्रेतपिशाचैश्च कूष्माण्डै राक्षसैरपि ॥  
पुरा सम्प्रार्थितः शम्भुर्दिने तत्र समागते ॥  
अद्यैकं दिवसं देव कन्यासंस्थे दिवाकरे ॥ २९ ॥  
अस्माकं देहि येन स्यात्तृप्तिर्वर्षसमुद्भवा ॥  
प्रदत्ते वंशजैः श्राद्धे दीनानां त्वं दयां कुरु ॥ ६.२०४.३० ॥ ॥  
॥ श्रीभगवानुवाच ॥ ॥  
यः करिष्यति वै श्राद्धमस्मिन्नहनि संस्थिते ॥  
कृष्णपक्षे चतुर्दश्यां नभस्यस्य च वंशजः ॥  
भविष्यति परा प्रीतिर्यावत्संवत्सरः स्थितः ॥ ३१ ॥  
यः पुनस्तु गयां गत्वा युष्मद्वंशसमुद्भवः ॥  
करिष्यति तथा श्राद्धं तेन मुक्तिमवाप्स्यथ ॥ ३२ ॥  
शस्त्रेण निहतानां च स्वर्गस्थानामपि ध्रुवम् ॥  
न करिष्यति यः श्राद्धं तस्मिन्नहनि संस्थिते ॥ ३३ ॥  
क्षुत्पिपासार्तदेहाश्च पितरस्तस्य दुःखिताः ॥  
स्थास्यन्ति वत्सरं यावदेतदाह पितामहः ॥ ३४ ॥  
तस्मात्सर्वप्रयत्नेन तस्मिन्नहनि कारयेत् ॥  
अन्यमुद्दिश्य तत्सर्वं प्रेतानामिह जायते ॥ ३५ ॥  
ततो भगवता दत्ता तेषां चैव तु सा तिथिः ॥ श्रा  
द्धकर्मणि सञ्जाते विना शस्त्रहतं जनम् ॥ ३६ ॥  
सम्मुखस्यापि सङ्ग्रामे युध्यमानस्य देहिनः ॥  
कदाचिच्चलते चित्तं तीक्ष्णशस्त्रहतस्य च ॥ ३७ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्र माहात्म्ये शक्रविष्णुसंवादे प्रेतश्राद्धकथनन्नाम चतुरधिकद्विशततमोऽध्यायः ॥ २०४ ॥