+++
title = "१४१ मिष्टान्नदेश्वरमाहात्म्यवर्णनम्"

+++
॥ सूतउवाच ॥ ॥  
तथान्योऽपि हि तत्रास्ति देवो मिष्टान्नदायकः ॥  
यस्य सन्दर्शनादेव मिष्टान्नं लभते नरः ॥ १ ॥  
आसीत्पूर्वं नृपो नाम्ना वसुसेन इति स्मृतः ॥  
आनर्त्ताधिपतिः ख्यातो बृहत्कल्पे द्विजोत्तमाः ॥ २ ॥  
अत्यैश्वर्यसमायुक्तो गजवाजिरथान्वितः ॥  
जितारिपक्षस्तेजस्वी दाता भोगी जितेन्द्रियः ॥ ३ ॥  
स सङ्क्रान्तौ व्यतीपाते ग्रहणे रवि सोमयोः ॥  
पर्वकालेषु चान्येषु विविधेषु सुभक्तितः ॥ ४ ॥  
प्रयच्छति द्विजातिभ्यो रत्नानि विविधानि च ॥  
इन्द्रनीलमहानीलविद्रुमस्फटिकादि च ॥ ५ ॥  
माणिक्यमौक्तिकान्येव विद्रुमाणि विशेषतः ॥  
हस्त्यश्वरथयानानि वस्त्राणि विविधानि च ॥ ६ ॥  
न कस्यचित्प्रदद्यात्स सस्यं ब्राह्मणसत्तमाः ॥  
अतीव सुलभं मत्वा तथा तोयं विशेषतः॥ ७ ॥  
ततो राज्यं चिरं कृत्वा दृष्ट्वा पुत्रोद्भवान्सुतान् ॥  
कालधर्ममनुप्राप्तः कस्मिंश्चित्कालपर्यये ॥ ८ ॥  
ततश्च मन्त्रिभिस्तस्य सत्यसेन इति स्मृतः ॥  
अभिषिक्तः सुतो राज्ये वीर्योदार्यसमन्वितः ॥ ९ ॥  
वसुसेनोऽपि सम्प्राप्य स्वर्गं दानप्रभावतः ॥  
दिव्याम्बरधरो भूत्वा दिव्यरत्नैर्विभूषितः ॥ ६.१४१.१० ॥  
सेव्यमानोऽप्सरोभिश्च विमानवरमाश्रितः ॥  
बभ्राम सर्वलोकेषु स्वेच्छया क्षुत्समावृतः ॥ ११ ॥  
पिपासाकुलचित्तश्च मुखेन परिशुष्यता ॥  
न कञ्चिद्ददृशे तत्र भुञ्जानमपरं दिवि ॥ १२ ।  
न च पानसमासक्तं न सस्यं सलिलं न च ॥ १३ ॥  
ततो गत्वा सहस्राक्षमुवाच द्विजसत्तमाः ॥  
क्षुत्तृषावृतदेहस्तु लज्जयाऽधोमुखः स्थितः ॥ १४ ॥  
नैवात्र दृश्यते कश्चित्क्षुत्तृषापरिपीडितः ॥  
मां मुक्त्वा विबुधश्रेष्ठ तत्किमेतद्वदस्वमे ॥ १५ ॥  
एष मे स्वर्गरूपेण नरकः समुपस्थितः ॥  
किमेतैर्भूषणैर्वस्त्रैर्विमानादिभिरेव च ॥ १६ ॥  
क्षुधा सम्पीड्यमानस्य स्वर्गमेतच्छचीपते ॥  
अग्नितुल्यं समुद्दिष्टं मम चित्तेऽपि वर्तते ॥ १७ ॥  
तस्मात्कुरु प्रसादं मे यथा क्षुन्न प्रबाधते ॥  
नोचेत्क्षिप सुरश्रेष्ठ रौरवे नरके द्रुतम् ॥१८॥ ॥  
॥ इन्द्रउवाच ॥ ॥  
अनर्होसि महीपाल नरकस्य त्वमेव हि ॥  
त्वया दानानि दत्तानि सङ्ख्याहीनानि सर्वदा॥१९॥  
परं किं तु क्वचिन्नान्नं दत्तं राजन्न चोदकम्॥  
न किञ्चिदपि सञ्चिन्त्य यतः सुलभमेव हि ॥६.१४१.२॥।  
तोयं सान्नं सदा दद्यादन्नं चैव सदक्षिणम्॥  
य इच्छेच्छाश्वतीं तृप्तिमिह लोके परत्र च ॥ २१ ॥  
तस्मात्त्वं हि क्षुधाविष्टः स्वर्गे चैव महीपते ॥  
भूषितो भूषणैः श्रेष्ठैर्विमानवरमाश्रितः ॥ २२ ॥  
॥ राजोवाच ॥ ॥  
अस्ति कश्चिदुपायोऽत्र देवौ वा मानुषोऽपि वा ॥  
क्षुत्पिपासेऽतितीव्रे मे विनाशं येन गच्छतः ॥२३॥  
॥ इन्द्र उवाच ॥ ॥  
यदि कश्चित्सुतस्तुभ्यं विप्रेभ्यः सततं जलम्॥  
ददाति च सदा सस्यं तत्ते तृप्तिः प्रजायते ॥ २४ ॥  
नान्यथा पार्थिवश्रेष्ठ एकस्मिन्नपि वासरे ॥  
अदत्तस्य तव प्राप्तिः सत्यमेतन्मयोदितम् ॥२५॥  
सोऽपि भूमिपतेः पुत्रस्तव यच्छति नोदकम्॥  
न च सस्यं द्विजातिभ्यस्त्वन्मार्गमनुसञ्चरन्॥२६॥  
एतस्मिन्नन्तरे प्राप्तो नारदो मुनिसत्तमः॥  
ब्रह्मलोकात्स्थितौ यत्र तौ भूमिपसुरेश्वरौ ॥ २७ ॥  
ततः शक्रः समुत्थाय तस्मै तुष्टिसमन्वितः ॥  
अर्घं दत्त्वा विधानेन सादरं चेदमब्रवीत् ।ाr २८ ॥  
कुतः प्राप्तोऽसि विप्रेन्द्र प्रस्थितः क्व च साम्प्रतम्॥  
केन कार्येण चेद्गुह्यं न तेऽस्ति वद साम्प्रतम्॥ २९ ॥  
नारद उवाच ॥ ॥  
ब्रह्मलोकादहं प्राप्तः प्रस्थितस्तु धरातले ॥  
तीर्थयात्राकृते शक्र नान्यदस्तीह कारणम् ॥ ६.१४१.३० ॥  
॥ सूत उवाच ॥ ॥  
तच्छ्रुत्वा स नृपो हृष्टस्तमुवाच मुनीश्वरम् ॥  
प्रसादः क्रियतां मह्यं दीनस्य मुनिपुङ्गव ॥ ३१ ॥  
त्वया भूमितले वाच्यो मम पुत्रो महीपतिः ॥  
आनर्त्ताधिपतिः ख्यातः सत्यसेन इति प्रभो ॥ ॥ ३२ ॥  
तव तातो मया दृष्टः शक्रस्य सदनं प्रति ॥  
क्षुत्पिपासापरीताङ्गो दीनात्मा देवमध्यगः ॥ ३३ ॥  
तस्मात्पुत्रोऽसि चेन्मह्यं त्वं सत्यं परिरक्षसि ॥  
तन्मन्नाम्ना प्रयच्छोच्चैः सस्यानि सलिलानि च ॥ ३४ ॥  
स तथेति प्रतिज्ञाय नारदो मुनिसत्तमः ॥  
अनुज्ञाप्य सहस्राक्षं प्रस्थितो भूतलं प्रति ॥ ३५ ॥  
ततः क्रमेण तीर्थानि भ्रममाणः स सद्द्विजः ॥  
आनर्त्तविषयं प्राप्य सत्यसेनमुपाद्रवत् ॥ ३६ ॥  
अथ सम्पूजितस्तेन सम्यग्भूपतिना मुनिः ॥  
पितुः सन्देशमाचख्यौ विजने तस्य सादरम् ॥ ३७ ॥  
तच्छ्रुत्वा शोकसन्तप्तः सत्यसेनो महीपतिः ॥  
तं विसृज्य मुनिश्रेष्ठं पूजयित्वा विधानतः । ३८ ॥  
ततो जनकमुद्दिश्य मिष्टान्नेन सुभक्तितः ॥  
सहस्रं ब्राह्मणेन्द्राणां भोजयामास नित्यशः ॥ ३९ ॥  
प्रपादानं तथा चक्रे ग्रीष्मकाले विशेषतः ॥  
त्यक्त्वान्याः सकला याश्च क्रिया धर्मसमुद्भवाः ॥ ६.१४१.४० ।  
एवं तस्य महीपस्य वर्तमानस्य च द्विजाः ॥  
अनावृष्टिरभूद्रौद्रा सर्वसस्यक्षयावहा ॥ ४१ ॥  
यावद्द्वादशवर्षाणि न जलं त्रिदशाधिपः ॥  
मुमोच धरणीपृष्ठे सर्वे लोकाः क्षुधार्दिताः ॥ ४२ ॥  
अत्राभावात्ततो भूयो न सस्यं सम्प्रयच्छति ॥  
ब्राह्मणेभ्यः समुद्दिश्य पितरं स्वं यथा पुरा ॥ ४३ ॥  
ततः स क्षुत्परीताङ्गः पिता तस्य महीपतेः ॥  
स्वप्ने प्रोवाच तं पुत्रमतीव मलिनाम्बरः ॥ ४४ ॥  
त्वया पुत्रेण पुत्राहं क्षुत्पिपासासमाकुलः ॥  
स्वर्गस्थोऽपि हि तिष्ठामि तस्मादन्नं प्रयच्छ वै ॥  
मन्नाम्ना तोयसंयुक्तं यदि त्वं मत्समुद्भवः ॥ ४५ ॥  
ततः शोकसमायुक्तः स नृपः स्वप्नदर्शनात् ॥  
अन्नाभावात्समं मन्त्रं मन्त्रिभिः स तदाकरोत् ॥ ४६ ॥  
अहमाराधयिष्यामि सस्यार्थे वृषभध्वजम् ॥  
राज्ये रक्षा विधातव्या भवद्भिः सादरं सदा ॥ ४७ ॥  
ततोऽत्रैव समागत्य स्थापयित्वा महेश्वरम् ॥  
सम्यगाराधयामास व्रतैश्च नियमैस्तथा॥४८॥  
अथ तस्य गतस्तुष्टिं वर्षान्ते भगवाञ्छिवः॥  
अब्रवीद्वरदोऽस्मीति प्रार्थयस्व यथेप्सितम्॥४९॥  
राजोवाच॥  
अन्नार्थं देवदेवेश मयायं विहितो विधिः॥  
तस्मात्त्वं यच्छ मे शीघ्रमसङ्ख्यं वृषवाहन॥६.१४१.५॥।  
तथा सञ्जायता वृष्टिः समस्ते धरणीतले ॥  
येन सस्यानि जायन्ते सलिलानि च साम्प्रतम् ॥ ५१ ॥  
जायतां मम तातस्य स्वर्गस्थस्य महात्मनः ॥  
प्रसादात्तव सन्तृप्तिरक्षया सुरसत्तम ॥५२॥  
॥ श्रीभगवानुवाच ॥ ॥  
भविता न चिराद्वृष्टिः प्रभूता धरणीतले ॥  
भविष्यन्ति तथान्नानि यानि कानि महीतले ॥ ५३ ॥  
तस्मात्त्वं गच्छ राजेन्द्र स्वगृहं प्रति साम्प्रतम्॥  
मम वाक्यादसन्दिग्धमेतदेव भविष्यति ॥५४ ॥  
तच्चैतन्मामकं लिङ्गं यत्त्वया स्थापितं नृप ॥  
प्रातरुत्थाय यः कश्चित्सम्यक्तद्वीक्षयिष्यति ॥ ५५ ॥  
मिष्टान्नममृतस्वादु स हि नूनमवाप्स्यति॥  
मम वाक्यान्नृपश्रेष्ठ सदा जन्मनिजन्मनि ॥ ५६ ॥  
स एवं भगवानुक्त्वा ततश्चादर्शनं गतः ॥  
सोऽपि राजा निजं स्थानं हर्षेण महतान्वितः ॥  
आजगाम चकाराथ राज्यं निहतकण्टकम् ॥५७॥  
॥ सूत उवाच ॥ ॥  
अद्यापि कलिकालेऽत्र सम्प्राप्ते दारुणे युगे ॥  
यस्तं मिष्टान्नदं पश्येत्प्रातरुत्थाय भक्तितः ॥५८॥  
स मिष्टान्नमवाप्नोति यदि कामयते द्विजाः ॥  
निष्कामो वा समभ्येति स्थानं देवस्य शूलिनः॥ ५९ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये मिष्टान्नदेश्वरमाहात्म्यवर्णनन्नामैकचत्वारिंशदुत्तरशततमोऽध्यायः ॥१४१॥