+++
title = "०१०"

+++
॥ सूत उवाच ॥  
आनर्त्ताधिपतिर्भूपश्चमत्कार इति स्मृतः ॥  
एतस्मिन्नन्तरे प्राप्तस्तत्र हन्तुं वने मृगान् ॥॥।  
स ददर्श मृगीं दूरान्निश्चलाङ्गीं तरोरधः ॥  
स्तनं सुताय यच्छन्तीं विश्वस्तामकुतोभयाम् ॥ २ ॥  
अथ तां पार्थिवस्तूर्णं शरेणानतपर्वणा ॥  
जघानाकर्णकृष्टेन मर्मस्थाने प्रहर्षितः ॥ ३ ॥  
सहसा सा हता तेन गार्द्ध्रपत्रेण पत्रिणा ॥  
दिशो विलोकयामास समन्ताद्व्यथयार्दिता ॥ ४ ॥  
अथ दृष्ट्वा महीपालं नातिदूरे धनुर्धरम् ॥  
प्रोवाचाश्रुपरिक्लिन्नवदना सुतवत्सला ॥ ५ ॥  
॥ मृग्युवाच ॥ ॥  
अयुक्तं पृथिवीपाल यत्त्वयैतदनुष्ठितम् ॥  
हताऽहं बालवत्साऽद्य शरेणानतपर्वणा ॥६॥  
नाऽहं शोचामि भूपाल मरणं स्वशरीरगम् ॥  
यथेमं वालकं दीनं क्षीरास्वादनलम्पटम् ॥ ७ ॥  
यस्मात्त्वयेदृशं कर्म निर्दयं समनुष्ठितम् ॥  
कुष्ठव्याधिसमायुक्तस्तस्मात्सद्यो भविष्यसि ॥ ८ ॥  
॥ राजोवाच ॥ ॥  
स्वधर्म एष भूपानां कुर्वन्ति मृगसङ्क्षयम् ॥  
तस्मात्स्वधर्मसंयुक्तं न मां त्वं शप्तुमर्हसि ॥ ९ ॥  
॥ मृग्युवाच ॥ ॥  
सत्यमेतन्महीपाल यत्त्वया परिकीर्तितम् ॥  
क्षत्त्रियाणां वधार्थाय मृगाः सृष्टाः स्वयम्भुवा ॥ ६.१०.१०॥  
परं तेन विधिस्तेषाङ्कृतो यस्तं महीपते ॥  
शृणुष्वाऽवहितो भूत्वा वदन्त्या मम साम्प्रतम् ॥ ११ ॥  
सुप्तं मैथुनसंयुक्तं स्तनपानक्रियोद्यतम् ॥  
हत्वा मृगं जलासक्तं नरः पापेन लिप्यते ॥ १२ ॥  
एतस्मात्कारणाच्छापस्तव दत्तो मया नृप ॥  
न कामतो न मृत्योर्वा सत्येनात्मानमालभे ॥ १३ ॥  
एवमुक्त्वा मृगी प्राणान्सा मुमोच व्यथान्विता ॥  
कुष्ठव्याधिसमायुक्तः सोऽपि राजा बभूव ह ॥ १४ ॥  
स दृष्ट्वा कुष्ठसंयुक्तं पार्थिवः स्वं कलेवरम्॥  
ततः स्वान्सेवकानाह समाहूय सुदुःखितः ॥ १५ ॥  
अहं तपश्चरिष्यामि पूजयिष्यामि शङ्करम् ॥  
तावद्यावत्प्रणाशो मे कुष्ठव्याधेर्भविष्यति ॥ १६ ॥  
यत्किञ्चित्त्रिषु लोकेषु प्रार्थयन्ति नराः सुखम् ॥  
तत्सर्वं तपसा साध्यं तस्मात्कार्यं मया तपः ॥ १७ ॥  
अधुनैकोऽहमैकाहमेकैकस्मिन्वनस्पतौ ॥  
चरन्भैक्षं तु नियमैश्चरिष्यामि धरातले॥।८॥  
पांसुना समवच्छन्ने शून्यागारे प्रतिश्रयः ॥  
वृक्षमूलनिकेते वा मुक्तसर्वप्रियाप्रियः ॥।९॥  
समः शत्रुषु मित्रेषु समलोष्टाश्मकाञ्चनः ॥  
भूत्वा कालं नयिष्यामि यावत्कालस्य संस्थितिः ॥६.१०.२०॥।  
एवं तान्सेवकान्भूपः सोऽभिधाय विसृज्य च ॥  
तीर्थयात्रा परो भूत्वा बभ्राम वसुधातले॥२१॥।  
ततः कालेन महता प्राप्य विप्रसमुद्भवम् ॥  
उपदेशं नृपः प्राप्तः शङ्खतीर्थं महोदयम्॥२२॥  
हाटकेश्वरजे क्षेत्रे सर्वव्याधिविनाशकम् ॥  
विख्यातं त्रिषु लोकेषु पूरितं स्वच्छवारिणा ॥ २३ ॥  
तत्राऽसौ स्नानमात्रेण तत्क्षणात्पार्थिवोतमः ॥  
कुष्ठव्याधिवि निर्मुक्तः सञ्जातः सुमहाद्युतिः ॥ २४ ॥