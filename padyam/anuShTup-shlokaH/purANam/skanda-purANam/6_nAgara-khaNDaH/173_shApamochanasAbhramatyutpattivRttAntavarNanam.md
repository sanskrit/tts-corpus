+++
title = "१७३ शापमोचनसाभ्रमत्युत्पत्तिवृत्तान्तवर्णनम्"

+++
॥ ऋषय ऊचुः ॥ ॥  
अहो बत महाश्चर्यं विश्वामित्रस्य सन्मुनेः ॥  
मन्त्रप्रभावतो येन तत्तोयं रुधिरीकृतम् ॥ १ ॥  
ततःप्रभृति सम्प्राप्तं कथं तोयं प्रकीर्तय ॥  
सरस्वत्या महाभाग सर्वं विस्तरतो वद ॥ २ ॥  
॥ सूत उवाच ॥ ॥  
बहुकालं प्रवाहः स सरस्वत्या द्विजोत्तमाः ॥  
महान्रक्तमयो जातो भूतराक्षससेवितः ॥ ३ ॥  
कस्यचित्त्वथ कालस्य वसिष्ठो मुनिसत्तमः ॥  
अर्बुदस्थस्तया प्रोक्तो दीनया दुःखयुक्तया ॥ ४ ॥  
तवार्थाय मुने शप्ता विश्वामित्रेण कोपतः ॥  
रुधिरौघवहाजाता तपस्विजनवर्जिता ॥५॥  
तस्मात्कुरु प्रसादं मे यथा स्यात्सलिलं पुनः ॥  
प्रवाहे मम विप्रेन्द्र प्रयाति रुधिरं क्षयम् ॥६॥  
त्रैलोक्यकरणे विप्र सङ्क्षये वा स्थितौ हि वा ॥  
नाशक्तिर्विद्यते काचित्तव सर्वमुनीश्वर ॥ ७ ॥  
॥ वसिष्ठ उवाच ॥ ॥  
तथा भद्रे करिष्यामि यथा स्यात्सलिलं पुनः ॥  
प्रवाहे तव निर्याति सर्वं रक्तं परिक्षयम् ॥ ८ ॥  
एवमुक्त्वा स विप्रर्षिरवतीर्य धरातले ॥  
गतः प्लक्षतरुं यस्मा दवतीर्णा सरस्वती ॥ ९ ॥  
समाधिं तत्र सन्धाय निविष्टो धरणीतले ॥  
सम्भ्रमं परमं गत्वा विश्वामित्रस्य चोपरि ॥ ६.१७३.१० ॥  
वारुणेन तु मन्त्रेण वीक्ष यन्वसुधातलम् ॥  
ततो निर्भिद्य वसुधां भूरितोयं विनिर्गतम् ११ ॥  
रन्ध्रद्वयेन विप्रेन्द्रा लोचनाभ्यां निरीक्षणात् ॥  
एकस्य सलिलं क्षिप्रं यत्र जाता सरस्वती ॥ १२ ॥  
प्लक्षमूले ततस्तस्य वेगेनापहृतं बलात् ॥  
तद्रक्तं तेन सम्पूर्णं ततस्तेन महानदी ॥ १३ ॥  
द्वितीयस्तु प्रवाहो यः सम्भ्रमा त्तस्य निर्गतः ॥  
सा च साभ्रमती नाम नदी जाता धरातले ॥ १४ ॥  
एवं प्रकृतिमापन्ना भूय एव सरस्वती ॥  
यत्पृष्टोऽस्मि महाभागाः सरस्वत्याः कृते द्विजाः ॥ १५ ॥  
एतत्सारस्वतं नाम व्याख्यानमतिबुद्धिदम् ॥  
यः पठेच्छ्रणुयाद्वापि मतिस्तस्य विवर्द्धते ॥  
सरस्वत्याः प्रसादेन सत्यमेतन्म योदितम् ॥ १६॥  
इति श्रीस्कान्दे महापुराण एकाशीतिसाहस्या संहितायां षष्ठे नागरखण्डे श्रीहाटकेश्वरक्षेत्रमाहात्म्ये सरस्वत्युपाख्याने सरस्वती शापमोचनसाभ्रमत्युत्पत्तिवृत्तान्तवर्णनन्नाम त्रिसप्तत्युत्तरशततमोऽध्यायः ॥ १७३ ॥ ॥