+++
title = "२३८ तपोमहिमावर्णनम्"

+++
॥ ब्रह्मोवाच ॥ ॥  
तपः शृणुष्व विप्रेन्द्र विस्तरेण महामते ॥  
यस्य श्रवणमात्रेण चातुर्मास्येऽ, घनाशनम् ॥ १ ॥  
षोडशैरुपचारैश्च विष्णोः पूजा सदा तपः ॥  
ततः सुप्ते जगन्नाथे महत्तप उदाहृतम् ॥ २ ॥  
करणं पञ्चयज्ञानां सततं तप एव हि ॥  
तन्निवेद्य हरौ चैव चातुर्मास्ये महत्तपः ॥ ३ ॥  
ऋतुयानं गृहस्थस्य तप एव सदैव हि ॥  
चातुर्मास्ये हरिप्रीत्यै तन्निषेव्यं महत्तपः ॥ ४ ॥  
सत्यवादस्तपो नित्यं प्राणिनां भुवि दुर्लभम् ॥  
सुप्ते देवपतौ कुर्वन्ननन्तफलभाग्भवेत् ॥ ५ ॥  
अहिंसादिगुणानां च पालनं सततं तपः ॥  
चातुर्मास्ये त्यक्तवैरं महत्तप उदारधीः ॥ ६ ॥  
तप एव महन्मर्त्यः पञ्चायतनपूजनम् ॥  
चातुर्मास्ये विशेषेण हरिप्रीत्या समाचरेत् ॥ ७ ॥ ॥  
॥ नारद उवाच ॥ ॥  
पञ्चायतनसञ्ज्ञेयं कस्योक्ता सा कथं भवेत् ॥  
कथं पूजा च कर्तव्या विस्तरेणाशु तद्वद ॥ ८ ॥  
॥ ब्रह्मोवाच ॥ ॥  
प्रातर्मध्याह्नपूजायां मध्ये पूज्यो रविः सदा ॥  
रात्रौ मध्ये भवेच्चन्द्रस्तद्वर्णकुसुमैः शुभैः ॥ ९ ॥  
वह्निकोणे तु हेरम्बं सर्वविघ्नोपशान्तये ॥  
रक्तचन्दन पुष्पैश्च चातुर्मास्ये विशेषतः ॥ ६.२३८.१० ॥  
नैर्ऋतं दलमास्थाय भगवान्दुष्टदर्पहा ॥  
गृहस्थस्य सदा शत्रुविनाशं विदधाति सः ॥ ११ ॥  
नैर्ऋत्यकोणगं विष्णुं पूजयेत्सर्वदा बुधः ॥  
सुगन्धचन्दनैः पुष्पैर्नैवेद्यैश्चातिशोभनैः ॥ १२ ॥  
गोत्रजा वायुकोणे तु पूजनीया सदा बुधैः ॥  
पुत्रपौत्रप्रवृद्ध्यर्थं सुमनोभिर्मनोहरैः ॥ १३ ॥  
ऐशाने भगवान्रुद्रः श्वेतपुष्पैः सदाऽर्चितः ॥  
अपमृत्युविनाशाय सर्वदोषापनुत्तये ॥ १४ ॥  
जागर्ति महिमा यस्य ब्रह्माद्यैर्नैव लिख्यते ॥  
पञ्चायतनमेतद्धि पूज्यते गृहमेधिभिः ॥ १५ ॥  
तप एतत्सदा कार्यं चातुर्मास्ये महाफलम् ॥  
पर्वकालेषु सर्वेषु दानं देयं तपः सदा ॥  
चातुर्मास्ये विशेषेण तदनन्तं प्रजायते ॥ १६ ॥  
शौचं तु द्विविधं ग्राह्यं बाह्यमाभ्यन्तरं सदा ॥  
जलशौचं तथा बाह्यं श्रद्धया चान्तरं भवेत् ॥ ॥ १७ ॥  
इद्रियाणां ग्रहः कार्यस्तपसो लक्षणं परम् ॥  
निवृत्त्येन्द्रियलौल्यं च चातुर्मास्ये महत्तपः ॥ १८ ॥  
इन्द्रियाश्वान्सन्नियम्य सततं सुखमेधते ॥  
नरके पात्यते प्राणैस्तैरेवोत्पथगामिभिः ॥ १९ ॥  
ममतारूपिणीं ग्राहीं दुष्टां निर्भर्त्स्य निग्रहेत् ॥  
तप एव सदा पुंसां चातुर्मास्येऽधिगौरवम् ॥ ६.२३८.२० ॥  
काम एष महाशत्रुस्तमेकं निर्जयेद्दृढम् ॥  
जितकामा महात्मानस्तैर्जितं निखिलं जगत् ॥ २१ ॥  
एतच्च तपसो मूलं तपसो मूलमेव तत् ॥  
सर्वदा कामविजयः सङ्कल्पविजयस्तथा ॥ २२ ॥  
तदेव हि परं ज्ञानं कामो येन प्रजायते ॥  
महत्तपस्तदेवाहुश्चातुमास्ये फलोत्तमम् ॥२३॥  
लोभः सदा परित्याज्यः पापं लोभे समास्थितम् ॥  
तपस्तस्यैव विजयश्चातुर्मास्ये विशेषतः ॥ २४ ॥  
मोहः सदाऽविवेकश्च वर्जनीयः प्रयत्नतः ॥  
तेन त्यक्तो नरो ज्ञानी न ज्ञानी मोहसंश्रयात ॥२५॥  
मद एव मनुष्याणां शरीरस्थो महारिपुः ॥  
सदा स एव निग्राह्यः सुप्ते देवे विशेषतः ॥२६॥  
मानः सर्वेषु भूतेषु वसत्येव भयावहः ॥  
क्षमया तं विनिर्जित्य चातुर्मास्ये गुणाधिकः॥२७॥  
मात्सर्यं निर्जयेत्प्राज्ञो महापातककारणम् ॥  
चातुर्मास्ये जितं तेन त्रैलोक्यममरैः सह ॥२८॥  
अहङ्कारसमाक्रान्ता मुनयो विजितेन्द्रियाः ॥  
धर्ममार्गं परित्यज्य कुर्वत्युन्मार्गजां क्रियाम् ॥२९॥  
अहङ्कारं परित्यज्य सततं सुखमाप्नुयात् ॥  
चातुर्मास्ये विशेषेण तस्य त्यागे महाफलम् ॥६.२३८.३॥।  
एतद्धि तपसो मूलं यदेतन्मनसस्त्यजेत् ॥  
त्यक्तेष्वेतेषु सर्वेषु पर ब्रह्ममयो भवेत् ॥ ३१ ॥  
प्रथमं कायशुद्ध्यर्थं प्राजापत्यं समाचरेत् ॥  
शयने देवदेवस्य विशेषेण महत्तपः ॥ ३२ ॥  
हरेस्तु शयने नित्यमेकान्तरमु पोषणम् ॥  
यः करोति नरो भक्त्या न स गच्छेद्यमालयम् ॥ ३३ ॥  
हरिस्वापे नरो नित्यमेकभक्तं समाचरेत् ॥  
दिवसेदिवसे तस्य द्वादशाहफलं लभेत् ॥ ३४ ॥  
चातुर्मास्ये नरो यस्तु शाकाहारपरो यदि ॥  
पुण्यं क्रतुसहस्राणां जायते नात्र संशयः ॥ ३५ ॥  
चातुर्मास्ये नरो नित्यं चान्द्राय णव्रतं चरेत् ॥  
एकैकमासे तत्पुण्यं वर्णितुं नैव शक्यते ॥ ३६ ॥  
सुप्ते देवे च पाराकं यः करोति विशुद्धधीः ॥  
नारी वा श्रद्धया युक्ता शतजन्माघ नाशनम् ॥ ३७ ॥  
कृच्छ्रसेवी भवेद्यस्तु सुप्ते देवे जनार्दने ॥  
पापराशिं विनिर्धूय वैकुण्ठे गणतां व्रजेत् ॥ ३८ ॥  
तप्तकृच्छ्रपरो यस्तु सुप्ते देवे जनार्दने ॥  
कीर्तिं सम्प्राप्य वा पुत्रं विष्णुसायुज्यतां व्रजेत् ॥ ३९ ॥  
दुग्धाहारपरो यस्तु चातुर्मास्येऽभिजायते ॥  
तस्य पापसहस्राणि विलयं यान्ति देहिनः ॥ ६.२३८.४० ॥  
मितान्नाशनकृद्धीरश्चातुर्मास्ये नरो यदि ॥  
निर्धूय सकलं पापं वैकुण्ठपदमाप्नुयात् ॥ ४१ ॥  
एकान्नाशनकृन्मर्त्यो न रोगैरभि भूयते ॥  
अक्षारलवणाशी च चातुर्मास्ये न पापभाक् ॥ ४२ ॥  
कृताहारो महापापैर्निर्मुक्तो जायते ध्रुवम् ॥  
हरिमुद्दिश्य मासेषु चतुर्षु च न संशयः ॥ ४३ ॥  
कन्दमूलाशनकरः पूर्वजान्सह चात्मना ॥  
उद्धृत्य नरकाद्घोराद्याति विष्णुसलोकताम् ॥ ४४ ॥  
नित्याम्बुप्राशनकरश्चातुर्मास्ये यदा भवेत् ॥  
दिनेदिनेऽश्वमेधस्य फलमाप्नोत्यसंशयम् ॥ ४५ ॥  
शीतवृष्टिसहो यस्तु चातुर्मास्ये नरो भवेत् ॥  
हरिप्रीत्यै जगन्नाथस्तस्यात्मानं प्रयच्छति ॥ ४६ ॥  
महापाराकसञ्ज्ञं तु महत्तप उदाहृतम् ॥  
मासैकमुपवासेन सर्वं पूर्णं प्रजायते ॥ ४७ ॥  
देवस्वापदिनादौ तु यावत्पवित्रद्वादशी ॥  
पवित्रद्वादशीपूर्वं यावच्छ्रवणद्वादशी ॥ ४८ ॥  
महापाराकमेतद्धि द्वितीयं परिकीर्तितम् ॥  
श्रवणद्वादशीपूर्वं प्राप्ता चाश्विनद्वादशी ॥४९॥  
महापाराक तृतीयं प्राज्ञैश्च समुदाहृतम् ॥  
आश्विनद्वादशी चादौ प्राप्ता देवसुबोधिनी ॥ ६.२३८.५० ॥  
महापाराकमेतद्धि चतुर्थं परिकथ्यते ॥  
एतेषामेकमपि च नारी वा पुरुषोऽपि वा ॥ ५१ ॥  
यः करोति नरो भक्त्या स च विष्णुः सनातनः ॥  
इदं च सर्वतपसां महत्तप उदाहृतम् ॥ ५२ ॥  
दुष्करं दुर्लभं लोके चातुर्मास्ये मखाधिकम् ॥  
दिवसेदिवसे तस्य यज्ञायुतफलं स्मृतम् ॥ ५३ ॥  
महत्तप इदं येन कृतं जगति दुर्लभम् ॥  
इदमेव महापुण्यमिदमेव महत्सुखम् ॥  
इदमेव परं श्रेयो महापाराकसेवनम् ॥ ५४ ॥  
नारायणो वसेद्देहे ज्ञानं तस्य प्रजायते ॥  
जीवन्मुक्तः स भवति महापातककारकः ॥ ५५ ॥  
तावद्गर्जन्ति पापानि नरकास्तावदेव हि ॥  
तावन्मायासहस्राणि यावन्मासो पवासकः ॥ ५६ ॥  
चातुर्मास्युपवासी यो यस्य प्राङ्गणिको भवेत् ॥  
सोऽपि हत्यासहस्राणि त्यक्त्वा निष्कल्मषो भवेत् ॥ ५७ ॥  
य इदं श्रावयेन्मर्त्यो यः पठेत्सततं स्वयम् ॥ ५८ ॥  
सोऽपि वाचस्पतिसमः फलं प्राप्नोत्यसंशयम् ॥ ५९ ॥  
इदं पुराणं परमं पवित्रं शृण्वन्गृणन्पापविशुद्धिहेतु ॥  
नारायणं तं मनसा विचिन्त्य मृतोऽभिगच्छत्यमृतं सुराधिकम् ॥ ६.२३८.६० ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये तपोमहिमावर्णनं नामाष्टत्रिंशदुत्तरद्विशततमोऽध्यायः ॥ २३८ ॥