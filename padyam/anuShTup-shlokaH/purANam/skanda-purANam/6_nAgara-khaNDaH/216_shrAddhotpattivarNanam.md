+++
title = "२१६ श्राद्धोत्पत्तिवर्णनम्"

+++
॥ आनर्त उवाच ॥ ॥  
अन्येऽपि विविधाः कालाः सन्ति पुण्यतमा द्विज ॥  
कस्माच्चेन्दुक्षये श्राद्धं विशेषा त्समुदाहृतम्॥ १ ॥  
एतन्मे सर्वमाचक्ष्व विस्तरेण महामुने ॥ २ ॥  
॥ भर्तृयज्ञ उवाच ॥ ॥  
सत्यमेतन्महाराज श्राद्धार्हाः सन्ति भूरिशः ॥  
कालाः पितृगणानां च तृप्तिदास्तुष्टिदाश्च ये ॥ ३ ॥  
मन्वाद्या वा युगाद्याश्च तेषां सङ्क्रान्तयोऽपराः ॥  
व्यतीपातो गजच्छाया ग्रहणं सोम सूर्ययोः ॥ ४ ॥  
एतेषु युज्यते श्राद्धं प्रकर्तुं पितृतृप्तये ॥  
तथा तीर्थे विशेषेण पुण्य आयतने शुभे ॥ ५ ॥  
श्राद्धार्हैर्ब्राह्मणैः प्राप्तैर्द्रव्यैर्वा पितृवल्लभैः ॥  
अपर्वण्यपि कर्तव्यं सदा श्राद्धं विचक्षणैः ॥ ६ ॥  
सोमक्षये विशेषेण शृणुष्वैकमना नृप ॥  
अमा नाम रवे रश्मिसहस्रप्रमुखः स्थितः ॥ ७ ॥  
यस्य स्वतेजसा सूर्यः प्रोक्तस्त्रैलोक्यदीपकः ॥  
तस्मिन्वसति येनेन्दुरमावस्या ततः स्मृता ॥ ८ ॥  
अक्षया धर्मकृत्ये सा पितृकृत्ये विशेषतः ॥  
अग्निष्वात्ता बर्हिषद आज्यपाः सोमपास्तथा ॥ ९ ॥  
रश्मिपा उपहूताश्च तथैवायन्तुनाः परे ॥  
तथा श्राद्धभुजश्चान्ये स्मृता नान्दीमुखा नृप ॥ ६.२१६.१० ॥  
एते पितृगणाः ख्याता नव देवसमुद्भवाः ॥  
आदित्या वसवो रुद्रा नासत्यावश्विनावपि ॥ ११ ॥  
सन्तर्पयन्ति ते चैतान्मुक्त्वा नान्दीमुखान्पितॄन् ॥  
ब्रह्मणा ते समादिष्टाः पितरो नृपसत्तम ॥ १२ ॥  
तान्सन्तर्प्य ततः सृष्टिं कुरुते पद्मसम्भवः ॥ ॥ १३ ॥  
पितरो अन्येऽपि मर्त्या निवसन्ति त्रिविष्टपे ॥  
द्विविधास्ते प्रदृश्यन्ते सुखिनोऽसुखिनः परे ॥ १४ ॥  
येभ्यः श्राद्धानि यच्छन्ति मर्त्य लोके स्ववंशजाः ॥  
ते सर्वे तत्र संहृष्टा देववन्मुदिताः स्थिताः ॥ १५ ॥  
येषां यच्छन्ति ते नैव किञ्चित्किञ्चित्स्ववंशजाः ॥  
क्षुत्पिपासाकुला स्ते च दृश्यन्ते बहुदुःखिताः ॥ १६ ॥  
कस्यचित्त्वथ कालस्य पितरः सुरपूजिताः ॥  
अग्निष्वात्तादयः सर्वे त्रिदशेन्द्रमुपस्थिताः ॥ १७ ॥  
भक्त्या दृष्टा महाराज सहस्राक्षेण पूजिताः ॥  
तथान्यैर्विबुधैः सर्वैः प्रस्थिताः स्वे निकेतने ॥ १८ ॥  
पितृलोकं महाराज दुर्लभं त्रिदशैरपि ॥  
तान्दृष्ट्वा प्रस्थितान्राजन्पितरो मर्त्यसम्भवाः ॥ १९ ॥  
क्षुत्पिपासार्दिता ये च त ऊचुर्दैन्यमाश्रिताः ॥  
स्तुत्वाऽथ सुस्तवैर्दिव्यैः पितृसूक्तैश्च पार्थिव ॥ ॥ ६.२१६.२० ॥  
वेदोक्तैरपरैश्चैव पितृतुष्टिकरैः परैः ॥  
ततः प्रोचुश्च संहृष्टाः पितरस्तान्सुरोद्भवाः ॥ २१ ॥  
प्रसन्नाः स्मो वयं सर्वे युष्माकं शंसितव्रताः ॥  
तस्माद्ब्रूत वयं येन यच्छामो वो हृदि स्थितम् ॥ २२ ॥  
॥ पितर ऊचुः ॥ ॥  
वयं हि पितरः ख्याता मनुष्याणामिहागताः ॥  
स्वर्गे स्वकर्मणा नित्यं निवसाम सुरैः सह ॥ २३ ॥  
विमानेषु विचित्रेषु संस्थिताः सर्वतोदिशम् ॥  
वाञ्छितेषु च लोकेषु यामो ध्वजपताकिषु ॥ २४ ॥  
हंसबर्हिण जुष्टेषु संसेव्येष्वप्सरोगणैः ॥  
गन्धर्वैर्गीयमानाश्च स्तूयमानाश्च गुह्यकैः ॥ २५ ॥  
परं सन्तिष्ठमानानामस्माकं त्रिदशैः सह ॥  
अत्यर्थं जायते तीव्रा क्षुत्पिपासा सुदारुणा ॥ २६ ॥  
यस्या मन्यामहे चित्ते वह्निमध्यगता वयम् ॥  
भक्षयामः किमेतान्हि पक्षिणो विविधानपि ॥  
हंसादीन्मधुरालापान्किं वा चाप्सरसां गणान् ॥ २७ ॥  
यदि कश्चित्क्षुधाविष्टः कञ्चिदादाय पक्षिणम् ॥  
गुप्तो गृह्णाति भक्षार्थं हन्तुं शक्तोऽपि सोऽपि न ॥ २८ ॥  
अजराश्चामराश्चैव स्वर्गे ये स्वर्गगाः खगाः ॥  
तथा मनोरमा वृक्षा नन्दनादि वनेषु च ॥ २९ ॥  
फलिता ये प्रदृश्यन्ते प्राप्यांश्चापि मनोरमाः ॥  
तत्फलानि वयं सर्वे गृह्णीमः पितरो यदि ॥ ६.२१६.३० ॥  
न त्रुटन्त्यपि यत्नेन समाकृष्टानि तान्यपि ॥  
एतल्लेखापगातोयं तृषार्त्ता यदि यत्नतः ॥  
प्रपिबामो न हस्तेषु तच्च तोयं पुनः स्पृशेत् ॥ ३१ ॥  
भुञ्जानश्च न कोऽप्यत्र दृश्यतेऽत्र पिबन्नपि ॥  
तस्मात्त्रिविष्टपावासो ह्यस्माकं घोरदारुणः ॥ ३२ ॥  
एते सुरगणाः सर्वे ये चान्ये गुह्यकादयः ॥  
दृश्यन्तेऽत्र विमानस्था सर्वे संहृष्टमानसाः ॥ ३३ ॥  
क्षुत्पिपासापरित्यक्ता नानाभोगसमाश्रयाः ॥  
कदाचिच्च वयं सर्वे भवामस्तादृशा इव ॥ ३४ ॥  
क्षुत्पिपासापरित्यक्ताः सतोषं परमं गताः ॥  
तत्किं कारणमेतद्यत्क्षुत्पि पासा प्रजायते ॥ ३५ ॥  
आकस्मिकी च बाधा नः कदाचिन्न प्रणश्यति ॥  
तथा कुरुत भद्रं वो यथा तुष्टिः प्रजायते ॥ ३६ ॥  
शाश्वती नो यथाऽन्येषां देवानां स्वर्गवासिनाम् ॥  
यूयं हि पितरो यस्माद्देवानां भावितात्मनाम् ॥ ३७ ॥  
वयं चैव मनुष्याणां तेन वः शरणं गताः ॥ ॥  
॥ पितर ऊचुः ॥ ॥  
अस्माकमपि चैवैषा कष्टावस्था प्रजायते ॥ ३८ ॥  
शक्राद्या विबुधा व्यग्राः श्राद्धं यच्छन्ति नो यदा ॥  
ततश्चागत्य तान्सर्वे देवान्सम्प्रार्थयामहे ॥ ३९ ॥  
ततस्तृप्तिं प्रगच्छामस्तैर्देवैस्तर्पिता वयम् ॥  
युष्माकं वंशजा ये च प्रयच्छन्ति समाहिताः ॥ ६.२१६.४० ॥  
कथं न तृप्तिमायातास्ते सर्वे तैः प्रतर्पिताः ॥  
यत्र प्रमादिभिर्वंश्यैर्न तर्प्यन्ते कथञ्चन ॥ ४१ ॥  
क्षुत्पिपासाकुलाः सर्वे ते तदा स्युर्न संशयः ॥  
किं पुनर्नरकस्था ये धर्मराजनिवेशने ॥ ४२ ॥  
एतद्धि कारणं प्रोक्तं युष्माकं च कथञ्चन ॥  
क्षुत्पिपासोद्भवं रौद्रं युष्माभिर्यदुदीरितम् ॥ ४३ ॥  
तदस्माकं विभागं चेद्यूयं यच्छत सत्तमाः ॥  
सर्वे कव्यस्य दत्तस्य तत्कुर्मो वै हितं शुभम् ॥ ४४ ॥  
ब्रह्माणं प्रार्थयित्वा च स्वयं गत्वा तदन्तिकम्॥  
बाढमित्येव तैरुक्ते तत आदाय तानपि ॥ ४५ ॥  
दिव्याः पितृगणाः प्राप्ता विधेः सदनमुत्तमम् ॥  
नान्दीमुखान्पुरस्कृत्य पितॄन्यांस्तर्पयेद्विधिः ॥ ४६ ॥  
सृष्टिकाले तु सम्प्राप्ते वृद्धिकामः सुरेश्वरः ॥  
अथ तैः सह ते सर्वे स्तुत्वा तं कमलासनम् ॥  
प्रणिपत्य स्थिताः सर्वे पितरो विनयान्विताः ॥ ४७ ॥  
पितॄंस्तान्विनयोपेतान्प्रणिपातपुरःसरान् ॥  
विधिः प्रोवाच राजेन्द्र सान्त्वयञ्श्लक्ष्णया गिरा ॥ ४८ ॥  
॥ ब्रह्मोवाच ॥ ॥  
किमर्थं पितरः सर्वे समायाता ममान्तिकम् ॥  
देवतानां मया सार्धं सम्पूज्याः सर्वदा स्थिताः ॥ ४९ ॥  
तथान्येऽपि च दृश्यन्ते युष्माभिः सह सङ्गताः ॥  
य एते मानवा काराः स्वल्पतेजोन्विताः स्थिताः ॥ ६.२१६.५० ॥  
॥ पितर ऊचुः ॥ ॥  
पितरो मानवा ह्येते स्वर्गं प्राप्ताः स्वकर्मभिः ॥  
देवानां मध्यसंस्थाश्च पीड्यन्ते क्षुत्पिपासया ॥ ५१ ॥  
यदा यच्छन्ति नो वंश्याः कव्यं चैव प्रमादतः ॥  
तदा गच्छन्ति नो तृप्तिं यानैर्यान्ति यथा सुराः ॥ ५२ ॥  
तदैतैः प्रार्थनाऽस्माकं कृता शाश्वततृप्तये ॥  
न च शक्ता वयं दातुं तेन त्वां समुपस्थिताः ॥ ५३ ॥  
यथा स्युर्देवता व्यग्रास्तदाऽस्माकमपि प्रभो। ॥  
कव्यं विना भवेदेषा दशा कष्टा सुरेश्वर ॥ ५४ ॥  
तस्मात्कुरु प्रसादं नः समेमेतैः सुरेश्वर ॥  
यथा स्याच्छाश्वती तृप्तिः स्वस्थानस्थायिनामपि॥ ॥ ५५ ॥  
एतेऽस्माकं प्रदास्यन्ति कव्यं यन्निजवंशजैः ॥  
प्रदत्तं तेन सम्प्राप्ता वयं देव त्वदन्तिकम् ॥ ५६ ॥  
देवानां चैव यत्कव्यं तन्नास्माकं प्रतृ प्तये ॥  
यतः क्रियाविहीनं तन्न तेषां विद्यते क्रिया ॥ ५७ ॥  
पितॄनुद्दिश्य यत्कव्यं ब्राह्मणेभ्यः प्रदीयते ॥  
स्नातैर्धौताम्बरैर्मर्त्यैस्तद्भवेत्तृप्तिदं महत् ॥ ॥ ५८ ॥  
पितॄणां सर्वदेवेश इत्येषा वैदिकी श्रुतिः ॥  
न स्नातस्याधिकारोऽस्ति देवानां च द्विजातिवत् ॥ ५९ ॥  
पीयूषमपि तैर्दत्तं तेन नः स्यान्न तृप्तये ॥ ६.२१६.६० ॥  
तस्मान्मानुषदत्तैर्नो यथा कव्ये प्रजायते ॥  
स्वर्गस्थानां परा तृप्तिः सममेतैस्तथा कुरु ॥ ६१ ॥  
॥ भर्तृयज्ञ उवाच ॥ ॥  
तच्छ्रुत्वा सुचिरं ध्यात्वा ब्रह्मा लोकपितामहः ॥  
तानुवाच ततः सर्वान्पितॄन्पार्थिवसत्तम ॥६२॥  
॥ ब्रह्मोवाच ॥ ॥  
अस्मिंस्त्रेतायुगे सञ्ज्ञा हव्यकव्यसमुद्भवा॥  
सम्प्रयाता युगे युग्मे कलौ न प्रभविष्यति ॥ ६३ ॥  
यथायथा युगानां च ह्रास एष भविष्यति ॥  
तथातथा जना दुष्टा भविष्यन्त्यन्यभक्तिकाः ॥ ॥ ६४ ॥  
न दास्यन्ति यथोक्तानि ते कव्यानि कथञ्चन ॥  
ततः कष्टतराऽवस्था पितॄणां सम्भविष्यति ॥ ६५ ॥  
तस्मादहं करिष्यामि सुखोपायं शरीरिणाम् ॥  
येन सन्तर्पिता यूयं परां तृप्तिमवाप्स्यथ ॥ ६६ ॥  
पितुः पितामहस्यैव तत्पितुश्च ततः परम्॥  
समुद्देशेन दत्तेन ब्राह्मणेभ्यः प्रभक्तितः ॥ ६७ ॥  
सर्वेषां स्यात्परा तृप्तिर्यावन्मां पितरोऽधुना ॥  
तथा मातामहानां च पक्षे नास्त्यत्र संशयः ॥ ६८ ॥  
त्रिभिः सन्तर्पितास्तेऽपि तर्पिताः स्युर्ममावधि ॥  
युष्माकं तृप्तये यश्च सुखोपायो भविष्यति ॥ ६९ ॥  
तं शृणुध्वं महाभागा गदतो मम साम्प्रतम् ॥  
पितॄनन्नेन येनैव समुद्दिश्य द्विजोत्तमान्॥ ६.२१६.७० ॥  
तर्पयिष्यन्ति तेनैव पिण्डान्दास्यन्ति भक्तितः ॥  
तन्नाम्ना तेन वस्तृप्तिः शाश्वती सम्भविष्यति ॥ ७१ ॥  
तस्माद्गच्छत सन्तुष्टाः स्वानि स्थानानि पूर्वजाः ॥ ७२ ॥  
ततस्ते सहितास्तैस्तु स्वानि स्थानानि भेजिरे ॥  
विमानैः सूर्यसङ्काशैर्गत्वा पार्थिवसत्तम ॥ ७३ ॥  
अथ सङ्गच्छता राजन्कालेन महता ततः ॥  
तच्चापि न ददुः श्राद्धं मर्त्यास्त्रिपुरुषं च यत् ॥ ७४ ॥  
नित्यं पितॄन्समुद्दिश्य बहवोऽत्र नराधिप ॥  
कव्यभागान्पुनस्तेषां तथा पूर्वं यथा नृप ॥ ७५ ॥  
क्षुत्पिपासोद्भवापीडा महती समजायत ॥  
तेषां च दैविकानां च पितॄणां नृपसत्तम ॥ ७६ ॥  
समेत्याथ पुनः सर्वे ब्रह्माणं शरणं गताः ॥  
प्रोचुश्च प्रणिपत्योच्चैः सुदीनाः प्रपितामहम्॥ ७७ ॥  
भगवन्न प्रयच्छन्ति नित्यं नो वंशसम्भवाः ॥  
श्राद्धानि दौःस्थ्यमापन्नास्तेन सीदामहे विभो ॥ ७८ ॥  
यथा पूर्वं तथा देव तदुपायं प्रचिन्तय ॥  
कञ्चिद्येन दरिद्रा वै प्रीणयन्ति च ते पितॄन् ॥७९॥  
भर्तृयज्ञ उवाच ॥ ॥  
तेषां तद्वचनं श्रुत्वा तानाह प्रपितामहः ॥  
कृपाविष्टो महाराज सर्वान्पितृगणांस्तथा ॥ ६.२१६.८० ॥  
सत्यमेतन्महाभागा दौःस्थ्यं यान्ति दिनेदिने ॥  
जना यथायथा याति युगं श्रेष्ठं च पृष्ठतः ॥ ८१ ॥  
तथापि च करिष्यामि युष्मदर्थमसंशयम् ॥  
उपायं लघु सन्तृप्तिर्येन वोऽत्र भवि ष्यति ॥ ८२ ॥  
अमानाम रवे रश्मिसहस्रप्रमुखः स्थितः ॥  
तस्मिन्वसति येनेन्दुरमावास्या ततः स्मृता ॥ ८३ ॥  
तस्मिन्नहनि ये श्राद्धं पितॄनुद्दिश्य चात्मनः ॥  
करिष्यन्ति नरा भक्त्या ते भविष्यन्ति सुस्थिताः ॥ ८४ ॥  
धनधान्यसमोपेता सर्वशत्रुविवर्जिताः ॥  
अपमृत्युपरित्यक्ता मम वाक्याद संशयम्॥ ८५ ॥  
॥ भर्तृयज्ञ उवाच ॥ ॥  
तस्य तद्वचनं श्रुत्वा बभूवुर्हृष्टमानसाः ॥  
पितरः कव्यमासाद्य प्रहष्टेनान्तरात्मना ॥ ८६ ॥  
ययुः स्वानि निकेतानि प्रेषिताः पद्मयोनिना ॥  
अमावास्यादिनं प्राप्य श्राद्धं दत्तं स्ववंशजैः ॥ ८७ ॥  
सन्तृप्ता मासमात्रं च तस्थुः सन्तुष्टमानसाः ॥  
गच्छता त्वथकालेन दौःस्थ्यं प्राप्य नरा भुवि ॥  
दर्शेऽस्मिन्नपि नो श्राद्धं प्रायः कुर्वन्ति केचन ॥८८॥  
ततः पितृगणाः सर्वें ये दिव्या ये च मानुषाः॥  
क्षुत्पिपासाकुला भूयो ब्रह्माणं शरणं गताः॥८९॥  
प्रोचुश्च प्रणिपत्योच्चैस्ते समेताःपितामहम्॥  
परमं दैन्यमास्थाय बाष्पगद्गदया गिरा ॥६.२१६.९॥।  
भगवन्निन्दुक्षये श्राद्धं प्रोक्तं मासं त्वया विभो॥  
अस्माकं प्रीणनार्थाय यत्करिष्यन्ति मानवाः ॥९१॥  
दौःस्थात्तदपि नो कुर्युः प्रायशस्तु पितामह ॥  
तेनास्माकं परा पीडा क्षुत्पिपासासमुद्भवा॥९२॥  
तस्मात्कुरु प्रसादं नो यथा पूर्वं सुरेश्वर॥  
तथापि दुःस्थताभाजस्तर्पयिष्यन्ति नोऽधुना॥९३॥  
॥भर्तृयज्ञ उवाच॥ ॥  
अथ ब्रह्मापि सञ्चिन्त्य तानुवाच कृपान्वितः ॥  
युष्मदर्थं मयोपायश्चिन्तितः पितरो लघुः ॥ ९४ ॥  
येन तृप्तिं परां यूयं गमिष्यथ पित्रीश्वराः ॥  
अमावास्योद्भवं श्राद्धमलब्ध्वापि च वत्सरम्॥ ९५ ॥  
यथा मम प्रसादेन तच्छृणुध्वं समाहिताः ॥  
आषाढ्याः पञ्चमे पक्षे कन्यासंस्थे दिवाकरे ॥ ९६ ॥  
मृताहनि पुनर्यो वै श्राद्धं दास्यति मानवः ॥  
तस्य संवत्सरंयावतृप्ताः स्युः पितरो ध्रुवम् ॥ ९७ ॥  
एवं ज्ञात्वा करिष्यन्ति प्रेतपक्षे नरा भुवि ॥  
श्राद्धं यूयं न सन्देहो भविष्यथ सुतर्पिताः ॥ ९८ ॥  
यावत्संवत्सरं तेन एकेनापि तु सत्तमाः ॥  
तस्मिन्नपि च यः श्राद्धं युष्माकं न प्रदास्यति॥ ९९ ॥  
शाकेनाऽपि दरिद्रोऽसावन्त्यजत्वमुपेष्यति ॥  
आसनं शयनं भोज्यं स्पर्शं सम्भाषणं तथा ॥ ६.२१६.१०० ॥  
ये करिष्यन्ति तैः सार्धं तेऽपि पापतमा नराः ॥  
न तेषां सन्ततिर्वृद्धिं सम्प्रयास्यति कर्हिचित् ॥११॥  
न सुखं धनधान्यं च तेषां भावि कथञ्चन ॥  
तस्माद्गच्छत चाव्यग्राः स्वस्थानं पितरो द्रुतम् ॥१०२॥  
कलिकालेऽपि सम्प्राप्ते दारुणे निर्धेने जने ॥  
वर्षान्ते श्राद्धमेकं हि प्रकरिष्यन्ति मानवाः ॥१०३॥  
येनाखिलं भवेद्वर्षं युष्माकं प्रीतिरुत्तमा ॥१०४॥  
॥ ॥ भर्तृयज्ञ उवाच ॥ ॥  
तच्छ्रुत्वा पितरो हृष्टा जग्मुः स्वंस्वं निकेतनम् ॥  
वर्षान्तेऽपि समासाद्य श्राद्धं न स्युर्बुभुक्षिताः ॥ १०५ ॥  
अथ येऽत्र दुरात्मानो निःशङ्काः कृपणात्मकाः ॥  
कलिना मोहिताः श्राद्धं वत्सरान्तेऽपि नो ददुः ॥१०६॥  
तेषां तु पितरो भूयो दिव्यैःपितृभिरन्विताः ॥  
ब्रह्माणं शरणं जग्मुः प्रोचुस्ते दीनमानसाः ॥ १०७ ॥  
भगवन्वत्सरान्तेऽपि कन्यासंस्थे दिवाकरे ॥  
नास्माकं वंशजाः श्राद्धं प्रयच्छन्ति दुरात्मकाः॥१०८॥  
तेन सम्पीडिता देव क्षुत्पिपासा समाकुलाः ॥  
वयं शरणमापन्नास्तत्प्रतीकारमाचर ॥ १०९ ॥  
यथा पूर्वं महाभाग वदोपायं लघूत्तमम्॥  
एकाहिकेन श्राद्धेन येनास्माकं हि शाश्वती ॥  
प्रीतिः सञ्जायते देव त्वत्प्रसादात्सुरेश्वर ॥ ६.२१६.११० ॥  
वंशक्षयेऽपि सञ्जाते ह्यस्माकं पतनं भवेत् ॥ १११ ॥ ॥  
॥ भर्तृयज्ञ उवाच ॥ ॥  
तेषां तद्वचनं श्रुत्वा चिरं ध्यात्वा पितामहः ॥  
कृपया परयाविष्टस्ततः प्रोवाच सादरम् ॥ ११२  
॥ ब्रह्मोवाच ॥  
अन्यो युष्मत्प्रतुष्ट्यर्थमुपायश्चिन्तितो मया ॥  
स लघुर्येन वोऽत्यन्तं तृप्तिर्भवति शाश्वती ॥११३॥  
गयाशिरः समासाद्य श्राद्धं दास्यन्ति येऽत्र वः ॥  
अप्येकं तत्प्रभावेन दिव्यां गतिमवाप्स्यथ ॥ ११४ ॥  
अपि पापात्मनः पुंसो ब्रह्मघ्नस्यापि देहिनः ॥  
अपि रौरवसंस्थस्य कुम्भीपाकगतस्य च ॥११५॥  
प्रेतभावगतस्यापि यस्य श्राद्धं प्रदास्यति ॥  
गयाशिरसि वंशस्थस्तस्य मुक्तिर्भविष्यति ॥ ११६ ॥  
एतन्मम वचः श्रुत्वा साम्प्रतं भुवि मानवाः ॥  
निःस्वा अपि करिष्यन्ति श्रादमेकं हि तत्र च ॥  
गयाशिरसि सुव्यक्तं युष्माकं मुक्तिदायकम् ॥ ११७ ॥  
भर्तृयज्ञ उवाच ॥ ॥  
तच्छ्रुत्वा पितरस्तस्य वचनं परमेष्ठिनः ॥  
अनुज्ञातास्ततस्तेन स्वानि स्थानानि भेजिरे ॥ ११८ ॥  
ततःप्रभृति श्राद्धानि प्रवृत्तानि धरातले ॥  
पिण्डदानसमे तानि यावदापुरुषत्रयम्॥ ११९ ॥  
पूर्वं ब्रह्मादितः कृत्वा ये केचित्पुरुषा गताः ॥  
परलोकं समुद्दिश्य तान्नराञ्छक्तितो नृप ॥ ६.२१६.१२० ॥  
तत्सङ्ख्यानां द्विजेन्द्राणां दत्तवन्तोऽपि वाञ्छितम् ॥  
अदैवत्यमिदं श्राद्धं दरिद्राणां सुखावहम् ॥ १२१ ॥  
पितॄणां देवतानां च मनुष्याणां सुतृप्ति दम् ॥  
तस्माच्छ्राद्धं प्रकर्तव्यं पुरुषेण विजानता ॥ १२२ ॥  
पितॄणां वाञ्छता तृप्तिं कालेष्वेतेषु यत्नतः॥  
गयायां च विशेषेण लोकद्वयमभीप्सता ॥ १२३ ॥  
न ददाति नरः श्राद्धं पितॄणां चन्द्रसङ्क्षये ॥  
क्षुत्पिपासापरीताङ्गाः पितरस्तस्य दुःखिताः ॥ ॥ १२४ ॥  
प्रेतपक्षं प्रतीक्षन्ते गुरुवाञ्छासमन्विताः ॥  
कर्षुका जलदं यद्वद्दिवानक्तमतन्द्रिताः ॥ १२५ ॥  
प्रेतपक्षे व्यतिक्रान्ते यावत्कन्यां गतो रविः ॥  
तावच्छ्राद्धं च वाञ्छन्ति दत्तं स्वैः पितरः सुतैः ॥ १२६ ॥  
ततस्तुलागतेप्येके सूर्ये वाञ्छन्ति पार्थिव ॥  
श्राद्धं स्ववंशजै र्दत्तं क्षुत्पिपासासमाकुलाः ॥ १२७ ॥  
तस्मिन्नपि व्यतिक्रान्ते काले चांलिं गते रवौ ॥  
निराशाः पितरो दीनास्ततो यान्ति निजालयम् ॥ १२८ ॥  
मासद्वयं प्रतीक्षन्ते गृहद्वारं समाश्रिताः ॥  
वायुभूताः पिपासार्ताः क्षुत्क्षामाः पितरो नृणाम् ॥ १२९ ॥  
यावत्कन्यागतः सूर्यस्तुलास्थश्च महीपते॥  
तथा दर्शदिने तद्वद्ब्रह्मणो वचनान्नृप ॥ ६.२१६.१३० ॥  
तस्माच्छ्राद्धं सदा कार्यं पितॄणां तृप्तिमिच्छता ॥  
तिलोदकं विशेषेण यथा ब्रह्मवचो नृप ॥१३१॥  
वित्ताभावेऽपि दर्शायां श्राद्धं देयं विपश्चिता ॥  
तदभावे च कन्यायां संस्थिते दिवसाधिपे ॥ १३२ ॥  
तदभावे गयायां च सकृच्छ्राद्धं हि निर्वपेत् ॥  
येन नित्यं प्रदत्तस्य श्राद्धस्य फलमश्नुते ॥ १३३ ॥  
एतत्ते सर्वमाख्यातं यत्पृष्टोऽस्मि नराधिप ॥  
येनैतत्क्रियते श्राद्धं जनैः पितृ परायणैः ॥ १३४ ॥  
अमावास्यां विशेषेण प्रेतपक्षे च पार्थिव ॥ १३५ ॥  
यश्चैतां शृणुयात्पुण्यां श्राद्धोत्पत्तिं पठेच्च वा ॥  
स सर्वदोषनिर्मुक्तः श्राद्धदानफलं लभेत् ॥ १३६ ॥  
श्राद्धकाले पठेद्यस्तु श्राद्धोत्पत्तिमिमां नरः ॥  
अक्षयं तद्भवेच्छ्राद्धं सर्वच्छिद्रविवर्जितम्॥ ॥ १३७ ॥  
असद्द्रव्येण वा चीर्णमनर्हैर्ब्राह्मणैरपि ॥  
अभुक्तं कामहीनं वा मन्त्रहीनमथापि वा ॥ १३८ ॥  
सर्वं सम्पूर्णतां याति कीर्तनात्पार्थिवोत्तम।  
अस्याः श्राद्धसमुत्पत्तेः कीर्तनाच्छ्रवणादपि ॥ १३९ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटके श्वरक्षेत्रमाहात्म्ये श्राद्धकल्पे श्राद्धोत्पत्तिवर्णनन्नाम षोडशोत्तरद्विशततमोऽध्यायः ॥ २१६ ॥