+++
title = "२१८ श्राद्धनियमवर्णनम्"

+++
॥ भर्तृयज्ञ उवाच ॥ ॥  
एतत्सामान्यतः प्रोक्तं मया श्राद्धं यथा नरैः ॥  
कर्त्तव्यं विप्रपूर्वैर्यद्वर्णैः पार्थिवसत्तम ॥ १ ॥  
अतः परं प्रवक्ष्यामि स्वशाखायाः स्मृतं नृप ॥  
स्वदेशवर्णजातीयं यथा स्यादत्र निर्वृतिः ॥ २ ॥  
श्राद्धे श्रद्धा यतो मूलं तेन श्राद्धं प्रकीर्तितम् ॥  
तत्तस्मिन्क्रियमाणे तु न किञ्चिद्व्यर्थतां व्रजेत् ॥ ३ ॥  
अनिष्टमपि राजेन्द्र तस्माच्छ्राद्धं समा चरेत् ॥  
विप्रपादोदकं यत्तु भूमौ पतति पार्थिव ॥ ४ ॥  
जाता ये गोत्रजाः केचिदपुत्रा मरणं गताः ॥  
ते यान्ति परमां तृप्तिममृतेन यथा सुराः ॥ ॥  
विप्रपादोदकक्लिन्ना यावत्तिष्ठति मेदिनी॥  
तावत्पुष्करपात्रेषु पिबन्ति पितरो जलम्॥६॥  
श्राद्धेऽथ क्रियमाणे तु यत्किञ्चित्पतति क्षितौ॥  
पुष्पगन्धोदकं चान्नमपि तोयं नरेश्वर॥७॥  
तेन तृप्तिं परां यान्ति ये कृमित्वमुपागताः॥  
कीटत्वं वापि तिर्यक्त्वं व्यालत्वं च नराधिप॥८॥  
यदुच्छिष्टं क्षितौ याति पात्रप्रक्षालनोद्भवम्॥  
तेन तृप्तिं परां यान्ति ये प्रेतत्वमुपागताः ॥ ९ ॥  
ये चापमृत्युना केचिन्मृत्युं प्राप्ताः स्ववंशजाः ॥  
असंस्कृतप्रमीतानां त्यागिनां कुलयोषिताम् ॥ ६.२१८.१० ॥  
उच्छिष्टभागधेयं स्याद्दर्भेषु विकिरश्च यः ॥  
विकिरेण प्रदत्तेन ते तृप्तिं यान्ति चाखिलाः ॥ ॥ ११ ॥  
यत्किञ्चिन्मन्त्रहीनं वा कालहीनमथापि वा ॥  
विधिहीनं च सम्पूर्णं दक्षिणायां तु तद्भवेत् ॥ १२ ॥  
तस्मान्न दक्षिणाहीनं श्राद्धं कार्यं विपश्चिता ॥  
य इच्छेच्छाश्वतीं तृप्तिं पितॄणामात्मनश्च यः ॥ १३ ॥  
दक्षिणारहितं श्राद्धं यथैवोषरवर्षितम् ॥  
यथा तमसि नृत्यं च गीतं वा बधिरस्य च ॥ १४ ॥  
श्राद्धं दत्त्वा च युक्त्वा च श्राद्धे निष्कामतां व्रजेत् ॥  
न स्वाध्यायः प्रकर्तव्यो न ग्रामान्तरकं व्रजेत् ॥ १५ ॥  
श्राद्धभुग्रमणीतल्पं तदहर्योऽधिगच्छति ॥  
तं मासं पितरस्तस्य जायन्ते वीर्यभोजिनः ॥ १६ ॥  
श्राद्धभुक्छ्राद्धदाता च यः सेवयति मैथुनम् ॥  
तस्य संवत्सरं यावत्पितरः शुक्रभोजिनः ॥  
प्रभवन्ति न सन्देह इत्येषा वैदिकी श्रुतिः ॥ १७ ॥  
श्राद्धे भुक्त्वाथ दत्त्वा वा यः श्राद्धं कुरुतेल्पधीः ॥  
स्वाध्यायं पितरस्तस्य यावत्संवत्सरं नृप ॥  
व्यर्थश्राद्धफलाः सन्तः पीड्यन्ते क्षुत्पिपासया ॥ १८ ॥  
श्राद्धे भुक्त्वाऽथ दत्त्वा वा यः श्राद्धं मानवाधमः ॥  
ग्रामातरं प्रयात्यत्र तच्छ्राद्धं व्यर्थतां व्रजेत् ॥ १९ ॥  
ब्राह्मणेन न भोक्तव्यं समायाते निमन्त्रणे ॥  
अथ भुङ्क्ते च यो मोहात्स प्रयाति ह्यधोगतिम् ॥ ६.२१८.२० ॥  
यजमानेन च तथा न कार्यं भोजनं परम्॥  
कुर्वन्ति ये नराः सर्वे ते यान्ति नरकं ध्रुवम् ॥ २१ ॥  
श्राद्धे भुक्त्वाऽथ दत्त्वा वा श्राद्धं यो युद्धमाचरेत्॥  
असन्दिग्धं हि तच्छ्राद्धं स मन्दो व्यर्थतं नयेत् ॥ २२ ॥  
तस्मात्सर्वप्रयत्नेन दोषानेतान्परित्यजेत् ॥  
श्राद्धभुग्यजमानश्च विशेषेण महीपते ॥ २३ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्राद्धकल्पे श्राद्धनियमवर्णनन्नामाष्टादशोत्तरद्विशततमोऽध्यायः ॥ २१८ ॥