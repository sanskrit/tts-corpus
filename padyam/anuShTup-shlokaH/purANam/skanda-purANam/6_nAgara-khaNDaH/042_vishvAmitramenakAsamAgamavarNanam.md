+++
title = "०४२ विश्वामित्रमेनकासमागमवर्णनम्"

+++
॥ सूत उवाच ॥ ॥  
विश्वामित्रसमुद्भूतं कुण्डं तत्रापरं शुभम् ॥  
सन्तिष्ठते द्विजश्रेष्ठाः सर्वकामप्रदायकम् ॥ १ ॥  
तत्र चैत्रतृतीयायां कृते स्नाने भवेन्नरः ॥  
दिव्यरूपधरः साक्षात्कामोऽन्यो द्विजसत्तमाः ॥ २ ॥  
नारी वा श्रद्धयोपेता तत्र स्नात्वा प्रजावती ॥  
भवेत्सौभाग्यसंयुक्ता स्पृहणीयतमा क्षितौ ॥ ३ ॥ ॥  
॥ ऋषय ऊचुः ॥ ॥  
तीर्थं तस्य मुनेस्तत्र कस्मिन्काले व्यवस्थितम् ॥  
निर्मलं केन निःशेषं वद त्वं सूतनन्दन ॥ ४ ॥  
॥ सूत उवाच ॥ ॥  
तत्रास्ति निर्झरः पूर्वं सामान्यो द्विजसत्तमाः ॥  
अवधूतो धरापृष्ठे माहात्म्येन व्यवस्थितः ॥ ५ ॥  
यत्र देवनदी गङ्गा स्वयमेव व्यवस्थिता ॥  
यस्यां स्नातः पुमान्सद्यः सर्वपापैः प्रमुच्यते ॥ ६ ॥  
यस्तत्र कुरुते श्राद्धं पितॄनुद्दिश्य भावितः ॥  
तदक्षयं भवेच्छ्राद्धं पितॄणां तृप्तिकारकम् ॥ ७ ॥  
यत्किञ्चिद्दीयत दानं तस्मिंस्तीर्थवरे द्विजाः ॥  
हुतजप्यादिकं चैव तदनन्तफलं भवेत् ॥ ८ ॥  
कस्यचित्त्वथ कालस्य मृगी व्याधशराहता ॥  
प्रविष्टा सलिले तस्मिंस्तत्र पञ्चत्वमागता ॥ ९ ॥  
चैत्रशुक्लतृतीयायां मध्याह्ने द्विजसत्तमाः ॥  
नक्षत्रे यमदैवत्ये मार्तण्डस्य च वासरे ॥ ६.४२.१० ॥  
अथ तत्तोयमाहात्म्यान्मेनकानाम साऽभवत् ॥  
अप्सरास्त्रिदशेन्द्रस्य समन्ताच्चारुहासिनी ॥ ११ ॥  
स्मरमाणाऽथ सा तस्य प्रभावं वरवर्णिनी ॥  
तीर्थमागत्य सद्भक्त्या स्नानं तत्र समाचरत् ॥  
चैत्रशुक्लतृतीयायां यामर्क्षे सूर्यवासरे ॥ १२ ॥  
एकदा दिवसे तस्मिन्भ्रममाणो मुनीश्वरः ॥  
विश्वामित्र इति ख्यातस्तत्रायातस्तपोऽन्वितः ॥ १३ ॥  
साऽपि स्वर्गात्समायाता देवतादर्शनार्थतः ॥  
पूजयित्वाथ तं देवं प्रस्थिता त्रिदिवं प्रति ॥ १४ ॥  
सा दृष्ट्वा तं मुनिं तत्र भ्रममाणमितस्ततः ॥  
यौवनस्थं सुरूपाढ्यं पञ्चबाणमिवापरम्॥ १५ ॥  
व्रतप्रभावजैर्व्याप्तं तेजोभिर्भास्करं यथा ॥  
बाल्यात्प्रभृति चीर्णेन तपसा दग्धकिल्बिषम्॥ १६ ॥  
सा तस्य दर्शनादेव कामबाणप्रपीडिता ॥  
सानन्दाः सुरतार्थाय समीपं समुपाद्रवत् ॥ १७ ॥  
स दृष्ट्वाऽदृष्टपूर्वां तां मार्गपृच्छाकृते ततः ॥  
सम्मुखः प्रययौ तूर्णं प्रहृष्टेनान्तरात्मना ॥ १८ ॥  
उवाच देशं तां पृच्छन्स्त्रीधर्मांश्च विशेषतः ॥  
शुभलाभोऽस्तु ते भद्रे मनसा कर्मणा गिरा ॥ १९ ॥  
सदैव वासुदेवस्य भक्तिश्चाव्यभिचारिणी॥  
कच्चित्त्वं वर्तसे पुत्रि पतिपादपरायणा ॥  
चारित्रविनयोपेता सर्वदा प्रियवादिनी ॥ ६.४२.२० ॥  
कच्चित्त्वं सर्वदाभीष्टा पत्युर्दानैस्तथार्च्चनैः ॥  
बन्धून्स्वमित्रवर्गं च तत्पुरः पृष्ठतोपि वा ॥ २१ ॥  
कच्चिद्भर्तरि संसुप्ते त्वं निशवशमेष्यसि॥  
उत्थानमप्रबुद्धे च करोषि वरवर्णिनि ॥ २२ ॥  
कच्चित्प्रातः समुत्थाय करोषि गृहमार्जनम् ॥  
स्वयमेव वरारोहे मण्डनं चोपमण्डनम्॥ २३ ॥  
कच्चिदेवान्नमस्कृत्य गुरुं च तदनन्तरम् ॥  
करोषि त्वं प्राणयात्रां दत्त्वान्नं शक्तितो जलम् ॥ २४ ॥  
कच्चिदस्तङ्गते सूर्ये नान्नमश्नासि भाभिनि ॥  
अदत्त्वा वा स्वभृत्येभ्यः साधुभ्यश्च विशेषतः ॥ २५ ॥  
कच्चित्पिबसि पानीयं सप्तवारविशोधितम् [।  
निबिडेन स्ववस्त्रेण पालयन्ती जलोद्भवान्॥ २६.॥  
कच्चिद्दयासमोपेता गात्रक्लेशकरानपि ॥  
यूकामत्कुणदंशादीन्पुत्रवत्परिरक्षसि॥ २७ ॥  
कच्चित्साधुमुखान्नित्यं शिवधर्मं सुभक्तितः ॥  
शृणोषि भक्तितो भद्रे प्रकरोषि च सादरम् ॥ २८ ॥  
क्वचिच्छ्रुत्वाऽऽगमं पुण्यं प्रकरोषि च पूजनम्॥  
शास्त्रस्य वाचकस्यापि व्याख्यातुश्च विशेषतः ॥ २९ ॥  
कच्चित्पुराणशास्त्राणि प्रणीतानि जनेश्वरैः ॥  
संलेख्याक्षररम्याणि साधुभ्यः सम्प्रयच्छसि ॥ ६.४२.३० ॥  
यः श्रुत्वा सर्व शास्त्राणि निष्क्रयं न प्रयच्छति ॥  
शास्त्रचौरः स विज्ञेयो न चैवाप्नोति तत्फलम् ॥ ३१ ॥  
कच्चिच्छिवालये नृत्यगीतवाद्यादिकाः क्रियाः ॥  
बलिपूजोपहारांश्च त्वं करोषि च शक्तितः ॥ ३२ ॥  
कच्चित्प्रावरणं वस्त्रं सुभगे सर्वमेव च ॥  
सम्प्रयच्छसि साधुभ्यः प्रणिपातपुरःसरम् ॥ ३३ ॥  
वृथा पर्यटनं नित्यं कच्चिन्न परमन्दिरे ॥  
त्वं करोषि विशालाक्षि विशेषेण निशागमे ॥ ३४ ॥  
कच्चिन्नाश्नासि भद्रे त्वं स्वभर्तरि बुभुक्षिते ॥  
आज्ञाभङ्गं प्रयत्नेन कच्चित्तत्र प्ररक्षसि ॥ ३५ ॥  
कच्चित्प्रकुपिते कान्ते नोत्तराणि प्रयच्छसि ॥  
तस्यकोपप्रणाशार्षं प्रियं कच्चिच्च जल्पसि ॥ ३६ ॥  
कच्चित्त्वं प्रोषिते कान्ते मलिनाम्बरधारिणी ॥  
जायसे च तथा दीना विवर्णवदना कृशा ॥ ३७ ॥  
कच्चिन्मन्दिरपृष्ठे त्वं न धत्से भिन्नभाजनम् ॥  
उच्छिष्टं वा जनैस्त्यक्तमपि कार्योपकारकम् ॥ ३९ ॥  
कच्चिद्व्रजसि नो रात्रौ जागरेषु कथासु च ॥  
निर्झरेषु विविक्तेषु पुलिनेषु वनेषु च ॥ ३९ ॥  
कच्चिन्न कुरुषे मैत्रीं बन्धकीभिः समं शुभे ॥  
धात्रीभिर्मालिकस्त्रीभी रजकीभिश्च भामिनि ॥ ६.४२.४० ॥  
कञ्चिद्दधासि नित्यं त्वं मुखं कुङ्कुमरञ्जितम् ॥  
शिरः पुष्पसमाकीर्णं नेत्रे कज्जलरञ्जिते ॥ ४१ ॥  
इति श्रीस्कान्दे महापुराण एकाशीति साहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये विश्वामित्रकुण्डोत्पत्तिवृत्तान्ते विश्वामित्रमेनकासमागमवर्णनन्नाम द्विचत्वारिंशो ध्यायः ॥ ४२ ॥ ॥ छ ॥