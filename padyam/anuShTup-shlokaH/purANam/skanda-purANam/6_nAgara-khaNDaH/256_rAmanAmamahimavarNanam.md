+++
title = "२५६ रामनाममहिमवर्णनम्"

+++
॥ गालव उवाच ॥ ॥  
एकदा भगवान्रुद्रः कैलासशिखरे स्थितः ॥  
दधार परमां लक्ष्मीमुमया सहितः किल ॥ १ ॥  
गणानां कोटयस्तिस्रस्तं यदा पर्यवारयन् ॥  
वीरबाहुर्वीरभद्रो वीरसेनश्च भृङ्गिराट् ॥ २ ॥  
रुचिस्तुटिस्तथा नन्दी पुष्पदन्तस्तथोत्कटः ॥  
विकटः कण्टकश्चैव हरः केशो विघण्टकः ॥ ३ ॥  
मालाधरः पाशधरः शृङ्गी च नरनस्तथा ॥  
पुण्योत्कटः शालिभद्रो महाभद्रो विभद्रकः ॥ ४ ॥  
कणपः कालपः कालो धनपो रक्तलोचनः ॥  
विकटास्यो भद्रकश्च दीर्घजिह्वो विरोचनः ॥ ५ ॥  
पारदो घनदो ध्वाङ्क्षी हंसक्री नरकस्तथा ॥  
पञ्चशीर्षस्त्रिशीर्षश्च क्रोडदंष्ट्रो महाद्भुत ॥ ६ ॥  
सिंहवक्त्रो वृषहनुः प्रचण्डस्तुण्डिरेव च ॥  
एते चान्ये च बहवस्तदा भवसमीपगाः ॥ ७ ॥  
महादेव जयेत्युच्चैर्भद्रकालीसमन्विताः ॥  
भूतप्रेतपिशाचानां समूहा यस्य वल्लभाः ॥८॥  
अस्तुवंस्तं समीपस्था वसन्ते समुपागते ॥  
वनराजिर्विभाति स्म नवकोरकशोभिता ॥ ९ ॥  
दक्षिणानिलसंस्पर्शः कवीनां सुखकृद्बभौ ॥  
वियोगिहृदयाकर्षी किंशुकः पुष्पशोभितः ॥ ॥ ६.२५६.१० ॥  
द्वन्द्वादिविक्रियाभावं चिक्रीडुश्च समन्ततः ॥  
तस्मिन्विगाढे समये मनस्युन्मादके तथा ॥ ११ ॥  
नन्दी दण्डधरः सञ्ज्ञां दृष्ट्वा चक्रे हरो परः॥  
अलं चापलदोषेण तपः कुर्वन्तु भो गणाः ॥ १२ ॥  
तदा सर्वे वनमपि भूकाण्डजमभूत्पुनः ॥  
गणास्ते तप आतस्थुर्दृष्ट्वा कान्तिंवसन्तजाम् ॥ १३ ॥  
ततः सा विश्वजननी पार्वती प्राह शङ्करम् ॥  
इयं ते करगा नित्यमक्षमाला महेश्वर ॥ १४ ॥  
त्वया किं जप्यते देव सन्देहयति मे मनः ॥  
त्वमेकः सर्व भूतानामादिकृत्सकलेश्वरः ॥ १५ ॥  
न माता न पिता बन्धुस्तव जातिर्न कश्चन ॥  
अहं तव परं किञ्चिद्वेद्मि नास्तीति किञ्चन ॥ १६ ॥  
श्रमेण त्वं समायुक्तो श्वासोच्छ्वासपरायणः॥  
जपन्नपि महाभक्त्या दृश्यसे त्वं मया सदा ॥१७॥  
त्वत्तःपरतरं किचिद्यत्त्वं ध्यायसि चेतसा ॥  
तन्मे कथय देवेश यद्यहं दयिता तव॥ १८ ॥  
इति स्पृष्टस्तदा शम्भुरुवाच हरिसेवकः ॥  
हरेर्नामसहस्राणां सारं ध्यायामि नित्यशः ॥ १९ ॥  
जपामि रामनामाङ्कमवातरं(?) ससप्तमम्॥  
चतुर्विशतिसङ्ख्याकान्प्रादुर्भावान्हरेर्गुणान् ॥ ६.२५६.२० ॥  
एतेषामपि यत्सारं प्रणवाख्यं महत्फलम् ॥  
द्वादशाक्षरसंयुक्तं ब्रह्मरूपं सना तनम्॥ २१ ॥  
अक्षरत्रयसम्बद्धं ग्रामत्रयसमन्वितम् ॥  
सबिन्दुं प्रणवं शश्वज्जपामि जपमालया ॥ २२ ॥  
वेदसारमिदं नित्यं द्व्यक्षरं सततोद्यतम् ॥  
निर्मलं ह्यमृतं शान्तं सदूपममृतोपमम् ॥ २३ ॥  
कलातीतं निर्वशगं निर्व्यापारं महत्परम् ॥  
विश्वाधारं जगन्मध्यं कोटिब्रह्माण्डबीजकम्॥ २४ ॥  
जडं शुद्धक्रियं वापि निरञ्जनं नियामकम् ॥  
यज्ज्ञात्वा मुच्यते क्षिप्रं घोरसंसारबन्धनात् ॥ २५ ॥  
ओङ्कारसहितं यच्च द्वादशाक्षरबीजकम् ॥  
जपतः पापकोटीनां दावाग्नित्वं प्रजायते ॥ २६ ॥  
एतदेव परं गुह्यमेतदेव परं महः ॥  
एतद्धि दुर्लभं लोके लोकत्रयविभूषणम्॥ २७ ॥  
प्राप्यते जन्मकोटीभिः शुभाशुभविनाशकम् ॥  
एतदेव परं ज्ञानं द्वादशाक्षरचिन्तनम् ॥ २८ ॥  
चातुर्मास्ये विशेषेण ब्रह्मदं चिन्तितप्रदम् ॥  
एतदक्षरजं स्तोत्रं यः समाश्रयते सदा ॥ २९ ॥  
मनसा कर्मणा वाचा तस्य नास्ति पुनर्भवः ॥  
द्वादशाक्षरसंयुक्तं चक्रद्वादशभूषितम् ॥ ६.२५६.३० ॥  
मासद्वादशनामानि विष्णोर्यो भक्तितत्परः ॥  
शालग्रामेषु तान्युक्त्वा न्यसेदघहराणि च ॥ ३१ ॥  
दिवसेदिवसे तस्य द्वादशाहफलं लभेत् ॥  
द्वादशाक्षर माहात्म्यं वर्णितुं नैव शक्यते ॥ ३२ ॥  
जिह्वासहस्रैरपि च ब्रह्मणापि न वार्यते ॥  
महामन्त्रो ह्ययं लोके जप्यो ध्यातः स्तुतस्तथा ॥ ३३ ॥  
पापहा सर्वमासेषु चातुर्मास्ये विशेषतः ॥  
इदं रहस्यं वेदानां पुराणानामनेकशः ॥ ३४ ॥  
स्मृतीनामपि सर्वासां द्वादशाक्षरचिन्तनम्॥  
चिन्तनादेव मर्त्यानां सिद्धिर्भवति हीप्सिता ॥ ३५ ॥  
पुण्यदानेन याम्येन मुक्तिर्भवति शाश्वती ॥  
वर्णैस्तथाश्रमैरेव प्रणवेन समन्वितैः ॥ ३६ ॥  
जपैर्ध्यानैः शमपरैर्मोक्षं यास्येत निश्चितम ॥  
शूद्राणां चापि नारीणां प्रणवेन विवर्जितः ॥ ३७ ॥  
प्रकृतीनां च सर्वासां न मन्त्रो द्वादशाक्षरः ॥  
न जपो न तपः कार्यं कायक्लेशाद्विशुद्धिता ॥ ३८ ॥  
विप्रभक्त्या च दानेन विष्णुध्यानेन सिद्ध्यति ॥  
तासां मन्त्रो रामनाम ध्येयः कोट्यधिको भवेत् ॥ ३९ ॥  
रामेति द्व्यक्षरजपः सर्वपापापनोदकः ॥  
गच्छंस्तिष्ठञ्छयानो वा मनुजो रामकीर्तनात् ॥ ६.२५६.४० ॥  
इह निर्वर्ततो याति प्रान्ते हरिगणो भवेत् ॥  
रामेति द्व्यक्षरो मन्त्रो मन्त्रकोटिशताधिकः ॥ ४१ ॥  
सर्वासां प्रकृतीनां च कथितः पापनाशकः ॥  
चातुर्मास्येऽथ सम्प्राप्ते सोऽप्यनन्तफलप्रदः ॥ ४२ ॥  
चातुर्मास्ये महापुण्ये लभ्यते भक्तितत्परैः ॥  
देववन्निष्फलं तेषां यमलोकस्यसेवनम् ॥ ४३ ॥  
न रामादधिकं किञ्चित्पठनं जगतीतले ॥  
रामनामाश्रया ये वै न तेषां यमयातना ॥ ४४ ॥  
ये च दोषा विघ्नकरा मृतका विग्रहाश्च ये ॥  
राम नामैव विलयं यान्ति नात्र विचारणा ॥ ४५ ॥  
रमते सर्वभूतेषु स्थावरेषु चरेषु च ॥  
अन्तरात्मस्वरूपेण यच्च रामेति कथ्यते ॥ ४६ ।  
रामेति मत्रराजोऽयं भयव्याधिनिषूदकः ॥  
रणे विजयदश्चापि सर्वकार्यार्थसाधकः ॥ ४७ ॥  
सर्वतीर्थफलः प्रोक्तो विप्राणामपि कामदः ॥  
रामचन्द्रेति रामेति रामेति समुदाहृतः ॥ ४८ ॥  
द्व्यक्षरो मन्त्रराजोऽयं सर्वकार्यकरो भुवि ॥  
देवा अपि प्रगायन्ति रामनामगुणाकरम् ॥ ४९ ॥  
तस्मात्त्वमपि देवेशि रामनाम सदा वद ॥  
रामनाम जपेद्यो वै मुच्यते सर्वकिल्बिषैः ॥ ६.२५६.५० ॥  
सहस्रनामजं पुण्यं रामनाम्नैव जायते ॥  
चातुर्मास्ये विशेषेण तत्पुण्यं दशधोत्तरम् ॥ ५१ ॥  
हीनजातिप्रजातानां महदह्यति पातकम् ॥ ५२ ॥  
रामो ह्ययं विश्वमिदं समयं स्वतेजसा व्याप्य जनान्तरात्मना ॥  
पुनाति जन्मान्तरपातकानि स्थूलानि सूक्ष्माणि क्षणाच्च दग्ध्वा ॥ ५३ ॥  
इति श्रीस्कान्दे महापुराण एकाशीति साहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये रामनाममहिमवर्णनं नाम षट्पञ्चाशदुत्तरद्विशततमोऽध्यायः ॥ २५६ ॥