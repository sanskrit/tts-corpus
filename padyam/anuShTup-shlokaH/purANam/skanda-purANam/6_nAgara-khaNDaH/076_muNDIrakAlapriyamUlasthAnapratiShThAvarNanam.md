+++
title = "०७६ मुण्डीरकालप्रियमूलस्थानप्रतिष्ठावर्णनम्"

+++
॥ सूत उवाच ॥ ॥  
तथान्यदपि तत्रास्ति भास्करत्रितयं शुभम् ॥  
यैस्तुष्टैस्त्रिषु लोकेषु मानवो मुक्तिमाप्नुयात् ॥ १ ॥  
मुण्डीरं प्रथमं तत्र कालप्रियं तथापरम् ॥  
मूलस्थानं तृतीयं च सर्वव्याधिविनाशनम् ॥ २ ॥  
तत्र सङ्क्रमते सूर्यो मुण्डीरे रजनीक्षये ॥  
कालप्रिये च मध्याह्ने मूलस्थाने क्षपागमे ॥ ३ ॥  
तस्मिन्काले नरो भक्त्या पश्येदप्येकमेवच ॥  
कृतक्षणो नरो मोक्षं सत्यं याति न संशयः ॥ ४ ॥  
॥ ऋषय ऊचुः ॥ ॥  
मुण्डीरः पूर्वदिग्भागे धरित्र्याः श्रूयते किल ॥  
मध्ये कालप्रियो देवो मूलस्थानं तदन्तरे ॥ ५ ॥  
तत्कथं ते त्रयस्तत्र सञ्जाताः सूत भास्कराः ॥  
हाटकेश्वरजे क्षेत्रे सर्वं नो ब्रूहि विस्तरात् ॥ ६ ॥  
॥ सूत उवाच ॥ ॥  
अस्ति सागरपर्यन्ते विटङ्कपुरमुत्तमम् ॥  
समुद्रवीचिसंसक्तप्रोच्चप्राकारमण्डनम् ॥ ७ ॥  
तत्राभूद्ब्राह्मणः कश्चित्कुष्ठव्याधिसमन्वितः ॥  
पूर्वकर्मविपाकेन यौवनेसमुपस्थिते ॥ ८ ॥  
तस्य भार्याऽभवत्साध्वी कुलीना शीलमण्डना ॥  
तथाभूतमपि प्रायः सा पश्यति यथा स्मरम् ॥ ९ ॥  
औषधानि विचित्राणि महार्घ्याण्यपि चाददे ॥  
तदर्थमुपलेपांश्च पथ्यानि विविधानि च ॥ ६.७६.१० ॥  
तथा भिषग्वरान्नित्यमानिनाय च सादरम् ॥  
तदर्थे न गुणस्तस्य तथापि स्याच्छरीरजः ॥ ११ ॥  
यथायथा स गृह्णाति भेषजानि द्विजोत्तमाः ॥  
कुष्ठेन सर्वगात्रेषु व्याप्यते च तथातथा ॥ १२ ॥  
अथैवं वर्तमानस्य तस्य विप्रवरस्य च ॥  
गृहेऽतिथिः समायातः कश्चित्पान्थः श्रमान्वितः ॥ १३ ॥  
अथ विप्रं गृहं प्राप्तं दृष्ट्वा तस्य सती प्रिया ॥  
अज्ञातमपिसद्भक्त्या सूपचारैरतोषयत् ॥ १४ ॥  
अथ तं स्नातमाचान्तं कृताहारं द्विजोत्तमम् ॥  
विश्रान्तं शयने विप्रः प्रोवाच स गृहाधिपः ॥ १५ ॥  
तेजोऽन्वितं यथा भानुं रूपौदार्यगुणान्वितम् ॥  
यौवने वर्तमानं च मूर्तं काममिवापरम् ॥ १६ ॥  
॥ कुष्ठ्युवाच ॥ ॥  
कुत आगम्यते विप्र क्व यास्यसि वदाऽधुना ॥  
एवं लावण्ययुक्तोऽपि किमेकाकी यथार्तिभाक् ॥ १७ ॥  
॥ पथिक उवाच ॥ ॥  
अस्ति कान्तीपुरीनाम पुरन्दरपुरी यथा ॥  
सुस्थितैः सेविता नित्यं जनैर्धर्मव्रतान्वितैः ॥ १८ ॥  
तस्यामहं कृतावासो गृहस्थाश्रममावहन् ॥  
ग्रस्तः कुष्ठेन रौद्रेण यथा त्वं द्विजसत्तम ॥ १९ ॥  
ततः श्रुतं मया तावत्पुराणे स्कान्दसञ्ज्ञिते ॥  
भास्करत्रितयं भूमौ सर्वव्याधिविनाशनम् ॥ ६.७६.२० ॥  
ततो निर्वेदमापन्नो भेषजैः क्लेशितश्चिरम् ॥  
क्षारैश्चाम्लैः कषायैश्च कटुकैरथ तिक्तकैः ॥ २१ ॥  
ततो विनिश्चयं चित्ते कृत्वा गृह्य धनं महत् ॥  
मुण्डीरस्वामिनं गत्वा स्थितस्तस्यैव सन्निधौ ॥ २२ ॥  
ततः प्रातः समुत्थाय नित्यं पश्यामि तं विभुम् ॥  
पूजयामि स्वशक्त्या च प्रणमामि ततः परम्॥ २३ ॥  
सूर्यवारे विशेषेण निराहारो यतेन्द्रियः ॥  
करोमि जागरं रात्रौ गीतवादित्रनिःस्वनैः ॥ २४ ॥  
ततः संवत्सरस्यान्ते तं प्रणम्य दिनाधिपम् ॥  
कालप्रियं ततः पश्चाच्छ्रद्धया परया युतः ॥ २५ ॥  
तेनैव विधिना विप्र तस्यापि दिवसेशितुः ॥  
पूजां करोमि मध्याह्ने श्रद्धा पूतेन चेतसा ॥ २६ ॥  
ततोऽपि वत्सरस्यान्ते तं प्रणम्याथ शक्तितः ॥  
मूलस्थानं गतो देवमपरस्यां दिशि स्थितम् ॥ २७ ॥  
तेनैव विधिना पूजा तस्यापि विहिता मया ॥  
सन्ध्याकाले द्विजश्रेष्ठ यावत्संवत्सरं स्थितः ॥ २८ ॥  
ततः संवत्सरस्यान्ते स्वप्ने मां भास्करोऽब्रवीत् ॥  
समेत्य प्रहसन्विप्रः सम्प्रहृष्टेन चेतसा ॥ २९ ॥  
परितुष्टोऽस्मि ते विप्र कर्मणाऽनेन भक्तितः ॥  
ममाराधनजेनैव तस्मात्कुष्ठं प्रयातु ते ॥ ६.७६.३० ॥  
गच्छ शीघ्रं द्विजश्रेष्ठ श्रान्तोऽसि निजमन्दिरम् ॥  
पश्य बन्धुजनं सर्वं सोत्कण्ठं तत्कृते स्थितम् ॥ ३१ ॥  
त्वया हृतं पुरा रुक्मं ब्राह्मणस्य महात्मनः ॥  
तेन कर्मविपाकेन कुष्ठव्याधिरुपस्थितः ॥ ३२॥  
स मया नाशितस्तुभ्यं प्रहृष्टेनाधुना द्विज ॥  
एतज्ज्ञात्वा न कर्तव्यं सुवर्णहरणं पुनः ॥ ३३ ॥  
दृश्यन्ते ये नरा लोके कुष्ठव्याधिसमाकुलाः ॥  
सुवर्णहरणं सर्वैस्तैः कृतं पापकर्मभिः ॥ ३४ ॥  
तस्माद्देयं यथाशक्त्या न स्तेयं कनकं बुधैः ॥  
इच्छद्भिः परमं सौख्यं स्वशरीरस्य शाश्वतम् ॥ ३५ ॥  
एवमुक्त्वा सहस्रांशुस्ततश्चादर्शनं गतः ॥  
अहं च विस्मयाविष्टः प्रोत्थितः शयनाद्द्रुतम् ॥ ॥ ३६ ॥  
यावत्पश्यामि देहं स्वं कुष्ठव्याधिपरिच्युतम् ॥  
द्वादशार्कप्रभं दिव्यं यथा त्वं पश्यसे द्विज ॥ ३७ ॥  
तस्मात्त्वमपि विप्रेन्द्र भक्त्या तद्भास्करत्रयम् ॥  
अनेन विधिना पश्य येन कुष्ठं प्रशाम्यति ॥३८॥  
किमौषधैः किमाहांरैः कटुकैरपि योजितैः ॥  
सर्वव्याधिप्रणाशेशे स्थितेऽस्मिन्भास्करत्रये ॥ ३९ ॥  
स्वस्ति तेऽस्तु गमिष्यामि साम्प्रतं तां पुरीं प्रति ॥  
गृहेऽद्य तव विश्रान्तो यथा विप्र निजे गृहे ॥ ६.७६.४० ॥  
एवमुक्तः स पान्थेन तेन विप्रः स कुष्ठभाक् ॥  
वीक्षाञ्चक्रे ततो वक्त्रं स्वपत्न्या दुःखसंयुतः ॥ ४१ ॥  
साऽब्रवीद्युक्तमुक्तं ते पान्थेनानेन वल्लभ ॥  
तस्मात्तत्र द्रुतं गच्छ यत्र तद्भास्करत्रयम् ॥ ४२ ॥  
अहं त्वया समं तत्र शुश्रूषानिरता सती ॥  
गमिष्यामि न सन्देहस्तस्माद्गच्छ द्रुतं विभो ॥ ४३ ॥  
एवमुक्तस्तया सोऽथ वित्तमादाय भूरिशः ॥  
प्रस्थितः कान्तया सार्धं मुण्डीरस्वामिनं प्रति ॥ ४४ ॥  
प्रतिज्ञया गमिष्यामि द्रष्टुं तद्देवतात्रयम्॥  
मुण्डीरं कालनाथं च मूल स्थानं च भास्करम् ॥ ४५ ॥  
ततः कृच्छ्रेण महता कुष्ठव्याधिसमाकुलः ॥  
हाटकेश्वरजे क्षेत्रे सम्प्राप्तः स द्विजोत्तमाः ॥ ४६ ॥  
तद्दृष्ट्वा सुमहत्क्षेत्रं तापसौघनिषेवितम् ॥  
निर्विण्णः कुष्ठरोगेण पथि श्रान्तोऽब्रवीत्प्रियाम् ॥ ४७ ॥  
अहं निर्वेदमापन्नो रोगेणाथ बुभुक्षया ॥  
मुण्डीरस्वामिनं यावन्न शक्रोमि प्रसर्पितुम् ॥४८॥  
तस्मादत्रैव देहं स्वं विहास्यामि न संशयः ॥  
त्वं गच्छ स्वगृहं कान्ते सार्थमासाद्य शोभनम् ॥४९॥  
॥ पत्न्युवाच ॥ ॥  
अभुक्ते त्वयि नो भुक्तं कदाचित्कान्त वै मया ॥  
एकान्तेऽपि महाभाग न सुप्तं जाग्रति त्वयि ॥ ६.७६.५० ॥  
तस्मादेतन्महाक्षेत्रं सम्प्राप्य त्वां व्यवस्थितम्॥  
परलोकाय सन्त्यज्य कथं गच्छाम्यहं गृहम् ॥ ५१ ॥  
दर्शयिष्ये मुखं तेषां त्वया हीना अहं कथम् ॥  
बान्धवानां गुरूणां च अन्येषां सुदृदा मपि ॥५२॥  
तस्मात्त्वया समं नाथ प्रवेक्ष्यामि हुताशनम् ॥  
स्नेहपाशविनिर्बद्धा सत्येनात्मानमालभे॥५३॥  
यावतस्तव सञ्जाता उपवासा महामते॥  
तावन्तश्च तथास्माकं कथं गच्छामि तद्गृहम्॥५४॥  
एवं तस्या विदित्वा स निश्चयं ब्राह्मणस्तदा ॥  
चितिं कृत्वा तु दाहार्थं तया सार्धे ततोऽविशत् ॥ ॥५५॥  
भास्करं मनसि ध्यात्वा यावदग्निं समाददे ॥  
तावत्पश्यति चाग्रस्थं सुदीप्तं पुरुषत्रयम्॥५६॥  
तद्दृष्ट्वा विस्मयाविष्टः क एते पुरुषास्त्रयः॥  
न कदाचिन्मया दृष्टा ईदृक्तेजःसमन्विताः ॥ ५७ ॥  
॥ पुरुषा ऊचुः ॥ ॥  
मा त्वं मृत्युपथं गच्छ कृत्वा वैराग्यमाकुलः ॥  
व्यावृत्य स्वगृहं गच्छ स्व भार्यासहितो द्विज ॥ ५८ ॥  
॥ ब्राह्मण उवाच ॥ ॥  
प्रतिज्ञाय मया पूर्व गृहं मुक्तं निजं यतः ॥  
मुण्डीरस्वामिनं दृष्ट्वा तथाऽन्यं कालवल्लभम् ॥ ॥ ५९ ॥  
मूलस्थानं च कर्तव्यं ततः सस्यप्रभक्षणम् ॥  
सोऽहं तानविलोक्याथ कथं गच्छामि मन्दिरम् ॥  
भक्षयामि तथा सस्यं तेन त्यक्ष्यामि जीवितम्॥ ६.७६.६० ॥  
॥ पुरुषा ऊचुः ॥ ॥  
वयं ते भास्करा ब्रह्मंस्त्रयोऽत्रैव समागताः ॥  
त्वद्भक्त्याकृष्टमनसो ब्रूहि किं करवामहे ॥ ६१ ॥ ॥  
॥ ब्राह्मण उवाच ॥ ॥  
यदि यूयं समायाताः स्वयमेव ममान्तिकम् ॥  
त्रयोऽपि भास्करा नाशमेष कुष्ठः प्रगच्छतु ॥ ६२ ॥  
तथाऽत्रैव सदा स्थेयं क्षेत्रे युष्माभिरेव हि ॥  
सान्निध्यं त्रिषु लोकेषु गन्तव्यं च यथा पुरा ॥ ६३ ॥  
॥ भास्करा ऊचुः ॥ ॥  
एवं विप्र करिष्यामः स्थास्यामो ऽत्र सदा वयम् ॥  
त्वं चापि रोगनिर्मुक्तः सुखं प्राप्स्यस्यनुत्तमम् ॥ ६४ ॥  
प्रासादत्रितयं तस्मादस्मदर्थं निरूपय ॥  
येन त्रिकालमासाद्य गच्छामः सन्निधिं द्विज ॥ ६५ ॥  
एवमुक्त्वा तु ते सर्वे गताश्चाद्दर्शनं ततः ॥  
सोऽपि पश्यति कायं स्वं यावद्रोगविवर्जितम् ॥ ६६ ॥  
द्वादशार्क प्रतीकाशं सर्वलक्षणलक्षितम् ॥  
ततः प्रोवाच तां भार्यां विनयावनतां स्थिताम् ॥ ६७ ॥  
पश्य त्वं सुभ्रूर्मे गात्रं यादृग्रूपं पुनः स्थितम् ॥  
प्रसादाद्देवदेवस्य भास्करस्यांशुमालिनः ॥ ६८ ॥  
सोऽहमत्र स्थितो नित्यं पूजयिष्यामि भास्करम् ॥  
न यास्यामि पुनः सद्म सत्यमेतन्मयोदितम्॥६९॥  
एवमुक्त्वा स विप्रेन्द्रस्तस्मिन्क्षेत्रे सुशोभने॥  
प्रासादत्रितयं रम्यं निर्ममे भक्तिसंयुतः॥६.७६.७॥।  
मुण्डीरस्वामिनश्चैकमन्यत्कालप्रियस्य च॥  
मूलस्थानस्य चान्यत्तु सत्पताकाविभूषितम्॥७॥।  
त्रयाणामपि तेषां तु साध्वर्चाः शास्त्रसूचिताः॥  
स्थापयामास सूर्याणां हस्तार्के सूर्यवासरे ॥। ७२ ॥  
ततस्ताः पुष्पधूपाद्यैः समभ्यर्च्य चिरं द्विजः ॥  
त्रिसन्ध्यं क्रमशः प्राप्तो देहान्ते भास्करालयम् ॥ ७३ ॥  
॥ सूत उवाच ॥ ॥  
एवं ते तत्र सञ्जातास्त्रयोऽपि द्विजसत्तमाः ॥  
भास्करा भक्तलोकस्य सर्वव्याधिविनाशकाः ॥ ७४ ॥  
यस्तान्पश्यति काले स्वे यथोक्ते सूरर्यवासरे ॥  
स वाञ्छिताँल्लभेत्कामान्दुर्लभानपि मानवैः ॥७५॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये मुण्डीरकालप्रियमूलस्थानप्रतिष्ठावर्णनन्नाम षट्सप्ततितमोऽध्यायः ॥ ७६ ॥ ॥ छ ॥