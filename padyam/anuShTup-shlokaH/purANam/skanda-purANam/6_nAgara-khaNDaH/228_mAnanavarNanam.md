+++
title = "२२८ माननवर्णनम्"

+++
सूत उवाच ॥ ॥  
तथान्यच्च बिलद्वारि शयनार्थे व्यवस्थितम् ॥  
दृष्ट्वा प्रमुच्यते पापी देवं च जलशायिनम् ॥ १ ॥  
स्नात्वा तस्मिन्बिलद्वारे पवित्रे लोकसंश्रये ॥  
यस्तं पूजयते भक्त्या शेषपर्यङ्कशायिनम् ॥  
आजन्ममरणात्पापात्स च मुक्तिमवाप्नुयात् ॥ २ ॥  
चतुरो वार्षिकान्मासान्सुप्रसुप्तं सुरेश्वरम्॥  
सम्पूजयति यो भक्त्या न स भूयोऽत्र जायते ॥ ३ ॥  
तत्र पूर्वं महाभागा मुनयः सेव्य तं प्रभुम् ॥  
मृत्तिकाग्रहणं कृत्वा तस्य चायतने शुभे ॥ ४ ॥  
सम्प्राप्ताः परमं स्थानं तद्रिष्णोः परमं पदम् ॥  
यत्फलं सर्वतीर्थेषु सर्वयज्ञेषु यत्फलम् ॥  
तत्फलं तस्य पूजायां चातुर्मास्यां प्रजायते ॥ ५ ॥  
यत्फलं गोग्रहे मृत्युं सम्प्राप्ता यान्ति मानवाः ॥  
तत्फलं चतुरो मासान्पूजया जलशायिनः ॥ ६ ॥  
अपि पापसमाचारः परदाररतोऽपिच ॥  
ब्रह्मघ्नोऽपि सुरापोऽपि स्त्रीहन्ताऽपि विगर्हितः ॥  
पूजया चतुरो मासांस्तस्य देवस्य मुच्यते ॥ ७ ॥  
॥ ऋषय ऊचुः ॥ ॥  
यदेतद्भवता प्रोक्तं तत्रस्थं जलशायिनम् ॥  
बिलद्वारे कथं सूत तत्र नः संशयो महान् ॥ ८ ॥  
स किल श्रूयते देवः क्षीराब्धौ मधुसूदनः ॥  
सदैव भगवाञ्छेते योगनिद्रां समाश्रितः । ९ ॥.  
कथं स भगवाञ्छेते बिलद्वारे व्यवस्थितः ॥  
एतत्कीर्तय कार्त्स्न्येन परं कौतूहलं हि नः ॥ ६.२२८.१० ॥  
॥ सूत उवाच ॥ ॥  
सत्यमेतन्महाभागाः क्षीराब्धौ मधुसूदनः ॥  
योगनिद्रां गतः शेते शेषपर्यङ्कशा यकः ॥ ११ ॥  
स यथा तत्र क्षेत्रे तु संश्रितो भगवान्स्वयम् ॥  
जलशायिस्वरूपेण तच्छृशुध्वं समाहिताः १२ ॥  
यथा च चतुरो मासान्पूजितस्तत्र संस्थितः ॥  
मुक्तिं ददाति पुंसां स तथा सङ्कीर्तयाम्यहम् ॥ १३ ॥  
चत्वारोऽपि यथा मासा गर्हणीया धरातले ॥  
सर्वकर्मसु मुख्येषु यज्ञोद्वा हादिषु द्विजाः ॥ १४ ॥  
तद्वोऽहं कीर्तयिष्यामि नमस्कृत्य द्विजोतमाः ॥  
तस्मै देवाधिदेवाय निर्गुणाय गुणात्मने ॥ १५ ॥  
अव्यक्तायाऽप्रमेयाय सर्वदेवमयाय च ॥  
सर्वज्ञाय कवीशाय सर्वभूतात्मने तथा ॥ १६ ॥  
पुरासीद्दानवो रौद्रो हिरण्यकशिपुर्महान् ॥  
नारसिंहं वपुः कृत्वा विष्णुना यो निपातितः ॥ १७ ॥  
तस्य पुत्रद्वयं जज्ञे सर्वलक्षणलक्षितम् ॥  
प्रह्लादश्चान्धकश्चैव वीर्येणाप्रतिमौ युधि ॥ १९ ॥  
हिरण्यकशिपौ प्राप्ते परं लोकं महासुरे ॥  
अमात्यैरभिषेकाय प्रह्लादः स नियोजितः ॥ १९ ॥  
स नैच्छत तदा राज्यं पितृपैतामहं महत्॥  
समागतमपि प्राज्ञो यस्मात्तद्वो वदाम्यहम् ॥ ६.२२८.२० ॥  
दानवानां सदा द्वेषो देवेन सह चक्रिणा ॥  
न करोति पुनर्द्वेषं तं समुद्दिश्य सर्वदा ॥ ॥ २१ ॥  
एतस्मात्कारणात्सर्वे तेन त्यक्ता दितेः सुताः ॥  
स्वराज्यमपि सन्त्यज्य विष्णुस्तेन समाश्रितः ॥ २२ ॥  
ततस्तैर्दानवैः क्षुद्रैर्विष्णुद्वेषपरायणैः ॥  
अन्धकः स्थापितो राज्ये पितृपैतामहे तदा ॥ २३ ॥  
अन्धकोऽपि समाराध्य देवदेवं चतुर्मुखम्॥  
अमरत्वं ततो लेभे यावच्चन्द्रार्कतारकम् ॥ २४ ॥  
वरपुष्टस्ततः सोऽपि चक्रे शक्रेण विग्रहम् ॥ २५ ॥  
जित्वा शक्रं महासङ्ख्ये यज्ञांशाञ्जगृहे स्वयम् ॥  
गत्वाऽमरावतीं दैत्यो निःसार्य च शतक्रतुम् ॥  
स्ववर्गेण समोपेतः स्वर्गं समहरत्तदा ॥ २६ ॥  
शक्रोऽपि च समाराध्य शङ्करं लोकशङ्करम् ॥  
सर्वदेवसमोपेतो भृत्यवत्परिवर्तते ॥२७॥  
ततः कालेन महता तस्य तुष्टः पिनाकधृक् ॥  
तं प्राह वरदोऽस्मीति वद शक्र करोमि किम् ॥ २८ ॥  
॥ इन्द्र उवाच ॥ ॥  
अन्धकेन हृतं राज्यं मम वीर्यात्सुरेश्वर ॥  
यज्ञभागैः समोपेतं हत्वाऽऽशु तत्प्रयच्छ मे ॥२९॥  
तच्छ्रुत्वा तस्य दीनस्य भगवाञ्छशिशेखरः ॥  
प्रोवाच तव दास्यामि राज्यं त्रैलोक्यसम्भवम् ॥ ६.२२८.३० ॥  
ततः सम्प्रेषयामास दूतं तस्य विचक्षणम् ॥  
गणेशं वीरभद्राख्यं गत्वा तं ब्रूहि चान्धकम् ॥ ३१ ॥  
ममादेशात्परित्यज्य स्वर्गं गच्छ धरातलम् ॥  
पितृपैतामहं स्थानं राज्यं तत्र समाचर ॥ ३२ ॥  
परित्यजस्व यज्ञांशान्नो चेद्धन्तास्मि सत्वरम् ॥  
स गत्वा चान्धकं प्राह यथोक्तं शम्भुना स्फुटम् ॥ ३३ ॥  
सविशेषमहाबुद्धिः स्वामिकार्यप्रसिद्धये ॥  
अथ तं चाधकः प्राह प्रविहस्य महाबलः ॥ ॥ ३४ ॥  
अवध्यो हि यथा दूतस्तेन त्वां न निहन्म्यहम् ॥  
क स्याद्वै शङ्करोनाम यो मामेवं प्रभाषते ॥ ३५ ॥  
न मां वेत्ति स किं मूढः किं वा मृत्यु मभीप्सते । ३६ ॥  
अथवा सत्यमेवैतान्निर्विण्णो जीविताच्च सः॥  
दरिद्रोपहतो नित्यं सर्वभोगविवर्जितः ॥ ३७ ॥  
स्मशाने क्रीडनं यस्य भस्म गात्रविलेपनम् ॥  
भूषणं चाहयो वस्त्रं दिशो यस्य जटालका ॥ ३८ ॥  
कस्तस्य जीवितेनार्थस्तेनेदं मां ब्रवीति सः॥  
तस्माद्गत्वा द्रुतं ब्रूहि मद्वाक्यं दूत सस्फुटम्॥ ३९ ॥  
त्यक्त्वा कैलासमेनं त्वं वाराणस्यां तपः कुरु ॥  
मया स्थानमिदं दत्तं कैलासं स्वसुतस्य च ॥ ६.२२८.४० ॥  
वृकस्यापि न सन्देहो विभवेन समन्वितम् ॥  
नो चेत्प्राणान्हरिष्यामि सेन्द्रस्य तव शङ्कर ॥ ४१ ॥  
तच्छ्रुत्वा वीरभद्रस्तु निर्भर्त्स्य च मुहुर्मुहुः ॥  
क्रोधेन महताविष्टः कैलासं समुपाविशत्॥ ४२ ॥  
ततः स कथयामास तद्वाक्यं च पिनाकिनः ॥  
अतिक्रूरं विशेषेण तत क्रुद्धः पिनाकधृक् ॥ ४३ ॥  
इति श्रीस्कान्दे महा पुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये जलशाय्युपाख्याने ब्रह्मदत्तवरप्रदानोद्धतान्धकासुरकृतशङ्कराज्ञाव माननवर्णनन्नामाष्टाविंशत्युत्तरद्विशततमोऽध्यायः ॥ २२८ ॥