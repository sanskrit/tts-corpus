+++
title = "२०९ शङ्खादित्यशङ्खतीर्थोत्पत्तिवृत्तान्तवर्णनम्"

+++
॥ आनर्त उवाच ॥ ॥  
साम्प्रतं मुनिशार्दूल शङ्खतीर्थ समुद्भवम्॥  
माहात्म्यं वद मे कृत्स्नं श्रद्धा मे महती स्थिता ॥ १ ॥  
अहो तीर्थमहो तीर्थं हाटकेश्वरसञ्ज्ञितम् [।  
क्षेत्रं यच्च धरापृष्ठे सर्वाश्चर्यमयं शुभम् ॥ २ ॥  
नाहं तृप्तिं द्विजश्रेष्ठ प्रगच्छामि कथञ्चन ॥  
शृण्वानस्तु सुमाहात्म्यं क्षेत्रस्यास्य समुद्भवम् ॥ ३ ॥  
॥ विश्वामित्र उवाच ॥ ॥  
अत्र ते कीर्तयिष्यामि पूर्ववृत्तं कथान्तरम् ॥  
शङ्खतीर्थस्य माहात्म्यं यथाजातं धरातले ॥ ४ ॥  
आनर्ताधिपतिः पूर्वमासीदन्यो महीपतिः ॥  
यथा त्वं साम्प्रतं भूमौ सर्वलोकप्रपालकः ॥ ५ ॥  
सोऽकस्मात्कुष्ठभाग्जातो विकलाङ्गो बभूव ह ॥  
अपुत्रः शत्रुभिर्व्याप्तस्त्रस्तश्च नृपसत्तमः ॥ ६ ॥  
स सर्वैर्भूमिपालैश्च सर्वतः परिपीडितः ॥  
राज्यभ्रंशसमोपेतः प्राप्तो रैवतकं गिरिम् ॥ ७ ॥  
तत्रापि पीड्यते नित्यं सर्वतस्तु मलिम्लुचैः ॥ ८ ॥  
हस्त्यश्वरथहीनस्तु कोशहीनो यदाऽभवत् ॥  
स तदा चिन्तयामास किं करोमि च साम्प्रतम् ॥ ९ ॥  
कलत्राण्यपि सर्वाणि ह्रियन्ते तस्करैर्बलात् ॥ ॥ 6.209.१० ॥  
स एवं चिन्तयानस्तु गतो वै नारदं विभुम् ॥  
द्रष्टुं पार्थिवशार्दूल वैष्णवे दिवसे स्थिते ॥ ११ ॥  
तत्रापश्यत्स सम्प्राप्तं नारदं मुनिसत्तमम् ॥  
तीर्थयात्राप्रसङ्गेन दामोदरदिदृक्षया ॥ १२ ॥  
तं प्रणम्याथ शिरसा कृताञ्जलिपुटः स्थितः ॥  
प्रोवाच वचनं दीन उपविश्य तदग्रतः ॥ १३ ॥ ॥  
॥ राजोवाच ॥ ॥  
शत्रुभिः परिभूतोऽहं समतान्मुनिसत्तम ॥  
ततो राज्यपरिभ्रंशात्सम्प्राप्तोऽत्र महागिरौ ॥ १४ ॥  
विपिने तस्करैः पापैः प्रपीड्येऽहं समन्ततः ॥  
यत्किञ्चिदश्वनागाद्यं मया सह समागतम् ॥ १५ ॥  
तत्सर्वं तस्करैर्नीतं कोशा दारास्तथा वसु ॥  
तस्माद्वद मुनिश्रेष्ठ वैराग्यं मे महत्स्थितम् ॥ १६ ॥  
अन्यजन्मोद्भवं किञ्चिन्मम पापं सुदारुणम् ॥  
येनेमां च दशां प्राप्तः सहसा मुनिसत्तम ॥ १७ ॥  
तस्य तद्वचनं श्रुत्वा चिरं ध्यात्वा मुनीश्वरः ॥  
प्रोवाचाऽथ नृपं दीनं ज्ञात्वा दिव्येन चक्षुषा ॥ १८ ॥  
॥ नारद उवाच ॥ ॥  
न त्वया कुत्सितं किञ्चित्पूर्व देहान्तरे कृतम् ॥  
मया ज्ञातं महाराज सर्वं दिव्येन चक्षुषा ॥ १९ ॥  
त्वमासीः पार्थिवः पूर्वं सिद्धपन्नगसञ्ज्ञिते ॥  
पत्तने सोमवंशीयः सर्व शत्रुनिबर्हणः ॥ 6.209.२० ॥  
त्वया चेष्टं महायज्ञैः सदा सम्पूर्णदक्षिणैः ॥  
महादानानि दत्तानि पूजिता ब्राह्मणोत्तमाः ॥ २१ ॥  
तेन कर्म विपाकेन भूयः पार्थिवतां गतः ॥ २२ ॥  
॥ आनर्त उवाच ॥ ॥  
इह जन्मनि नो कृत्यं संस्मरामि विभो कृतम् ॥  
तत्किं राज्यपरि भ्रंशः सहसा मे समुत्थितः ॥ २३ ॥  
लक्ष्म्या हीनस्य लोकस्य लोकेऽस्मिन्व्यर्थतां व्रजेत् ॥  
जीवितं मुनिशार्दूल विज्ञातं हि मयाऽधुना ॥ २४ ॥  
मृतो नरो गतश्रीको मृतं राष्ट्रमराजकम् ॥  
मृतमश्रोत्रिये दानं मृतो यज्ञस्त्वदक्षिणः ॥ २५ ॥  
लक्ष्म्या हीनस्य मर्त्यस्य बान्धवोऽपि विजायते॥  
प्रार्थयिष्यति मां नूनं दृष्ट्वा तं चान्यतो व्रजेत् ॥ २६ ॥  
यथा मां साम्प्रतं दृष्ट्वा ये मयाऽपि प्रतर्पिताः ॥  
तेऽपि दूरतरं यान्ति एष मां प्रार्थयि ष्यति ॥ २७ ॥  
धनहीनं नरं त्यक्त्वा कुलीनमपि चोत्तमम् ॥  
गच्छति स्वजनोऽन्यत्र शुष्कं वृक्षमिवाण्डजाः ॥ २८ ॥  
तत्कार्यकारणार्थाय दरिद्रोऽ भ्येति चेद्गृहम् ॥  
धनिनो भर्त्सयन्त्येनं समागच्छन्ति नान्तिकम् ॥ २९ ॥  
कृपणोऽपि धनाढ्यश्चेदागच्छति हि याचितुम् ॥  
एष दास्यति मे किञ्चि दिति चित्ते नृणां भवेत् ॥ 6.209.३० ॥  
मम त्वं पूर्ववंशीयः पिता ते च पितुर्मम ॥  
सदा स्नेहपरश्चासीत्त्वं च स्नेहविवर्जितः ॥ ३१ ॥  
एवं ब्रुवन्ति लोकेऽत्र धनिनां पुरतः स्थिताः ॥  
कुलीना अपि पापानां दृश्यन्ते धनलिप्सया ॥  
दरिद्रस्य मनुष्यस्य क्षितौ राज्यं प्रकुर्वतः ॥ ३२ ॥  
प्रशोषः केवलं भावी हृदयस्य महामुने ॥  
द्वाविमौ कण्टकौ तीक्ष्णौ शरीरपरिशोषिणौ ॥  
यश्चाधनः कामयते यश्च कुप्यत्यनीश्वरः ॥ ३३ ॥  
श्मशानमपि सेवन्ते धनलुब्धा निशागमे ॥  
जनेतारमपि त्यक्त्वा नित्यं यान्ति सुदूरतः ॥ ३४ ॥  
सुमूर्खोपि भवेद्विद्वानकुलीनोऽपि सत्कुलः ॥  
यस्य वित्तं भवे द्धर्म्ये विपरीतमतोऽन्यथा ॥ ३५ ॥  
निर्विण्णोऽहं मुनिश्रेष्ठ जीवितस्य च साम्प्रतम् ॥  
तस्माद्ब्रूहि किमर्थं मे दारिद्र्यं समुपस्थितम् ॥ ३६ ॥  
कुष्ठश्चापि ममोपेतः शत्रुभिश्च पराभवम् ॥  
अन्यजन्मान्तरं दृष्टं त्वया दिव्येन चक्षुषा ॥ ३७ ॥  
कुकर्मणा न संस्पृष्टं स्वल्पेनापि ब्रवीषि माम् ॥  
एतज्जन्मातरं दृष्टं स्मरामि मुनिसत्तम ॥ ३८ ॥  
न मया कुकृतं किञ्चित्कदाचित्समनुष्ठितम् ॥  
तत्किं राज्यपरिभ्रंशो जातोऽयं मम सन्मुने ॥ ३९ ॥  
अत्र मे कौतुकं जातं तस्माद्देहि विनिर्णयम् ॥  
भवेन्न वा भवेत्कर्म कृतं यच्च शुभाशुभम् ॥ 6.209.४० ॥  
॥ विश्वामित्र उवाच ॥ ॥  
तस्य तद्वचनं श्रुत्वा चिरं ध्यात्वा तु नारदः ॥  
कृपया परयाविष्टस्ततः प्रोवाच सादरम् ॥ ४१ ॥  
शृणु राजन्प्रवक्ष्यामि यथा शुद्धिः प्रजायते ॥  
तव राज्यस्य सम्प्राप्तिर्यथा भूयोऽपि जायते ॥ ४२ ॥  
तव भूमौ महापुण्यमस्ति क्षेत्रं जगत्त्रये ॥  
हाटकेश्वरसञ्ज्ञं तु तीर्थं तत्रास्ति शोभनम् ॥  
शङ्खतीर्थमिति ख्यातं सर्वपातकनाशनम्॥ ४३॥  
यस्तत्र कुरुते स्नानं श्रद्धया परया युतः ॥  
अष्टम्यां शुक्लपक्षस्य सम्प्राप्ते मासि माधवे ॥ ४४ ॥  
सूर्यवारे तु सम्प्राप्ते भास्करस्योदयं प्रति ॥  
सर्वकुष्ठविनिर्मुक्तो जायते सूर्यसन्निभः ॥ ४५ ॥  
यंयं काममभिध्यायेत्तन्तं सर्वेषु दुर्लभम् ॥  
स तदाऽऽप्नोत्यसन्दिग्धं दृष्ट्वा शङ्खेश्वरं शुभम्॥ ४६ ॥  
किं त्वया न श्रुतं तत्र स्वदेशे वसता नृप ॥  
तस्य तीर्थस्य माहात्म्यं यत्त्वमत्र समागतः ॥४७॥  
॥ सिद्धसेन उवाच ॥ ॥  
कथं शङ्खेश्वरो देवः सञ्जातो वद सन्मुने ॥ ४८ ॥  
॥ नारद उवाच ॥ ॥  
अहं ते कथयिष्यामि कथामेतां पुरातनीम् ॥  
यथा शङ्खेश्वरो जातः शङ्खतीर्थं तु पार्थिव॥ ४९ ॥  
आसतुर्ब्राह्मणौ पूर्वं लिखितः शङ्ख एव च ॥  
भ्रातरौ वेदविदुषौ तपस्युग्रे व्यवस्थितौ ॥ 6.209.५० ॥  
कस्यचित्त्वथ कालस्य लिखितस्याश्रमं प्रति ॥  
भ्रातुर्ज्येष्ठस्य सम्प्राप्तो नमस्कारकृते नृप ॥५१॥  
सोऽपश्यदाश्रमं शून्यं लिखितेन विवर्जितम् ॥५२॥  
अथापश्यद्वने तस्मि न्परिपक्वफलानि सः ॥  
प्रणयात्प्रतिजग्राह मत्वा भ्रातुर्नृपाऽऽश्रमम् ॥५३॥  
एतस्मिन्नन्तरे प्राप्तो लिखितस्तत्र चाश्रमे॥  
यावत्पश्यति शङ्खं स प्रगृही तबृहत्फलम्॥५४॥  
किमिदं विहितं पाप पापं साधुविगर्हितम् ॥  
चौर्यकर्म त्वया निन्द्यं यद्धृतानि फलानि च ॥५५॥  
अनेन कर्मणा तुभ्यं तपो यास्य ति सङ्क्षयम्॥  
चौर्यकर्मप्रवृत्तस्य ब्राह्मणैर्गर्हितस्य च ॥५६॥  
॥ शङ्ख उवाच ॥ ॥  
एकोदरसमुत्पन्नो ज्येष्ठभ्राता यथा पिता ॥  
भूयादिति श्रुतिर्लोके प्रसिद्धा सर्वतः स्थिता ॥ ५७ ॥  
तत्किं पुत्रस्य विप्रेन्द्र नाधिकारः पितुर्धने ॥  
यथैवं निष्ठुरैर्वाक्यैर्निर्भर्त्सयसि मां विभो ॥ ५८ ॥ ॥  
॥ लिखित उवाच ॥ ॥  
न दोषो जायते हर्तुः पुत्रस्यात्र कथञ्चन ॥  
एकत्र संस्थितस्यात्र पितुर्वित्तमसंशयम् ॥ ५९ ॥  
विभक्तस्तु यदा पुत्रो भ्राता वाऽपहरेद्धनम्॥  
तदा दोषमवाप्नोति चौर्योत्थं मतमेव मे ॥ 6.209.६० ॥  
पुत्रस्य तु पुनर्वित्तं पिता हरति सर्वदा ॥  
न तस्य विद्यते दोषो विभक्त स्यापि कर्हिचित्॥ ६१ ॥  
अत्र श्लोकः पुरा गीतो मनुना स्मृतिकारिणा ॥  
तं तेऽहं सम्प्रवक्ष्यामि धर्मशास्त्रोद्भवं वचः ॥ ६२ ॥  
त्रय एवाधप्रोक्ता भार्या दासस्तथा सुतः ॥  
यत्ते समधिगच्छन्ति यस्य ते तस्य तद्धनम् ॥ ६३ ॥  
॥ शङ्ख उवाच ॥ ॥  
यद्येवं चौर्यदोषोऽस्ति मम तात महत्तरः॥  
निग्रहं कुरु मे शीघ्रं येन न स्यात्तपःक्षयः॥६४॥  
विश्वामित्र उवाच॥  
तस्य तं निश्चयं ज्ञात्वा शस्त्रमादाय निर्मलम्॥  
चकर्ताथ भुजौ तस्य भ्राता भ्रातुश्च निर्घृणः॥  
सोपि च्छिन्नकरो विप्रो व्यथयापि समन्वितः॥६५॥  
मन्यमानः प्रसादं तं भ्रातुर्ज्येष्ठस्य पार्थिव ॥ ६६ ॥  
ततस्तु कामदं क्षेत्रं हाटकेश्वरसञ्ज्ञितम् ॥  
मत्वा प्राप्य तपस्तेपे कञ्चित्प्राप्य जलाशयम् ॥ ६७ ॥  
वर्षास्वाकाशशायी च हेमन्ते सलिलाश्रयः ॥  
पञ्चाग्निसाधको ग्रीष्मे षष्ठकालकृताशनः ॥ ६८ ॥  
संस्नाप्य भास्करं स्थाणुं तत्पुरः शतरुद्रियम् ॥  
जपन्सामोक्तरुद्रांश्च भव रुद्रांस्तथा जपन् ॥  
प्राणरुद्रांस्तथा नीलान्स्कन्दसूक्तसमन्वितान् ॥ ६९ ॥  
ततो वर्षसहस्रान्ते तुष्टस्तस्य महेश्वरः ॥  
प्रोवाच दर्शनं गत्वा सह सूर्य वृषेश्वरैः ॥ 6.209.७० ॥  
॥ महेश्वर उवाच ॥ ॥  
शङ्ख तुष्टोऽस्मि ते वत्स तपसानेन सुव्रत ॥  
तस्मात्कथय मे क्षिप्रं यद्ददामि तवाऽधुना ॥ ७१ ॥  
॥ ॥ शङ्ख उवाच ॥ ॥  
यदि तुष्टोऽसि मे देव यदि देयो वरो मम ॥  
जायेतां तादृशौ हस्तौ यादृशो मे पुरा स्थितौ ॥ ७२ ॥  
त्वयाऽत्रैव सदा वासः कार्यः सुरवरेश्वर ॥  
लिङ्गे कृत्वा दयां देव ममोपरि महत्तराम् ॥ ७३ ॥  
एतज्जलाशयं नाथ मम नाम्ना धरातले ॥  
प्रसिद्धिं यातु लोकस्य यावच्चन्द्रार्कतारकाः ॥ ७४ ॥  
अत्र यः कुरुते स्नानं धृत्वा मनसि दुर्लभम् ॥  
किञ्चिद्वस्तु समग्रं तु तस्य सम्पत्स्यते विभो ॥ ७५ ॥ ॥  
॥ श्रीभगवानुवाच ॥ ॥  
अद्याहं दर्शनं प्राप्तस्तव चैवाष्टमीदिने ॥  
माधवस्य सिते पक्षे यस्माद्ब्राह्मणसत्तम ॥ ७६ ॥  
तस्मात्सङ्क्रमणं लिङ्गे तावकेऽस्मिन्द्विजोत्तम ॥  
करिष्यामि न सन्देहो दिनमेकमसंशयम् ॥ ७७ ॥  
यश्चात्र दिवसे प्राप्ते तीर्थेऽत्रैव भवोद्भवे ॥  
स्नानं कृत्वा रवेर्वार उदयं समुपस्थिते ॥ ७८ ॥  
पूजयिष्यति मे मूर्तिं त्वया संस्थापितां द्विज ॥  
कुष्ठव्याधिविनिर्मुक्तो मम लोकं स यास्यति ॥ ७९ ॥  
शेषकालेऽपि विप्रेन्द्र अज्ञानविहितादघात् ॥  
मुक्तिं प्राप्स्यत्यसन्दिग्धं मम वाक्याद्द्विजोत्तम ॥ 6.209.८० ॥  
तथा तवापि यौ हस्तौ छिन्नावेतावुभावपि ॥  
तस्मिन्योगेऽभिषेकात्तौः स्यातां भूयोऽपि तादृशौ ॥ ८१ ॥  
एष मे प्रत्ययो विप्र भविष्यति तवाऽधुना ॥  
भूयः स्नानं विधाय त्वं ततो मूर्तिं ममार्चय ॥ ८२ ॥  
अन्येऽपि व्यङ्गतां प्राप्ताः संयोगेऽत्र तव स्थिते ॥  
स्नात्वा मां पूजयिष्यन्ति मुक्तिं यास्यन्ति ते द्विज ॥ ॥ ८३ ॥  
एवमुक्त्वा सहस्रांशुस्ततश्चादर्शनं गतः ॥  
शङ्खोऽपि तत्क्षणात्स्नात्वा पूजयित्वा दिवाकरम् ॥ ८४ ॥  
यावत्पश्यति चात्मानं तावद्धस्तसमन्वितम् ॥  
आत्मानं पश्यमानस्तु विस्मयं परमं गतः ॥ ८५ ॥  
ततःप्रभृति तत्रैव कृत्वाऽऽश्रमपदं नृप ॥  
तपस्तेपे द्विज श्रेष्ठो गतश्च परमां गतिम् ॥ ८६ ॥  
तस्मात्त्वमपि राजेन्द्र संयोगं प्राप्य तत्त्वतः ॥  
तेनैव विधिना स्नात्वा त्वं पूजय दिवाकरम् ॥ ८७ ॥  
यश्चैतच्छृणुयान्नित्यं पठेद्वा पुरतो रवेः ॥  
तस्यान्वयेऽपि नो कुष्ठी कदाचित्सम्प्रजायते ॥ ८८ ॥  
इति श्रीस्कान्दे महापुराण एकाशीतिसाहस्र्यां संहिताया षष्ठे नागरखण्डे हाटकेश्वरक्षेत्रमाहात्म्ये शङ्खादित्यशङ्खतीर्थोत्पत्तिवृत्तान्तवर्णनन्नाम नवोत्तरद्विशततमोऽध्यायः ॥ २०९ ॥ ॥ ॥