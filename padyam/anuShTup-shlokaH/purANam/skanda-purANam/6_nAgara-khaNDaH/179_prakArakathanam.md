+++
title = "१७९ प्रकारकथनम्"

+++
॥ सूत उवाच ॥ ॥  
तथान्यदपि तत्रास्ति पुष्करत्रितयं शुभम् ॥  
हाटकेश्वरजे क्षेत्रे सर्वपातकनाशनम् ॥ १ ॥  
यस्मिन्दृष्टेऽथवा स्पृष्टे कीर्तिते वा द्विजोत्तमाः ॥  
पातकं नाशमायाति भास्करेण तमो यथा ॥ २ ॥  
पुनन्ति सर्वतीर्थानि स्नानाद्दानादसंशयम् ॥  
पुष्करालोकनादेव सर्वपापैः प्रमुच्यते ॥ ३ ॥  
॥ ऋषय ऊचुः ॥ ॥  
श्रूयते पुष्करन्नाम तीर्थं त्रैलोक्यविश्रुतम् ॥  
ब्रह्मणा निर्मितं तत्र यच्च योजनमात्रकम् ॥ ४ ॥  
उत्तरे चन्द्रभागाया नद्या यावत्सरस्वती ॥  
दक्षिणे करतोयायाः सीमेयं पुष्करत्रये ॥ ५ ॥  
अस्माकं तु पुरा सूत त्वयोक्तं वियति स्थितम् ॥  
एतन्नः कौतुकं सूत तत्कथं हाटकेश्वरे ॥  
तत्र क्षेत्रे समायातं तस्मात्त्वं वक्तुमर्हसि ॥ ६ ॥  
॥ सूत उवाच ॥ ॥  
सत्यमेतन्महाभागा यद्भवद्भिरुदाहृतम् ॥  
तस्मिन्क्षेत्रे द्विजश्रेष्ठास्तच्छृणुध्वं समाहिताः ॥ ७ ॥  
सर्वतो विस्तराद्वच्मि नमस्कृत्य स्वयं भुवम् ॥ ८ ॥  
ब्रह्मलोके निवसतो ब्रह्मणोऽव्यक्तजन्मनः ॥  
देवर्षिर्नारदः प्राप्तो भ्रान्त्वा लोकत्रयं मुनिः ॥ ९ ॥  
स नत्वा शिरसा पादावुपविष्टस्त दग्रतः ॥ ६.१७९.१० ॥  
॥ ब्रह्मोवाच ॥ ॥  
कस्माद्वत्स चिराद्दृष्टः कुतः प्राप्तोऽधुना भवान्॥  
क्व भ्रान्तस्त्वं समाचक्ष्व ब्रूहि वत्सात्र कारणम् ॥ ११ ॥ ॥  
॥ नारद उवाच ॥ ॥  
मर्त्यलोकाद्विभो प्राप्तः साम्प्रतं च त्वरान्वितः ॥  
तव पादप्रपूजार्थं सत्येनात्मानमालभे ॥ १२ ॥  
॥ ब्रह्मोवाच ॥ ॥  
किंवदन्तीं ममाचक्ष्व मर्त्यलोकसमुद्भवाम् ॥  
कीदृशाः पार्थिवास्तत्र कीदृशा द्विजसत्तमाः ॥  
कीदृशा व्यवहाराश्च वर्तन्ते तत्र साम्प्रतम् ॥ १३ ॥ ॥  
॥ नारद उवाच ॥ ॥  
मर्त्यलोके कलिर्जातः साम्प्रतं सुरसत्तम ॥ १४ ॥  
राजानः सत्पथं त्यक्त्वा तथा लोभपरायणाः ॥  
पीडयन्ति च लोकांश्च अर्थहेतोः सुनिर्घृणाः ॥ १५ ॥  
शौर्यभावपरित्यक्ताः परदारविमर्दकाः ॥  
पूजयन्ति न ते विप्रान्न देवान्न गुरूनपि ॥ १६ ॥  
वेदविक्रय कर्तारो ब्राह्मणाः शौचवर्जिताः ॥  
पापप्रतिग्रहासक्ताः सन्ध्याहीनाः सुनिर्घृणाः ॥ १७ ॥  
कृषिकर्मरता नित्यं वैश्यवत्पशुपालकाः ॥  
वैश्याः सर्वे समुच्छेदं प्रयाता धरणीतले ॥ १८ ॥  
शूद्रा नित्यं धर्मकामाः शूद्राश्चैव तपस्विनः ॥  
लोकयात्राक्रियाः सर्वे प्रहसन्ति व्यपत्रपाः ॥ १९ ॥  
यस्य चास्ति गृहे वित्तं तरुण्यश्च तथा स्त्रियः ॥  
तेनतेन समं सख्यं प्रकुर्वन्ति नरा भुवि ॥ ६.१७९.२० ॥  
विधवानां व्रतस्थानां सर्वेषां लिङ्गिनां तथा ॥  
हृदि स्थितो महान्कामो व्रतचर्याबहिःस्थिताः ॥२१॥  
तीर्थानि विप्लवं यान्तिपापलोकश्रितानि च॥  
कलेभीन्तानि सर्वाणि प्रद्रवन्ति दिशो दश ॥२२॥  
अहं तत्र स्थितो यस्मात्कलिकाले पितामह ॥ २३ ॥  
कलिकाले विशेषेण स्वैरिण्यो ललितस्पृहाः ॥  
भर्त्रा विवदमानाश्च स्त्रियः कार्मणतत्पराः॥  
वृथा व्रतानि कुर्वन्ति त्यक्त्वा ताः स्वपतेः कथाम् ॥ २४ ॥  
कलिर्बलिष्ठः सुतरां वरदानेन ते कृतः ॥  
यदा मर्त्ये भवेद्युद्धं कण्डूतिर्जायते हृदि ॥ २९ ॥  
स्वर्गे वा मस्तके चैव पाताले चाथ पादयोः ॥  
साम्प्रतं मर्त्यलोके च मया दृष्टमनेकशः ॥ २६ ॥  
श्वश्रूणां च वधूनां च तथा जनकपुत्रयोः ॥  
बान्धवानां विशेषेण तथा च स्वामिभृत्ययोः ॥ २७ ॥  
चौराणां पार्थिवानां च दम्पत्योश्च विशेषतः ॥  
स्वल्पोदकास्तथा मेघाः स्वल्पसस्या च मेदिनी ॥ २८ ॥  
स्वल्पक्षीरास्तथा गावः क्षीरे सर्पिर्न विद्यते ॥  
एवं युद्धानि तेषां च वीक्षमाणो दिवानिशम् ॥ २९ ॥  
अहं मर्त्ये परिभ्रान्तश्चिरात्तेन समागतः ॥  
भूयो यास्यामि तत्रैव कण्डूतिर्महतीस्थिता ॥ ६.१७९.३० ॥  
तच्छ्रुत्वा वचनं तस्य नारदस्य पितामहः ॥  
पुष्करस्य कृते जातश्चिन्ताव्याकु लतेन्द्रियः ॥ ३१ ॥  
मर्त्ये च मामकं तीर्थं पुष्करन्नाम विश्रुतम् ॥  
नाशं यास्यति तन्नूनं कलिकालपरिप्लुतम् ॥ ३२ ॥  
तस्मादन्यत्र नेष्यामि कलिर्यत्र न विद्यते ॥  
येन तत्र विमुञ्चामि निजं तीर्थं च पुष्करम् ॥ ३३ ॥  
कलिकाले च सम्प्राप्ते सर्वप्राणिभयङ्करे ॥  
तत्र प्रयान्तु तीर्थानि सर्वा ण्येव विशेषतः ॥ ३४ ॥  
गते कलौ प्रयास्यन्ति निजस्थानमसंशयम् ॥ ३५ ॥  
एवं निश्चित्य मनसा हस्तस्थं कमलं ततः ॥  
प्रोवाच सादरं तच्च स्वयं ध्यात्वा पितामहः ॥ ३६ ॥  
पत त्वं पद्म भूपृष्ठे कलिर्यत्र न विद्यते ॥  
येनानयामि तत्रैव पुष्करं तीर्थमात्मनः ॥ ३७ ॥  
ततस्तत्प्रेषितं तेन पद्मं भ्रान्त्वा महीतले ॥  
समस्ते पतितं क्षेत्रे हाटकेश्वरसम्भवे ॥३८॥  
दृष्ट्वा वेदविदो विप्रान्स्वाध्यायनिरताञ्छुचीन् ॥  
तेषां यज्ञक्रियाभिश्च यज्ञोपान्तैः समन्ततः ॥ ३९ ॥  
यूपाद्यैः सर्वतो व्याप्ते सदिशे गगनाङ्गणे ॥  
ऋग्यजुःसामघोषेण तथा चाथर्वजेन च ॥ ६.१७९.४० ॥  
दिग्मण्डले तथा व्याप्ते नान्यः संश्रूयते ध्वनिः ॥  
तथा च तार्किकाणां च विवादेषु महत्सु च ॥ ४१ ॥  
वेदान्तानां समस्तानां व्याख्याने बहुधा कृते ॥  
दृश्यन्ते मुनयो यत्र संस्थिता नियमेषु च ॥ ४२ ॥  
एकाहारा निराहारा एकान्तरकृताशनाः ॥  
त्रिरात्रोपोषिताश्चान्ये कृच्छ्रचान्द्रायणे रताः ॥ ४३ ॥  
महापाराकिणश्चान्ये तथा मासोपवासिनः ॥  
अश्मकुट्टाशिनश्चान्ये दन्तोलूखलिकास्तथा ॥ ४४ ॥  
शीर्णपर्णाशिनश्चैके फलाहारा महर्षयः ॥  
तद्दृष्ट्वा तादृशं क्षेत्रं संयुक्तं विविधैर्गुणैः ॥ ४५ ॥  
ततस्तत्पतितं तत्र पुण्यं ज्ञात्वा महीतले ॥  
यत्र स्थानेऽपतत्पूर्वं तस्मादुच्चलितं पुनः ॥ ४६ ।  
अन्यस्मिंश्च ततः स्थाने द्वितीये द्विजसत्तमाः ॥  
तस्मादपि तृतीये तु तृतीयं पङ्कजं हितम् ॥ ४७ ॥  
ततो गर्तात्रयं जातं तेषु स्थानेषु च त्रिषु ॥  
गर्तासु च जल जातं स्वच्छं स्फटिकसन्निभम् ॥ ४८ ॥  
एतस्मिन्नन्तरे प्राप्तः स्वयमेव पितामहः ॥  
तत्र स्थाने द्विजश्रेष्ठा यज्ञकर्मप्रसिद्धये ॥ ॥। ४९ ॥  
दृष्ट्वा समन्ततः क्षेत्रं हाटकेश्वरसञ्ज्ञितम् ॥  
नानाविप्रैः समाकीर्णं वेदवेदाङ्गपारगैः ॥  
तपस्विभिस्तथानेकैर्व्रतचर्यापरायणैः ॥ ६.१७९.५० ॥  
अहो क्षेत्रमहो क्षेत्रं पुण्यं रम्यं द्विजप्रियम् ॥  
तस्मायज्ञं करिष्यामि क्षेत्रेऽस्मिंश्च द्विजाश्रये ॥ ५१ ॥  
आनयिष्यामि तच्चापि पुष्करत्रितयं शुभम् ॥  
गर्तास्वेतासु पुण्यासु ज्येष्ठं मध्यं कनीयकम् ॥ ५२ ॥  
कलिकाले च सम्प्राप्ते येन लोपं न गच्छति ॥  
स्वयं निश्चित्य मनसा चोपविश्य धरातले ॥ ५३ ॥  
ध्यात्वा च सुचिरं कालमानयामास तत्र च ॥  
पुष्करत्रितयं श्रेष्ठं ज्येष्ठमध्यकनीयकम् ॥ ५४ ॥  
ततोऽब्रवीत्स हृष्टात्मा ह्येतद्धि पुष्कर त्रयम् ॥  
मया सम्यक्समानीतं कलिकालभयेन च ॥ ५५ ॥  
येऽत्र स्नानं करिष्यन्ति श्रद्धया परया युताः ॥  
ते यास्यन्ति परां सिद्धिमक्षयां मत्प्रसादतः ॥ ५६ ॥  
ये च श्राद्धं करिष्यन्ति कार्तिक्यां सुसमाहिताः ॥  
करिष्यन्ति गयाशीर्षे तेषां पुण्यं महत्तमम् ॥ ५७ ॥  
तत्राद्यात्पुष्करात्पुण्यं लभिष्यन्ति शताधिकम् ॥  
मया यज्ञः कृतस्तत्र कार्तिक्यां पूर्वपुष्करे ॥ ५८ ॥  
वैशाख्यां च करिष्यामि अत्राहं च द्वितीयके ॥ ॥ ५९ ॥  
एवमुक्त्वा ततो ब्रह्मा ह्यादिदेश सदागतिम् ॥  
ममादेशाद्द्रुतं वायो समानय पुरन्दरम् ॥ ६.१७९.६० ॥  
आदित्यैर्वसुभिः सार्धं रुद्रैश्चैव मरुद्गणैः ॥  
गन्धर्वैर्लोकपालैश्च सिद्धैर्विद्याधरैस्तथा ॥ ६१ ॥  
येन मे स्यात्सहायत्वं समस्ते यज्ञकर्मणि ॥  
तच्छ्रुत्वा सकलं वायुर्गत्वा शक्रनिवेशनम् ॥  
कथयामास तत्सर्वं यदुक्तं परमेष्ठिना ॥ ६२ ॥  
सत्वरं प्रययौ तत्र सर्वैर्देवगणैः सह ॥  
प्रणिपत्य ततस्तं स ब्रह्माणं वाक्यमब्रवीत् ॥ ६३ ॥  
आदेशो दीयतां देव ह्यहमाकारितस्त्वया ॥  
यदर्थं तत्करिष्यामि तस्माच्छीघ्रं निवेदय ॥ ६४ ॥  
ब्रह्मोवाच ॥ ॥  
मया शक्रात्र चानीतं सुपुण्यं पुष्करत्रयम् ॥  
कलिकालभयाच्चैव करिष्ये तदहं स्थिरम्॥ ६५ ॥  
अग्निष्टोमत्रयं कृत्वा वैशाख्यां च यथार्चितम् ॥  
सम्भारमाहरस्वाशु तदर्थं सर्वमेव हि ॥ ६६ ॥  
ब्राह्मणांश्च तदर्हांश्च वेदवेदाङ्गपारगान् ॥  
तच्छ्रुत्वा विनयाच्छक्रस्तथेत्युक्त्वा त्वरान्वितः ॥'  
सम्भारानानयामास तदर्हांश्च द्विजोत्तमान् ॥ ६७ ॥  
ततश्चकार विधिवद्यज्ञं स प्रपितामहः ॥  
यथोक्तविधिना सर्वं तथा सम्पूर्णदक्षिणम् ॥ ६८ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये पुष्करत्रयोत्पत्तिपूर्वकं यज्ञसमारम्भार्थमुपकरणानयनब्राह्मणामन्त्रणादि प्रकारकथनन्नामैकोनाशीत्युत्तरशततमोऽध्यायः॥१७९॥