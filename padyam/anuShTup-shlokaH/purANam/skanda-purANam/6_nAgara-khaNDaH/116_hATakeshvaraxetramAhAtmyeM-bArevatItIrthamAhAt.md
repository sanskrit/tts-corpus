+++
title = "११६ हाटकेश्वरक्षेत्रमाहात्म्येंऽबारेवतीतीर्थमाहात्म्यवर्णनम्"

+++
॥ ॥ सूतउवाच ॥ ॥  
तथान्यापि च तत्रास्ति सुविख्याताम्बरेवती ॥  
देवी कामप्रदा पुंसां बालकानां सुखप्रदा ॥ १ ॥  
यां दृष्ट्वा पूजयित्वाऽथ चैत्राष्टम्यां विशेषतः ॥  
शुक्लायां नाप्नुयान्मर्त्यः कुटुम्बव्यसनं क्वचित् ॥ २ ॥  
॥ ॥ ऋषय ऊचुः ॥ ॥  
केन वा स्थापिता तत्र सा देवी चाम्बरेवती ॥  
किम्प्रभावा किंस्वरूपा सूतपुत्र वदस्व नः ॥ ३ ॥  
॥ सूत उवाच ॥ ॥  
यदा शेषेण सन्दिष्टा नानानागा विषोल्बणाः ॥  
पुरस्यास्य विनाशाय क्रोधसंरक्तलोचनाः ॥  
तदा तस्य प्रिया सा च पुत्रशोकेनपीडिता ॥ ४ ॥  
स्वयमेवाग्रतो गत्वा भक्षयामास तं द्विजम् ॥  
कुटुम्बेन समायुक्तं येन पुत्रो निपातितः ॥ ५ ॥  
अथ तस्य द्विजेन्द्रस्य बालवैधव्यसंयुता ॥  
अनुजाऽऽसीत्तपोयुक्ता ब्रह्मचर्यकृतक्षणा ॥ ६ ॥  
सा दृष्ट्वा भक्षितं सर्वं भट्टिकाख्या कुटुम्बकम् ॥  
नाग पत्न्या ततः प्राह जलमादाय पाणिना ॥ ७ ॥  
यस्मात्त्वया कुटुम्बं मे नाशं नीतं द्विजिह्वके ॥  
दर्शितं च महद्दुःखं मम बन्धुजनोद्भवम् ॥ ८ ॥  
तथा त्वमपि सम्प्राप्य मानुषत्वं सुगर्हितम् ॥  
मानुषं पतिमासाद्य पुत्रपौत्रानवाप्य च ॥ ९ ॥  
तेषां विनाशजं दुःखं मा नुषे त्वमवाप्स्यसि ॥  
नागत्वे वर्तमानायाः शापं तेऽमुं ददाम्यहम् ॥ ६.११६.१० ॥  
साऽपि श्रुत्वाऽथ तं शापं रेवती भट्टिकोद्भवम् ॥  
क्रोधेन महताविष्टा ह्यदशत्तां द्रुतं ततः ॥ ११ ॥  
अथ तस्यास्तनुं प्राप्य नागीदंष्ट्रा विषोल्बणा ॥  
जगाम शतधा नाशं बिभिदे न त्वचं क्वचित् ॥ १२ ॥  
ततः सा लज्जयाविष्टा स्वरक्तप्लावितानना ॥  
विषण्णा निषसादाथ सन्निविष्टा धरातले ॥ १३ ॥  
एतस्मिन्नन्तरे नागास्तथान्ये ये समागताः ॥  
रेवतीं ते समालोक्य तथारूपां भयान्विताम् ॥  
प्रोचुश्च किमिदं देवि तव वक्त्रे रुजास्पदम् ॥ १४ ॥  
अथवा किं प्रभावोऽयं कस्यचिद्रक्तसम्पदः ॥ १५ ॥  
॥ ॥ रेवत्युवाच ॥ ॥  
येयं दुष्टतमा काचिद्दृश्यते दुष्टतापसी ॥  
अस्या जातो विकारोऽयं ममास्ये नागसत्तमाः ॥ १६ ॥  
तस्मादेनां महा दुष्टां भगिनीं तस्य दुर्मतेः ॥  
येन मे निहतः पुत्रो द्विजपुत्रेण साम्प्रतम् ॥ १७ ॥  
भक्ष्यतां भक्ष्यतां शीघ्रं मम नाशाय संस्थिताम् ॥  
साम्प्रतं मन्मुखे तेनं रुधिरं पन्नगोत्तमाः ॥ १८ ॥  
अथ ते पन्नगाः क्रुद्धा ददंशुस्तां तपस्विनीम् ॥  
समं सर्वेषु गात्रेषु यथान्या प्राकृता स्त्रियम् ॥ १९ ॥  
ततस्तेषामपि तथा मुखाद्दंष्ट्रा विनिर्गताः ॥  
रुधिरं च ततो जज्ञे शेषपत्न्या यथा तथा ॥ ६.११६.२० ॥  
अथ तस्याः प्रभावं तं दृष्ट्वा ते नागसत्तमाः ॥  
शेषा भय परित्रस्ताः प्रजग्मुश्च दिशो दश ॥ २१ ॥  
भट्टिकापि जगामाशु स्वाश्रमं प्रति दुःखिता ॥  
भयत्रस्तैः समन्ताच्च वीक्ष्यमाणा महोरगैः ॥ २२ ॥  
ततः सर्वं समालोक्य ताप्यमानं महोरगैः॥  
तत्स्थानं स्वजनैर्मुक्तं दुःखेन महतान्वितैः ॥ २३ ।  
जगामान्यत्र सा साध्वी सम्यग्व्रतपरायणा ॥  
तीर्थ यात्रां प्रकुर्वाणा परिबभ्राम मेदिनीम् ॥ २४ ॥  
एवमुद्वासिते स्थाने तस्मिन्सा रेवती तदा ॥  
स्मृत्वा तं भट्टिकाशापं दुःखेन महताऽन्विता ॥ २५ ॥  
कथं मे मानुषीगर्भे शापाद्वासो भविष्यति ॥  
मानुष्येण च कान्तेन प्रभविष्यति सङ्गमः ॥ २६ ॥  
नैतत्पुत्रोद्भवं दुःखं तथा मां बाधते ह्रदि ॥  
यथेदं मानुषे गर्भे संवासो मानुषं प्रति ॥ २७ ॥  
तथा दशनसन्त्यक्ता कथं भर्तुः स्वमाननम् ॥  
दर्शयिष्यामि भूयोऽपि क्षते क्षारोऽत्र मे स्थितः ॥ २८ ॥  
तस्मात्परिचरिष्यामि क्षेत्रेऽत्रैव व्यवस्थिता ।  
किं करिष्यामि सम्प्राप्य गृहं पुत्रं विनाकृता ॥ २९ ॥  
ततश्चाराधयामास सम्यक्छ्रद्धासमन्विता ॥  
अम्बिकां सा तदा देवीं स्थापयित्वा सुरेश्वरीम् ॥ ६.११६.३० ॥  
गन्धपुष्पोपहारेण नैवेद्यैर्विविधैरपि ॥  
गीतनृत्यैस्तथा वाद्यैर्मनोहारिभिरेव च ॥ ३१ ॥  
ततः कतिपयाहस्य तस्तास्तुष्टा सुरेश्वरी ॥  
प्रोवाच वरदाऽस्मीति प्रार्थयस्व हृदि स्थितम् ॥ ३२ ॥  
॥ रेवत्युवाच ॥ ॥  
अहं शप्ता पुरा देवि ब्राह्मण्या कारणान्तरे ॥  
यत्त्वं मानुषमासाद्य स्वयं भूत्वा च मानुषी ॥ ३३ ॥  
ततः सम्प्राप्स्यसि फलं तेषां नाशसमुद्रवम् ॥  
महद्दुःखं स्वपुत्रोत्थं मम शापेन पीडिता ॥ ३४ ॥  
तथा मम मुखाद्दंष्ट्रा सन्नीताश्च सुरेश्वरि ॥  
तेषां च सम्भवस्तावत्कथं स्यात्त्वत्प्रभावतः ॥ ३५ ॥  
भवन्तु तनया नश्च तथा वंशविवर्धनाः ॥  
एतन्मे वाञ्छितं देवि नान्यत्सम्प्रार्थयाम्यहम् ॥ ३६ ॥  
॥ देव्युवाच॥ ।  
नात्र वासस्त्वया कार्यः कथञ्चिदपि शोभने ॥  
मनुष्यगर्भसंवासो भर्त्ता च भविता नरः । ३७ ।  
तस्माच्छृणुष्व मे वाक्यं यत्त्वां वक्ष्यामि साम्प्रतम् ॥  
दुःखनाशकरं तुभ्यं सत्यं च वरवर्णिनि ॥ ॥ ३८ ॥  
उत्पत्स्यति न सन्देहो देवकार्यप्रसिद्धये ॥  
तव भर्त्ता त्रिलोकेऽस्मिन्कृत्वा मानुषविग्रहम् ॥ ३९ ॥  
तक्षकाख्यस्तथा नागो द्विजशाप वशाच्छुभे ॥  
सौराष्ट्रविषये राजा रैवताख्यो भविष्यति ॥६.११६.४॥।  
तस्य क्षेमकरी भार्या नामवंशसमुद्भवा ॥  
भविष्यति न सन्देहो विशिष्टा विप्रशापतः ॥ ॥४॥।  
तस्या गर्भं समासाद्य त्वं जन्म समवाप्स्यसि ॥  
रामरूपस्य शेषस्य पुनर्भार्या भविष्यसि ॥४२॥  
तस्मात्त्वं देवि मा शोकं कार्येऽस्मिन्कुरु शोभने ॥  
तेन मानुषजे गर्भे सम्भूतिः सम्भविष्यति ॥ ४३ ॥  
तत्र पश्यसि यन्नाशं स्वकुटुम्बसमुद्भवम् ॥  
हिताय तदवस्थायास्तद्भविष्यत्यसंशयम् ॥ ४४ ॥  
ततः परं युगं पापं यतो भीरु भविष्यति ॥  
तदूर्ध्वं मर्त्यधर्माणो म्लेच्छाः स्थास्यन्ति सर्वतः ॥ ४५ ॥  
ततः स्वर्गनिवासार्थं भगवान्देवकीसुतः ॥  
संहर्ता स्वकुलं सर्वं स्वयमेव न संशयः ॥ ४६ ॥  
भविष्यन्ति पुनर्दंष्ट्रास्तव वक्त्रे मनोरमाः ॥  
तस्मात्त्वं गच्छ पातालं स्वभर्त्ता यत्र तिष्ठति ॥ ४७ ॥  
अन्यच्चापि यदिष्टं ते किञ्चिच्चित्ते व्यवस्थितम् ॥  
तत्कीर्तयस्व कल्याणि महांस्तोषो मम स्थितः ॥ ४८ ।  
॥ रेवत्यु वाच ॥ ॥  
स्थाने स्थेयं सदाऽत्रैव मम नाम्ना सुरेश्वरि ॥  
येन मे जायते कीर्तिस्त्रैलोक्ये सचराचरे ॥४९॥  
तथाऽहं नागलोकाच्च चतुर्दश्यष्टमीषु च ॥  
सदा त्वां पूजयिष्यामि विशेषान्नवमीदिने ॥६.११६.५०॥।  
आश्विनस्य सिते पक्षे सर्वैर्नागैः समन्विता ॥  
प्रपूजां ते विधास्यामि श्रद्धया परया युता ॥५१॥  
तस्मिन्नहनि येऽन्येऽपि पूजां दास्यन्ति ते नराः ॥  
मा पश्यन्तु प्रसादात्ते नरास्ते वल्लभक्षयम् । ५२ ।  
॥ देव्युवाच ॥ ॥  
एवं भद्रे करिष्यामि वासो मेऽत्र भविष्यति॥  
त्वन्नाम्ना पूजकानां च श्रेयो दास्यामि ते सदा ॥  
महानवमिजे चाह्नि विशेषेण शुचिस्मिते ॥ ५३ ॥  
॥ सूत उवाच ॥ ॥  
एवमुक्ता तया साऽथ रेवती शेषवल्लभा ॥  
जगाम स्वगृहं पश्चाद्धर्षेण महतान्विता ५४ ॥  
ततःप्रभृति सा देवी तस्मिन्क्षेत्रे व्यवस्थिता ॥  
तन्नाम्ना कामदा नृणां सर्वव्यसननाशिनी ॥ ५५ ॥  
अम्बा सा कीर्त्यते दुर्गा रेवती सोरगप्रिया ॥  
ततः सङ्कीर्त्यते लोके भूतले चाम्बरेवती ॥ ५६ ॥  
यस्तां श्रद्धासमोपेतः शुचिर्भूत्वा प्रपूजयेत् ॥  
नवम्यामाश्विने मासि शुक्लपक्षे समाहितः ॥  
न स संवत्सरं यावद्व्यसनं स्वकुलो द्भवम्॥ ५७॥  
दृष्ट्वाग्रे छिद्रकं व्यालयुक्तं दोषैर्विमुच्यते ॥  
ग्रहभूतपिशाचोत्थैस्तथान्यैरपि चापदैः ॥ ५८ ॥  
इति श्रीस्कान्दे महापुराण एकाशीतिसाहहस्र्यां संहितायां षष्ठे नागरखण्डे हाटकेश्वरक्षेत्रमाहात्म्येंऽबारेवतीतीर्थमाहात्म्यवर्णनन्नाम षोडशोत्तरशततमोऽध्यायः ॥ ॥ ११६ ॥ ॥ छ ॥