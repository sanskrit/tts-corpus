+++
title = "०११ नगरदानवर्णनम्"

+++
ऋषय ऊचुः ॥ ॥  
चमत्कारः कथं राजा मुक्तः कुष्ठेन सूतज ॥  
कथं तेन तपस्तप्तं कियत्कालं च भूभुजा ॥ १ ॥  
कतमे ब्राह्मणास्ते वै शङ्खतीर्थं प्रदर्शितम् ॥  
यैस्तस्य रोगमुक्त्यर्थं दुःखितस्य महात्मनः ॥ २ ॥  
कतमं शङ्खतीर्थं तत्कस्मिन्स्थाने व्यवस्थितम् ॥  
किम्प्रभावं च निःशेषं सर्वं विस्तरतो वद ॥ ३ ॥  
॥ सूत उवाच ॥ ॥  
अहं वः कीर्तयिष्यामि कथामेतां मनोहराम् ॥  
सर्वपापहरां विप्राश्चमत्कारनृपोद्भवाम् ॥ ४ ॥  
स भ्रान्तः सर्वतीर्थानि प्रभासाद्यानि कृत्स्नशः ॥  
तपस्वी नियताहारो भिक्षान्नकृतभोजनः ॥५॥  
पृच्छमानो भिषग्मुख्यानौषधानि मुहुर्मुहुः ॥  
मन्त्रान्मन्त्रविदश्चैव रोगनाशाय नित्यतः ॥ ॥ ६ ॥  
न लेभे किञ्चिदिष्टं वा स मन्त्रं भेषजं च वा ॥  
तीर्थं वा नृपशार्दूलो येन स्याद्व्याधिसङ्क्षयः ॥ ७ ॥  
ततश्च पार्थिवश्रेष्ठो वैराग्यं परमं गतः ॥  
एकाकी यतचित्तात्मा सर्वसत्त्वविराजिते ॥ ९७ ॥  
निवासमकरोत्तस्मिन्क्षेत्रे पुण्यतमे चिरम् ॥  
शीर्णपर्णफलाहारो भूमौ शेते सदा निशि ॥  
अन्य स्याऽन्यस्य वृक्षस्य मदाहङ्कारवर्जितः ॥ ९ ॥  
ततः कतिपयाहस्य भ्रममाणो महीपतिः ॥  
सोऽपश्यद्ब्राह्मणश्रेष्ठांस्तीर्थयात्राश्रयान्बहून् ॥ 6.11.१० ॥  
ततः प्रणम्य तान्विप्रानुपविष्टान्धरातले ॥  
विश्वामित्राश्रमस्यान्ते प्रोवाच विनयान्वितः ॥॥॥  
॥ राजोवाच ॥ ॥  
अहं नाम्ना चमत्कारः पार्थिवः सूर्यवंशजः ॥  
आनर्त्ताधिपतिर्व्याप्तः कुष्ठेन द्विजसत्तमाः ॥।२॥  
अस्ति कश्चिदुपायोऽत्र दैवो वा मानुषोऽपि वा ॥  
भेषजं वाऽथ मन्त्रो वा येन कुष्ठं प्रशाम्यति ॥ १३ ॥  
ममोपरि दयां कृत्वा वदध्वं द्विजसत्तमाः ॥  
कुष्ठग्रस्तशरीरं च परं कृच्छ्रमुपागतम् ॥।४॥  
अथवा वित्थ नो यूयं त्यक्ष्यामीह कलेवरम् ॥  
प्रविश्याग्निं जलं वाऽपि भक्षयित्वाऽथ वा विषम्॥ १५ ॥  
तस्य तद्वचनं श्रुत्वा सर्वे ते द्विजसत्तमाः ॥  
प्रोचुः कृपासमाविष्टास्ततस्तं पृथिवीश्वरम् ॥ १६ ॥  
अस्ति पार्थिवशार्दूल स्थानादस्माददूरतः ॥  
शङ्खतीर्थमिति ख्यातं सर्वरोगक्षयावहम् ॥ १७ ॥  
ये नरा व्याधिना ग्रस्ताः काणाश्चान्धास्तथा जडाः ॥  
हीनाङ्गाश्चाऽधिकाङ्गाश्च कुरूपा विकृताननाः ॥ १८ ॥  
तेऽपि चैत्रस्य कृष्णादौ स्नातास्तत्राकृताशनाः ॥  
भवन्ति नीरुजः सद्यश्चित्रासंस्थे निशाकरे ॥ १९ ॥  
अस्माभिः शतशो दृष्टा द्वादशार्कसमप्रभाः ॥  
कामदेवसमाकारास्तेजोवीर्यसमायुताः ॥ 6.11.२० ॥  
॥ ॥ राजोवाच ॥ ॥  
शङ्खतीर्थं कथं ज्ञेयं मया ब्राह्मणसत्तमाः ॥  
कथं चैव समुत्पन्नं वदध्वं मम विस्तरात् ॥ २१ ॥  
॥ ब्राह्मणा ऊत्रुः ॥ ॥  
आसीत्पूर्वं मुनिश्रेष्ठो लिखिताख्यो महीतले ॥  
शाण्डिल्यस्य मुनेः पुत्रस्तपोवीर्यसमन्वितः ॥ २२ ॥  
अथ तस्यानुजो जज्ञे शङ्खाख्यो धर्मशास्त्रवित् ॥  
कन्दमूलफलाहारः सदैव तपसि स्थितः ॥ २३ ॥  
कस्यचित्त्वथ कालस्य लिखितस्याऽऽश्रमं ययौ ॥  
शङ्खः स्वादुफलार्थाय पीडितोतिबुभुक्षया ॥ २४ ॥  
स शून्यमाश्रमं प्राप्य लिखितस्य महात्मनः ॥  
आत्मीयानीति मन्वानः फलानि जगृहे ततः ॥ २५ ॥  
भक्षयामास भूरीणि पक्वानि मधुराणि च ॥  
एतस्मिन्नन्तरे प्राप्तो लिखितः शिष्यसंयुतः ॥२६ ॥  
स गृहीतफलं दृष्ट्वा शङ्खं प्रोवाच कोपतः ॥ २७ ॥  
अदत्तानि मया पाप फलानि हृतवानसि ॥  
कस्मात्त्वं चौर्यरूपेण नानुबन्धमवेक्षसे ॥ २८ ॥  
॥ शङ्ख उवाच ॥॥ ॥ ॥  
सत्यमेतद्द्विजश्रेष्ठ यत्त्वया परिकीर्तितम् ॥  
फलानि प्रगृहीतानि विजनेऽत्र तवाश्रमे ॥ २९ ॥  
तस्मात्कुरु यथार्हं मे निग्रहं चौर्यसम्भवम् ॥।  
इह लोकः परश्चैव येन मे स्यात्सुखावहः ॥ 6.11.३० ॥  
ततः स हस्तमादाय हस्ते शङ्खस्य तत्क्षणात् ॥  
चकर्त कोपमाविष्टो वार्यमाणोऽपि तापसैः ॥। ॥ ३१ ॥  
छिन्नहस्तोऽपि शङ्खस्तु तपश्चक्रे सुदारुणम् ॥  
विशेषेण समासाद्य स्वाश्रमे भूय एव तु ॥ ३२ ॥  
ततस्तुष्टो महादेवस्तस्य कालेन केन चित् ॥  
प्रोवाच दर्शनं गत्वा तं च शङ्खमुनीश्वरम् ॥ ३३ ॥  
॥ महेश्वर उवाच ॥ ॥  
भोभो मुने महासत्त्व दुष्करं कृतवानसि ॥  
वरं गृहाण मत्तस्त्वं मनसा समभीप्सितम्॥ ३४ ॥  
॥ शङ्ख उवाच ॥ ॥  
यदि तुष्टोसि मे देव वरं चेद्यच्छसि प्रभो ॥  
स्यातां मे तादृशौ हस्तौ भूयोऽपि सुरसत्तम ॥ ३५ ॥  
तथेदं मम नामाङ्कं तीर्थं स्यात्सुरसत्तम ॥  
विख्यातं सर्वलोकेषु सर्वपापहरं नृणाम् ॥ ३६ ॥  
हीनाङ्गो वाधिकाङ्गो वा व्याधिना ग्रस्त एव च ॥  
अत्र स्नानं करोत्याशु स भूयः स्यात्पुनर्नवः ॥ ३७ ॥  
॥ भगवानुवाच ॥ ॥  
एतत्तीर्थं तु विख्यातं तव नाम्ना भविष्यति ॥  
अद्यप्रभृति विप्रेन्द्र देहिनां पापनाशनम् ॥ ३८ ॥  
हीनाङ्गो वाधिकाङ्गो वा योऽत्र स्नानं करिष्यति ॥  
चैत्रे शुक्ले निराहारश्चित्रासंस्थे निशाकरे ॥  
सुवर्णाङ्गः स तेजस्वी भविष्यति न संशयः ॥ ३९ ॥  
सकामो यदि विप्रेन्द्र ध्यायमानः सुरूपताम् ॥  
निष्कामो वा परं स्थानं गमि ष्यति शिवात्मकम्॥ 6.11.४० ॥  
अत्र श्राद्धे कृते ब्रह्मंश्चतुर्दश्यां निशाकरे ॥  
चित्रास्थिते प्रयास्यन्ति पितरस्तृप्तिमुत्तमाम् ॥ ४१ ॥  
अद्यैव विप्रशार्दूल चैत्रशुक्लान्त उत्तमः ॥  
अपराह्णे निशानाथश्चित्रायोगं प्रयास्यति ॥ ४२ ॥  
तत्रोपवासयुक्तस्य सम्यक्स्नातस्य तत्क्षणात् ॥  
स्यातां हस्तौ सुरूपाढ्यौ यथा पूर्वं तथा हि तौ ॥ ४३ ॥  
एवमुक्त्वा स भगवांस्ततश्चादर्शनं गतः ॥  
शङ्खोऽपि कुतपे काले तत्र स्नानमथाकरोत् ॥ ४४ ॥  
ततश्च तत्क्षणाज्जातौ हस्तौ तस्य यथा पुरा ॥  
रक्तोत्पलनिभौ कान्तौ मत्स्यचिह्नेन चिह्नितौ ॥ ४५ ॥  
॥ब्राह्मणा ऊचुः॥  
एवं तद्धरणीपृष्ठे तीर्थं जातं नृपोत्तम ॥  
प्रभावाद्देवदेवस्य चन्द्राङ्कस्य शुभावहम् ॥ ४६ ॥  
तस्मात्त्वमपि राजेन्द्र तत्र स्नानं समाचर ॥  
चैत्रे शुक्लचतुर्दश्यां चित्रासंस्थे निशाकरे ॥ ॥ ४७ ॥  
भविष्यसि न सन्देहः सर्वरोगविवर्जितः॥  
वयं ते दर्शयिष्यामः प्राप्ते काले यथोदिते ॥४८॥  
॥ सूत उवाच ॥ ॥  
ततः कतिपयाहेन चैत्रकृष्णादिरागतः ॥  
चित्रासंस्थे निशानाथे सम्प्राप्ता च चतुर्दशी ॥ ४९ ॥  
ततस्ते ब्राह्मणा भूपं समादाय च तत्क्षणात् ॥  
शङ्खतीर्थं समुद्दिश्य गतास्तस्य हितैषिणः ॥ 6.11.५० ॥  
ततः स मनसि ध्यात्वा कुष्ठव्याधिपरिक्षयम् ॥  
स्नानं चक्रे यथान्यायं श्रद्धया परया युतः ॥ ५१ ॥  
ततः कुष्ठविनिर्मुक्तो द्वादशार्कसमप्रभः ।  
निष्क्रान्तः सलिलात्तस्माद्धर्षेण महतान्वितः ॥ ५२ ॥  
ततः प्रणम्य तान्सर्वान्ब्राह्मणान्वेदपारगान् ॥  
कृताञ्जलिपुटो भूत्वा वाक्यमेतदुवाच ह ॥ ५३ ॥  
प्रसादेन हि युष्माकं मुक्तोऽहं ब्राह्मणोत्तमाः ॥  
कुष्ठव्याधेर्महाकालं गर्हितोस्म्येव देहिनाम् ॥ ५४ ॥  
तस्मान्नाहं करिष्यामि राज्यं ब्राह्मणसत्तमाः ॥  
तीर्थेऽत्रैवाधुना नित्यं चरिष्यामि महत्तपः ॥ ५५ ॥  
एतद्राज्यं च देशं च हस्त्यश्वादि तथापरम् ॥  
यत्किञ्चिद्विद्यते मह्यं तद्गृह्णन्तु द्विजोत्तमाः ॥ ५६ ॥  
ममैवानुग्रहार्थाय दयां कृत्वा बृहत्तराम् ॥  
दीनस्य भक्तियुक्तस्य विरक्तस्य विशेषतः ॥ ५७ ॥ ॥  
॥ ब्राह्मणा ऊचुः ॥ ॥  
न वयं रक्षितुं शक्ता राज्यं पार्थिवसत्तम ॥  
तत्किं तेन गृहीतेन येन स्याद्राज्यविप्लवः ॥ ५८ ॥  
जामदग्न्येन रामेण पुरा दत्ता वसुन्धरा ॥  
त्रिःसप्त क्षत्रियैर्हीनां कृत्वास्माकं नृपोत्तम ॥ ५९ ॥  
सा भूयोपि हृताऽस्माकं क्षत्रियैर्बलवत्तरैः॥  
तिरस्कृत्य द्विजान्सर्वाँल्लीलयापि मुहुर्मुहुः ॥ 6.11.६० ॥  
॥ राजोवाच ॥ ॥  
अहं वः प्रकरिष्यामि रक्षां ब्राह्मणसत्तमाः ॥  
तपस्थितोऽपि कार्येऽत्र न भीः कार्या कथञ्चन ॥ ६१ ॥  
॥ ब्राह्मणा ऊचुः ॥ ॥  
अवश्यं यदि ते श्रद्धा विद्यते दानसम्भवा ।  
क्षेत्रेऽत्रापि महापुण्ये कृत्वा देहि पुरोत्तमम् ॥ ॥। ६२ ॥  
सर्वेषां ब्राह्मणेन्द्राणां प्राकारपरिखान्वितम् ॥  
सुखेन येन तिष्ठामः स्नात्वा तीर्थैः पृथग्विधैः ॥  
गृहस्थधर्मिणः सर्वे स्वाध्यायनिरता सदा । ६३ ॥  
॥ सूत उवाच ॥ ॥  
तच्छ्रुत्वा स महीपालस्तथेत्युक्त्वा प्रहर्षितः ॥  
नगरं कल्पयामास स्थाने तत्र महत्तमम् ॥ ६४ ॥  
प्राकारेण सुतुङ्गेन परिखाद्येन सर्वतः ॥  
आयामव्यासतश्चैव क्रोशमात्रं मनोहरम् ॥ ६५ ॥  
त्रिकचत्वरसंशुद्धं शोभितं सर्वतो ध्वजैः ॥  
प्रासादैः प्रोन्नतैः कान्तैः समन्तात्सुधया वृतैः ॥ ६६ ॥  
मत्तवारणकोपेतैर्बहुभिर्भूभिरेव च ॥  
सम्पूर्णं सत्यकामाद्यैः साधुलोकप्रशंसितैः ॥ ६७ ॥  
ततो गृहाणि सर्वाणि पूरयित्वा स भूमिपः ॥  
सुवर्णमणिमुक्तादिपदार्थैरपरैरपि ॥ ६८ ॥  
ब्राह्मणेभ्यः कुलीनेभ्यो वेदविद्भ्यो विशेषतः ॥  
श्रोत्रियेभ्यश्च दान्तेभ्यः स तु श्रद्धासमन्वितः ॥ ६९ ॥  
यथाज्येष्ठं यथाश्रेष्ठं प्रक्षाल्य चरणौ ततः ॥  
शास्त्रोक्तेन विधानेन प्रददौ द्विजसत्तमाः ॥ 6.11.७० ॥  
इति श्रीस्कान्दे महापुराणएकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शङ्खतीर्थोत्पत्तिमाहात्म्यवर्णने चमत्कारभूपतिना व्राह्मणेभ्यो नगरदानवर्णनन्नामैकादशोऽध्यायः ॥ ११ ॥