+++
title = "२४२ चातुर्मास्यमाहात्म्येऽष्टादशप्रकृतिकथनम्"

+++
॥ ऋषय ऊचुः ॥ ॥  
नारद उवाच ॥ ॥  
अष्टादश प्रकृतयः का वदस्व पितामह ॥  
वृत्तिस्तासां च को धर्मः सर्वं विस्तरतो मम ॥ १ ॥ ॥  
॥ ब्रह्मोवाच ॥ ॥  
मज्जन्माभूद्भगवतो नाभिपङ्कजकोशतः ॥  
स्वकालपरिमाणेन प्रबुद्धस्य जगत्पतेः ॥ २ ॥  
ततो बहुतिथे काले केशवेन पुरा स्मृतः ॥  
स्रष्टुकामेन विविधाः प्रजा मनसि राजसीः ॥ ३ ॥  
अहं कमलजस्तत्र जातः पुत्रश्चतुर्मुखः ॥  
उदरं नाभिनालेन प्रविश्याथ व्यलोकयम् ॥ ४ ॥  
तत्र ब्रह्माण्डकोटीनां दर्शनं मेऽभवत्पुनः ॥  
विस्मयाच्चिन्तयानस्य सृष्ट्यर्थमभिधावता ॥ ५ ॥  
निर्गम्य पुनरेवाहं पद्मनालेन यावता ॥  
बहिरागां विस्मृतं तत्सर्वं सृष्ट्यर्थकारणम् ॥ ६ ॥  
पुनरेव ततो गत्वा प्रजाः सृष्ट्वा चतुर्विधाः ॥  
नाभिनालेन निर्गत्य विस्मृतेनान्तरात्मना ॥ ७ ॥  
तदाहं जडवज्जातो वागुवाचाशरीरिणी ॥  
तपस्तप महाबुद्धे जडत्वं नोचितं तव ॥ ८ ॥  
दशवर्षसहस्राणि ततोऽहं तप आस्थितः॥  
पुनराकाशजा वाणी मामुवाचाविनश्वरा ॥ ९ ॥  
वेदरूपाश्रिता पूर्वमाविर्भूता तपोबलात् ॥  
ततो भगवताऽऽदिष्टः सृज त्वं बहुधा प्रजाः ॥ ६.२४२.१० ॥  
राजसं गुणमाश्रित्य भूतसर्गमकल्मषम् ॥  
मनसा मानसी सृष्टिः प्रथमं चिन्तिता मया ॥ ११ ॥  
ततो वै ब्राह्मणा जाता मरीच्यादिमुनीश्वराः ॥  
तेषां कनीयांस्त्वं जातो ज्ञानवेदान्तपारगः ॥ १२ ॥  
कर्मनिष्ठाश्च ते नित्यं सृष्ट्यर्थं सततोद्यताः ॥  
निर्व्यापारो विष्णुभक्त एकान्तब्रह्मसेवकः ॥ १३ ॥  
निर्ममो निरहङ्कारो मम त्वं मानसः सुतः ॥  
क्रमान्मया तु तेषां वै वेदरक्षार्थमेव च ॥ १४ ॥  
प्रथमा मानसी सृष्टिर्द्विजात्यादिर्विनिर्मिता ॥  
ततोहमाङ्गिकीं सृष्टिं सृष्टवांस्तत्र नारद ॥ १५ ॥  
मुखाच्च ब्राह्मणा जाता बाहुभ्यः क्षत्रिया मम ॥  
वैश्या ऊरुसमुद्भूताः पद्भ्यां शूद्रा बभूविरे ॥ १६ ॥  
अनुलोमविलोमाभ्य ाङ्क्रमाच्च क्रमयोगतः ॥  
शूद्रादधोऽधो जाताश्च सर्वे पादतलोद्भवाः ॥ १७ ॥  
ताः सर्वास्तु प्रकृतयो मम देहांशसम्भवाः ॥  
नारद त्वं विजानीहि तासां नामानि वच्मि ते ॥ १९ ॥  
ब्राह्मणः क्षत्रियो वैश्यस्त्रय एव द्विजातयः ॥  
वेदास्तपोऽध्ययनं च यजनं दानमेव च ॥ १९ ॥  
वृत्तिरध्यापनाच्चैव तथा स्वल्पप्रतिग्रहात् ॥  
विप्रः समर्थस्तपसा यद्यपि स्यात्प्रतिग्रहे ॥ ६.२४२.२० ॥  
तथापि नैव गृह्णीयात्तपोरक्षा यतः सदा ॥  
वेदपाठो विष्णुपूजा ब्रह्मध्यानमलोभता ॥ २१ ॥  
अक्रोधता निर्मलत्वं क्षमासारत्वमार्यता ॥  
क्रियातत्परता दानक्रिया सत्यादिभिर्गुणैः ॥ २२ ॥  
भूषितो यो भवेन्नित्यं स विप्र इति कथ्यते ॥  
क्षत्रियेण तपः कार्यं यजनं दानमेव च ॥ २३ ॥  
वेदपाठो विप्रभक्तिरेषां शस्त्रेण जीवनम्॥  
स्त्रीबालगोब्राह्मणार्थे भूम्यर्थे स्वामिसङ्कटे ॥ २४ ॥  
सम्प्रतिशरणं चैव पीडितानां च शब्दिते ॥  
आर्तत्राणपरा ये च क्षत्रिया ब्रह्मणा कृताः ॥ २५ ॥  
धनवृद्धिकरो वैश्यः पशुपालः कृषीवलः ॥  
रसादीनां च विक्रेता देवब्राह्मणपूजकः ॥ २६ ॥  
अर्थवृद्धिकरो व्याजा यज्ञकर्मादिकारकः ॥  
दानमध्ययनं चेति वैश्यवृत्तिरुदाहृता ॥ २७ ॥  
एतान्येव ह्यमन्त्राणि शूद्रः कारयते सदा ॥  
नित्यं षड्दैवतं श्राद्धं हन्तकारोऽग्नि तर्पणम्॥ २८ ॥  
देवद्विजातिभक्तिश्च नमस्कारेण सिद्ध्यति ॥  
शूद्रोऽपि प्रातरुत्थाय कृत्वा पादाभिवन्दनम् ॥ २९ ॥  
विष्णुभक्तिमयाञ्श्लोकान्पठन्विष्णुत्वमाप्नुयात्॥  
वार्षिकव्रतकृन्नित्यं तिथिवाराधिदैवतः ॥ ६.२४२.३० ॥  
अन्नदः सर्वजीवानां गृहस्थः शूद्र ईरितः ॥  
अमन्त्राण्यपि कर्माणि कुर्वन्नेव हि मुच्यते ॥ ३१ ॥  
चातुर्मास्यव्रतकरः शूद्रोऽपि हरितां व्रजेत् ॥  
शिल्पी च नर्तकश्चैव काष्ठकारः प्रजापतिः ॥ ३२ ॥  
वर्धकिश्चित्रकश्चैव सूत्रको रजकस्तथा ॥  
गच्छकस्तन्तुकारश्च चक्रिकश्चर्मकारकः ॥ ३३ ॥  
सूनिको ध्वनिकश्चैव कौल्हिको मत्स्यघातकः ॥  
औनामिकस्तु चण्डालः प्रकृत्याष्टादशैव ते ॥ ३४ ॥  
शिल्पिकः स्वर्णकारकश्च दारुकः कांस्यकारकः ॥  
काडुकः कुम्भकारश्च प्रकृत्या उत्तमाश्च षट् ॥ ३५ ॥  
खरवाह्युष्ट्रवाही हयवाही तथैव च ॥  
गोपाल इष्टिकाकारो अधमाधमपञ्चकम् ॥ ३६ ॥  
रजकश्चर्मकारश्च नटो बुरुड एव च ॥  
कैवर्त्तमेदभिल्लाश्च सप्तैते अन्त्यजाः स्मृताः ॥३७॥  
यो यस्य हीनो वर्णेन स चाष्टादशमो नरः ॥  
सर्वासां प्रकृतीनां च उत्तमा मध्यमाः समाः ॥३८॥  
भेदास्त्रयः समाख्याता विज्ञेयाः स्मृतिनिर्णयात् ॥  
शिल्पिनः सप्त विज्ञेया उत्तमाः समुदाहृताः ॥ ३९ ॥  
स्वर्णकृत्कम्बुकश्चैव तन्दुलीपुष्पलावकः ॥  
ताम्बूली नापितश्चैव मणिकारश्च सप्तधा ॥ ६.२४२.४० ॥  
न स्नानं देवताहोमस्तपोनियम एव च ॥  
न स्वाध्यायवषट्कारौ न च शुद्धिर्विवाहिता ॥ ४१ ॥  
एतासां प्रकृतीनां च गुरुपूजा सदोदिता ॥  
विप्राणां प्राकृतो नित्यं दानमेव परो विधिः ॥ ४२ ॥  
सर्वेषामेव वर्णानामाश्रमाणां महामुने ॥  
सर्वासां प्रकृतीनां च विष्णुभक्तिः सदा शुभा ॥ ४३ ॥  
इति ते कथितं सर्वं यथाप्रकृतिसम्भवम् ॥  
कथां शृणु महापुण्यां शूद्रः शुद्धिमगाद्यथा ॥ ४४ ॥  
इदं पुराणं परमं पवित्रं विशुद्धधीर्यस्तु शृणोति वा पठेत् ॥  
विधूय पापानि पुरार्जितानि स याति विष्णोर्भवनं क्रियापरः ॥ ४५ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्येऽष्टादशप्रकृतिकथनन्नाम द्विचत्वारिंशदुत्तरद्विशततमोऽध्यायः ॥ २४२ ॥