+++
title = "०१४ चमत्कारपुरप्रदक्षिणामाहात्म्यवर्णनम्"

+++
॥ सूत उवाच ॥ ॥  
यदन्यत्तत्र सञ्जातमाश्चर्यं द्विजसत्तमाः ॥  
तदहं कीर्तयिष्यामि रहस्यं हृदि संस्थितम् ॥ १ ॥  
चमत्कारपुरे कश्चिद्वैश्यजातिसमुद्भवः ॥  
बभूव पुरुषो मूको दरिद्रेण समन्वितः ॥ २ ॥  
यो दौःस्थ्यात्सर्वलोकानां करोति पशुरक्षणम् ॥  
कुटुम्बभरणार्थाय सन्तुष्टो येनकेनचित् ॥ ३ ॥  
कदाचिद्रक्षतस्तस्य पशूंस्तान्वनभूमिषु ॥  
पशुरेको विनिष्क्रान्तः स्वयूथात्तृणलोभतः ॥४॥।  
कृष्ण पक्षे चतुर्दश्यां चैत्रमासे द्विजोत्तमाः ॥  
न तदा लक्षितस्तेन गच्छमानो यदृच्छया ॥ ५ ॥  
अथ यावद्गृहं प्राप्तः स मूकः पशुपालकः ॥  
तावत्तस्य च गोः स्वामी भर्त्सयन्समुपागतः ॥ ६ ॥  
किं पाप न समायातः पशुरेकोऽद्य नो यथा ॥  
नूनं त्वया हतः सोऽपि विक्रीतोऽपिहितोऽथवा ॥  
तस्मा दानय मे क्षिप्रं निराहारोऽपि गां त्वरात् ॥ ७ ॥  
तच्छ्रुत्वा भयसन्त्रस्तः स मूकः पशुपालकः ॥  
निष्क्रान्तो यष्टिमादाय निराहारोऽपि मन्दिरात् ॥ ॥ ८ ॥  
ततोऽरण्यं समासाद्य वीक्षाञ्चक्रे समन्ततः ॥  
सूक्ष्मदृष्ट्या स दुर्गाणि गहनानि वनानि च । ९ ॥  
अथ तेन क्वचिद्दृष्टं पदं तस्य पशोः स्फुटम् ॥  
अटव्यां भ्रममाणेन परिज्ञातं च कृत्स्नशः ॥ ६.१४.१० ॥  
ततश्च तत्पदान्वेषी स जगाम वनाद्वनम् ॥  
चमत्कारपुरस्यास्य समन्ताद्द्विजसत्त माः ॥ ११ ॥  
एवं प्रदक्षिणा तस्य जाता पशुदिदृक्षया ॥  
स्थानस्य चैव निर्वेशे पशोश्चापिद्विजोत्तमाः ॥ १२ ॥  
प्रदक्षिणावसाने च पशुर्लब्धो हि तेन सः ॥  
निशान्तेऽथ गृहं नीत्वा स्वामिने विनिवेदितः ॥ १३ ॥  
चैत्रे पुण्यतमे मासि कृष्णपक्षे चतुर्दशीम् ॥  
क्षेत्रे पुण्यतमे देवास्तीर्थान्या यान्ति सर्वशः ॥ १४ ॥  
एवमज्ञानभावेन कृता ताभ्यां प्रदक्षिणा ॥  
पशुपालपशुभ्यां वै सुपुण्ये तत्र वासरे ॥ १५ ॥  
निराहारस्य मूकस्य साहारस्य पशोस्तथा ॥ १६ ॥  
विना स्नानेन भक्षाच्च दैवाद्द्विजवरोत्तमाः ॥  
ततः काले व्यतिक्रान्ते कियन्मात्रे स्वकर्मतः ॥  
उभौ पञ्चत्वमापन्नौ पृथक्त्वेनायुषः क्षये ॥ १७ ॥  
ततश्च पशुपालस्तु दशार्णाधिपतेः सुतः ॥  
सञ्जातस्तत्प्रभावेन पूर्वजातिमनुस्मरन् ॥ १८ ॥  
सोऽपि जज्ञे पशुस्तस्य सचिवो द्विजसत्तमाः ।  
जातिस्मरो यथा राजा सर्वदा नृपसम्मतः॥।९॥  
अथागत्य स राजेन्द्रस्तेनैव सह मन्त्रिणा ॥  
कृष्णपक्षे चतुर्दश्यां पुरस्तस्याः प्रदक्षिणाम् ॥ ६.१४.२० ॥  
चक्रे संवत्सरस्यान्ते श्रद्धया परया युतः ॥  
निराहारश्च मौनेन पदातिर्द्विजसत्तमाः ॥ २१ ॥  
एकदा तत्र चाऽऽयाता मुनयः शंसितव्रताः ॥  
तीर्थे पापहरे पुण्ये विश्वामित्रसमुद्भवे ॥ २२ ॥  
याज्ञवल्क्यो भरद्वाजः शुनःशेपोऽथ गालवः ॥  
देवलो भागुरिर्धौम्यः कश्य पश्च्यवनो भृगुः ॥ २३ ॥  
तथान्ये शंसिताऽऽत्मानो ब्रह्मचर्यपरायणाः ॥  
तीर्थयात्राप्रसङ्गेन तस्मिन्क्षेत्रे समागताः ॥ २४ ॥  
तान्दृष्ट्वा स महीपालः प्रणिपत्य कृताञ्जलिः ॥  
यथाज्येष्ठं यथाश्रेष्ठं पूजयामास भक्तितः ॥ २५ ॥  
ततस्तेषां स मध्ये च सन्निविष्टो महीपतिः ॥  
तथागतः स भूपालः सर्वै स्तैश्चाभिनन्दितः ॥ २६ ॥  
ततश्चक्रुः कथा दिव्या मुनयस्ते महीपतेः ।  
पुरतो मुनिमुख्यानां चरितानि महात्मनाम् ॥ २७ ॥  
राजर्षीणां पुराणानां धर्मशास्त्रसमुद्भवाः ॥  
आनन्दं तस्य राजर्षेर्जनयन्तो द्विजोत्तमाः ॥ २८ ॥  
अथ क्वाऽपि कथान्ते स पार्थिवस्तैर्महर्षिभिः ॥  
पृष्टः कौतूहलाविष्टैर्दत्त्वा श्रौतीस्तदाशिषः ॥ २९ ॥  
॥ ऋषय ऊचुः ॥ ॥  
वर्षेवर्षे महीपाल त्वमत्राऽऽगत्य यत्नतः ॥  
करोषि मन्त्रिणा सार्धं पुरस्याऽस्य प्रदक्षिणाम् ॥ ॥ ६.१४.३० ॥  
अस्मिन्क्षेत्रे सुतीर्थानि सन्ति पार्थिवसत्तम ॥  
तथाऽन्यानि प्रसिद्धानि देवतायतनानि च । ३१ ॥  
आदरस्तेषु वै राजन्नास्ति स्वल्पो ऽपि कर्हिचित् ॥  
एतन्नः कौतुकं जातं न चेद्गुह्यं प्रकीर्तय ॥ ३२ ॥  
॥ सूत उवाच ॥ ॥  
तेषां तद्वचनं श्रुत्वा विनयाऽवनतः स्थितः ॥  
स प्रोवाच वचो भूपः किञ्चिद्व्रीडासमन्वितः॥३३॥  
यत्पृष्टोऽस्मि द्विजश्रेष्ठा युष्माभिः साम्प्रतं मम ॥  
तद्गुह्यं न मयाऽऽख्यातं कस्यचिद्धरणीतले ॥३४॥  
तथाऽपि हि प्रकर्तव्यं युष्माकं सत्यमेव हि ॥  
अपि गुह्यतमं चेत्स्याच्छृण्वन्तु मुनिसत्तमाः ॥ ३५ ॥  
॥ सूत उवाच ॥ ॥  
ततः स कथयामास पूर्वजातिसमुद्भवम् ॥  
वृत्तान्तं तन्मुनीन्द्राणां तेषां ब्राह्मणसत्तमाः ॥ ३६ ॥  
यथा नष्टः पशुस्तस्य कृता यद्वदवेक्षणा ॥  
यथा प्रदक्षिणा जाता चमत्कारपुरस्य तु । ३७ ॥  
जातिस्मृतिर्यथा जाता प्राक्तनी तत्प्रभावतः ॥  
राज्यप्राप्तिर्विभूतिश्च तथेष्टाप्तिः पदेपदे ॥ ३८ ॥  
तच्छ्रुत्वा मुनयः सर्वे प्रहृष्टाः पृथिवीपतेः ॥  
आशीर्वादान्बहून्दत्त्वा साधुसाध्विति चाऽब्रुवन् ॥ ३९ ॥  
समुत्थाय ततश्चक्रुः पुरस्तस्याः प्रदक्षिणाम् ॥  
यथोक्तविधिना सर्वे श्रद्धया परया युताः ॥ ६.१४.४० ॥  
गताश्च परमां सिद्धिं तत्प्रभावात्सुदुर्लभाम् ॥  
जपयज्ञप्रदानैर्या तीर्थसेवादिकैरपि ॥ ४१ ॥  
सोऽपि राजा स मन्त्री च जातौ वैमानिकौ सुरौ ॥  
अद्याऽपि तौ हि दृश्येते तारारूपौ नभस्तले ॥ ४२ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये चमत्कारपुरप्रदक्षिणामाहात्म्यवर्णनन्नाम चतुर्दशोऽध्यायः ॥ १४ ॥