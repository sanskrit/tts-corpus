+++
title = "१८६ केश्वरक्षेत्रमाहात्म्येऽतिथिमाहात्म्यवर्णनम्"

+++
ऋषय ऊचुः ॥ ॥  
भूय एव महाभाग वद माहात्म्यमुत्तमम् ॥  
अतिथेः कृत्यमस्माकं विस्तरेण च सूतज ॥ १ ॥  
॥ सूत उवाच ॥ ॥  
शृण्वन्तु मुनयः सर्वे माहात्म्यमिदमुत्तमम् ॥  
येन संश्रुतमात्रेण नश्येत्पापं दिनोद्भवम् ॥ २ ॥  
यन्मया च श्रुतं पूर्वं सकाशात्स्वपितुः शुभम् ॥ ३ ॥  
गृहस्थानां परो धर्मो नान्योऽस्त्यतिथिपूजनात् ॥  
अतिथेर्न च दोषोस्ति तस्यातिक्रमणेन च ॥ ४ ॥  
अतिथिर्यस्य भग्नाशो गृहात्प्रतिनिवर्तते ॥  
स दत्त्वा दुष्कृतं तस्मै पुण्यमादाय गच्छति ॥ ५ ॥  
सत्यं शौचं तपोऽधीतं दत्तमिष्टं शतं समाः ॥  
तस्य सर्वमिदं नष्टमतिथिं यो न पूजयेत् ॥ ६ ॥  
दूरादतिथयो यस्य गृहमायान्ति निर्वृताः ॥  
स गृहस्थ इति प्रोक्तः शेषाश्च गृहरक्षिणः ॥ ७ ॥  
न पुराकृतपुण्यानां नराणामिह भूतले ॥  
त्रीनेतान्प्रतिहन्यन्ते श्राद्धं दानं शुभा गिरः ॥ ८ ॥  
तुष्टेऽतिथौ गृहस्थस्य तुष्टाः स्युः सर्वदेवताः ॥  
विमुखे विमुखाः सर्वा भवन्ति च न संशयः ९ ॥  
तस्मात्तोषयितव्यश्च गृहस्थेन सदाऽतिथिः ॥  
अप्यात्मनः प्रदानेन यदीच्छेत्पुण्यमात्मनः ॥ ॥ ६.१८६.१० ॥  
त्रिविधस्त्वतिथिः प्रोक्तो गृहस्थानां द्विजोत्तमाः ॥  
तस्याहं वच्मि वः कालं शृणुध्वं सुसमाहिताः ॥ ११ ॥  
श्राद्धीयो वैश्वदेवीयः सूर्योढश्च तृतीयकः ॥  
ये चान्ये भोजनार्थीयास्ते सामान्याः प्रकीर्तिता ॥ १२ ॥  
साङ्कल्पे विहिते श्राद्धे पितॄणां भोजनोद्भवे ॥  
समागच्छति यः काले तस्मिञ्छ्राद्धीय एव सः ॥ १३ ॥  
दूराध्वानं पथि श्रान्तं वैश्वदेवान्त आगतम् ॥  
अतिथिं तं विजानीयान्नातिथिः पूर्वमागतः ॥ १४ ॥  
प्रियो वा यदि वा द्वेष्यो मूर्खः पण्डित एव वा ॥  
वैश्वदेवे तु सम्प्राप्तः सोऽतिथिः स्वर्गसङ्क्रमः ॥ १५ ॥  
न पृच्छेद्गोत्रचरणं न स्थानं वेदमेव च ॥  
दृष्ट्वा यज्ञोपवीतं च भोजयेत्तं प्रभक्तितः ॥ १६ ॥  
श्राद्धे वा वैश्वदेवे वा यद्यागच्छति नातिथिः ॥  
घृताहुतिं ततो दद्यात्तन्नाम्ना च हविर्भुजि ॥ १७ ॥  
अशक्त्या भोज्यदानस्य देयं भक्त्या ततः परम् ॥  
तस्यान्नमपि तु स्तोकं येन तुष्टिं प्रगच्छति ॥ १८ ॥  
तथान्यश्च तृतीयस्तु सूर्योढोऽतिथिरुच्यते ॥  
कृते तु भोजने यस्तु रात्रौ वा चाधिगच्छति॥  
तस्य शक्त्या प्रदातव्यं सस्यं च गृहमेधिना॥१९॥  
सूर्योढो यस्य सम्प्राप्तो गृहात्पूजां विना व्रजेत्॥  
निराशः पातकं तस्य निजं दत्त्वा प्रयाति सः॥६.१८६.२॥।  
तृणानि भूमिरुदकं वाक्चतुर्थी च सूनृता॥  
एतान्यपि सतां गेहे नोच्छिद्यन्ते कदाचन॥२१॥  
स्वागतेनाग्नयस्तृप्तिं गृहस्थस्य प्रयान्ति च ॥  
आसनेन व्रजेत्तुष्टिं स्वयम्भूः प्रपितामहः ॥ २२॥  
अर्घेण शम्भुः पाद्येन सर्वे देवाः सवासवाः ॥  
भोज्यदानेन विष्णुः स्यात्सर्वदेवमयोऽतिथिः ॥ २३ ॥  
तस्मात्पूज्यः सदा विप्रा भोजनीयो विशेषतः ॥  
नामाप्युच्चार्य भोज्योऽन्यो ब्राह्मणो गृहमेधिना ॥ २४ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाट केश्वरक्षेत्रमाहात्म्येऽतिथिमाहात्म्यवर्णनन्नाम षडशीत्युत्तरशततमोऽध्यायः ॥ १८६ ॥ ॥