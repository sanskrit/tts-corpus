+++
title = "०८५ महालक्ष्मीमाहात्म्यवर्णनम्"

+++
॥ ऋषय ऊचुः ॥ ॥  
माधव्याः पद्मया दत्तो यः शापस्तस्य यत्फलम् ॥  
परिणामोद्भवं सर्वं श्रुतमस्माभिरद्य तत् ॥ १ ॥  
तेन यत्कमला शप्ता ब्राह्मणेन महात्मना ॥  
सा कथं गज वक्त्राऽथ पुनर्जाता शुभानना ॥ २ ॥  
॥ सूत उवाच ॥ ॥  
शापेन तस्य विप्रस्य तत्क्षणादेव सा द्विजाः ॥  
गजवक्त्रा समुत्पन्ना महाविस्मयकारिणी ॥ ३ ॥  
सा प्रोक्ता हरिणा तिष्ठ किञ्चित्कालान्तरे शुभे ॥  
अनेनैव तु रूपेण यावत्स्याद्द्वापरक्षयः ॥ ४ ॥  
ततोऽहं मेदिनीपृष्ठे ह्यवतीर्य समुद्रजे ॥  
तपः शक्त्या करिष्यामि भूयस्त्वां तु शुभाननाम् ॥ ५ ॥  
अवज्ञायाथ सा तस्य तद्वाक्यं शार्ङ्गधन्विनः ॥  
शुभास्यत्वकृते तेपे तपस्तीव्रं सुहर्षिता॥ ॥ ६॥  
एतत्क्षेत्रं समासाद्य त्रिकालं स्नानमाचरत्॥  
ब्रह्माणं तोषयामास दिवारात्रिमतन्द्रिता॥ ७॥  
तामुवाच ततो ब्रह्मा वर्षान्ते तुष्टिमागतः ॥  
वरं प्रार्थय तुष्टोऽहं तव केशववल्लभे ॥ ८ ॥  
॥ लक्ष्मीरुवाच ॥ ॥  
गजास्याहं कृता देव शापं दत्त्वा सुदारुणम् ॥  
ब्राह्मणेन सुक्रुद्धेन कस्मिश्चित्कारणान्तरे ॥९॥  
तस्मात्तद्रूपिणीं भूयो मां कुरुष्व पितामह ॥  
यदि मे तुष्टिमापन्नो नान्यत्किञ्चिद्वृणोम्यहम् ॥ ६.८५.१० ॥  
॥ ब्रह्मोवाच ॥ ॥  
भविष्यति शुभं वक्त्रं मत्प्रसादादसंशयम् ॥  
तव भद्रे विशेषेण तस्मात्त्वं स्वगृहं व्रज ॥ ११ ॥  
महत्त्वं ते मया दत्तमद्यप्रभृति शोभने ॥  
महालक्ष्मीति ते नाम तस्मादत्र भविष्यति ॥ १२ ॥  
गजवक्त्रां नरो यस्त्वां पूजयिष्यति भक्तितः ॥  
स गजाधिपतिर्भूपो भविष्यति च भूतले ॥ १३ ॥  
द्वितीयादिवसे यस्त्वां महालक्ष्मीरिति ब्रुवन् ॥  
श्रीसूक्तेन सुभक्त्याऽथ देवि सम्पूजयिष्यति ॥ १४ ॥  
सप्तजन्मान्तराण्येव न भविष्यति सोऽधनः॥  
एवमुक्त्वा चतुर्वक्त्रो विरराम ततः परम्॥ १५ ॥  
साऽपि हृष्टा गता देवी यत्र तिष्ठति केशवः ॥ १६ ॥  
इति श्रीस्कान्दे महापुराण एकाशीति साहस्र्यां संहितायां षष्ठे नागर खण्डे हाटकेश्वरक्षेत्रमाहात्म्ये महालक्ष्मीमाहात्म्यवर्णनन्नाम पञ्चाशीतितमोऽध्यायः॥ ८५ ॥छ॥