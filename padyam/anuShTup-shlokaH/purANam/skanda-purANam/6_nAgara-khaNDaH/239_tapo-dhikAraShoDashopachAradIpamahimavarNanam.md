+++
title = "२३९ तपोऽधिकारषोडशोपचारदीपमहिमवर्णनम्"

+++
॥ नारद उवाच ॥  
उपचारैः षोडशभिः पूजनं क्रियते कथम् ॥  
ते के षोडश भावाः स्युर्नित्यं ये शयने हरेः ॥ १ ॥  
एतद्विस्तरतो ब्रूहि पृच्छतो मे प्रजापते ॥  
तव प्रसादमासाद्य जगत्पूज्यो भवाम्यहम् ॥ २ ॥  
॥ ब्रह्मोवाच ॥ ॥  
विष्णुभक्तिर्दृढा कार्या वेदशास्त्रविधानतः ॥  
वेदमूलमिदं सर्वं वेदो विष्णुः सनातनः ॥ ३ ॥  
ते वेदा ब्राह्मणाधारा ब्राह्मणाश्चाग्निदैवताः ॥  
अग्नौ प्रास्ताहुतिर्विप्रो यज्ञे देवं यजन्सदा ॥ ४ ॥  
जगत्सन्धारयेत्सर्वं विष्णुपूजारतः सदा ॥  
नारायणः स्मृतो ध्यातः क्लेशदुःखादिनाशनः ॥ ५ ॥  
चातुर्मास्ये विशेषेण जलरूपगतो हरिः ॥  
जलादन्नानि जायन्ते जगतां तृप्तिहेतवे ॥ ६ ॥  
विष्णुदेहांशसम्भूतं तदन्नं ब्रह्म इष्यते ॥  
तदन्नं विष्णवे दत्त्वा ह्यावाहनपुरःसरम् ॥ ७ ॥  
पुनर्जन्मजराक्लेशसंस्कारैर्नाभिभूयते ॥  
आकाशसम्भवो वेद एक एव पुराऽभवत् ॥ ८ ॥  
ततो यजुःसामसञ्ज्ञामृग्वेदः प्राप भूतये ॥  
ऋग्वेदोऽभिहितः पूर्वं यजुःसहस्रशीर्षेति च ॥ ९ ॥  
षोडशर्चं महासूक्तं नारायणमयं परम् ॥  
तस्यापि पाठमात्रेण ब्रह्महत्या निव र्तते॥6.239.१०॥।  
विप्रः पूर्वं न्यसेद्देहे स्मृत्युक्तेन निजे बुधः॥  
ततस्तु प्रतिमायां च शालग्रामे विशेषतः॥११॥  
क्रमेण च ततः कुर्यात्पश्चादावाहनादिकम्॥  
आवाह्य सकलं रूपं वैकुण्ठस्थानसंस्थितम्॥१२॥  
कौस्तुभेन विराजन्तं सूर्यकोटिसमप्रभम्।.  
दण्डहस्तं शिखासूत्रसहितं पीतवाससम् ॥१३॥  
महासन्न्यासिनं ध्यायेच्चातुर्मास्ये विशेषतः ॥  
एवं रूपमयं विष्णुं सर्वपापौघहारिणम् ॥१४॥  
आवाहयेच्च पुरतो ध्यानसंस्थं द्विजोत्तम॥  
ऋचा प्रथमया चास्योङ्कारादिसमुदीर्णया ॥१५॥  
द्वितीयया चासनं च पार्षदैश्च समन्वितम्॥  
सौवर्णान्यासनान्येषां मनसा परिचिन्तयेत् ॥१६॥  
चिन्तनैर्भक्तियोगेन परिपूर्णं च तद्भवेत् ॥  
पाद्यं तृतीयया कार्यं गङ्गां तत्र स्मरेद्बुधः ॥ १७ ॥  
अर्घ्यः कार्यस्ततो विष्णोः सरिद्भिः सप्तसागरैः ॥  
पुनराचमनं कार्यममृतेन जगत्पतेः ॥१८॥  
त्रिभिराचमनैः शुद्धिर्ब्राह्मणस्य निगद्यते ॥  
अद्भिस्तु प्रकृतिस्थाभिर्हीनाभिः फेनबुद्बुदैः ॥१९॥  
हृत्कण्ठ तालुगाभिश्च यथावर्णं द्विजातयः ॥  
शुध्येरन्स्त्री च शूद्रश्च सकृत्स्पृष्टाभिरन्ततः ॥6.239.२०॥।  
पञ्चम्याऽऽचमनं कार्यं भक्तियुक्तेन चेतसा ॥  
भक्तिग्राह्यो हृषीकेशो भक्त्याऽऽत्मानं प्रयच्छति ॥ २१ ॥  
ततः सुवासितैस्तोयैः सर्वोषधिसमन्वितैः ॥  
शेषोदकैः स्वर्णघटैः स्नानं देवस्य कारयेत् ॥ २२ ॥  
तीर्थोदकैः श्रद्धया च मनसा समुपाहृतैः ॥  
अश्रद्धया रत्नराशिः प्रदत्तो निष्फलो भवेत् ॥ २३ ॥  
वार्यपि श्रद्धया दत्तमनन्तत्वाय कल्पते ॥  
चातुर्मास्ये विशेषेण श्रद्धया पूयते नरः ॥ २४ ॥  
षष्ठ्या स्नानं ततः कार्यं पुनराचमनं भवेत् ॥  
दद्याच्च वाससी स्वर्णसहिते भक्तिशक्तितः ॥ २५ ॥  
आच्छादितं जगत्सर्वं वस्त्रेणाच्छादितो हरिः ॥  
चातुर्मास्ये विशेषेण वस्त्रदानं महाफलम् ॥ २६ ॥  
पुनराचमनं देयं यतये विष्णुरूपिणे ॥  
वस्त्रदानं च सप्तम्या कार्यं विष्णोर्मुनीश्वर ॥ २७ ॥  
यज्ञोपवीतमष्टम्या तच्चाध्यात्मतया शृणु ॥  
सूर्यकोटिसमस्पर्शं तेजसा भास्वरं तथा ॥ २८ ॥  
क्रोधाभिभूते विप्रे तु तडित्कोटिसभप्रभम्॥  
सूर्येन्दुवह्निसंयोगाद्गुणत्रयसमन्वितम् ॥ २९ ॥  
त्रयीमयं ब्रह्मविष्णुरुद्ररूपं त्रिविष्टपम् ॥  
यस्य प्रभावाद्विप्रेन्द्र मानवो द्विज उच्यते ॥ 6.239.३० ॥  
जन्मना जायते शूद्रः संस्काराद्द्विज उच्यते ॥  
शापानुग्रहसामर्थ्यं तथा क्रोधः प्रसन्नता ॥ ३१ ॥  
त्रैलोक्यप्रवरत्वं च ब्राह्मणादेव जायते ॥  
न ब्राह्मणसमो बन्धुर्न ब्राह्मणसमा गतिः ॥ ३२ ॥  
न ब्राह्मणसमः कश्चित्त्रैलोक्ये सचराचरे ॥  
दत्तोपवीते ब्रह्मण्ये सुप्ते देवे जनार्दने ॥ ॥ ३३ ॥  
सर्वजगद्ब्रह्ममयं सञ्जातं नात्र संशयः ॥  
नवम्या च सुलेपश्च कर्तव्यो यज्ञमूर्तये ॥ ३४ ॥  
सुयक्षकर्दमैर्लिप्तो विष्णुर्येन जगद्गुरुः ॥  
तेना प्यायितमेतद्धि वासितं यशसा जगत् ॥ ३५ ॥  
तेजसा भास्करो लोके देवत्वं प्राप्य मानवः ॥  
ब्रह्मलोकादिके लोके मोदते चन्दनप्रदः ॥ ३६ ॥  
चन्दनालेपसुभगं विष्णुं पश्यन्ति मानवाः ॥  
न ते यमपुरं यान्ति चातुर्मास्ये विशेषतः ॥ ३७ ॥  
दशम्या पुष्पपूजा च भक्तिपूजा तथैव च ॥  
पुष्पे चैव सदा लक्ष्मीर्वसत्येव निरन्तरम् ॥ ३८१।  
लक्ष्म्याः सर्वत्र गामिन्या दोषो नैव प्रजायते ॥  
यथा सर्वमयो विष्णुर्न दोषैरनुभूयते ॥ ३९ ॥  
तथा सर्वमयी लक्ष्मीः सतीत्वान्नैव हीयते ॥  
प्रतिमासु च सर्वासु सर्वभूतेषु नित्यदा ॥ 6.239.४० ॥  
मनुष्यदेवपितृषु पुष्पपूजा विधीयते ॥  
पुष्पैः सम्पूजितो येन हरिरेकः श्रिया सह ॥ ४१ ॥  
आब्रह्मस्तम्बपर्यन्तं पूजितं तेन वै जगत् ॥  
अतः सुश्वेतकुसुमैर्विष्णुं सम्पूजयेत्सदा ॥४२ ॥  
चातुर्मास्ये विशेषेण भक्तियुक्तः सदा शुचिः ॥  
भक्त्या सुविहिता ब्रह्मन्पुष्पपूजा नरैर्यदि ॥ ४३ ॥  
यंयं काममभिध्यायेत्तस्य सिद्धिर्निरन्तरा ॥  
पुष्पैरुपचितं विष्णुं यद्यन्ये प्रणमन्ति च ॥ ४४ ॥  
तेषामप्यक्षया लोकाश्चातुर्मास्येऽधिकं फलम् ॥  
एकादश्या धूपदानं कर्तव्यं यतये हरौ ॥ ४५ ॥  
वनस्पति रसो दिव्यो गन्धाढ्यो गन्ध उत्तमः॥  
आघ्रेयः सर्वदेवानां धूपोऽयं प्रतिगृह्यताम् ॥ ४६ ॥  
इमं मन्त्रं समुच्चार्य धूपमागुरुजं शुभम् ॥  
दद्याद्भगवते नित्यं चातुर्मास्ये महाफलम् ॥ ४७ ॥  
कर्पूरचन्दनदलैः सितामधुसमन्वितम् ॥  
मांसीजटाभिः सहितं सुप्ते देवेऽथ सत्तम ॥ ४८ ॥  
देवा घ्राणेन तुष्यन्ति धूपं घ्राणहरं शुभम्॥  
द्वादश्या दीपदानं तु कर्तव्यं मुक्तिमिच्छुभिः ॥ ४९ ॥  
दीपः सर्वेषु कार्येषु प्रथमस्तेजसां पतिः ॥  
दीपस्तमौघनाशाय दीपः कान्तिं प्रयच्छति ॥ 6.239.५० ॥  
तस्माद्दीपप्रदानेन प्रीयतां मे जनार्दनः ॥  
अयं पौराणजो मन्त्रो वेदर्चेन समन्वितः ॥  
दीपप्रदाने सकलः प्रयुक्तो नाशयेदघम् ॥ ५१ ॥  
चातुर्मास्ये दीपदानं कुरुते यो हरेः पुरः ॥  
तस्य पापमयो राशिर्निमेषादपि दह्यते ॥ ५२ ॥  
तावत्पापानि गर्जन्ति तावद्बिभेति पातकी ॥  
यावन्न विहितो भास्वान्दीपो नारायणालये ॥ ५३ ॥  
दर्शनादपि दीपस्य सर्वसिद्धिर्नृणां भवेत् ॥ ५४ ॥  
कामनां यां समुद्दिश्य दीपं कारयते हरौ ॥  
सासा सिद्ध्यति निर्विघ्ना सुप्तेऽनन्ते गुणोत्तरम् ॥ ५५ ॥  
पञ्चायतनसंस्थेषु तथा देवेषु पञ्चसु ॥  
विहितं दीपदानं च चातुर्मास्ये महाफलम् ॥ ५६ ॥  
एको विष्णुस्तुष्यते मुक्तिदाता नित्यं ध्यातः पूजितः संस्तुतश्च ॥  
यच्चाभीष्टं यच्च गेहे शुभं वा तत्तद्देयं मुक्तिहेतोर्नृवर्यैः ॥ ५७ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये तपोऽधिकारषोडशोपचारदीपमहिमवर्णनन्नामैकोनचत्वारिंशदुत्तर द्विशततमोऽध्यायः ॥ २३९ ॥