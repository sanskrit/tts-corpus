+++
title = "१६५ हाटकेश्वरक्षेत्रमाहात्म्येऽश्वतीर्थोत्पत्तिवर्णनम्"

+++
॥ ॥ सूत उवाच ॥ ॥  
ततःप्रभृतिपुण्ये च सरस्वत्यास्तटेशुभे ॥  
बाह्यानां नागराणां च स्थानं जातं महत्तरम् ॥ १ ॥  
पुत्रपौत्रप्रवृद्धानां दौहित्राणां द्विजोत्तमाः ॥  
चमत्कारपुरस्याग्रे यज्ज्ञातं विद्यया धनैः ॥ २ ॥  
कस्यचित्त्वथ कालस्य विश्वामित्रेण धीमता ॥  
शप्ता सरस्वती कोपात्कृता रुधिरवाहिनी ॥ ३ ॥  
ततः संसेव्यते हृष्टै राक्षसैः सा दिवानिशम्॥  
गीतनृत्यपरैश्चान्यैर्भूतैः प्रेतैः पिशाचकैः ॥ ४ ॥  
ततस्ते नागरा बाह्यास्तां त्यक्त्वा दूरतः स्थिताः ॥  
कान्दिशीकास्ततो याता भक्ष्यमाणास्तु राक्षसैः ॥  
नर्मदायास्तटे पुण्ये मार्कण्डाश्रमसन्निधौ ॥ ५ ॥ ॥  
॥ ऋषय ऊचुः ॥ ॥  
कस्मात्सरस्वती शप्ता विश्वामित्रेण धीमता॥  
महानद्या कोऽपराधस्तया तस्य विनिर्मितः ॥ ६ ॥  
॥ सूत उवाच ॥ ॥  
आसीत्पुरा महद्वैरं विश्वामित्रवसिष्ठयोः ॥  
ब्राह्मण्यस्य कृते विप्राः प्राणान्तकरणं महत् ॥  
स सर्वैर्ब्राह्मणैः प्रोक्तो विश्वामित्रो महामुनिः ॥ ७ ॥  
क्षत्रियोऽपि पुरस्कृत्य देवदेवं पितामहम् ॥  
न चैकेन वसिष्ठेन तेनैतद्वैरमाहितम् ॥ ८ ॥  
॥ ऋषय ऊचुः ॥ ॥  
क्षत्रियोऽपि कथं विप्रो विश्वा मित्रो महामते ॥  
वसिष्ठेन कथं नोक्तो यः प्रोक्तो ब्रह्मणा स्वयम् ॥ ९ ॥  
एतन्नः सर्वमाचक्ष्व परं कौतूहलं स्थितम्॥६.१६५.१०॥।  
॥ सूत उवाच ॥ ॥  
आसीत्पुरा ऋचीकाख्यो भृगुपुत्रो महामुनिः ॥  
व्रताध्ययनसम्पन्नः सुतपस्वी महायशाः ॥ ११ ॥  
तीर्थयात्राप्रसङ्गेन स कदाचिन्मुनीश्वरः ॥  
स्थानं भोजकटं नाम प्राप्तो गाधिमहीपतेः ॥  
यत्र सा कौशिकीनाम नदी त्रैलोक्यविश्रुता ॥ १२ ॥  
तस्यां स्नात्वा द्विजश्रेष्ठो यावत्तिष्ठति तीरगः ॥  
समाधिस्थो जपं कुर्वन्सन्तर्प्य पितृदेवताः ॥ १३ ॥  
तावत्तत्र समायाता राजकन्या सुशोभना ॥  
सर्वलक्षणसम्पूर्णा सर्वैरेव गुणैर्युता ॥ ॥ १४ ॥  
स तां संवीक्षते यावत्सर्वावयवशोभनाम् ॥  
तावत्कामशरैर्व्याप्तः कर्तव्यं नाभ्यविन्दत ॥ १५ ॥  
ततः पप्रच्छ लोकान्स लब्ध्वा कृच्छ्रेण चेतनाम् ॥  
कस्येयं कन्यका साध्वी किमर्थमिह चागता ॥ १६ ॥  
क्व यास्यति वरारोहा सर्वं मे कथ्यतां जनाः ॥ १७ ॥  
॥ जना ऊचुः ॥ ॥  
एषा गाधिसुतानाम ख्याता त्रैलोक्यसुन्दरी ॥  
अन्तःपुरात्समायाता गौरीपूजनलालसा ॥ १८ ॥  
वाञ्छमाना सुभर्त्तारं सर्वैः समुदितङ्गुणैः ॥  
प्रासादोऽयं स्थितो योऽत्र नदीतीरे बृहत्तरः॥ १९ ॥  
उमा सन्तिष्ठते चात्र सर्वैः सम्पूजिता सुरैः ॥  
एतां च स्नापयित्वेयं पूजयित्वा यथा क्रमम् ॥ ६.१६५.२० ॥  
नैवेद्यं विविधं दत्त्वा करिष्यति ततः परम् ॥  
वीणाविनोदमात्रं च श्रुतिमार्गसुखावहम् ॥ २१ ॥  
ततो यास्यति हर्म्यं स्वं मन्दीभूते च भास्करे ॥  
ऋचीकस्तु तदाकर्ण्य लोकानां वचनं च यत् ॥ २२ ॥  
ययौ गाधिगृहं शीघ्रं कामबाणप्रपीडितः ॥  
तं दृष्ट्वा सहसा प्राप्तमृचीकं भृगु सत्तमम् ॥  
सम्मुखः प्रययौ तूर्णं गाधिः पार्थिवसत्तमः ॥ २३ ॥  
गृह्योक्तेन विधानेन कृत्वा चैवार्हणं ततः ॥  
कृताञ्जलिपुटो भूत्वा वाक्यमेतदुवाच ह ॥ २४ ॥  
निःस्पृहस्यापि ते विप्र किमागमनकारणम् ॥  
तत्सर्वं मे समाचक्ष्व येन यच्छामि तेऽखिलम् ॥ २५ ॥  
॥ ऋचीक उवाच ॥ ॥  
तव कन्याऽस्ति विप्रेन्द्र वरार्हा वरवर्णिनी ॥  
ब्राह्मोक्तेन विवाहेन तां मे देहि महीपते ॥ २६ ॥  
एतदर्थमहं प्राप्तो गृहे तव स्मरार्दितः ॥  
सा मया वीक्षिता राजन्गौरीपूजार्थमागता ॥ २७ ॥  
॥ सूत उवाच ॥ ॥  
तच्छ्रुत्वा भयसन्त्रस्तो गाधिः पार्थिवसत्तमः ॥  
असवर्णं च तं मत्वा दरिद्रं वृद्धमेवच ॥  
अदाने शापभीतस्तु ततो व्याजमुवाच सः ॥ २८ ॥  
अस्माकं कन्यकादाने शुल्कमस्ति द्विजोत्तम ॥  
तच्चेद्यच्छसि कन्यां तां तुभ्यं दास्याम्यसंशयम् ॥ २९ ॥  
॥ ऋचीक उवाच ॥ ॥  
ब्रूहि पार्थिवशार्दूल कन्याशुल्कं मम द्रुतम् ॥  
येन यच्छामि ते सर्वं यद्यपि स्यात्सुदुर्लभम्॥ ॥ ६.१६५.३० ॥  
॥ गाधिरुवाच ॥ ॥  
एकतः श्यामकर्णानामश्वानां वातरंहसाम् ॥  
शतानि सप्त विप्रेन्द्र श्वेतानां चैव सर्वतः ॥ ३१ ॥  
य आनीय प्रदद्यान्मे तस्मै कन्यां ददाम्यहम् ॥ ३२ ॥  
॥ सूत उवाच ॥ ॥  
स तथेति प्रतिज्ञाय ऋचीको मुनिसत्तमः ॥  
कान्यकुब्जं समासाद्य गङ्गातीरे विवेश ह ॥ ॥ ३३ ॥  
अश्वो वोढेति यत्सूक्तं चतुःषष्टिसमुद्भवम् ॥  
छन्दऋषिदेवतायुक्तं जपं चक्रे ततः परम् ॥ ३४ ॥  
विनियोगं वाजिकृतं गाधिना यत्प्रकीर्तितम् ॥  
ततस्ते वाजिनस्तस्मान्निष्क्रान्ताः सलिलाद्द्विजाः ॥ ३५ ॥  
सर्वश्वेताः सुवेगाश्च श्यामैकश्रवणास्तथा ॥  
शतानि सप्तसङ्ख्यानि तावत्सङ्ख्यै र्नरैयुताः ॥ ३६ ॥  
ततः प्रभृति विख्यातमश्वतीर्थं धरातले ॥  
गङ्गातीरे शुभे पुण्ये कान्यकुब्जसमीपगम् ॥  
यस्मिन्स्नाने कृते मर्त्यो वाजिमेधफलं लभेत् ॥ ३७ ॥  
इति श्रीस्कान्दे महापुराण एकाशीतिसाहस्र्यां सहितायां षष्ठे नागरखण्डे हाटकेश्वरक्षेत्रमाहात्म्येऽश्वतीर्थोत्पत्तिवर्णनन्नाम पञ्चषष्ट्यधिकशततमोऽध्यायः ॥ १६५ ॥