+++
title = "१२३"

+++
॥ सूत उवाच ॥ ॥  
तथान्यदपि तत्रास्ति शुक्लतीर्थमनुत्तमम्॥  
दर्भैः संसूचितं श्वेतैर्यदद्यापि द्विजोत्तमाः ॥ १ ॥  
चमत्कारपुरे पूर्वमासीत्कश्चित्सुशल्यवित् ॥  
रजकः शुद्धकोनाम पुत्रपौत्रसमन्वितः ॥ ॥ २॥  
स सर्वरजकानां च प्राधान्येन व्यवस्थितः ॥  
प्रधानब्राह्मणानां च करोत्यम्बरशोधनम् ॥ ३ ॥  
कस्यचित्त्वथ कालस्य नीलीकुण्ड्यां समाहितः ॥  
प्राक्षिपद्ब्राह्मणेन्द्राणां वासो विज्ञातवांश्चिरात् ॥ ४ ॥  
अथासौ मन्दचित्तश्च स्वामाहूयकुटुम्बिनीम् ॥  
पुत्रांश्च वचनं प्राह रहस्ये भयविह्वलः ॥ ५ ॥  
निर्मूल्यानि सुवस्त्राणि ब्राह्मणानां महात्मनाम् ॥  
नीलीमध्ये विमोहेन प्रक्षिप्तानि बहूनि च ॥ ६ ॥  
वधबन्धादिकं कर्म ते करिष्यन्त्यसंशयम् ॥  
तस्मादन्यत्र गच्छामो गृहीत्वा रजनीमिमाम् ॥ ७ ॥  
एवं स निश्चयं कृत्वा सारमादाय मन्दिरात् ॥  
प्रस्थितो भार्यया सार्द्धं कान्दिशीको द्विजोत्तमाः ॥ ८ ॥  
तावत्तस्य सुता गत्वा स्वां सखीं दाशसम्भवाम् ॥  
उवाच क्षम्यतां भद्रे यन्मया कुकृतं कृतम्॥ ९ ॥  
अज्ञानाज्ज्ञानतो वापि प्रक्रीडन्त्या त्वया सह ॥  
प्रणयाद्बाल्यभावाच्च क्रोधाद्वाथ महेर्ष्यया ॥ ६.१२३.१० ॥  
अथ सा सहसा श्रुत्वा बाष्पपर्याकुलेक्षणा ॥  
उवाच किमिदं भद्रे यन्मामित्थं प्रभाषसे ॥ ११ ॥  
॥ सख्युवाच ॥ ॥  
मम तातेन नीलायां प्रक्षिप्तान्यम्बराणि च ॥  
ब्राह्मणानां महार्हाणि विभ्रमेण सुलोचने ॥ १२ ॥  
तत्प्रभाते परिज्ञाय दण्डं धास्यन्ति दारुणम् ॥  
एवं चित्ते समास्थाय तातः सम्प्रस्थितोऽधुना ॥ १३ ॥  
अहं तवातिकं प्राप्ता दर्शनार्थमनिन्दिते ॥  
अनुज्ञाता प्रयास्यामि त्वया तस्मात्प्रमुच्यताम् ॥ १४ ॥  
अथ सा तद्वचः श्रुत्वा प्रसन्नवदनाऽब्रवीत् ॥  
यद्येवं मा सरोजाक्षि कुत्रचित्सम्प्रयास्यसि ॥ १५ ॥  
निवारय द्रुतं गत्वा तातं नो गम्यतामिति ॥  
अस्ति पूर्वोत्तरे भागे स्थानादस्माज्जलाशयः ॥ १६ ॥  
तत्रैकदा विनिक्षिप्तं मम तातेन जालकम् ॥  
अतीवकृष्णकेशोत्थं तावच्छुक्लत्वमागतम्॥।७॥  
ततः स विस्मयाविष्टः स्वयं सस्नौ कुतूहलात् ।  
यावच्छुक्लत्वमापन्नस्तादृक्कृष्णवपुर्धरः ॥ १९ ॥  
सुश्वेतमूर्धजः सद्यः स्त्रीणां वैराग्यकारकः ॥  
ततःप्रभृति नो ज्ञात्वा कश्चित्तत्र प्रगच्छति ॥ १९ ॥  
तस्मात्तत्रैव वस्त्राणि प्रक्षालयतु सत्वरम् ॥  
तातः स तव यास्यन्ति विशुद्धिं परमां शुभे ॥ ६.१२३.२० ॥  
अथ सा सत्वरं गत्वा निजतातस्य तद्वचः ॥  
सत्वरं कथयामास प्रहृष्टवदना सती ॥ २१  
मम सख्या समादिष्टं नातिदूरे जलाशयः ॥  
तत्र श्वेतत्वमायाति सर्वं क्षिप्तं सितेतरम् ॥२२॥  
तस्मात्प्रक्षालय प्रातस्तत्र गत्वा जलाशये ॥  
वस्त्राण्यमूनि शुक्लत्वं सम्प्रयास्यन्त्यसंशयम्॥ २३॥  
॥ रजक उवाच ॥  
नैतत्सम्पत्स्यते पुत्रि यन्नीलस्य परिक्षयः ॥  
वस्त्रलग्नस्य जायेत यतः प्रोक्तं पुरातनैः ॥२४॥  
वज्रलेपस्य मूर्खस्य नारीणां कर्कटस्य च ॥  
एको ग्रहस्तु मीनानां नीलीमद्यपयोस्तथा ॥२५॥  
॥ कन्योवाच ॥ ॥  
तत्र ह्यागम्यतां तावद्वस्त्रणयादाय यत्नतः ॥  
तोयाच्छुद्धिं प्रयास्यन्ति तदाऽऽगन्तव्यमेव हि ॥ ॥२६॥  
भूयोऽपि मन्दिरे वाऽथ तस्मात्स्थानाद्दिगन्तरम् ॥  
गन्तव्यं सकलैरेव ममैतद्धृदि संस्थितम्॥२७॥  
तस्यास्तद्वचनं श्रुत्वा साधुसाध्विति तेऽसकृत् ॥  
प्रोच्य बान्धवभृत्याश्च रात्रावेव प्रजग्मिरे ॥२८॥  
दाशकन्यां पुरः कृत्वा संशयं परमं गताः ॥  
विभवेन समायुक्ता निजेन द्विजसत्तमाः ॥२९॥  
ततः सा दर्शयामास दाशकन्या जलाशयम् ॥  
बहुवीरुधसञ्छन्नं दुष्प्रवेशं च देहिनाम् ॥ ६.१२३.३० ॥  
ततः स रजकस्तत्र वस्त्राण्यादाय सर्वशः ॥  
प्रविष्टः सलिले तस्मिन्क्षालयामास वै द्विजाः ॥ ३१ ॥  
अथ तानि सुवस्त्राणि मेचकाभानि तत्क्षणात् ॥  
जातानि स्फटिकाभानि तत्क्षणादेव कृत्स्नशः ॥ ॥ ३२ ॥  
ततस्तुष्टिसमायुक्तः साधुसाध्विति चाऽब्रवीत् ॥  
समालिङ्ग्य सुतां प्राह दाशकन्यां च सादरम् ॥ ३३ ॥  
सुवस्त्राणि द्विजेन्द्राणामर्पयामो यथाक्रमम् ॥ ३४ ॥  
ततः स स्वगृहं गत्वा तानि वस्त्राणि कृत्स्नशः ॥  
यथाक्रमेण संहृष्टः प्रददौ द्विजसत्तमाः ॥ ३५ ॥  
अथ ते ब्राह्मणा दृष्ट्वा तां शुद्धिं वस्त्रसम्भवाम् ॥  
तं च श्वेतीकृतं चेदृग्रजकं विस्मयान्विताः ॥ ३६ ॥  
पप्रच्छुः किमिदं चित्रं वस्त्रमूर्धजसम्भवम् ॥  
अनौपम्यं च सञ्जातं वदस्व यदि मन्यसे ॥ ३७ ॥  
॥ रजक उवाच ॥ ॥  
एतानि विप्रा वस्त्राणि मया क्षिप्तानि मोहतः ॥  
नीलीमध्ये सुवस्त्राणि विनष्टानि च कृत्स्नशः ॥ ॥ ३८ ॥  
ततो भयं महद्भूतं कुटुम्बेन समन्वितः ॥  
चलितो रजनीवक्त्रे दिगन्ते ब्राह्मणोत्तमाः ॥ ३९ ॥  
अथैषा तनयाऽस्माकं गता निजसखीं प्रति ॥  
दाशात्मजां सुदुःखार्ता पुनर्दर्शनलालसा ॥ ६.१२३.४० ॥  
तया सर्वमभिप्रायं ज्ञात्वा मे दुःखहेतुकम् ॥  
ततः सन्दर्शयामास स्थिताग्रे स्वजलाशयम् ॥ ४१ ॥  
तस्मिन्प्रक्षिप्तमात्राणि वस्त्राणीमानि तत्क्षणात् ॥  
ईदृग्वर्णानि जातानि विस्मयस्य हि कारणम् ॥ ४२ ॥  
तथा मे मूर्धजाः कृष्णास्तत्र स्नातस्य तत्क्षणात् ॥  
परं शुक्लत्वमापन्ना एतत्प्रोक्तं मया स्फुटम् ॥ ४३ ॥  
एवं ते ब्राह्मणाः श्रुत्वा कौतूहलसमन्विताः ॥  
तत्र जग्मुः परीक्षार्थं विक्षिप्य तदनन्तरम् ॥ ४४ ॥  
कृष्णद्रव्याणि भूरीणि केशादीनि सहस्रशः ॥  
सर्वं तच्छुक्लतां याति त्यक्त्वा वर्णं मलीमसम् ॥ ४५ ॥  
ततो वृद्धतया ये च विशेषाच्छ्वेतमूर्धजाः ॥  
ते सस्नुः श्रद्धया युक्तास्तरुणाश्चापि धर्मिणः ॥ ४६ ॥  
ततः शुक्लत्वमापन्नास्तेजोवीर्यसमन्विताः ॥  
भवन्ति तत्प्रभावेन प्रयान्ति च परां गतिम् । ४७ ॥  
अथ तद्वासवो दृष्ट्वा शुक्लतीर्थं प्रमुक्तिदम् ॥  
पूरयामास रजसा मानुषोत्थभयेन च ॥ ४८ ॥  
अद्यापि तत्र यत्किञ्चिज्जायतेऽथ तृणादिकम् ॥  
तत्सर्वं शुक्लतामेति तत्तोयस्य प्रभावतः ॥ ४९ ॥  
तत्रोत्थैर्यः कुशैः श्राद्धं कुरुते श्रद्धयान्वितः ।३  
श्वैतैस्तैस्तारयेत्सर्वान्पितॄन्नरकगानपि । ६.१२३.५० ॥  
तत्तीर्थोत्थां मृदं गात्रे योजयित्वा नरोत्तमः ॥  
स्नानं करोति तीर्थानां सर्वेषां लभते फलम् ॥ ५१ ॥  
यस्तैर्दर्भैर्नरो भक्त्या तिलैश्चारण्यसम्भवैः ॥  
करोति तर्पणं विप्राः स प्रीणाति पितामहान् ॥ ५२ ॥  
अथाश्वमेधात्सम्प्राप्यं गयाश्राद्धेन यत्फलम् ॥  
नीलसञ्ज्ञगवोत्सर्गे तथात्रापि द्विजोत्तमाः ॥ ५३ ॥  
॥ ऋषय ऊचुः ॥ ।  
शुक्लतीर्थं कथं जातं तत्र त्वं सूतनन्दन ॥  
विस्तरेण समाचक्ष्व परं कौतूहलं हि नः ॥ ५४ ॥  
॥ सूत उवाच ॥ ॥  
श्वेतद्वीपः समानीतो विष्णुना प्रभविष्णुना ॥  
तत्क्षेत्रे कलिभीतेन यथा शौक्ल्यं न सन्त्यजेत् ॥ ५५ ॥  
कलिकालेन संस्पृष्टः श्वेतद्वीपोऽपि श्यामताम् ॥  
न प्रयाति द्विजश्रेष्ठास्ततस्तत्र निवेशितः ॥ ५६ ॥  
इतिश्रीस्कान्देमहापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये शुक्लतीर्थमाहात्म्यवर्णनन्नाम त्रयोविंशत्युत्तर शततमोध्यायः ॥ १२३ ॥ ॥ छ ॥