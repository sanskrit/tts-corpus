+++
title = "२६०"

+++
॥ गालव उवाच ॥ ॥  
इति ते कथितं सर्वं शालग्रामकथानकम् ॥  
महेश्वरस्य चोत्पत्तिर्यथा लिङ्गत्वमाप सः ॥ १ ॥  
तस्माद्वरं लिङ्गरूपं शालग्रामगतं हरिम् ॥  
येऽर्चयन्ति नरा भक्त्या न तेषां दुःखयातनाः ॥ २ ॥  
चातुर्मास्ये समायाते विशेषात्पूजयेच्च तौ ॥  
अर्चितौ यावभेदेन स्वर्गमोक्षप्रदायकौ ॥ ३ ॥  
देवौ हरिहरौ भक्त्या विप्रवह्निगवां गतौ ॥  
येऽर्चयन्ति महाशूद्र तेषां मोक्षप्रदोहरिः ॥ ॥ ४ ॥  
वेदोक्तं कारयेत्कर्म पूर्तेष्टं वेदतत्परः ॥  
पञ्चायतनपूजा च सत्यवादो ह्यलोलता ॥ ५ ॥  
विवेकादिगुणैर्युक्तः स शूद्रो याति सद्गतिम्॥  
ब्रह्मचर्यं तपो नान्यद्द्वादशाक्षरचिन्तनात् १। ६ ॥  
मन्त्रैर्विना षोडश सोपचारैः कार्या सुपूजा नरकादिहन्तुः ॥  
यथा तथा वै गिरिजापतेश्च कार्या महा शूद्र महाघहन्त्री ॥ ७ ॥  
॥ ब्रह्मोवाच ॥ ॥  
एवं कथयतोरेषा रजनी क्षयमाययौ ॥  
सच्छूद्रो गालवश्चैव शिष्यैश्च परिवारितः ॥ ८ ॥  
स तेन पूजितो विप्रो ययौ शीघ्रं निजाश्रमम् ॥ ९ ॥  
य इमं श्रुणुयान्मर्त्यो वाचयेत्पाठयेच्च वा ॥  
श्लोकं वा सर्वमपि च तस्य पुण्यक्षयो न हि ॥ ६.२६०.१० ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्य माहात्म्ये पैजवनोपाख्याने षष्ट्युत्तरद्विशततमोऽध्यायः ॥ २६० ॥