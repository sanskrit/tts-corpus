+++
title = "२०५ वर्णनम्"

+++
॥ विष्णुरुवाच ॥ ॥  
एवं ज्ञात्वा सहस्राक्ष मम वाक्यं समाचर ॥  
यदि ते वल्लभास्ते च ये हता रणमूर्धनि ॥ १ ॥  
युध्यमानास्तवाग्रे च गयाश्राद्धेन तर्पय ॥  
तान्सर्वान्प्रेतभावाच्च येन मुक्तिं भजन्ति ते ॥ २ ॥  
पलायनपरा ये च पृष्ठदेशे हता मृताः ॥ ३ ॥  
॥ इन्द्र उवाच ॥ ॥  
वर्षेवर्षे तदा श्राद्धं प्रकरोति पितामहः ॥  
गयां गत्वा दिने तस्मिन्पितॄणां दिव्यरूपिणाम् ॥ ४ ॥  
तत्कथं देव गच्छामि तत्राहं श्राद्धसिद्धये ॥  
तस्मात्कथय मे तेषां किञ्चिच्छ्राद्धाय भूतले ॥  
मुक्तिदं येन गच्छामि तव वाक्याज्जनार्दन ॥ ५ ॥  
॥ विश्वामित्र उवाच ॥ ॥  
ततः स सुचिरं ध्यात्वा तमुवाच जनार्दनः ॥  
अस्ति तीर्थं महत्पुण्यं तस्मादप्यधिकं च यत् ॥ ६ ॥  
हाटकेश्वरजे क्षेत्रे कूपिकामध्यसंस्थितम् ॥  
अमावास्यादिने तत्र चतुर्दश्याश्च देवप ॥  
गया सङ्क्रमते सम्यक्सर्वतीर्थसमन्विता ॥ ७ ॥  
कन्यासंस्थे रवौ तत्र यः श्राद्धं कुरुते नरः ॥  
अष्टवंशोद्भवैर्विप्रैः स पितॄंस्तारयेन्निजान् ॥ ८ ॥  
अपि प्रेतत्वमापन्नान्किं पुनः स्वर्गसंस्थितान् ॥  
तत्क्षेत्रप्रभवा विप्रा अष्टवंशसमुद्भवाः ॥ ९ ॥  
तप उग्रं समास्थाय वर्तन्ते हिमपर्वते ॥  
आनर्ताधिपतेर्दानाद्भीतास्तत्र समागताः ॥ ६.२०५.१० ॥  
तान्गृहीत्वा द्रुतं गच्छ तत्र सम्बोध्य गौरवात् ॥  
सामपूर्वैरुपायैस्तैस्तेषामग्रे समाचर ॥ ११ ॥  
श्राद्धं चैव यथान्यायं ततः प्राप्स्यसि वाञ्छितम् ॥  
ते चाऽपि सुखिनः सर्वे भविष्यन्ति समागताः ॥ १२ ॥  
त्वया सह प्रपूज्याश्च ह्यस्माभिः श्राद्धकारणात् ॥  
तच्छ्रुत्वा सहसा शक्रः सन्तोषं परमं गतः ॥ १३ ॥  
हिमवन्तं समुद्दिश्य प्रस्थितस्त्वरयाऽन्वितः ॥  
वासुदेवोऽपि राजेन्द्र क्षीराब्धिमगमत्तदा ॥ १४ ॥  
हिमवन्तं समाश्रित्य शक्रोऽपि ददृशे द्विजान् ॥  
अष्टवंशसमुद्भूतान्विष्णुना समुदाहृतान् ॥ १५ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शक्रविष्णुसंवादे गयाश्राद्धफलमाहात्म्य वर्णनन्नाम पञ्चोत्तरशततमोऽध्यायः ॥२०५॥