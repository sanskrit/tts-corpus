+++
title = "१३१ वररुचिस्थापितगणपतिमाहात्म्यवर्णनम्"

+++
॥ देव उवाच ॥ ॥  
एषा रात्रिः समादिष्टा दानवानां सुरेश्वरि ॥  
पिशाचानां च भूतानां राक्षसानां विशेषतः ॥ १ ॥  
यत्किञ्चित्क्रियते कर्म तत्र स्नानादिकं शुभम्॥  
तत्सर्वं जायते तेषां पुरा दत्तं स्वयम्भुवा ॥ २ ॥  
मर्यादा तैः समं येन देवानां च यदा कृता ॥  
अर्हाणां यज्ञभागस्य काश्यपानामथाग्रजाम्॥ ३ ॥  
तदर्थं दशसाहस्रा दानवा युद्ध दुर्मदाः ॥  
कुन्तप्रासकरा भानुं रुन्धन्त्युद्गतकार्मुकाः ॥४॥  
तमुद्दिश्य सहस्रांशुं यज्जलं परिक्षिप्यते।  
सावित्रेण च मन्त्रेण तेषां तज्जायते फलम् ॥५॥  
ते हतास्तेन तोयेन वज्रतुल्येन तत्क्षणात् ॥  
प्रमुञ्चन्ति सहस्रांशुं नित्यमेव सुरेश्वरि ॥ ६ ॥  
एतस्मात्कारणात्तोयमस्त्ररूपं क्षिपाम्यहम् ॥  
सन्ध्या कालं समुद्दिश्य भानुं सन्ध्यां न पार्वति ॥ ७ ॥  
यद्यदाचरति श्रेष्ठस्तत्तदुत्तरतः स्थितः ॥  
उदयार्थं रविं यान्तं निरुन्धन्ति च दारुणाः ॥ ८ ॥  
तेऽपि सन्ध्याजलैर्देवि निहता ब्राह्मणोत्तमैः ॥  
मया च तं विमुञ्चन्ति मूर्च्छिता निपतन्ति च ॥ ९ ॥  
एतस्मात्कारणाद्देवि सन्ध्ययोरुभयोरपि ॥  
अहं चान्ये च विप्रा ये ते नमन्ति दिवाकरम्॥ ६.१३१.१० ॥  
तस्मात्त्वं गृहमागच्छ त्यक्त्वेर्ष्यां पर्वतात्मजे ॥  
प्रशस्यां त्वां परित्यक्त्वा नान्यास्ति हृदये मम ॥ ११ ॥  
॥ देव्युवाच ॥ ॥  
निष्कामो वा सकामो वा सन्ध्यां स्त्रीसञ्ज्ञितामिमाम् ॥  
यत्त्वं नमसि देवेश तन्मे दुःखं प्रजायते ॥ १२ ॥  
तस्माद्गङ्गापरित्यागं सन्ध्यायाश्च विशेषतः ॥  
यावन्न कुरुषे देव तावत्तुष्टिर्न मे भवेत् ॥ १३ ॥  
एवमुक्त्वाऽथ सा देवी विशेषव्रतमास्थिता॥  
अवमन्य महादेवं प्रार्थयानमपि स्वयम्॥ १४ ॥  
ततः स चिन्तयामास किमेतत्कारणं स्थितम्॥  
विरक्ताऽपि ममोत्कण्ठां येनैषा प्रकरोति न ॥ १९ ॥  
न च साम्ना व्रजेत्तुष्टिं कथञ्चिदपि पार्वती ॥  
मृषेर्ष्यान्धारिणी देवी नैतत्स्वल्पं हि कारणम् ॥ १६ ॥  
ततो मन्त्रप्रभावं तं विज्ञाय परमेश्वरः ॥  
ध्यानं धृत्वा सुसूक्ष्मेण ज्ञानेनाथ स्वयं ततः ॥ १७ ॥  
तमेव मन्त्रं मन्त्रेण न्यासेन च विशेषतः ॥  
सम्यगाराधयामास सम्पूज्यात्मानमात्मना ॥ १८ ॥  
यथा देव्यात्मभूतानि पृथक्कृत्वा च पञ्च च ॥  
पूजितानि तथा देवः सर्वेषामन्तरे गतः ॥ १९ ॥  
तान्येव पूजयामास पृथक्कृत्वा समाधितः ॥  
नियोज्य च पुनर्बाह्ये ततः पूजां समाचरत् ॥६.१३१.२॥।  
तस्मान्नास्ति परः कश्चित्पूज्यपूज्यः स एव च ॥  
ऐश्वर्यात्सर्वदेवानामीशानस्तेन निर्मितः ॥ २१ ॥  
एवं यावत्स ईशानः समाराधयति प्रभुः ॥  
तावद्देवी समायाता मन्त्राकृष्टा च यत्र सः ॥ २२ ॥  
ततः प्रोवाच तं देवं प्रणिपत्यकृताञ्जलिः ॥  
ज्ञातं मया विभो सर्वं न मां त्यज तव प्रियाम् ॥ २३ ॥  
तस्मादागच्छ गच्छावो यत्र त्वं वाञ्छसि प्रभो ॥  
क्षम्यतां देव मे सर्वं न कृतं यद्वचस्तव ॥ २४ ॥  
ततस्तुष्टो महादेवस्तामालिङ्ग्य शुचिस्मिताम् ॥  
इदमूचे विहस्योच्चैर्मेघगम्भीरया गिरा ॥ २५ ॥  
यैषा त्वयाऽऽत्मभूतोत्था निर्मिता परमा तनुः ॥  
एतां या कामिनी काचित्पूजयिष्यति भक्तितः ॥  
अनेनैव विधानेन तस्या भर्ता भविष्यति ॥ २६ ॥  
तृतीयायां विशेषेण यावत्संवत्सरं शुभे ॥  
सा लभिष्यति सत्कान्तं पुत्रदं सर्वकामदम् ॥ २७ ॥  
तथैतां मामकीं मूर्तिमीशानाख्यां च ये नराः ॥  
तेषां दुष्टापि या कान्ता सौम्या चैव भविष्यति ॥ २८ ॥  
ये पुनः कन्यकाहेतोः पूजयिष्यन्ति भक्तितः ॥  
यां कन्यां मनसि स्थाप्य तां लभिष्यन्त्यसंशयम् ॥२९॥  
निष्कामाश्चापि ये मर्त्या पूजयिष्यन्ति सर्वदा ॥  
ते यास्यन्ति परां सिद्धिं जरामरणवर्जिताम् ॥ ६.१३१.३० ॥  
एवमुक्त्वा महादेवो वृषमारोप्य तां प्रियाम् ॥  
स्वयमारुह्य पश्चाच्च कैलासं पर्वतं गतः ॥ ३१ ॥  
॥ नारद उवाच । ॥  
तस्मात्तव सुतेयं या तामाराधयतु द्रुतम् ॥  
पञ्चपिण्डमया गौरीं यावत्संवत्सरं शुभाम् ॥ ३२ ॥  
तृतीयायां विशेषेण ततः प्राप्स्यति सत्पतिम् ॥  
मुखप्रेक्षमतिप्रीतं रूपादिभिर्गुणैर्युतम् ॥ ३३ ॥  
॥ शाण्डिल्युवाच ॥ ॥  
एवमुक्त्वा मुनिश्रेष्ठो नारदः प्रययौ ततः ॥  
तीर्थयात्रां प्रति प्रीत्या मम मात्रा विसर्जितः ॥ ३४ ॥  
मयापि च तदादेशात्कौमार्येपि च संस्थया ॥  
पूजया वत्सरं यावत्पूजिता पतिकाम्यया ॥ ३५ ॥  
तृतीयायां विशेषेण मार्गमासादितः शुभे ॥  
नैवेद्यैर्विविधैर्दानैर्गन्धमाल्यानुलेपनैः ॥ ३६ ॥  
तत्प्रभावादयं प्राप्तो जैमिनिर्नाम सद्द्विजः ॥  
कात्यायनि यथा दृष्टस्त्वया किं कीर्तितैः परैः ॥ ३७  
तस्मात्त्वमपि कल्याणि पूजयैनां समाहिता ॥  
सम्प्राप्स्यसि सुसौभाग्यं मैत्रेय्या सदृशं शुभे ॥ ३८ ॥  
त्वया न पूजिता चेयं कौमार्ये वर्तमानया ॥  
यावत्संवत्सरं गौरी तृतीयायां न चाधिकम् ॥ ३९ ॥  
सापत्न्यं तेन सञ्जातं सौभाग्येपि निरर्गले ॥  
यथोक्तविधिना देवी सत्यमेतन्मयोदितम् ॥ ६.१३१.४० ॥  
॥ सूत उवाच ॥ ॥  
श्रुत्वा कात्यायनी सर्वं शाण्डिल्या यत्प्रकीर्तितम् ॥  
ततः प्रणम्य तां पृष्ट्वा स्वमेव भवनं ययौ ॥ ४१ ॥  
मार्गशीर्षेऽथ सम्प्राप्ते तृतीयादिवसे सिते ॥  
तां देवीं पूजयामास वर्षं यावकृतक्षणा ॥ ४२ ॥  
गौरिणीर्भोजयामास मृष्टान्नैर्भोजनै रसैः ॥  
तैलक्षारपरित्यक्तैर्गन्धैः कुङ्कुमपूर्वकैः ॥ ४३ ॥  
ततस्तु वत्सरे पूर्णे याज्ञवल्क्यस्तदन्तिकम् ॥  
गत्वा प्रोवाच किं कष्टं त्वं करोषि शुचिस्मिते ॥ ४४ ॥  
मया कान्तेन रक्तेन कामदेन सदैव तु ॥  
तस्मादागच्छ गच्छाव स्वमेव भवनं शुभे ॥ ४५ ॥  
एवमुक्त्वा तु तां हृष्टां गृहीत्वा दक्षिणे करे ॥  
जगाम भवनं पश्चात्पुलकाङ्कितगात्रजाम् ॥ ४६॥  
ततः परं तया सार्धं वर्तते हर्षिताननः ॥  
मैत्रेय्या सहितो यद्वदविशेषेण सर्वदा ॥ ४७ ॥  
ततः सञ्जनयामास तस्यां पुत्रं गुणान्वितम् ॥  
कात्यायनाभिधानं च यज्ञ विद्याविचक्षणम्॥ ४८ ॥  
पुत्रो वररुचिर्यस्य बभूव गुणसागरः॥  
सर्वज्ञः सर्वकृत्येषु वेदवेदाङ्गपारगः ॥४९॥  
स्थापितोऽत्र शुभे क्षेत्रे येन विद्यार्थिनां कृते ॥  
समाराध्य विशेषेण चतुर्थ्यां शुक्लवासरे ॥ ६.१३१.५० ॥  
महागणपतिर्भक्त्या सर्वविद्याप्रदायकः ॥  
यस्तस्य पुरतो विप्राः शान्तिपाठविधानतः ॥ ॥ ५१ ॥  
गृह्णाति पुष्पमालां यः पठेच्छक्त्या द्विजोत्तमाः ॥  
वेदान्तकृत्स विप्रः स्यात्सदा जन्मनिजन्मनि ॥ ५२ ॥  
अशक्त्या चाथ पाठस्य यो गृह्णाति धनेन च ॥  
स विशेषाद्भवेद्विप्रो वेदवेदाङ्गपारगः ॥ ५३॥  
विदुषां स गृहे जन्म याज्ञिकानां सदा लभेत्॥  
न कदाचित्तु मूर्खार्णां निन्दितानां कथञ्चन ॥ ५४ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्य ईशानोत्पत्तिपञ्चपिण्डिकागौरीमाहात्म्य वररुचिस्थापितगणपतिमाहात्म्यवर्णनं नामैकत्रिंशदुत्तरशततमोऽध्यायः ॥ १३१ ॥