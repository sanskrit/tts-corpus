+++
title = "२२२ चतुर्दशीशस्त्रहतश्राद्धनिर्णयवर्णनम्"

+++
॥ भर्तृयज्ञ उवाच ॥ ॥  
येषां च शस्त्रमृत्युः स्यादपमृत्युरथापि वा ॥  
उपसर्गान्मृतानां च विषमृत्युमुपेयुषाम् ॥ १ ॥  
वह्निना च प्रदग्धानां जलमृत्युमुपेयुषाम् ॥  
सर्पव्याघ्रहतानां च शृङ्गैरुद्बन्धनैरपि ॥ २ ॥  
श्राद्धं तेषां प्रकर्तव्यं चतुर्दश्यां नराधिप ॥  
तेषां तस्मिन्कृते तृप्तिस्ततस्तत्पक्षजा भवेत् ॥ ३ ॥  
॥ आनर्त उवाच ॥ ॥  
कस्माच्छस्त्रहतानां च प्रोक्ता श्राद्धे चतुर्दशी ॥  
नान्येषां दिवसे तत्र संशयोऽयं वदस्व मे ॥ ४ ॥  
एकोद्दिष्टं न शंसन्ति सपिण्डीकरणं परम् ॥  
कस्मात्तत्र प्रकर्तव्यं वदैतन्मम विस्त रात् ॥ ५॥  
कस्मान्न पार्वणं तत्र क्रियते दिवसे स्थिते ॥  
प्रेतपक्षे विशेषेण कृते श्राद्धेऽखिलेऽपि च ॥ ६ ॥  
॥ भर्तृयज्ञउवाच॥ ॥  
बृहत्कल्पे पुरा राजन्हिरण्याक्षो महासुरः ॥  
बभूव बलवाञ्छूरः सर्वदेवभयङ्करः ॥ ७ ॥  
ब्रह्मा प्रतोषितस्तेन विधाय विविधं तपः ॥  
कृष्णपक्षे विशेषेण नभस्ये मासि संस्थिते ॥ ८ ॥  
॥ ब्रह्मोवाच ॥ ॥  
परितुष्टोस्मि ते वत्स प्रार्थयस्व यथेप्सितम् ॥  
अदेयमपि दास्यामि तस्मात्प्रार्थय मा चिरम् ॥९ ॥ ॥  
॥ हिरण्याक्ष उवाच ॥ ॥  
भूताः प्रेताः पिशाचाश्च राक्षसा दैत्यदानवाः ॥  
बुभुक्षिताः प्रयाचन्ते मां नित्यं पद्मसम्भव ॥ ६.२२२.१० ॥  
प्रेतपक्षे कृते श्राद्धे कन्यासंस्थे दिवाकरे ॥  
एकस्मिन्नहनि प्रायस्तृप्तिः स्याद्वर्षसम्भवा ॥ ११ ॥  
तत्त्वमद्य दिनं देहि तेभ्यः कमलसम्भव ॥  
तेन तृप्तिं गताः सर्वे स्थास्यन्त्यब्दं पितामह ॥ १२ ॥  
॥ श्रीब्रह्मोवाच ॥ ॥  
यः कश्चिन्मानवः श्राद्धं स्वपितृभ्यः प्रदास्यति ॥  
प्रेतपक्षे चतुर्दश्यां नभस्ये मा सि संस्थिते॥१३॥  
प्रेतानां राक्षसानां च भूतादीनां भविष्यति॥  
मम वाक्यादसन्दिग्धं ये चान्ये कीर्तितास्त्वया॥१४॥  
दुर्मृत्युना मृता ये च सङ्ग्रामेषु हताश्च ये ॥  
एकोद्दिष्टे सुतैर्दत्ते तेषां तृप्तिर्भविष्यति ॥ १५ ॥  
एवमुक्त्वा ततो ब्रह्मा ततश्चादर्शनं गतः ॥  
हिरण्याक्षोऽपि संहृष्टः स्वमेव भवनं ययौ ॥ १६ ॥  
यच्च शस्त्रहतानां च तस्मिन्नहनि दीयते ॥  
एकोद्दिष्टं नरैः श्राद्धं तत्ते वक्ष्यामि कारणम्॥ १७ ॥  
सङ्ख्ये शस्त्रहता ये च निर्विकल्पेन चेतसा ॥  
युध्यमाना न ते मर्त्ये जायते मनुजाः पुनः ॥ १८ ॥  
पराङ्मुखाश्च हन्यन्ते पलायनपरायणाः ॥  
ते भवन्ति नराः प्रेता एतदाह पितामहः ॥१९॥  
सम्मुखा अपि ये दैन्यं हन्यमाना वदन्ति च ॥  
पश्चात्तापं च वा कुर्युः प्रहारैर्जर्जरीकृताः॥६.२२२.२०॥  
तेऽपि प्रेता भवन्तीह मनुः स्वायम्भुवोऽब्रवीत्॥  
कदाचिच्चित्तचलनं शूराणामपि जायते ॥ २१ ॥  
तेषां भ्रान्त्या दिने तत्र श्राद्धं देयं निजैः सुतैः ॥  
अपमृत्युमृतानां च सर्वेषामपि देहिनाम् ॥ २२ ॥  
प्रेतत्वं जायते यस्मात्तस्माच्छ्राद्धस्य तद्दिनम् ॥  
श्राद्धार्हं पार्थिवश्रेष्ठ विशेषेण प्रकीर्तितम् ॥ २३ ॥  
एकोद्दिष्टं प्रकर्तव्यं यस्मात्तत्र दिने नरैः ॥  
सपिण्डीकरणादूर्ध्वं तत्ते वक्ष्याभि कारणम् ॥ २४ ॥  
यदि प्रेतत्वमापन्नः कदाचित्स्वपिता भवेत् ।  
तृप्त्यर्थं तस्य कर्तव्यं श्राद्धं तत्र दिने नृप ॥२५॥  
पितामहाद्यास्तत्राह्नि श्राद्धं नार्हन्ति कुत्रचित् ॥  
अथ चेद्भ्रान्तितो दद्याद्धियते(?) राक्षसैस्तु तत् ॥ २६ ॥  
ब्रह्मणो वचनाद्राजन्भूतप्रेतैश्च दानवैः ॥  
तेनैकोद्दिष्टमेवात्र कर्तव्यं न तु पार्वणम् ॥ २७ ॥  
पितृपक्षे चतुर्दश्यां कन्यासंस्थे दिवाकरे ॥  
पितामहो न गृह्णाति पित्रा तेन समं तदा ॥ २८ ॥  
न च तस्य पिता राजंस्तथैव प्रपितामहः ॥ २९ ॥  
एतस्मात्कारणाद्राजन्पार्वणं न विधीयते ॥  
तस्मिन्नहनि सम्प्राप्ते व्यर्थं श्राद्धं भवेद्यतः ॥ ६.२२२.३० ॥  
नान्यस्थानोद्भवैर्विप्रैः श्राद्धकर्मव्रतानि च ॥  
नागरो नागरैः कुर्यादन्यथा तद्वृथा भवेत् ॥ ३१ ॥  
अन्यस्थानोद्भवैर्विप्रैर्यच्छ्राद्धं क्रियते ध्रुवम् ॥  
सम्पूर्णं व्यर्थतां याति नागराणां क्रियापरैः ॥ ३२ ॥  
अथाचारपरिभ्रष्टाः श्राद्धार्हा एव नागराः ॥  
वलीवर्दसमानोऽपि ज्ञातीयो यदि लभ्यते ॥  
किमन्यैर्बहुभिर्विप्रैर्वेदवेदाङ्गपारगैः ॥ ३३ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्राद्ध कल्पे चतुर्दशीशस्त्रहतश्राद्धनिर्णयवर्णनन्नाम द्वाविंशत्युत्तरद्विशततमोऽध्यायः ॥ २२२ ॥