+++
title = "२२३ श्राद्धार्हानर्हब्राह्मणादिवर्णनम्"

+++
॥ भर्तृयज्ञ उवाच ॥ ॥  
श्राद्धार्हैर्ब्राह्मणैः कार्यं श्राद्धं दर्शे तु पार्वणम्॥  
विपरीतं न कर्तव्यं श्राद्धमेकं कथञ्चन ॥ १ ॥  
जारजातापविद्धाद्यैर्यो नरः श्राद्धमाचरेत् ॥  
ब्राह्मणैस्तु न सन्देहस्तच्छ्राद्धं व्यर्थतां व्रजेत् ॥ २ ॥  
॥ आनर्त उवाच ॥ ॥  
भयं मे सुमहज्जातमत्र यत्परिकीर्तितम् ॥  
जारजातापविद्धैस्तु यच्छ्राद्धं व्यर्थतां व्रजेत् ॥ ३ ॥  
मनुना द्वादश प्रोक्ताः किल पुत्रा महामते ॥  
अपुत्राणां च पुत्रत्वं ये कुर्वन्ति सदैव हि ॥ ४ ॥  
औरसः क्षेत्रजश्चैव क्रयक्रीतश्च पालितः ॥  
प्रतिपन्नः सहोढश्च कानीनश्चापि सत्तम॥५॥  
तथान्यौ कुण्डगोलौ च पुत्रावपि प्रकीर्तितौ ॥६॥  
शिष्यश्च रक्षितो मृत्योस्तथाश्वत्थो वनान्तिगः ॥  
किमेते नैव कथिता यत्त्वमेवं प्रजल्पसि ॥ ७ ॥  
॥ भर्तृयज्ञ उवाच ॥ ॥  
सत्यमेतन्महाभाग सर्वे ते धर्मतः सुताः ॥  
परं युगत्रये प्रोक्ता न कलौ कलुषापहाः ॥ ॥ ८ ॥  
तदर्थं तेषु सन्तानं तावन्मात्रं युगेयुगे ॥  
सत्त्वाढ्यानां च लोकानां न कलौ चाल्पमेधसाम् ॥ ९ ॥  
कलावेव समाख्यातो व्यवहारः प्रपा तदः ॥  
अल्पसत्त्वा यतो लोकास्तेन चैष विधिः स्मृतः ॥ ६.२२३.१० ॥  
अत्र यः सङ्करं कुर्याद्योनेस्तस्य फलं शृणु ॥  
ब्राह्मण्यां ब्राह्मणात्पुत्रो ब्रह्मघ्नः सम्प्रजायते ॥ ११ ॥  
सर्वाधमानामधमो यो वारड इति स्मृतः ॥ १२ ॥  
क्षत्रियाच्च तथा सूतो वैश्यान्मागध एव च ॥  
शूद्रात्तथान्त्यजः प्रोक्तस्तेनैते वर्जिताः सुताः ॥ १३ ॥  
एतेषामपि निर्दिष्टाः सप्त राजन्सुपुत्रकाः ॥  
पञ्च वंशविनाशाय पूर्वेषां पातनाय च ॥ १४ ॥  
औरसः प्रतिपन्नश्च क्रीतः पालित एव च ॥  
शिष्यश्च दत्तजीवश्च तथाश्वत्थश्च सप्तमः ॥ १५ ॥  
पुन्नाम्नो नरकाद्घोराद्रक्षन्ति च सदा हि ते ॥  
पतन्तं पुरुषं तत्र तेन ते शोभनाः स्मृताः ॥ १६ ॥  
क्षेत्रजश्च सहोढश्च कानीनः कुण्डगोलकौ ॥  
पञ्चैते पातयन्तिस्म पितॄन्स्वर्गगतानपि ॥ १७ ॥  
एतस्मात्कारणाच्छ्राद्धं जारजातस्य तद्वृथा ॥ १८ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्राद्धकल्पे श्राद्धार्हानर्हब्राह्मणादिवर्णनन्नाम त्रयोविंशत्युत्तरशततमोऽध्यायः ॥ २२३ । ॥