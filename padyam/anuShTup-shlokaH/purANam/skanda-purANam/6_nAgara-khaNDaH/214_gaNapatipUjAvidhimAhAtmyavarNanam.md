+++
title = "२१४ गणपतिपूजाविधिमाहात्म्यवर्णनम्"

+++
॥ सूत उवाच ॥ ॥  
तथान्योपि च तत्रास्ति विश्वामित्रप्रतिष्ठितः ॥  
गणनाथो द्विजश्रेष्ठाः सर्वसिद्धिप्रदो नृणाम् ॥ १ ॥  
माघमासे चतुर्थ्यां च शुक्लायां पूजयेत्तु यः ॥  
स च संवत्सरं यावत्सर्वै विघ्नैर्विमुच्यते ओ। २ ॥  
॥ ऋषय ऊचुः ॥ ॥  
गणनाथस्य चोत्पत्तिं साम्प्रतं सूत नो वद ॥  
कथमेष समुत्पन्नः किं माहात्म्यः प्रकीर्तितः ॥ ३ ॥ ॥  
॥सूत उवाच ॥ ॥  
एष चोत्पादितो गौर्या निजाङ्गमलतः स्वयम् ॥  
क्रीडार्थं मानुषैरङ्गैर्मातङ्गाननशोभितः ॥४॥  
चतुर्हस्तसमोपेत आखुवाहनगस्तथा ॥  
कुठारहस्तश्च तथा मोदकाशनतोषकृत् ॥ ५ ॥  
सर्वसिद्धिप्रदो लोके भक्तानां च विशेषतः ॥  
एष पूर्वं प्रभोः कार्ये सङ्ग्रामे तारकामये ॥६॥।  
सङ्ग्राममकरोद्रौद्रं न कृतं यच्च केनचित् ॥  
निहता दानवाः सर्वे सङ्ख्यया परिवर्जिताः ॥ ७ ॥  
ततः शक्रेण तुष्टेन प्रोक्तः सङ्ग्रामभूमिपः ॥  
क्षत विक्षतसर्वाङ्गो रुधिरेण परिप्लुतः ॥ ८ ॥  
अस्मदर्थे त्वया युद्धं यत्कृतं सुगजानन ॥  
निहता दानवाः सर्वे सङ्ख्यया परिवर्जिताः ॥९॥  
तस्मात्त्वं सर्वदेवानामपि पूज्यो भविष्यसि ॥  
किम्पुनर्मानुषाणां च ये नित्यं विघ्नसम्प्लुताः ॥ ६.२१४.१० ॥  
ये त्वां सम्पूजयिष्यन्ति कार्यारम्भेषु सर्वतः ॥  
कार्यसिद्धिर्न सन्देहस्तेषां भूयाद्गिरा मम ॥ ११ ॥  
एवमुक्त्वा सहस्राक्षो विससर्जाथ तं तदा ॥  
सम्मान्य बहुमानेन गौरीशङ्करपार्श्वतः ॥ १२ ॥  
अयमर्थः पुरा पृष्टो रोहिताश्वेन धीमता ॥  
सर्वविप्रविनाशार्थं मार्कण्डेयं महामुनिम् ॥ १३ ॥  
तमेवार्थं महाभागाः कथयिष्ये यथार्थतः ॥  
तच्छृणुध्वं पुरावृत्तं सर्वं सर्वे समाहिताः ॥ १४ ॥  
॥ रोहिताश्व उवाच ॥ ॥  
भगवन्नत्र ये मर्त्याः सर्वे विघ्नसमन्विताः ॥  
शुभकृत्येषु सर्वेषु जायन्ते शुचयोऽपि च ॥ ॥ १५ ॥  
प्रारब्धेषु च कार्येषु धर्मजेषु विशेषतः ॥  
तानि विघ्नानि जायन्ते यैस्तत्कार्यं न सिध्यति ॥ १६ ॥  
तस्माद्विघ्नविनाशाय किञ्चिन्मे व्रतमा दिश ॥  
व्रतं वा नियमो वाऽथ तपो वा दानमेव च ॥ १७ ॥  
सकृच्चीर्णेन येनात्र यावज्जीवति मानवः ॥  
तावन्न जायते विघ्नमाजन्ममरणान्तिकम् ॥ ॥ १८ ॥  
॥ मार्कण्डेय उवाच ॥ ॥  
अत्र ते कीर्तयिष्यामि सर्वविघ्नविनाशनम् ॥  
व्रतं सर्वगुणोपेतं सर्वपापप्रणाशनम् ॥  
विश्वामित्रेण सञ्चीर्णं यत्पुरा भावितात्मना ॥ १९ ॥  
विश्वामित्र इति ख्यातो गाधिपुत्रः प्रतापवान् ॥  
वसिष्ठेन समं तस्य वैरमासीन्महात्मनः ॥ ६.२१४.२० ॥  
ब्राह्मण्यार्थे न सम्प्रोक्तः कथञ्चित्स महातपाः ॥  
ब्राह्मणस्त्वं वसिष्ठेन ततो वैरमजायत ॥ २१ ॥  
॥ रोहिताश्व उवाच ॥ ॥  
कस्मान्न प्रोक्तवान्विप्रो वसिष्ठस्तु कथञ्चन ॥  
ब्राह्मणः स परं प्रोक्तोब्रह्मादिभिरपि स्वयम्॥ २२ ॥  
॥ मार्कण्डेय उवाच ॥ ॥  
क्षत्रियश्च स्थितः पूर्वं विश्वामित्रो महीपतिः ॥  
मृगयासु परिभ्रान्तो वसिष्ठस्य तदाऽऽश्रमम्॥  
प्रविष्टः क्षुत्पिपासार्त्तः स तेनाथ प्रपूजितः ॥ २३ ॥  
तस्यासीन्नन्दिनीनाम धेनुः कामदुघा सदा ॥  
सा सूते वाञ्छितं सद्यो यद्वसिष्ठोऽभिवाञ्छति ॥ २४ ॥  
तत्प्रभावात्स भूपालः सभृत्यबलवाहनः ॥  
तेन तृप्तिपरा नीतो मिष्टान्नैर्विविधैस्ततः ॥ ॥ २५ ॥  
पार्थिवोऽयमिति ज्ञात्वा ह्यर्घ्याद्यैर्भोजनैः स च ॥  
सोऽपि दृष्ट्वा प्रभावं तं सर्वं धेनोश्च सम्भवम् ॥  
प्रार्थयामास तां मूल्यैर्गजवाजिसमु द्भवैः ॥ २६ ॥  
न ददौ स तदा विप्रः साम्ना दानेन वा पुनः ॥  
भेदेन च ततो दण्डं योजयामास वै नृपः ॥ २७ ॥  
कालयामास तां धेनुं ततः कोपात्स पार्थिवः ॥ २८ ॥  
साऽब्रवीन्नीयमानाऽथ वसिष्ठं किं त्वया विभो ॥  
दत्ताहमस्य नृपतेर्यन्मां नयति यत्नतः ॥ २९ ॥  
॥ वसिष्ठ उवाच ॥ ॥  
न मया त्वं महाभागे दत्ता चास्य महीपतेः ॥  
बलान्नयति यद्येष तस्माद्युक्तं समाचर ॥ ६.२१४.३० ॥  
तच्छ्रुत्वा कोपसंयुक्ता नन्दिनी धेनुरुत्तमा ॥  
जृम्भां चकार तत्सैन्यं समुद्दिश्य नृपोद्भवम् ॥ ३१ ॥  
धूमावर्तिस्ततो जाता तस्या वक्त्रात्ततः परम् ॥  
ततो ज्वाला महारौद्रास्ततो योधाः सहस्रशः ॥ ३२ ॥  
नानाशस्त्रधरा रौद्रा यमदूता यथा च ते ॥  
पुलिन्दा बर्बराभीराः किराता यवनाः शकाः ॥ ॥ ३३ ॥  
ते प्रोचुस्तां वदास्माकं कस्मात्सृष्टा वयं शुभे ॥ ३४ ॥  
॥ नन्दिन्युवाच ॥ ॥  
एते मां ये बलात्पापा नयन्ति नृपसेवकाः ॥  
तान्निघ्नन्तु समादेशान्नान्यद्वाञ्छामि किञ्चन ॥ ३५ ॥  
ततस्तैस्तस्य तत्सैन्यं विश्वामित्रस्य सूदितम् ॥  
युध्यमानं महाराज दशरात्रेण संयुगे ॥ ३६ ॥  
विश्वामित्रोऽपि तद्दृष्ट्वा ब्राह्म्यं बलमनुत्तमम् ॥  
प्रतिज्ञामकरोत्तत्र तारेण सुस्वरेण च ॥ ३७ ॥  
अथाहं सम्भविष्यामि ब्राह्मणो नात्र संशयः ॥  
ममापि जायते येन प्रभावश्चेदृशोऽद्भुतः ॥ ३८ ॥  
तस्मात्तपः करिष्यामि यदसाध्यं सुरैरपि ॥  
स्वपुत्रं स्वे पदे धृत्वा ततश्चक्रे तपो महत् ॥ ३९ ॥  
ब्राह्मण्यार्थं महारौद्रं सुमहद्दुष्करं तपः ॥  
ब्राह्मण्यं तेन नैवाप्तं वैलक्ष्यं परमं गतः ॥ ६.२१४.४० ॥  
ततः कैलासमासाद्य देवदेवं महेश्वरम् ॥  
सम्यगाराधयामास गौरीयुक्तं महेश्वरम् ॥ ४१ ॥  
अहं तपः करिष्यामि ब्राह्मण्यस्य कृते प्रभो ॥  
त्वदीये पर्वतश्रेष्ठे कैलासे शरणं गतः ॥ ४२ ॥  
तस्माद्विघ्नस्य मे रक्षां देवदेवः प्रयच्छतु ॥  
यथा नो नाशमायाति तपः सर्वं कृतं महत् ॥ ४३ ॥  
॥ श्रीभगवानुवाच ॥ ॥  
शुद्ध्यर्थं चैव यत्कार्यं कार्येस्मिन्नृपसत्तम ॥  
विनायकसमुद्भूतां तत्त्वं पूजां समाचर ॥ ४४ ॥  
येन ते जायते सिद्धिः सम्यग्ब्राह्मण्यसम्भवा॥ ४५ ॥ ॥  
॥ विश्वामित्र उवाच ॥ ॥  
तद्वदस्व सुरश्रेष्ठ तथा तस्य करोम्यहम् ॥  
पूर्वं पूजां गणेशस्य सर्वविघ्नप्रशान्तये ॥ ४६ ॥  
॥ श्रीभगवानुवाच ॥ ॥  
एष गौर्या पुरा कृत्वा निजाङ्गोद्वर्तनं कृतः ॥  
निर्मलेन कृतः पश्चान्नराकारश्चतुर्भुजः ॥ ४७ ॥  
क्रीडार्थं मम पुत्रोऽयं बालभावः प्रकल्पितः ॥  
गजवक्त्रो महाकायो लम्बोदरलघूरुकः ॥ ४- ॥  
ततोऽहमनया प्रोक्तः सजीवः क्रियतामयम् ॥  
पुत्रको मे यथा भावी लोके पूज्य तमो विभो ॥ ४९ ॥  
ततो मयापि संस्पृष्टः सृष्टिसूक्तेन पार्थिव ॥  
जीवसूक्तेन सम्यक्स प्राणवान्समजायत ॥ ६.२१४.५० ॥  
ततो मया प्रहृष्टेन प्रोक्ता देवी हिमाद्रिजा ॥  
चतुर्थीदिवसे प्राप्ते मयाऽद्यायं विनिर्मितः ॥ ५१ ॥  
पुत्रस्तव महाभागे जीवसूक्तप्रभावतः ॥  
एष सर्वागणानां च मदीयानां सुरेश्वरि ॥  
भविष्यति सदाऽध्यक्ष स्तस्माच्च गणनायकः ॥ ५२ ॥  
पठ्यमानेन यश्चैनं जीवसूक्तेन सुन्दरि ॥  
पूजयिष्यति सद्भक्त्या चतुर्थीदिवसे शुभे ॥ ५३ ॥  
तस्य सर्वेषु कृत्येषु सर्वविघ्रानि कृत्स्नशः ॥  
प्रयास्यन्ति क्षयं देवि तमः सूर्योदये यथा ॥ ५४ ॥  
नमो लम्बोदरायेति नमो गणविभो तथा ॥  
कुठारधारिणे नित्यं तथा वाक्सङ्गताय च ॥ ५५ ॥  
नमो मोदकभक्षाय नमो दन्तैकधारिणे ॥ ५६ ॥  
एभिर्मन्त्रैः समभ्यर्च्य पश्चान्मोद कजंशुभम् ॥  
नैवेद्यं च प्रदातव्यं ततश्चार्घ्यं निवेदयेत् ॥ ५७ [।  
अहं कर्म करिष्यामि यत्किचिच्छम्भुसम्भवम् ॥  
अविघ्नं तत्र कर्तव्यं सर्वदैव त्वया विभो ॥ ५८ ॥  
ततस्तु ब्राह्मणानां च भोजनं मोदकोद्भवम् ॥  
यथाशक्त्या प्रदातव्यं वित्तशाठ्यं विवर्जयेत् ॥ ५९ ॥  
एवमुक्तं मया पूर्वं स्वयमेव नृपोत्तम ॥  
गणनाथं समुद्दिश्य गौर्याः पुरत एव च ॥ ६.२१४.६० ॥  
ततः प्रहृष्टा सा देवी वाक्यमेतदुवाच ह ॥  
अद्यप्रभृति यः पुत्रं मदीयं गणनाय कम् ॥ ६१ ॥  
अनेन विधिना सम्यक्चतुर्थ्यां पूजयिष्यति ॥  
तस्य विघ्नानि सर्वाणि नाशं यास्यन्त्यसंशयम् ॥ ६२ ॥  
स्मृत्वा वा पूजयित्वा वा यः कार्याणि करिष्यति ॥  
भविष्यन्ति न सन्देहस्ततोस्याविचलानि च ॥ ६३ ॥  
न सन्देहस्ततोऽस्य श्रीरचलैव भविष्यति ॥ ६४ ॥  
॥ श्रीभगवानुवाच ॥ ॥  
तस्मात्त्वं हि महाभाग चतुर्थ्यां सम्यगाचर ॥  
विनायकोद्भवां पूजां येनाभीष्टेन युज्यसे ॥ ६५ ॥  
॥ मार्कण्डेय उवाच ॥ ॥  
तस्य तद्वचनं श्रुत्वा विश्वामित्रो महीपतिः ॥  
गणनाथसमुद्भूतां पूजां कृत्वा यथोचिताम् ॥ ६६ ॥  
तपश्चचार विपुलं सर्वविघ्नविवर्जितम् ॥  
ब्राह्मण्यं च ततः प्राप्तं सर्वेषामपि दुर्लभम् ओ। ६७ ॥  
तस्मात्त्वं हि महाभाग विनायकसमुद्भवाम् ॥  
पूजां कुरु चतुर्थ्यां च सम्प्राप्तायां विशेषतः ॥  
सम्प्राप्नोषि महाभोगान्हृदिस्थान्नात्र संशयः ॥ ६८ ॥  
यो यं काममभिध्याय गणनाथं प्रपूजयेत् ॥  
स तं सर्वमवाप्नोति महेश्वरवचो यथा ॥ ६९ ॥  
अपुत्रो लभते पुत्रं धनहीनो महद्धनम् ॥  
शत्रूञ्जयति सङ्ग्रामे स्मृत्वा तं गणनायकम् ॥ ६.२१४.७० ॥  
या नारी पतिना त्यक्ता दुर्भगा च विरूपिता ॥  
सा सौभाग्यमवाप्नोति गणनाथस्य पूजया ॥ ७१ ॥  
य इदं पठते नित्यं शृणुयाद्वा समाहितः ॥  
न विघ्नं जायते तस्य सर्वकृत्येषु सर्वदा ॥ ७२ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये विश्वामित्रोपाख्यानप्रसङ्गेन गणपतिपूजाविधिमाहात्म्यवर्णनन्नाम चतुर्दशोत्तरद्विशततमोऽध्यायः ॥ २१४ ॥