+++
title = "१८३ नागतीर्थोत्पत्तिमाहात्म्यवर्णनम्"

+++
सूत उवाच॥  
द्वितीये दिवसे प्राप्ते यज्ञकर्मसमुद्भवे॥  
द्वादश्यामभवत्तत्र शृणुध्वं तद्द्विजोत्तमाः॥  
वृत्तान्तं सर्वदेवानां महाविस्मयकारकम् ॥ १ ॥  
मखकर्मणि प्रारब्ध ऋत्विग्भिर्वेदपारगैः ॥  
जलसर्पं समादाय बटुः कश्चित्सुनर्मकृत् ॥ २ ॥  
प्रविश्याथ सदस्तत्र तं सर्पं ब्राह्मणान्तिके ॥  
चिक्षेप प्रहसंश्चैव सर्वदुःखभयङ्करम् ॥ ३ ॥  
ततस्तु डुण्डुभस्तूर्णं भ्रममाण इतस्ततः ॥  
विप्राणां सदसिस्थानां सक्तानां यज्ञकर्मणि ॥ ४ ॥  
अहो होतुः स्थिते प्रैषे दीर्घसत्रसमुद्भवे ॥  
स सर्पो वेष्टयामास तस्य गात्रं समन्ततः ॥ ५ ॥  
न चचाल निजस्थानात्प्रायश्चित्तविभीषया ॥  
नोवाच वचनं सोऽत्र चयनन्यस्तलोचनः ॥ ६ ॥  
हाहाकारो महाञ्जज्ञे एतस्मिन्नन्तरे द्विजाः ॥  
तस्मिन्सदसि विप्राणां विषा ढ्याहिप्रशङ्कया ॥ ७ ॥  
हाहाकारो महानासीत्तं दृष्ट्वा सर्पवेष्टितम् ॥  
तस्य पुत्रो विनीतात्मा मैत्रावरुणकर्मणि ॥ ९ ॥  
संस्थितस्तेन सन्दृष्टः पिता सर्पाभिवेष्टितः ॥  
ज्ञात्वा तु चेष्टितं तस्य भये सर्पसमुद्भवे ॥  
शशाप क्रोधसंयुक्तस्ततस्तं स बटुं मुनिः ॥ ९ ॥  
यस्मात्पाप त्वया सर्पः क्षिप्तः सदसि दुर्मते ॥  
तस्माद्भव द्रुतं सर्पो मम वाक्यादसंशयम् ॥ ६.१८३.१० ॥  
॥ बटुरुवाच ॥ ॥  
हास्येन जलसर्पोऽयं मया मुक्तोऽत्र लीलया ॥  
न ते तातं समुद्दिश्य तत्किं मां शपसि द्विज ॥ ११ ॥  
एतस्मिन्नन्तरे मुक्त्वा तस्य गात्रं स पन्नगः ॥  
जगामान्यत्र तस्यापि सर्पत्वं समपद्यत ॥ १२ ॥  
सोऽपि सर्पत्वमापन्नः सनातनसुतो बटुः ॥  
दुःखशोकसमापन्नो ब्राह्मणैः परिवेष्टितः ॥ १३ ॥  
अथ गत्वा भृगुं सोऽपि बाष्पव्याकुललोचनः ॥  
प्रोवाच गद्गदं वाक्यं प्रणिपत्य पुरःसरः ॥ १४ ॥  
सनातनसुतश्चास्मि पौत्रस्तु परमेष्ठिनः ॥  
शप्तस्तव सुतेनास्मि च्यवनेन महात्मना ॥ १५ ॥  
निर्दोषो ब्राह्मणश्रेष्ठ तस्माच्छापात्प्ररक्ष माम् ॥  
तच्छ्रुत्वा च्यवनं प्राह कृपाविष्टो भृगुः स्वयम् ॥१६॥  
अयुक्तं विहितं तात यच्छप्तोऽयं बटुस्त्वया॥  
न मां धर्षयितुं शक्तो विषाढ्योऽपि भुजङ्गमः ॥१७॥  
किं पुनर्जलसर्पोऽयं निर्विषो रज्जुसन्निभः ॥  
न मामुद्दिश्य निर्मुक्तः सर्पोऽनेन द्विजन्मना ॥  
शापमोक्षं कुरुष्वास्य तस्माच्छीघ्रं द्विजन्मनः ॥ १९ ॥  
॥ च्यवन उवाच ॥ ॥  
यदि त्यजति मर्यादामब्धिः शैत्यं व्रजेद्रविः ॥  
उष्णत्वं च क्षपानाथस्तन्मे स्यादनृतं वचः ॥ १९ ॥  
तच्छ्रुत्वा वचनं तस्य स्वयमेव पितामहः ॥  
तत्रायातः स्थितो यत्र स पौत्रः सर्परूपधृक् ॥ ६.१८३.२० ॥  
प्रोवाच न विषादस्ते पुत्र कार्यः कथञ्चन ॥  
यत्सर्पत्वमनुप्राप्तः शृणुष्वात्र वचो मम ॥ २१ ॥  
पुरा संस्रष्टुकामोऽहं नागानां नवमं कुलम् ॥  
तद्भविष्यति त्वत्पार्श्वात्समर्यादं धरातले ॥ २२ ॥  
मन्त्रौषधियुजां पुंसां न पीडामाचरिष्यति ॥  
सम्प्राप्स्यति परां पूजां समस्ते जगतीतले ॥ २३ ॥  
अत्राऽस्ति सुशुभं तोयं हाटकेश्वरसञ्ज्ञिते ॥  
क्षेत्रे तत्र समावासः पुत्र कार्यस्त्वया सदा ॥ २४ ॥  
तत्रस्थस्य तपस्थस्य नागः कर्कोटको निजम् ॥  
तव दास्यति सत्कन्यां ततः सृष्टिर्भविष्यति ॥ २५ ॥  
नवमस्य कुलस्यात्र समर्यादस्य भूतले ॥  
श्रावणे कृष्णपक्षे तु सम्प्राप्ते पञ्चमीदिने ॥ २६ ॥  
सम्प्राप्स्यति परां पूजां पृथिव्यां नवमं कुलम् ॥  
अद्यप्रभृति तत्तोयं नागतीर्थमिति स्मृतम् ॥२७॥  
ख्यातिं यास्यति भूपृष्ठे सर्वपातकनाशनम्॥  
येऽत्र स्नानं करिष्यन्ति सम्प्राप्ते पञ्चमीदिने ॥२८॥  
न तेषां वत्सरंयावद्भविष्यत्यहिजं भयम् ॥  
विषार्द्दितस्तु यो मर्त्यस्तत्र स्नानं करिष्यति ॥२९॥  
तत्क्षणान्निर्विषो भूत्वा सम्प्राप्स्यति परं सुखम् ॥  
पुत्रकामा तु या नारी पञ्चम्यां भास्करोदये ॥६.१८३.३॥।  
करिष्यति तथा स्नानं फलहस्ता प्रभक्तितः ॥  
भविष्यति च सा शीघ्रं वन्ध्याऽपि च सुपुत्रिणी ॥३१॥  
॥ सूत उवाच ॥ ॥  
एवं प्रवदतस्तस्य ब्रह्मणोऽव्यक्तजन्मनः॥  
अन्ये नागाः समायातास्तत्र यज्ञे निमन्त्रिताः ॥ ३२ ॥  
वासुकिस्तक्षकश्चैव पुण्डरीकः कृशोदरः ॥  
कम्बलाश्वतरौ नागौ शेषः कालिय एव च ॥ ३३ ॥  
ते प्रणम्य वचः प्रोचुः प्रोच्चैर्देवं पितामहम् ॥  
तवादेशाद्वयं प्राप्ता यज्ञेऽत्र प्रपितामह॥३४॥  
साहाय्यार्थं तदादेशो दीयतां प्रपितामह॥  
येन कुर्मो वयं शीघ्रं नागराज्ये ह्यधिष्ठिताः ॥३५॥  
ब्रह्मोवाच ॥ साहाय्यमेतदस्माकं भवदीयं महोरगाः ॥  
गत्वानेन समं शीघ्रं नागराजेन तिष्ठत॥३६॥  
नागतीर्थे ततः स्थेयं सर्वैस्तत्र समास्थितैः ॥३७॥  
यः कश्चिन्मम यज्ञेऽत्र दुष्टभावं समाश्रितः ॥  
समागच्छति विघ्नाय रक्षणीयः स सत्वरम् ॥३८॥  
राक्षसो वा पिशाचो वा भूतो वा मानुषोऽपि वा ॥  
एतत्कृत्यतमं नागा मम यज्ञस्य रक्षणम् ॥ ३९ ॥  
तथा यूयमपि प्राप्ते मासि भाद्रपदे तथा ॥  
पञ्चम्यां कृष्णपक्षस्य तत्र पूजामवाप्स्यथ ॥ ६.१८३.४० ॥  
॥ सूत उवाच ॥ ॥  
बाढमित्येव ते प्रोच्य प्रणिपत्य पितामहम् ॥  
सनातनसुतोपेता नागतीर्थं समाश्रिताः ॥ ४१  
ततःप्रभृति तत्तीर्थं नागतीर्थ मिति स्मृतम् ॥  
कामप्रदं च भक्तानां नराणां स्नानकारिणाम् ॥ ४२ ॥  
यस्तत्र कुरुते स्नानं सकृद्भक्त्या समन्वितः ॥  
नान्वयेऽपि भयं तस्य जाय ते सर्पसम्भवम् ॥ ४३ ॥  
तत्र यच्छति मिष्टान्नं द्विजानां सज्जनैः सह ॥  
पूजयित्वा तु नागेन्द्रान्सनातनपुरःसरान् ॥ ४४ ॥  
सप्तजन्मान्तरं यावन्न स दौःस्थ्यमवाप्नुयात् ॥  
भूतप्रेतपिशाचानां शाकिनीनां विशेषतः ॥  
न च्छिद्रं न च रोगाश्च नाधयो न रिपोर्भयम् ॥ ४५ ॥  
यश्चैतच्छृणुयाद्भक्त्या वाच्यमानं द्विजोत्तमाः ॥  
सोऽपि संवत्सरं यावत्पन्नगैर्न च पीड्यते ॥ ४६ ॥  
सर्पदष्टस्य यस्यैतत्पुरतः पठ्यते भृशम् ॥  
नागतीर्थस्य माहात्म्यं काल दष्टोऽपि जीवति ॥ ४७ ॥  
पुस्तके लिखितं चैतन्नागतीर्थसमुद्भवम् ॥  
माहात्म्यं तिष्ठते यत्र न सर्पस्तत्र तिष्ठति ॥ ४८ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये नागतीर्थोत्पत्तिमाहात्म्यवर्णनन्नाम त्र्यशीत्युत्तरशततमोऽध्यायः ॥ १८३ ॥