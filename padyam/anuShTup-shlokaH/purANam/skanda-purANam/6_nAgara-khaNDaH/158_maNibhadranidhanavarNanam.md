+++
title = "१५८ मणिभद्रनिधनवर्णनम्"

+++
॥ सूत उवाच ॥ ॥  
पुष्पोऽपि गुटिके लब्ध्वा भास्कराद्वारितस्करात् ॥  
चिराद्भोजनमासाद्य प्रस्थितो वैदिशं प्रति ॥ १ ॥  
ततो वैदिशमासाद्य स पुष्पो हृष्टमानसः ॥  
शुक्ला तां गुटिकां वक्त्रे चकारद्विजसत्तमाः ॥ २ ॥  
मणिभद्रसमो जातस्तत्क्षणादेव स द्विजः ॥  
हट्टमार्गं गते सोऽथ तस्मिन्गत्वाऽथ मन्दिरे ॥  
प्रविष्टः सहसा मध्ये प्रहृष्टेनान्तरात्मना ॥ ३ ॥  
ततश्चाकारयामास तं षण्ढं द्वारमाश्रितम् ॥  
तस्य दत्त्वाथ वस्त्राणि पश्चात्षण्ढमुवाच सः ॥ ४ ॥  
षण्ढकश्चित्पुमानत्र सम्यग्वेषकरो हि सः ॥  
मम वेषं समाधाय भ्रमते सकले पुरे ॥ ५ ॥  
साम्प्रतं मद्गृहे सोऽथ लोभनायागमिष्यति ॥  
स च कृत्रिम वेषेण निषेद्धव्यस्त्वया हि सः ॥  
स तथेति प्रतिज्ञाय द्वारदेशं समाश्रितः ॥ ६ ॥  
पुष्पोऽपि चाब्रवीद्भार्यां माहिकाख्यां ततः परम् ॥  
माहिकेद्य मया दृष्टः स्वतातः स्वपुरः स्थितः ॥ ७ ॥  
वीरभद्रः सुदुःखार्तो मलिनाम्बरसंवृतः ॥  
अब्रवीच्च ततः कोपान्मामेवं परुषाक्षरम् ॥ ८ ॥  
धिग्धिक्पाप त्वया कन्यातीव रूपवती सदा ॥  
वञ्चयित्वा जनेतारमुदूढा सा सुमध्यमा ॥ ९ ॥  
न दत्तं तत्पितुः किञ्चिन्न तस्या अथ पुत्रक ॥  
विधवां यादृशीं तां च श्वेताम्बरधरां सदा ॥ ६.१५८.१० ॥  
सन्धारयसि पापात्मन्नेष्टं भोज्यं प्रयच्छसि ॥  
तस्मात्तस्याः पितुर्देहि त्वं सुवर्णायुतं ध्रुवम् ॥ ११ ॥  
भूषणं वाञ्छितं तस्या यत्तद्वै रुचिपूर्वकम् ॥  
येन सन्धारयेद्भार्या साऽऽनन्दं परमं गता ॥ १२ ॥  
निरानन्दा यतो नारी न गर्भं धारयेत्स्फुटम् ॥  
निःसन्तानो यतो वंशः स्वर्गादपि क्षितिं व्रजेत् ॥ १३ ॥  
स पतिष्यत्यसन्दिग्धं कुलाङ्गारेण च त्वया ॥  
सा त्वमानय वस्त्राणि गृहमध्याच्छुभानि च ॥ १४ ॥  
यानि दत्तानि भूपेन व्यवहारैस्तदा मम ॥  
पञ्चाङ्गश्च प्रसादो यो मया प्राप्तश्च तैः सह ॥ १५ ॥  
त्वं सन्धारय गात्रैः स्वैः शीघ्रं रसवतीं कुरु ॥  
भोजनायैव शीघ्रं तु त्वया सार्धं करोम्यहम् ॥ १६ ॥  
एकस्मिन्नपि पात्रे च तदादेशादसंशयम् ॥  
सापि सर्वं तथा चक्रे यदुक्तं तेन हर्षिता ॥ १७ ॥  
भोजनाच्छादनं चैव निर्विकल्पेन चेतसा ॥  
ततः कामातुरः पुष्पो मैथुनायोपचक्रमे ॥ १८ ॥  
एतस्मिन्नन्तरे प्राप्तो मणिभद्रः समुत्सुकः ॥  
क्षुत्क्षामः स पिपासार्तो व्यवहारोत्थलिप्सया ॥ १९ ॥  
प्रवेशं कुरुते यावद्गृहमध्ये समुत्सुकः ॥  
निषिद्धस्तेन षण्ढेन भर्त्सयित्वा मुहुर्मुहुः ॥ ६.१५८.२० ॥  
हठाद्यावत्प्रवेशं स चकार निजमन्दिरे ॥  
तावच्च दण्डकाष्ठेन मस्तके तेन ताडितः ॥ २१ ॥  
अथ सम्पतितो भूमौ मूर्छया सम्परिप्लुतः ॥  
कर्तव्यं नैव जानाति तत्प्रहारप्रपीडितः ॥ २२ ॥  
ततः कोलाहलो जातस्तस्य द्वारे गृहस्य च ॥  
जनस्य सम्प्रयातस्य हाहाकारपरस्य च ॥ २३ ॥  
पप्रच्छुस्तं जनाः केचि द्धिक्पाप किमिदं कृतम् ॥  
वृत्तिभङ्गः कृतोऽनेन अथ त्वं व्यन्तरार्दितः ॥ २४ ॥  
इमामवस्थां यन्नीतः सम्प्राप्तोऽसि नृपाद्वधम् ॥ २५ ॥  
॥ षण्ढ उवाच ॥ ॥  
न वृत्तिर्गर्हिता तेन नाहं व्यन्तरपीडितः ॥  
मणिभद्रो न चैष स्यादेष वेषकरः पुमान् ॥ २६ ॥  
माणिभद्रं वपुः कृत्वा सम्प्राप्तो याचितुं धनम् ॥  
हठात्प्रविश्यमानस्तु स मया मूर्ध्नि ताडितः ॥ २७ ॥  
मणिभद्रो गृहस्यान्तर्भुक्त्वा शयनमाश्रितः ॥  
सन्तिष्ठते न जानाति वृत्तान्तमिदमा स्थितम् ॥ २८ ॥  
ततः पुष्पोऽपि तच्छ्रुत्वा तं च कोलाहलं बहिः ॥  
मणिभद्रस्य रूपेण द्वारदेशं समागतः ॥ २९ ॥  
अब्रवीन्नित्यमभ्येति मम रूपेण चाधमः ॥  
एष वेषधरः कश्चिद्याचितुं धनमेव हि ॥ ६.१५८.३० ॥  
एतेनापि च षण्ढेन न च भद्रमनुष्ठितम् ॥  
यत्कुब्जोऽयं हतो मूर्ध्नि याचितुं समु पस्थितः ॥ ३१ ॥  
एतस्मिन्नन्तरे सोऽपि चेतनां प्राप्य कृत्स्नशः ॥  
वीक्षते पुरतो यावत्तावदात्मसमः पुमान् ॥ ३२ ॥  
सर्वतः स तमालोक्य ततो वचनमब्रवीत् ॥ ३३ ॥  
क्व चोरः सम्प्रविष्टो मे मम रूपेण मन्दिरे ॥  
भेदयित्वा तु षण्डाख्यमेवं दत्त्वा च वाससी ॥ ३४ ॥  
यावद्भूपगृहं गत्वा त्वां षण्ढेन समन्वितम् ॥  
वधाय योजयाम्येव तावद्द्रुततरं व्रज ॥ ३५ ॥  
॥ पुष्प उवाच ॥ ॥  
मम रूपं समाधाय त्वमायातो गृहे मम ॥  
शून्यं मत्वा ततो ज्ञातस्त्वयाऽहं गृहसंस्थितः ॥३६॥  
ततो नृपाय दास्यामि वधार्थं च न संशयः ॥  
नो चेद्गच्छ द्रुतं पाप यदि जीवितुमिच्छसि ॥३७॥ ॥  
॥ सूत उवाच ॥ ॥  
एवमुक्त्त्वा ततस्तौ च बाहुयुद्धेन वै मिथः ॥  
युध्यमानौ नरैरन्यैः कृच्छ्रेण तु निवारितौ ॥३८॥  
ततस्ते स्वजना ये तु मणिभ द्रस्य चागताः ॥  
परिजानन्ति नो द्वाभ्यां विशेषं माणिभद्रकम् ॥ ३९ ॥  
वालिसुग्रीवयोर्युद्धं तारार्थे युध्यमानयोः ॥  
एवं विवदमानौ तु क्रोधताम्रा यतेक्षणौ ॥ ६.१५८.४० ॥  
राजद्वारं समासाद्य स्थितौ स्वजनसंवृतौ ॥  
द्वाःस्थेन सूचितौ राज्ञे सभातलमुपस्थितौ ॥ ४१ ॥  
चौरचौरेति जल्पन्तौ पर स्परवधैषिणौ ॥  
भूभुजा वीक्षितौ तौ च द्विजौ तु द्विजसत्तमाः ॥४२ ॥  
न विशेषोऽस्ति विश्लेषस्तयोरेकोपिकायतः ॥  
ततश्च व्यवहारेषु समती तेषु वै तदा ॥ ४३ ॥  
पृष्टौ गुह्येषु सर्वेषु प्रत्यक्षेषु विशेषतः॥  
वदतस्तौ यथावृत्तं पृथक्पृथग्व्यवस्थितम् ॥ ४४ ॥  
ततस्तु स्वजनैः सर्वैरेको नीत्व थ चान्यतः ॥  
पृष्टो गोत्रान्वयं सर्वं द्वितीयस्तु ततः परम् ॥ ४५ ॥  
तेषामपि तथा सर्वं यथासम्यङ्निवेदितम् ॥  
अथ राजा बृहत्सेनः सर्वांस्तानि दमब्रवीत् ॥ ४६ ॥  
पत्नी चानीयतां तस्य मणिभद्रस्य वै गृहात् ॥  
निजकान्तस्य विज्ञाने सा प्रमाणं भविष्यति ॥ ४७ ॥  
ततो गत्वा च सा प्रोक्ता पुरुषैर्नृपसम्भवैः ॥  
आगच्छ कान्तं जानीहि त्वं प्रमाणं भविष्यसि ॥ ४८ ॥  
ततः सा व्रीडया युक्ता प्रच्छादितशिरास्ततः ॥  
नृपाग्रे संस्थिता प्रोचे विद्धिसम्यङ्निजं प्रियम् ॥ ४९ ॥  
न वयं निश्चयं विद्मो न चैते स्वजनास्तव ॥ ६.१५८.५० ॥  
ततः सा चिन्तयामास निजचित्ते वराङ्गना ॥  
मणिभद्रेण दग्धाहमीर्ष्यावह्निगताऽनिशम् ॥ ५१ ॥  
वञ्चयित्वा तु पितरं गृहीतास्मि ततः परम् ॥  
न किञ्चित्पाप्मना दत्तं जल्पयित्वा धनं बहु ॥ ॥ ५२ ॥  
द्वितीयेन तु मे पुंसा मर्त्यलोके सुखं कृतम् ॥  
दत्त्वा वस्त्राणि चित्राणि तथैवाभरणानि च ॥ ५३ ॥  
प्रदास्यति च तातस्य सुवर्णं कथितं च यत् ॥  
यद्गृह्णामि स्वहस्तेन मणिभद्रं द्वितीयकम् ॥ ५४ ॥  
एवं निश्चित्य मनसा दृष्ट्वा रक्तपरिप्लुतम् ॥  
प्रथमं मणिभद्रं सा जगृहेऽथ द्वितीयकम्॥ ५५ ॥  
अब्रवीच्च ततो वाक्यं सर्वलोकस्य शृण्वतः ॥  
अहं तातेन दत्तास्य विवाहे अग्निसन्निधौ ॥५६॥  
द्वितीयोऽयं दुराचारो वेषकर्ता समा गतः ॥  
मां च प्रार्थयते गुप्तां नानाचारैः पृथग्विधैः ॥ ५७ ॥  
ततस्तु पार्थिवः क्रुद्धस्तस्य शाखावलम्बनम् ॥  
आदिदेश द्विजश्रेष्ठा मणिभद्रस्य दुर्मतेः ॥ ५८ ॥  
एतस्मिन्नन्तरे सोऽथ वधकानां समर्पितः ॥  
तं वृक्षं नीयमानस्तु श्लोकानेतांस्तदापठत् ॥ ५९ ॥  
निर्दयत्वं तथा द्रोहं कुटिलत्वं विशेषतः ॥  
अशौचं निर्घृणत्वं च स्त्रीणां दोषाः स्वभावजाः ॥ ६.१५८.६० ॥  
अन्तर्विषमया ह्येता बहिर्भागे मनोरमाः ॥  
गुञ्जाफलसमाकारा योषितः सर्व दैवहि ॥ ६१ ॥  
उशना वेद यच्छास्त्रं यच्च वेद बृहस्पतिः ॥  
मन्वादयस्तथान्येऽपि स्त्रीबुद्धेस्तत्र किञ्च न ॥ ६२ ॥  
पीयूषमधरे वासं हृदि हालाहलं विषम् ॥  
आस्वाद्यतेऽधरस्तेन हृदयं च प्रपीड्यते ॥ ६३ ॥  
अलक्तको यथा रक्तो नरः कामी तथैव च ॥  
हृतसारस्तथा सोऽपि पादमूले निपा त्यते ॥ ६४ ॥  
संसारविषवृक्षस्य कुकर्मकुसुमस्य च ॥  
नरकार्तिफलस्योक्ता मूलमेषा नितम्बिनी ॥ ६५ ॥  
कस्य नो जायते त्रासो दृष्ट्वा दूरा दपि स्त्रियम्॥ ६६ ॥  
संसारभ्रमणं नारी प्रथमेऽपि समागमे ॥  
वह्निप्रदक्षिणन्यायव्याजेनैव प्रदर्शयेत् ॥ ६७ ॥  
एतास्तु निर्घृणत्वेन निर्दय त्वेन नित्यशः ॥  
विशेषाज्जाड्यकृत्येन दूषयन्ति कुलत्रयम् ॥ ६८ ॥  
कुलत्रयगृहं कीर्त्या निजया धवलीकृतम् ॥  
कृष्णं करोत्यकृ त्येन नारी दीपशिखेव तु ॥ ६९ ॥  
धर्मवृक्षस्य वाताली चित्तपद्मशशिप्रभा ॥  
सृष्टा कामार्णवग्राही केन मोक्षदृढार्गला ॥ ६.१५८.७० ॥  
कारा सन्तानकूटस्य संसारवनवागुरा ॥  
स्वर्गमार्गमहागर्ता पुंसां स्त्री वेधसा कृता ॥ ७१ ॥  
वेधसा बन्धनं किञ्चिन्नृणामन्यदपश्यता ॥  
स्त्रीरूपेण ततः कोऽपि पाशोऽयं सुदृढः कृतः ॥७२॥  
इत्येवं बहुधा सोऽपि विललाप सुदुःखितः ॥  
स्त्रीचिन्तां बहुधा कृत्वा आत्मानं चाप्यगर्हयत् ॥ ७३ ॥  
अहो कुबुद्धिना नैव लब्धं संसारजं फलम्॥  
न कदाचिन्मया दत्तं तृष्णाव्याकुलचेतसा ॥ ७४ ॥  
ऐश्वर्येऽपि स्थिते भूरि न मया सुकृतं कृतम् ॥  
कदाचिन्नैव जप्तं च न हुतं च हुताशने ॥ ७५ ॥  
अथवा सत्यमेवोक्तं केनापि च महात्मना ॥  
कृपणेन समो दाता न भूतो न भविष्यति ॥  
अस्पृष्ट्वापि च वित्तं स्वं यः परेभ्यः प्रयच्छति ॥ ७६ ॥  
शरणं किं प्रपन्नानां विषवन्मारयन्ति किम् ॥  
न दीयते न भुज्यन्ते कृपणेन धनानि च ॥ ७७ ॥  
दानं भोगो नाशस्तिस्रो गतयो भवन्ति वित्तस्य ॥  
यो न ददाति न भुङ्क्ते तस्य तृतीया गतिर्भवति ॥ ७८ ॥  
धनिनोप्यदानविभवा गण्यन्ते धुरि दरिद्राणाम्॥  
नहि हन्ति यत्पिपासामतः समुद्रोऽपि मरुरेव ॥ ७९ ॥  
अत्युपयुक्ताः सद्भिर्गतागतैरहरहः सुनिर्विण्णाः ॥  
कृपणजनसन्निकाशं सम्प्राप्यार्थाः स्वपन्तीह ॥ ६.१५८.८० ॥  
प्राप्तान्न लभन्ते ते भोगान्भोक्तुं स्वकर्मणा कृपणाः ॥  
मुखपाकः किल भवति द्राक्षापाके बलिभुजानाम् ॥ ८१ ॥  
दातव्यं भोक्तव्यं सति विभवे सञ्चयो न कर्तव्यः ॥  
पश्येह मधुकरीणां सञ्चितमर्थं हरन्त्यन्ये ॥ ८२ ॥  
याचितं द्विजवरे न दीयते सञ्चितं क्रतुवरे न योज्यते ॥  
तत्कदर्यपरिरक्षितं धनं चौरपार्थिवगृहेषु भुज्यते ॥ ८३ ॥  
त्यागो गुणो वित्तवतां वित्तं त्यागवतां गुणः ॥  
परस्परवियुक्तौ तु वित्त त्यागौ विडम्बनम् ॥ ८४ ॥  
किं तया क्रियते लक्ष्म्या या वधूरिव केवला ॥  
या न वेश्येव सामान्या पथिकैरपि भुज्यते ॥ ८५ ॥  
अर्थोष्मणा भवेत्प्राणो भवेद्भक्ष्यैर्विना नृणाम् ॥  
यतः सन्धार्यते भूमिः कृपणस्योष्मणा हि सा ॥ ८६ ॥  
कृपणानां प्रसादेन शेषो धारयते महीम् ॥  
यतस्ते भूगतं वित्तं कुर्वते तस्य चोष्मणा ॥ ८७ ॥  
एवं बहुविधा वाचः प्रलपन्मणिभद्रकः ॥  
नीत्वा तैः पार्थिवोद्दिष्टैः पुरुषैः परुषाक्षरम् ॥  
बहुधा प्रलपं श्चैव कृतः शाखावलम्बनः ॥ ८८ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये मणिभद्रोपाख्याने मणिभद्रनिधनवर्णनन्नामाष्टपञ्चाशदुत्तरशततमोऽध्यायः ॥ १५८ ॥