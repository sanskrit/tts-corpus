+++
title = "१७५ याज्ञवल्क्येश्वरोत्पत्तिमाहात्म्यवर्णनम्"

+++
॥ सूत उवाच ॥ ॥  
एवं संशोचते यावदात्मानं परिगर्हयन्॥  
ततस्तु ब्रह्मणा प्रोक्तः स्वयमभ्येत्य भो द्विजाः॥१॥  
त्वया शङ्का न कर्तव्या सुतस्यास्य कृते द्विज॥  
अज्ञानादेव ते जातो दैवयोगेन बालकः॥२॥  
॥याज्ञवल्क्य उवाच॥ ॥  
तथापि देव मे शुद्धिर्हृदयस्य न जायते ॥  
तस्माद्वद सुरश्रेष्ठ प्रायश्चित्तं विशुद्धये॥३॥  
॥ ब्रह्मोवाच॥ ॥  
यदि ते चित्तशुद्धिस्तु न कथञ्चित्प्रवर्तते॥  
तत्स्थापय महाभाग लिङ्गं देवस्य शूलिनः ॥ ४ ॥  
अज्ञानाज्ज्ञानतोवापि यत्पापं कुरुते नरः ॥  
ब्रह्महत्यादिकं चापि स्त्रीवधाद्वापि यद्भवेत्॥५ ॥  
पञ्चेष्टिकामयं वापि यः कुर्याद्धरमन्दिरम्॥  
तस्य तन्नाशमायाति तमः सूर्योदये यथा ॥ ६ ॥  
विशेषेण महाभाग हाटकेश्वरसम्भवे ॥  
क्षेत्रे तत्र सुमेध्ये तु सर्वपातकनाशने ॥ ७ ॥  
कलिकाले च सम्प्राप्ते यत्र पापं न विद्यते ॥  
अहमप्यत्र वाञ्छामि यज्ञं कर्तुं द्विजोत्तम ॥ ८ ॥  
आनयिष्यामि तत्तीर्थं पुष्करं चात्मनः प्रियम् ॥  
कलिकालभयाच्चैतद्यावन्नो व्यर्थतां व्रजेत् ॥ ९ ॥  
कलिकाले तु सम्प्राप्ते तीर्थानि सकलानि च ॥  
यास्यन्ति व्यर्थतां विप्र मुक्त्वेदं क्षेत्रमुत्तमम् ॥ ६.१७५.१० ॥  
॥ सूत उवाच ॥ ॥  
एवमुक्त्वा चतुर्वक्त्रस्ततश्चादर्शनं गतः ॥  
याज्ञवल्क्योऽपि तच्छ्रुत्वा पितामहवचोऽ खिलम् ॥ ११ ॥  
लिङ्गं संस्थापयामास ज्ञात्वा क्षेत्रमनुत्तमम्॥  
अब्रवीच्च ततो वाक्यं मेघगम्भीरया गिरा ॥ १२ ॥  
अष्टम्यां च चतुर्दश्यां यो लिङ्गं मामकं त्विदम् ॥  
स्नापयिष्यति सद्भक्त्या तस्य पापं प्रयास्यति ॥ १३ ॥  
परदारकृतं यच्च मात्रापि च समं कृतम्॥  
क्षालयिष्यति तत्पापं स्नापितं पूजितं परैः ॥ १४ ॥  
अस्मिन्नहनि सम्प्राप्ते तस्य पक्षसमुद्भवम् ॥  
प्रयास्यति कृतं पापं यदज्ञानाद्विनिर्मितम् ॥ १५ ॥  
ततःप्रभृति विख्यातो याज्ञव ल्क्येश्वरः शुभः ॥  
तस्मिन्क्षेत्रे द्विजश्रेष्ठा हाटकेश्वरसञ्ज्ञके ॥ १६ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये याज्ञवल्क्येश्वरोत्पत्तिमाहात्म्यवर्णनन्नाम पञ्चसप्तत्युत्तरशततमोऽध्यायः ॥ १७५ ॥