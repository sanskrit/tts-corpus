+++
title = "०९२"

+++
॥ सूत उवाच ॥ ॥  
अग्नितीर्थस्य माहात्म्यमेतद्वः परिकीर्तितम् ॥  
ब्रह्मकुण्डसमुत्पत्तिरधुना श्रूयतां द्विजाः ॥ १ ॥  
यदा संस्थापितो ब्रह्मा मार्कण्डेन महात्मना ॥  
तदा विनिर्मितं तत्र कुण्डं शुचिजलान्वितम् ॥ २ ॥  
प्रोक्तं च कार्तिके मासि कृत्तिकास्थे निशाकरे ॥  
सम्यग्भीष्मव्रतं कृत्वा स्नात्वात्र सलिले शुभे ॥ ३ ॥  
पूजयिष्यति यो देवं पद्मयोनिं ततः परम् ॥  
स शूद्रोऽपि तनुं त्यक्त्वा ब्रह्मयोनौ प्रयास्यति ॥ ४ ॥  
ब्राह्मणोऽपि यदि स्नानं तत्र कुण्डे करिष्यति ॥  
कृत्वा भीष्मव्रतं सम्यग्ब्रह्मलोकं प्रयास्यति ॥ ५ ॥  
एवं प्रवदतस्तस्य मार्कण्डेयस्य सन्मुनेः ॥  
श्रुतं तत्सकलं वाक्यं पशुपालेन केनचित् ॥ ६ ॥  
ततः श्रद्धाप्रयुक्तेन तेन तद्भीष्मपञ्चकम् ॥  
यथावद्विहितं सम्यक्कार्तिके मासि संस्थिते ॥ ७ ॥  
ततश्च कृत्तिकायोगे पूर्णिमायां यथाविधि ॥  
सम्पूज्य पद्मजं पश्चात्पूजितः पुरुषोत्तमः ॥ ८ ॥  
ततः कालविपाकेन स पञ्चत्वमुपागतः ॥  
ब्राह्मणस्य गृहे जातः पुरेऽत्रैव द्विजोत्तमाः ॥  
जातिस्मरः प्रभायुक्तः पितृमातृप्रतुष्टिदः ॥ ९ ॥  
एवं प्रगच्छतस्तस्य वृद्धिं तत्र पुरोत्तमे ॥  
पितृमातृसमुद्भूतो यादृक्स्नेहो व्यवस्थितः ॥ ६.९२.१० ॥  
अन्यदेहोद्भवे वापि तस्य शूद्रेपरिस्थितः ॥  
स तस्य धनसम्पन्नः सदैव कुरुते द्विजः ॥ ११ ॥  
उपकारप्रदानं च यत्किञ्चित्तस्य सम्मतम् ॥  
अन्यस्मिन्दिवसे शूद्रः स पिता पूर्वजन्मनः ॥  
तस्य पञ्चत्वमापन्नः सम्प्राप्ते चायुषः क्षये ॥ १२ ॥  
अथ तस्य महाशोकं स कृत्वा तदनन्तरम् ॥  
चकार प्रेतकार्याणि निःशेषाणि प्रभक्तितः ॥ १३ ॥  
अथ तस्य समालोक्य तादृशं तद्विचेष्टितम् ॥  
पृष्टः स कौतुकाविष्टैः पितृमातृसुतादिभिः ॥ १४ ॥  
कस्मात्त्वमस्य नीचस्य पशुपालस्य सर्वदा ॥  
अतिस्नेहसमायुक्तो निःस्पृहस्यापि शम्स नः ॥ १५ ॥  
तस्यापि प्रेतकार्याणि मृतस्यापि करोषि किम् ॥  
एतन्नः सर्वमाचक्ष्व न चेद्गुह्यं व्यवस्थितम् ॥ १६ ॥  
तेषां तद्वचनं श्रुत्वा किञ्चिल्लज्जासमन्वितः ॥  
तानब्रवीच्छृणुध्वं च कथयिष्याम्यसंशयम् ॥ १७ ॥  
अहमस्यान्यदेहत्वे पुत्र आसं सुसम्मतः ॥  
पशुपालनकर्मज्ञः प्राणेभ्यो वल्लभः सदा ॥ १८ ॥  
कस्यचित्त्वथ कालस्य मार्कण्डस्य महामुनेः ॥  
श्रुतं प्रवदतो वाक्यं ब्रह्मकुण्डसमुद्भवम् ॥ १९ ॥  
कार्तिक्यां कृत्तिकायोगे भीष्मपञ्चककृन्नरः ॥  
सम्यक्छ्रद्धासमुत्पन्नो योऽत्र स्नानं करिष्यति ॥ ६.९२.२० ॥  
दृष्ट्वा पितामहं देवं पूजयित्वा जनार्दनम् ॥  
स भविष्यति शूद्रोऽपि ब्राह्मणश्चान्यजन्मनि ॥ २१ ॥  
तन्मया विहितं सम्यक्स्नात्वा तत्र शुभावहे ॥  
सुकुण्डे कार्तिके मासि तेन जातोऽस्मि सद्द्विजः ॥ २२ ॥  
चन्द्रोदयस्य विप्रर्षेरन्वये भुवि विश्रुते ॥॥  
संस्मरन्पूर्विकां जाति तेन स्नेहो मम स्थितः ॥  
तस्योपरि महान्नित्यं शूद्रस्यापि निरर्गलः ॥ २३ ॥  
अतोऽहं कृत्तिकायोगे कार्तिक्यां भक्तिसंयुतः ॥  
ज्ञात्वा करोमि भीष्मस्य पञ्चकं व्रतमुत्तमम् ॥ २४ ॥  
॥ सूत उवाच ॥ ॥  
एवं तस्य वचः श्रुत्वा ते चान्ये च द्विजोत्तमाः ॥।  
भीष्मस्य पञ्चकं चक्रुः सम्यक्छ्रद्धासमन्विताः। २५ ॥  
ततःप्रभृति तत्कुण्डं विख्यातं धरणीतले ॥  
स्थितमुत्तरदिग्भागे ब्रह्मकुण्डमिति स्मृतम् ॥ २६ ॥  
यः स्नानं सर्वदा तत्र ब्राह्मणः प्रकरोति वै ॥  
स सम्भवति विप्रेन्द्रो जायमानः पुनः पुनः ॥ २७ ॥  
इतिश्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये ब्रह्मकुण्डमाहात्म्यवर्णनन्नाम द्विनवतितमोध्यायः ॥९२॥ ॥