+++
title = "१३६ दीर्घिकोत्पत्तिमाहात्म्यवर्णनम्"

+++
माण्डव्य उवाच ॥ ॥  
ग्रहीष्यामि सुरश्रेष्ठा वरं युष्मत्समुद्रवम् ॥  
परं मे निर्णयं चैकं धर्मराजः प्रचक्षतु॥ । १ ॥  
सर्वेषां प्राणिनां लोके कृतं कर्म शुभाशुभम् ॥  
उपतिष्ठति नान्यत्र सत्यमेतत्सुरोत्तमाः ॥ २ ॥  
मयाप्यत्र परे चापि किं कृतं पातकं च यत् ॥  
ईदृशीं वेदनां प्राप्तो न च मृत्युं कथचन ॥ ३ ॥  
॥ धर्मराज उवाच ॥ ॥  
अन्यदेहे त्वया विप्र बालभावेन वर्तता ॥  
शूलाग्रेण सुतीक्ष्णेन काये विद्धो बकः क्षितौ ॥ ४ ॥  
नान्यत्कृतमपि स्वल्पं पातकं किञ्चिदेव हि ॥  
एतस्मात्कारणादेषा व्यथा संसेविता द्विज ॥ ५ ॥ ॥  
॥ सूत उवाच ॥ ॥  
तस्य तद्वचनं श्रुत्वा भृशं क्रोधसमन्वितः ॥  
ततस्तं प्राह माण्डव्यो धर्मराजं पुरः स्थितम् ॥ ६ ॥  
अस्य स्वल्पापराधस्य यस्माद्भूयान्विनिग्रहः ॥  
कृतस्त्वया सुदुर्बुद्धे तस्माच्छापं गृहाण मे ॥ ७ ॥  
त्वं प्राप्य मानुषं देहं शूद्रयोनौ व्यवस्थितः ॥  
जातिक्षयकृतं दुःखं प्रभूतं सेवयिष्यसि ॥ ८ ॥  
तथा कृता मयैषाद्य व्यवस्था सर्वदेहिनाम् ॥  
अष्टमाद्वत्सरादूर्ध्यं कर्मणा गर्हितेन च ॥  
प्रग्रहीष्यति वै जन्तुः पुरुषो योषिदेव वा ॥ ९ ॥  
एवमुक्त्वा स माण्डव्यो धर्मराजं ततः परम् ॥  
प्रस्थितो रोषनिर्मुक्तो वाञ्छिताशां प्रति द्विजाः ॥ 6.136.१० ॥  
अथ तं प्रस्थितं दृष्ट्वा प्रोचुः सर्वे दिवौकसः ॥  
धर्मराजकृते व्यग्राः श्रुत्वा शापं तथाविधम् ॥ ११ ॥  
॥ देवा ऊचुः ॥ ॥  
भगवन्पापसक्तस्य धर्मराजस्य केवलम्॥  
न त्वमर्हसि शापेन शूद्रं कर्तुं कथञ्चन ॥ १२ ॥  
प्रसादं कुरु तस्मात्त्वमस्य धर्मपतेर्द्विज ॥  
अस्माकं वचनात्सद्यः प्रार्थयस्व तथा वरम् ॥ ॥ १३ ॥  
॥ माण्डव्य उवाच ॥ ॥  
नान्यथा जायते वाणी या मयोक्ता सुरोत्तमाः ॥  
अवश्यं धर्मराजोऽयं शूद्रयोनौ प्रयास्यति ॥ १४ ॥  
परं नैवास्य सन्तानं तस्यां योनौ भविष्यति ॥  
सम्प्राप्स्यति च भूयोऽपि धर्मराजत्वमुत्तमम् ॥ १५ ॥  
आराधयतु चाव्यग्रः क्षेत्रेऽत्रैव त्रिलोचनम् ॥  
प्रसादात्तस्य देवस्य शीघ्रं मृत्युमवाप्स्यति ॥ १६ ॥  
तथा देयो वरो मह्यं भवद्भिर्यदि स्वर्गपाः ॥  
तदेषा शूलिकाऽस्माकं स्पर्शाद्भूयात्सुधर्मदा ॥ ॥ १७ ॥  
॥ देवा ऊचुः ॥ ॥  
एनां यः प्रातरुत्थाय स्पर्शयिष्यति शूलिकाम् ॥  
पातकात्स विमुक्तो वा इह लोके भविष्यति ॥ १८ ॥  
एवमुक्त्वा मुनिं तं ते देवाः शक्रपुरोगमाः ॥  
ततस्तां सादरं प्राहुः सह भर्त्रा पतिव्रताम् ॥ १९ ॥  
त्वमपि प्रार्थयाभीष्टमस्मत्तो वरवर्णिनि ॥  
यत्ते चित्ते स्थितं नित्यं नादेयं विद्यतेऽत्र नः ॥ 6.136.२० ॥  
॥ पतिव्रतोवाच ॥ ॥  
येयं मयाकृता गर्ता स्थानेऽत्र त्रिदशेश्वराः ॥  
मन्नाम्ना ख्यातिमायातु दीर्घिकेति जगत्त्रये ॥ २१ ॥  
॥ देवा ऊचुः ॥ ॥  
अद्यप्रभृति लोकेऽत्र गर्त्तेयं तव शोभने ॥  
दीर्घिकेति सुविख्याता भविष्यति जगत्त्रये ॥ २२ ॥  
येऽस्यां स्नानं करिष्यन्ति प्रातरुत्थाय मानवाः ॥  
सर्वपापविनिर्मुक्तास्ते भविष्यन्ति तत्क्षणात् ॥ २३ ॥  
कन्याराशिगते सूर्ये सम्प्राप्ते पञ्चमीदिने ॥  
येऽत्र स्नानं करिष्यन्ति श्रद्धया सहिता नराः ॥ २४ ॥  
अपुत्रास्ते भविष्यन्ति सपुत्रा वंशवर्धनाः ॥  
एवमुक्त्वाऽथ तां देवा जग्मुः स्वर्गं द्विजोत्तमाः॥ ॥ २५ ॥  
पतिव्रतापि तेनैव सह कान्तेन सुन्दरी ॥  
सेवयामास कल्याणी स्मरसौख्यमनुत्तमम् ॥ २६ ॥  
पर्वतेषु सुरम्येषु नदीनां पुलिनेषु च ॥  
उद्यानेषु विचित्रेषु वनेषूपवनेषु च ॥ २७ ॥  
ततो वयसि सम्प्राप्ते पश्चिमे कालपर्ययात् ।  
तदेवात्मीयसत्तीर्थं सेवयामास सादरम् ॥ २८ ॥  
ततो देहं परित्यक्त्वा स्वकान्तं वीक्ष्य तं मृतम् ॥  
तत्र तोये जगामाथ ब्रह्मलोकं पतिव्रता । २९ ॥  
एतद्वः सर्वमाख्यातं दीर्घिकाख्यानमुत्तमम् ॥  
यस्य संश्रवणादेव नरः पापात्प्रमुच्यते ॥ 6.136.३० ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वर क्षेत्रमाहात्म्ये दीर्घिकोत्पत्तिमाहात्म्यवर्णनन्नाम षट्त्रिंशदुत्तरशततमोऽध्यायः ॥ १३६