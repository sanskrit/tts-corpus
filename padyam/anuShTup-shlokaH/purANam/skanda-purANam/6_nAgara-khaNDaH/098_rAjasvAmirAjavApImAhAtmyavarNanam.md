+++
title = "०९८ राजस्वामिराजवापीमाहात्म्यवर्णनम्"

+++
॥ सूत उवाच ॥ ॥  
ततो दशरथो राजा मन्त्रिभिस्तैर्विसर्जितः ॥  
हाटकेश्वरजं क्षेत्रं सम्प्राप्तो हर्षसंयुतः ॥ १ ॥  
तत्रागत्य ततो देवीं पित्रा संस्थापिता पुरा ॥  
पूजयित्वाऽथ सद्भक्त्या स्नात्वा कुण्डे शुभोदके ॥ २ ॥  
ततोऽन्यानि च मुख्यानि दृष्ट्वा चायतनानि सः ॥  
स्नात्वा तीर्थेष्वनेकेषु दत्त्वा दानान्यनेकशः ॥ ३ ॥  
प्रासादं कारयामास देवदेवस्य चक्रिणः ॥  
तत्र संस्थापयामास प्रतिमां वैष्णवीं शुभाम् ॥ ४ ॥  
तस्याग्रे कारयामास वापीं स्वच्छोदकान्विताम् ॥  
सोपानपङ्क्तिभिर्युक्तां साधुभिः सम्प्रशंसिताम्॥ ५ ॥  
उदकेन ततस्तस्या देवाराधनतत्परः ॥  
प्रकारैर्बहुभिस्तीव्रं चकार सुमहत्तपः ॥ ६ ॥  
ततो वर्षशतेऽतीते तस्य तुष्टो जनार्दनः ॥  
विलोक्य च तपस्तीव्रं विहितं तेन भूभुजा ॥ ७ ॥  
प्रोवाच दर्शनं गत्वा पक्षिराजं समाश्रितः ॥  
मेघगम्भीरयावाचा बहुदेवगणैर्वृतः ॥ ८ ॥  
॥ श्रीविष्णुरुवाच ॥ ॥  
परितुष्टोऽस्मि ते वत्स वरं वरय सुव्रत ॥  
अपि ते दुर्लभं काममहं दास्यामि कृत्स्नशः ॥ ९ ॥  
॥ राजोवाच ॥ ॥  
पुत्रार्थोऽयं समारम्भो मया देव कृतोऽखिलः ॥  
तपसो देहि मे पुत्रांस्तस्माद्वंशविवृद्धिदान् ॥ ६.९८.१० ॥  
अन्यत्सर्वं सुराधीश ध्रुवमस्ति गृहे स्थितम् ॥  
प्रसादात्तव यत्किञ्चिद्वैभवं विद्यते मम ॥ ११ ॥  
॥ विष्णुरुवाच ॥ ॥  
अहं तव गृहे राजन्स्वयमेव न संशयः ॥  
अवतारं करिष्यामि कृत्वा रूपचतुष्टयम्॥ १२ ॥  
देवकार्याय तस्मात्त्वं गृहं गत्वा महीपते ॥  
कुरु राज्यं यथान्यायं पितृपैतामहं महत् ॥ १३ ॥  
तथेयं या त्वया वापी निर्मिता विमलोदका ॥  
राजवापीति विख्याता लोके सेयं भविष्यति ॥ १४ ॥  
अस्यां स्नात्वा नरो भक्त्या य एनां पूजयिष्यति ॥  
श्रद्धया परया युक्तः सम्प्राप्ते पञ्चमीदिने ॥ १५ ॥  
ततः करिष्यति श्राद्धं यावत्संवत्सरं नृप ॥  
अपुत्रः प्राप्स्यते पुत्रान्वंशवृद्धिकरान्स हि ॥ १६ ॥  
एवमुक्त्वा स भगवांस्ततश्चादर्शनं गतः ॥  
प्रहृष्टवदनो भूत्वा सोऽपि राजा ययौ गृहम् ॥ १७ ॥  
ततः स्तोकेन कालेन तस्य पुत्रचतुष्टयम् ॥  
सञ्जातं लोके विख्यातं कलत्रत्रितयस्य च ॥ १८ ॥  
कौशल्यानाम विख्याता तस्य भार्या सुशोभना ॥  
ज्येष्ठा तस्यां सुतो जज्ञे रामाख्यः प्रथमः सुतः ॥ १९ ॥  
तथान्या कैकयी नाम तस्य भार्या कनिष्ठिका ॥  
भरतो नाम विख्यातस्तस्याः पुत्रोऽभवत्त्वसौ ॥ ६.९८.२० ॥  
सुमित्राख्या तथा चान्या पत्नी या मध्यमा स्थिता ॥  
शत्रुघ्नलक्ष्मणौ पुत्रौ तस्यां जातौ महाबलौ ॥ २१ ॥  
तथान्या कन्यका चैका बभूव वरवर्णिनी ॥  
ददौ यां पुत्रहीनस्य लोमपादस्य भूपतेः ॥२२॥  
आनृण्यं भूपतिः प्राप्य एवं दशरथस्तदा॥  
पितॄणां प्रययौ स्वर्गं कृतकृत्यस्तथा द्विजाः ॥ २३ ॥  
अथ राजाऽभवद्रामः सार्वभौमस्ततः परम्॥  
रावणो येन दुर्धर्षो निहतो देवकण्टकः ॥ २४ ॥  
येन रामेश्वरश्चात्र निर्मितो लक्ष्मणेश्वरः ॥  
सीतादेवी तथा मूर्ता येन चात्र प्रतिष्ठिता ॥२५॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये राजस्वामिराजवापीमाहात्म्यवर्णनन्नामाष्टनवतितमोऽध्यायः ॥ ९८ ॥