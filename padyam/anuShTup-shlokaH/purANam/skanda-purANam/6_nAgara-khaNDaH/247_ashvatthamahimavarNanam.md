+++
title = "२४७ अश्वत्थमहिमवर्णनम्"

+++
॥ पैजवन उवाच ॥ ॥  
श्रीः कथं तुलसीरूपा बिल्ववृक्षे च पार्वती ॥  
एतच्च विस्तरेण त्वं मुने तत्त्वं वद प्रभो ॥ १ ॥ ॥  
॥ गालव उवाच ।1 ॥  
पुरा दैवासुरे युद्धे दानवा बलदर्पिताः ॥  
देवान्निजघ्नुः सङ्ग्रामे घोररूपाः सुदारुणाः ॥ २ ॥  
देवाश्च भय संविग्ना ब्रह्माणं शरणं ययुः ॥  
ते स्तुत्वा पितरं नत्वा वृहस्पतिपुरःसराः ॥ ३ ॥  
तस्थुः प्राञ्जलयः सर्वे तानुवाच पितामहः ॥  
किमर्थं म्लानवदना अस्मद्गेहमुपागताः ॥ ४ ॥  
कारणं कथ्यतामाशु वह्नीन्द्रवसुभिर्युताः॥  
॥ देवा ऊचुः ॥  
दैत्यैः पराजितास्तात सङ्गरेऽद्भुतकारिभिः ॥ ९ ॥  
वयं सर्वे पराक्रान्ता अतस्त्वां शरणं गताः ॥  
त्राह्यस्मान्देवदेवेश शरणं समुपागतान् ॥ ६ ॥  
तच्छ्रुत्वा भगवान्प्राह ब्रह्मा लोकपितामहः ॥  
मया न शक्यते कर्त्तुं पक्षः कस्य जनस्य च ॥ ७ ॥  
वक्ष्याम्युपायं सद्धर्माश्रितानां भवतां पुरः ॥  
एकदा शिवभक्तानां विवादः सुमहानभूत्॥  
समं केशवभक्तैश्च परस्परजिगीषया ॥  
ततस्तु भगवान्रुद्रः स्वभक्तानां च पश्यताम् ॥ ९ ॥  
ऐक्यं विष्णुगणैः कुर्वन्दध्रे रूपं महाद्भुतम् ॥  
तदा हरिहराख्यं च देहार्द्धाभ्यां दधार सः॥6.247.१०॥  
हरश्चैवार्द्धदेहेन विष्णुरर्द्धेन चाभवत् ॥  
एकतो विष्णुचिह्नानि हरचिह्नानि चैकतः॥११॥  
एकतो वैनतेयश्च वृषभश्चान्यतोऽभवत् ॥  
वामतो मेघवर्णाभो देहोऽश्मनिचयोपमः ॥ १२ ॥  
कर्पूरगौरः सव्ये तु समजायत वै तदा ॥  
द्वयोरैक्यसमं विश्वं विश्वमैक्यमवर्त्तत १३॥  
विभेदमतयो नष्टाः श्रुतिस्मृत्यर्थबाधकाः ॥  
पाखण्डिनो हैतुकाश्च सर्वे विस्मयमागमन् ॥ १४ ॥  
स्वंस्वं मार्गं परित्यज्य ययुर्निर्वाणपद्धतिम् ॥  
मन्दरे पवतश्रेष्ठे सा मूर्तिर्नित्यसंस्तुता ॥ १५ ॥  
प्रमथाद्यैर्गणैश्चैव वर्त्ततेऽद्यापि निश्चला ॥  
सृष्टिस्थित्यन्तकर्त्री सा विश्वबीजमनन्तका ॥ १६ ॥  
महेशविष्णसंयुक्ता सा स्मृता पापनाशिनी ॥  
योगिध्येया सदापूज्य सत्त्वाधारगुणातिगा ॥ १७ ॥  
मुमुक्षवोऽपि तां ध्यात्वा प्रयान्ति परमं पदम् ॥  
चातुर्मास्ये विशेषेण ध्यात्वा मर्त्यो ह्यमानुषः ॥ १८ ॥  
तत्र गच्छन्ति ये तेषां स देवः संविधास्यति ॥  
इत्युक्त्वा भगवांस्तेषां तत्रैवान्तरधीयत ॥ १९ ॥  
तेऽपि वह्निमुखा देवाः प्रजग्मुर्मन्दराचलम् ॥  
बभ्रमुस्तत्र तत्रैव विचिन्वाना महेश्वरम् ॥ 6.247.२० ॥  
पार्वतीं बिल्ववृक्षस्थां लक्ष्मीं च तुलसीगताम् ॥  
आदौ सर्वं वृक्षमयं पूर्वं विश्वमजायत ॥ २१ ॥  
एते वृक्षा महाश्रेष्ठाः सर्वे देवांशसम्भवाः ॥  
एतेषां स्पर्शनादेव सर्वपापैः प्रमुच्यते [। २२ ॥  
चातुर्मास्ये विशेषेण महापापौघहारिणः ॥  
यदा तेनैव ददृशुर्देवास्त्रिभुवनेश्वरम् ॥ २३ ॥  
तदाकाशभवा वाणीं प्राह देवान्यथार्थतः ॥  
ईश्वरः सर्वभूतानां कृपया वृक्षमाश्रितः ॥ २४ ॥  
चातुर्मास्येऽथ सम्प्राप्ते सर्वभूतदयाकरः ॥  
अश्वत्थोऽतः सदा सेव्यो मन्दवारे विशेषतः ॥ २५ ।  
नित्यमश्वत्थसंस्पर्शात्पापं याति सहस्रधा ॥  
दुग्धेन तर्पणं ये वै तिलमिश्रेण भक्तितः ॥ २६ ॥  
सेचनं वा करिष्यन्ति तृप्तिस्तत्पूर्वजेषु च ॥  
दर्शनादेव वृक्षस्य पातकं तु विनश्यति ॥ २७ ॥  
पिप्पलः पूजितो ध्यातो दृष्टः सेवित एव वा ॥  
पापरोगविनाशाय चातुर्मास्ये विशेषतः ॥  
अश्वत्थं पूजितं सिक्तं सर्वभूतसुखावहम् ॥ २८ ॥  
सर्वामयहरं चैव सर्वपापौघहारिणम् ॥  
ये नराः कीर्तयिष्यन्ति नामाप्यश्वत्थवृक्षजम् ॥ २९ ॥  
न तेषां यमलोकस्य भयं मार्गे प्रजायते ॥  
कुङ्कुमैश्चन्दनैश्चैव सुलिप्तं यश्च कारयेत ॥ 6.247.३० ॥  
तस्य तापत्रयाभावो वैकुण्ठे गणता भवेत् ॥  
दुःस्वप्नं दुष्टचिन्ताञ्च दुष्टज्वरपराभवान् ॥ ३१ ॥  
विलयं नय पापानि पिप्पल त्वं हरिप्रिय ॥  
मन्त्रेणानेन ये देवाः पूजयिष्यन्ति पिप्पलम् ॥ ३२ ॥  
ततस्तेषां धर्मराजो जायते वाक्यकारकः ॥  
अश्वत्थो वचनेनापि प्रोक्तो ज्ञानप्रदो नृणाम् ।१३३ ॥  
श्रुतो हरति पापं च जन्मादि मरणावधि ॥  
अश्वत्थसेवनं पुण्यं चातुर्मास्ये विशेषतः ॥ ३४ ॥  
सुप्ते देवे वृक्षमध्यमास्थाय भगवान्प्रभुः ॥  
जलं पृथ्वीगतं सर्वं प्रपिबन्निव सेवते ॥ ३५ ॥  
जलं विष्णुर्जलत्वेन विष्णुरेव रसो महान् ॥  
तस्माद्वृक्षगतो विष्णुश्चातुर्मास्येऽघनाशनः ॥ ३६ ॥  
सर्वभूतगतो विष्णुराप्याययति वै जगत् ॥  
तथाश्वत्थगतं विष्णुं यो नमस्येन्न नारकी ॥ ३७ ॥  
अश्वत्थं रोपयेद्यस्तु पृथिव्यां प्रयतो नरः ॥  
तस्य पापसहस्राणि विलयं यान्ति तत्क्षणात् ॥ ३८ ॥  
अश्वत्थः सर्ववृक्षाणां पवित्रो मङ्गलान्वितः ॥  
मुक्तिदो रोपितो ध्यातश्चातुर्मास्येऽघनाशनः ॥ ३९ ॥  
अश्वत्थे चरणं दत्त्वा ब्रह्महत्या प्रजायते ॥  
निष्कारणं सङ्कुथित्वा नरके पच्यते ध्रुवम् ॥ 6.247.४० ॥  
मूले विष्णुः स्थितो नित्यं स्कन्धे केशव एव च ॥  
नारायणस्तु शाखासु पत्रेषु भगवान्हरिः ॥ ४१ ॥  
फलेऽच्युतो न सन्देहः सर्वदेवैः समन्वितः ॥  
चातुर्मास्ये विशेषेण द्रुमपूजी स मुक्तिभाक् ॥ ४२ ॥  
तस्मात्सर्वप्रयत्नेन सदैवाश्वत्थसेवनम् ॥  
यः करोति नरो भक्त्या पापं याति दिनोद्भवम् ॥ ४३ ॥  
स एव विष्णुर्द्रुम एव मूर्तो महात्मभिः सेवितपुण्यमूलः ॥  
यस्याश्रयः पापसहस्रहन्ता भवेन्नृणां कामदुघो गुणाढ्यः ॥ ४४ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये पैजवनोपाख्यान अश्वत्थमहिमवर्णनन्नाम सप्तचत्वारिंशदुत्तरद्विशततमोऽध्यायः ॥ २४७ ॥