+++
title = "०९३ गोमुखतीर्थमाहात्म्यवर्णनम्"

+++
सूत उवाच ॥ ॥  
अथान्यदपि तत्रास्ति गोमुखाख्यं सुशोभनम्॥  
यद्गोवक्त्रात्पुरा लब्धं सर्वपातकनाशनम् ॥ १ ॥  
पुरासीदत्र गोपालः कश्चित्कुष्ठसमावृतः ॥  
चमत्कारपुरं विप्र अतीव क्षामतां गतः ॥ २ ॥  
कस्यचित्त्वथ कालस्य तेन मार्गेण गोकुलम् ॥  
मध्याह्नसमये प्राप्तं चन्द्रे चित्रासमन्वितः ॥ ३ ॥  
एकादश्यां तृषार्त्तं च भास्करे वृषसंस्थिते ॥  
एकयापि ततो धेन्वा तृणस्तम्बमतीव हि ॥  
नीलमालोकितं तत्र दूरादेत्य प्रहर्षिता ॥ ४ ॥  
दन्तैर्द्रुतं समुत्पाट्य यावदाकर्षति द्विजाः ॥  
तावत्तज्जडमार्गेण तोयधारा विनिर्गता ॥ ५ ॥  
अथास्वाद्य तृणं तस्मात्तृषार्ता च शनैःशनैः ॥  
पपौ तोयं सुविश्रब्धा सुस्वादु क्षीरसन्निभम् ॥ ६ ॥  
तस्या वेगेन तत्तोयं पिबन्त्यास्तत्रभूतले ॥  
गर्ता जाता सुविस्तीर्णा सलिलेन समावृता ॥ ७ ॥  
ततोऽन्याः शतशो गावः पपुस्तोयं मुनिर्मलम् ॥  
तृषार्त्तास्तद्द्विजश्रेष्ठाः पीयूषरससन्निभम् ॥ ८ ॥  
यथायथा गता गावस्तत्र तोयं पिबन्ति ताः ॥  
सा गर्ता वक्त्रसंस्पर्शाद्वृद्धिं याति तथा तथा ॥ ९ ॥  
ततश्च गोकुले कृत्स्ने जाते तृष्णाविवर्जिते ॥  
गोपालोऽपि तृषार्तस्तु तस्मिंस्तोये विवेश च ॥ ६.९३.१० ॥  
अङ्गं प्रक्षाल्य पीत्वापो यावन्निष्क्रामति द्रुतम् ॥  
तावत्पश्यति गात्रं स्वं द्वादशार्कसमप्रभम् ॥ ११ ॥  
ततो विस्मयमापन्नो गत्वा स्वीयं निकेतनम् ॥  
वृतान्तं कथयामास लोकानां पुरतोऽखिलम् ॥ १२ ॥  
तृणस्तम्बं यथा धेन्वा तत्रोत्पाट्य प्रशक्तितः ॥  
यथा विनिर्गतं तोयं यथा तेनावगाहितम् ॥ १३ ॥  
तद्दृष्ट्वा मानवाः सर्वे गत्वा दिव्यं जलं च तत् ॥  
व्याधिग्रस्ता विशेषेण स्नानं चक्रुः समाहिताः ॥।४॥  
भवन्ति च विनिर्मुक्ता रोगैः पापैश्च तत्क्षणात्॥  
अपापाश्च पुनर्यान्ति तत्क्षणात्त्रिदिवालयम् ॥ १५ ॥  
ततःप्रभृति तत्ख्यातं तीर्थं गोमुखसञ्ज्ञितम् ॥  
गोमुखाद्भूतले जातं यतश्चैवं द्विजोत्तमाः ॥ १६ ॥  
अथ भीतः सहस्राक्षस्तद्दृष्ट्वा स्वर्गदायकम् ॥  
अक्लेशेन मनुष्याणां पूरयामास पांसुभिः ॥ १७ ॥  
॥ ऋषय ऊचुः ॥ ॥  
किं तत्कारणमादिष्टं येन तत्तादृशं जलम् ॥  
तस्मात्स्थानाद्विनिष्क्रान्तं सूतपुत्र वदस्व नः ॥ १८ ॥  
॥ सूत उवाच ॥ ॥  
अत्र पूर्वं तपस्तप्तमम्बरीषेण भूभुजा ॥  
पुत्र शोकाभिभूतेन तोषितो गरुडध्वजः ॥ १९ ॥  
तस्य पुत्रः सुविख्यातः सुवर्चा इति विश्रुतः ॥  
एको बभूव वृद्धत्वे कथञ्चिद्द्विजसत्तमाः ॥ ६.९३.२० ॥  
पूर्वकर्मविपाकेन स बालोऽपि च तत्सुतः ॥  
कुष्ठव्याधिसमाक्रान्तः पितृमातृसुदुःखदः ॥ २१ ॥  
अथ तत्कामिकं क्षेत्रं स गत्वा पृथिवीपतिः ॥  
चकार रोगनाशाय स्वपुत्रार्थं महत्तपः ॥ २२ ॥  
ततस्तुष्टिं गतस्तस्य स्वयमेव जनार्दनः ॥  
प्रदाय दर्शनं वाक्यं ततः प्रोवाच सादरम् ॥ २३ ॥  
परितुष्टोऽस्मि ते वत्स तस्माच्चित्तेऽभिवाञ्छितम् ॥  
प्रार्थयस्व प्रयच्छामि वरं पुत्र न संशयः ॥ २४ ॥  
॥ राजोवाच ॥ ॥  
ममायं सम्मतः पुत्रो ग्रस्तः कुष्ठेन केशव ॥  
बालोऽपि तत्कुरुष्वास्य कुष्ठव्याधिपरिक्षयम् ॥ २५ ॥  
॥ श्रीभगवानुवाच ॥ ॥  
एष आसीत्पुरा राजा मेघवाहनसञ्ज्ञितः ॥  
ब्रह्मण्यश्च कृतज्ञश्च सर्वशास्त्रार्थपारगः ॥ २६ ॥  
कस्यचित्त्वथ कालस्य ब्राह्मणोऽनेन घातितः ॥  
अन्तःपुरे निशाकाले प्रविष्टो जारकर्मकृत ॥ २७ ॥  
अथ पश्यति यावत्स प्रभातेऽभ्युदिते रवौ ॥  
यज्ञोपवीतसंयुक्तस्तावत्स द्विजरूपधृक् ॥ २८ ॥  
अथ तं ब्राह्मणं मत्वा घृणाविष्टः सुदुःखितः ॥  
गत्वा काशीपुरीं पश्चात्तपश्चक्रे समाहितः ॥ २९ ॥  
राज्ये पुत्रं समाधाय वैराग्यं परमं गतः ॥  
नियतो नियताहारो भिक्षान्नकृतभोजनः ॥ ६.९३.३० ॥  
ततः कालेन सम्प्राप्तो यमस्य सदनं प्रति ॥  
विपाप्मापि च चिह्नेन युक्तोऽयं पृथिवीपतिः ॥ ३१ ॥  
ब्रह्मघातोद्भवेनैव बालभावेऽपि संस्थिते ॥  
येऽत्र कुष्ठसमायुक्ता दृश्यन्ते मानवा भुवि ॥  
तैर्नूनं ब्राह्मणाघातो विहितश्चान्यजन्मनि ॥ ३२ ॥  
हाटकेश्वरजे क्षेत्रे यो गत्वा श्राद्धमाचरेत् ॥  
पितॄणां चैव सर्वेषामनृणः स प्रजायते ॥ ३३ ।  
न ब्राह्मणवधाद्बाह्यं कुष्ठव्याधिः प्रजायते ॥  
एतत्सत्यं विजानीहि वदतो मम भूपते ॥ ३४ ॥  
॥ अम्बरीष उवाच ॥ ॥  
एतदर्थं सुराधीश मया त्वं पूजितः प्रभो ॥  
प्रसन्ने त्वयि देवेश नासाध्यं विद्यते भुवि ॥ ३५ ॥  
एवमुक्तस्ततस्तेन भगवान्मधुसूदनः ॥  
पातालजाह्नवीतोयं स सस्मार समाधिना ॥३६॥  
सा ध्याता सहसा तेन विष्णुना प्रभविष्णुना ॥  
कृत्वा तु विवरं सूक्ष्मं विनिष्क्रान्ताऽथ तत्क्षणात् ॥ ३७ ॥  
ततः प्रोवाच वचनमम्बरीषं चतुर्भुजः ॥  
निमज्जतु सुतस्तेऽत्र सुपुण्ये जाह्नवीजले ॥ ३८ ॥  
येन कुष्ठविनिर्मुक्तस्तत्क्षणादेव जायते ॥  
तथा ब्रह्मवधोद्भूतैः पातकैरुपपातकैः ॥ ३९ ॥  
एतस्मिन्नेव काले तु समानीय सुतं नृपः ॥  
स्नापयामास तत्तोयैः प्रत्यक्षं शार्ङ्गधन्वनः ॥ ६.९३.४० ॥  
ततः स बालकः सद्यः स्नातमात्रो द्विजोत्तमाः ॥  
कुष्ठव्याधिविनिर्मुक्तो जातो बालार्कसन्निभः ॥ ४१ ॥  
ततः प्रणम्य तं देवं हर्षेण महताऽन्वितः ॥  
पित्रा समं जगामाथ स्वकीयं भवनं द्विजाः ॥ ४२ ॥  
तस्मिन्गते महीपाले सपुत्रे तत्क्षणाद्धरिः ॥  
तद्रन्ध्रं पूरयामास यथा नो वेत्ति कश्चन ॥ ४३ ॥  
एतस्मात्कारणात्पूर्वं तत्तोयं सर्वपापहृत् ॥  
यद्गोमुखेन भूयोऽपि भूतले प्रकटीकृतम् ॥ ४४ ॥  
अद्यापि तज्जलस्पर्शात्सुपवित्रो धरातले ॥  
यः स्नानं सूर्यवारेण कुरुतेऽर्कोदयं प्रति ॥  
तस्य नाशं द्रुतं यान्ति गलगण्डादिका इह ॥ ४९ ॥  
व्याधयोपि महारौद्रा दद्रुपामा समुद्भवाः ॥  
उपसर्गोद्भवाश्चैव विस्फोटकविचर्चिका ॥ ४६ ॥  
निष्कामस्तु पुनर्मर्त्यो यः स्नानं तत्र भक्तितः ॥  
कुरुते याति लोकं स देवदेवस्य चक्रिणः ॥ ४७ ॥  
यस्मिन्दिने समानीता सा गङ्गा तत्र विष्णुना ॥  
तस्मिन्दिने वृषे सूर्यः स्थितश्चित्रासु चन्द्रमाः ॥ ४८ ॥  
तिथिश्चैकादशी चैव देवदेवस्य शार्ङ्गिणः ॥  
गोवक्त्रेण तृणस्तम्बं यस्मिंश्चैव तु वासरे ॥  
समाकृष्टं च तत्रैव योग एवं व्यवस्थितः ॥ ४९ ॥  
तथान्येऽपि दिने तस्मिन्यदि तोयमवाप्य च ॥  
स्नानं करोति सद्भक्त्या तत्फलं सोऽपि चाप्नुयात् ॥ ६.९३.५० ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये गोमुखतीर्थमाहात्म्यवर्णनन्नाम त्रिनवतितमोऽध्यायः ॥ ९३ ॥ ।