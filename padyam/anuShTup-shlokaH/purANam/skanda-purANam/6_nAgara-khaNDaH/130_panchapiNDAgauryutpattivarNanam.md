+++
title = "१३० पञ्चपिण्डागौर्युत्पत्तिवर्णनम्"

+++
॥ऋषय ऊचुः ॥ ॥  
याज्ञवल्क्यसुतः सूत यस्त्वया परिकीर्तितः ॥  
कतमा तस्य माताभूत्सर्वं नो ब्रूहि विस्तरात् ॥ १ ॥  
॥ सूत उवाच ॥ ॥  
तस्य भार्याद्वयं श्रेष्ठमासीत्सर्वगुणान्वितम्॥  
एका गुणवती तस्य मैत्रेयीति प्रकीर्तिता ॥ २ ॥  
ज्येष्ठा चान्याथ कल्याणी ख्याता कात्यायनीति च ॥  
यस्याः कात्यायनः पुत्रो वेदार्थानां प्रजल्पकः ॥ ३ ॥  
ताभ्यां कुण्डद्वयं तत्र सन्तिष्ठति सुशोभनम् ॥  
यत्र स्नाता नरा यान्ति लोकांस्तांश्च महोदयान् ॥४ ॥  
कात्यायन्याश्च तीर्थस्य शाण्डिल्यास्तीर्थमुत्तमम्॥  
पतिव्रतात्वयुक्तायास्तथान्यत्तत्र संस्थितम् ॥ ५ ॥  
यत्र कात्यायनी प्राप्ता शाण्डिल्या प्रतिबोधिता ॥  
वैराग्यं परमं प्राप्ता सपत्नीदुःखदुःखिता ॥ ६ ॥  
तत्र या कुरुते स्नानं तृतीयायां समाहिता ॥  
नारी मार्गसिते पक्षे सा सौभाग्यवती भवेत् ॥  
अथ दौर्भाग्यसम्पन्ना काणा वृद्धाऽथ वामना ॥  
अभीष्टा जायते सा च तत्प्रभावाद्द्विजोत्तमाः ॥ ८ ॥  
॥ ऋषय ऊचुः ॥ ॥  
कीदृक्सपत्निजं दुःखं कात्यायन्या उपस्थितम् ॥  
उपदेशः कथं लब्धः शाण्डिल्याः सूत कीदृशः ॥ ९ ॥  
कात्यायन्या समाचक्ष्व कौतुकं नो व्यवस्थितम् ॥  
सामान्यो भविता नैष उपदेशस्तयेरितः ॥ ६.१३०.१० ॥  
॥ सूत उवाच ॥ ॥  
मैत्रेय्या सह संसक्तं याज्ञवल्क्यं विलोक्य सा ॥  
कात्यायनी सुदुःखार्ता सञ्जाता चेर्ष्यया ततः ॥ ११ ॥  
सा न स्नाति न भुङ्क्ते च न हास्यं कुरुते क्वचित् ॥  
केवलं बाष्पपूर्णाक्षी निःश्वासाढ्या बभूव ह ॥ १२ ॥  
ततः कदाचिदेवाथ फलार्थं निर्गता बहिः ॥  
अपश्यच्छाण्डिलीनाम पतिपार्श्वे व्यवस्थिताम्॥ १३ ॥  
कृताञ्जलिपुटां साध्वी विनयावनता स्थिताम् ॥  
सोऽपि तस्या मुखासक्तः सानुरागः प्रसन्नदृक् ॥ १४ ॥  
गुणदोषोद्भवां वार्तामापृच्छ्याकथयत्तथा ॥  
सा च तौ दम्पती दृष्ट्वा संहृष्टावितरेतरम् ॥ १५ ॥  
चित्ते स्वे चिन्तयामास सुधन्येयं तपस्विनी ॥  
यस्याः पतिर्मुखासक्तो गुणदोषप्रजल्पकः ॥  
सानुरागश्च सुस्निग्धो नान्यां नारीं बिभर्त्ति च ॥ १६ ॥  
एवं सञ्चित्य सा साध्वी भूयोभूयो द्विजोत्तमाः ॥  
जगाम स्वाश्रमं पश्चान्निन्द्यमाना स्वकं वपुः ॥ १७ ॥  
ततः कदाचिदेकान्ते स्थितां तां शाण्डिलीं द्विजाः ॥  
बहिर्गते भर्तरि च तस्याः कार्येण केनचित् ॥ १८ ॥  
कात्यायनी समागम्य ततः पप्रच्छ सादरम् ॥  
वद कल्याणि मे कञ्चिदुपदेशं महोदयम् ॥ १९ ॥  
मुखप्रेक्षः सदा भर्त्ता येन स्त्रीणां प्रजायते ॥  
नापमानं करोत्येव दुरुक्तवचनैः क्वचित् ॥ ॥ ६.१३०.२० ॥  
नान्यां सङ्गच्छते नारीं चित्तेनापि कथञ्चन ॥  
अहं भर्तुः कृतैर्दुःखैरतीव परिपीडिता ॥  
सपत्नीजैर्विशेषेण तस्मान्मे त्वं प्रकीर्तय ॥ ॥ २१ ॥  
यथा ते वशगो भर्त्ता सञ्जातः कामदः सदा ॥  
मनसापि न सन्दध्यान्नारीमेष कथञ्चन ॥ २२ ॥  
॥ शाण्डिल्युवाच ॥ ॥  
शृणु साध्वि प्रवक्ष्यामि तवाहं गुह्यमुत्तमम् ॥  
यथा ममाभवद्वश्यो मुखप्रेक्षस्तथा पतिः ॥ २३ ॥  
मम तातः कुरुक्षेत्रे शाण्डिल्यो मुनिसत्तमः ॥  
वानप्रस्थाश्रमेऽतिष्ठत्पूर्वे वयसि संस्थितः ॥ २४ ॥  
तत्रैकाहं समुत्पन्ना कन्या तस्य महात्मनः ॥  
वृद्धिं गता क्रमेणाथ तस्मिन्नेव तपोवने ॥ २५ ॥  
करोमि तत्र शुश्रूषां होमकाले यथोचिताम् ॥  
नीवारादीनि धान्यानि नित्यं चैवानयाम्यहम् ॥ २६ ॥  
कस्यचित्त्वथ कालस्य नारदो मुनिसत्तमः ॥  
आश्रमे मम तातस्य सुश्रान्तः समुपागतः ॥ २७ ॥  
तातादेशात्ततस्तत्र मया स विश्रमः कृतः ॥  
पादशौचादिभिः कृत्यैः स्नानाद्यैश्च तथापरैः ॥ २८ ॥  
ततो भुक्तावसानेऽथ निविष्टः मुखसंस्थित॥  
मम मात्रा परिपृष्टो विनयाद्वरवर्णिनि ॥ २९ ॥  
एकेयं कन्यकास्माकं जाते वयसि संस्थिते ॥  
सञ्जाता मुनिशार्दूल प्राणेभ्योऽपि गरीयसी ॥ ६.१३०.३० ॥  
तदस्याः कीर्तय क्षिप्रं सुखोपायं सुखोदयम् ॥  
व्रतं वा नियमं वा त्वं होमं वा मन्त्रमेव वा ॥ ३१ ॥  
येन चीर्णेन भर्त्ता स्यात्सुसौम्यः सद्गुणान्वितः ॥  
प्रियंवदो मुखप्रेक्षः परनारीपराङ्मुखः ॥ ३२ ॥  
तस्यास्तद्वचनं श्रुत्वा स मुनिस्तदनन्तरम् ॥  
चिरं ध्यात्वा वचः प्राह प्रसन्नवदनस्ततः ॥ ३३ ॥  
हाटकेश्वरजे क्षेत्रे पञ्चपिण्डा व्यवस्थिता ॥  
गौरी गौर्या स्वयं तत्र स्थापिता परमेश्वरी ॥ ३४ ॥  
तामेषा वत्सरं यावच्छ्रद्धया परया युता ॥  
सदा पूजयतु प्रीत्या तृतीयायां विशेषतः ॥ ३५ ॥  
ततो वर्षान्तमासाद्य सम्प्राप्स्यति यथोचितम् ॥  
भर्त्तारं नात्र सन्देहो यादृग्रूपं यथोचितम् ॥ ३६  
तत्र पूर्वं गता गौरी परित्यज्य महेश्वरम् ॥  
गङ्गेर्ष्यया महाभागे ज्ञात्वा क्षेत्रं सुसिद्धिदम् ॥ ३७ ॥  
ततः सा चिन्तयामास कां देवीं पूजयाम्यहम् ॥  
सौभाग्यार्थं यतोऽन्या मां पूजयन्ति सुरस्त्रियः ॥ ३८ ॥  
तस्मादहं प्रभक्त्याढ्या स्वयमात्मानमेव च ॥  
आत्मनैव कृतोत्साहा पूजयिष्यामि सिद्धये ॥ ॥ ३९ ॥  
ततः प्राणाग्निहोत्रोत्थैर्मन्त्रैराथर्वणैः शुभैः ॥  
मृत्पिण्डान्पञ्च संयोज्य ह्येकस्थाने समाहिता ॥ ६.१३०.४० ॥  
पृथ्वीमपश्च तेजश्च वायुमाकाशमेव च ।  
तेषु संयोजयामास मृत्पिण्डेषु निधाय सा ॥ ४१ ॥  
महद्भूतानि चैतानि पञ्च देवी यतव्रता ॥  
ततः सम्पूजयामास पुष्पधूपानुलेपनैः ॥ ४२ ॥  
अथ तां तत्र विज्ञाय तपःस्थां गिरजां भवः ॥  
तन्मन्त्राकृष्टचित्तश्च सत्वरं समुपागतः ॥ ४३ ॥  
प्रोवाच च प्रहृष्टात्मा कस्मात्त्वमिह चागता ॥  
मां मुक्त्वा दोषनिर्मुक्तं मुखप्रेक्षं सदा रतम् ॥ ४४ ॥  
तस्मादागच्छ कैलासं वृषारूढा मया सह ॥  
अथवा कारणं ब्रूहि यदि दोषोऽस्ति मे क्वचित् ॥ ॥ ४५ ॥  
॥ देव्युवाच ॥ ॥  
त्वं मूर्ध्ना जाह्नवीं धत्से मूर्तां पदजलात्मिकाम् ॥  
तस्मान्नाहं गमिष्यामि मन्दिरं ते कथञ्चन ॥ ४६ ॥  
यावन्न त्यजसि व्यक्तं मम सापत्न्यतां गताम् ॥  
तथा नित्यं प्रणामं त्वं करोषि वृषभध्वज ॥ ४७ ॥  
प्रत्यक्षमपि मे नित्यं सन्ध्यायाश्च न लज्जसे ॥  
तस्मादेतत्परित्यज्य कर्म लज्जाकरं परम् ॥ ४८ ॥  
आकारयसि मां देव तत्स्याद्यदि मतं मम ॥  
अन्यथाहं न यास्यामि तव हर्म्ये कथञ्चन ॥  
एतच्छ्रुत्वा यदिष्टं ते कुरुष्व वृषभध्वज ॥ ४९ ॥  
॥ देव उवाच । ॥  
नाहं सौख्येन तां गङ्गां धारयामि सुरेश्वरि ॥ ६.१३०.५० ॥  
भगीरथेन भूपेन प्रार्थितो ज्ञाति कारणात् ॥  
दिव्यं वर्षसहस्रं तु तपस्तप्त्वा सुदारुणम् ॥ ५१ ॥  
येन नो याति पातालं गङ्गा स्वर्गपरिच्युता ॥  
तस्मात्त्वं देव मद्वाक्यात्स्वमूर्ध्ना वह जाह्नवीम् ॥५२॥  
मया तस्य प्रतिज्ञातं धारयिष्याम्यसंशयम् ॥  
आकाशाज्जाह्नवीवेगं पतन्तं धरणीतले ॥ ५३ ॥  
नो चेद्व्रजेत पातालं यदत्र विषयेस्थि?म्॥  
ततोऽहं सम्प्रवक्ष्यामि तदिहैकमनाः शृणु ॥५४॥  
एषा गङ्गा वरारोहे मम मूर्ध्नो विनिर्गता ॥  
हिमवन्तं नगं भित्त्वा द्विधा जाता ततः परम्॥५५॥  
ततः सिन्ध्वभिधाना सा पश्चिमं सागरं गता॥  
शतानि नव सङ्गृह्य नदीनां परमेश्वरि ॥५६॥  
तथा गङ्गाभिधाना च सैव प्राक्सागरं गता ॥  
तावतीश्च समादाय नदीः पर्वतनन्दिनि ॥५७॥  
एवमष्टादशैतानि नदीनां पर्वतात्मजे ॥  
शतानि सागरे यान्ति तेन नित्यं स तिष्ठति ॥५८॥  
सततं शोष्यमाणोऽपि वाडवेन दिवानिशम् ॥  
समुद्रसलिलं मेघाः समादाय ततः परम् ॥५९॥  
मर्त्यलोके प्रवर्षन्ति ततः सस्यं प्रजायते॥  
सस्येन जीवते लोकः प्रभवन्ति मखास्तथा ॥  
मखांशेन सुराः सर्वे तृप्तिं यान्ति ततः परम्॥ ६.१३०.६० ॥  
एतस्मात्कारणान्मूर्ध्नि देवि गङ्गां दधाम्यहम् ॥  
न स्नेहात्कामतो नैव जगद्येन प्रवर्तते ॥ ६१ ॥  
अथवा सन्त्यजाम्येनां यदि मूर्ध्नः कथञ्चन ॥  
तद्दूरं वेगतो भित्त्वा पृथ्वीं याति रसातलम् ॥ ६२ ॥  
ततः शोषं व्रजेदाशु समुद्रः सरितां पतिः ॥  
और्वेण पीयमानोऽत्र ततो वृष्टिर्न जायते ॥  
वृष्ट्यभावाज्जगन्नाशः सत्यमेतन्मयोदितम् ॥ ६३ ॥  
एवं गङ्गाकृते प्रोक्तं मया तव सुरेश्वरि ॥  
शृणु सन्ध्याकृतेऽन्यच्च येन तां प्रणमाम्यहम्॥ ६४ ॥  
इति श्रीस्कान्देमहापुराण एकाशीतिसाहस्र्यां संहितायां षष्ठे नागरखण्डे हाटकेश्व रक्षेत्रमाहात्म्ये पञ्चपिण्डागौर्युत्पत्तिवर्णनन्नाम त्रिंशदुत्तरशततमोऽध्यायः ॥ १३० ॥ ॥ छ ॥