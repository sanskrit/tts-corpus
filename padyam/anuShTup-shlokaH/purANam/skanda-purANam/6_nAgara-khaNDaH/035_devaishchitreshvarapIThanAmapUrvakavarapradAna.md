+++
title = "०३५ देवैश्चित्रेश्वरपीठनामपूर्वकवरप्रदानवर्णनम्"

+++
॥ सूत उवाच ॥ ॥  
एवं तेषु प्रभग्नेषु हतेषु च सुरोत्तमाः ॥  
प्रहृष्टमनसः सर्वे स्तुत्वा देवं महेश्वरम् ॥ १ ॥  
तेनैव चाथ निर्मुक्ताः प्रणम्य च मुहुर्मुहुः ॥  
स्वंस्वं स्थानमथाजग्मुः शक्रविष्णुपुरःसराः ॥ २ ॥  
तेऽपि दानवशार्दूला हताशाश्च सुरोत्तमैः ॥  
मन्त्रं प्रचक्रिरे सर्वे नाशाय त्रिदिवौकसाम् ॥ ३ ॥  
तेषां मन्त्रयतामेष निश्चयः समपद्यत ॥  
नान्यत्र धर्मविध्वंसाद्देवानां जायते क्षयः ॥ ४ ॥  
तस्मात्तपस्विनो यै च ये च यज्ञपरायणाः ॥  
तथान्ये निरता धर्मे निहन्तव्या निशागमे ॥ ५ ॥  
एवं ते निश्चयं कृत्वा निष्क्रम्य वरुणालयात् ॥  
रात्रौ सदैव निघ्नन्ति जनान्धर्मपरायणान् ॥ ६ ॥  
यत्र यत्र भवेद्यज्ञः सत्रं ऽप्युत्सवोऽथवा ॥  
तत्र गत्वा निशायोगे प्रकुर्वन्ति जनक्षयम् ॥ ७ ॥  
तैः प्रसूता मखा ध्वस्ता दीक्षिता विनिपातिताः ॥  
ऋत्विजश्च तथान्येऽपि सामान्या द्विजसत्तमाः ॥ ८- ॥  
आश्रमे मुनिमुख्यस्य शाण्डिल्यस्य महात्मनः ॥  
सहस्रं ब्राह्मणेन्द्राणां भक्षितं तैर्दुरात्मभिः. ॥ ९ ॥  
शतानि च सहस्राणि निहतानि द्विजन्मनाम् ॥  
विश्वामित्रस्य पञ्चैव सप्तात्रेश्चैव धीमतः ॥ ६.३५.१० ॥  
एतस्मिन्नेव काले तु समस्तं धरणीतलम् ॥  
नष्टयज्ञोत्सवं जातं कालेयभयपीडितम् ॥ ११ ॥  
न कश्चिच्छयनं रात्रौ प्रकरोति मही तले ॥  
धृतायुधा जनाः सर्वे तिष्ठन्ति सह तापसैः ॥ १२ ॥  
रात्रौ स्वपन्ति ये केचिद्विश्वस्ता धर्मभाजनाः ॥  
तेषामस्थीनि दृश्यन्ते प्रातरेव हि केवलम् ॥ १३ ॥  
अथ देवगणाः सर्वे यज्ञभागविनाकृताः ॥  
प्रजग्मुः परमामार्ति ब्रह्मविष्णुपुरस्सराः ॥ १४ ॥  
ततो गत्वा समुद्रान्तं वधाय सुरविद्विषाम् ॥  
न शेकुर्विषमस्थांस्तान्मनसापि प्रधर्षितुम् ॥ १५ ॥  
ततः समुद्रनाशाय मन्त्रं चक्रुः सुदुःखिताः ॥  
तस्मिन्नष्टे भवन्त्येव वध्या दानवसत्तमाः ॥१६॥  
अगस्त्येन विना नैष शोषं यास्यति सागरः ॥  
तस्मात्सम्प्रार्थयामोत्र कृत्ये गत्वा मुनीश्वरम् ॥१७॥  
चमत्कारपुरे क्षेत्रे स तिष्ठति च सन्मुनिः ॥  
तस्मात्तत्रैव गच्छामो येन गच्छति सत्वरम् ॥१८॥  
एवं निश्चित्य ते सर्वे त्रिदशास्तस्य चाश्रमम् ॥  
सम्प्राप्ता मुनिमुख्यस्य मित्रावरुण जन्मनः ॥ १९ ॥  
सोऽपि सर्वान्समालोक्य सम्प्राप्तान्सुरसत्तमान् ॥  
प्रहृष्टः सम्मुखस्तूर्णं जगामातीव सन्मुनिः ॥ ६.३५.२० ॥  
प्रोवाच प्राञ्जलिर्वाक्यं हर्ष गद्गदया गिरा ॥  
ब्रह्मादींस्तान्सुरान्दृष्ट्वा विस्मयोत्फुल्ललोचनः ॥ २१ ॥  
चमत्कारपुरं क्षेत्रमेतन्मेध्यमपि स्थितम् ॥  
भूयो मेध्यतरं जातं युष्माकं हि समाश्रयात्॥ २२ ॥  
तस्माद्वदत यत्कृत्यं मया संसिद्ध्यतेऽधुना ॥  
तत्सर्वं प्रकरिष्यामि यद्यपि स्यात्सुदुष्करम्॥ २३ ॥  
॥ देवा ऊचुः ॥ ॥  
कालेया इति दैत्या ये हतशेषाः सुरैः कृताः ॥  
ते समुद्रं समाश्रित्य निघ्नन्ति शुभकारिणः ॥ २४ ॥  
शुभे नाशमनुप्राप्ते ध्रुवं नाशो दिवौकसाम् ॥  
तस्मात्तेषां वधार्थाय त्वं शोषय महार्णवम् ॥ २५ ॥  
येन ते गोचरं प्राप्ता दृष्टेर्दानवसत्तमाः ॥  
बध्यन्ते विबुधैः सर्वे जायन्ते च मखा इह ॥ २६ ॥ ॥  
॥ अगस्त्य उवाच ॥ ॥  
अहं संवत्सरस्यान्ते शोषयिष्यामि सागरम् ॥  
विद्याबलं समाश्रित्य योगिनीनां सुरोत्तमाः ॥ २७ ॥  
तस्माद्व्रजत हर्म्याणि यूयं याति हि वत्सरम् ॥  
यावद्भूयोऽपि वर्षान्ते कार्यमागमनं ध्रुवम् ॥ २८ ॥  
ततो मया समं गत्वा शोषिते वरुणालये ॥  
हन्तव्या दानवा दुष्टा हन्त यैः पीड्यते जगत् ॥ २९ ॥  
ततो देवगणाः सर्वे गताः स्वेस्वे निकेतने ॥  
अगस्त्योऽपि समुद्योगं चक्रे विद्यासमुद्भवम् ॥ ६.३५.३० ॥  
ततः सर्वाणि पीठानि यानि सन्ति धरातले ॥  
तानि तत्रानयामास मन्त्रशक्त्या महामुनिः ॥ ३१ ॥  
अष्टम्यां च चतुर्दश्यां तेषु सम्पूज्य भक्तितः ॥  
योगिनीनां च वृन्दानि कन्यकानां विशेषतः ॥ ३२ ॥  
विद्यां विशोषिणीनाम समाराधयत द्विजः ॥  
पूजयित्वा दिशां पालान्क्षेत्रपालानपि द्विजः ॥  
आकाशचारिणीं चैव देवतां श्रद्धया द्विजः ॥ ३३ ॥  
ततः संवत्सरस्यान्ते प्रसन्ना तस्य देवता ॥  
प्रोवाच वद यत्कृत्यं सिद्धाहं तव सन्मुने ॥ ॥ ३४ ॥  
॥ अगस्त्य उवाच ॥ ॥  
यदि देवि प्रसन्ना मे तदास्यं विश सत्वरम् ॥  
येन संशोषयाम्याशु समुद्रं देवि वाग्यतः ॥ ३५ ॥  
सा तथेति प्रतिज्ञाय प्रविष्टा सत्वरं मुखे ॥  
संशोषणी महाविद्या तस्यर्षेर्भावितात्मनः ॥ ३६ ॥  
एतस्मिन्नन्तरे प्राप्ताः सर्वे देवाः सवासवाः ॥  
धृतायुधकरा हृष्टाः सन्नद्धा युद्धहेतवे ॥ ३७ ॥  
ततः सम्प्रस्थितो विप्रो देवैः सर्वैः समाहितः ॥  
वारिराशिं समुद्दिश्य संशुष्कवदनस्तदा ॥ ३८ ॥  
अथ गत्वा समुद्रान्तं स्तूयमानो दिवालयैः ॥  
पिपासाकुलितोऽतीव सर्वान्देवानुवाच ह ॥ ३९ ॥  
एषोऽहं सागरं सद्यः शोषयिष्यामि साम्प्रतम् ॥  
यूयं भवत सोद्योगा वधाय सुरविद्विषाम् ॥ ६.३५.४० ॥  
॥ सूत उवाच ॥ ॥  
एवमुक्त्वा मुनिः सोऽथ मत्स्यकच्छपसङ्कुलम्॥  
हेलया प्रपपौ कृत्स्नं ग्राहैः कीर्णं महार्णवम् ॥ ४१ ॥  
ततः स्थलोपमे जाते ते दैत्याः सुरसत्तमैः ॥  
वध्यन्ते निशितैर्बाणैः समन्ताद्विजिगीषुभिः ॥ ४२ ॥  
अथ कृत्वा महद्युद्धं यथा शक्त्यातिदारुणम् ॥  
हतभूयिष्ठशेषा ये भित्त्वा भूमिं गता अधः॥४३॥  
ततः प्रोचुः सुराः सर्वे स्तुत्वा तं मुनिसत्तमम् ॥  
परित्यज जलं भूयः पूरणार्थं महोदधेः ॥ ४४ ॥  
नैषा वसुमती विप्र समुद्रेण विनाकृता ॥  
राजते वस्तुसन्त्यक्ता यथा नारी विभूषिता ॥ ४५ ॥  
॥ अगस्त्य उवाच ॥ ॥।  
या मयाऽऽराधिता विद्या वर्षंयावत्प्रशोषणी ॥  
तया पीतमिदं तोयं परिणामगतं तथा ॥ ४६ ॥  
एष यास्यति वै पूर्तिं भूयोऽपि वरुणालयः ॥  
खातश्चागाधतां प्राप्तो गङ्गातोयैः सुनिर्मलैः ॥ ४७ ॥  
सगरोनाम भूपालो भविष्यति महीतले ॥  
तत्पुत्राः षष्टिसाहस्राः खनिष्यन्ति न संशयः ॥ ४८ ॥  
तस्यैवान्वयवान्राजा भविष्यति भगीरथः ॥  
स ज्ञातिकारणाद्गङ्गां ब्रह्माण्डादानयिष्यति ॥ ४९ ॥  
प्रवाहेण ततस्तस्याः समन्तादम्भसान्निधिः ॥  
भविष्यति सुसम्पूर्णः सत्यमेतन्मयोदितम् ॥ ६.३५.५० ॥  
॥ देवा ऊचुः ॥ ॥  
देवकृत्यं मुनिश्रेष्ठ भवता ह्युपपादितम् ॥  
तस्मात्प्रार्थय चित्तस्थं वरं सर्वं मुनीश्वर ॥ ५१ ॥  
॥ अगस्त्य उवाच ॥ ॥  
चमत्कारपुरे क्षेत्रे मया पीठान्यशेषतः ॥  
आनीतानि प्रभावेन मन्त्राणां सुरसत्तमाः ॥ ५२ ॥  
तस्मात्तेषां सदा वासस्तत्रैवास्तु प्रभावतः ॥  
सर्वासां योगिनीनां च मातॄणां च विशेषतः ॥ ५३ ॥  
अष्टम्यां च चतुर्दश्यां तानि यः श्रद्धयाऽन्वितः ॥  
पूजयिष्यति तस्य स्यात्समस्तं मनसेप्सितम् ॥ ५४ ॥  
॥ देवा ऊचुः ॥ ॥  
यस्माच्चित्राणि पीठानि त्वयानीतानि तत्र हि ॥  
तस्माच्चित्रेश्वरं नाम पीठमेकं भविष्यति ॥ ५५ ॥  
यो यं काममभिध्याय तत्र पूजां करिष्यति ॥  
योगिनीनां च विद्यानां मातॄणां च विशेषतः ॥ ५६ ॥  
तन्तं कामं नरः शीघ्रं सम्प्राप्स्यति महामुने ॥  
अस्माकं वरदानेन यद्यपि स्यात्सुपापकृत्॥ ५७ ॥  
एवमुक्त्वा सुराः सर्वे तमामन्त्र्य मुनीश्वरम् ॥  
गतास्त्रिविष्टपं हृष्टाः सोऽप्यगस्त्यः स्वमाश्रमम् ॥ ५८ ॥  
॥ सूत उवाच ॥ ॥  
एतद्वः सर्वमाख्यातं यथा स पयसान्निधिः ॥  
अगस्त्येन पुरा पीतो देवकार्यप्रसिद्धये ॥ ५९ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्येऽगस्त्यकृतसमुद्र प्राशनवृत्तान्तेऽगस्त्याहूतपीठसमूहस्य देवैश्चित्रेश्वरपीठनामपूर्वकवरप्रदानवर्णनन्नाम पञ्चत्रिंशत्तमोऽध्यायः ॥ ३५ ॥ ॥९॥