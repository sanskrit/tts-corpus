+++
title = "०१२"

+++
॥ सूत उवाच ॥ ॥  
एवं स वसुधापालो ब्राह्मणेभ्यः स्वशक्तितः ॥  
ददौ तु नगरं कृत्वा पुरन्दरपुरोपमम् ॥ १ ॥  
मुक्ताप्रवालवैडूर्यरत्नहेमविचित्रितैः ॥  
भ्राजमानं गृहश्रेष्ठैर्द्यौर्नक्षत्रगणैरिव ॥२॥  
प्रासादैः स्फाटिकैश्चैव कैलासशिखरोपमैः ॥  
पताकाशोभितैर्दिव्यैः समन्तात्परिवारितम् ॥ ३ ॥  
काञ्चनैः सुविचित्रैश्च प्रोन्नतैरमलैः शुभैः ॥  
तोरणानां सहस्रैश्च शोभितं सुमनोहरम् ॥। ॥ ४ ॥  
मणिसोपानशोभाभिर्दीर्घिकाभिः समन्ततः ॥  
आरामकूपयन्त्राद्यैः सर्वोपकरणैर्युतम् ॥  
निवेद्य ब्राह्मणेन्द्राणां कृतकृत्यो बभूव सः॥ ५ ॥।  
शङ्खतीर्थे स्थितो नित्यं समाहूय ततः सुतान्॥  
पुत्रान्पौत्रांस्तथा भृत्यान्वाक्यमेतदुवाच ह ॥ ६ ॥  
एतत्पुरं मया कृत्वा ब्राह्मणेभ्यो निवेदितम् ॥  
भवद्भिर्मम वाक्येन रक्षणीयं प्रयत्नतः । ७ ॥  
यथा स्युर्ब्राह्मणाः सर्वे सुखिनो हृष्टमानसाः ॥  
युष्माभिः पालनं कार्यं तथा सर्वैः समाहितैः॥  
यश्चैतान्भक्तिसंयुक्तः पालयिष्यति भूमिपः ।  
अन्योऽपि परमं तेजः स सम्प्राप्स्यति भूतले ॥ ९ ॥  
अजेयः सर्वशत्रूणां प्रतापी स्फी तिसंयुतः ॥  
भविष्यति न सन्देहो ब्राह्मणानां स पालनात् ॥ ६.१२.१० ॥  
पुत्रपौत्रसुभृत्याढ्यो दीर्घायू रोगवर्जितः ॥  
ब्राह्मणानां प्रसादेन मम वाक्याद्भविष्यति ॥ ११ ॥  
यः पुनर्द्वेषसंयुक्तः सन्तापं चैव नेष्यति ॥  
एतान्ब्राह्मणशार्दूलान्नरकं स प्रयास्यति ॥ १२ ॥  
तथा दुःखानि सम्प्राप्य दृष्ट्वा नैकान्पराभवान् ॥  
वियोगानिष्टबन्धूनां व्याधिग्रस्तो विगर्हितः ॥ १३ ॥  
वंशोच्छेदं समासाद्य गमिष्यति यमालयम् ॥  
तस्मात्सर्वप्रयत्नेन रक्षणीयमिदं पुरम् ॥  
मम वाक्याद्विशेषेण हितमिच्छद्भिरात्मनः ॥ १४ ॥  
एवं स भूपतिः सर्वांस्ता नुक्त्वा तपसि स्थितः ॥  
तेऽपि सर्वे तथा चक्रुर्यथा तेन च शिक्षिताः ॥ १५ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये चमत्कारभूपेन पुरस्थित्यर्थं निजपुत्रादीनामुपदेशकरणवर्णनन्नाम द्वादशोऽध्याय ॥ १२ ॥