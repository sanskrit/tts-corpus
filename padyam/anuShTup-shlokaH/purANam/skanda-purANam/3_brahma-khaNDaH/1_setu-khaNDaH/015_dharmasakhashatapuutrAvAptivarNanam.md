+++
title = "०१५ धर्मसखशतपुउत्रावाप्तिवर्णनम्"

+++
॥ श्रीसूत उवाच ॥ ॥  
ब्रह्मकुण्डे महापुण्ये स्नानं कृत्वा समाहितः ॥  
नरो हनूमतः कुण्डमथ गच्छेद्विजोत्तमाः ॥ १ ॥  
पुरा हतेषु रक्षःसु समाप्ते रणकर्मणि ॥  
रामादिषु निवृत्तेषु गन्धमादनपर्वते ॥ २ ॥  
सर्व लोकोपकाराय हनूमान्मारुतात्मजः ॥  
सर्वतीर्थोत्तमं चक्रे स्वनाम्ना तीर्थमुत्तमम् ॥ ३ ॥  
विदित्वा वैभवं यस्य स्वयं रुद्रेण सेव्यते ॥  
तस्य तीर्थस्य सदृशं न भूतं न भविष्यति ॥ ४ ॥  
यत्र स्नाता नरा यान्ति शिवलोकं सनातनम् ॥  
यस्मिंस्तीर्थे महापुण्ये महापातकनाशने ॥ ५ ॥  
सर्वलोकोपकाराय निर्मिते वायुसूनुना ॥  
सर्वाणि नरकाण्यासञ्च्छून्यान्येव चिराय वै ॥ ६ ॥  
वैभवं तस्य तीर्थस्य शङ्करो वेत्ति वा न वा ॥  
यत्र धर्मसखोनाम राजा केकयवंशजः ॥ ७ ॥  
भक्त्या सह पुरा स्नात्वा शतं पुत्रानवाप्त वान् ॥  
॥ ऋषय ऊचुः ॥ ॥  
सूत धर्मसखस्याद्य चरितं वक्तुमर्हसि ॥  
हनूमत्कुण्डतीर्थे यो लेभे स्नात्वा शतं सुतान् ॥ ८ ॥ ॥  
॥ श्रीसूत उवाच ॥ ॥  
शृणुध्वमृषयो यूयं चरितं तस्य भूपतेः ॥ ९ ॥  
अद्य धर्मसखस्याहं प्रवक्ष्यामि समासतः ॥  
राजा धर्मसखोनाम विजितारिः सुधार्मिकः ॥ 3.1.15.१० ॥  
बभूव नीतिमान्पूर्वं प्रजापालनतत्परः ॥  
तस्य भार्याशतं विप्रा वभूव पतिदैवतम् ॥ ११ ॥  
स पालयन्महीं राजा सशैलवनकाननाम् ॥  
तासु भार्यासु तनयं नाविन्दद्वंशवर्द्धनम् ॥ १२ ॥  
पुत्रार्थं स महीपालो बहूयत्नानथाकरोत् ॥५  
अकरोच्च महादानं पुत्रार्थं स महीपतिः ॥ १३ ॥  
अश्वमेधादिभिर्यज्ञैरयजच्च सुरान्प्रति ॥  
तुलापुरुषमुख्यानि ददौ दानानि भूरिशः ॥ १४ ॥  
आमध्यरात्रमन्नानि सर्वेभ्योऽप्यनिवारितम् ॥  
प्रायच्छद्बहुसूपानि सस्योपेतानि भूमिपः ॥ १५ ॥  
पितॄनुद्दिश्य च श्राद्धमकरोद्विधिपूर्वकम् ॥  
सन्तानदायिनो मन्त्राञ्जजाप नियतेद्रियः ॥ १६ ॥  
एवमादीन्बहून्धर्मान्पुत्रार्थं कृतवान्नृपः ॥  
पुत्रमुद्दिश्य सततं कुर्वन्धर्माननुत्तमान् ॥ १७ ॥  
राजा दीर्घेण कालेन वृद्धतां प्रत्यपद्यत ॥  
कदाचित्तस्य वृद्धस्य यतमानस्य भूपतेः ॥ १८ ॥  
पुत्रस्सुचन्द्रनामाभूज्ज्येष्ठपत्न्यां मनोरमः ॥  
जातं पुत्रं जनन्यस्ताः सर्वा वैषम्यवर्जिताः ॥ १९ ॥  
समं संवर्द्धयामासुः क्षीरादिभिरनुत्तमाः ॥  
राज्ञश्च सर्वमातॄणां पौराणाम्मन्त्रिणां तथा ॥ 3.1.15.२० ॥  
मनोनयनसन्तोषजनकोऽयं सुतोऽभवत् ॥  
लालयानः सुतं राजा मुदं लेभे परात्पराम्॥२१॥  
आन्दोलिकाशयानस्य सूनोस्तस्य कदाचन ॥  
वृश्चिकोऽकुट्टयत्पादे पुच्छेनोद्यद्विषाग्निना ॥ २२ ॥  
कुट्टनाद्वृश्चिकस्यासावरुदत्तनयो भृशम् ॥  
ततस्तन्मातरः सर्वाः प्रारुदञ्च्छोककातराः ॥ २३ ॥  
परिवार्यात्मजं विप्राः सध्वनिः सङ्कुलोऽभवत् ॥  
आर्तध्वनिं स शुश्राव राजा धर्मसखस्तदा ॥ २४ ॥  
उपविष्टः सभामध्ये सहामात्यपुरोहितः ॥  
अथ प्रातिष्ठिपद्राजा सौविदल्लं स वेदितुम् ॥ २५ ॥  
अन्तःपुरबहिर्द्वारं सौविदल्लः समेत्य सः ॥  
षण्ढवृद्धान्समाहूय वाक्यमेतदभाषत ॥ २६ ॥  
षण्ढाः किमर्थमधुना रुदत्यन्तःपुर स्त्रियः ॥  
तत्परिज्ञायतां तत्र गत्वा रोदनकारणम् ॥ २७ ॥  
एतदर्थं हि मां राजा प्रेरयामास संसदि ॥  
इत्युक्तास्तु परिज्ञाय निदानं रोदनस्य ते ॥ २८ ॥  
निर्गम्यान्तःपुरात्तस्मै यथावृत्तं न्यवेदयत् ॥  
स षण्ढकवचः श्रुत्वा सौविदल्लः सभां गतः ॥ २९ ॥  
राज्ञे निवेदयामास पुत्रं वृश्चिकपीडितम् ॥  
ततो धर्मसखो राजा श्रुत्वा वृत्तान्तमीदृशम् ॥ 3.1.15.३० ॥  
त्वरमाणः समुत्थाय सामात्यः सपुरोहितः ॥  
प्रविश्यान्तःपुरं सार्द्धं मान्त्रिकैर्विषहा रिभिः ॥ ३१ ॥  
चिकित्सयामास सुतमौषधाद्यैरनेकशः ॥  
जातस्वास्थ्यं ततः पुत्रं लालयित्वा स भूपतिः ॥ ३२ ॥  
मानयित्वा च मन्त्रज्ञान्रत्नकां चनमौक्तिकैः ॥  
निष्क्रम्यान्तःपुराद्राजा भृशं चिन्तासमाकुलः ॥ ३३ ॥  
ऋत्विक्पुरोहितामात्यैस्तां सभां सनुपाविशत् ॥  
तत्र धर्मसखो राजा समासीनो वरासने ॥  
उवाचेदं वचो युक्तमृत्विजः सपुरोहितान् ॥ ३४ ॥  
॥ धर्मसख उवाच ॥ ॥  
दुःखायैवैकपुत्रत्वं भवति ब्राह्मणो त्तमाः ॥ ३५ ॥  
एकपुत्रत्वतो तृणां वरा चैव ह्यपुत्रता ॥  
नित्यं व्यपाययुक्तत्वाद्वरमेव ह्यपुत्रता ॥  
अहं भार्याशतं विप्रा उदवोढ विचिन्त्य तु ॥ ३६ ॥  
वयश्च समतिक्रान्तं सपत्नीकस्य मे द्विजाः ॥  
प्राणा मम च भार्याणामस्मिन्पुत्रे व्यवस्थिताः ॥ ३७ ॥  
तन्नाशे मम भार्याणां सर्वासां च मृतिर्ध्रुवा ॥  
ममापि प्राणनाशः स्यादेकपुत्रस्य मारणे ॥ ३८ ॥  
अतो मे बहुपुत्रत्वं केनोपायेन वै भवेत् ॥  
तमुपायं मम ब्रूत ब्राह्मणा वेदवि त्तमाः ॥ ३९ ॥  
एकैकः शतभार्यासु पुत्रो मे स्याद्यथा गुणी ॥  
तत्कर्म व्रत यूयं तु शास्त्रमालोक्य धर्मतः ॥ 3.1.15.४० ॥  
महता लघुना वापि कर्मणा दुष्करेण वा ॥  
फलं यद्यपि तत्साध्यं करिष्येऽहं न संशयः ॥ ४१ ॥  
युष्माभिरुदितं कर्म करिष्यामि न संशयः ॥  
कृतमेव हि तद्वित्त शपेऽहं सुकृतैर्मम ॥ ४२ ॥  
अस्ति चेदीदृशं कर्म येन पुत्रशतं भवेत् ॥  
तत्कर्म कुत्र कर्तव्यं मयेति वदताधुना ॥ ४३ ॥  
इति पृष्टास्तदा राज्ञा ऋत्विजः सपुरोहिताः ॥  
सम्भूय सर्वे राजानमिदमूचुः सुनिश्चितम् ॥ ४४ ॥  
॥ ऋत्विज ऊचुः ॥ ॥  
अस्ति राजन्प्रवक्ष्यामो येन पुत्रशतं तव ॥  
भवेद्धर्मेण महता शतभार्यासु कैकय ॥ ४५ ॥  
अस्ति कश्चिन्महापुण्यो गन्धमादनपर्वतः ॥  
दक्षिणाम्बुधिमध्ये यः सेतुरूपेण वर्तते ॥ ४६ ॥  
सिद्धचारणगन्धर्वदेवर्षिगणसङ्कुलः ॥  
दर्शनात्स्पर्शनान्नृणां महापातकनाशनः ॥ ४७ ॥  
तत्रास्ति हनुमत्कुण्डमिति लोकेषु विश्रुतम् ॥  
महादुःखप्रशमनं स्वर्गमोक्षफलप्रदम्॥ ४८ ॥  
नरकक्लेशशमनं तथा दारिद्र्यमोचनम् ॥  
पुत्रप्रदमपुत्राणामस्त्रीणां स्त्रीपदं नृणाम् ॥ ४९ ॥  
तत्र त्वं प्रयतः स्नात्वा सर्वाभीष्टप्रदायिनीम्॥  
पुत्रीयेष्टिं च तत्तीरे कुरुष्व सुसमाहितः ॥3.1.15.५० ॥  
तेन ते शतभार्यासु प्रत्येकं तनयो नृप ॥  
एकैकस्तु भवेच्छीघ्रं मा कुरु ष्वात्र संशयम्॥ ५१ ॥  
तथोक्तो नृपतिर्विप्रैऋत्विक्भिः सपुरोहितैः ॥  
तत्क्षणेनैव ऋत्विक्भिर्भार्याभिश्च पुरोधसा ॥ ५२ ॥  
वृतोमात्यैश्च भृत्यैश्च यज्ञसम्भारसंयुतः ॥  
प्रययौ दक्षिणाम्भोधौ गन्धमादनपर्वतम् ॥ ५३ ॥  
हनुमत्कुण्डमासाद्य तत्र सस्नौ ससैनिकः ॥  
मासमात्रं स तत्तीरे न्यवस त्स्नानमाचरन् ॥ ५४ ॥  
ततो वसन्ते सम्प्राप्ते चैत्रमासि नृपोत्तमः ॥  
इष्टिमारब्धवांस्तत्र पुत्रीयां सपुरोहितः ॥ ५५ ॥  
सम्यक्कर्माणि चक्रुस्ते ऋत्विजः सपुरोधसः ॥  
सपत्नीकस्य राजर्षेस्तथाधर्मसखस्य तु ॥ ५६ ॥  
इष्टौ तस्य समाप्तायां हनूमत्कुण्डतीरतः ॥  
पुरोहितो हुतोच्छिष्टं प्राश यद्राजयोषितः ॥ ५७ ॥  
ततो धर्मसखो राजा हनूमत्कुण्डवारिषु ॥  
सम्यक्चकारावभृथस्नानं भार्याशतान्वितः ॥ ५८ ॥  
ऋत्विक्भ्यो दक्षिणाः प्रादादसङ्ख्यातास्तु भूरिशः ॥  
ग्रामांश्च प्रददौ राजा बाह्मणेभ्यो द्विजोत्तमाः ॥ ५९ ॥  
सामात्यः सपरीवारः सपत्नीकः स धार्म्मिकः ॥  
राजा ततो निववृते पुरीं स्वां प्रति नन्दितः ॥ 3.1.15.६० ॥  
ततः कतिपये काले गते दशममामि वै ॥  
शतं भार्याः शतं पुत्रान्सुषुवुर्गुणवत्तरान् ॥ ६१ ॥  
अथ प्रीतमना राजा वीरो धर्मसखो महान् ॥  
स्नातः शुद्धश्च सङ्कल्प्य जातकर्माकरोत्तदा॥६२ ॥  
गोभूतिलहिरण्यादि ब्राह्मणेभ्यो ददौ बहु ॥  
द्वौ पुत्रौ ज्येष्ठभार्यायाः पूर्वजोऽवरजस्तदा ॥ ६३ ॥  
सर्वे ववृधिरे पुत्रा एकाधिकशतं द्विजाः ॥  
प्रौढेषु तेषु राजासौ तेभ्यो राज्यं विभज्य तु ॥ ६४ ॥  
दत्त्वा च प्रययौ सेतुं सभार्यो गन्धमादनम्॥  
हनुमत्कुण्डमासाद्य तपोऽतप्यत तत्तटे ॥ ६५ ॥  
महान्कालो व्यतीयाय राज्ञ स्तस्य तपस्यतः ॥  
राज्ञो धर्मसखस्यास्य ध्यायमानस्य शूलिनम् ॥ ६६ ॥  
ततो बहुतिथे काले गते धर्मसखो नृपः ॥  
कालधर्मं ययौ तत्र धार्म्मिकश्शान्तमानसः ॥ ६७ ॥  
पत्न्योपि तस्य राजर्षेरनुजग्मुः पतिं तदा ॥  
ज्येष्ठपुत्रः सुचन्द्रोपि संस्कृत्य पितरं ततः ॥ ६८ ॥  
अकरोच्छ्राद्ध पर्यन्तं कर्माणि श्रद्धया सह ॥  
राजा सभार्यो वैकुण्ठं मरणादत्र जग्मिवान् ॥ ६९ ॥  
सुचन्द्रमुख्यास्ते सर्वे राजपुत्रा महौजसः ॥  
स्वस्वराज्यं बुभुजिरे भ्रातरस्त्यक्तमत्सराः ॥ 3.1.15.७० ॥  
एवं वः कथितं विप्रा हनूमत्कुण्डवैभवम् ॥  
राज्ञो धर्मसखस्यापि चरित्रं परमाद्भुतम् ॥ ७१ ॥  
तत्सर्वं कामसि द्ध्यर्थं स्नायात्कुण्डे हनृमतः ॥ ७२ ॥  
अध्यायमेनं पठते मनुष्यः शृणोति वा यः सुसमाहितो द्विजाः ॥  
सोऽनन्तमाप्नोति सुखं परत्र क्रीडेत सार्द्धं दिवि देववृन्दैः ॥ ७३ ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये हनुमत्कुण्डप्रशंसायां धर्मसखशतपुउत्रावाप्तिवर्णनन्नाम पञ्चदशोऽध्यायः ॥ १५ ॥