+++
title = "०४० गायत्रीसरस्वतीसन्निधानकथनम्"

+++
। श्रीसूत उवाच ॥ ॥  
अथातः सम्प्रवक्ष्यामि मुनयो लोकपावनम् ॥  
गायत्र्या च सरस्वत्या माहात्म्यं मुक्तिदं नृणाम् ॥ १ ॥  
शृण्वतां पठतां चैव महापातकनाशनम् ॥  
महापुण्यप्रदं पुंसा नरकक्लेशनाशनम् ॥ २ ॥  
गायत्र्यां च सरस्वत्यां ये स्नान्ति मनुजा मुदा ॥  
न तेषां गर्भवासः स्यात्किं तु मुक्तिर्भवेद्ध्रुवम् ॥ ३ ॥  
सरस्वत्याश्च गायत्र्या गन्धमादनपर्वते ॥  
ब्रह्मपत्न्योः सन्निधानात्तन्नाम्ना कथिते इमे ॥ ४ ॥  
॥ ऋषय ऊचुः ॥ ॥  
गायत्र्याश्च सरस्वत्या गन्धमादनपर्वते ॥  
किमर्थं सन्निधानं वै सूताभूत्तद्वदस्व नः ॥ ५ ॥ ॥  
॥ सूत उवाच ॥ ॥  
प्रजापतिः पुरा विप्राः स्वां वै दुहितरं मुदा ॥  
वाङ्नाम्नीं कामुको भूत्वा स्पृहयामास मोहनः ॥ ६ ॥  
अथ प्रजापतेः पुत्री स्वस्मिन्वै तस्य कामिताम्॥  
विलोक्य लज्जिता भूत्वा रोहिद्रूप दधार सा ॥ ७ ॥  
ब्रह्मापि हरिणो भूत्वा तया रन्तुमनास्तदा ॥  
गच्छतीमनुयातिस्म हरिणीरूपधारिणीम् ॥ ८ ॥  
तं दृष्ट्वा देवताः सर्वाः पुत्रीगमनसादरम् ॥  
करोत्यकार्यं ब्रह्मायं पुत्रीगमनलक्षणम् ॥ ९ ॥  
इति निन्दन्ति तं विप्राः स्रष्टारं जगतां पतिम् ॥  
निषिद्धकृत्यनिरतं तं दृष्ट्वा परमेष्ठिनम्॥ 3.1.40.१० ॥  
हरः पिनाकमादाय व्याधरूपधरः प्रभुः ॥  
आकर्णपूर्ण कृष्टेन पिनाकधनुषा शरम् ॥ ११ ॥  
संयोज्य वेधसं तेन विव्याध निशितेन सः ॥  
त्रिपुरान्तक बाणेन विद्धोऽसौ न्यपतद्भुवि ॥ १२ ॥  
तस्य देहादथोत्थाय महज्ज्योतिर्महाप्रभम् ॥  
आकाशे मृगशीर्षाख्यं नक्षत्रमभवत्तदा ॥ १३ ॥  
आर्द्रानक्षत्ररूपी सन्हरोऽप्यनुजगाम तम् ॥  
पीडयन्मृगशीर्षाख्यं नक्षत्रं ब्रह्मरूपिणम् ॥ १४ ॥  
अधुनापि मृगव्याधरूपेण त्रिपुरान्तकः ॥  
अम्बरे दृश्यते स्पष्टं मृगशीर्षान्तिके द्विजाः ॥ १५ ॥  
एवं विनिहते तस्मिञ्च्छम्भुना परमेष्ठिनि ॥  
अनन्तरं तु गायत्रीसरस्वत्यौ शुचार्पिते ॥ १६ ॥  
भर्तृहीने मुनिश्रेष्ठा भर्तृजीवनकाङ्क्षया ॥  
किं करिष्यावहे ह्यावामित्यन्योयं विचार्य तु ॥ १७ ॥  
स्वपतिप्राणसिद्ध्यर्थं गायत्री च सरस्वती ॥  
सर्वोत्कृष्टं शिवस्थानं गन्धमादनपर्वतम् ॥ १८ ॥  
सर्वाभीष्टप्रदं पुंसां तपः कर्तुं समुद्यते ॥  
जग्मतुर्नियमोपेतं तपः कर्तुं शिवं प्रति ॥ १९ ॥  
स्नानार्थमात्मनो विप्रा गायत्री च सरस्वती ॥  
तीर्थद्वयं स्वनाम्ना वै चक्रतुः पापनाशनम् ॥ 3.1.40.२० ॥  
तत्र त्रिषवणस्नानं प्रत्यहं चक्रतुर्मुदा ॥  
बहुकालमनाहारे कामक्रोधादिवर्जिते ॥ २१ ॥  
अत्युग्रनियमो पेते शिवध्यानपरायणे ॥  
पञ्चाक्षरमहामन्त्रजपैकनियते शुभे ॥ २२ ॥  
स्वपतेर्जीवनार्थं वै गायत्री च सरस्वती ॥  
महादेवं समुद्दिश्य तप एवं प्रचक्रतुः ॥ २३ ॥  
तयोरथ तपस्तुष्टो महादेवो महेश्वरः ॥  
सन्निधत्ते महामूर्तिस्तपसां फलदित्सया ॥ २४ ॥  
ततः सन्निहितं शम्भुं पार्वतीरमणं शिवम् ॥  
गणेशकार्त्तिकेयाभ्यां पार्श्वयोः परिसेवितम ॥ २५ ॥  
दृष्ट्वा सन्तुष्टचित्ते ते गायत्री च सरस्वती ॥  
स्तोत्रैस्तुष्टुवतुः स्तुत्यं महादेवं घृणा निधिम् ॥ २६ ॥ ॥  
गायत्रीसरस्वत्यावूचतुः ॥ ॥  
नमो दुर्वारसंसारध्वान्तध्वंसैकहेतवे ॥  
ज्वलज्ज्वालावलीभीमकालकूटविषादिने ॥ २७ ॥  
जगन्मोहन पञ्चास्त्रदेहनाथैकहेतवे ॥  
जगदन्तकरक्रूर यमान्तक नमोऽस्तु ते ॥ २८ ॥  
गङ्गातरङ्गसम्पृक्तजटामण्डलधारिणे ॥  
नमस्तेस्तु विरूपाक्ष बाल शीतांशुधारिणे ॥ २९ ॥  
पिनाकभीमटङ्कारत्रासितत्रिपुरौकसे ॥  
नमस्ते विविधाकारजगत्स्रष्टृशिरश्छिदे ॥ 3.1.40.३० ॥  
शान्तामलकृपादृष्टिसंरक्षितमृ कण्डुज ॥  
नमस्ते गिरिजानाथ रक्षावां शरणागते ॥ ३१ ॥  
महादेव जगन्नाथ त्रिपुरान्तक शङ्कर ॥  
वामदेव महादेव रक्षावां शरणागते ॥ ३२ ॥।  
इति ताभ्यां स्तुतः शम्भुर्देवदेवो महेश्वरः ॥  
अब्रवीत्प्रीतिसंयुक्तो गायत्रीं च सरस्वतीम् ॥ ३३ ॥  
॥ महादेव उवाच ॥ ॥  
भोः सरस्वति गायत्रि प्रीतोऽस्मि युवयोरहम् ॥  
वरं वरयतं मत्तो यद्वा मनसि वर्तते ॥ ३४ ॥  
इत्युक्ते ते तु गायत्रीसरस्वत्यौ हरेण वै ॥  
अब्रूतां पार्वतीकान्तं महादेवं घृणानिधिम् ॥ ३५ ॥  
॥ गायत्रीसरस्वत्यावूचतुः ॥ ॥  
भगन्नावयोर्देव भर्त्तारं चतुराननम् ॥  
सप्राणं कुरु सर्वेश कृपया करुणाकर ॥ ३६ ॥  
त्वमावयोः पिता देव तवाप्यावां सुते उभे ॥  
रक्षावां पतिदानेन तस्मात्त्वं त्रिपुरान्तक ॥ ३७ ॥  
स एवं प्रार्थितः शम्भुस्ताभ्यां ब्राह्मणपुङ्गवाः ॥  
एवमस्त्विति सम्प्रोच्य गायत्रीं च सरस्वतीम् ॥ ३८ ॥  
तदेव वेधसः कायं शिरसा योक्तुमुत्सुकः ॥  
तत्रैव वेधसः कायं शिरोभिः सहसुव्रताः ॥ ३९ ॥  
भूतैरानाययामास नन्दिभृङ्गिमुखैस्तदा ॥  
शिरांसि तान्यनेकानि कायेन सह शङ्करः ॥ 3.1.40.४० ॥  
क्षणात्सन्धारयामास वाणीगायत्रिसन्निधौ ॥  
सन्धितोऽथ हरेणासौ चतुर्वक्त्रो जगत्पतिः ॥ ४१ ॥  
उत्तस्थौ तत्क्षणादेव सुप्तोत्थित इव द्विजाः ॥  
ततः प्रजापतिर्दृष्ट्वा शङ्करं शशिभूषणम् ॥  
तुष्टाव वाग्भिरग्र्याभिर्भार्याभ्यां च समन्वितः ॥ ४२ ॥  
॥ ब्रह्मोवाच ॥ ॥  
नमस्ते देवदेवेश करुणाकर शङ्कर ॥ ४३ ॥  
पाहि मां करुणासिन्धो निषिद्धाचरणात्प्रभो ॥  
मम त्वत्कृपया शम्भो निषिद्धाचरणे क्वचित् ॥ ४४ ॥  
मा प्रवृत्तिर्भवेद्भूयो रक्ष मां त्वं तथा सदा ॥  
तथैवास्त्विति सम्प्राह ब्रह्माणं गिरिजापतिः ॥ ४५ ॥  
इतः परं प्रमादं त्वं मा कुरुष्व विधे पुनः ॥  
उत्पथं प्रतिपन्नानां पुंसां शास्तास्मि सर्वदा ॥ ४६ ॥  
एवमुक्त्वा चतुर्वक्त्रं महादेवो द्विजोत्तमाः ॥  
सरस्वतीं च गायत्रीं प्रोवाच प्रीणयन्गिरा ॥ ४७ ॥ ॥  
॥ महादेव उवाच ॥ ॥  
युवयोर्मत्प्रसादेन हे गायत्रि सरस्वति ॥  
अयं भर्ता समायातः सप्राणश्चतुराननः ॥ ४८ ॥  
सहानेन ब्रह्मलोकं यातं मा भूद्विलम्बता ॥  
युवयोः सन्निधानेन सदा कुण्डद्वयेऽत्र वै ॥ ४९ ॥  
भविष्यति नृणां मुक्तिः स्नानात्सायुज्यरूपिणी ॥  
युष्मन्नाम्ना च गायत्रीसर स्वत्याविति द्वयम् ॥ 3.1.40.५० ॥  
इदं तीर्थं सर्वलोके ख्यातिं यास्यति शाश्वतीम् ॥  
सर्वेषामपि तीर्थानामिदं तीर्थद्वयं सदा ॥ ५१ ॥  
शुद्धिप्रदं तथा भूयान्महापातकनाशनम् ॥  
महाशान्तिकरं पुंसां सर्वाभीष्टप्रदायकम् ॥ ५२ ॥  
मम प्रसादजननं विष्णुप्रीतिकरं तथा ॥  
एतत्तीर्थद्वयसमं न भूतं न भविष्यति ॥ ५३ ॥  
अत्र स्नानाद्धि सर्वेषां सर्वाभीष्टं भविष्यति ॥  
इदं कुण्डद्वयं लोके भवतीभ्यां कृतं महत् ॥ ५४ ॥  
युष्मन्नाम्ना प्रसिद्धं च भविष्यति विमुक्तिदम् ॥  
गायत्र्युपास्तिरहिता वेदाभ्यासविवर्जिताः ॥ ५५ ॥  
औपासनविहीनाश्च पञ्चयज्ञविवर्जिताः ॥  
युष्मत्कुण्डद्वये स्नानात्तत्त त्फलमवाप्नुयुः ॥ ५६ ॥  
अन्ये च ये पातकिनो नित्यानुष्ठानवर्जिताः ॥  
स्नात्वा कुण्डद्वये तत्र शुद्धाः स्युर्द्विजसत्तमाः ॥ ५७॥  
सरस्वतीं च गाय त्रीमेवमुक्त्वा महेश्वरः ॥  
क्षणादन्तरधात्तत्र सर्वेषामेव पश्यताम् ॥ ५८ ॥  
पतिं लब्ध्वाऽथ गायत्रीसरस्वत्यौ मुदान्विते ॥  
तेन साकं ब्रह्मलोकं जग्म तुर्द्विजसत्तमाः ॥ ५९ ॥  
॥ श्रीसूत उवाच ॥ ॥  
एवं वः कथितं विप्रा गन्धमादनपर्वते ॥  
सन्निधानं सरस्वत्या गायत्र्याश्च सहेतुकम् ॥ 3.1.40.६० ॥  
यः शृणोतीममध्यायं पठते वा सभक्तिकम् ॥  
एतत्तीर्थद्वयस्नानफलमाप्नोत्यसंशयः ॥ ६१ ॥  
इति श्रीस्कान्दे महापुराण एकाशीतिसाहस्र्यां संहि तायां तृतीये ब्रह्मखण्डे सेतुमाहात्म्ये गायत्रीसरस्वतीतीर्थप्रशंसायां गन्धमादने गायत्रीसरस्वतीसन्निधानकथनं नाम चत्वारिंशोऽध्यायः ॥ ४० ॥ ॥