+++
title = "०२४ भैरवब्रह्महत्याविमोक्षणवर्णनम्"

+++
॥ श्रीसूत उवाच ॥ ॥  
चक्रतीर्थे नरः स्नात्वा शिवतीर्थं ततो व्रजेत् ॥  
यत्र हि स्नानमात्रेण महापातककोटयः ॥ १ ॥  
तत्संसर्गाश्च नश्यन्ति तत्क्षणादेव तापसाः ॥  
अत्र स्नात्वा ब्रह्महत्यां मुमुचे कालभैरवः ॥ २ ॥  
॥ ऋषय ऊचुः ॥ ॥  
कालभैरवरुद्रस्य ब्रह्महत्या महामुने ॥  
किमर्थमभवत्सूत तन्नो वक्तुमिहार्हसि ॥ ३ ॥  
॥ श्रीसूत उवाच ॥ ॥  
वक्ष्यामि मुनयः सर्वे पुरावृत्तं विमुक्तिदम् ॥  
यस्य श्रवणमात्रेण सर्वपापैः प्रमुच्यते ॥ ४ ॥  
प्रजापतेश्च विष्णोश्च बभूव कलहः पुरा ॥  
किञ्चित्कारणमुद्दिश्य समस्तजनसन्निधौ ॥ ५ ॥  
अहमेव जगत्कर्ता नान्यः कर्तास्ति कश्चन ॥  
अहं सर्वप्रपञ्चानां निग्रहानुग्रहप्रदः ॥ ६ ॥  
मत्तो नास्त्यधिकः कश्चिन्मत्समो वा सुरेष्वपि ॥  
एवं स मनुते ब्रह्मा देवानां सन्निधौ पुरा ॥ ७ ॥  
तदा नारायणः प्राह प्रहसन्द्विजपुङ्गवाः ॥  
किमर्थमेवं ब्रूषे त्वमहङ्कारेण साम्प्रतम् ॥ ८ ॥  
वाक्यमेवंविधं भूयो वक्तुं नार्हसि वै विधे ॥  
अहमेव जगत्कर्ता यज्ञो नारायणो विभुः ॥ ९ ॥  
मां विनास्य प्रपञ्चस्य जीवनं दुर्लभं भवेत् ॥  
मत्प्रसादाज्जगत्सृष्टं त्वया स्थावरजङ्गमम् ॥ 3.1.24.१० ॥  
विवादं कुर्वतोरेवं ब्रह्मविष्ण्वोर्जयैषिणोः ॥  
देवानां पुरतस्तत्र वेदाश्चत्वार आगताः ॥  
प्रोचुर्वाक्यमिदं तथ्यं परमार्थप्रकाशकम् ॥११॥  
॥ वेदा ऊचुः ॥ ॥  
त्वं विष्णो न जगत्कर्ता न त्वं ब्रह्मन्प्रजापते ॥ १२ ॥  
किं त्वीश्वरो जगत्कर्ता परात्परतरो विभुः ॥  
तन्मायाशक्तिसङ्क्लृप्तमिदं स्थावरजङ्गमम् ॥ १३ ॥  
सर्वदेवाभिवन्द्यो हि साम्बः सत्यादिलक्षणः ॥  
स्रष्टा च पालको हर्ता स एव जगतां प्रभुः ॥१४॥  
एवं समीरितं वेदैः श्रुत्वा वाक्यं शुभाक्षरम्॥  
ब्रह्मा विष्णुस्तदा तत्र प्रोचतुर्द्विजपुङ्गवाः॥१५॥  
॥ब्रह्मविष्णू ऊचतुः॥ ॥  
पार्वत्यालिङ्गितः शम्भुर्मूर्तिमान्प्रमथाधिपः॥  
कथं भवेत्परं ब्रह्म सर्वसङ्गविवर्जितम्॥१६॥  
ताभ्यामितीरिते तत्र प्रणवः प्राह तौ तदा ॥  
अरूपो रूपमादाय महता ध्वनिना द्विजाः ॥१७॥ ॥  
॥ प्रणव उवाच ॥ ॥  
असौ शम्भुर्महादेवः पार्वत्या स्वातिरिक्तया ॥  
सङ्क्रीडते कदाचिन्नो किं तु स्वात्मस्वरूपया ॥ १८ ॥  
असौ शम्भुरनीशानः स्वप्रकाशो निरञ्जनः ॥  
विश्वाधिको महादेवो विश्वाधिक इति श्रुतः ॥ १९ ॥  
सर्वात्मा सर्वकर्तासौ स्वतन्त्रः सर्वभावनः ॥  
ब्रह्मन्नयं सृष्टिकाले त्वां नियुङ्क्ते रजोगुणैः ॥ 3.1.24.२० ॥  
सत्त्वेन रक्षणे शम्भुस्त्वां प्रेषयति केशव ॥  
तमसा कालरुद्राख्यं सम्प्रेरयति संहृतौ ॥ २१ ॥  
अतः स्वतन्त्रता विष्णो युवयोर्न कदाचन ॥  
नापि प्रजापतेरस्ति किं तु शम्भोः स्वतन्त्रता ॥ २२ ॥  
ब्रह्मन्विष्णो युवाभ्यां तु किमर्थं न महेश्वरः ॥  
ज्ञायते सर्वलोकानां कर्ता विश्वाधिकस्तथा ॥ २३ ॥  
सापि शक्तिरुमा देवी न पृथक्छङ्करात्सदा ॥  
शम्भोरानन्दभूता सा देवी नागन्तुकी स्मृता ॥ ॥ २४ ॥  
अतो विश्वाधिको रुद्रः स्वतन्त्रो निर्विकल्पकः ॥  
सर्वदेवैरयं वन्द्यो युवाभ्यामपि शङ्करः ॥ २५ ॥  
कर्ता नास्यास्ति रुद्रस्य नाधिकोऽस्माच्च विद्यते ॥  
न तत्समोऽपि लोकेषु विद्यते शतशस्तथा ॥ २६ ॥  
अतो मोहं न कुरुतं ब्रह्मविष्णो युवां वृथा ॥  
इत्युक्तं प्रणवेनाथ श्रुत्वा ब्रह्मा च केशवः ॥ २७ ॥  
मायया मोहितौ शम्भोर्नैवाज्ञानममुञ्चताम् ॥  
एतस्मिन्नन्तरे ब्रह्मा प्रददर्श महाद्भुतम् ॥ २८ ॥  
व्याप्नुवद्गगनं सर्वमनन्तादित्य सन्निभम् ॥  
तेजोमण्डलमाकाशमध्यगं विश्वतोमुखम् ॥ २९ ॥  
तन्निरूपयितुं ब्रह्मा ससर्जोर्ध्वगतं मुखम् ॥  
तपोबलविसृष्टेन पञ्चमेन मुखेन सः ॥ ॥ 3.1.24.३० ॥  
निरूपयामास विभुस्तत्तेजोमण्डलं मुहुः ॥  
तत्प्रजज्वाल कोपेन मुखं तेजोविलोकनात्॥३१॥  
अनन्तादित्यसङ्काशं ज्वलत्तत्पञ्चमं शिरः ॥  
दिधक्षुः प्रलये लोकान्वडवाग्निरिवाबभौ ॥ ३२ ॥  
व्यदृश्यत च तत्तेजः पुरुषो नीललोहितः ॥  
दृष्ट्वा स्रष्टा तदा ब्रह्मा बभाषे परमेश्वरम् ॥ ३३ ॥  
वेदाहं त्वां महादेव ललाटान्मे पुरा भवान् ॥  
विनिर्गतोऽसि शम्भो त्वं रुद्रनामा ममात्मजः ॥ ३४ ॥  
इति गर्वेण संयुक्तं वचः श्रुत्वा महेश्वरः ॥  
कालभैरवनामानं पुरुषं प्राहिणोत्तदा ॥ ३५ ॥  
अयुद्ध्यत चिरं कालं ब्रह्मणा कालभैरवः ॥  
महादेवांशसम्भूतः शूलटङ्कगदाधरः ॥ ॥ ३६ ॥  
युद्ध्वा तु सुचिरं कालं ब्रह्मणा कालभैरवः ॥  
वदनं ब्रह्मणः शुभ्रं व्यलोकयत पञ्चमम् ॥ ३७ ॥  
विलोक्योर्ध्वगतं वक्त्रं पञ्चमं भारतीपतेः ॥  
गर्वेण महता युक्तं प्रजज्वालातिकोपितः ॥ ३८ ॥  
ततस्तत्पञ्चमं वक्त्रं भैरवः प्राच्छिनद्रुषा ॥  
ततो ममार ब्रह्माऽसौ कालभैरवहिंसितः ॥ ॥ ३९ ॥  
ईश्वरस्य प्रसादेन प्रपेदे जीवितं पुनः ॥  
ततो विलोकयामास शङ्करं शशिभूषणम् ॥ 3.1.24.४० ॥  
वासुक्याद्यष्टभोगीन्द्रविभूषणविभूषितम् ॥  
दृष्ट्वा वेधा महादेवं पार्वत्या सह शङ्करम् ॥ ४१ ॥  
लेभे माहेश्वरं ज्ञानं महादेवप्रसादतः ॥  
ततस्तुष्टाव गिरिशं वरेण्यं वरदं शिवम् ॥ ४२ ॥ ॥  
॥ ब्रह्मोवाच ॥ ॥  
मह्यं प्रसीद गिरिश शशाङ्ककृतशेखर ॥  
यन्मयापकृतं शम्भो तत्क्षमस्व दयानिधे ॥ ४३ ॥  
क्षमस्व मम गर्वं त्वं शङ्करेति पुनःपुनः ॥  
नमश्चकार सोमं तं सोमार्धकृतशेखरम् ॥ ४४ ॥  
अथ देवः प्रसन्नोऽस्मै ब्रह्मणे स्वांशजाय तु ॥  
मा भैरित्यब्रवीच्छम्भुर्भैरवं चाभ्यभाषत ॥ ४५ ॥  
॥ ईश्वर उवाच ॥ ॥  
एष सर्वस्य जगतः पूज्यो ब्रह्मा सनातनः ॥  
हतस्यास्य विरिञ्चस्य धारय त्वं शिरोऽधुना ॥ ४६ ॥  
ब्रह्महत्याविशुद्ध्यर्थं लोकसङ्ग्रहकाम्यया ॥  
भिक्षामट कपालेन भैरव त्वं ममाज्ञया ॥ ४७ ॥  
उक्त्वैवं शङ्करो विप्रास्तत्रैवान्तरधीयत ॥  
नीलकण्ठो महादेवो गिरिजार्द्धतनुस्ततः ॥ ४८ ॥  
भैरवं ग्राहयामास वदनं वेधसो द्विजाः ॥  
चरस्व पापशुद्ध्यर्थं लोकसङ्ग्रहणाय वै ॥ ४९ ॥  
कपालधारी हस्तेन भिक्षां गृह्णातु भैरवः ॥  
इतीरयित्वा गिरिशः कन्यां काञ्चिद्भयङ्करीम् ॥ 3.1.24.५० ॥  
ब्रह्महत्याभिधां क्रूरां वडवानलसन्निभाम् ॥  
तां प्रेरयित्वा गिरिशो भैरवं पुनरब्रवीत् ॥ ५१ ॥  
॥ ईश्वर उवाच ॥ ॥  
भैरवैतद्व्रतं त्वब्दं ब्रह्महत्याविशुद्धये ॥  
चर त्वं सर्वतीर्थेषु स्नाहि शुद्ध्यर्थमात्मनः ॥५२॥  
ततो वाराणसीं गच्छ ब्रह्महत्याप्रशान्तये ॥  
वाराणसीप्रवेशेन ब्रह्महत्या तवाधमा ॥५३॥  
पादशेषा विनष्टा स्याच्चतुर्थांशो न नश्यति ॥  
तस्य नाशं प्रवक्ष्यामि तव भैरव तच्छुणु ॥५४॥  
दक्षिणाम्भोनिधेस्तीरे गन्धमादनपर्वते ॥  
सर्वप्राण्युपकाराय कृतं तीर्थं मया शुभम् ॥५५॥  
शिवसञ्ज्ञं महापुण्यं तत्र याहि त्वमादरात्॥  
तत्प्रवेशनमात्रेण ब्रह्महत्या तवाशुभा ॥ ५६ ॥  
शिवतीर्थस्य माहात्म्यान्निःशेषं नश्यति ध्रुवम् ॥  
उक्त्वैवं भैरवं रुद्रः कैलासं प्रययौ क्षणात् ॥ ५७ ॥  
ततः कपालपाणिस्तु भैरवः शिवचोदितः ॥  
देवदानवयक्षादिलोकेषु विचचार सः ॥५८॥  
तं यान्तमनुयाति स्म ब्रह्महत्यातिभीषणा ॥  
भैरवः सर्वतीर्थानि पुण्यान्यायतनानि च ॥ ५९ ॥  
चरित्वा लीलया देवस्ततो वाराणसीं ययौ ॥  
वाराणसीं प्रविष्टे तु भैरवे शङ्करांशजे ॥ 3.1.24.६० ॥  
चतुर्थांशं विना नष्टा ब्रह्महत्यातिकुत्सिता ॥  
चतुर्थांशेन दुद्राव भैरवं शङ्करांशजम् ॥६१॥  
ततः स भैरवो देवः शूलपाणिः कपालधृक् ॥  
शिवाज्ञया ययौ पश्चाद्गन्धमादनपर्वतम् ॥ ६२ ॥  
शिवतीर्थं ततो गत्वा भैरवः स्नातवान्द्विजाः ॥  
स्नानमात्रेण तत्रास्य शिवतीर्थे महत्तरे ॥ ६३ ॥  
निःशेषं विलयं याता ब्रह्महत्यातिभीषणा ॥  
अस्मिन्नवसरे शम्भुः प्रादुरासीत्तदग्रतः ॥  
प्रादुर्भूतो महादेवो भैरवं वाक्यमब्रवीत् ॥६४॥  
॥ ॥ ईश्वर उवाच ॥ ॥  
निःशेषं ब्रह्महत्या ते शिवतीर्थे निमज्जनात् ॥ ६५ ॥  
नष्टा भैरव नास्त्यत्र सन्देहस्तव सुव्रत ॥  
इदं कपालं काश्यां त्वं स्थापयस्व क्वचित्स्थले ॥ ६६ ॥  
इत्युक्त्वा भगवाञ्छम्भुस्तत्रैवान्तरधीयत ॥  
भैरवोऽपि तदा विप्रा ब्रह्महत्याविमोचितः ॥ ६७ ॥  
शिवतीर्थस्य माहात्म्याद्ययौ वाराणसीं पुरीम् ॥  
कपालं स्थापयामास प्रदेशे कुत्रचिद्द्विजाः ॥  
कपालतीर्थमित्याख्यामलभत्तत्स्थलं तदा ॥ ६८ ॥  
॥ श्रीसूत उवाच ॥ ॥  
एवं प्रभावं तत्पुण्यं शिवतीर्थं विमुक्तिदम् ॥ ६९ ॥  
महादुःखप्रशमनं महापातकनाशनम् ॥  
नरकक्लेशशमनं स्वर्गदं मोक्षदं तथा ॥ ॥ 3.1.24.७० ॥  
शिवतीर्थस्य माहात्म्यं मया प्रोक्तं विमुक्तिदम् ॥  
इदं पठन्सदा मर्त्यो दुःखग्रामाद्विमुच्यते ॥ ७१ ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये शिवतीर्थप्रशंसायां भैरवब्रह्महत्याविमोक्षणवर्णनन्नाम चतुर्विंशोऽध्यायः ॥ २४ ॥ ॥ छ ॥ ॥