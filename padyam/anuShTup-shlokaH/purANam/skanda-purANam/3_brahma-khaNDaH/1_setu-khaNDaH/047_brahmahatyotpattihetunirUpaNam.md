+++
title = "०४७ ब्रह्महत्योत्पत्तिहेतुनिरूपणम्"

+++
॥ ऋषय ऊचुः ॥ ॥  
राक्षसस्य वधात्सूत रावणस्य महामुने ॥  
ब्रह्महत्या कथमभूद्राघवस्य महात्मनः ॥ ॥ १ ॥  
ब्राह्मणस्य वधात्सूत ब्रह्महत्याभिजायते ॥  
न ब्राह्मणो दशग्रीवः कथं तद्वद नो मुने ॥ २ ॥  
ब्रह्महत्या भवेत्क्रूरा रामचन्द्रस्य धीमतः ॥  
एतन्नः श्रद्दधानानां वद कारुण्यतोऽधुना ॥ ३ ॥  
इति पृष्टस्ततः सूतो नैमिषारण्यवासिभिः ॥  
वक्तुं प्रचक्रमे तेषां प्रश्नस्योत्तरमुत्तमम्॥ ४ ॥ ॥ ।  
। श्रीसूत उवाच ॥ ॥  
ब्रह्मपुत्रो महातेजाः पुलस्त्योनाम वै द्विजाः ॥  
बभूव तस्य पुत्रोऽभूद्विश्रवा इति विश्रुतः ॥ ५ ॥  
तस्य पुत्रः पुलस्त्य स्य विश्रवा मुनिपुङ्गवाः ॥  
चिरकालं तपस्तेपे देवैरपि सुदुष्करम् ॥ ६ ॥  
तपः कुर्वति तस्मिंस्तु सुमाली नाम राक्षसः ॥  
पाताललोकाद्भूलोकं सर्वं वै विचचार ह ॥ ७ ॥  
हेमनिष्काङ्गदधरः कालमेघनिभच्छविः ॥  
समादाय सुतां कन्यां पद्महीनामिव श्रियम् ॥ ८ ॥  
विचरन्स महीपृष्ठे कदाचित्पुष्पकस्थितम् ॥  
दृष्ट्वा विश्रवसः पुत्रं कुबेरं वै धनेश्वरम् ॥ ९ ॥  
चिन्तयामास विप्रेन्द्राः सुमाली स तु राक्षसः ॥  
कुबेरसदृशः पुत्रो यद्यस्माकं भविष्यति ॥ 3.1.47.१० ॥  
वयं वर्द्धामहे सर्वे राक्षसा ह्यकुतोभयाः ॥  
विचार्यैवं निजसुतामब्रवीद्राक्षसेश्वरः ॥ ११ ॥  
सुते प्रदानकालोऽद्य तव कैकसि शोभने ॥  
अद्य ते यौवनं प्राप्तं तद्देया त्वं वराय हि ॥ १२ ॥  
अप्रदानेन पुत्रीणां पितरो दुःखमाप्नुयुः ॥  
किं च सर्वगुणोत्कृष्टा लक्ष्मीरिव सुते शुभे ॥ १३ ॥  
प्रत्याख्यानभयात्पुम्भिर्न च त्वं प्रार्थ्यसे शुभे ॥  
कन्यापितृत्वं दुःखाय सर्वेषां मानकाङ्क्षिणाम् ॥१४ ॥  
न जानेऽहं वरः को वा वरयेदिति कन्यके ॥  
सा त्वं पुलस्त्यतनयं मुनिं विश्रवसं द्विजम् ॥ १५ ॥  
पितामहकुलोद्भूतं वरयस्व स्वयङ्गता ॥  
कुबेरतुल्यास्तनया भवेयुस्ते न संशयः ॥ १६ ॥  
कैकसी तद्वचः श्रुत्वा सा कन्या पितृगौरवात् ॥  
अङ्गीचकार तद्वाक्यं तथास्त्विति शुचिस्मिता ॥ १७ ॥  
पर्णशालां मुनिश्रेष्ठा गत्वा विश्रवसो मुनेः ॥  
अतिष्ठदन्तिके तस्य लज्जमाना ह्यधोमुखी ॥ १८ ॥  
तस्मिन्नवसरे विप्राः पुलस्त्यतनयः सुधीः ॥  
अग्निहोत्रमुपास्ते स्म ज्वलत्पावकसन्निभः ॥ १९ ॥  
सन्ध्याकालमतिक्रूरमविचिन्त्य तु कैकसी ॥  
अभ्येत्य तं मुनिं सुभ्रूः पितुर्वचनगौरवात् ॥ 3.1.47.२० ॥  
तस्थावधोमुखी भूमिं लिखत्यङ्गुष्ठकोटिना ॥  
विश्रवास्तां विलोक्याथ कैकसीं तनुमध्यमाम् ॥  
उवाच सस्मितो विप्राः पूर्णचन्द्रनिभाननाम् ॥ २१ ॥ ॥  
॥ विश्रवा उवाच ॥ ॥  
शोभने कस्य पुत्री त्वं कुतो वा त्वमिहागता ॥२२॥  
कार्यं किं वा त्वमुद्दिश्य वर्तसेऽत्र शुचिस्मिते ॥  
यथार्थतो वदस्वाद्य मम सर्वमनिन्दिते ॥ २३ ॥  
इतीरिता कैकसी सा कन्या बद्धाञ्जलिर्द्विजाः ॥  
उवाच तं मुनिं प्रह्वा विनयेन समन्विता ॥ २४ ॥  
तपः प्रभावेन मुने मदभिप्रायमद्य तु ॥  
वेत्तुमर्हसि सम्यक्त्वं पुलस्त्यकुलदीपन ॥२५॥  
अहं तु कैकसी नाम सुमालिदुहिता मुने ॥  
मत्तातस्याज्ञया ब्रह्मंस्तवान्तिकमुपागता ॥२६॥  
शेष त्वं ज्ञानदृष्ट्याद्य ज्ञातुमर्हस्यसंशयः॥  
क्षणं ध्यात्वा मुनिः प्राह विश्रवाः स तु कैकसीम् ॥२७॥  
मया ते विदितं सुभ्रूर्मनोगतमभीप्सितम्॥  
पुत्राभिलाषिणी सा त्वं मामगाः साम्प्रतं शुभे ॥२८॥  
सायङ्कालेऽधुना क्रूरे यस्मान्मां त्वमुपागता ॥  
पुत्राभिलाषिणी भूत्वा तस्मात्त्वां प्रब्रवीम्यहम्॥२९॥  
शृणुष्वावहिता रामे कैकसी त्वमनिन्दिते ॥  
दारुणान्दारुणाकारान्दारुणाभिजनप्रियान्॥3.1.47.३० ॥  
जनयिष्यसि पुत्रांस्त्वं राक्षसान्क्रूरकर्मणः ॥  
श्रुत्वा तद्वचनं सा तु कैकसी प्रणिपत्य तम् ॥ ३१ ॥  
पुलस्त्यतनयं प्राह कृताञ्जलिपुटा द्विजाः ॥  
भगवदीदृशाः पुत्रास्त्वत्तः प्राप्तुं न युज्यते ॥ ३२ ॥  
इत्युक्तः स मुनिः प्राह कैकसीं तां सुमध्यमाम् ॥  
मद्वंशानुगुणः पुत्रः पश्चिमस्ते भविष्यति ॥ ३३ ॥  
धार्मिकः शास्त्रविच्छान्तो न तु राक्षसचेष्टितः ॥  
इत्युक्ता कैकसी विप्राः काले कतिपये गते ॥ ३४ ॥  
सुषुवे तनयं क्रूरं रक्षोरूपं भयङ्करम् ॥  
द्विपञ्चशीर्षं कुमतिं विंशद्बाहुं भयानकम्॥ ३५ ॥  
ताम्रोष्ठं कृष्णवदनं रक्तश्मश्रु शिरोरुहम् ॥  
महादंष्ट्रं महाकायं लोकत्रासकरं सदा ॥ ३६ ॥  
दशग्रीवाभिधः सोऽभूत्तथा रावण नामवान्॥  
रावणानन्तरं जातः कुम्भकर्णाभिधः सुतः ॥ ३७ ॥  
ततः शूर्पणखा नाम्ना क्रूरा जज्ञे च राक्षसी ॥  
ततो बभूव कैकस्या विभीषण इति श्रुतः ॥ ३८ ॥  
पश्चिमस्तनयो धीमान्धार्मिको वेदशास्त्रवित् ॥  
एते विश्रवसः पुत्रा दशग्रीवादयो द्विजाः ॥ ३९ ॥  
अतो दशग्रीववधात्कुम्भकर्णवधादपि ॥  
ब्रह्महत्या समभवद्रामस्याक्लिष्टकर्मणः ॥ 3.1.47.४० ॥  
अतस्तच्छान्तये रामो लिङ्गं रामेश्वराभिधम् ॥  
स्थापयामास विधिना वैदिकेन द्विजोत्तमाः ॥ ४१ ॥  
एवं रावणघातेन ब्रह्महत्यासमुद्भवः ॥  
समभूद्रामचन्द्रस्य लोककान्तस्य धीमतः ॥ ४२ ॥  
तत्सहैतुकमाख्यातं भवतां ब्रह्मघातजम्॥  
पापं यच्छान्तये रामो लिङ्गं प्रातिष्ठिपत्स्वयम् ॥ ४३ ॥  
एवं लिङ्गं प्रतिष्ठाप्य रामचन्द्रोऽतिधार्मिकः ॥  
मेने कृतार्थमात्मानं ससीता वरजो द्विजाः ॥ ४४ ॥  
ब्रह्महत्या गता यत्र रामचन्द्रस्य भूपतेः ॥  
तत्र तीर्थमभूत्किञ्चिद्ब्रह्महत्याविमोचनम् ॥ ४५ ॥  
तत्र स्नानं महापुण्यं ब्रह्महत्याविनाशनम् ॥  
दृश्यते रावणोऽद्यापि छायारूपेण तत्र वै ॥ ४६ ॥  
तदग्रे नागलोकस्य बिलमस्ति महत्तरम् ॥  
दशग्रीववधोत्पन्नां ब्रह्महत्यां बलीयसीम् ॥ ४७ ॥  
तद्बिलं प्रापयामास जानकीरमणो द्विजाः ॥  
तस्योपरि बिलस्याथ कृत्वा मण्डपमुत्तमम् ॥ ४८ ॥  
भैरवं स्थापयामास रक्षार्थं तत्र राघवः ॥  
भैरवाज्ञापरित्रस्ता ब्रह्महत्या भयङ्करी ॥ ४९ ॥  
नाशक्नोत्तद्बिलादूर्ध्वं निर्गन्तुं द्विजसत्तमाः ॥  
तस्मिन्नेव बिले तस्थौ ब्रह्महत्या निरुद्यमा ॥ 3.1.47.५० ॥  
रामनाथमहालिङ्गं दक्षिणे गिरिजा मुदा ॥  
वर्तते परमानन्दशिवस्यार्धशरीरिणी ॥ ५१ ॥  
आदित्यसोमौ वर्तेते पार्श्वयोस्तत्र शूलिनः ॥  
देवस्य पुरतो वह्नी रामनाथस्य वर्तते ॥ ५२ ॥  
आस्ते शतक्रतुः प्राच्यामाग्नेयां च तथाऽनलः ॥  
आस्ते यमो दक्षिणस्यां रामनाथस्य सेवकः ॥ ५३ ॥  
नैर्ऋते निर्ऋतिर्विप्रा वर्तते शङ्करस्य तु ॥  
वारुण्यां वरुणो भक्त्या सेवते राघवेश्वरम् ॥ ५४ ॥  
वायव्ये तु दिशो भागे वायुरास्ते शिवस्य तु ॥  
उत्तरस्यां च धनदो रामनाथस्य वर्तते ॥ ५५ ॥  
ईशान्येऽस्य च दिग्भागे महेशो वर्तते द्विजाः ॥  
विनायक कुमारौ च महादेवसुतावुभौ ॥ ५६ ॥  
यथाप्रदेशं वर्तेते रामनाथालयेऽधुना ॥  
वीरभद्रादयः सर्वे महेश्वरगणेश्वराः ॥ ५७ ॥  
यथाप्रदेशं वर्तन्ते रामनाथालये सदा ॥  
मुनयः पन्नगाः सिद्धा गन्धर्वाप्सरसां गणाः ॥ ५८ ॥  
सन्तुष्यमाणहृदया यथेष्टं शिवसन्निधौ ॥  
वर्तन्ते रामनाथस्य सेवार्थं भक्तिपूर्वकम् ॥ ५९ ॥  
रामनाथस्य पूजार्थं श्रोत्रियान्ब्राह्मणान्बहून् ॥  
रामेश्वरे रघुपतिः स्थापयामास पूजकान् ॥ 3.1.47.६० ॥  
रामप्रतिष्ठितान्विप्रान्हव्यकव्यादिनार्चयेत् ॥  
तुष्टास्ते तोषिताः सर्वा पितृभिः सहदेवताः ॥ ६१ ॥  
तेभ्यो बहुधनान्ग्रामान्प्रददौ जानकीपतिः ॥  
रामनाथमहादेव नैवेद्यार्थमपि द्विजाः ॥ ६२ ॥  
बहून्ग्रामान्बहुधनं प्रददौ लक्ष्मणाग्रजः ॥  
हारकेयूरकटकनिष्काद्याभरणानि च ॥ ६३ ॥  
अनेकपट्ट वस्त्राणि क्षौमाणि विविधानि च ॥  
रामनाथाय देवाय ददौ दशरथात्मजः ॥ ६४ ॥  
गङ्गा च यमुना पुण्या सरयूश्च सरस्वती ॥  
सेतौ रामेश्वरं देवं भजन्ते स्वाघशान्तये ॥ ६५ ॥  
एतदध्यायपठनाच्छ्रवणादपि मानवः ॥  
विमुक्तः सर्वपापेभ्यः सायुज्यं लभते हरेः ॥ ६६ ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये रामस्य ब्रह्महत्योत्पत्तिहेतुनिरूपणं नाम सप्तचत्वारिंशोऽध्यायः ॥ ४७ ॥ ॥ ॥