+++
title = "००८ सुदर्शनवेतालत्वप्राप्तिवर्णनम्"

+++
॥ ऋषय ऊचुः ॥ ॥  
भगवन्सूतसर्वज्ञ कृष्णद्वैपायनप्रिय ॥  
त्वन्मुखाद्वै कथाः श्रुत्वा श्रोत्रकामृतवर्षिणीः ॥ १ ॥  
तृप्तिर्न जायतेऽस्माकं त्वद्वचोमृतपायिनाम् ॥  
अतः शुश्रूषमाणानां भूयो ब्रूहि कथाः शुभाः ॥ २ ॥  
वेतालवरदन्नाम चक्रतीर्थस्य दक्षिणे ॥  
तीर्थमस्ति महापुण्यमित्यवादीद्भवान्पुरा ॥ ३॥  
वेतालवरदाभिख्या तीर्थस्यास्यागता कथम् ॥  
किम्प्रभावं च तत्तीर्थमेतन्नो वक्तुमर्हसि ॥ ४ ॥  
॥ श्रीसूत उवाच ॥ ॥  
साधुपृष्टं हि युष्माभिरतिगुह्यं मुनीश्वराः ॥  
शृणुध्वं मनसा सार्द्धं ब्रवीम्यत्यद्भुतां कथाम् ॥ ५ ॥  
पामरा अपि मोदन्ते यां वै श्रुत्वा कथां शुभाम् ॥  
कथा चेयं महापुण्या पुरा कैलासपर्वते ॥ ६ ॥  
केलिकालेषु पावत्यै शम्भुना कथिता द्विजाः ॥  
तां ब्रवीमि कथामेनामत्यद्भुततरां हि वः ॥ ७ ॥  
पुरा हि गालवोनाम महर्षिः सत्यवाक्छुचिः ॥  
चिन्तयानः परं ब्रह्म तपस्तेपे निजाश्रमे॥ ॥ ८ ॥  
तस्य कन्या महाभागा रूपयौवनशालिनी ॥  
नाम्ना कान्तिमती बाला व्यचरत्पितुरन्तिके ॥ ९ ॥  
आहरन्ती च पुष्पाणि बल्यर्थं तस्य वै मुनेः ॥  
वेदिसम्मार्जनादीनि समिदाहरणानि च ॥ 3.1.8.१० ॥  
कुर्वती पितरं बाला सम्यक्परिचचार ह ॥  
कदाचित्सा तु वल्यर्थं पुष्पाण्याहर्तुमुद्यता ॥ ॥ ११ ॥  
तस्मिन्वने कान्तिमती सुदूरमगमत्तदा ॥  
तत्र पुष्पाणि रम्याणि समाहृत्य च पेटके ॥ १२ ॥  
तूर्णं निववृते बाला पितृशुश्रूषणे रता ॥  
निवर्तमानां तां कन्यां विद्याधरकुमारकौ ॥ १३ ॥  
सुदर्शनसुकर्णाख्यौ विमानस्थौ ददर्शतुः ॥  
तां दृष्ट्वा गालवसुतां रूपयौवनशालिनीम् ॥१४॥  
कामस्य पत्नीं ललितां रतिं मूर्तिमतीमिव ॥  
सुदर्शनाभिधो ज्येष्ठो विद्याधरकुमारकः ॥ १५ ॥  
हर्षसम्फुल्लनयनश्चकमे काममोहितः ॥  
पूर्णचन्द्राननां तां वै वीक्षमाणो मुहुर्मुहुः ॥ १६ ॥  
तया रिरंसुकामोऽसौ विमानाग्रादवातरत् ॥  
तामुपेत्य मुनेः कन्यामित्युवाच सुदर्शनः ॥ १७ ॥ ॥  
॥ सुदर्शन उवाच ॥ ॥  
कासि भद्रे सुता कस्य रूपयौवनशालिनी ॥  
रूपमप्रतिमं ह्येतदाह्लादयति मे मनः ॥ १८ ॥  
त्वां दृष्ट्वा रतिसङ्काशां बाधते मां मनोभवः ॥  
सुकण्ठनामधेयस्य विद्याधरपतेरहम् ॥ १९ ॥  
आत्मजो रूपसम्पन्नो नाम्ना चैव सुदर्शनः ॥  
प्रतिगृह्णीष्व मां भद्रे रक्ष मां करुणादृशा ॥ 3.1.8.२० ॥  
भर्तारं मां समासाद्य सर्वान्भोगानवाप्स्यसि ॥  
इत्याकर्ण्य वचस्तस्य विद्याधरसुतस्य सा ॥ २१ ॥  
तदा कान्तिमती वाक्यं धर्मयुक्तमभाषत ॥  
सुदर्शन महाभाग विद्याधरपतेः सुत ॥२२ ॥  
आत्मजां मां विजानीहि गालवस्य महात्मनः ॥  
कन्या चाहमनूढास्मि पितृशु श्रूषणे रता ॥ २३ ॥  
बल्यर्थं हि पितुश्चाहं पुष्पाण्याहर्तुमागता ॥  
आहरन्त्याश्च पुष्पाणि याम एको न्यवर्तत ॥ २४ ॥  
मद्विलम्बेन स मुनिर्देव तार्चनतत्परः ॥  
कोपं विधास्यते नूनं तपस्वी मुनिपुङ्गवः ॥ २५ ॥  
तच्छीघ्रमद्य गच्छामि पुष्पाण्यप्याहृतानि मे ॥  
कन्याश्च पितुराधीना न स्वतन्त्राः कदाचन ॥२६॥  
यदि मामिच्छति भवान्पितरं मम याचय ॥  
इति विद्याधरसुतमुक्त्वा कान्तिमती तदा ॥ २७ ॥  
पितुराशङ्किता तूर्णमा श्रमं गन्तुमुद्यता ॥  
गच्छन्तीं तां समालोक्य विद्याधरकुमारकः ॥ २८ ॥  
तूर्णं जग्राह केशेषु धावित्वा मदनार्दितः ॥  
अभ्येत्य निजकेशेषु गृह्णन्ते तं विलोक्य सा ॥ २९ ॥  
उच्चैश्चक्रन्द सहसा कुररीव मुनेः सुता ॥  
अस्माद्विद्याधरसुताज्जनक त्राहि मां विभो ॥ 3.1.8.३० ॥  
बलाद्गृह्णाति दुष्टात्मा विद्याधरसुतोऽद्य माम् ॥  
इत्थमुच्चैः प्रचुक्रोश स्वाश्रमान्नातिदूरतः ॥ ३१ ॥  
तदाक्रन्दितमाकर्ण्य गन्धमादनवासिनः ॥  
मुनयस्तु पुरस्कृत्य गालवं मुनिपुङ्गवम् ॥ ३२ ॥  
किमेतदिति विज्ञातुं तं देशं तूर्णमाययुः ॥  
तं देशं तु समागत्य सर्वे ते ऋषिपुङ्गवाः ॥ ३३ ॥  
विद्याधरगृहीतां तां ददृशुर्मु निकन्यकाम् ॥  
विद्याधरसुतं चान्यमन्तिके समुपस्थितम् ॥ ३४ ॥  
एतद्दृष्ट्वा महायोगी गालवो मुनिपुङ्गवः ॥  
गतः कोपवशं किञ्चिद्दुराप्मानं शशाप तम् ॥ ३५ ॥  
कृतवानीदृशं कार्यं यत्त्वं विद्याधराधम ॥  
तद्याहि मानुषीं योनिं स्वस्य दुष्कर्मणः फलम् ॥ ३६ ॥  
सम्प्राप्य मानुषं जन्म बहुदुःखसमाकुलम् ॥  
अचिरेण तु कालेन तस्मिन्नेव तु जन्मनि ॥ ३७ ॥  
मनुष्यैरपि निन्द्यं तद्वेतालत्वं प्रयास्यसि ॥  
मांसानि शोणितं चैव सर्वदा भक्षयिष्यसि ॥ ३८ ॥  
वेताला राक्षसप्राया बलाद्गृह्णन्ति योषितः ॥  
तस्मात्त्वं मानुषो भूत्वा वेतालत्वमवाप्स्यसि ॥ ३९?॥  
तव दुष्कर्मणो योऽसावनुमन्ता कनिष्ठकः ॥  
सुकर्ण इति विख्यातो भविता सोपि मानुषः ॥ 3.1.8.४० ॥  
किन्तु साक्षान्न कृतवान्यतोऽसावीदृशीं क्रियाम्॥  
तन्मानुषत्व मेवास्य वेतालत्वं तु नो भवेत् ॥ ४१ ॥  
विज्ञप्तिकौतुकाभिख्यं यदा विद्याधराधिपम् ॥  
द्रक्ष्यतेऽसौ कनिष्ठस्ते तदा शापाद्विमोक्ष्यते ॥ ४२ ॥  
ईदृशस्यतु यः कर्ता महापापस्य कर्मणः ॥  
स त्वं सम्प्राप्य मानुष्यं तस्मिन्नेव तु जन्मनि ॥ ४३ ॥  
वेतालजन्म सम्प्राप्य चिरं लोके चरिष्यसि ॥  
इत्युक्त्वा गालवः कन्यां गृहीत्वा मुनिभिः सह ॥ ४४ ॥  
विद्याधरसुतौ शप्त्वा स्वाश्रमं प्रति निर्ययौ ॥  
ततस्तस्मिन्महाभागे निर्याते मुनिपुङ्गवे ॥ ॥ ४५ ॥  
सुदर्शनसुकर्णाख्यौ विद्याधरपतेः सुतौ॥  
मुनिशापेन दुःखार्तौ चिन्तयामासतुर्भृशम् ॥ ४६ ॥  
कर्तव्यं तौ विनिश्चित्य सुदर्शनसुकर्णकौ ॥  
गोविन्दस्वामिनामानं यमुनातटवासिनम् ॥ ४७ ॥  
ब्राह्मणं शीलसम्पन्नं पितृत्वे परिकल्प्य तौ ॥  
परित्यज्य स्वकं रूपमजायेतां तदा त्मजौ ॥ ४८ ॥  
विजयाशोकदत्ताख्यौ तस्य पुत्रौबभूवतुः ॥  
सुतो विजयदत्ताख्यो ज्येष्ठो जज्ञे सुदर्शनः ॥ ४९ ॥  
अशोकदत्तनामा तु सुकर्णश्च कनिष्ठकः ॥  
विजयाशोकदत्तौ तु क्रमाद्यौवनमापतुः ॥ 3.1.8.५० ॥  
एतस्मिन्नेव कालेतु यमुनायास्तटे शुभे ॥  
अनावृष्ट्या तु दुर्भिक्षमभूद्द्वादशवार्षि कम् ॥ ५१ ॥  
गोविन्दस्वामिनामा तु ब्राह्मणो वेदपारगः ॥  
दुर्भिक्षोपहतां दृष्ट्वा तदानीं स निजां पुरीम् ॥ ५२ ॥  
प्रययौ काशनिगरं सपुत्रः सह भार्यया ॥  
स प्रयागं समासाद्य द्वं दृष्ट्वा महावटम्॥ ५३ ॥  
कपालमालाभरणं सोऽपश्यद्यतिनं पुरः ॥  
गोविन्दस्वामिनामा तु नमश्चक्रे स तं मुनिम् ॥ ५४ ॥  
सपुत्रस्य सभार्यस्य सोऽवादीदाशिषो मुनिः ॥  
इदं च वचनं प्राह गोविन्दस्वामिनं प्रति ॥ ५५ ॥  
ज्येष्ठेनानेन पुत्रेण साम्प्रतं ब्राह्मणोत्तम ॥  
क्षिप्रं विजयदत्तेन वियोगस्ते भविष्यति ॥ ५६ ॥  
इति तस्य वचः श्रुत्वा गोविन्दस्वामिनामकः ॥  
सूर्ये चास्तं गते तत्र सान्ध्यं कर्म समाप्य च ॥ ५७ ॥  
सभार्यः ससुतो विप्रः सुदूराध्वसमाकुलः ॥  
उवास तस्यां शर्वर्य्यां शून्ये वै देवतालये ॥ ५८ ॥  
तदा त्वशोकदत्तश्च ब्राह्मणी च समाकुलौ ॥  
वस्त्रेणास्तीर्य पृथिवीं रात्रौ निद्रां समापतुः ॥ ५९॥  
ततो विजयदत्तस्तु दूरमार्गविलङ्घनात् ॥  
बभूवात्यन्तमलसो भृशं शीतज्वरार्दितः ॥ 3.1.8.६० ॥  
गोविन्दस्वामिना पित्रा शीतवबाधानिवृत्तये ॥  
गाढमालिङ्ग्यमानोऽपि शीतबाधां न सोऽत्यजत् ॥ ६१ ॥  
बाधतेऽत्यर्थमधुना तात मां शीतलो ज्वरः ॥  
एतद्बाधानिवृत्त्यर्थं वह्निमानय मा चिरम् ॥ ६२ ॥  
इति पुत्रवचः श्रुत्वा सर्वत्राग्निं गवेषयन् ॥  
अलब्धवह्निः प्रोवाच पुन रभ्येत्य पुत्रकम् ॥ ६३ ॥  
न वह्निं पुत्र विन्दामि मार्गमाणोऽपि सर्वशः ॥  
रात्रिमध्ये तु सम्प्राप्ते द्वारेषु पिहितेषु च ॥ ६४ ॥  
निद्रापरवशाः पौरा नैव दास्यन्ति पावकम् ॥  
इत्थं विजयदत्तोऽसावुक्तः पित्रा ज्वरातुरः ॥ ६५ ॥  
ययाचे वह्निमेवासौ पितरं दीनया गिरा ॥  
शीतज्वरसमुद्भूतशीतबाधाप्रपीडितम् ॥ ६६ ॥  
हिमशीकरवान्वायुर्द्विगुणं बाधतेऽद्य माम् ॥  
वह्निर्न लब्ध इति वै मिथ्यैवोक्तं पितस्त्वया ॥ ६७ ॥  
दूरादेष पुरोभागे ज्वालामालासमाकुलः ॥  
शिखाभिर्लेलिहानोभ्रं दृश्यते पश्य पावकः ॥ ६८ ॥  
तं वह्निमानय क्षिप्रं तात शीतनिवृत्तये ॥  
इत्युक्तवन्तं तं पुत्रं स पिता प्रत्यभाषत ॥ ६९ ॥  
नानृतं वच्मि पुत्राद्य सत्यमेव ब्रवीम्यहम् ॥  
वह्निमान्योऽयमुद्देशो दूरादेव विलोक्यते ॥ 3.1.8.७० ॥  
पितृकाननदेशं तं पुत्र जानीहि साम्प्रतम् ॥  
यद्येषोभ्रंलिहज्वालः पुरस्ताज्ज्वलतेऽनलः ॥ ७१ ॥  
पुत्र वित्रासजनकं तं जानीहि चितानलम् ॥  
अमङ्गलो न सेव्योऽयं चिताग्निः स्पर्शदूषितः ॥ ७२ ॥  
तस्य चायुःक्षयं याति सेवते यश्चितानलम् ॥  
तस्मात्तवायुर्हानिर्मा भूयादिति मया सुत ॥ ७३ ॥  
अमङ्गलस्तथा स्पृश्यो नानीतोऽयं चितानलः ॥  
इत्युक्तवन्तं पितरं स दीनः प्रत्यभाषत ॥ ७४ ॥  
अयं शवानलो वा स्यादध्वरानल एव वा ॥  
सर्वथानीयतामेष नोचेन्मे मरणं भवेत् ॥ ७५ ॥  
पुत्रस्नेहाभिभूतोऽथ समाहर्तुं चितानलम् ॥  
गोविन्दस्वामिनामा तु श्मशानं शीघ्रमभ्यगात् ॥ ७६ ॥  
गोविन्दस्वामिनि गते समाहर्तुं चितानलम्॥  
तूर्णं विजयदत्तोऽपि तदा गच्छन्तमन्वयात् ॥ ७७ ॥  
सम्प्राप्य तापनिकटं विकीर्णास्थि चितानलम् ॥  
आलिङ्गन्निव सोद्वेगं शनैर्निर्वृतिमाप्तवान् ॥ ७९ ॥  
अथावादीत्स पितरं तदिदं परिवर्तुलम् ॥  
अतिदीप्तं विभात्यग्नौ किं रक्ताम्बुजसन्निभम् ॥७९ ॥  
इति तस्य वचः श्रुत्वा पुत्रस्य ब्राह्मणोत्तमः ॥  
निपुणं तं निरूप्यैतद्वचनं पुनरब्रवीत् ॥ 3.1.8.८० ॥  
॥ गोविन्दस्वाम्युवाच ॥ ॥  
एतत्कपालमनलज्वालावलयवर्तुलम् ॥  
वसाकीकसमांसाढ्यमेतद्रक्ताम्बुजोपमम् ॥ ८१ ॥  
द्विजस्य सूनुः श्रुत्वेति काष्ठाग्रेण जघान तत् ॥  
येन तत्स्फुटनोद्गीर्णवसासिक्तमुखोऽभवत् ॥ ८२ ॥  
कपालघट्टनाद्रक्तं यत्संसक्तं मुखे तदा ॥  
जिह्वया लेलिहानोऽसौ मुहुस्तद्रक्तमा स्वदत् ॥ ८३ ॥  
आस्वाद्यैवं समादाय तत्कपालं समाकुलः ॥  
पीत्वा वसां महाकायो बभूवातिभयङ्करः ॥ ८४ ॥  
सद्यो वेता लतां प्राप तीक्ष्णदंष्ट्रस्तदा निशि ॥  
तस्याट्टहासघोषेण दिशश्च प्रदिशस्तदा ॥ ८५ ॥  
द्यौरतरिक्षं भूमिश्च स्फुटिता इव सर्वशः ॥  
तस्मिन्वेगात्समाकृष्य पितरं हन्तुमुद्यते ॥ ८६ ॥  
मा कृथाः साहसमिति प्रादुरासीद्वचो दिवि ॥  
स दिव्यां गिरमाकर्ण्य वेतालोऽतिभयङ्करः ॥ ८७ ॥  
पितरं तं परित्यज्य महावेगसमन्वितः ॥  
तूर्णमाकाशमाविश्य प्रययावस्खलद्गतिः ॥८८॥  
स गत्वा दूरमध्वानं वेतालैः सह सङ्गतः ॥  
तमागतं समालोक्य वेतोलास्सर्व एव ते ॥ ८९ ॥  
कपालस्फोटनादेष वेतालत्वं यदाप्तवान् ॥  
कपालस्फोटनामानमाह्वयाञ्चक्रिरे ततः ॥3.1.8.९०॥  
ततः कपालस्फोटो ऽसौ वेतालैः सर्वतो वृतः॥  
नरास्थिभूषणाख्यस्य सद्यो वेतालभूपतेः ॥९१॥  
अन्तिकं सहसा प्राप महाबलसमन्वितः॥  
नरास्थिभूषणश्चैनं सेनाप तिमकल्पयत् ॥ ९२ ॥  
तं कदाचित्तु गन्धर्वश्चित्रसेनाभिधो बली ॥  
नरास्थिभूषणं सङ्ख्ये न्यवधीत्सोऽपि संस्थितः ॥ ९३॥  
नरास्थिभूषणे तस्मि न्गन्धर्वेण हते युधि ॥  
तदा कपालस्फोटोऽसौ तत्पदं समवाप्तवान् ॥ ९४ ॥  
विद्याधरेन्द्रस्य सुतः सुदर्शनो मनुष्यतां वै प्रथमं स गत्वा ॥  
वेतालतां प्राप्य महर्षिशापात्क्रमाच्च वेतालपतिर्बभूव ॥ ९५ ॥ ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे सेतु माहात्म्ये वेतालवरदतीर्थप्रशंसायां सुदर्शनवेतालत्वप्राप्तिवर्णनं नामाष्टमोऽध्यायः ॥ ८ ॥