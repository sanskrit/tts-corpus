+++
title = "००४ दुर्दमगन्धर्वशापमोचनम्"

+++
॥ ऋषय ऊचुः ॥ ॥  
भगवन्राक्षसः कोऽसौ सूत पौराणिकोत्तम॥  
विष्णुभक्तं महात्मानं यो गालवमबाधत॥१॥  
श्रीसूत उवाच॥  
वक्ष्यामि राक्षसं क्रूरं तं विप्राः शृणुतादरात् ॥  
यथा स राक्षसो जातो मुनीनां शापवैभवात् ॥ २ ॥  
पुरा कैलासशिखरे हालास्ये शिवमन्दिरे ॥  
चतुर्विशतिसाहस्रा मुनयो ब्रह्मवादिनः ॥ ३ ॥  
वसिष्ठात्रिमुखाः सर्वे शिवभक्ता महौजसः ॥  
भस्मोद्धूलितसर्वाङ्गास्त्रिपुण्ड्राङ्कितमस्तकाः ॥ ४ ॥  
रुद्राक्ष मालाभरणाः पञ्चाक्षरजपे रताः ॥  
हालास्यनाथं भूतेशं चन्द्रचूडमुमापतिम् ॥ ५ ॥  
उपासाञ्चक्रिरे मुक्त्यै मधुरापुरवासिनः ॥  
कदाचित्तत्र गन्धर्वो विश्वावसुसुतो बली ॥ ६ ॥  
दुर्द्दमोनाम विप्रेन्द्रा विटगोष्ठीपरायणः ॥  
ललनाशतसंयुक्तो विवस्त्रः सलिलाशये ॥ ७ ॥  
चिक्रीड स विवस्त्राभिः साकं युवतिभिर्मुदा ॥  
हालास्यनाथतीर्थं तद्वसिष्ठो मुनिभिः सह ॥ ८ ॥  
माध्यन्दिनं कर्तुमना ययौ शङ्करमन्दिरात् ॥  
तानृषीनवलोक्याथ रामास्ता भयकातराः ॥ ९ ॥  
वासांस्याच्छादयामासुर्दुर्द्दमो न तु साहसी ॥  
ततो वसिष्ठः कुपितः शशापैनं गत त्रपम् ॥ 3.1.4.१० ॥  
॥ वसिष्ठ उवाच ॥ ॥  
यस्माद्दुर्दम गन्धर्व दृष्ट्वास्माँल्लज्जया त्वया ॥  
वासो नाच्छादितं शीघ्रं याहि राक्षसतां ततः ॥ ११ ॥  
इत्युक्त्वा ता स्त्रियः प्राह वसिष्ठो मुनिपुङ्गवः ॥  
यस्मादाच्छादितं वस्त्रं दृष्ट्वास्माँल्ललनोत्तमाः ॥ १२ ॥  
ततो न युष्माञ्छपिष्यामि गन्छध्वं त्रिदिवं ततः ॥  
एवमुक्ता वसिष्ठेन रामाः प्राञ्जलयस्तदा ॥ १३ ॥  
प्रणिपत्य वसिष्ठं तं भक्तिनम्रेण चेतसा ॥  
मुनिमण्डलमध्ये तं वसिष्ठमिदमब्रुवन् ॥ १४॥ ॥  
॥ रामा ऊचुः ॥ ॥  
भगवन्सर्वधर्मज्ञ चतुरानननन्दन ॥  
दयासिन्धोऽवलोक्यास्मान्न कोपं कर्तुमर्हसि ॥ १५ ॥  
पतिरेवहि नारीणां भूषणं परमुच्यते ॥  
पतिहीना तु या नारी शतपुत्रापि सा मुने ॥१६॥  
विधवेत्युच्यते लोके तत्स्त्रीणां मरणं स्मृतम् ॥  
तत्प्रसादं कुरु मुने पत्यावस्माक मादरात् ॥ १७ ॥  
एकोऽपराधः क्षन्तव्यो मुनिभिस्तत्त्वदर्शिभिः ॥  
क्षमां कुरु दयासिन्धो युष्मच्छिष्येऽत्र दुर्दमे ॥ १९ ॥  
वसिष्ठः प्रार्थितस्त्वैवं दुर्दम स्याङ्गनाजनैः ॥  
प्रोवाच वचनं भूयः प्रसन्नः स द्विजोत्तमाः ॥ १९ ॥  
न मे स्याद्वचनं मिथ्या कदाचिदपि सुभ्रुवः ॥  
उपायं वः प्रवक्ष्यामि शृणुध्वं श्रद्धया सह ॥ 3.1.4.२० ॥  
षोडशाब्दावधिः शापो भर्तुर्वो भविता ध्रुवम् ॥  
षोडशाब्दावधौ चैष दुर्दमो राक्षसाकृतिः ॥ २१ ॥  
यदृच्छयाचक्र तीर्थं गमिष्यति सुराङ्गनाः ॥  
आस्ते तत्र महायोगी गालवो विष्णुतत्परः ॥२२॥  
भक्ष्यार्थं तं मुनिं सोऽयं राक्षसोभिगमिष्यति ॥  
ततो गालवरक्षार्थं प्रेरितं चक्रमुत्तमम्॥२३॥  
विष्णुनास्य शिरो रामा हरिष्यति न संशयः॥  
ततः स्वरूपमासाद्य शापान्मुक्तः सुदुर्दमः ॥२४॥  
पतिर्वस्त्रिदिवं भूयो गन्तास्त्यत्र न संशयः ॥  
ततस्त्रिदिवमासाद्य दुर्द्दमोऽयं पतिर्हि वः ॥ २५ ॥  
रमयिष्यति सुन्दर्यो युष्मान्सुन्दरवेषभृत् ॥  
॥ श्रीसूत उवाच ॥ ॥  
इत्युक्त्वा तु वसिष्ठस्ता दुर्दमस्य वराङ्गनाः ॥ २६ ॥  
स्वाश्रमं प्रययौ तूर्णं हालास्येश्वरभक्तिमान् ॥  
अथ रामास्तमालिङ्ग्य दुर्द्दमं पतिमातुराः ॥ २७ ॥  
रुरुदुः शोकसंविग्ना दुःखसागरमध्यगाः ॥ प्र  
पश्यन्तीषु तास्वेव दुर्दमो राक्षसोऽभवत् ॥ २८ ॥  
महादंष्ट्रो महाकायो रक्तश्मश्रुशिरोरुहः ॥  
तं दृष्ट्वा भयसंविग्ना जग्मू रामास्त्रिविष्टपम् ॥ २९ ॥  
ततो राक्षसवेषोऽयं दुर्दमो भैरवाकृतिः ॥  
भक्षयन्प्राणिनः सर्वान्देशाद्देशं वनाद्वनम्॥ 3.1.4.३० ॥  
भ्रमन्न निलवेगोऽसौ धर्मतीर्थं ततो ययौ ॥  
एवं षोडशवर्षाणि भ्रमतोऽस्य ययुस्तदा ॥ ३१ ॥  
ततस्तु षोडशाब्दान्ते राक्षसोयं मुनीश्वराः ॥  
भक्षितुं गालवमुनिं धर्मतीर्थनिवासिनम् ॥ ३२ ॥  
उपाद्रवद्वायुवेगः सचास्तौषीज्जनार्दनम् ॥  
गालवेन स्तुतो विष्णुस्तदा चक्रमचोदयत् ॥ ३३ ॥  
रक्षितुं गाल वमुनिं राक्षसेन प्रपीडितम् ॥  
अथागत्य हरेश्चक्रं राक्षसस्य शिरोऽहरत् ॥ ३४ ॥  
ततोऽयं राक्षसं देहं त्यक्त्वा दिव्यकलेवरः ॥  
विमानवरमारुह्य दुर्दमः पुष्पवर्षितः ॥ ३५ ॥  
प्राञ्जलिः प्रणतो भूत्वा ववन्दे तं सुदर्शनम् ॥  
तुष्टाव श्रुतिरम्याभिर्वाग्भिरग्र्याभिरादरात् ॥ ३६ ॥  
॥ दुर्दम उवाच ॥।  
सुदर्शन नमस्तेऽस्तु विष्णुहस्तैकभूषण ॥  
नमस्तेऽसुरसंहर्त्रे सहस्रादित्यतेजसे ॥ ३७ ॥  
कृपालेशेन भवतस्त्यक्त्वाहं राक्षसीं तनुम् ॥  
स्वरूपमभजं विष्णोश्चक्रायुध नमोऽस्तु ते ॥ ३८ ॥  
अनुजानीहि मां गन्तुं त्रिदिवं विष्णुवल्लभ ॥  
भार्या मे परिशोचन्ति विरहातुरचेतसः ॥ ३९ ॥  
त्वन्मनस्को भविष्यामि यावज्जीवं यथाह्यहम् ॥  
तथा कृपां कुरुष्व त्वं मयि चक्र नमोऽस्तु ते ॥ 3.1.4.४० ॥  
एवं स्तुतं विष्णुचक्रं दुर्दमेन सभक्तिकम् ॥  
अनुजग्राह सहसा तथास्त्विति मुनीश्वराः ॥ ४१ ॥  
चक्रायुधाभ्यनुज्ञातो दुर्दमो गालवं मुनिम् ॥  
प्रणम्य तेनानुज्ञातो गन्धर्वस्त्रिदिवं ययौ ॥ ४२ ॥।  
दुर्दमे तु गते स्वर्गं गालवो मुनिपुङ्गवः ॥  
स चक्रं प्रार्थयामास विष्ण्वायुधमनुत्तमम् ॥ ४३ ॥  
चक्रायुध नमामि त्वां महासुरविमर्द्दन ॥  
देवीपट्टण पर्यन्ते धर्मतीर्थे ह्यनुत्तमे ॥ ४४ ॥  
सन्निधानं कुरुष्व त्वं सर्वपापविनाशनम् ॥  
त्वत्सन्निधानात्सर्वेषां स्नातानां पापिनामिह ॥ ४५ ॥  
पापनाशं कुरुष्व त्वं मोक्षं च कुरु शाश्वतम् ॥  
चक्रतीर्थमिति ख्यातिं लोकस्य परिकल्पय ॥ ४६ ॥  
त्वत्सन्निधानादत्रत्यमुनीनां भयनाशनम् ॥  
इतः परं भवत्वार्य चक्रायुध नमोऽस्तु ते ॥ ४७ ॥  
भूतप्रेतपिशाचेभ्यो भयं मा भवतु प्रभो ॥  
इति सम्प्रार्थितं चक्रं गालवेन मुनीश्वराः ॥ ४८ ॥  
तथैवा स्त्विति सम्भाष्य तस्मिंस्तीर्थे तिरोहितम् ॥  
॥ श्रीसूत उवाच ॥ ॥  
एवं वः कथितो विप्रा राक्षसस्स भवो मया ॥ ४९ ॥  
माहात्म्यं चक्र तीर्थस्य कथितं च मलापहम्॥  
यच्छ्रुत्वा सर्वपापेभ्यो मुच्यते मानवो भुवि ॥ 3.1.4.५० ॥  
॥ ऋषय ऊचुः ॥ ॥  
व्यासशिष्य महाप्राज्ञ सूत पौराणिकोत्तम ॥  
आरभ्य दर्भशयनमादेवीपत्तनावधि ॥ ५१ ॥  
बहुव्यायामसंयुक्तं चक्रतीर्थमनुत्तमम् ॥  
ययौ विच्छिन्नतां मध्ये कथं कथय साम्प्रतम् ॥ ॥ ५२ ॥  
एनं मनसि तिष्ठन्तं संशयं छेत्तुमर्हसि ॥  
॥ श्रीसूत उवाच ॥ ॥  
पुरा हि पर्वताः सर्वे जातपक्षा मनोजवाः ॥ ५३ ॥  
पर्यन्तपर्वतै सार्द्धं चेरुराकाशमार्गगाः ॥  
नगरेषु च राष्ट्रेषु ग्रामेषु च वनेषु च ॥ ५४ ॥  
आप्लुत्याप्लुत्य तिष्ठन्ति पर्वताः सर्वतो भुवि ॥  
आक्रम्याक्रम्य तिष्ठन्ति यत्रयत्र महीधराः ॥ ५५ ॥  
तत्रतत्र नरा गावस्तथान्ये प्राणिसञ्चयाः ॥  
मरणं सहसा प्रापुः पीड्यमाना महीधरैः ॥ ५६ ॥  
ब्राह्मणादिषु वर्णेषु नष्टेषु समनन्तरम् ॥  
यज्ञाद्यभावात्सहसा देवता व्यसनं ययुः ॥ ५७ ॥  
तत इन्द्रो महाक्रुद्धो वज्रमादाय वेगवान् ॥  
चिच्छेद सहसा पक्षान्पर्वतानां तरस्विनाम् ॥ ५८ ॥  
छिद्यमानच्छदाः सर्वे वासवेन महीधराः ॥  
अनन्यशरणा भूत्वा समुद्रं प्राविशन्भयात् ॥ ५९ ॥  
अचलेषु च सर्वेषु पतत्सु लवणार्णवे ॥  
निपेतुरर्णवभ्रान्त्या चक्रतीर्थेपि केचन ॥ 3.1.4.६० ॥  
पतितैः पर्वतैस्तैस्तु मध्यतः पूरितोदरम् ॥  
चक्रतीर्थं महापुण्यं मध्ये विच्छेदमाययौ ॥ ६१ ॥  
यदृच्छया महाशैलाः पार्श्वयोस्तत्र नापतन् ॥  
अतो वै दर्भशयने तथा देवीपुरेऽपि च ॥ ६२ ॥  
विच्छिन्नमध्यं तद्द्वेधा विभक्तमिव दृश्यते ॥  
मध्यतः पतितैः शैलैश्चक्रतीर्थं स्थलीकृतम् ॥६३॥  
॥ श्रीसूत उवाच ॥ ॥  
युष्माकमेवं कथितं मुनीन्द्रा यन्मध्यतस्तीर्थमिदं स्थली कृतम् ॥  
यथा महीध्राः सहसा बिडौजसा विच्छिन्नपक्षा इह पेतुरुन्नताः ॥ ६४ ॥ ॥  
इति श्रीस्कान्देमहापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये दुर्दमगन्धर्वशापमोचनन्नाम चतुर्थोऽध्यायः ॥ ४ ॥