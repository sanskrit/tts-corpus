+++
title = "००५ चक्रतीर्थप्रशंसायामलम्बुसाविधूमशापविमोचनम्"

+++
॥ श्रीसूत उवाच ॥ ॥  
प्रस्तुत्य चक्रतीर्थं तु पुण्यं पापविनाशनम् ॥  
पुनरप्यद्भुतं किञ्चित्प्रब्रवीमि मुनीश्वराः ॥ १ ॥  
विधूमनामा हि वसुर्देवस्त्री चाप्यलम्बुषा ॥  
ब्रह्मशापान्महाघोरात्पुरा प्राप्तौ मनुष्यताम्॥ ॥ २ ॥  
चक्रतीर्थे महापुण्ये स्नात्वा शापाद्विमोचितौ ॥  
॥ ऋषय ऊचुः ॥ ॥  
सूतसूत महाप्राज्ञ पुराणार्थविशारद॥ ३ ॥  
प्राज्ञत्वाद्व्यासशिष्य त्वादज्ञातं ते न किञ्चन ॥  
ब्रह्मा केनापराधेन सहालम्बुसया वसुम् ॥ ४ ॥  
पुरा विधूमनामानं शप्तवांश्चतुराननः ॥  
ब्रह्मशापेन घोरेण कयोस्तौ पुत्रतां गतौ ॥ ५ ॥  
शापस्यान्तः कथमभूद्ब्रह्मणा शप्तयोस्तयोः ॥  
एतन्नः श्रद्दधानानां विस्तराद्वक्तुमर्हसि ॥ ६ ॥  
॥ श्रीसूत उवाच ॥ ॥  
पुरा हि भगवान्ब्रह्मा स्वयम्भूश्चतुराननः ॥  
सावित्र्या च सरस्वत्या पार्श्वयोः प्रविराजितः ॥ ७ ॥  
सनातनेन मुनिना सनकेन च धीमता ॥  
सनत्कुमारनाम्ना च नारदेन महात्मना ॥ ८ ॥  
सनन्दनादिभिश्चान्यैः सेव्यमानो मुनीश्वरैः ॥  
सुपर्ववृन्दजुष्टेन स्तूयमानो बिडौजसा ॥ ९ ॥  
आदित्यादि ग्रहैश्चैव स्तूयमानपदाम्बुजः ॥  
सिद्धैः साध्यैर्मरुद्भिश्च किन्नरैश्च समावृतः ॥ 3.1.5.१० ॥  
गणैः किम्पुरुषाणां च वसुभिश्चाष्टभिर्वृतः ॥  
उर्वशीप्रमुखानां च स्वर्वेश्यानां मनोरमम् ॥ ११ ॥  
नृत्यं वादित्रसहितं वीक्ष्यमाणो मुहुर्मुहुः ॥  
गोष्ठीं चक्रे सभामध्ये सत्यलोके कदाचन ॥ १२ ॥  
मेघगर्जितगम्भीरो जनानां नन्दयन्मुहुः ॥  
वीणावेणुमृदङ्गानां ध्वनिस्तत्र व्यसर्पत ॥ १३ ॥  
गङ्गातरङ्गमालानां शीकरस्पर्शशीतलः ॥  
पवमानः सुखस्पर्शो मन्दं मन्दं ववौ तदा ॥ १४ ॥  
पर्यायेण तदा सर्वा ननृतुर्देवयोषितः ॥  
नृत्यश्रमेण खिन्नासु वेश्यास्वन्यासु सादरम् ॥ १५ ॥  
अलम्बुसा देवनारी रूपयौ वनशालिनी ॥  
मदयन्ती जनान्सर्वान्सभामध्ये ननर्त वै ॥ १६ ॥  
तस्मिन्नवसरे तस्या नृत्यन्त्याः संसदि द्विजाः ॥  
वस्त्रमाभ्यन्तरं वायुर्लीलया समुदक्षिपत् ॥ १७ ॥  
तत्क्षिप्ते वसने स्पष्टमूरुमूलमदृश्यत ॥  
तथाभूतां तु तां दृष्ट्वा सर्वे ब्रह्मादयो ह्रिया ॥ १९ ॥  
सभामध्ये समासीना निमीलित दृशोऽभवन् ॥  
विधूमनामा तु वसुः कामबाणप्रपीडितः ॥ १९ ॥  
तामेव ब्रह्मभवने दृष्ट्वानिलहृतांशुकाम् ॥  
हर्षसम्फुल्लनयनो हृष्टरोमा ततोऽभवत् ॥ 3.1.5.२० ॥  
अलम्बुसायां तस्यां तु जातकामं विलोक्य तम् ॥  
वसुं विधूमनामानं शशाप चतुराननः ॥ २१ ॥  
यस्मात्त्वमीदृशं कार्यं विधूम कृतवानसि ॥  
तस्माद्धि मर्त्यलोके त्वं मानुषत्वमवाप्स्यसि ॥ २२ ॥  
इयं च देवयोषित्ते तत्र भार्या भविष्यति ॥  
एवं स ब्रह्मणा शप्तो विधूमः खिन्नमानसः ॥ २३ ॥  
प्रसादयामास वसुर्ब्रह्माणं प्रणिपत्य तु ॥  
॥ विधूम उवाच ॥ ॥  
अस्य शापस्य घोरस्य भगवन्भक्तवत्सल ॥ २४ ॥  
नाहमर्होऽस्मि देवेश रक्ष मां करुणानिधे ॥  
एवं प्रसादितस्तेन भारतीपतिरव्ययः ॥ २५ ॥  
कृपया परया युक्तो विधूमं प्राह सान्त्वयन् ॥  
॥ ब्रह्मोवाच ॥ ॥  
त्वयि शापोऽप्ययं दत्तो न चासत्यं ब्रवीम्यहम् ॥ २६ ॥  
ततोऽवधिं कल्पयामि शापस्यास्य तवाधुना ॥  
मर्त्यभावं समापन्नः सहालम्बुसयाऽनया ॥ २७ ॥  
तत्र भूत्वा महाराजः शासयित्वा चिरं महीम् ॥  
पुत्रमप्रतिमं त्वस्यां जनयित्वा महीपतिम् ॥ २८ ॥  
अभिषिच्य च राज्ये तं राज्यरक्षाविचक्षणम् ॥  
एतच्छापस्य शान्त्यर्थं दक्षिणस्योदधेस्तटे ॥  
फुल्लग्रामसमीपस्थे चक्रतीर्थे महत्तरे ॥ २९ ॥  
अनया भार्यया सार्द्धं यदा स्नानं करिष्यसि ॥  
तदा त्वं मानुषं भावं जीर्णत्वचमिवोरगः ॥ 3.1.5.३० ॥  
विसृज्य भार्यया सार्द्धं स्वं लोकं प्रतिपत्स्यसे ॥  
चक्रतीर्थे विना स्नानं न नश्येच्छाप ईदृशः॥३१॥  
इति ब्रह्मवचः श्रुत्वा विधूमो नातिहृष्टवान् ॥  
स्ववेश्म प्राविशत्तूर्णमामन्त्र्य चतुराननम्॥३२॥  
चिन्तयामास तत्रासौ मर्त्यतां यास्यतो मम॥  
को वा पिता भवेद्भूमौ का वा माता भविष्यति॥३३॥  
बहुधेत्थं समालोच्य विधूमो निश्चिकाय सः॥  
कौशाम्बीनगरे राजा शतानीक इति श्रुतः ॥३४॥  
अस्ति वीरो महाभागो भार्या चापि पतिव्रता ॥  
तस्य विष्णुमतीनाम विष्णोः श्रीरिव वल्लभा ॥३५॥  
तमेव पितरं कृत्वा मातरं च विधाय ताम् ॥  
सम्भविष्यामि भूलोके स्वकर्मपरिपाकतः ॥३६॥  
ततः स माल्यवन्तं च पुष्पदन्तं बलोत्कटम्॥  
त्रीनाहूयात्मनो भृत्यान्वृत्तमेतन्न्यवे दयत् ॥ ३७ ॥  
भृत्याः शृणुत भद्रं वो ब्रह्मशापान्महाभयात् ॥  
जनिष्यामि शतानीकाद्विष्णुमत्यामहं सुतः ॥ ३८ ॥  
इति श्रुत्वा वचो भृत्यास्तस्या प्राणा बहिश्चराः ॥  
वाष्पपूर्णमुखाः सर्वे विधूमं वाक्यमब्रुवन् ॥३९ ॥  
॥ भृत्या ऊचुः ॥ ॥  
त्वद्वियोगं वयं सर्वे त्रयोऽपि न सहामहे ॥  
तस्मान्मानुष भावत्वमस्माभिः सह यास्यसि ॥ 3.1.5.४० ॥  
शतानीकस्य राजर्षेर्मन्त्री योऽयं युगन्धरः ॥  
सेनानीर्विप्रतीकश्च योऽयं प्राग्रसरो रणे ॥४१॥  
नर्मकर्मसु हृद्विप्रो वल्लभाख्यो महांश्च यः ॥  
तेषां पुत्रास्त्रयोऽप्येते भविष्यामो न संशयः ॥ ४२ ॥  
शतानीकस्य राजर्षेः पुत्रभावं गतस्य ते ॥  
शुश्रूषां संविधास्यामस्तेषु तेषु च कर्मसु ॥  
तानेवंवादिनः सोऽयं विधूमो वाक्यमब्रवीत् ॥ ४३ ॥  
॥ विधूम उवाच ॥ ॥  
जानेऽहं भवतां स्नेहं तादृशं मय्य नुत्तमम् ॥ ४४ ॥  
तथापि कथयाम्यद्य तच्छृणुध्वं हितं वचः ॥  
ब्रह्मशापेन घोरेण स्वेन दुष्कर्मणा कृतम्॥ ४५ ॥  
कुत्सितं मानुषं भावमहमेकोऽनुवर्तये ॥  
विहितं न हि युष्माकमेतच्छापानुवर्तनम् ॥ ४६ ॥  
जुगुप्सितेऽतो मानुष्ये मा कुरुध्वं मनोऽधुना ॥  
अतः शापावधिर्यावन्मद्वियोगो विषह्यताम् ॥ ४७ ॥  
इत्युक्तवन्तं ते सर्वे माल्यवत्प्रमुखास्तदा ॥  
ऊचुः प्रणम्य शिरसा प्रार्थयन्तः पुनःपुनः ॥ ४८ ॥  
रक्षित्वा कृपया ह्यस्मान्मा कुरुष्व च साहसम् ॥  
परित्यजसि नः सर्वान्भक्तानद्य निरागसः ॥ ४९ ॥  
त्वद्वियोगान्महाघोरान्मानुष्यमपि कुत्सितम् ॥  
बहु मन्यामहे देव तस्मान्नस्त्राहि साम्प्रतम् ॥ 3.1.5.५० ॥  
एवं स याचमानांस्त्रीनन्वमन्यत भृत्यकान् ॥  
तैस्त्रिभिः सहितः सोऽयं कौशाम्बीं गन्तुमैच्छत ॥ ५१ ॥  
एतस्मिन्नेव काले तु सोमवंशविवर्द्धनः ॥  
अर्जुनाभिजने जातो जनमेजयसम्भवः ॥ ५२ ॥  
शतानीको महीपालः पृथिवीमन्वपालयत् ॥  
बुद्धिमान्नीतिमान्वाग्मी प्रजापालनतत्परः ॥ ५३ ॥  
चतुरङ्गबलोपेतो विक्रमैकधनो युवा ॥  
स कौशाम्बीं महाराजो नगरीमध्युवास वै ॥ ५४ ॥  
तस्य मन्त्ररहस्यज्ञो मन्त्री जातो युगन्धरः ॥  
सेनानीर्विप्रतीकश्च तस्य प्राग्रसरो रणे ॥ ५५ ॥  
नर्मकर्मसु तस्यासीद्वल्लभाख्यः सखा द्विजः ॥  
तस्य विष्णुमती नाम विष्णोः श्रीरिव वल्लभा ॥ ५६ ॥  
स सर्वगुणसम्पन्नः शतानीको महामतिः ॥  
पुत्रमात्मसमं तस्यां भार्यायां नान्वविन्दत ॥ ५७ ॥  
आत्मानमसुतं ज्ञात्वा स भृशं पर्यतप्यत ॥  
स युगन्धरमाहूय मन्त्रिणं मन्त्रवित्तमम् ॥ ५८ ॥  
पुत्रलाभः कथं मे स्यादिति कार्यममन्त्रयत् ॥  
युगन्धरो मही पालं पुत्रालाभेन पीडितम् ॥  
हर्षयन्वचसा स्वेन वाक्यमेतदभाषत ॥ ५९ ॥  
॥ युगन्धर उवाच ॥ ॥  
अस्ति शाण्डिल्यनामा तु महर्षिः सत्यवाक्छुचिः ॥ 3.1.5.६० ॥  
शत्रुमित्रसमो दान्तस्तपःस्वाध्यायतत्परः ॥  
तमेव मुनिमासाद्य ज्वलन्तमिव पावकम् ॥ ६१ ॥  
पुत्रमात्मसमं राजन्प्रार्थयेथा विनीतवत् ॥  
कृपावान्स महर्षिस्तु पुत्रं ते दास्यति ध्रुवम् ॥ ६२ ॥  
इति तद्वचनं श्रुत्वा हर्षसम्फुल्ललोचनः ॥  
मन्त्रिणा तेन संयुक्तस्तस्यागादाश्रमं मुनेः ॥ ६३ ॥  
तमाश्रमे समासीनं प्रणनाम महीपतिः ॥  
शाण्डिल्यस्तु महातेजा राजानं प्राप्तमाश्रमम् ॥ ६४ ॥  
दृष्ट्वा पाद्यादिभिः पूज्य स्वागतं व्याजहार सः ॥  
॥ शाण्डिल्य उवाच ॥ ॥  
शतानीक किमर्थं त्वमाश्रमं प्राप्तवान्मम ॥ ६५ ॥  
यत्कर्तव्यमिदानीं ते तद्वदस्व करोम्यहम् ॥  
मुनिमेवं वदन्तं तं प्रत्यवादीद्युगन्धरः ॥ ६६ ॥  
भगवन्नेष वै राजा पुत्रालाभेन कर्षितः ॥  
भवन्तं शरणं प्राप्तः साम्प्रतं पुत्रकारणात् ॥ ६७ ॥  
अस्यापुत्रत्वजं दुःखं त्वमपाकर्तुमर्हसि ॥  
इति तस्य वचः श्रुत्वा शाण्डिल्यो मुनिसत्तमः ॥६८॥  
पुत्रलाभवरं तस्मै प्रतिजज्ञे नृपाय वै ॥  
स राज्ञो वरदः श्रीमान्कौशाम्बीमेत्य सादरम् ॥ ६९ ॥  
पुत्रेष्ट्या पुत्रकामस्य याजकोऽभून्महामुनिः ॥  
ततो मुनिप्रसादेन राजा दशरथोपमः ॥ 3.1.5.७० ॥  
यज्वा राममिव प्राप सहस्रानीकमात्मजम् ॥  
एवं विधूमः सञ्जज्ञे शतानीकान्नृपोत्तमात् ॥ ७१ ॥  
अत्रान्तरे मन्त्रिवरस्सेनानीस्तु महीपतेः ॥  
द्विजो नर्मवयस्यश्च पुत्रान्प्रापुः कुलोचितान् ॥ ७२ ॥  
पुत्रो युगन्धरस्यासीन्माल्यवान्नाम भृत्यकः ॥  
यौगन्धरायणो नाम्ना मन्त्रशास्त्रेषु कोविदः ॥ ॥ ७३ ॥  
विप्रतीकस्य तनयः पुष्पदन्तो बभूव ह ॥  
रुमण्वानिति विख्यातः परसैन्यविमर्दनः ॥ ७४ ॥  
वल्लभस्य तदा जज्ञे तनयो वै बलोत्कटः ॥  
वसन्तक इति ख्यातो नर्मकर्मसु कोविदः ॥ ७५ ॥  
अथ ते ववृधुः सर्वे राजपुत्रपुरोगमाः ॥  
पञ्चहायनतां तेषु यातेषु तदनन्तरम् ॥ ७६ ॥  
अलम्बुसापि स्वर्वेश्या भूपतेः कृतवर्मणः ॥  
अयोध्यायां महापुर्यां कन्या जाता मृगावती ॥ ७७ ॥  
एवं विधूममुख्यास्ते जज्ञिरे क्षितिमण्डले ॥  
अत्रान्तरे महासत्त्वो दुष्टसानुचरो बली ॥ ७८ ॥  
अहिदंष्ट्र इति ख्यातो महादैत्यो बलोत्कटः ॥  
युक्तः स्थूलशिरोनामा सहायेन दुरात्मना ॥७९॥  
रुरोध देवनगरं बबाध विबुधानपि ॥  
वर्तमाने दिवि महासमरे सुररक्षसाम् ॥ 3.1.5.८० ॥  
आनिनाय शतानीकं सहायार्थं पुरन्दरः ॥  
स यौवराज्ये तनयं विधाय विधिना नृपः ॥ ८१ ॥  
प्रतस्थे रथमास्थाय युद्धाय दितिजैः सह ॥  
नीतो मातलिनाभ्येत्य सादरं स धनुर्धरः ॥ ८२ ॥  
विधाय प्रेक्षकान्देवाञ्जघान दितिजान्रणे ॥  
अथ दैत्याधिपः सोऽपि निहतः समरे दिवि ॥ ८३ ॥  
ततः शक्रस्य वचसा परेतं नृपपुङ्गवम् ॥  
रथमारोप्य सहसा कौशाम्बीं मातलिर्ययौ ॥ ८४ ॥  
नीत्वा महीतलमसौ तत्सुताय न्यवेदयत् ॥  
ततः सहस्रानीकोपि विलप्य वहुदुखितः ॥ ८५ ॥  
मन्त्रिभिः सह सम्भूय प्रेतकार्यं न्यवर्तयत् ॥  
मृतं ज्ञात्वा पतिं राज्ञी सहैवानुममार च ॥ ८६ ॥  
महिष्या सह सम्प्राप्ते भूपाले कीर्तिशेषताम् ॥  
भेजे राज्यं शतानीकतनयो मन्त्रिणां गिरा ॥ ८७ ॥  
युगन्धरे विप्रतीके वल्लभे च मृते सति ॥  
यौगन्धरायणमुखास्तत्पुत्राः सर्व एव हि ॥ ८८ ॥  
शतानीक सुतस्यास्य तत्तत्कार्यमकुर्वत ॥  
एवं स पालयामास महीं राजसुतो बली ॥ ८९ ॥  
याते काले महेन्द्रेण सनन्दनमहोत्सवे ॥  
निमन्त्रितस्तत्कथितां भाविनीमशृणोत्कथाम् ॥ 3.1.5.९० ॥  
स्वर्योषिद्ब्रह्मणः शापादयोध्यायायामलम्बुसा ॥  
जाता मृगावती कन्या भूपतेः कृतवर्मणः ॥ ९१ ॥  
विधूम नामा च वसुस्त्वं नाकललनां पुरा ॥  
तामेव ब्रह्मसदने दृष्ट्वानिलहृतांशुकाम् ॥ ९२ ॥  
तदैव मादनाक्रान्तः शापान्मर्त्यत्वमागतः ॥  
सैव ते दयिता राजन्भाविनी न चिरात्सखे ॥ ९३ ॥  
यदा त्वमात्मनः पुत्रं राज्ये संस्थाप्य भूपते ॥  
मृगावत्या स्त्रिया सार्द्धं दक्षिणस्योदधेस्तटे ॥ ९४ ॥  
चक्रतीर्थे महापुण्ये फुल्लग्रामसमीपतः ॥  
स्नानं करिष्यसि तदा शापान्मुक्तो भविष्यसि ॥ ९५ ॥  
इति प्रोवाच भगवन्सत्यलोके पितामहः ॥  
इतीन्द्रवचनं श्रुत्वा सहस्रानीकभूपतिः ॥ ९६ ॥  
तथोद्वाहकृतोत्साहः समामन्त्र्य शचीपतिम् ॥  
कौशाम्बीं प्रस्थितो हृष्टः स तिलोत्तमया पथि ॥ ॥ ९७ ॥  
स्मरन्किमपि तां कान्तां भाषमाणामनन्यधीः ॥  
ध्यायञ्छतक्रतुवचो नालुलोके महीपतिः ॥ ९८ ॥  
सा शशाप नृपं सुभ्रूरनादरतिर स्कृता ॥  
आहूयमानोपि मया सहस्रानीक भूपते ॥ ९९ ॥  
मृगावतीं हृदा ध्यायन्किमर्थं मामुपेक्षसे ॥  
सौभाग्यमत्ता मानिन्यो न सहन्तेऽवधीर णाम्॥ 3.1.5.१०० ॥  
मामवज्ञाय यां राजन्हृदा ध्यायसि साम्प्रतम् ॥  
तया चतुर्दशसमा वियुक्तस्त्वं भविष्यसि ॥ १०१ ॥  
इति शप्तवतीं राजा तामु वाच तिलोत्तमाम्॥  
तामेव यदि लभ्येयं तनुजां कृतवर्मणः ॥ १०२ ॥  
चतुर्दशसमा दुःखं सहिष्ये तद्वियोगजम्॥  
इत्युक्त्वा तद्गतमना नृपः प्राया न्निजां पुरीम् ॥ १०३ ॥  
ततः कालेन तनया भूपतेः कृतवर्मणः ॥  
तमाससाद दयिता सर्वस्वं पुष्पधन्वनः ॥ १०४ ॥  
मृगावती समासाद्य विला सतरुवल्लरीम्॥  
विभ्रमाम्भोधिलहरीं ननन्द मदनद्युतिः ॥ १०५ ॥  
सा तस्माद्गर्भमाधत्त भवानीवेन्दुशेखरात् ॥  
पाण्डिम्ना शशिलेखेव पीपूषक्षालिता बभौ ॥ १०६ ॥  
सुन्दरी दौर्हृदव्यक्तेरथ पौरन्दरीव दिक् ॥  
रराज राजमहिषी रजनीकरगर्भिणी ॥ १०७ ॥  
सा दौर्हृदवशाद्राज्ञी यंयं काममकाम यत् ॥  
सुदुर्लभमपिप्रेम्णा तत्तत्सर्वं समाहरत् ॥ १०८ ॥  
पत्यौ समीहितकरे सा कदाचिन्मृगावती ॥  
स्वेच्छया वै मतिं चक्रे रक्तवापीनिमज्जने ॥ १०९ ॥  
अभिलाषं सविज्ञाय मृगावत्या महीपतिः ॥  
कौसुम्भसलिलैः पूर्णां क्षणाद्वापीमकारयत् ॥ 3.1.5.११० ॥  
तस्मिन्रक्तजले राज्ञी स्नानं सादरमातनोत्॥  
ततस्तां रक्ततोयार्द्रां फुल्लकिंशुकसन्निभाम्॥१११॥  
राजस्त्रीमामिषधिया सुपर्णकुलसम्भवः॥  
जहार विकटः पक्षी मुग्धां दग्धविधेर्वशात्॥ ॥११२॥  
नीत्वा विहायसा दूरं स तामचलसन्निभः॥  
तत्याजमोहविवशामुदयाचलकन्दरे॥११३॥  
लब्धसञ्ज्ञा शनैः कम्पविलोलतनुवल्लरी॥  
दृग्भ्यामुत्पलतुल्याभ्यां मुहुरश्रूण्यवर्तयत्॥११४॥  
हा नाथ मन्दभाग्याहं त्वद्वियोगेनपीडिता॥  
का गतिः क्व नु गच्छामि द्रक्ष्यामि त्वन्मुखं कदा॥११५॥  
इत्युक्त्वा गजसिंहानां पुरोभूद्वधकाङ्क्षिणी ॥  
सा सर्वकेसरिगजैस्त्यक्ता न निधनं गता॥११६॥  
आपत्काले नृणां नूनं मरणं नैव लभ्यते॥  
अतिदीनं समाकर्ण्य तस्याः क्रन्दितमुन्मुखाः॥११७॥  
मृगा निष्पन्दगतयो न तृणान्यप्यभक्षयन्॥  
ततस्तां करुणासिन्धुर्मुनिपुत्रस्तथास्थिताम्॥११८॥  
रुदतीं कृपया राज्ञीं समानीय स्वमाश्रमम् ॥  
न्यवेदयच्च तां राज्ञीं गुरवे जमदग्नये ॥  
जमदग्निस्तु धर्मात्मा तामाश्वासयदन्तिके ॥ ११९ ॥  
॥ जमदग्निरुवाच ॥ ॥  
तथा जानीहि मां भद्रे कृतवर्मा यथा तव ॥ 3.1.5.१२० ॥  
एवमाश्वासिता तत्र कृपया जमदग्निना ॥  
चक्रे तत्रैव सा वासमाश्रमे मुनिसङ्कुले ॥ १२१ ॥ ।  
ततस्स्वल्पेन कालेन विशाखमिव पार्वती ॥  
असूत तनयं बाला शौर्यधैर्यगुणान्वितम् ॥ १२२ ॥  
सूतिकागृहकृत्यानि यानि कार्याणि बन्धुभिः ॥  
चक्रिरे मातृवत्तानि मृगावत्या मुनिस्त्रियः ॥ १२३ ॥  
तं सुजातं नृपसुतं कापि वागशरीरिणी ॥  
उदयाचलजातत्वाच्चकारोदयनाभिधम्॥ ॥ १२४ ॥  
आश्रमे स मुनीन्द्रेण कृतचूडादिकव्रतः ॥  
जग्राह सकला विद्या जमदग्नेर्महामुनेः ॥१२५॥  
युवा नृपसुतः सोऽयं कदाचिन्मृगयापरः ॥  
अपश्यदेकं भुजगं व्याधेन दृढसंयतम् ॥ १२६ ॥  
उवाच स कृपायुक्तो व्याध मुञ्च भुजङ्गमम् ॥  
किं करिष्यस्यनेन त्वं नैनं हिंसितुर्महसि ॥१२७॥  
तमुवाच ततो व्याधः सर्पेणानेन पूरुष ॥  
धनधान्यादिकं लप्स्ये ग्रामेषु नगरेषु च ॥ १२८ ॥  
अतोहं जीविकामेनं नैव मोक्ष्ये कथञ्चन ॥  
इत्युक्त्वा पेटिकायां तं वबन्ध शबराधमः ॥ १२९ ॥  
बद्धमालोक्य भुजगं शबराय धनार्थिने ॥  
अमोचयत्स्वजननीदत्तं दत्त्वा स कङ्कणम् ॥ 3.1.5.१३० ॥  
मोचितस्तेन सर्पोऽसौ नरो भूत्वा कृताञ्जलिः ॥  
सख्यं कृत्वा च सहसा तं पातालं निनाय वै ॥ १३१ ॥  
किन्नराख्येन नागेन धृतराष्ट्रसुतेन सः॥  
पातालं प्राविशत्तत्र न्यवसत्पूजितस्सुखम् ॥ १३२ ॥  
धृतराष्ट्रस्य तनयां भगिनीं किन्नरस्य च ॥  
ललिताख्यां गुणोपेतां प्रियां भेजे नृपात्मजः ॥ ॥ १३३ ॥  
सा तस्माज्जनयामास पुत्रमप्रतिमौजसम् ॥  
ततः सा ललिता प्राह त्वरितोदयनं प्रति ॥ १३४ ॥  
॥ ललितोवाच ॥ ॥  
अहं विद्या धरी पूर्वं सुकर्णी नाम नामतः ॥  
शापात्सर्पत्वमाप्तास्मि शापान्तो गर्भ एष मे ॥ १३५ ॥  
ततोऽमुं प्रतिगृह्णीष्व पुत्रमप्रतिमौजसम् ॥  
ताम्बूलीं स्रजमम्लानां वीणां घोषवतीमपि ॥ १३६ ॥  
तथेति प्रतिजग्राह तत्सर्वं नृपनन्दनः.॥  
पश्यतां सर्वसर्पाणां साप्यगच्छद्विहायसम् ॥ १३७ ॥  
ततः सोऽपि गृहीत्वा तु वीणां मालां च पुत्रकम् ॥  
दुःखितामात्मजननीं द्रषुकामस्त्वरान्वितः ॥ १३८ ॥  
श्वशुरादीननुज्ञाप्य सहसा स्वाश्रमं ययौ ॥  
जननीं शोकसन्तप्तामाश्वस्तां जमदग्निना ॥ १३९ ॥  
समेत्य तोषयामास वृत्तं चास्यै न्यवेदयत् ॥  
तदा प्रहृष्टहृदया सा बभूव मृगावती ॥ 3.1.5.१४० ॥  
अत्रान्तरे स शबरः कौशाम्ब्यां वणिजं ययौ ॥  
सहस्रानीकनामाङ्कं विक्रेतुं मणिकङ्कणम्॥१४१॥  
राजमुद्रां समालोक्य कङ्कणे स वणिग्वरः ॥  
शबरेण समं गत्वा सर्वं राज्ञे न्यवेदयत्॥१४२॥  
ततः सहस्रानीकोऽयं तत्प्राप्य मणिकङ्कणम् ॥  
मृगावतीविप्रयोगविषाग्निपरिपीडितः ॥ १४३ ॥  
तद्बाहुसङ्गपीयूष शीकरासारशीतलम्॥  
कङ्कणं हृदये न्यस्य विललाप सुदुःखितः ॥ १४४ ॥  
उवाच च कथं लब्धं कङ्कणं शबर त्वया ॥  
स चैवमुक्तस्तत्प्राप्ति क्रमं तस्मै न्यवेदयत् ॥ १४५ ॥  
शबरस्य वचः श्रुत्वा सहस्रानीकभूपतिः ॥  
प्रतस्थे मन्त्रिभिः सार्द्धं प्रियालोकनकौतुकी ॥ १४६ ॥  
यत्रेन्दुभास्क रमुखा लभन्ते सहसोदयम् ॥  
तमेव गिरिमुद्दिश्य सहसा सोऽभ्यगच्छत ॥ १४७ ॥  
किञ्चिन्मार्गं समुल्लङ्घ्य तस्थौ विश्रान्तसैनिकः ॥  
तस्मिन्विनिद्रे दयितासङ्गमध्यानतत्परे ॥ १४८ ॥  
वसन्तको विचित्रास्तु कथयामास वै कथाः ॥  
तत्कथाश्रवणेनैव तां रात्रिं स निनाय वै ॥ १४९ ॥  
ततः कालेन ककुभं प्राप्य जम्भारिपालिताम् ॥  
जमदग्न्याश्रमं गत्वा निर्वैरहरिकुञ्जरम् ॥ 3.1.5.१५० ॥  
तपस्यन्तं मुनिं दृष्ट्वा शिरसा प्रणनाम सः ॥  
आशीर्वादेन स मुनिः प्रतिजग्राह तं नृपम् ॥ १५१ ॥  
विधिवत्पूजयामास पाद्यार्घ्याचमनीयकैः ॥  
उवाच च महीपालं धर्मार्थसहितं वचः ॥ १५२ ॥  
नरनाथ मृगावत्यां जातोऽयं तनयस्तव ॥  
यशोनिधिर्महातेजा रामचन्द्र इवापरः ॥ १९३ ॥  
भविष्यति दिशां जेता सिंहसंहननो युवा ॥  
पौत्र एष महाभाग तथा द्युदयनात्मजः ॥ १५४ ॥  
इयं मृगावती भार्या पाति व्रत्यपरायणा ॥  
तदेतांस्त्रीन्महाराज प्रतिगृह्णीष्व मा चिरम् ॥ १५५ ॥  
उक्त्वैवं मुनिना दत्तांस्तान्गृहीत्वा महीपतिः ॥  
प्रियासहायः स्वपुरीं प्रतस्थे मन्त्रिभिर्वृतः ॥ १५६ ॥  
ततः प्रविश्य कौशाम्बीं नगरीं स नृपोत्तमः ॥  
स्मरञ्छक्रस्य वचनं मानुषं जन्म कुत्सयन् ॥ १५७ ॥  
महीमुदयनायैव ददौ पुत्राय धीमते ॥  
तस्मिन्नुदयने पुत्र राज्यपालनदक्षिणे ॥१५८॥  
राज्यभारं विनिक्षिप्य स शापविनिवृत्तये॥  
वसन्तकरुमण्वद्भ्यां मृगावत्या च भार्यया ॥ १५९॥  
यौगन्धरायणेनापि मन्त्रिपुत्रेण संयुतः ॥  
चक्रतीर्थे महापुण्ये दक्षिणस्योदधेस्तटे ॥ 3.1.5.१६० ॥  
स्नानं कर्तुं ययौ तूर्णं सर्वतीर्थोत्त मोत्तमे ॥  
वाहनैर्वातरंहोभिरचिराल्लवणोदधिम् ॥ १६१ ॥  
सम्प्राप्य चक्रतीर्थं च स्नानं चक्रुर्यथाविधि ॥  
तेषु च स्नातमात्रेषु चक्रतीर्थे नृपादिषु ॥ ॥१६२॥  
विनष्टं तत्क्षणादेव मानुष्यमतिकुत्सितम् ॥  
ततो विधूतपापास्ते स्वं रूपं प्रतिपेदिरे ॥१६३॥  
दिव्याम्बरधराः सर्वे दिव्यमाल्यानुलेपनाः ॥  
विमानानि महार्हाणि समारुह्य विभूषिताः ॥ १६४ ॥  
तत्तीर्थं बहु मन्वानाः स्वशापच्छेदकारणम् ॥  
पश्यतां सर्वलोकानां स्वर्गलोकं ययुस्तदा ॥ ॥१६५॥  
तदाप्रभृति ते सर्वे ज्ञात्वा तत्तीर्थवैभवम् ॥  
पावने चक्रतीर्थेऽस्मिन्स्नानं कुर्वन्ति सर्वदा ॥१६६॥  
एवं प्रभावं तत्तीर्थं ये समागत्य मानवाः ॥  
स्नानं सकृच्च कुर्वन्ति ते सर्वे स्वर्गवासिनः ॥ १६७ ॥  
एवं वः कथितं विप्रा विधूमचरितं महत् ॥  
यः पठेदिममध्यायं शृणुयाद्वा समाहितः ॥  
यं यं कामयते कामं तं सर्वं शीघ्रमाप्नुयात्॥ १६८ ॥  
इति श्रीस्कान्दे महापुराण एकाशीतिसाहस्र्यां संहितायां तृतीयेब्रह्मखण्डे सेतुमाहात्म्ये चक्रतीर्थप्रशंसायामलम्बुसाविधूमशापविमोचनन्नाम पञ्चमोऽध्यायः ॥ ५ ॥ ॥ छ ॥