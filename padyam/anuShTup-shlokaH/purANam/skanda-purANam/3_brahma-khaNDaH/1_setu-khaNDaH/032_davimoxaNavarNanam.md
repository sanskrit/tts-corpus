+++
title = "०३२ दविमोक्षणवर्णनम्"

+++
श्रीसूत उवाच ॥ ॥  
भूयोऽपिसम्प्रवक्ष्यामि धनुष्कोटेस्तु वैभवम् ॥  
युष्माकमादरेणाहं नैमिषारण्यवा सिनः ॥१॥  
नन्दोनाम महाराजः सोमवंशसमुद्भवः ॥  
धर्मेण पालयामास सागरान्तां धरामिमाम् ॥२॥  
तस्य पुत्रः समभवद्धर्मगुप्त इति श्रुतः ॥  
राज्य रक्षाधुरं नन्दो निजपुत्रे निधाय सः ॥३॥  
जितेन्द्रियो जिताहारः प्रविवेश तपोवनम् ॥  
ताते तपोवनं याते धर्मगुप्ताभिधो नृपः ॥४॥  
मेदिनीं पालया मास धर्मज्ञो नीतितत्परः ॥  
ईजे बहुविधैर्यज्ञैर्देवानिन्द्रपुरोगमान् ॥ ५ ॥  
ब्राह्मणेभ्यो ददौ वित्तं क्षेत्राणि च बहूनि सः ॥  
सर्वे स्वधर्मनिरतास्तस्मिन्राजनि शासति ॥ ६ ॥  
बभूवुर्नाभवन्पीडास्तस्मिंश्चोरादिसम्भवाः ॥  
कदाचिद्धर्मगुप्तोऽयमारूढस्तुरगोत्तमम् ॥ ७ ॥  
वनं विवेश विप्रेन्द्रा मृगयारसकौ तुकी ॥  
तमालतालहिन्तालकुरवाकुलदिङ्मुखे ॥ ८ ॥  
विचचार वने तस्मिन्सिंहव्याघ्रभयानके ॥  
मत्तालिकुलसन्नादसम्मूर्छितदिगन्तरे ॥ ९ ॥  
पद्म कल्हारकुमुदनीलोत्पलवनाकुलैः ॥  
तटाकैरपि सम्पूर्णे तपस्विजनमण्डिते ॥3.1.32.१०॥  
तस्मिन्वने सञ्चरतो धर्मगुप्तस्य भूपतेः ॥  
अभूद्विभावरी विप्रास्त मसावृतदिङ्मुखा ॥ ११ ॥  
राजापि पश्चिमां सन्ध्यामुपास्य नियमान्वितः ॥  
जजाप तत्र च वने गायत्रीं वेदमातरम् ॥ १२ ॥  
सिंहव्याघ्रादिभीत्या स्मिन्वृक्षमेकं समास्थिते ॥  
राजपुत्रे तदाभ्यागादृक्षः सिंहभयार्दितः ॥ १३ ॥  
अन्वधावतं तं ऋक्षमैकः सिंहो वनेचरः ॥  
अनुद्रुतः स सिंहेन ऋक्षो वृक्षमुपारुहत् ॥ १४ ॥  
आरुह्य ऋक्षो वृक्षं तं ददर्श जगतीपतिम् ॥  
वृक्षस्थितं महात्मानं महाबलपराक्रमम् ॥ १५ ॥  
उवाच भूपतिं दृष्ट्वा ऋक्षोयं वनगोचरः ॥  
मा भीतिं कुरु राजेन्द्र वत्स्यावो रजनीमिह ॥ १६ ॥  
महासत्त्वो महाकायो महादंष्ट्रासमाकुलः ॥  
वृक्षमूलं समायातः सिंहो यमतिभीषणः ॥ १७ ॥  
रात्र्यर्धं भज निद्रा त्वं रक्ष्यमाणो मयादितः ॥  
ततः प्रसुप्तं मां रक्ष शर्वर्यर्धं महामते ॥ १८ ॥  
इति तद्वाक्यमादाय सुप्ते नन्दसुते हरिः ॥  
प्रोवाच ऋक्षं सुप्तोऽयं नृपश्च त्यज्यतामिति ॥ १९ ॥  
तं सिंहमब्रवीदृक्षो धर्मज्ञो द्विजसत्तमाः॥  
भवान्धर्मं न जानीषे मृगराज वनेचर ॥ 3.1.32.२० ॥  
विश्वासघातिनां लोके महाकष्टा भवन्ति हि ॥  
न हि मित्रद्रुहां पापं नश्येयज्ञायुतैरपि ॥ २१ ॥  
ब्रह्महत्यादिपापानां कथञ्चिन्निष्कृतिर्भवेत् ॥  
विश्वस्तघातिनां पापं न नश्येज्जन्मकोटिभिः ॥ २२ ॥  
नाहं मेरुं महाभारं मन्ये पञ्चास्य भूतले ॥  
महाभारमिमं मन्ये लोके विश्वासघातकम् ॥ २३ ॥  
एवमुक्तेऽथ ऋक्षेण सिंहस्तूष्णीमभूत्तदा ॥  
धर्मगुप्ते प्रबुद्धे तु ऋक्षः सुष्वाप भूरुहे ॥२४॥  
ततः सिंहोऽब्रवीद्भूपमेनमृक्षं त्यजस्व मे ॥  
एवमुक्तेऽथ सिंहेन राजा सुप्तमशङ्कितः ॥२५॥  
स्वाङ्कन्यस्तशिरस्कं तमृक्षं तत्याज भूतले ॥  
पात्यमानस्ततो राज्ञा नखालम्बितपादपः ॥२६॥  
ऋक्षः पुण्यवशाद्वृक्षान्न पपात महीतले ॥  
स ऋक्षो नृपमभ्येत्य कोपाद्वाक्यमभाषत॥२७॥  
कामरूपधरो राजन्नहं भृगुकुलोद्भवः ॥  
ध्यानकाष्ठाभिधो नाम्ना ऋक्षरूपमधारयम् ॥ २८ ॥  
यस्मादनागसं सुप्तमत्याक्षीन्मां भवान्नृप ॥  
मच्छापात्त्वमतः शीघ्रमुन्मत्तश्चर भूपते ॥ २९ ॥  
इति शप्त्वा मुनिर्भूपं ततः सिंहमभाषत ॥  
नृसिंहस्त्वं महायक्षः कुबेरसचिवः पुरा ॥3.1.32.३॥।  
हिमवद्गिरिमासाद्य कदाचित्त्वं वधूसखः ॥  
अज्ञानाद्गौतमाभ्याशे विहारमतनोर्मुदा ॥ ॥ ३१ ॥  
गौतमोप्युटजाद्दैवात्समिदाहरणाय वै ॥  
निर्गतस्त्वां विवसनं दृष्ट्वा शापमुदाहरत् ॥ ३२ ॥  
यस्मान्ममाश्रमेऽद्य त्वं विवस्त्रः स्थितवानसि ॥  
अतः सिंहत्वमद्यैव भविता ते न संशयः ॥ ३३ ॥  
इति गौतमशापेन सिंहत्वमगमत्पुरा ॥  
कुबेरसचिवो यक्षो भद्रनामा भवान्पुरा ॥ ॥ ३४ ॥  
कुबेरो धर्मशीलो हि तद्भृत्याश्च तथैव हि ॥  
अतः किमर्थं त्वं हंसि मामृषिं वनगोचरम् ॥ ३५ ॥  
एतत्सर्वमहं ध्याना ज्जानामीह मृगाधिप ॥  
इत्युक्ते ध्यानकाष्ठेन त्यक्त्वा सिंहत्वमाशु सः ॥ ३६ ॥  
यक्षरूपं गतो दिव्यं कुबेरसचिवात्मकम् ॥  
ध्यानकाष्ठमसावाह प्राञ्जलिः प्रणतो मुनिम् ॥ ३७ ॥  
अद्य ज्ञातं मया सर्वं पूर्ववृत्तं महामुने ॥  
गौतमः शापकाले मे शापान्तमपि चोक्तवान् ॥ ३८ ॥  
ध्यानकाष्ठे न संवाद ऋक्षरूपेण ते यदा ॥  
तदा निर्धूय सिंहत्वं यक्षरूपमवाप्स्यसि ॥ ३९ ॥  
इति मामब्रवीद्ब्रह्मन्गौतमो मुनिपुङ्गवः ॥  
अद्य सिंहत्वनाशान्मे जानामि त्वां महामुने ॥ 3.1.32.४० ॥  
ध्यानकाष्ठाभिधं शुद्धं कामरूपधरं सदा ॥  
इत्युक्त्वा तं प्रणम्याथ ध्यानकाष्ठं स यक्षराट् ॥ ४१ ॥  
विमानवरमा रुह्य प्रययावलकापुरीम् ॥  
तस्मिन्गते तु यक्षेशे ध्यानकाष्ठो महामुनिः ॥ ४२ ॥  
अव्याहतेष्टगमनो यथेष्ठः प्रययौ महीम् ॥  
ध्यानकाष्ठे गते तस्मि न्कामरूपधरे मुनौ ॥ ४३ ॥  
धर्मगुप्तौ मुनेः शापादुन्मत्तः प्रययौ पुरीम् ॥  
उन्मत्तरूपं तं दृष्ट्वा मन्त्रिणस्तु नृपोत्तमम् ॥ ४४ ॥  
पितुः सकाशमा निन्यू रेवातीरे मनोरमे ॥  
तस्मै निवेदयामासुर्मतिभ्रंशं सुतस्य ते ॥ ४५ ॥  
ज्ञात्वा तु पुत्रवृत्तान्तं नन्दस्तस्य पिता तदा ॥  
पुत्रमादाय तरसा जैमिनेरन्तिकं ययौ ॥  
तस्मै निवेदयामास पुत्रवृत्तान्तमादितः ॥ ४६ ॥  
भगवञ्जैमिने पुत्रो ममाद्योन्मत्ततां गतः ॥ ४७ ॥  
अस्योन्मादविनाशाय ब्रूह्युपायं महामुने ॥  
इति पृष्टश्चिरं दध्यौ जैमिनिर्मुनिपुङ्गवः ॥ ४८ ॥  
ध्यात्वा तु सुचिरं कालं नृपं नन्दमथाब्रवीत् ॥  
ध्यानकाष्ठस्य शापेन ह्युन्म त्तस्ते सुतोऽभवत् ॥ ४९ ॥  
तस्य शापस्य मोक्षार्थमुपायं प्रब्रवीमि ते ॥  
दक्षिणाम्बुनिधौ सेतौ पुण्ये पापविनाशने ॥ 3.1.32.५० ॥  
धनुष्कोटिरिति ख्यातं तीर्थमस्ति महत्तरम् ॥  
पवित्राणां पवित्रं च मङ्गलानां च मङ्गलम् ॥ ५१ ॥  
श्रुतिसिद्धं महापुण्यं ब्रह्महत्यादिशोधकम् ॥  
नीत्वा तत्र सुतं तेऽद्य स्नापयस्व महीपते ॥ ५२ ॥  
उन्मादस्तत्क्षणादेव तस्य नश्येन्न संशयः ॥  
इत्युक्तस्तं प्रणम्यासौ जैमिनिं मुनिपुङ्गवम् ॥ ५३ ॥  
नन्दः पुत्रं समादाय धनुष्कोटिं ययौ तदा ॥  
तत्र च स्नापयामास पुत्रं नियमपूर्वकम् ॥ ५४ ॥  
स्नानमात्रात्ततः सद्यो नष्टोन्मादोऽभवत्सुतः ॥  
स्वयं सस्नौ स नन्दोपि धनुष्कोटौ सभक्तिकम् ॥ ५५ ॥  
उषित्वा दिनमेकं तु सपुत्रस्तु पिता तदा ॥  
सेवित्वा रामनाथं च साम्बमूर्तिं घृणानिधिम् ॥ ५६ ॥  
पुत्रमापृच्छय नन्दस्तं प्रययौ तपसे वनम् ॥  
गते पितरि पुत्रोऽपि धर्मगुप्तो नृपो द्विजाः ॥ ५७ ॥  
प्रददौ रामनाथाय बहुवित्तानि भक्तितः ॥  
ब्राह्मणेभ्यो धनं धान्यं क्षेत्राणि च ददौ तदा ॥ ५८ ॥  
प्रययौ मन्त्रिभिः सार्धं स्वां पुरीं तदनन्तरम् ॥  
धर्मेण पालयामास राज्यं निहतकण्टकम् ॥५९॥  
पितृपैतामहं विप्रा धर्मगुप्तोऽतिधार्मिकः ॥  
उन्मादैरप्यपस्मारैर्ग्रहैर्दुष्टैश्च ये नराः ॥ 3.1.32.६० ॥  
ग्रस्ता भवन्ति विप्रेन्द्रास्तेऽपि चात्र निमज्जनात् ॥  
धनुष्कोटौ विमुक्ताः स्युः सत्यं सत्यं वदाम्यहम् ॥ ६१ ॥  
परित्यज्य धनुष्कोटिं तीर्थमन्यद्व्रजेत्तु यः ॥  
सिद्धं स गोपयस्त्यक्त्वा स्नुहीक्षीरं प्रयाचते ॥ ॥ ६२ ॥  
धनुष्कोटिर्धनुष्कोटिर्धनुष्कोटिरिति द्विजाः ॥  
त्रिः पठन्तो नरा ये तु यत्र क्वापि जलाशये ॥ ६३ ॥  
स्नान्ति सर्वे नरास्ते वै यास्यन्ति ब्रह्मणः पदम् ॥  
एवं वः कथिता विप्रा धर्मगुप्तकथा शुभा ॥ ६४ ॥  
यस्याः श्रवणमात्रेण ब्रह्महत्या विनश्यति ॥  
स्वर्णस्तेयादयश्चान्ये नश्येयुः पापसञ्चयाः ॥ ६५ ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये धनुष्कोटिप्रशंसायां धर्मगुप्तोन्मा दविमोक्षणवर्णनन्नाम द्वात्रिंशोऽध्यायः ॥ ३२ ॥