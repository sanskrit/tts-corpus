+++
title = "००१ सेतुगमनफलादिवर्णनम्"

+++
अथ ब्राह्मखण्डे प्रथमं सेतुमाहात्म्यम् ॥ ( ३-१) ॥  


॥श्रीगणेशाय नमः ॥  
श्रीवेदव्यासायनमः ॥  
शुक्लाम्बरधरं विष्णुं शशिवर्णं चतुर्भुजम् ॥  
प्रसन्नवदनं ध्यायेत्सर्वविघ्नोपशान्तये॥१ ॥  
नैमिषारण्यनिलया ऋषयः शौनकादयः ॥  
अष्टाङ्गयोगनिरता ब्रह्मज्ञानैकतत्पराः ॥ १ ॥  
मुमुक्षवो महात्मानो निर्ममा ब्रह्मवादिनः ॥  
धर्मज्ञा अनसूयाश्च सत्यवतपरायणाः ॥ २ ॥  
जितेन्द्रिया जितक्रोधाः सर्वभूतदयालवः ॥  
भक्त्या परमया विष्णुमर्चयन्तः सनातनम् ॥३ ॥  
तपस्तेपुर्महापुण्ये नैमिषे मुक्तिदायिनि ॥  
एकदा ते महात्मानः समाजं चक्रुरुत्तमम्॥ ४ ॥  
कथयन्तो महापुण्याः कथाः पापप्रणाशिनी ॥  
भुक्तिमुक्त्योरुपायं च जिज्ञासन्तः परस्परम् ॥ ५ ॥  
षड्विंशतिसहस्राणामृषीणां भावितात्मनाम् ॥  
तेषां शिष्यप्रशिष्याणां सङ्ख्या कर्तुं न शक्यते॥ ६ ॥  
अत्रान्तरे महाविद्वान्व्यासशिष्यो महामुनिः ॥  
आगमन्नैमिषारण्यं सूतः पौराणिकोत्तमः ॥ ७ ॥  
तमागतं मुनिं दृष्ट्वा ज्वलन्तमिव पावकम् ॥  
अर्घ्याद्यैः पूजयामासुर्मुनयः। शौनकादयः ॥ ८ ॥  
सुखोपविष्टं तं सूतमासने परमे शुभे ॥  
पप्रच्छुः परमं गुह्यं लोकानुग्रहकाङ्क्षया ॥ ९ ॥  
सूत धर्मार्थतत्त्वज्ञ स्वागतं मुनिपुङ्गव ॥  
श्रुतवांस्त्वं पुराणानि व्यासात्सत्यवतीसुतात् ॥ 3.1.1.१० ॥  
अतः सर्वपुराणानामर्थज्ञोऽसि महामुने ॥  
कानि क्षेत्राणि पुण्यानि कानि तीर्थानि भूतले ॥ ११ ॥  
कथं वा लप्स्यते मुक्तिर्जीवानां भवसागरात् ॥  
कथं हरे हरौ वापि नृणां भक्तिः प्रजायते ॥ १२ ॥  
केन सिध्येत च फलं कर्मणास्त्रिविधा त्मनः ॥  
एतच्चान्यच्च तत्सर्वं कृपया वद सूतज ॥ १३ ॥  
ब्रूयुः स्निग्धाय शिष्याय गुरवो गुह्यमप्युत ॥  
इति पृष्टस्तदा सूतो नैमिषारण्यवासिभिः ॥ ॥ १४ ॥  
वक्तुं प्रचक्रमे नत्वा व्यासं स्वगुरुमादितः ॥  
श्रीसूत उवाच ॥ ॥  
सम्यक्पृष्टमिदं विप्रा युष्माभिर्जगतो हितम् ॥ १५ ॥  
रहस्यमे तद्युष्माकं वक्ष्यामि शृणुतादरात् ॥  
मया नोक्तमिदं पूर्वं कस्यापि मुनिपुङ्गवाः ॥ १६ ॥  
मनो नियम्य विप्रेन्द्राः शृणुध्वं भक्तिपूर्वकम् ॥  
अस्ति रामेश्वरं नाम रामसेतौ पवित्रितम् ॥ १७ ॥  
क्षेत्राणामपि सर्वेषां तीर्थानामपि चोत्तमम् ॥  
दृष्टमात्रे रामसेतौ मुक्तिः संसारसागरात् ॥ १८ ॥  
हरे हरौ च भक्तिः स्यात्तथा पुण्यसमृद्धिता ॥  
कर्मणस्त्रिविधस्यापि सिद्धिः स्यान्नात्र संशयः ॥ १९ ॥  
यो नरो जन्ममध्ये तु सेतुं भक्त्यावलोकयेत् ॥  
तस्य पुण्यफलं वक्ष्ये शृणुध्वं मुनिपुङ्गवाः ॥3.1.1.२० ॥  
मातृतः पितृतश्चैव द्विकोटिकुलसंयुतः ॥  
निर्विश्य शम्भुना कल्पं ततो मोक्षं समश्नुते॥ २१ ॥  
गण्यन्ते पांसवो भूमेर्गण्यन्ते दिवि तारकाः ॥  
सेतुदर्शनजं पुण्यं शेषेणापि न गण्यते ॥ २२ ॥  
समस्तदेवतारूपः सेतुवन्धः प्रकीर्तितः ॥  
तद्दर्शनवतः पुंसः कः पुण्यं गणितुं क्षमः ॥ २३ ॥  
सेतुं दृष्ट्वा नरो विप्राः सर्वयागकरः स्मृतः ॥  
स्नातश्च सर्वतीर्थेषु तपोऽतप्यत चाखिलम् ॥२४॥ Esoteric aspect of setu  
सेतुं गच्छेति यो ब्रूयाद्यं कं वापि नरं द्विजाः ॥  
सोऽपि तत्फलमाप्नोति किमन्यैर्बहुभाषणः ॥ २५ ॥  
सेतुस्नानकरो मर्त्यः सप्तकोटिकुलान्वितः ॥  
सम्प्राप्य विष्णुभवनं तत्रैव परिमुच्यते ॥ २६ ॥  
सेतुं रामेश्वरं लिङ्गं गन्धमादनपर्वतम् ॥  
चिन्तयन्मनुजः सत्यं सर्वपापैः प्रमुच्यते ॥ २७ ॥  
मातृतः पितृतश्चैव लक्षकोटिकुलान्वितः ॥  
सम्प्राप्य विष्णुभवनं तत्रैव परिमुच्यते ॥  
कल्पत्रयं शम्भुपदे स्थित्वा तत्रैव मुच्यते ॥ २८ ॥  
मूषावस्थां वसाकूपं तथा वैतरणी नदीम् ॥  
श्वभक्षं मूत्रपानं च सेतुस्नायी न पश्यति ॥ २९ ॥  
तप्तशूलं तप्तशिलां पुरी षह्रदमेव च ॥  
तथा शोणितकूपं च सेतुस्नायी न पश्यति ॥ 3.1.1.३० ॥  
शाल्मल्यारोहणं रक्तभोजनं कृमिभोजनम् ॥  
स्वमांसभोजनं चैव वह्निज्वालाप्रवेशनम् ॥ ३१ ॥  
शिलावृष्टिं वह्निवृष्टिं नरकं कालसूत्रकम् ॥  
क्षारोदकं चोष्णतोयं नेयात्सेत्ववलोककः ॥ ३२ ॥  
सेतुस्नायी नरो विप्राः पञ्चपातकवानपि ॥  
मातृतः पितृतश्चैव शतकोटिकुलान्वितः ॥ ३३ ॥  
कल्पत्रयं विष्णुपदे स्थित्वा तत्रैव मुच्यते ॥  
अधःशिरःशोषणं च नरकं क्षारसेवनम् ॥ ३४ ॥  
पाषाणयन्त्रपीडां च मरुत्प्रपतनं तथा ॥  
पुरीषलेपनं चैव तथा क्रकचदारणम् ॥ ३५ ॥  
पुरीषभोजनं रेतःपानं सन्धिषु दाहनम् ॥  
अङ्गारशय्याभ्रमणं तथा मुसलमर्द्दनम् ॥ ३६ ॥  
एतानि नरकाण्यद्धा सेतुस्नायी न पश्यति ॥  
सेतु स्नानं करिष्येऽहमिति बुद्ध्या विचिन्तयन् ॥ ३७ ॥  
गच्छेच्छतपदं यस्तु स महापातकोऽपि सन् ॥  
बहूनां काष्ठयन्त्राणां कर्षणं शस्त्रभेदनम्॥ ३८ ॥  
पतनोत्पतनं चैव गदादण्डनिपीडनम् ॥  
गजदन्तैश्च हननं नानाभुजगदंशनम् ॥ ३९ ॥  
धूमपानं पाशबन्धं नानाशूलनिपीडनम् ॥  
मुखे च नासिकायां च क्षारोदकनिषेचनम् ॥ 3.1.1.४० ॥  
क्षाराम्बुपानं नरकं तप्तायः सूचिभक्षणम् ॥  
एतानि नरकान्यद्धा न याति गतपातकः ॥ ४१ ॥  
क्षाराम्बुपूर्णरन्ध्राणां प्रवेशं मलभोजनम् ॥  
स्नायुच्छेदं स्नायुदाहमस्थिभेदनमेव च ॥ ४२ ॥  
श्लेष्मादनं पित्तपानं महातिक्तनिषेवणम् ॥  
अत्युष्ण तैलपानं च पानं क्षारोदकस्य च ॥ ४३ ॥  
कषायोदकपानं च तप्तपाषाणभोजनम् ॥  
अत्युष्णसिकतास्नानं तथा दशनमर्दनम् ॥ ४४ ॥  
तप्तायःशयनं चैव सन्तप्ताम्बुनिषेचनम् ॥  
सूचिप्रक्षेपणं चैव नेत्रयोर्मुखसन्धिषु ॥ ४५ ॥  
शिश्ने सवृषणे चैव ह्ययोभारस्य बन्धनम् ॥  
वृक्षाग्रात्पतनं चैव दुर्गन्धपरिपूरिते ॥ ४६ ॥  
तीक्ष्णधारास्त्रशय्यां च रेतःपानादिकं तथा ॥  
इत्यादि नरकान्घोरासेतुस्नायी न पश्यति ॥ ४७ ॥  
सेतुसैकतमध्ये यः शेते तत्पांसुकुण्ठितः ॥  
यावन्तः पांसवो लग्नास्तस्याङ्गे विप्रसत्तमाः ॥ ४८ ॥  
तावतां ब्रह्महत्यानां नाशः स्यान्नात्र संशयः ॥  
सेतुमध्यस्थ वातेन यस्याङ्गं स्पृश्यतेऽखिलम् ॥ ४९ ॥  
सुरापानायुतं तस्य तत्क्षणादेव नश्यति ॥  
वर्तन्ते यस्य केशास्तु वपनात्सेतुमध्यतः ॥ 3.1.1.५० ॥  
गुरुतल्पा युतं तस्य तत्क्षणादेव नश्यति ॥  
यस्यास्थि सेतुमध्ये तु स्थापितं पुत्रपौत्रकैः ॥  
स्वर्णस्तेयायुतं तस्य तत्क्षणादेव नश्यति ॥ ५१ ॥  
स्मृत्वा यं सेतुमध्ये तु स्नानं कुर्याद्द्विजोत्तमाः ॥  
महापातकिसंसर्गदोषस्तस्य लयं व्रजेत् ॥ ५२ ॥  
मार्गभेदी स्वार्थपाकी यतिब्राह्मणदूषकः ॥  
अत्याशी वेदविक्रेता पञ्चैते ब्रह्मघातकाः ॥ ५३ ॥  
ब्राह्मणान्यः समाहूय दास्यामीति धनादिकम् ॥  
पश्चान्नास्तीति यो ब्रूते ब्रह्महा सोपि कीर्तितः ॥ ५४ ॥  
परिज्ञाय यतो धर्मांस्तस्मै यो द्वेषमाचरेत् ॥  
अवजानाति वा विप्रान्ब्रह्महा सोपि कीर्तितः ॥ ५५ ॥  
जलपानार्थमायातं गोवृन्दं तु जलाशये ॥  
निवारयति यो विप्रा ब्रह्महा सोपि कीर्तितः ॥ ५६ ॥  
सेतुमेत्य तु ते सर्वे मुच्यन्ते दोषसञ्चयैः ॥  
ब्रह्मघातकतुल्या ये सन्ति चान्ये द्विजोत्तमाः ॥ ॥ ५७ ॥  
ते सर्वे सेतुमागत्य मुच्यन्ते नात्र संशयः ॥  
औपासनपरित्यागी देवतान्नस्य भोजकः ॥५८॥  
सुरापयोषित्संसर्गी गणिकान्नाशनस्तथा ॥  
गणान्नभोजकश्चैव पतितान्नरतश्च यः ॥ ५९ ॥  
एते सुरापिनः प्रोक्ताः सर्वकर्मबहिष्कृताः ॥  
सेतुस्नानेन मुच्यन्ते ते सर्वे हतकिल्बिषाः ॥ 3.1.1.६० ॥  
सुरापतुल्या ये चान्ये मुच्यन्ते सेतुमज्जनात् ॥  
कन्दमूलफलानां च कस्तूरीपट्टवाससाम् ॥ ६१ ॥  
पयश्चन्दनकर्पूरक्रमुकाणां तथैव च ॥  
मध्वाज्यता म्रकांस्यानां रुद्राक्षाणां तथैव च ॥ ६२ ॥  
चोरकास्तु परिज्ञेया सुवर्णस्तेयिनः समाः ॥  
ते सेतुक्षेत्रमागत्य मुच्यन्ते नात्र संशयः ॥ ६९ ॥  
अन्ये च स्तेयिनः सर्वे सेतुस्नानेन वै द्विजाः ॥  
मुच्यन्ते सर्वपापेभ्यो नात्र कार्या विचारणा ॥ ६४ ॥  
भगिनीं पुत्रभार्यां च तथैव च रजस्वलाम् ॥  
भ्रातृभार्यां मित्रभार्यां मद्यपां च परस्त्रियम् ॥६५॥  
हीनस्त्रियं च विश्वस्तां योऽभिगच्छति रागतः ॥  
गुरुतल्पी स विज्ञेयः सर्वकर्मबहिष्कृतः ॥६६॥  
एते चान्ये च ये सन्ति गुरुतल्पगतुल्यकाः ॥  
ते सर्वे प्रविमुच्यन्ते सेतुस्नानेन वै द्विजाः ॥ ६७ ॥  
एतैः संसर्गिणो विप्रा ये चान्ये सन्ति पापिनः ॥  
सेतुस्नानेन महता तेऽपि मोक्षमवाप्नुयुः॥६९॥  
यागं विना देवलोके घृताचीमेनकादिभिः॥  
सम्भोगकामिनो विप्राः स्नातुं सन्तावघापहे ॥ ६९ ॥  
अनिषेव्य रविं वह्निमनुपास्य परान्सुरान् ॥  
शुभकामी जनः सेतौकुर्यात्स्नानं सभक्तिकम् ॥3.1.1.७॥।  
तिलान्भूमिं सुवर्णं च धान्यं तन्दुलमेव च ॥  
अदत्त्वेच्छन्ति ते स्वर्गं स्नातुं सेतौ तु ते द्विजाः ॥७१॥  
उपवासैर्व्रतैः कृत्स्नैरसन्ताप्य निजां तनुम् ॥  
स्वर्गाभिलाषिणः पुंसः स्नान्तु सेतौ विमुक्तिदे॥७२॥  
सेतुस्नानं मोक्षदं हि मनःशुद्धिप्रदं तथा ॥  
जपाद्धोमात्तथा दानाद्यागाच्च तपसोऽपि च ॥ ७३ ॥  
सेतुस्नानं विशिष्टं हि पुराणे परिपठ्यते ॥  
अकामनाकृतं स्नानं सेतौ पापविनाशने ॥ ७४ ॥  
अपुनर्भवदं प्रोक्तं सत्यमुक्तं द्विजोत्तमाः ॥  
यः सम्पदं समुद्दिश्य स्नाति सेतौ नरो मुदा ॥ ७५ ॥  
स सम्पदमवाप्नोति विपुलां द्विजपुङ्गवाः ॥  
शुद्ध्यर्थं स्नाति चेत्सेतौ तदा शुद्धिमवाप्नुयात् ॥ ७६ ॥  
रत्यर्थं यदि च स्नायादप्सरोभिर्नरो दिवि ॥  
तदा रतिमवाप्नोति स्वर्गलोकेऽमरीजनैः ॥ ७७ ॥  
मुक्त्यर्थं यदि च स्नायात्सेतौ मुक्तिप्रदायिनि ॥  
तदा मुक्तिमवाप्नोति पुनरावृत्तिवर्जिताम् ॥७८॥  
सेतुस्नानेन धर्मः स्यात्सेतुस्नानादघक्षयः ॥  
सेतुस्नानं द्विजश्रेष्ठाः सर्वकामफलप्रदम् ॥ ७९ ॥  
सर्वव्रताधिकं पुण्यं सर्वयज्ञोत्तरं स्मृतम् ॥  
सर्वयोगाधिकं प्रोक्तं सर्व तीर्थाधिकं स्मृतम् ॥ 3.1.1.८० ॥  
इन्द्रादिलोकभोगेषु रागो येषां प्रवर्तते ॥  
स्नातव्यं तैर्द्विजश्रेष्ठाः सेतौ रामकृते सकृत् ॥ ८१ ॥  
ब्रह्मलोके च वैकुण्ठे कैलासेऽपि शिवालये ॥  
रन्तुमिच्छा भवेद्येषां ते सेतौ स्नान्तु सादरम् ॥ ८२ ॥  
आयुरारोग्यसम्पत्तिमतिरूपगुणाढ्यताम् ॥  
चतुर्णामपि वेदानां साङ्गानां पारगामिनाम् ॥ ८३ ॥  
सर्वशास्त्राधिगन्तृत्वं सर्वमन्त्रेष्वभिज्ञताम् ॥  
समुद्दिश्य तु यः स्नायात्सेतौ सर्वार्थसिद्धिदे ॥ ८४ ॥  
तत्तत्सिद्धिम वाप्नोति सत्यं स्यान्नात्र संशयः ॥  
दारिद्र्यान्नरकाद्ये च मनुजा भुवि बिभ्यति ॥ ८५ ॥  
स्नानं कुर्वन्तु ते सर्वे रामसेतौ विमुक्तिदे ॥  
श्रद्धया सहितो मर्त्यः श्रद्धया रहितोऽपि वा ॥ ८६ ॥  
इहलोके परत्रापि सेतुस्नायी न दुःखभाक् ॥  
सेतुस्नानेन सर्वेषां नश्यते पापसञ्चयः ॥ ८७ ॥  
वर्द्धते धर्मराशिश्च शुक्लपक्षे यथा शशी ॥  
यथा रत्नानि वर्द्धन्ते समुद्रे विविधान्यपि ॥ ८८ ॥  
तथा पुण्यानि वर्द्धन्ते सेतुस्नानेन वै द्विजाः ॥  
काम धेनुर्यथा लोके सर्वाकामान्प्रयच्छति ॥ ८९ ॥  
चिन्तामणिर्यथा दद्यात्पुरुषाणां मनोरथान् ॥  
यथाऽमरतरुर्दद्यात्पुरुषाणामभीप्सितम् ॥ 3.1.1.९० ॥  
सेतुस्नानं तथा नृणां सर्वाभीष्टान्प्रदास्यति ॥  
अशक्तः सेतुयात्रायां दारिद्र्येण च मानवः ॥ ९१ ॥  
याचित्वा स धनं शिष्टात्सेतौ स्नानं समाच रेत् ॥  
सेतुस्नानसमं पुण्यं तत्र दाता समश्नुते ॥ ९२ ॥  
तथा प्रतिगृहीतापि प्राप्नोत्यविकलं फलम् ॥  
सेतुयात्रां समुद्दिश्य गृह्णीयाद्ब्राह्मणाद्ध नम् ॥ ९३ ॥  
क्षत्रियादपि गृह्णीयान्न दद्युर्ब्राह्मणा यदि ॥  
वैश्याद्वा प्रतिगृह्णीयान्न प्रयच्छन्ति चेन्नृपाः ॥ ९४ ॥  
शूद्रान्न प्रतिगृह्णीयात्कथञ्चिदपि मानवः ॥  
यः सेतुं गच्छतः पुंसो धनं वा धान्यमेव वा ॥ ९५ ॥  
दत्त्वा वस्त्रादिकं वापि प्रवर्तयति मानवः ॥  
सोऽश्वमेधादियज्ञानां फलमाप्तो त्यनुत्तमम् ॥ ९६ ॥  
चतुर्णामपि वेदानां पारायणफलं लभेत् ॥  
तुलापुरुषमुख्यानां दानानां फलमश्नुते ॥ ९७ ॥  
ब्रह्महत्यादिपापानां नाशः स्या न्नात्र संशयः ॥  
बहुना किं प्रलापेन सर्वान्कामान्समश्नुते ॥ ९८ ॥  
एवं प्रतिगृहीतापि तत्तुल्यफलमश्नुते ॥  
याचतः सेतुयात्रार्थं न प्रतिग्रहकल्मषम् ॥ ९९ ॥  
सेतुं गच्छ धनं तेऽहं दास्यामीति प्रलोभ्य यः ॥  
पश्चान्नास्तीति च ब्रूयात्तमाहुर्ब्रह्मघातकम् ॥ 3.1.1.१०० ॥  
लोभेन सेतुयात्रार्थं सम्पन्नोऽपि दरिद्रवत् ॥  
मानवो यदि याचेत तमाहुस्तेयिनं बुधाः ॥ १०१ ॥  
गमिष्ये सेतुमिति वै यो गृहीत्वा धनं नरः ॥  
न याति सेतुं लोभेन तमाहुर्ब्रह्मघा तकम् ॥ १०२ ॥  
येन केनाप्युपायेन सेतुं गच्छेन्नरो मुदा ॥  
अशक्तो दक्षिणां दत्त्वा गमयेद्वा द्विजोत्तमम् ॥१०३॥  
याचित्वा यज्ञकरणे यथा दोषो न विद्यते ॥  
याचित्वा सेतुयात्रायां तथा दोषो न विद्यते ॥ १०४ ॥  
याचित्वाप्यन्यतो द्रव्यं सेतुस्नाने प्रवर्तयेत् ॥  
सोऽपि तत्फलमाप्नोति सेतु स्नायी नरो यथा ॥ १०५ ॥  
ज्ञानेन मोक्षमभियान्ति कृते युगे तु त्रेतायुगे यजनमेव विमुक्तिदायि ॥  
श्रेष्ठं तथान्ययुगयोरपि दानमाहुः सर्वत्र सेत्व भिषवो हि वरो नराणाम् ॥१०६॥  
इति श्रीस्कान्दे महापुराणे एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये सेतुगमनफलादिवर्णनं नाम प्रथमोऽध्यायः॥१॥