+++
title = "०१७ कक्षीवद्विवाहनिष्पत्तिवर्णनम्"

+++
॥ श्रीसूत उवाच ॥ ॥  
पुनरित्याह कक्षीवान्पितरं तं मुनीश्वराः ॥  
यथोदङ्केन गुरुणा प्रेषितोऽहमिहा धुना ॥ १ ॥  
समागतोस्मि तीर्थेऽस्मिन्नागस्त्ये मुनिसत्तम ॥  
स्वनयस्य सुतोद्वाहसिद्ध्यर्थं गुरुचोदितः ॥ २ ॥  
उपायं तन्निगदितमत्र कुर्व न्न्यवर्तिषम् ॥  
वर्षत्रयावसाने मामुद्वाहोपायसंयुतम् ॥ ३ ॥  
स्वनयोत्रैव तिष्ठन्तमाससाद यदृच्छया ॥  
स च मामेत्य कन्यां ते दास्यामीति वचोऽब्रवीत् ॥ ४ ॥  
ततोस्मदनुरोधेन त्वामाह्वयदयं नृपः ॥  
इतीरयित्वा पितरं कक्षीवान्विरराम सः ॥ ५ ॥  
सुदर्शनोऽथ विप्रेन्द्रः पुरोधाः स्वन यस्य सः ॥  
प्रययौ राजसविधं स्वनयाय निवेदितुम् ॥ ६ ॥  
राजानं तं समासाद्य स्वनयं स सुदर्शनः ॥  
प्राप्तं निवेदयामास तं दीर्घतमसं मुनिम्॥ ७ !।  
ततः स राजा स्वनयो मुनिं प्राप्तं पुरोहितात् ॥  
श्रुत्वा विनिर्ययौ द्रष्टुं महसा पटमण्डपात् ॥ ८ ॥  
अगस्त्यतीर्थतीरे तं सपुत्रमृषि सत्तमम्॥  
ददर्श राजा स्वनयो ब्रह्माणमिव देवराट् ॥ ९ ॥  
ववन्दे दीर्घतमसश्चरणौ लोकमङ्गलौ ॥  
उत्थाप्य नृपतिं विप्रास्तदा दीर्घतमा मुनिः ॥ ॥ 3.1.17.१० ॥  
आशिषं प्रयुयोजाथ स्वनयाय नृपाय सः ॥  
अत्रान्तरे समायात उदङ्कोऽपि महानृषिः ॥ ११ ॥  
रामसेतौ धनुष्कोटौ स्नातुं शिष्यगणैर्वृतः ॥  
लक्षसङ्ख्यो मुनिगणस्तेन साकं मुनीश्वरः ॥ १२ ॥  
उदङ्कोऽगस्त्यतीर्थेस्मिन्स्नातुं सम्प्राप्तवान्मुनिः ॥  
उदङ्कमागतं दृष्ट्वा कक्षीवान्प्रणनाम तम् ॥ १३ ॥  
अकरोदाशिषं विप्रः शिष्यायाथ गुरुस्तदा ॥  
अथ दीर्घतमा विप्रस्तमुदङ्कं महामुनिम् ॥ १४ ॥  
कुशलं परिपप्रच्छ सोऽपि तं मुनि पुङ्गमम् ॥  
उभौ तौ मुनिशार्दूलौ सर्वलोकेषु विश्रुतौ ॥ १५ ॥  
कथयामासतुस्तत्र कथाः पापप्रणाशिनीः ॥  
अथ राजाप्युदङ्कं तं प्रणनाम मुनीश्व रम् ॥ १६ ॥  
उदङ्कोप्याशिषं तस्मै प्रायुङ्क्त स्वनयाय वै ॥  
राजाथ स्वनयः प्रीतस्तत्र वाक्यमभाषत ॥ १७ ॥  
मुनिं तं दीर्घतमसं विवाहः क्रिय तामिति ॥  
तथास्त्वित्यवदत्सोऽपि तदा दीर्घतमा मुनिः ॥ १८ ॥  
श्व एव क्रियतां राजन्सुमुहूर्ते महामते ॥  
अत्रैव पाणिग्रहणं क्रियतां गन्धमा दने ॥ १९ ॥  
तस्मादिहानय क्षिप्रं कन्यामन्तःपुरं तथा ॥  
इत्युक्तः स्वनयो राजा गत्वा स्वपटमण्डपम् ॥ 3.1.17.२० ॥  
आहूय शतसङ्ख्याकान्वृद्धान्वर्ष वरांस्तदा ॥  
आनेतुं प्रेषयामास कन्यामन्तःपुरं तथा ॥ २१ ॥  
ते वर्षवरमुख्यास्तु स्वनयेन प्रचोदिताः ॥  
मनोजवान्समारुह्य वाजिनो मधुरां ययुः ॥ २२ ॥  
गत्वा चान्तःपुरं तूर्णं वृत्तं सर्वं निवेद्यच ॥  
कन्ययान्तःपुरेणापि सहिताः पुनराययुः ॥ २३ ॥  
ततः परस्मिन्दिवसे शुभे दीर्घतमा ऋषिः ॥  
गोदानादीनि पुत्रस्य विधिवन्निरवर्तयत् ॥ २४ ॥  
निर्वृत्तेष्वथ कक्षीवान्गोदानादिषु कर्मसु ॥  
उद्वोढुं राजतनयां पित्रा च गुरुणा सह ॥ ॥ २५ ॥  
चतुर्दन्तं महाकायं गजं सर्वाङ्गपाण्डुरम् ॥  
आरुह्य हर्षसंयुक्तो द्वितीय इव देवराट् ॥ २६ ॥  
मनोरमायाः कन्यायाः पूरयंश्च मनोरथम् ॥  
ब्राह्मणैर्बहुसाहस्रैः सहितः स्वस्तिवाचकैः ॥२७॥  
तोरणालङ्कृतद्वारं राजर्षे पटमण्डपम् ॥  
कृतमङ्गलकृत्योऽसौ कक्षीवान्मुदितो ययौ ॥२८॥  
ततः स्वनयकन्या सा कृतमङ्गलभूषणा ॥  
चतुर्दन्तमहाकायश्वेतदन्तावलस्थितम्॥ २९ ॥  
कक्षीवन्तं समायान्तं दृष्ट्वा स्वोद्वाहनोत्सुकम् ॥  
प्रतिज्ञा मत्कृते दानीं निर्वृत्तेति मुदं ययौ ॥ 3.1.17.३० ॥  
कक्षीवान्दीर्घतमसा तथोदङ्केन संयुतः ॥  
पटाकारबहिर्द्वारं क्रमाद्राज्ञः समाययौ ॥ ३१ ॥  
स्वनयस्तु ततो दृष्ट्वा कक्षीवन्तं समागतम् ॥  
प्रत्युज्जगाम सहितः सुदर्शनपुरोधसा ॥ ३२ ॥  
कक्षीवतो वरस्याथ कन्यकापरिचारिकाः ॥  
राजतैः स्वर्णपात्रैश्च चक्रु र्नीराजनाविधिम् ॥ ३३ ॥  
स्वनयेन समाहूतो ब्राह्मणैः परिवारितः ॥  
प्रविवेशाथ लक्ष्मीवान्कक्षीवान्राजमन्दिरम् ॥ ३४ ॥  
ततो वरेण सहितं तं दीर्घतमसं मुनिम् ॥  
सोदङ्कमनयद्राजा स्वगृहं विनयान्वितः ॥ ३५ ॥  
उदङ्कदीर्घतमसोरर्घ्यं च प्रददौ नृपः ॥  
अलङ्कृते प्रपामध्ये वस्त्रचामरतोरणैः ॥ ३६ ॥  
वरो दीर्घतमाश्चान्ये सोदङ्का मुनयस्तदा ॥  
न्यषीदन्स्वनयश्चापि सामात्यः सपुरोहितः ॥ ३७ ॥  
ततो दुहितरं कन्यां सुकेशीं तां मनो रमाम् ॥  
भूषणालङ्कृतां गात्रे दिव्यवस्त्रधरां शुभाम् ॥ ३८ ॥  
बिम्बोष्ठीं चारुसर्वाङ्गीं पीनोन्नतपयोधराम् ॥  
प्रपायामध्यमनयन्महाजनसमाकुलम् ॥ ॥ ३९ ॥  
ततो वरस्य कण्ठे सा मालां चम्पकनिर्मिताम् ॥  
निवेशयामास शुभा जनमध्ये मनोरमा ॥ 3.1.17.४० ॥  
उदङ्कस्तत आगत्य प्रतिष्ठाप्यानलं स्थले ॥  
कृत्वाग्निमुखपर्यन्तं लाजाहोमादिकं तथा ॥ ४१ ॥  
पाणिमग्राहयत्तस्याः कन्यायाश्च वरेण तु ॥  
उदङ्कः सर्वकर्माणि कारयामास तत्र वै ॥ ॥ ४२ ॥  
वरवध्वोस्तदा विप्राः प्रायुञ्जत तदाशिषः ॥  
ततः स राजा स्वनयो वरं दीर्घतमोमुनिम्॥४३॥  
उदङ्कं वरपक्षीयान्स्वपक्षीयांस्तथाद्विजाः ॥  
त्रिलक्षं ब्राह्मणानन्नैर्भोजयामास षड्रसैः ॥ ४४ ॥  
ततः सम्भावयामास ताम्बूलाद्यैरनेकधा ॥  
अथामन्त्र्य मुनिश्रेष्ठमुदङ्कः स्वाश्रमं ययौ ॥४५ ॥  
अन्ये च ब्राह्मणाः सर्वे स्वदेशान्प्रययुस्तदा ॥  
एवं विवाहे निर्वृत्ते कक्षीवद्राजकन्ययोः ॥४६॥  
प्रविश्यागस्त्यतीर्थं स तिरोधत्त गजोत्तमः ॥  
ततो दीर्घतमा विप्राः पुत्रेण स्नुषया सह ॥ ४७ ॥  
अगस्त्यस्य महातीर्थे स्नानं कृत्वेष्टदायिनि ॥  
श्लाघमानश्च तत्तीर्थं सर्वलोकेषु विश्रुतम् ॥ ४८ ॥  
प्रयातुं स्वा श्रमं पुण्यं वेदारण्यं मनो दधे ॥  
राजानं च तमागन्तुमापृच्छन्मुनिसत्तमः ॥ ४९ ॥  
स्वनयोऽपि तदा राजा स्वदुहित्रे मुदान्वितः ॥  
ददौ शतसहस्राणि स्वर्णानि स्त्रीधनं तदा ॥ 3.1.17.५० ॥  
गवां सहस्रं प्रददौ दासीनां च सहस्रकम् ॥  
ग्रामं पञ्चशतं चापि ददौ दुहितृवत्सलः ॥ ५१ ॥  
दिव्यवस्त्रा युतं चापि शतं भूषणपेटिकाः ॥  
हारमालासहस्रं च ददौ दुहितृसौहृदात् ॥ ५२ ॥  
एतत्सर्वं समादाय स पुत्रः सस्नुषो मुनिः ॥  
राज्ञा च समनुज्ञातः प्रययौ वेदकाननम् ॥५३ ॥  
वेदारण्यं समासाद्य तदा दीर्घतमा मुनिः ॥  
उवास ससुखं विप्राः पुत्रेण स्नुषया सह ॥ ५४ ॥  
सेवन्वेदाटवीनाथं भुक्तिमुक्तिफलप्रदम् ॥  
न्यवसत्तु चिरं कालं कक्षीवानपि भार्यया ॥ ५५ ॥  
स्वनयोपि स राजर्षिः स्नात्वा कुम्भजनिर्मिते ॥  
तत्र तीर्थे महापुण्ये सहितः सर्वसैनिकैः ॥ ५६ ॥  
अतःपुरं समादाय मुदितः स्वपुरं ययौ ॥  
अगस्त्यतीर्थमाहात्म्यादेवं कक्षीवतो मुनेः ॥  
अनन्यसुलभो विप्रा विवाहः समजायत ॥ ५७ ॥  
॥ श्रीसूत उवाच ॥ ॥  
इतिहासस्त्वयं पुण्यो वेदसिद्धो मुनीश्वराः ॥ ५८ ॥  
धन्यो यशस्य आयुष्यः कीर्तिसौभाग्य वर्द्धनः ॥  
श्रोतव्यः पठितव्योऽयं सर्वथा मानवैर्द्विजाः ॥ ५९ ॥  
पठतां शृण्वतां चेममितिहासं पुरातनम् ॥  
नेहामुत्रापि वा क्लेशो दारिद्यं चापि नो भवेत् ॥ 3.1.17.६० ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये कक्षीवद्विवाहनिष्पत्तिवर्णनन्नाम सप्त दशोऽध्यायः ॥ १७ ॥