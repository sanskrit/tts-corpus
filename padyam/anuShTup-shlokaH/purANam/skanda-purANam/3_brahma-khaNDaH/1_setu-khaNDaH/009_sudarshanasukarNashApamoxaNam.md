+++
title = "००९ सुदर्शनसुकर्णशापमोक्षणम्"

+++
ततः स विप्रः प्रत्यूषे पुत्रशोकेन पीडितः ॥  
अशोक दत्तसंयुक्तो भार्यया विललाप ह ॥ १ ॥  
विलपन्तं समालोक्य गोविन्दस्वामिनं द्विजाः ॥  
वणिक्समुद्रदत्ताख्यः समानिन्ये निजं गृहम् ॥ २ ॥  
समानीय समाश्वास्य दयायुक्तो वणिग्वरः ॥  
स्वधनानां हि सर्वेषां रक्षितारमकल्पयत् ॥ ३ ॥  
स्मरन्महायतिवचः पुत्रदर्शनलालसः ॥  
स तस्थौ वणिजो गेहे पुत्रभार्यासमन्वितः ॥ ४ ॥  
अशोकदत्तनामा तु द्वितीयो विप्रनन्दनः ॥  
शस्त्रे चैव तथा शास्त्रे बभूवातिविचक्षणः ॥ ५ ॥  
तथान्यास्वपि विद्यासु नास्ति तत्सदृशो भुवि ॥  
कृतविद्यो द्विजसुतः प्रख्यातो नगरेऽभवत् ॥ ६ ॥  
अत्रान्तरे नरपतिं प्रतापमुकुटाभिधम् ॥  
काशीदेशाधिपो मल्लः कश्चिदभ्याययौ बली ॥ ७ ॥  
प्रतापमुकुटो राजा मल्लस्यास्य जयाय सः ॥  
बलिनं द्विजपुत्रं तमाह्वयामास भृत्यकैः ॥ ८ ॥  
तमागतं समालोक्य प्रतापमुकुटोऽब्रवीत् ॥  
अशोकदत्त सहसा मल्लमेनं बलोत्कटम् ॥ ९ ॥  
दुर्जयं जहि सङ्ग्रामे त्वं वै वलवतां वरः ॥  
दाक्षिणात्यमहामल्लपतावस्मिञ्जिते त्वया ॥ 3.1.9.१० ॥  
यदिष्टं तव तत्सर्वं दास्याम्यहं न संशयः ॥  
इति तस्य वचः श्रुत्वा वलवान्द्विजनन्दनः ॥ ११ ॥  
दाक्षिणात्यमहामल्लनृपतिं समताडयत् ॥  
ताडितो द्विजपुत्रेण मल्लः स बलिना बली ॥ १२ ॥  
सद्यो विवृत्तनयनः परासुर्न्यपतद्भुवि ॥  
द्विज पुत्रस्य तत्कर्म देवैरपि सुदुष्करम् ॥ १३ ॥  
प्रतापमुकुटो दृष्ट्वा प्रसन्नहृदयोऽभवत् ॥  
दत्त्वा वहुधनान्ग्रामान्समीपेऽस्थापयत्तदा ॥ १४ ॥  
स कदाचिन्महाराज सहितो द्विजसूनुना ॥  
सन्ध्यायां विजने देशे चचार तुरगेण वै ॥ १५ ॥  
द्विजसूनुसखस्तत्र दीनां वाणीमथाशृणोत् ॥  
राजन्नल्पापराधोऽहं शत्रुप्रेरणयासकृत् ॥ १६ ॥  
दण्डपालेन निहितः शूले निर्घृणचेतसा ॥  
दिनमद्य चतुर्थं मे शूलस्थस्यैव जीवतः ॥ १७ ॥  
प्राणाः सुखेन निर्यान्ति न हि दुष्कृतकर्मणाम् ॥  
भृशं मां बाधते तृष्णा तां निवारय भूपते ॥१८ ॥  
इति दीनां समाकर्ण्य वाचं राजा द्विजा त्मजम् ॥  
अशोकदत्तनामानं धैर्यवन्तमभाषत ॥ १९ ॥  
अस्मै निरपराधाय शूलप्रोताय जन्तवे ॥  
तृष्णार्दिताय दातव्यं द्विजसूनो त्वया जलम् ॥ ॥ 3.1.9.२० ॥  
इत्यादिष्टो नरेन्द्रेण सहसा द्विजनन्दनः ॥  
जलपूर्णं समादाय कलशं वेगवान्ययौ ॥ २१ ॥  
तच्छ्मशानं समासाद्य भूतवेतालसङ्कुलम् ॥  
शूलप्रोताय वै तस्मै जलं दातुं समुत्सुकः ॥ २२ ॥  
ददर्शाथ स्थितां नारीं नवयौवनशालिनीम् ॥  
उदैक्षत महाकान्तिं मूर्तामिव रतिं द्विजः ॥ ॥ २३ ॥  
तामालोक्य ततः प्राह धैर्यवान्द्विजनन्दनः ॥  
कासि भद्रे वरारोहे श्मशाने विजने स्थिता ॥ २४ ॥  
अस्याधस्तात्किमर्थं त्वं शूलप्रोतस्य तिष्ठसि ॥  
इति तस्य वचः श्रुत्वा सा प्राह रुचिरानना ॥ २५ ॥  
पुरुषो वल्लभोऽयं मे शूले राज्ञा समर्पितः ॥  
धनं यथा च कृपणः पश्य प्राणान्न मुञ्चति ॥ २६ ॥  
आसन्नमरणं चैनमनुयातुमिह स्थिता ॥  
तृषितो याचते वारि मामयं व्यथते मुहुः ॥ २७ ॥  
शूलप्रोतो द्धतग्रीवं मुमूर्षुं प्राणनायकम्॥  
नास्मि पाययितुं शक्ता जलमेनमधःस्थिता॥२८॥  
अशोकदत्तस्तच्छ्रुत्वा करुणावरुणालयः ॥  
तत्कालसदृशं वाक्यं तां वधूमब्रवीत्तदा ॥२९॥  
॥ अशोकदत्त उवाच ॥ ॥  
मातर्मत्स्कन्धमारुह्य देह्यस्मै शीतलं जलम्॥  
सा तथेति तमाभाष्य तरुणी त्वरयान्विता॥3.1.9.३०॥  
आनम्रवपुषस्तस्य स्कन्धं पद्भ्यां रुरोह वै ॥  
द्विजसूनुर्ददर्शाथ शोणितं नूतनं पतत्॥३१॥  
किमेतदिति सोपश्यदुन्नम्य सहसा मुखम् ॥  
भक्ष्यमाणं तया तत्स विज्ञाय द्विजनन्दनः॥३२॥  
अशोकदत्तो जग्राह तस्याः पादं सनूपुरम्॥  
ततोऽगान्नूपुरं त्यक्त्वा बद्धरत्नं विहाय तत्॥३३॥  
प्रत्युप्तानेकरत्नाढ्यं तदादायच नूपुरम्॥  
अशोकदत्तः प्रययौ तच्छ्मशानान्नृपान्तिकम्॥३४॥  
स्मशानवृत्तं तत्सर्वं स नृपाय निवेद्य वै॥  
महार्घ्यरत्नप्रत्युप्तं नूपुरं च ददौ तदा ॥३५॥  
ज्ञात्वा तद्वीरचरितं वीरैरन्यैः सुदुष्करम्॥  
ददौ मदनलेखाख्यां सुतां तस्मै महीपतिः॥३६॥  
कदाचिदथ ताद्दिव्यं नूपुरं वीक्ष्य भूपतिः॥  
अस्य नूपुरवर्यस्य तुल्यं वै नूपुरान्तरम्॥ ३७ ॥  
कुतो वा लभ्यत इति सादरं समचिन्तयत् ॥  
अशोकदत्तस्तु तदा विज्ञाय नृपकाङ्क्षितम् ॥ ३८ ॥  
नृपुरान्तरसि द्ध्यर्थं चिन्तयामास चेतसा ॥  
श्मशाने नूपुरमिदं यतः प्राप्तं मया पुरा ॥३९॥  
तां नूपुरान्तरप्राप्त्यै कुत्र द्रक्ष्यामि साम्प्रतम् ॥  
इत्थं वितर्क्य बहुधा नि श्चिकाय महामतिः॥3.1.9.४०॥  
विक्रेष्यामि महामांसं समेत्य पितृकाननम्॥  
तत्र राक्षसवेतालपिशाचादिषु सर्वशः॥४१॥  
मन्त्रैराहूयमानेषु साप्यायास्य ति राक्षसी ॥  
तामागतां बलाद्गृह्य तद्ग्रहीष्यामि नूपुरम्॥४२॥  
राक्षसानां सहस्रं वा पिशाचानां तथायुतम् ॥  
वेतालानां तथा कोटिर्न लक्ष्यं बलिनो मम ॥४३॥  
इति निश्चित्य मनसा श्मशानं सहसा ययौ ॥  
विक्रीणानो महामांसं मन्त्रैराहूय राक्षसान् ॥४४॥  
गृहाणेत्युच्चया वाचा चचार श्रावयन्दि शः ॥  
विक्रीयते महामांसं गृह्यताङ्गृह्यतामिति ॥ ४५ ॥  
तत्र राक्षसवेतालाः कङ्कालाश्च पिशाचकाः ॥  
अन्ये च भूतनिवहाः समाजग्मुः प्रहर्षिताः ॥ ॥ ४६ ॥  
भक्षयिष्यामहे सर्वे मांसमिष्टतमं त्विति ॥  
तत्रागच्छत्सु सर्वेषु रक्षःकन्यासमावृता ॥ ४७ ॥  
आययौ राक्षसी सापि मांसभक्षणलालसा ॥  
गवेषयंस्तदा विप्रस्तां समुद्वीक्ष्य राक्षसीम्॥ ४८ ॥  
सेयं दृष्टा पुरेत्येष प्रत्यभिज्ञानमाप्तवान् ॥  
तामाह द्विजपुत्रोऽन्यद्देहि मे नूपुरं त्विति ॥ ४९ ॥  
सा तस्य वचनं श्रुत्वा प्रीता वाक्यमथाऽब्रवीत् ॥  
ममैव च त्वया नीतं पुरा वीरेन्द्र नूपुरम् ॥ 3.1.9.५० ॥  
गृहाण रत्नरुचिरं द्वितीयमपि नूपुरम् ॥  
इत्युक्त्वा नूपुरं तस्मै स्वसुतां च ददौ प्रियाम्॥ ५१ ॥  
विद्युत्केश्या तदा दत्तां प्रियां विद्युत्प्रभाभिधाम् ॥  
विप्रः सम्प्राप्य मुमुदे रूपयौवनशालि नीम् ॥ ५२ ॥  
विद्युत्केशी तु जामात्रे हेमाब्जमपि सा ददौ ॥  
विद्युत्प्रभां नूपुरं च हेमाब्जमपिलभ्य सः ॥ ५३ ॥  
श्वश्रूमाभाष्य सहसा पुनः प्रायान्नृपान्तिकम्॥  
ततः प्रतापमुकुटो नूपुरप्राप्तिनन्दितः ॥ ५४ ॥  
शौर्यधैर्यसमायुक्तं प्रशशम्स द्विजात्मजम्॥  
अथ विद्युत्प्रभां विप्रः सोऽब्रवीद्रहसि प्रियाम्॥५५॥  
मात्रा तव कुतो लब्धमेतद्धेमाम्बुज प्रिये॥  
एतत्तुल्यानि चान्यानि यतः प्राप्स्ये वरानने॥५६॥  
द्विजात्मजं ततः प्राह पतिं विद्युत्प्रभा रहः ॥  
प्रभो कपालविस्फोटनाम्नो वेतालभूपतेः ॥ ५७ ॥  
अस्ति दिव्यं सरः किञ्चिद्धेमाम्बुजपरिष्कृतम् ॥  
तव श्वश्र्वा जलक्रीडां वितन्वं त्येदमाहृतम् ॥ ५८ ॥  
इति श्रुत्वा वचस्तत्र मां नयेति जगाद सः ॥  
ततः सा सहसा विप्रं निन्ये तत्काञ्चनं सरः ॥ ५९ ॥  
ततः स हेमपद्मानामाजिहीर्षुर्द्विजात्मजः ॥  
तद्विप्रकारिणः सर्वान्वेतालादींस्ततोऽवधीत् ॥ 3.1.9.६० ॥  
स्वयं कपालविस्फोटं निहताशेषसैनिकम् ॥  
ददर्श वेतालपतिं तं च हन्तुं प्रचक्रमे ॥ ६१ ॥  
अत्रान्तरे महातेजा नाम्ना विज्ञप्तिकौतुकः ॥  
विद्याधरपतिः प्राप्य विमानेनैनमब्रवीत् ॥ ६२ ॥  
अशोकदत्तं विप्रेन्द्र साहसं मा कृथा इति ॥  
तदाकर्ण्य द्विजसुतो विमानवरसंस्थितम् ॥६३॥  
ददर्श प्रभया युक्तं विद्याधरपतिं दिवि ॥  
तस्य दर्शनमात्रेण शापामुक्तो द्विजा त्मजः ॥ ६४ ॥  
सन्त्यज्य मानुषं रूपं दिव्यं रूपमवाप्तवान् ॥  
विमानवरमारूढं दिव्याभरणभूषितम् ॥ ६५ ॥  
शापान्मुक्तं सुकर्णं तं प्राह विज्ञप्ति कौतुकः ॥  
अयं सुकर्ण ते भ्राता गालवस्य महामुनेः ॥ ६६ ॥  
शापाद्वेतालतां प्राप तत्कन्यास्पर्शपातकी ॥  
त्वं च शप्तः पुरा तेन तत्पापस्यानु मोदकः ॥ ६७ ॥  
तवायमल्पपापस्य शापो मद्दर्शनावधिः ॥  
कल्पिस्ततेन मुनिना शापान्तो नास्य कल्पितः ॥ ६८॥  
तदेहि मुक्तशापोसि सुकर्ण स्वर्गमारुह ॥  
ततः सुकर्णस्तं प्राह विद्याधरकुलाधिपम् ॥ ६९ ॥  
विद्याधरपते भ्रात्रा विना ज्येष्ठेन साम्प्रतम् ॥  
सर्वभोगयुतं स्वर्गं नैव गन्तुं समुत्सहे ॥ 3.1.9.७० ॥  
शापस्यान्तो यथा भूयान्मम भ्रातुस्तथा वद ॥  
तमुवाच महातेजास्तथा विज्ञप्तिकौतुकः ॥ ७१ ॥  
दुर्निवारमिमं शापमन्यः को वा निवारयेत् ॥  
किं तु गुह्यतमं किञ्चित्तव वक्ष्यामि साम्प्रतम्॥७२॥  
ब्रह्मणा सनकादिभ्यो मुनिभ्यः कथितं पुरा॥  
सर्वतीर्थाश्रये पुण्ये दक्षिणस्यो दधेस्तटे॥७३॥  
चक्रतीर्थसमीपे तु तीर्थमस्तिमहत्तरम्॥  
महापातकसङ्घाश्च यस्य दर्शनमात्रतः॥७४॥  
नश्यन्ति तत्क्षणादेव न जाने स्नानजं फलम्॥  
तत्र गत्वा तव ज्येष्ठो यदि स्नायान्महत्तरे ॥७५॥  
वेतालत्वं त्यजेन्नूनं तदा गालवशापजम्॥  
सुकर्णस्तद्वचः श्रुत्वा भ्रात्रा वेतालरूपिणा ॥७६॥  
सहितः सहसा प्रायाद्दक्षिणस्योदधेस्तटम् ॥  
दक्षिणं चक्रतीर्थाख्यादुत्तरं गन्धमादनात् ॥ ७७ ॥  
ब्रह्मणा सनकादिभ्यः कथितं तीर्थमभ्यगात् ॥  
तत्तीर्थकूलमासाद्य भ्रातरं चेदमब्रवीत् ॥ ७८ ॥  
भ्रातर्गालवशापस्य घोरस्यास्य निवृत्तये ॥  
तीर्थेऽस्मिन्नचिरात्स्नाहि सर्वतीर्थोत्तमोत्तमे ॥ ७९ ॥  
तस्मिन्न वसरे विप्रास्तस्य तीर्थस्य शीकराः ॥  
न्यपतंस्तस्य गात्रेषु वायुना वै समाहृताः ॥ 3.1.9.८० ॥  
स तच्छीकरसंस्पर्शात्त्यक्त्वा वेतालतां तदा ॥  
तदेव मानुषं भावं द्विजपुत्रत्वमाप्तवान्॥ ८१ ॥  
ततः सङ्कल्प्य सहसा तस्मिंस्तीर्थोत्तमोत्तमे ॥  
मनुष्यत्वनिवृत्त्यर्थं निममज्ज द्विजात्मजः ॥ ८२ ॥  
उत्तिष्ठन्नेव सहसा दिव्यं रूपमवाप्तवान् ॥  
विमानवरमारूढो देवस्त्रीपरिवारितः ॥ ८३ ॥  
सर्वाभरणसंयुक्तः सह भ्रात्रा सुदर्शनः ॥  
श्लाघमानश्च तत्तीर्थं नमस्कत्य पुनःपुनः ॥ ८४ ॥  
विज्ञप्तिकौतुकं चापि पुरस्कृत्य दिवं ययौ ॥  
तदाप्रभृति तत्तीर्थं वेतालवरदाभिधम्॥ ८५ ॥  
वेतालत्वं विनष्टं यच्छीकरस्पर्शमात्रतः ॥  
य इदं तीर्थमासाद्य चक्रतीर्थस्य दक्षिणे ॥ ८६ ॥  
स्नानं कदाचित्कुर्वन्ति जीवन्मुक्ता भवन्ति ते॥  
एतत्तीर्थसमं पुण्यं न भूतं न भविष्यति ॥ ८७ ॥  
घोरां वेतालतां त्यक्त्वा दिव्यतां स यदाप्तवान् ॥ ८८ ॥  
अत्र सङ्कल्प्य च स्नात्वा वेतालवरदे शुभे ॥  
पितृभ्यः पिण्डदानं च कुर्याद्वै नियमान्वितः ॥ ८९ ॥  
एवं वः कथितं विप्रास्तस्य तीर्थस्य वैभवम् ॥  
वेतालवरदाभिख्या यथा चास्य समागता ॥। ॥ 3.1.9.९० ॥  
यः पठेदिममध्यायं शृणुयाद्वा स मुच्यते ॥ ९१ ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये वेतालवरदतीर्थप्रशंसायां सुदर्शनसुकर्णशापमोक्षणन्नाम नवमोऽध्यायः ॥ ९ ॥