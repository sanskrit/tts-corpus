+++
title = "०११ सीतासरःप्रशंसायामिन्द्रब्रह्महत्याविमोक्षण"

+++
॥ श्रीसूत उवाच ॥ ॥  
पापनाशे नरः स्नात्वा सर्वपापनिबर्हणे ॥  
ततः सीतासरो गच्छेत्स्नातुं नियमपूर्वकम् ॥ १ ॥  
यानि कानि च पुण्यानि ब्रह्माण्डान्तर्गतानि वै ॥  
तानि गङ्गादितीर्थानि स्वपापपरिशुद्धये ॥ २ ॥  
सीतासरसि वर्तन्ते महापातकनाशने ॥  
क्षेत्राण्यपि महार्हाणि काश्यादीनि दिवानिशम् ॥ ३ ॥  
सीतासरोत्र सेवन्ते स्वस्वकल्मषशान्तये ॥  
तस्याः सरसि सङ्गीतगुणेनाकृष्य बालिशः ॥ ४ ॥  
पञ्चाननोऽपि वसते पञ्चपातकनाशनः ॥  
तदेतत्तीर्थमागत्य स्नात्वा वै श्रद्धया सह ॥  
पुरन्दरः पुरा विप्रा मुमुचे ब्रह्महत्यया ॥ ५ ॥  
॥ ऋषय ऊचुः ॥ ॥  
ब्रह्महत्या कथमभूद्वासवस्य पुरा मुने ॥  
सीतासरसि स्नानात्कथं मुक्तोऽभवत्तया ॥ ६॥  
॥ श्रीसूत उवाच ॥ ॥  
कपालाभरणोनाम राक्षसोऽभूत्पुरा द्विजाः ॥ ॥ ७ ॥  
अवध्यः सर्वदेवानां सोऽभवद्ब्रह्मणो वरात् ॥  
शवभक्षणनामा तु तस्यासीन्मन्त्रिसत्तमः ॥ ८ ॥  
अक्षौहिणीशतं तस्य हयेभरथसङ्कुलम् ॥  
अस्ति तस्य पुरं चापि वैजयन्तमिति श्रुतम् ॥ ९ ॥  
वसत्यस्मिन्पुरे सोऽयं कपालाभरणो बली ॥  
शवभक्षं समाहूय बभाषे मन्त्रिणं द्विजाः ॥ ॥ 3.1.11.१० ॥  
शवभक्ष महावीर्य मन्त्रशास्त्रेषु कोविद ॥  
वयं देवपुरीं गत्वा विनिर्जित्य सुरान्रणे ॥ ११ ॥  
शक्रस्य भवने रम्ये स्थास्यामस्सैनिकैः सह ॥  
रमावो नन्दने तस्य रम्भाद्यप्सरसां गणैः ॥ १२ ॥  
कपालाभरणस्येदं निशम्य वचनं तदा ॥  
शवभक्षोऽब्रवीद्विप्रा वचस्तत्र तथास्त्विति ॥ ॥ १३ ॥  
ततः कपालाभरणः पुत्रं दुर्मेधसं बली ॥  
प्रतिष्ठाप्य पुरे शूरं सेनया परिवारितः ॥ १४ ॥  
युयुत्सुरमरैः साकं प्रययावमरावतीम् ॥  
गजाश्वरथपादातैरुद्धतै रेणुसञ्चयैः ॥ १५ ॥  
शोषयञ्जलधीन्सिन्धूंश्चूर्णयन्पर्वतानपि ॥  
निःसाणध्वनिना विप्रा नादयन्रोदसी तथा ॥ १६ ॥  
अश्वानां हेषितरवैर्गजानामपि बृंहितैः ॥  
रथनेमिस्वनैरुग्रैः सिंहनादैः पदातिनाम् ॥ १७ ॥  
श्रोत्राणि दिग्गजानां च वितन्वन्बधिराणि सः ॥  
अगमद्देवनगरीं युयुत्सुरमरैः सह ॥ १८ ॥  
तत इन्द्रादयो देवाः सेनाकलकलध्वनिम् ॥  
श्रुत्वाभिनिर्य्ययुः पुर्या युद्धाभिमनसो द्विजाः ॥ १९ ॥  
ततो युद्धं समभवद्देवानां राक्षसैः सह ॥  
अदृष्टपूर्वं जगति तथैवाश्रुतपूर्वकम् ॥ 3.1.11.२० ॥  
तत इन्द्रादयो देवा राक्षसाञ्जघ्नुराहवे ॥  
राक्षसाश्च सुराञ्जघ्नुः समरे विजिगीषवः ॥ २१ ॥  
द्वन्द्वयुद्धं च समभूदन्योन्यं सुररक्षसाम् ॥  
कपालाभरणेनाजौ युयुधे बलवृत्रहा ॥ २२ ॥  
यमेन शवभक्षश्च वरुणेन च कौशिकः ॥  
कुबेरो रुधिराक्षेण युयुधे ब्राह्मणोत्तमाः ॥ २३ ॥  
मांसप्रियो मद्यसेवी क्रूरदृष्टिर्भयावहः ॥  
चत्वार एते विक्रान्ताः कपालाभरणानुजाः ॥ २४ ॥  
अश्विभ्यामग्निवायुभ्यां युद्धे युयुधिरे मिथः ॥  
ततो यमो महावीर्यः कालदण्डेन वेगवान् ॥ २५ ॥  
शवभक्षं निहत्याजावनयद्यमसादनम्॥  
तस्य चाक्षौहिणीस्त्रिंशन्निजघ्ने समरे यमः ॥ २६ ॥  
वरुणः कौशिकस्याजौ प्रासेन प्राहरच्छिरः ॥  
कुबेरो रुधिराक्षस्य कुन्तेनाभ्यहरच्छिरः ॥ २७ ॥  
अश्विभ्यामग्निवायुभ्यां कपालाभरणानुजाः ॥  
निहताः समरे विप्राः प्रययुर्यमसादनम् ॥ २८ ॥  
अक्षौहिणीशतं चापि देवेन्द्रेण मृधे द्विजाः ॥  
यामार्द्धेन हतं युद्धे प्रययौ यमसादनम् ॥ २९ ॥  
ततः कपालाभरणः प्रेक्ष्य सेनां निजां हताम् ॥  
चापमादाय निशिताञ्छरांश्चापि महाजवान् ॥ 3.1.11.३० ॥  
अभ्ययात्समरे शक्रं तिष्ठतिष्ठेति चाब्रवीत् ॥  
ततः शक्रस्य शिरसि व्यधमच्छरपञ्चकैः ॥ ३१ ॥  
तानप्राप्तान्प्रचिच्छेद शरैर्युद्धे स वृत्रहा ॥  
ततः शूलं समादाय कपालाभरणो मृधे ॥ ३२ ॥  
देवेन्द्राय प्रचिक्षेप तं शक्त्या निजघान सः ॥  
ततः कपालाभरणः शतहस्तायतां गदाम्॥ ३३ ॥  
आयसीं पञ्चसाहस्रतुलाभारेणनिर्मिताम् ॥  
आददे समरे शक्रं वक्षोदेशे जघान च ॥३४॥  
ततः स मूर्च्छितः शक्रो रथोपस्थ उपाविशत् ॥  
मृतसञ्जीविनीं विद्यां जपित्वाथ बृहस्पतिः ॥ ३५ ॥  
पुलोमजापतिं युद्धे समजीवयदद्भुतम् ॥  
ऐरावतं तदारुह्य कपालाभरणान्तिकम्॥ ३६ ॥  
आजगाम शचीभर्ता प्रहर्तुं कुलिशेन तम् ॥  
एकप्रहारेण तदा महेन्द्रः पाकशासनः ॥ ३७ ॥  
कपालाभरणं युद्धे वज्रेण सरथाश्वकम् ॥  
सचापं सध्वजं चैव सतूणीरं सवर्मकम् ॥३८॥  
चूर्णयामास कुपितस्तिलशः कणशस्तथा ॥  
हते तस्मिन्महावीरे कपालाभरणे रणे॥३९॥  
सुखं सर्वस्य लोकस्य बभूव चिरदुःखिनः ॥  
राक्षसस्य वधोत्पन्ना ब्रह्महत्या पुरन्दरम् ॥  
अन्वधावत्तदा भीमा नादयन्ती दिशो दश ॥3.1.11.४०॥  
॥ ऋषय ऊचुः ॥ ॥  
न विप्रो राक्षसः सूत कपालाभरणो मुने ॥  
तत्कथं ब्रह्महत्येन्द्रं तद्वधात्समुपाद्रवत् ॥ ४१ ॥  
॥ श्रीसूत उवाच ॥ ॥  
वक्ष्यामि परमं गुह्यं मुनीन्द्राः परमाद्भुतम् ॥४२॥  
शृणुत श्रद्धया यूयं समाधाय स्वमानसम् ॥  
पुरा विन्ध्यप्रदेशेषु त्रिवक्रो नाम राक्षसः ॥ ४३ ॥  
तस्य भार्या गुणोपेता सौन्दर्यगुणशालिनी ॥  
सुशीला नाम सुश्रोणी सर्वलक्षणलक्षिता ॥ ४४ ॥  
सा कदाचिन्मनोज्ञाङ्गी सुवेषा चारुहासिनी ॥  
विन्ध्यपादवनोद्देशे विचचार विलासिनी ॥ ४५ ॥  
तस्मिन्वने शुचिर्नाम वर्ततेस्म महामुनिः ॥  
तपसमाधिसंयुक्तो वेदाध्ययनतत्परः ॥ ४६ ॥  
तस्याश्रमसमीपं तु सा ययौ वरवर्णिनी ॥  
तां दृष्ट्वा स मुनिर्धैर्यं मुमोचानङ्गपीडितः॥  
तामासाद्य वरारोहां बभाषे मुनिसत्तमः ॥ ४७॥  
॥ शुचिरुवाच ॥ ॥  
ललने स्वागतं तेऽस्तु कस्य भार्या शुचिस्मिते ॥ ४८ ॥  
किमागमनकृत्यं ते वनेऽस्मिन्नतिभीषणे ॥  
श्रान्तासि त्वं वरारोहे वसास्मिन्नुटजे मम ॥ ४९ ॥  
तथोक्ता सा तु सुश्रोणी तं मुनिं प्रत्यभाषत ॥  
त्रिवक्ररक्षोभार्याहं सुशीला नामतो मुने ॥3.1.11.५॥।  
पुष्पावचयकामेन वनमेतत्समागता ॥  
अपुत्राहं मुने भर्त्रा प्रेरिता पुत्रमिच्छता ॥ ५१ ॥  
शुचिं मुनिं समाराध्य तस्मात्पुत्रमवाप्नुहि ॥  
इति प्रतिसमादिष्टा पतिना त्वां समागता ॥५२॥  
पुत्रमुत्पादय त्वं मे कृपां कुरु मुने मयि ॥  
एवमुक्तः स तु शुचिः सुशीलां तामभाषत ॥ ५३ ॥  
॥ शुचिरुवाच ॥॥  
त्वां दृष्ट्वा मम च प्रीतिः सुशीले विद्यतेऽधुना॥  
मनोरथमहाम्भोधिं त्वमापूरय मामकम् ॥ ५४ ॥  
इत्युक्त्वा स मुनिस्तत्र तया रेमे दिनत्रयम् ॥  
तामुवाच मुनिः प्रीतः सुशालां सुन्दराकृतिम् ॥ ॥ ५५ ॥  
तवोदरे महावीर्यः कपालाभरणाभिधः ॥  
भविष्यति चिरं राज्यं पालयिष्यति मेदिनीम् ॥ ५६ ॥  
सहस्रं वत्सरान्वत्सस्तपसा प्रीणयन्विधिम् ॥  
पुरन्दरं विनान्येभ्यो देवेभ्यो नास्य वध्यता॥५७॥  
ईदृशस्ते सुतो भूयादिन्द्रतुल्यपराक्रमः ॥  
इत्युक्त्वा स मुनिर्नारीं काशीं शिवपुरीं ययौ ॥५८॥  
सुशीला सापि सुषुवे कपालाभरणं सुतम् ॥  
तं जघान मृधे शक्रो वज्रेण मुनिपुङ्गवाः ॥५९॥  
शुचेर्बीजसमुद्भूतं तमिन्द्रो न्यवधीद्यतः ॥  
ततः पुरन्दरः शक्रो जगृहे ब्रह्महत्यया ॥3.1.11.६०॥  
धावति स्म तदा शक्रः सर्वांल्लोकान्भयाकुलः॥  
धावन्तमनुधावन्ती ब्रह्महत्या तमन्वगात्॥६१॥  
अनुद्रुतो हि विप्रेन्द्राः शक्रोऽयं ब्रह्महत्यया ॥  
पितामहसदः प्राप सन्तप्तहृदयो भृशम् ॥६२॥  
न्यवेदयद्ब्रह्महत्यां ब्रह्मणे स पुरन्दरः ॥  
भगवँल्लोकनाथेयं ब्रह्महत्याति भीषणा॥६३॥  
बाधते मां प्रजानाथ तस्या नाशं ब्रवीहि मे ॥  
पुरन्दरेणैवमुक्तो ब्रह्मा प्राह दिवस्पतिम्॥६४॥  
ब्रह्मोवाच ॥  
सीताकुण्डं प्रयाहीन्द्र गन्धमादनपर्वते॥  
सीताकुण्डस्य तीरे त्वं इष्ट्वा यागैः सदाशिवम्॥ ६५ ॥  
तस्मिन्सरसि च स्नायाः सर्वपापहरे शुभे ॥  
ततः पूतो भवेश्शक्र बह्महत्याविमोचितः॥६६॥  
देवलोकं पुनर्यायाः सर्वदुःखविवर्जितः ॥  
सर्वपापहरं पुण्यं सीताकुण्डं विमुक्तिदम् ॥६७॥  
महापातकसङ्घानां नाशकं परमामृतम् ॥  
सर्वदुःखप्रशमनं सर्वदारिद्र्यनाशनम् ॥ ६९ ॥  
धनधान्यप्रदं शुद्धं वैकुण्ठादिपदप्रदम्॥  
तस्मात्तत्र कुरुष्वेष्टिं सीतासरसि वृत्रहन् ॥ ६९ ॥  
इत्युक्तः सुरराजोऽसौ प्रययौ गन्धमादनम् ॥  
प्राप्य सीतासरो विप्राः स्नात्वेष्ट्वा च तदन्तिके ॥ 3.1.11.७० ॥  
प्रययौ स्वपुरीं भूयो ब्रह्महत्याविमोचितः ॥  
एवं प्रभावं तत्तीर्थं सीतायाः कुण्डमुत्तमम् ॥ ७१ ॥  
राघवप्रत्ययार्थं हि प्रविश्य हुतवाहनम् ॥  
सन्निधौ सर्वदेवानां मैथिली जनकात्मजा ॥ ७२ ॥  
विनिर्गता पुनर्वह्नेः स्थिता सर्वाङ्गशोभना ॥  
निर्ममे लोकरक्षार्थं स्वनाम्ना तीर्थमुत्तमम् ॥ ७३ ॥  
तत्र सस्नौ स्वयं सीता तेन सीतासरः स्मृतम् ॥  
तत्र यो मानवः स्नाति सर्वान्कामाँल्लभेत सः ॥ ७४ ॥  
तस्मिन्नुपस्पृश्य नरो द्विजेन्द्रा दत्त्वा च दानानि पृथग्विधानि ॥  
कृत्वा च यज्ञान्बहुदक्षिणाभिर्लोकं प्रयायात्परमेश्वरस्य ॥ ७५ ॥  
युष्माकमेवं प्रथितं मुनीन्द्राः सीतासरो वैभवमेतदुक्तम् ॥  
शृण्वन्पठन्वै तदिहैव भोगान्भुक्त्वा परत्रापि सुखं लभेत ॥ ७६॥  
इति श्रीस्कान्दे महापुराण एकाशीतिसाहस्र्यां संहितायां तृतीयेब्रह्मखण्डे सेतुमाहात्म्ये सीतासरःप्रशंसायामिन्द्रब्रह्महत्याविमोक्षणनामैकादशोऽध्यायः ॥ ११ ॥