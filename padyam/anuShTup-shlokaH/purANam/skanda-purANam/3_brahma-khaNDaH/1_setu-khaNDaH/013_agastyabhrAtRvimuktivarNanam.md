+++
title = "०१३ अगस्त्यभ्रातृविमुक्तिवर्णनम्"

+++
॥ श्रीसूत उवाच ॥ ॥  
मङ्गलाख्ये महातीर्थे नरः स्नात्वा विकल्मषः ॥  
एकान्तरामनाथाख्यं क्षेत्रं गच्छेत्ततः परम् ॥ १ ॥  
तत्र रामो जगन्नाथो जानक्या लक्ष्मणेन च ॥  
हनुमत्प्रमुखैश्चापि वानरैः परिवारितः ॥ २ ॥  
सन्निधत्ते सदा विप्रा लोकानुग्रहकाम्यया ॥  
विद्यते पुण्यदा तत्र नाम्ना ह्यमृतवापिका ॥ ३ ॥  
तस्यां निमज्जतां नृणां न जरान्तकजं भयम् ॥  
अस्याममृतवाप्यां यः सश्रद्धं स्नाति मानवः ॥ ४ ॥  
अमृतत्वं भजत्येष शङ्करस्य प्रसादतः ॥  
महापातकनाशिन्यामस्यां वाप्यां निमज्जताम् ॥ ५ ॥  
अमृतत्वं हरो दातुं सन्निधत्ते सदा तटे ॥  
॥ । ऋषय ऊचुः ॥ ॥  
इयं ह्यमृतवापीति कुतो हेतोर्निगद्यते ॥ ६ ॥  
अस्माकमेतद्ब्रूहि त्वं कृपया व्यासशासित ॥  
तथैवामृतनामिन्या वापिकायाश्च वैभवम् ॥  
तृप्तिर्न जायतेऽस्माकं त्वद्वचोऽमृतपायिनाम् ॥ ।७ ॥  
॥ श्रीसूत उवाच ॥ ॥  
अस्या अमृतनामत्वं वैभवं च मनोहरम् ॥ ८ ॥  
प्रवक्ष्यामि विशेषेण शृणुत द्विजसत्तमाः ॥  
पुरा हिमवतः पार्श्वे नानामुनिसमाकुले ॥ ९ ॥  
सिद्धचारणगन्धर्वदेवकिन्नरसेविते ॥  
सिंहव्याघ्रवराहेभमहिषादिसमाकुले ॥ 3.1.13.१० ॥  
तमालतालहिन्तालचम्पकाशोकसन्तते ॥  
हंसकोकिलदात्यूहचक्रवाकादिशोभिते ॥ ११ ॥  
पद्मेन्दीवरकह्लारकुमुदाढ्यसरो वृते ॥  
सत्यवाञ्छीलवान्वाग्मी वशी कुम्भजसोदरः ॥ १२ ॥  
आस्ते तपश्चरन्नित्यं मोक्षार्थी शङ्करप्रियः ॥  
त्रिकालमर्चयञ्छम्भु वन्यैर्मूलफलादिभिः ॥। १३ ॥  
आगतान्स्वाश्रमाभ्याशमतिथीन्वन्यभोजनैः ॥  
पूजयन्नर्चयन्नग्निं सन्ध्योपासनतत्परः ॥ १४ ॥  
गायत्र्यादीन्महामन्त्रान्कालेकाले जपन्मुदा ॥  
निद्रां परित्यजन्ब्राह्मे मुहूर्ते विष्णुचिन्तकः ॥ १५ ॥  
स्नानं कुर्वन्नुषःकाले नमन्सन्ध्यां प्रसन्नधीः ॥  
गायत्रीं प्रजपन्विप्राः पूजयन्हरिशङ्करौ ॥ १६ ॥  
वेदाध्यायी शास्त्रपाठी मध्याह्नेऽतिथिपूजकः ॥  
श्रोतापुराणपाठानामग्निकार्येष्वतन्द्रितः ॥ १७ ॥  
पञ्चयज्ञपरो नित्यं वैश्वदेवबलिप्रदः ॥  
प्रत्यब्दं श्राद्धकृत्पित्रोस्तथान्यश्राद्धकृद्द्विजाः ॥ १८ ॥  
एवं निनाय कालं स नित्यानुष्ठानतत्परः ॥  
तस्यैवं वर्तमानस्य तपश्चरत उत्तमम् ॥ १९ ॥  
सहस्रवर्षाण्यगमञ्च्छङ्करासक्तचेतसः ॥  
तथापि शङ्करो नास्याययौ प्रत्यक्षतां तदा ॥ 3.1.13.२० ॥  
ततस्त्वगस्त्यभ्रातासौ ग्रीष्मे पञ्चानिमध्यगः ॥  
भास्करं दत्तदृष्टिश्च मौनव्रतसमन्वितः ॥ २१ ॥  
तिष्ठन्कनिष्ठिकाङ्गुल्यां वामपादस्य निश्चलः ॥  
ऊर्ध्वबाहुर्निरालम्बस्तपस्तेपेऽतिदारुणम् ॥ २२ ॥  
अथ तस्य प्रसन्नात्मा महादेवो घृणानिधिः ॥  
प्रादुरासीत्स्वया दीप्त्या दिशो दश विभासयन् ॥ २३ ॥  
ततोऽद्राक्षीन्मुनिः शम्भुं साम्बं वृषभसंस्थि तम् ॥  
दृष्ट्वा प्रणम्य तुष्टाव भवानीपतिमीश्वरम् ॥ २४ ॥  
॥ मुनिरुवाच ॥ ॥  
नमस्ते पार्वतीनाथ नीलकण्ठ महेश्वर॥  
शिव रुद्र महादेव नम स्ते शम्भवे विभो ॥ २५ ॥  
श्रीकण्ठोमापते शूलिन्भगनेत्रहराव्यय ॥  
गङ्गाधर विरूपाक्ष नमस्ते रुद्र मन्यवे ॥ २६ ॥  
अन्तकारे कामशत्रो देवदेव जगत्पते ॥  
स्वामिन्पशुपते शर्व नमस्ते शतधन्वने ॥  
दक्षयक्षविनाशाय स्नायूनां पतये नमः ॥  
निचेरवे नमस्तुभ्यं पुष्टानां पतये नमः ॥ ॥ २८ ॥  
भूयोभूयो नमस्तुभ्यं महादेव कृपालय ॥  
दुस्तराद्भवसिन्धोर्मां तारयस्व त्रिलोचन ॥ २९ ॥  
अगस्त्यसोदरेणैवं स्तुतः शम्भुरभाषत ॥।  
प्रीणयन्वचसा स्वेन कुम्भजस्यानुजं मुनिम् ॥ 3.1.13.३० ॥  
॥ ईश्वर उवाच ॥ ॥  
कुम्भजानुज वक्ष्यामि मुक्त्युपायं तवानघ ॥  
सेतुमध्ये महातीर्थं गन्धमादनपर्वते ॥ ३१ ॥  
मङ्गलाख्यस्य तीर्थस्य नातिदूरेण वर्तते ॥  
तत्र गत्वा कुरु स्नानं ततो मुक्तिमवाप्स्यसि ॥३२॥  
तत्तीर्थसेवनान्नान्योमोक्षो पायो लघुस्तव ॥  
न हि तत्तीर्थवैशिष्ट्यं वक्तुं शक्यं मयापि च ॥ ३३ ॥  
सन्देहो नात्र कर्तव्यस्त्वयाद्य मुनिसत्तम॥  
तस्मात्तत्रैव गच्छ त्वं यदीच्छसि भवक्षयम् ॥ ३४ ॥  
इत्युक्त्वा भगवानीशस्तत्रैवान्तरधीयत ॥  
ततो देवस्य वचनादगस्त्यस्य सहोदरः ॥ ३५ ॥  
गत्वा सेतुं समुद्रे तु गन्धमादनपर्वते॥  
ईश्वरणैव गदितं तीर्थं तच्छीघ्रमासदत् ॥ ३६ ॥  
तत्र तीर्थे महापुण्ये स्नातानां मुक्तिदायिनि ॥  
एकान्तरामनाथाख्ये क्षेत्रालङ्करणे शुभे ॥ ३७ ॥  
सस्नौ नियमपूर्वं स त्रीणि वर्षाणि वै द्विजः ॥  
ततश्चतुर्थवर्षे तु समाधिस्थो महामुनिः ॥ ३८ ॥  
ब्रह्मनाड्या प्राणवायुं मूर्द्धन्यारोप्ययोगतः ॥  
प्राणान्निर्गमयामास ब्रह्मरन्ध्रेण तत्र सः ॥ ३९ ॥  
ततोऽगस्त्यानुजः सोयं परित्यज्य कलेवरम् ॥  
अवाप मुक्तिं परमां तस्य तीर्थस्य वैभवात् ॥3.1.13.४॥।  
विनष्टाशेषदुःखस्य तत्तीर्थस्नानवैभवात् ॥  
मृतत्वमभूद्यस्मादगस्त्यानुजजन्मनः॥४१॥  
ततो ह्यमृतवापीतिप्रथाऽस्यासीन्मुनीश्वराः॥  
अत्र तीर्थे नरा ये तु वर्षत्रयमतन्द्रिताः॥४२॥  
स्नानं कुर्वन्ति ते सत्यममृतत्वं प्रयान्ति हि ॥  
एवं त्वमृतवापीति प्रथा तद्वैभवं तथा ॥  
युष्माकं कथितं विप्राः किम्भूयः श्रोतुमिच्छथ ॥ ४३ ॥  
॥ ऋषय ऊचुः ॥ ॥  
एकान्तरामनाथाख्या तस्य क्षेत्रस्य वै मुने ॥ ४४ ॥  
कथं समागता सूत वक्तुमेतत्त्वमर्हसि ॥  
अस्माकं मुनिशार्दूल तच्छुश्रूषातिभूयसी ॥ ४५ ॥  
॥ श्रीसूत उवाच ॥ ॥  
पुरा दाशरथी रामः ससुग्रीवभिभीषणः ॥  
लक्ष्मणेन युतो भ्रात्रा मन्त्रज्ञेन हनूमता ॥ ४६ ॥  
वानरैर्बध्यमाने तु सेतावम्बुधिमध्यतः ॥  
चिन्तयन्मनसा सीतामेकान्ते सममन्त्रयत् ॥ ४७ ॥  
तेषु मन्त्र यमाणेषु रावणादिवधं प्रति ॥  
उल्लोलतरकल्लोलो जुघोष जलधिर्भृशम् ॥ ४८ ॥  
अर्णवस्य महाभीमे जृम्भमाणे महाध्वनौ ॥  
अन्योन्यकथितां वार्तां नाशृण्वंस्ते परस्परम् ॥ ४९ ॥  
ततः किञ्चिदिव क्रुद्धो भृकुटीकुटिलेक्षणः ॥  
भ्रूभङ्गलीलया रामो नियम्य जलधिं तदा ॥ ॥ 3.1.13.५० ॥  
न्यमन्त्रयत विप्रेन्द्रा राक्षसानां वधं प्रति ॥  
एकान्तेऽमन्त्रयत्तत्र तैः सार्धं राघवो यतः ॥ ५१ ॥  
एकान्तरामनाथाख्यं तत्क्षेत्रमभवद्विजाः ॥  
सोयं नियमितो वार्धी रामभ्रूभङ्गलीलया ॥ ५२ ॥  
अद्यापि निश्चलजलस्तत्प्रदेशेषु दृश्यते ॥  
एकान्तरामनाथाख्यं तदेतत्क्षेत्रमुत्तमम् ॥ ५३ ॥  
आगत्यामृतवाप्यां च स्नात्वा नियमपूर्वकम् ॥  
रामादीनपि सेवन्ते ते सर्वे मुक्तिमाप्नुयुः ॥ ५४ ॥  
अद्वैतविज्ञानविवेकशून्या विरक्तिहीनाश्च समाधि हीनाः ॥  
यागाद्यनुष्ठानविवर्जिताश्च स्नात्वात्र यास्यन्त्यमृतं द्विजेन्द्राः ॥ ५५ ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये अमृतवापीप्रशंसायाम् अगस्त्यभ्रातृविमुक्तिवर्णनन्नाम त्रयोदशोऽध्यायः ॥ १३ ॥