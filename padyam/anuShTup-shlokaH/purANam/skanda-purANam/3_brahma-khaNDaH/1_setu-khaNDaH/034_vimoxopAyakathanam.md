+++
title = "०३४ विमोक्षोपायकथनम्"

+++
॥ श्रीसूत उवाच ॥ ॥  
इतिहासं पुनर्वक्ष्ये धनुष्कोटिप्रशंसनम् ॥  
सृगालस्य च संवादं वानरस्य च सत्तमाः॥ ॥१॥  
सृगालवानरौ पूर्वमास्तां जातिस्मरावुभौ॥  
पुरापि मानुषे भावे सखायौ तौ बभूवतुः॥२॥  
अन्यां योनिं समापन्नौ सार्गालीं वानरीं तथा ॥  
सख्यं समीयतुरुभौ सृगालो वानरो द्विजाः ॥ ३ ॥  
कदाचिद्रुद्रभूमिष्ठं सृगालं वानरोऽब्रवीत् ॥  
श्मशानमध्ये सम्प्रेक्ष्य पूर्वजातिमनुस्मरन् ॥ ४ ॥  
॥ वानर उवाच ॥ ॥  
सृगाल पातकं पूर्वं किमकार्षीः सुदारुणम् ॥  
यस्त्वं श्मशाने मृतकान्पूतिगन्धांश्च कुत्सितान् ॥  
अत्सीत्युक्तोऽथ कपिना सृगालस्तमभाषत ॥ ५ ॥  
॥ सृगाल उवाच ॥ ॥  
अहं पूर्वभवे ह्यासं ब्राह्मणो वेदपारगः ॥ ६ ॥  
वेदशर्माभिधो विद्वान्सर्वकर्मकलापवित् ॥  
ब्राह्मणाय प्रतिश्रुत्य न मया तत्र जन्मनि ॥ ७ ॥  
कपे धनं तदा दत्तं सृगालोऽहं ततोऽभवम्॥  
तस्मादेवंविधं भक्ष्यं भक्षयाम्यतिकुत्सितम् ॥ ८ ॥  
प्रतिश्रुत्य दुरात्मानो न प्रयच्छन्ति ये नराः ॥  
कपे सृगालयोनिं ते प्राप्नुवन्त्यतिकुत्सिताम् ॥ ९ ॥  
यो न दद्यात्प्रतिश्रुत्य स्वल्पं वा यदि वा बहु ॥  
सर्वाशास्तस्य नष्टाः स्युः षण्ढस्येव प्रजोद्भवः ॥ 3.1.34.१० ॥  
प्रतिश्रुत्याप्रदाने तु ब्राह्मणाय प्लवङ्गम ॥  
दशजन्मार्जितं पुण्यं तत्क्षणादेव नश्यति ॥ ११ ॥  
प्रतिश्रुत्याप्रदानेन यत्पापमुपजायते ॥  
नाश्वमेधशतेनापितत्पापं परिशुध्यति ॥ १२ ॥  
न जानेहमिदं पापं कदा नष्टं भवेदिति ॥  
तस्मात्प्रतिश्रुतं द्रव्यं दातव्यं विदुषा सदा ॥ १३ ॥  
प्रतिश्रुत्याप्रदानेन सृगालो भवति ध्रुवम् ॥  
तस्मात्प्राज्ञेन विदुषा दातव्यं हि प्रतिश्रुतम् ॥ १४ ॥  
इत्युक्त्वा स सृगालस्तं वानरं पुनरब्रवीत् ॥  
भवता किं कृतं पापं येन वानरतामगात् ॥ १५ ॥  
अनागसो वनचरान्पक्षिणो हिंसि वानर ॥  
तत्पातकं वदस्वाद्य वानरत्वप्रदं मम ॥  
इत्युक्तः स सृगालेन सृगालं वानरोऽब्रवीत् ॥ १६ ॥  
॥ वानर उवाच ॥ ॥  
पुरा जन्मन्यहं विप्रो वेदनाथ इति स्मृतः ॥ ॥ १७ ॥  
विश्वनाथो मम पिता ममाम्बा कमलालया ॥  
सृगाल सख्यमभवदावयोः प्राग्भवेऽपि हि ॥ १९ ॥  
त्वं न जानासि तत्सर्वं वेद्म्यहं पुण्य गौरवात् ॥  
तपसाराध्य गिरिशं तत्प्रसादात्पुरा मम ॥ १९ ॥  
अतीतभाविविज्ञानमस्ति जन्मान्तरेऽपि च ॥  
गोमायो तद्भवे शाकं ब्राह्मणस्य हृतं मया ॥ 3.1.34.२० ॥  
तत्पापाद्वानरो जातो नरकानुभवादनु ॥  
नाहर्तव्यं विप्रधनं हरणान्नरकं भवेत् ॥ २१ ॥  
अनन्तरं वानरत्वं भविष्यति न संशयः ॥  
तस्मान्न ब्राह्मणस्वं तु हर्तव्यं विदुषा सदा ॥ २२ ॥  
ब्रह्मस्वहरणात्पापमधिकं नैव विद्यते ॥  
पीतवन्तं विषं हन्ति ब्रह्मस्वं सकुलं दहेत् ॥ २३ ॥  
ब्रह्मस्वहरणात्पापी कुम्भीपाकेषु पच्यते ॥  
पश्चान्नरकशेषेण वानरीं योनिमश्नुते ॥ २४ ॥  
विप्रद्रव्यं न हर्तव्यं क्षन्तव्यं तेष्वतः सदा ॥  
बाला दरिद्राः कृपणा वेदशास्त्रादिवर्जिताः ॥ २५ ॥  
ब्राह्मणा नावमन्तव्याः क्रुद्धाश्चेदनलोपमाः ॥  
अतीतानागतं ज्ञानं सृगालाखिलमस्ति मे ॥ २६ ॥  
ज्ञानमस्ति न मे त्वेकमेतत्पापविशोधनम्॥  
जातिस्मरोऽपि हि भवान्भाविकार्यं न बुध्यते ॥२७ ॥  
अतीतेष्वपि किञ्चिज्ज्ञः प्रतिबन्धवशाद्भवान् ॥  
अतो भवान्न जानीते भाव्यतीतं तथाखिलम् ॥ २८ ॥  
कियत्कालं सृगालातो भुक्ता व्यसनमीदृशम् ॥  
आवयोरस्य पापस्य को वा मोचयिता भवेत् ॥ ॥ २९ ॥  
एवं प्रब्रुवतोस्तत्र प्लवङ्गमसृगालयोः॥  
यदृच्छया दैवयोगात्पूर्वपुण्यवशाद्द्विजाः ॥3.1.34.३०॥  
आययौ स महातेजाः सिन्धुद्वीपाह्वयो मुनिः॥  
भस्मोद्धूलितसर्वाङ्गस्त्रिपुण्ड्राङ्कितमस्तकः ॥ ३१॥  
रुद्राक्षमालाभरणः शिवनामानि कीर्तयन् ॥  
सृगालवानरौ दृष्ट्वा सिन्धुद्वीपाभिधं मुनिम् ॥  
प्रणम्य मुदि तौ भूत्वा पप्रच्छतुरिदं तदा ॥ ३२ ॥  
॥ सृगालवानरावूचतुः ॥ ॥  
भगवन्सर्वधर्मज्ञ सिन्धुद्वीप महामुने ॥ ३३ ॥  
आवां रक्ष कृपादृष्ट्या विलोकय मुहुर्मुदा ॥  
कपित्वं च सृगालत्वमावयोर्येन नश्यति ॥ ३४ ॥  
तमुपायं वदस्वाद्य त्वं हि पुण्यवतां वरः ॥  
अनाथान्कृपणानज्ञान्बालान्रोगातुराञ्जनान् ॥ ३५ ॥  
रक्षन्ति साधवो नित्यं कृपया निरपेक्षकाः ॥  
ताभ्यामितीरितः प्राज्ञः सिन्धुद्वीपो महामुनिः ॥  
प्राह तौ कपिगोमायू ध्यात्वा तु मनसा चिरम् ॥ ३६ ॥  
॥ सिन्धुद्वीप उवाच ॥ ॥  
जानाम्यहं युवां सम्यग्घे सृगालप्लवङ्गमौ ॥ ३७ ॥  
सृगाल प्राग्भवे त्वं वै वेदशर्माभिधो द्विजः ॥  
ब्राह्मणाय प्रतिश्रुत्य धान्यानामाढकं त्वया ॥ ३८ ॥  
न दत्तं तेन पापेन सार्गालीं योनिमाप्तवान् ॥  
त्वं च वानर पूर्वस्मिन्वेदनाथाभिधो द्विजः ॥ ३९ ॥  
ब्राह्मणस्य गृहाच्छाकं हृतं चौर्यात्त्वया तत ॥  
प्राप्तोसि वानरीं योनिं सर्वपक्षिभयङ्करीम् ॥ 3.1.34.४० ॥  
युवयोः पापशान्त्यर्थमुपायं प्रवदाम्यहम् ॥  
दक्षिणाम्बुनिधौ रामधनुष्कोटौ युवामरम् ॥ ४१ ॥  
गत्वात्र कुरुतं स्नानं तेन पापाद्विमोक्ष्यथः ॥  
पुरा किरातीसंसर्गात्सुमतिर्ब्राह्मणः सुराम् ॥  
पीतवान्त्स धनुष्कोटौ स्नात्वा पापाद्विमोचितः ॥ ४२ ॥  
॥ सृगाल वानरावूचतुः ॥ ॥  
सुमतिः कस्य पुत्रोऽसौ कथं च स सुरां पपौ ॥ ४३ ॥  
कथं किरात्यां सक्तोऽभूत्सिन्धुद्वीप महामते ॥  
आवयोर्विस्तरादेतद्वद त्वं कृपायाधुना ॥ ४४ ॥  
॥ सिन्धुद्वीप उवाच ॥ ॥  
महाराष्ट्राभिधे देशे ब्राह्मणः कश्चिदास्तिकः ॥  
यज्ञदेव इति ख्यातो वेदवेदाङ्गपारगः ॥ ४५ ॥  
दयालुरातिथेयश्च शिवनारायणार्चकः ॥  
सुमतिर्नाम पुत्रोऽभूद्यज्ञदेवस्य तस्य वै ॥ ४६ ॥  
पितरौ स परित्यज्य भार्यामपि पतिव्रताम् ॥  
प्रययावुत्कले देशे विटगोष्ठीपरायणः ॥ ४७ ॥  
काचित्किराती तद्देशे वसन्ती युवमोहिनी ॥  
यूनां समस्तद्रव्याणि प्रलोभ्य जगृहे चिरम् ॥ ४८ ॥  
तस्या गृहं स प्रययौ सुमतिर्ब्राह्मणाधमः ॥  
सुमतिं सा न जग्राह किराती निर्धनं द्विजम् ॥ ४९ ॥  
तया त्यक्तोऽथ सुमतिस्तत्संयोगैकतत्परः ॥  
इतस्ततश्चोरयित्वा बहुद्रव्याणि सन्ततम् ॥ 3.1.34.५० ॥  
दत्त्वा तया चिरं रेमे तद्ग्रहे बुभुजे च सः ॥  
एकेन चषकेणासौ तया सह सुरां पपौ ॥ ५१ ॥  
एवं स बहुकालं वै रममाणस्तया सह ॥  
पितरौ निजपत्नीं च नास्मरद्विषयातुरः ॥ ५२ ॥  
स कदाचित्किरातैस्तु चौर्यं कर्तुं ययौ सह ॥  
द्रव्यं हर्तुं किरातास्ते लाटानां विषयं ययुः ॥५३॥  
विप्रस्य कस्यचिद्गेहे सोऽपि कैरातवेषधृक्॥  
ययौ चोरयितुं द्रव्यं साहसी खङ्गहस्तवान् ॥ ५४ ॥  
तद्गृहस्वामिनं विप्रं हत्वा खड्गेन साहसी ॥  
समादाय बहु द्रव्यं किरातीभवनं ययौ ॥ ५५ ॥  
तं यान्तमनुयाति स्म ब्रह्महत्या भयङ्करी ॥  
नीलवस्त्रधरा भीमा भृशं रक्तशिरोरुहा ॥ ५६ ॥  
गर्जन्ती साट्टहासं सा कम्पयन्ती च रोदसी ॥  
अनुद्रुतस्तया सोऽयं बभ्राम जगतीतले ॥ ५७ ॥  
एवं भ्रमन्भुवं सर्वां कदाचित्सुमतिः स्वयम् ॥  
स्वं ग्रामं प्रययौ भीत्या हे सृगालप्लवङ्गमौ ॥ ५८ ॥  
अनुद्रुतस्तया भीतः प्रययौ स्वगृहं प्रति ॥  
ब्रह्महत्याप्यनुद्रुत्य तेन साकं गृहं ययौ ॥ ५९ ॥  
पितरं रक्ष रक्षेति सुमतिः शरणं ययौ ॥  
मा भैषीरिति तं प्रोच्य पिता रक्षितुमुद्यतः ॥  
तदानीं ब्रह्महत्येयं तत्तातं प्रत्यभाषत ॥ 3.1.34.६० ॥ ।  
। ब्रह्महत्योवाच ॥ ॥  
मैनं त्वं प्रतिगृह्णीष्व यज्ञदेव द्विजोत्तम ॥ ६१ ॥  
असौ सुरापी स्तेयी च ब्रह्महा चातिपातकी ॥  
मातृद्रोही पितृद्रोही भार्यात्यागी च पापकृत् ॥ ६२ ॥  
किरातीसङ्गदुष्टश्च नैनं मुञ्चाम्यहं द्विज ॥  
गृह्णासि चेदिमं विप्र महापातकिनं सुतम् ॥ ६३ ॥  
त्वद्भार्यामस्य भार्यां च त्वां च पुत्रमिमं द्विज ॥  
भक्षयिष्यामि वंशं च तस्मान्मुञ्च सुतं त्विमम् ॥ ॥ ६४ ॥  
इमं त्यजसि चेत्पुत्रं युष्मान्मोक्ष्यामि साम्प्रतम् ॥  
नैकस्यार्थे कुलं हन्तुमर्हसि त्वं महामते ॥  
इत्युक्तः स तया तत्र यज्ञदेवोऽब्रवीच्च ताम् ॥ ६५ ॥  
॥ यज्ञदेव उवाच ॥ ॥  
बाधते मां सुतस्नेहः कथमेनं परित्यजे ॥  
ब्रह्महत्या तदाकर्ण्य द्विजोक्तं तमभाषत ॥ ६६ ॥  
॥ ब्रह्महत्योवाच ॥ ॥  
अयं हि पतितोऽभूत्ते वर्णाश्रमबहिष्कृतः ॥ ६७ ॥  
पुत्रेस्मिन्मा कुरु स्नेहं निन्दितं तस्य दर्शनम्॥  
इत्युक्त्वा ब्रह्महत्या सा यज्ञदेवस्य पश्यतः ॥ ६८ ॥  
तलेन प्रजहारास्य पुत्रं सुमतिनामकम् ॥  
रुरोद तात तातेति पितरं प्रब्रुवन्मुहुः ॥ ६९ ॥  
रुरुदुर्जनको माता भार्यापि सुमतेस्तदा ॥  
एतस्मिन्नन्तरे तत्र दुर्वासाः शङ्करांशजः ॥ 3.1.34.७० ॥  
दिष्टवा समाययौ योगी हे सृगालप्लवङ्गमौ ॥  
यज्ञदेवोऽथ तं दृष्ट्वा मुनिं रुद्रावतारकम्॥  
श्रुत्वा प्रणम्य शरणं ययाचे पुत्रकारणात् ॥ ७१ ॥  
॥ पितोवाच ॥ ॥  
दुर्वासस्त्वं महायोगी साक्षाद्वै शङ्करांशजः ॥ ७२ ॥  
त्वद्दर्शनमपुण्यानां भविता न कदाचन ॥  
ब्रह्महा च सुरापी च स्तेयी चाभूत्सुतो मम ॥ ७३ ॥  
एनं प्रहर्तुमायाता ब्रह्महत्या विवर्तते ॥  
भूयाद्यथा मे पुत्रोऽयं महापातकमोचितः ॥ ७४ ॥  
घोरा च ब्रह्महत्येयं यथा शीघ्रं लयं व्रजेत् ॥  
तमुपायं वदस्वाद्य मम पुत्रे दयां कुरु ॥ ७९ ॥  
अयमेव हि पुत्रो मे नान्योऽस्ति तनयो मुने ॥  
अस्मिन्मृते तु वंशो मे समुच्छिद्येत्समूलतः ॥ ७६ ॥  
ततः पितृभ्यः पिण्डानां दातापि न भवेद्ध्रुवम् ॥  
अतः कृपां कुरुष्व त्वमस्मासु भगवन्मुने ॥ ७७ ॥  
इत्युक्तः स तदोवाच दुर्वासाः शङ्करांशजः ॥  
ध्यात्वा तु सुचिरं कालं यज्ञदेवं द्विजोत्तमम् ॥ ७८ ॥  
॥ दुर्वासा उवाच ॥ ॥  
य़ज्ञदेव कृतं पापमतिक्रूरं सुतेन ते ॥  
नास्य पापस्य शान्तिः स्यात्प्रायश्चित्तायुतैरपि ॥ ७९ ॥  
अथापि ते सुतस्याहमस्य पापस्य शान्तये ॥  
प्रायश्चित्तं वदिष्यामि शृणु नान्यमना द्विज ॥ 3.1.34.८० ॥  
श्रीरामधनुषः कोटौ दक्षिणे सलिलार्णवे ॥  
स्नाति चेत्तव पुत्रोऽयं पातकान्मोक्ष्यते क्षणात् ॥ ८१ ॥  
दुर्विनीताभिधो विप्रो यत्र स्नानाद्द्विजोत्तम ॥  
गुरुस्त्रीगम पापेभ्यस्तत्क्षणादेव मोचितः ॥ ८२ ॥  
सैषा श्रीधनुषः कोटी राघवस्य स्वयं हरेः ॥  
स्नानमात्रेण पापौघं नाशयेत्त्वत्सुतस्य सा ॥ ८३ ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये धनुष्कोटिप्रशंसायां सृगालवानरसंवादे सुमतिमहापातक विमोक्षोपायकथनन्नाम चतुस्त्रिंशोऽध्यायः ॥ ३४ ॥