+++
title = "०२७ मातुलवधदोषशान्तिवर्णनम्"

+++
॥ श्रीसूत उवाच ॥ ॥  
यमुनायां च गङ्गायां गयायां च नरो मुदा ॥  
स्नानं विधाय विधिवत्कोटितीर्थं ततो व्रजेत् ॥ १ ॥  
कोटितीर्थं महापुण्यं सर्वलोकेषु विश्रुतम् ॥  
सर्वसम्पत्करं शुद्धं सर्वपापप्रणाशनम् ॥ २ ॥  
दुःस्वप्ननाशनं ह्येतन्महापातकनाशनम् ॥  
महाविघ्नप्रशमनं महाशान्तिकरं नृणाम् ॥ ३ ॥  
स्मृतिमात्रेण यत्पुंसां सर्वपापनिषूदनम् ॥  
लीलया धनुषः कोट्या स्वयं रामेण निर्मितम् ॥ ४ ॥  
पुरा दाशरथी रामो निहत्य युधि रावणम् ॥  
ब्रह्महत्याविमोक्षाय गन्धमादनपर्वते ॥ ५ ॥  
प्रातिष्ठिपल्लिङ्गमेकं लोकानुग्रहकाम्यया ॥  
लिङ्गस्यास्याभिषेकाय शुद्धं वारि गवेषयन् ॥ ६ ॥  
नाविन्दत जलं तत्र पार्श्वे दशरथात्मजः ॥  
लिङ्गाभिषेकयोग्यं च जलं किमिति चिन्तयन् ॥ ७ ॥  
नवेन वारिणा लिङ्गं स्नापनीयं मयेति सः ॥  
निश्चित्य मनसा तत्र धनुष्कोट्या रघूद्वहः ॥ ८ ॥  
बिभेद धरणीं शीघ्रं मनसा जाह्नवीं स्मरन् ॥  
रामकार्मुककोटिः सा तदा प्राप रसातलम् ॥ ९ ॥  
तत उद्धारयामास तद्धनुर्धन्विनां वरः ॥  
धनुष्युद्ध्रियमाणे तु राघवेण महीतलात् ॥ 3.1.27.१० ॥  
काकुत्स्थेन स्मृता गङ्गा निर्ययौ विवरात्ततः ॥  
वारिणा तेन तल्लिङ्गमभ्यषिञ्चद्रघूद्वहः ॥ ११ ॥  
रामकार्मु ककोट्यैव यतस्तन्निर्मितं पुरा ॥  
अतः कोटिरिति ख्यातं तत्तीर्थं भुवनत्रये ॥ १२ ॥  
यानि यानीह तीर्थानि सन्ति वै गन्धमादने ॥  
प्रथमं तेषु तीर्थेषु स्नात्वा विगतकल्मषः ॥ १३ ॥  
शेषपापविमोक्षाय स्नायात्कोटौ नरस्ततः ॥  
तीर्थान्तरेषु स्नानेन यः पापौघो न नश्यति ॥ १४ ॥  
अनेकजन्मकोटीभिरर्जितो ह्यस्थिसंस्थितः ॥  
विनश्यति स सर्वोऽपि कोटिस्नानान्न संशयः ॥ १५ ॥  
यदि हि प्रथमं स्नायादत्र कोटौ नरो द्विजाः ॥  
तस्य मुक्तस्य तीर्थानि व्यर्थान्येवापराणि हि ॥ १६ ॥  
॥ ऋषय ऊचुः ॥ ॥  
सूत सर्वार्थतत्त्वज्ञ व्यासशिष्य मुनीश्वर ॥  
अस्माकं संशयं कञ्चिच्छिन्धि पौराणिकोत्तम ॥ १७ ॥  
कोटौ स्नातस्य मर्त्यस्य यदि तीर्थान्तरं वृथा ॥  
किमर्थं धर्मतीर्थादि तीर्थेषु स्नान्ति मानवाः ॥१८॥  
तीर्थानि तानि सर्वाणि समतिक्रम्य मानवाः॥  
अत्रैव कोटौ किं स्नानं न कुर्वन्ति हि तद्वद ॥ १९ ॥  
॥ श्रीसूत उवाच ॥ ॥  
अहो रहस्यं युष्माभिः पृष्टमेतन्मुनीश्वराः ॥  
नारदाय पुरा शम्भुः पृच्छते यत्किलाब्रवीत् ॥ 3.1.27.२० ॥  
तद्ब्रवीमि मुनिश्रेष्ठाः शृणुध्वं श्रद्धया सह ॥  
गच्छन्यदृच्छया वापि तीर्थयात्रापरोऽपि वा ॥ २१ ॥  
मार्गमध्ये द्विजश्रेष्ठास्तीर्थं देवालयं तथा ॥  
दृष्ट्वा श्रुत्वापि वा मोहान्न सेवेत नराधमः ॥ २२ ॥  
निष्कृतिस्तस्य नास्तीति प्राब्रुवन्परमर्षयः ॥  
सेतुं गच्छंस्ततोऽन्येषु न स्नायाद्यदि मानवः ॥ २३ ॥  
तीर्थातिक्रमदोषैः स बहिष्कार्योऽत्यवद्द्विजैः ॥  
अतः स्नातव्यमेवैषु चक्रतीर्थादिषु द्विजाः ॥ २४ ॥  
स्नात्वा चैतेषु तीर्थेषु शेषपापविमुक्तये ॥  
प्रयतैर्मनुजैरत्र स्नातव्यं कोटितीर्थके ॥ २५ ॥  
कोटौ चाभि षवं कृत्वा न तिष्ठेद्गन्धमादने ॥  
निवर्तेत्तत्क्षणादेव निष्पापो गन्धमादनात् ॥ २६ ॥  
रामोऽपि हि पुरा कोटितीर्थसम्भूतवारिणा ॥  
रामनाथेऽभिषिक्ते तु स्वयं स्नात्वा च तत्र वै ॥ २७ ॥  
ब्रह्महत्याविमुक्तः संस्तत्क्षणादेव सानुजः ॥  
आरूढपुष्पकोऽयोध्यां प्रययौ कपिभिर्वृतः ॥ २८ ॥  
अतः कोटौ नरः स्नात्वा पापशेषविमोचितः ॥  
निवर्तेत्तत्क्षणादेव रामो दाशरथिर्यथा ॥ २९ ॥  
एतद्धि तीर्थप्रवरं सर्वलोकेषु विश्रुतम् ॥  
रामनाथाभिषेकाय निर्मितं राघवेण यत् ॥ 3.1.27.३० ॥  
स्वयं भगवती यत्र सन्निधत्ते च जाह्नवी ॥  
तारकब्रह्मणा यत्र रामेण स्नातमादरात् ॥ ३१ ॥  
तस्य वै कोटितीर्थस्य महिमा केन कथ्यताम् ॥  
यत्र स्नात्वा पुरा कृष्णो लोकसङ्ग्रहणेच्छया ॥ ३२ ॥  
मातुलस्य तु कंसस्य वधदोषाद्विमोचितः ॥  
तस्य वै कोटितीर्थस्य महिमा केन कथ्यते ॥ ३३ ॥  
॥ ऋषय ऊचुः ॥ ॥  
किमर्थमवधीत्कंसं मातुलं यदुनन्दनः ॥  
यद्दोषशान्तये सूत सस्नौ कोटौ महा मनाः ॥ ३४ ॥  
॥ श्रीसूत उवाच ॥ ॥  
वसुदेव इति ख्यातः शूरपुत्रो यदोः कुले ॥  
आसीत्स देवकसुतां देवकीमिति विश्रुताम् ॥ ३५ ॥  
उद्वाह्य रथमारूढः स्वपुरं प्रस्थितः पुरा ॥  
अथ सूतो बभूवाथ कंसो ह्यानकदुन्दुभेः ॥ ३६ ॥  
अशरीरा तदा वाणी कंसं सारथिमब्रवीत् ॥  
भगिनीं च तथा भामं वाहयन्तं रथोत्तमे ॥ ३७ ॥  
यामिमां वाहयस्यत्र रथेन त्वमरिन्दम ॥  
अस्यास्त्वामष्टमो गर्भो वधिष्यति न संशयः ॥ ३८ ॥  
इत्याकर्ण्य वचो दिव्यं कंसः खङ्गं प्रगृह्य च ॥  
स्वसारं हन्तुमुद्योगं चकार द्विजपुङ्गवाः ॥ ३९ ॥  
ततः प्रोवाच तं कंसं वसुदेवः स सान्त्वयन् ॥ ॥  
॥ वसुदेव उवाच ॥ ॥  
अस्यां प्रसूतान्दास्यामि तुभ्यं कम्स सुतानहम् ॥ 3.1.27.४० ॥  
एनां स्वसारं मा हिंसीर्नास्यास्ते भीतिरस्ति हि ॥  
श्रुत्वा तद्वचनं कंसो निवृत्तस्तद्वधात्तदा ॥ ४१ ॥  
देवकीवसुदेवाभ्यां सहितः स्वपुरं ययौ ॥  
पादावसक्तनिगडौ देवकीवसुदेवकौ ॥ ४२ ॥  
स्थापयामास दुष्टात्मा कंसः कारागृहे तदा ॥  
ततः कालेन महता वसुदेवाद्धि देवकी ॥ ४३ ॥  
षट्पुत्राञ्जनयामास क्रमेण मुनिपुङ्गवाः ॥  
जातांस्तान्वसुदेवेन दत्तान्कंसोऽपि सोऽवधीत् ॥ ४४ ॥  
हतेषु षटसु पुत्रेषु देवक्युदरजन्मसु ॥  
कंसेन क्रूरमतिना निष्कृपेण द्विजोत्तमाः ॥ ४५ ॥  
शेषोऽभूत्सप्तमो गर्भो देवक्या जठरे तदा ॥  
मायादेवी ततो गर्भं तं वै विष्णुप्रचोदिता ॥ ४६ ॥  
नन्दगोपगृहस्थायां रोहिण्यां समवेशयत् ॥  
देवक्याः सप्तमो गर्भः पतितो जठरादिति ॥ ४७ ॥  
लोके प्रसिद्धिरभवन्महती विष्णुलीलया ॥  
देवकीजठरे पश्चाद्विष्णुर्गर्भत्वमाप्तवान् ॥ ४८ ॥  
ततो दशसु मासेषु गतेषु हरिरव्ययः ॥  
देवकीजठराज्जज्ञे कृष्ण इत्यभिविश्रुतः ॥ ४९ ॥  
शङ्खचक्रगदाखङ्गविराजितचतुर्भुजः ॥  
किरीटी वनमाली च पित्रोः शोकविनाशनः ॥ 3.1.27.५० ॥  
तं दृष्ट्वा हरिमीशानं तुष्टावानकदुन्दुभिः ॥ ५१ ॥  
॥ वसुदेव उवाच ॥ ॥  
विश्वं भवा न्विश्वपतिस्त्वमेव विश्वस्य योनिस्त्वयि विश्वमास्ते ॥  
महान्प्रधानश्च विराट स्वराड् च सम्राडसि त्वं भगवन्समस्तम् ॥ ५२ ॥  
एवं जगत्कारणभूतधाम्ने नारायणायामितविक्रमाय ॥  
श्रीशार्ङ्गचक्रासिगदाधराय नमोनमः कृत्रिममानुषाय ॥ ५३ ॥  
स्तुवन्तमेवं शौरिं तं वसुदेवं हरिस्तदा ॥  
अवोचत्प्रीणयंस्तं च देवकीं च द्विजोत्तमाः ॥ ५४ ॥  
॥ हरिरुवाच ॥ ॥  
अहं कंसं वधिष्यामि मा भीर्वां पितराविति ॥  
नन्दगोपस्य गृहिणी यशोदाऽजनयत्सुताम् ॥  
मम मायां पूर्वदिने सर्वलोकविमोहिनीम् ॥ ५५ ॥  
मां तस्याः शयने न्यस्य यशोदायाः सुता तु ताम्॥  
आदाय देवकीशय्यां प्रापयस्व यदूत्तम ॥ ५६ ॥  
एवमुक्तः स कृष्णेन तथैव ह्यकरोद्द्विजाः ॥  
रुरोद माया तनया देवकीशयनेस्थिता ॥ ५७ ॥  
अथ बालध्वनिं श्रुत्वा कंसः सङ्कुलमानसः ॥  
सूतिकागृहमागम्य तामादाय च दारिकाम्॥५८॥  
शिलायां पोथयामास निर्दयो निरपत्रपः ॥  
अथ तद्धस्तमाच्छिद्य सायुधाष्टमहाभुजा ॥  
महादेव्यब्रवीत्कंसं समाहूयातिकोपना ॥ ५९ ॥  
॥ मायोवाच ॥ ॥  
अरे रे कम्स पापात्मन्दुर्बुद्धे मूढचेतन ॥ 3.1.27.६० ॥  
यत्र कुत्रापि शत्रुस्ते वर्तते प्राणहारकः ॥  
मार्गयस्वात्मनो मृत्युं तं शत्रुं कम्स मा चिरम् ॥ ६१ ॥  
इतीरयित्वा सा देवी दिव्यस्थानान्यवाप्य च ॥  
लब्धपूजा मनुष्येभ्यो बभूवाभीष्टदायिनी ॥ ६२ ॥  
श्रुत्वा स देवीवचनं कंसो ऽपि भृशमाकुलः ॥  
बालग्रहान्पूतनादीन्स्वान्तकं बाधितुं रिपुम् ॥ ६३ ॥  
प्रेषयामास देशेषु शिशूनन्यांश्च बाधितुम्॥  
ते च बालग्रहाः सर्वे प्रययु र्नन्दगोकुलम् ॥ ६४ ॥  
हताश्च कृष्णेन तदा प्रययुर्यमसादनम् ॥  
ततः कतिपयाहस्सु गतेषु द्विजपुङ्गवाः ॥ ६५ ॥  
रामकृष्णौ व्यवर्द्धेतां गोकुले बालकौ तदा ॥  
अनेकबालक्रीडाभिश्चिक्रीडतुररिन्दमौ ॥ ६६ ॥  
कञ्चित्कालं वत्सपालौ वेणुनादमकुर्वताम् ॥  
कञ्चित्कालं च गोपालौ गुञ्जातापि च्छभूषितौ ॥ ६७ ॥  
रेमाते बहुकालं तौ गोकुले रामकेशवौ ॥  
कंसः कदाचिदक्रूरं गोकुले रामकेशवौ ॥ ६८ ॥  
प्रेषयामास विप्रेन्द्राः समानयितुमं जसा ॥  
आनयामास चाक्रूरो रामकृष्णौ स गोकुलात् ॥ ६९ ॥  
मथुरां कंसनिर्देशात्स्वर्णतोरणराजिताम् ॥3.1.27.७०॥  
ततः समानीय स रामकेशवौ ययौ पुरीं गान्दिनिजस्तदग्रे ॥  
दृष्ट्वा च कंसं विनिवेद्य कार्यं तस्मै स्वगेहं प्रविवेश पश्चात् ॥७१॥  
अथापराह्णे वसुदेवपुत्रावन्येद्युरिष्टैः सह गोपपुत्रैः ॥  
उपेयतुः सालनिखातयुक्तां सङ्गोपुराट्टां मधुरापुरीं तौ ॥ ७२ ॥  
स्तोत्राणि शृण्वन्पुरयौवतानां कृष्णस्तु रामेण सहैव गत्वा ॥  
धनुर्निवेशं सह सैव तत्र ददर्श चापं च महदृढज्यम् ॥ ७३ ॥  
विद्राव्य सर्वानपि चापपालान्धनुः समादाय स लीलयाऽऽशु ॥  
मौर्व्यां नियोक्तुं नमयाञ्चकार तदं तरे भग्नमभूद्विधैव ॥ ७४ ॥  
कोदण्डभङ्गोत्थितशब्दमाशु श्रुत्वाभियातान्बलिनो निहन्तुम् ॥  
निजघ्नतुस्तौ प्रतिगृह्य खण्डौ चापस्य पालान्बलिनौ द्विजेन्द्रा ॥ ७५ ॥  
ततः कुवलयापीडं गजं द्वारि स्थितं क्षणात् ॥  
निहत्य रामकृष्णौ तौ महाबलपराक्रमौ ॥ ७६ ॥  
तस्य दन्तौ समुत्पाट्य दधानौ करयोर्द्वयोः ॥  
अंसे निधाय तौ दन्तौ रङ्गं प्रययतुः क्षणात् ॥ ७७ ॥  
निहत्य मल्लं चाणूरं मुष्टिकं तोशलं तथा ॥  
अन्यांश्च मल्लप्रवरान्निन्यतुर्यमसा दनम् ॥७८॥  
समारुरुहतुस्तूर्णं तुङ्गं मञ्चं च तौ तदा ॥  
तत्र तुङ्गे समासीनमासने कंसमेत्य तौ ॥  
तस्थतुस्तं तृणीकृत्य सिंहौ क्षुद्रमृगं यथा ॥७९॥  
ततः कंसं समाकृष्य कृष्णो मञ्चोपरि स्थितम् ॥  
पादौ गृहीत्वा वेगेन भ्रामयामास चाम्बरे ॥ 3.1.27.८० ॥  
ततस्तं पोथयामास स भूमौ गत जीवितम् ॥  
कंसभ्रातॄन्बलोऽप्यष्टौ निजघ्ने मुष्टिना द्विजाः ॥ ८१ ॥  
एवं निहत्य तं कंसं कृष्णः परबलार्दनः ॥  
पितरौ मोचयामास निगडादति दुःखितौ ॥ ८२ ॥  
सर्वानास्थापयामास बलेन सह माधवः ॥  
श्रीकृष्णेन हतं कंसं श्रुत्वा प्रापुः पुरीं तदा ॥ ८३ ॥  
बान्धवा मथुरायां ये पूर्वं कंसे न बाधिताः ॥  
उग्रसेनं तथा राज्ये स्थापयामास केशवः ॥ ८४ ॥  
असहिष्णुर्द्विजाः पित्रोरेवं कंसकृतागसम् ॥  
जघान मातुलं कंसं देवब्राह्मणकण्ट कम् ॥ ८५ ॥  
ततः कदाचिकृष्णोऽयमात्मानं द्रष्टुमागतान् ॥  
नारदादीन्मुनीन्सर्वानिदं पप्रच्छ सत्तमः ॥ ८६ ॥  
॥ श्रीकृष्ण उवाच ॥ ॥  
मयाऽयं मातुलो विप्रा हतः कंसोऽतिपापकृत् ॥  
मातुलस्य वधे दोषः प्रोच्यते शास्त्रवित्तमैः॥ ८७ ॥  
प्रायश्चित्तमतो ब्रूत तद्दोषविनिवृत्तये ॥  
अवोचन्नारदस्तत्र कृष्णमद्भुतविक्रमम् ॥  
वाचा मधुरया विप्रा भक्तिप्रणयपूर्वकम् ॥ ८८ ॥  
॥ नारद उवाच ॥ ॥  
नित्यशुद्धश्च मुक्तश्च भद्रश्चैव भवा न्सदा ॥ ८९ ॥  
सच्चिदानन्दरूपश्च परमात्मा सनातनः ॥  
पुण्यं पापं च ते नास्ति कृष्ण यादवनन्दन ॥ 3.1.27.९० ॥  
तथापि लोकशिक्षार्थं भवता गरु डध्वज ॥  
प्रायश्चित्तं तु कर्तव्यं विधिनानेन माधव ॥ ९१ ॥  
लोकसङ्ग्रहणं तावत्कर्तव्यं भवताधुना ॥  
रामसेतौ महापुण्ये गन्धमादनपर्वते ॥ ९२ ॥  
रामेण स्थापितं लिङ्गं रामनाथाभिधं पुरा ॥  
तस्याभिषेकतोयार्थं धनुष्कोट्या रघूद्वहः ॥ ९३ ॥  
गां भित्त्वोत्पादयामास तीर्थं कोटीति विश्रुतम् ॥  
तव पूर्वावतारेण रामेणाक्लिष्टकर्मणा ॥ ९४ ॥  
ब्रह्महत्याविशुद्ध्यर्थं निर्मितं स्वयमेव यत् ॥  
तत्र स्नानं कुरुष्व त्वं धर्म्ये पापविनाशने ॥ ९५ ॥  
तेन ते मातुलवधाद्दोषः शीघ्रं विनङ्क्ष्यति ॥  
कोटितीर्थे हरेः स्नानं ब्रह्महत्यादिशोधकम् ॥ ९६ ॥  
स्वर्गमोक्षप्रदं पुंसामायुरारोग्यवर्धनम् ॥  
इति श्रुत्वा मुनेर्वाक्यं नारदस्य स माधवः ॥ ९७ ॥  
विसृज्य तानृषीन्सर्वांस्तस्मिन्नेव क्षणे द्विजाः ॥  
रामसेतौ ययौ तूर्णं स्वदोषपरि शुद्धये ॥ ९८ ॥  
दिनैः कतिपयैर्गत्वा कोटितीर्थं यदूद्वहः ॥  
स्नात्वा सङ्कल्पपूर्वं च दत्त्वा दानान्यनेकशः ॥ ९९ ॥  
स मातुलवधोत्पन्नदोषेभ्यो मुमु चे क्षणात् ॥  
निषेव्य रामनाथं च स्वपुरं मथुरां ययौ ॥ 3.1.27.१०० ॥  
॥ श्रीसूत उवाच ॥ ॥  
एवं प्रभावं पुण्यं च कोटितीर्थं मुनीश्वराः ॥  
ब्रह्महत्यादिभिः पापैः सद्यो मुच्येत मानवः ॥  
नानेन सदृशं तीर्थमन्यदस्ति महीतले ॥ १ ॥  
अत्र स्नानात्त्रयो देवा ब्रह्मविष्णुशिवा द्विजाः ॥  
प्रीताः स्युरन्ये देवाश्च नात्र कार्या विचारणा ॥ २ ॥  
एवं वः कथितं चित्रं कोटितीर्थस्य वैभवम् ॥  
यच्छ्रुत्वा सर्वपापेभ्यो मुच्यते मानवो भुवि ॥ ३ ॥  
श्रुत्वेमं पुण्यमध्यायं पठित्वा च मुनीश्वराः ॥  
ब्रह्महत्यादिभिः सत्यं मुच्यते पातकैर्नरः ॥ १०४ ॥  
इति श्रीस्कान्दे महापुराण एकाशीति साहस्र्यां संहितायां तृतीये ब्रह्मखण्डे सेतुमाहात्म्ये कोटितीर्थप्रशंसायां कृष्णस्य मातुलवधदोषशान्तिवर्णनन्नाम सप्तविंशोऽध्यायः ॥ २७ ॥