+++
title = "००६ देवीमहिषासुरयुद्धवर्णनम्"

+++
॥ ऋषय ऊचुः ॥ ॥  
द्वैपायनविनेय त्वं सूत पौराणिकोत्तम ॥  
देवीपत्तनपर्यन्तं चक्रतीर्थमनुत्तमम् ॥ १ ॥  
इत्यब्रवीः पुरास्माकमतः पृच्छाम किञ्चन ॥  
देवीपुरं हि तत्कुत्र यदन्तं चक्रतीर्थकम् ॥ २ ॥  
देवीपत्तन मित्याख्या कथं तस्याभवत्तथा ॥  
श्रीरामसेतुमूले च स्नातानां पापिनामपिः॥ ३ ॥  
कीदृशं वा भवेत्पुण्यं चक्रतीर्थे तथैव च ॥  
एतच्चान्यान्विशे षांश्च ब्रूहि पौराणिकोत्तम ॥ ४ ॥  
॥ श्रीसूत उवाच ॥ ॥  
सर्वमेतत्प्रवक्ष्यामि शृणुध्वं मुनिपुङ्गवाः ॥  
पठतां शृण्वतां चैतदाख्यानं पापनाश नम् ॥ ५ ॥  
यत्र पाषाणनवकं स्थापयित्वा रघूद्वहः ॥  
बबन्ध प्रथमं सेतुं समुद्रे मैथिलीपतिः ॥ ६ ॥  
देवीपुरं तु तत्रैव यदन्तं चक्रतीर्थकम् ॥  
देवीपत्तनमित्याख्या यथा तस्य समागता ॥ ।७ ॥  
तद्ब्रवीमि मुनिश्रेष्ठाः शृणुध्वं श्रद्धया सह ॥  
पुरा देवासुरे युद्धे देवैर्नाशितपुत्रिणी ॥  
दितिः प्रोवाच तनयामात्मनः शोकमोहिता ॥ ८ ॥  
॥ दितिरुवाच ॥ ॥  
याहि पुत्रि तपः कर्तुं तपोवनमनुत्तमम्॥ ९ ॥  
पुत्रार्थं तव सुश्रोणि नियता नियतेन्द्रिया ॥  
इन्द्रादयो न शिष्येरन्येन पुत्रेण वै सुराः ॥ 3.1.6.१० ॥  
उदिता तनया चैवं जनन्या तां प्रणम्य सा ॥  
स्वीकृत्य माहिषं रूपं वनं पञ्चाग्निमध्यगा ॥ ११ ॥  
तपोऽतप्यत सा घोरं तेन लोकाश्चकम्पिरे ॥  
तस्यां तपः प्रकुर्वन्त्यां त्रिलोक्यासीद्भयातुरा ॥ १२ ॥  
इन्द्रादयः सुर गणा मोहमापुर्द्विजोत्तमाः ॥  
सुपार्श्वस्तपसा तस्या मुनिः क्षुब्धोऽवदत्तु ताम् ॥ १३ ॥  
॥ सुपार्श्व उवाच ॥ ॥  
परितुष्टोऽस्मि सुश्रोणि पुत्रस्तव भविष्यति ॥  
मुखेन महिषाकारो वपुषा नररूपवान् ॥ १४ ॥  
महिषो नामपुत्रस्ते भविष्यत्यतिवीर्यवान् ॥  
पीडयिष्यति यः स्वर्गं देवेन्द्रं च ससैनिकम् ॥ १५ ॥  
सुपार्श्वस्त्वेवमुक्त्वा तां विनिवार्य तपस्तथा ॥  
आगच्छदात्मनो लोकमनुनीय तपस्विनीम् ॥ १६ ॥  
अथ जज्ञे स महिषो यथोक्तं ब्रह्मणा पुरा ॥  
व्यवर्द्धत महावीर्यः पर्वणीव महोदधिः ॥ १७ ॥  
ततः पुत्रो विप्रचित्तेर्विद्युन्माल्यसुराग्रणीः ॥  
अन्येऽप्यसुरवर्यास्ते सन्ति ये भूतले द्विजाः ॥ १८ ॥  
ते सर्वे महिषस्यास्य श्रुत्वा दत्तवरं मुदा ॥  
समागम्य मुनिश्रेष्ठाः प्रावदन्महिषासुरम् ॥ १९ ॥  
स्वर्गाधिपत्यमस्माकं पूर्व मसीन्महामते ॥  
देवैर्विष्णुं समाश्रित्य राज्यं नो हृतमोजसा ॥ 3.1.6.२० ॥  
तद्राज्यमानय वलादस्माकं महिषासुर ॥  
वीर्यं प्रकटयस्वाद्य प्रभावमपि चात्मनः ॥२१॥  
अतुल्यबलवीर्यस्त्वं ब्रह्मदत्तवरोद्धतः॥  
पुलोमजापतिं युद्धे जहि देवगणैः सह॥२२॥  
दनुजैरेवमुक्तोऽसौ योद्धुकामोऽमरैः सह॥  
महा वीर्योऽथ महिषः प्रययावमरावतीम् ॥२३॥  
देवानामसुराणां च संवत्सरशतं रणम् ॥  
पुरा बभूव विप्रेन्द्रास्तुमुलं रोमहर्षणम्॥ २४ ॥  
देववृन्दं ततो भी त्या पुरस्कृत्य पुरन्दरम्॥  
कान्दिशीकमभूद्विप्रा ब्रह्माणं च ययौ तदा ॥ २५ ॥  
ब्रह्मा तानमरासर्वान्समादाय ययौ पुनः॥  
नारायणशिवौ यत्र वर्तेते विश्वपालकौ ॥२६॥  
तत्र गत्वा नमस्कृत्य स्तुत्वा स्तोत्रैरनेकशः ॥  
ब्रह्मा निवेदयामास महिषासुरचेष्टितम् ॥ २७ ॥  
सुराणामसुरैः पीडां देवयोः शम्भुकृष्णयोः ॥  
इन्द्राग्नियमसूर्येन्दुकुबेरवरुणादिकान् ॥ २८ ॥  
निराकृत्याधिकारेषु तेषां तिष्ठत्ययं स्वयम् ॥  
अन्येषां देववृन्दानामधिकारेपि तिष्ठति ॥ २९ ॥  
निरस्तं देववृन्दं तत्स्वर्लोकादवनीतले ॥  
मनुष्यवद्विचरते महिषासुरबाधितम् ॥ 3.1.6.३० ॥  
एतज्ज्ञापयितुं देवौ युवयोरहमागतः॥  
सार्द्धं देव गणैरत्र रक्षतं तान्समागतान् ॥ ३१ ॥  
ब्रह्मणो वचनं श्रुत्वा रमेश्वरमहेश्वरौ ॥  
कोपात्करालवदनौ दुष्प्रेक्ष्यौ तौ बभूवतुः ॥ ३२ ॥  
अत्यन्तकोपज्वलितान्मुखाद्विष्णोरथ द्विजाः ॥  
निश्चक्राम महत्तेजः शम्भोः स्रष्टुस्तथैव च ॥ ३३ ॥  
अपरेषां सुराणां च देहादिन्द्रशरीरतः ॥  
तेजः समुदभूत्क्रूरं तदेकं समजायत ॥ ३४ ॥  
तेषां तु तेजसां राशिर्ज्वलत्पर्वतसन्निभः ॥  
ददृशे देववृन्दैस्तैर्ज्वालाव्याप्तदिगन्तरः ॥ ३५ ॥  
तेजसां समुदायोऽसौ नारी काचि दभूत्तदा ॥  
शिवतेजो मुखमभूद्विष्णुतेजो भुजौ द्विजाः ॥ ३६ ॥  
ब्रह्मतेजस्तु चरणौ मध्यमैन्द्रेण तेजसा ॥  
यमस्य तेजसा केशाः कुचौ चन्द्रस्य तेजसा ॥ ३७ ॥  
जङ्घोरू कल्पितौ विप्रा वरुणस्य तु तेजसा ॥  
नितम्बः पृथिवीतेजः पादाङ्गुल्योऽर्कतेजसा ॥ ३८ ॥  
कराङ्गुल्यो वसूनां च तेजसा कल्पितास्तथा ॥  
कुबेरतेजसा विप्रा नासिकापरिकल्पिता ॥ ३९ ॥  
नवप्रजापतीनां च तेजसा दन्तपङ्क्तयः ॥  
चक्षुर्द्वयं समजनि हव्यवाहनतेजसा ॥ ॥ 3.1.6.४० ॥  
उभे सन्ध्ये भ्रुवौ जाते श्रवणे वायुतेजसा ॥  
इतरेषां च देवानां तेजोभिरतिदारुणैः ॥ ४१ ॥  
कृतान्यावयवा नारी दुर्गा परमभास्वरा ॥  
बभूव दुर्धर्षतरा सर्वैरपि सुरासुरैः ॥ ४२ ॥  
सर्ववृन्दारकानीकतेजःसङ्घसमुद्भवा ॥  
तां दृष्ट्वा प्रीतिमापुस्ते देवा महिषबाधिताः ॥ ४३ ॥  
ततो रुद्रा दयो देवा विनिष्कृष्यायुधान्निजात् ॥  
आयुधानि ददुस्तस्यै शूलादीनि द्विजोत्तमाः ॥ ४४ ॥  
भूषणानि ददुस्तस्यै वस्त्रमाल्यानि चन्दनम् ॥  
सापि देवी तदा वस्त्रैर्भूषणैश्चन्दनादिभिः ॥ ४५ ॥  
कुसुमैरायुधैर्हारैर्भूषिता परिचारकैः ॥  
साट्टहासं प्रमुञ्चन्ती भैरवी भैरवस्वना ॥ ४६ ॥  
ननाद कम्पयतीव रोदसी देवसेविता ॥  
देव्या भैरवनादेन चचाल सकलं जगत् ॥ ४७ ॥  
सिंहवाहनमारूढां देवीं ताममरास्तदा ॥  
मुनयः सिद्धगन्धर्वास्तुष्टुवुर्जयश ब्दतः ॥ ४९ ॥  
अतिभीषणनादेन देव्याः क्षुब्धं जगत्त्रयम् ॥  
दृष्ट्वा देवारयो दैत्याः समुत्तस्थुरुदायुधाः ॥ ४९ ॥  
महिषोऽपि महाक्रोधात्समुद्यत महायुधः ॥  
तं शब्दमवलक्ष्याथ ययावसुरसंवृतः ॥ 3.1.6.५० ॥  
व्यलोकयत्ततो देवीं तेजोव्याप्तजगत्त्रयीम् ॥  
सायुधानन्तबाह्वाढयां नादकम्पितभूतलाम् ॥ ५१ ॥  
क्षोभिताशेषशेषादिमहानागपरम्पराम् ॥  
विलोक्य देवीमसुराः समनह्यन्नुदायुधाः ॥ ५२ ॥  
ततो देव्या तया सार्द्धमसुराणामभूद्रणः ॥  
अस्त्रैः शस्त्रैः शरैश्चक्रैर्गदाभिर्मुसलैरपि ॥ ५३ ॥  
गजाश्वरथपादातैरसङ्ख्येयैर्महावलः ॥  
महिषो युयुधे तत्र देव्या साकमरिन्दमः ॥ ५४ ॥  
लक्षको टिसहस्राणि प्रधानासुरयूथपाः ॥  
एकैकस्य तु सेनायास्तेषां सङ्ख्या न विद्यते ॥ ५५ ॥  
ते सर्वे युगपद्देवीं शस्त्रैरावव्रुरोजसा ॥  
सापि देवी ततो भीमा दैत्यमुक्तास्त्रसञ्चयम् ॥ ५६ ॥  
बिभेद लीलया बाणैः स्वकार्मुकविनिःसृतैः ॥  
ससर्ज दैत्यकायेषु बाणपूगान्यनेकशः ॥ ५७ ॥  
देव्याश्रयबला द्देवा निर्भया दैत्ययूथपैः ॥  
युयुधुः संयुगे शस्त्रैरस्त्रैरप्यायुधान्तरैः ॥ ५८ ॥  
ततो देवा बलोत्सिक्ता देवीशक्त्युपबृंहिताः ॥  
निःशेषमसुरान्सर्वानायु धैर्निरमूलयन् ॥ ५९ ॥  
स्वसैन्ये तु क्षयं याते सङ्क्षुब्धो महिषासुरः ॥  
चापमादाय वेगेन विकृष्य च महास्वनम् ॥ 3.1.6.६० ॥  
सन्धाय मुमुचे बाणान्देव सैन्येषु भूसुराः ॥  
इन्द्रे तु दशसाहस्रं यमे पञ्चसहस्रकम् ॥ ६१ ॥  
वरुणे चाष्टसाहस्रं कुबेरे षट्सहस्रकम् ॥  
सूर्ये चन्द्रे च वह्नौ च वायौ वसुषु चाश्विनोः ॥ ६२ ॥  
अन्येष्वपि च देवेषु महिषो दानवेश्वरः ॥  
प्रत्येकमयुतं बाणान्मुमुचे बलिनां वरः ॥ ६३ ॥  
पलायन्ते ततो देवा महिषासुरमर्द्दिताः ॥  
देवीं शरणमाजग्मुस्त्राहित्राहीतिवादिनः ॥ ६४ ॥  
ततो देवी गणान्स्वस्य भूतवेतालकादिकान् ॥  
यूयं नाशयत क्षिप्रमासुरं बलमित्यशात् ॥। ॥ ६५ ॥  
अहं तु महिषं युद्धे योधयामि वलोद्धतम् ॥  
ततो देव्या गणैः सर्वमासुरं क्षतमाशु वै ॥ ६६ ॥।  
ततः सैन्यं क्षयं नीते गणै र्देवीप्रचोदितैः ॥  
योद्धुकामः स महिषो गणैः साकं व्यतिष्ठत ॥ ६७ ॥  
अत्रान्तरे महानादः सुचक्षुश्च महाहनुः ॥  
महाचण्डो महाभक्षो महोदरम होत्कटौ ॥ ६८ ॥  
पञ्चास्यः पादचूडश्च बहुनेत्रः प्रबाहुकः ॥  
एकाक्षस्त्वेकपादश्च बहुपादोऽप्यपादकः ॥ ६९ ॥  
एते चान्ये च बहवो महिषासुर मन्त्रिणः ॥  
योद्धुकामा रणे देव्याः पुरतस्त्ववतस्थिरे ॥ 3.1.6.७० ॥  
सिंहं वाहनमारुह्य ततो देवी मनोजवम् ॥  
प्रलयाम्बुदनिर्घोषं चापमादाय भैरवम् ॥ ॥ ७१ ॥  
विस्फोट्य मुमुचे बाणान्वज्रवेगसमान्युधि ॥  
दशलक्षगजैश्चापि शतलक्षैश्च वाजिभिः ॥ ७२ ॥  
शतलक्षै रथैश्चापि लक्षायुतपदातिभिः ॥  
युक्तो महाहनुर्दैत्यो देव्या युधि निपातितः ॥७३॥  
सैन्ये च तस्य निहता देव्या बाणैर्द्विजोत्तमाः ॥  
लक्षकोटिसहस्राणि प्रधानासुरनायकाः ॥७४॥  
महिषस्य हि विद्यन्ते महाबलपराक्रमाः ॥  
एकैकस्य प्रधानस्य चतुरङ्गबलं तथा ॥ ७५ ॥  
महाहनोर्यथा विप्रास्तथैवास्ति महद्बलम् ॥  
तत्सर्वं निहतं देव्या शरैः काञ्चनपुङ्खितैः ॥ ७६ ॥  
याममात्रेण विप्रेन्द्रास्तदद्भुतमिवाभवत् ॥ ७७ ॥ ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये चक्रतीर्थप्रशंसायां देवीपुराभिधानकथने देवीमहिषासुरयुद्धवर्णनं नाम षष्ठोऽध्यायः ॥ ६ ॥