+++
title = "०१० पापविनाशप्रभावकथनम्"

+++
॥ श्रीसूत उवाच ॥ ॥  
वेतालवरदे तीर्थे नरः स्नात्वा द्विजोत्तमाः ॥  
ततः शनैःशनैर्गच्छेद्गन्धमादनपर्वतम् ॥ १ ॥  
योंऽबुधौ सेतुरूपेण वर्तते गन्धमादनः ॥  
स मार्गो ब्रह्मलोकस्य विश्वकर्त्रा विनिर्मितः ॥ २ ॥  
लक्षकोटिसहस्राणि सरांसि सरितस्तथा ॥  
समुद्राश्च महापुण्या वनान्यप्याश्रमाणि च ॥ ३ ॥  
पुण्यानि क्षेत्रजातानि वेदारण्या दिकानि च ॥  
मुनयश्च वसिष्ठाद्या सिद्धचारणकिन्नराः ॥ ४ ॥  
लक्ष्म्या सह धरण्या च भगवान्मधुसूदनः ॥  
सावित्र्या च सरस्वत्या सहैव चतु राननः ॥ ५ ॥  
हेरम्बः षण्मुखश्चैव देवाश्चेन्द्रपुरोगमाः ॥  
आदित्यादिग्रहाश्चैव तथाष्टौ वसवो द्विजाः ॥ ६ ॥  
पितरोलोकपालाश्च तथान्ये देवता गणाः ॥  
महापातकसङ्घानां नाशने लोकपावने ॥ ७ ॥  
दिवानिशं वसन्त्यत्र पर्वते गन्धमादने ॥  
अत्र गौरी सदा तुष्टा हरेण सह वर्तते ॥ ॥  
अत्र किन्नरकान्तानां क्रीडा जागर्ति नित्यशः ॥  
तस्य दर्शनमात्रेण बुद्धिसौख्यं नृणां भवेत् ॥ ९ ॥  
तन्मूर्धनि कृतावासाः सिद्धचारणयोषितः ॥  
पूजयन्ति सदा कालं शङ्करं गिरिजापतिम् ॥ 3.1.10.१० ॥  
कोटयो ब्रह्महत्यानामगम्यागमकोटयः ॥  
अङ्गलग्नैर्विनश्यन्ति गन्धमादनमारुतैः ॥ ११ ॥  
असावुल्लोलकल्लोले तिष्ठन्मध्ये महाम्बुधौ ॥  
आसीन्मुनिगणैः सेव्यः पुरा वै गन्धमादनः ॥ १२ ॥  
ततो नलेन सेतौ तु बद्धे तन्मध्यगोचरः ॥  
रामाज्ञयाखिलैः सेव्यो बभूव मनुजैरपि ॥ १३ ॥  
सेतुरूपं गिरिं तं तु प्रार्थयेद्गन्धमादनम् ॥  
क्षमाधर महापुण्य सर्वदेवनमस्कृत ॥ १४ ॥  
विष्ण्वा दयोऽपि ये देवास्सेवन्ते श्रद्धया सह ॥  
तं भवन्तमहं पद्भ्यामाक्रमामि नगोत्तम ॥ १५ ॥  
क्षमस्व पादघातं मे दयया पापचेतसः ॥  
त्वन्मूर्द्धनि कृतावासं शङ्करं दर्शयस्व मे ॥ १६ ॥  
प्रार्थयित्वा नरस्त्वेवं सेतुरूपं नगोत्तमम् ॥  
ततो मृदुपदं गच्छेत्पावनं गन्धमादनम् ॥ १७ ॥  
अब्धौ तत्र नरः स्नात्वा पर्वते गन्धमादने ॥  
पिण्डदानं ततः कुर्यादपि सर्षपमात्रकम् ॥ १८ ॥  
तृप्तिं प्रयान्ति पितरस्तस्य यावद्युगक्षयः ॥  
शमीदलसमानान्वा दद्यात्पिण्डान्पितॄन्प्रति ॥ १९॥  
स्वर्गस्था मोक्षमायान्ति स्वर्गं नरकवासिनः ॥  
ततस्तस्योपरि महातीर्थं लोकेषु विश्रुतम् ॥3.1.10.२॥।  
सर्वतीर्थोत्तमं पुण्यं नाम्ना पापविनाशनम् ॥  
अस्ति पुण्यतमं विप्राः पवित्रे गन्धमादने ॥२१॥  
यस्य संस्मरणादेव गर्भवासो न विद्यते ॥  
तत्प्राप्य तु नरः स्नायात्स्वदे हमलनाशनम् ॥  
तत्र स्नानान्नरो याति वैकुण्ठं नात्र संशयः ॥२२॥  
॥ ऋषय ऊचुः ॥ ॥  
सूत पापविनाशाख्य तीर्थस्य ब्रूहि वैभवम् ॥  
व्यासेन बोधितस्त्वं हि वेत्सि सर्वं महामुने॥२३॥  
॥श्रीसूत उवाच॥ ॥  
ब्रह्माश्रमपदे वृत्तां पार्श्वे हिमवतः शुभे॥  
वक्ष्यामि ब्राह्मणश्रेष्ठा युष्माकं तु कथां शुभाम्॥२४॥  
अस्याश्रमपदं पुण्यं ब्रह्माश्रमपदे शुभे ॥  
नानावृक्षगणाकीर्णं पार्श्वे हिमवतः शुभे ॥ २५ ॥  
वहुगुल्मलताकीर्णं मृगद्विपनिषेवितम् ॥  
सिद्धचारणसङ्घुष्टं रम्यं पुष्पितकाननम् ॥ २६ ॥  
वृतिभिर्बहुभिः कीर्णं तापसैरुशोभितम् ॥  
ब्राह्मणैश्च महाभागैः सूर्यज्वलनसन्निभैः ॥ २७ ॥  
नियमव्रतसं पन्नैः समाकीर्णं तपस्विभिः ॥  
दीक्षितैर्यागहेतोश्च यताहारैः कृतात्मभिः ॥ २८ ॥  
वेदाध्ययनसम्पन्नैर्वैदिकैः परिवेष्टितम् ॥  
वर्णिभिश्च गृहस्थैश्च वानप्रस्थैश्च भिक्षुभिः ॥ २९ ॥  
स्वाश्रमाचारनिरतैः स्ववर्णोक्तविधायिभिः ॥  
वालखिल्यैश्च मुनिभिः सम्प्राप्तैश्च मरीचिभिः ॥ 3.1.10.३० ॥  
तत्राश्रमे पुरा कश्चिच्छूद्रो दृढमतिर्द्विजाः ॥  
साहसी ब्राह्मणाभ्याशमाजगाम मुदान्वितः ॥ ३१ ॥  
आगतो ह्याश्रमपदं पूजितश्च तपस्विभिः ॥  
नाम्ना दृढमतिः शूद्रः साष्टाङ्गं प्रणनाम वै ॥ ३२ ॥  
तान्स दृष्ट्वा मुनिगणान्देवकल्पान्महौजसः ॥  
कुर्वतो विविधान्यज्ञान्सम्प्रहृष्य स शूद्रकः ॥ ३३ ॥  
अथास्य बुद्धिरभवत्तपःकर्तुमनुत्तमम् ॥  
ततोऽब्रवीत्कुलपतिं मुनिमागत्य तापसम् ॥ ३४ ॥  
॥ दृढमतिरुवाच ॥ ॥  
तपोधन नमस्तेऽस्तु रक्ष मां करुणानिधे ॥  
तव प्रसादादिच्छामि धर्मं चर्तुं द्विजर्षभ ॥ ३५ ॥  
तस्मादभिगतं मां त्वं यागे दीक्षय सुव्रत ॥  
ब्रह्मन्नवरवर्णोऽहं शूद्रो जात्यास्मि सत्तम ॥ ३६ ॥  
शुश्रूषां कर्तुमिच्छामि प्रपन्नाय प्रसीद मे ॥  
एवमुक्ते तु शूद्रेण तमाह ब्राह्मणस्तदा ॥ ३७ ॥  
॥ कुलपतिरुवाच ॥  
यागे दीक्षयितुं शक्यो न शूद्रो हीनजन्मभाक् ॥  
श्रूयतां यदि ते बुद्धिः शुश्रूषानिरतो भव ॥ ३८ ॥  
उपदेशो न कर्तव्यो जातिहीनस्य कर्हिचित् ॥  
उपदेशे महान्दोष उपाध्यायस्य विद्यते ॥ ३९ ॥  
नाध्यापयेद्बुधः शूद्रं तथा नैव च याजयेत् ॥  
न पाठयेत्तथा शूद्रं शास्त्रं व्याकरणादिकम् ॥ 3.1.10.४० ॥  
काव्यं वा नाटकं वापि तथालङ्कारमेव च ॥  
पुराणमितिहासं च शूद्रं नैव तु पाठयेत् ॥ ४१ ॥  
यदि चोपदिशेद्विप्रः शूद्रं चैतानि कर्हिचित् ॥  
त्यजेयुर्ब्राह्मणा विप्रं तं ग्रामाद्ब्रह्मसङ्कुलात् ॥ ४२ ॥  
शूद्राय चोपदेष्टारं द्विजं चण्डालवत्त्यजेत् ॥  
शूद्रं चाक्षरसंयुक्तं दूरतः परिवर्जयेत् ॥४३ ॥  
अतः शुश्रूष भद्रं ते ब्राह्मणाञ्छ्रद्धया सह॥  
शूद्रस्य द्विजशुश्रूषा मन्वादिभिरुदीरिता॥४४॥  
नहि नैसर्गिकं कर्म परित्यक्तुं त्वमर्हसि ॥  
एवमुक्तस्तु मुनिना स शूद्रोऽचिन्तयत्तदा ॥ ४५ ॥  
किं कर्तव्यं मया त्वद्य व्रते श्रद्धा हि मे पुरा ॥  
यथा स्यान्मम विज्ञानं यतिष्येऽहं तथाद्य वै ॥ ४६ ॥  
इति निश्चित्य मनसा शूद्रो दृढमतिस्तदा ॥  
गत्वाश्रमपदाद्दूरं कृतवानुटजं शुभम् ॥ ४७ ॥  
तत्र वै देवतागारं पुण्यान्यायतनानिच ॥  
पुष्पारामादिकं चापि तटाकखननादिकम् ॥ ४८ ॥  
श्रद्धया कारयामास तपःसिद्ध्यर्थमात्मनः ॥  
अभिषेकांश्च नियमानुपवासादिकानपि ॥ ४९ ॥  
बलिं च कृत्वा हुत्वा च दैवतान्यभ्यपूजयत् ॥  
सङ्कल्पनियमोपेतः फलाहारो जितेन्द्रियः ॥ 3.1.10.५० ॥  
नित्यं कन्दैश्च मूलैश्च पुष्पैरपि तथा फलैः ॥  
अतिथीन्पूजयामास यथावत्समुपागतान् ॥ ५१ ॥  
एवं हि सुमहान्कालो व्यतिचक्राम तस्य वै ॥  
अथाश्रममगात्तस्य सुमतिर्नाम नामतः ॥ ५२ ॥  
द्विजो गर्गकुलोद्भूतः सत्यवादी जितेन्द्रियः ॥  
स्वागतेन मुनिं पूज्य तोषयित्वा फलादिकैः ॥ ५३ ॥  
कथयन्वै कथाः पुण्याः कुशलं पर्यपृच्छत ॥  
इत्थं सप्रणिपाताद्यैरुपचारैस्तु पूजितः ॥ ५४ ॥  
आशीर्भिरभिनन्द्यैनं प्रतिगृह्य च सत्क्रियाम् ॥  
तमापृछ्य प्रहृष्टाप्मा स्वाश्रमं पुनराययौ ॥ ५५ ॥  
एवं दिनेदिने विप्रः शूद्रेस्मिन्पक्षपातवान् ॥  
आगच्छदाश्रमं तस्य द्रष्टुं तं शूद्रयोनिजम् ॥ ५६ ॥  
बहुकालं द्विजस्याभूत्संसर्गः शूद्रयोनिना॥  
स्नेहस्य वशमापन्नः शूद्रोक्तं नातिचक्रमे ॥ ५७ ॥  
अथागतं द्विजं शूद्रः प्राह स्नेहवशीकृतम् ॥  
हव्यकव्यविधानं मे कृत्स्नं ब्रूहि मुनीश्वर ॥ ५८ ॥  
पितृकार्यविधानार्थं देवकार्यार्थमेव च ॥  
मन्त्रानुपदिश त्वं मे महालयविधिं तथा ॥ ५९ ॥  
अष्टकाश्राद्धकृत्यं च वैदिकं यच्च किञ्चन ॥  
सर्वमेतद्रहस्यं मे ब्रूहि त्वं वै गुरुर्मतः॥ 3.1.10.६० ॥  
एवमुक्तः स शूद्रेण सर्वमेतदुपादिशत् ॥  
कारयामास तस्यायं पितृकार्यादिकं तथा ॥ ६१ ॥  
पितृकार्ये कृते तेन विसृष्टः स द्विजो गतः ॥  
अथ दीर्घेण कालेन पोषितः शूद्रयोनिना ॥ ६२ ॥  
त्यक्तो विप्रगणैः सोऽयं पञ्चत्वमगमद्द्विजः  
वैवस्वतभटैर्नीत्वा पातितो नरकेष्वपि ॥ ६३ ॥  
कल्पकोटिसहस्राणि कल्पकोटिशतानि च ॥  
भुक्त्वा क्रमेण नरकांस्तदन्ते स्था वरोऽभवत् ॥ ६४ ॥  
गर्दभस्तु ततो जज्ञे विड्वराहस्ततः परम् ॥  
जज्ञेऽथ सारमेयोऽसौ पश्चाद्वायसतां गतः ॥ ६५ ॥  
अथ चण्डालतां प्राप शूद्रयोनिमगात्ततः ॥  
गतवान्वैश्यतां पश्चात्क्षत्रियस्तदनन्तरम् ॥ ६६ ॥  
प्रबलैर्बाध्यमानोऽसौ ब्राह्मणो वै तदाऽभवत् ॥  
उपनीतः स पित्रा तु वर्षे गर्भाष्टमे द्विजः ॥ ६७ ॥  
वर्तमानः पितुर्गेहे स्वाचाराभ्यासतत्परः ॥  
गच्छन्कदाचिद्गहने गृहीतो ब्रह्मरक्षसा ॥ ६८ ॥  
रुदन्भ्रमन्स्खल न्मूढः प्रहसन्विलपन्नसौ ॥  
शश्वद्धाहेति च वदन्वैदिकं कर्म सोऽत्यजत् ॥ ६९ ॥  
दृष्ट्वा सुतं तथाभूतं पिता दुःखेन पीडितः ॥  
सुतमादाय च स्नेहा दगस्त्यं शरणं ययौ ॥ 3.1.10.७० ॥  
भक्त्या मुनिं प्रणम्यासौ पिता तस्य सुतस्य वै ॥  
तस्मै निवेदयामास स्वपुत्रस्य विचेष्टितम् ॥ ७१ ॥  
अब्रवीच्च तदा विप्रः कुम्भजं मुनिपुङ्गवम्॥  
एष मे तनयो ब्रह्मन्गृहीतो ब्रह्मरक्षसा ॥ ७२ ॥  
सुखं न भजते ब्रह्मन्रक्ष तं करुणादृशा ॥  
नास्ति मे तनयोऽ प्यन्यः पितॄणामृणमुक्तये ॥ ७३ ॥  
अस्य पीडाविनाशार्थमुपायं ब्रूहि कुम्भज ॥  
त्वत्समस्त्रिषु लोकेषु तपःशीलो न विद्यते ॥ ७४ ॥  
अग्रणीः शिवभक्तानामुक्तस्त्वं हि महर्षिभिः ॥  
त्वां विनास्य परित्राणं न मेपुत्रस्य विद्यते ॥ ७५ ॥  
पित्रे कृपां कुरुष्व त्वं दयाशीला हि साधवः ॥ ॥  
॥ श्रीसूत उवाच ॥ ॥  
एवमुक्तस्तदा तेन कुम्भजो ध्यानमास्थितः ॥ ७६ ॥  
ध्यात्वा तु सुचिरं कालमब्रवीद्ब्राह्मणं ततः ॥  
॥ अगस्त्य उवाच ॥ ॥  
पूर्वजन्मनि ते पुत्रो ब्राह्मणोऽयं महामते ॥ ७७ ॥  
सुमतिर्नाम विप्रोऽयं मतिं शूद्राय वै ददौ ॥  
कर्माणि वैदिकान्येष सर्वाण्युपदि देश वै ॥ ७८ ॥  
अतोऽयं नरकान्भुक्त्वा कल्पकोटिसहस्रकम् ॥  
जातो भुवि तदन्तेषु स्थावरादिषु योनिषु ॥ ७९ ॥  
इदानीं ब्राह्मणो जातः कर्मशेषेण ते सुतः ॥  
यमेन प्रेषितेनात्र गृहीतो ब्रह्मरक्षसा ॥ 3.1.10.८० ॥  
क्रूरेण पातकेनाद्धा पूवजन्मकृतेन वै ॥  
उपायं ते प्रवक्ष्यामि ब्रह्मरक्षोविनाशने ॥ ८१ ॥  
शृणुष्व श्रद्धया युक्तः समाधाय च मानसम् ॥  
दक्षिणाम्भोनिधौ विप्र सेतुरूपो महागिरिः ॥ ८२ ॥  
वर्तते दैवतैः सेव्यः पावनो गन्धमादनः ॥  
तस्योपरि महातीर्थं नाम्ना पापविनाशनम् ॥ ८३ ॥  
अस्ति पुण्यं प्रसिद्धं च महापातकनाशनम् ॥  
भूतप्रेतपिशाचानां वेतालब्रह्म रक्षसाम्॥ ८४ ॥  
महतां चैव रोगाणां तीर्थं तन्नाशकं स्मृतम् ॥  
सुतमादाय गच्छ त्वं तत्तीर्थं सेतुमध्यगम् ॥ ८५ ॥  
प्रयतः स्नापय सुतं तीर्थे पापविनाशने ॥  
स्नानेन त्रिदिनं तत्र ब्रह्मरक्षो विनश्यति ॥ ८६ ॥  
नैवोपायान्तरं तस्य विनाशे विद्यते भुवि ॥  
तस्माच्छीघ्रं प्रयाहि त्वं रामसेतुं विमुक्तिदम् ॥ ८७ ॥  
तत्र पापविनाशाख्यतीर्थे स्नापय ते सुतम् ॥  
मा विलम्बं कुरुष्वात्र त्वरया याहि वै द्विज ॥ ८८ ॥  
इत्युक्तः स द्विजोऽगस्त्यं प्रणम्य भुवि दण्डवत्॥  
अनुज्ञातश्च तेनासौ प्रययौ गन्धमादनम् ॥ ८९ ॥  
सुतेन साकं विप्रेन्द्रो गत्वा पापविनाशनम् ॥  
सङ्कल्पपूर्वं संस्नाप्य दिनत्रयमसौसुतम्॥ 3.1.10.९॥।  
सस्नौ स्वयं च विप्रेन्द्राः पिता पापविनाशने ॥  
अथ तस्य सुतस्तत्र विमुक्तो ब्रह्मरक्षसा ॥ ९१ ॥  
समजायत नीरोगः स्वस्थः सुन्दररूपधृक् ॥  
सर्वसम्पत्समृद्धोऽसौ भुक्त्वा भोगाननेकशः ॥ ९२ ॥  
देहान्ते प्रययौ मुक्तिं स्नानात्पापविनाशने ॥  
पितापि तत्र स्नानेन देहान्ते मुक्तिमाप्तवान्॥ ९३ ॥  
तेनोपदिष्टो यः शूद्रः स भुक्त्वा नरकान्क्रमात् ॥  
अनेकासु जनित्वा च कुत्सितास्वपियोनिषु ॥ ९४ ॥  
गृध्रजन्मा भवत्पश्चाद्गन्धमादनपर्वते ॥  
स कदाचिज्जलं पातुं तीर्थे पापविनाशने ॥ ९५ ॥  
समागतः पपौ तोयं सिषिचे चात्मनस्तनुम् ॥  
तदैव दिव्यदेहः सन्सर्वाभरणभूषितः ॥ ९६ ॥  
दिव्यमाल्याम्बरधरो रक्तचन्दनरूषितः ॥  
दिव्यं विमानमारुह्य शोभितश्छत्रचामरैः ॥ ९७ ॥  
उत्तमस्त्रीपरिवृतः प्रययावमरालयम् ॥९८॥  
श्रीसूत उवाच ॥ ॥  
एवं प्रभावमेतद्वै तीर्थं पापविनाशनम् ॥  
स्वर्गदं मोक्षदं पुण्यं प्रायश्चित्तकरं तथा ॥  
ब्रह्मविष्णुमहे शानैः सेवितं सुरसेवितम् ॥ ९९ ॥  
पापानां नाशनाद्विप्राः पापनाशाभिधं हि तत् ॥  
श्रेयोर्थी पुरुषस्तस्मात्स्नायात्पापविनाशने ॥3.1.10.१॥॥  
इत्थं रहस्यं कथितं मुनीन्द्रास्तद्वैभवं पापविनाशनस्य ॥  
यत्राभिषेकात्सहसा विमुक्तौ द्विजश्च शूद्रश्च विनिन्द्यकृत्यौ ॥१०१॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे सेतु माहात्म्ये गन्धमादनप्रशंसायां पापविनाशप्रभावकथनन्नाम दशमोऽध्यायः ॥ १० ॥