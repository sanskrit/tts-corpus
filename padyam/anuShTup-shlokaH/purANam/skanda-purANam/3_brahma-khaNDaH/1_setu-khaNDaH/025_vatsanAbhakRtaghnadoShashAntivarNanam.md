+++
title = "०२५ वत्सनाभकृतघ्नदोषशान्तिवर्णनम्"

+++
॥ श्रीसूत उवाच ॥ ॥  
शिवतीर्थे नरः स्नात्वा ब्रह्महत्याविमोक्षणे ॥  
स्वपापजालशान्त्यर्थं शङ्खतीर्थं ततो व्रजेत् ॥ १ ॥  
यत्र मज्जनमात्रेण कृतघ्नोऽपि विमुच्यते ॥  
मातॄः पितॄन्गुरूंश्चापि ये न मन्यन्ति मोहिताः ॥ २ ॥  
ये चाप्यन्ये दुरात्मानः कृतघ्ना निरपत्रपाः ॥  
ते सर्वे शङ्खतीर्थे स्मिञ्छुद्ध्यन्ति स्नानमात्रतः ॥ ३ ॥  
शङ्खनामा मुनिः पूर्वं गन्धमादनपर्वते ॥  
अवर्तत तपः कुर्वन्विष्णुं ध्यायन्समाहितः॥ ४ ॥  
स तत्र कल्पयामास स्नानार्थं तीर्थमुत्तमम् ॥  
शङ्खेन निर्मितं तीर्थं शङ्खतीर्थमितीर्यते ॥ ५ ॥  
तत्र स्नात्वा सकृन्मर्त्यः कृतघ्नोऽपिविमुच्यते १।  
अत्रेतिहासं वक्ष्यामि पुराणं पापनाशनम्॥६॥  
यस्य श्रवणमात्रेण नरो मुक्तिमवाप्नुयात्॥  
पुरा बभूव विप्रेन्द्रो वत्सनाभो महामुनिः॥७॥  
सत्यवाञ्छीलवान्वाग्मी सर्वभूतदयापरः॥  
शत्रुमित्रसमो दान्तस्तपस्वी विजितेन्द्रियः॥८॥  
परब्रह्मणि निष्णातस्तत्त्वब्रह्मैकसंश्रयः॥  
एवं प्रभावः स मुनिस्तपस्तेपे निजाश्रमे ॥ ९ ॥  
स वै निश्चलसर्वाङ्गस्तिष्ठंस्तत्रैव भूतले ॥  
परमाण्वन्तरं वापि न स्वस्थानाच्चचाल सः ॥ 3.1.25.१० ॥  
स्थित्वैकत्र तपस्यन्तमनेकशतवत्सरान् ॥  
तमाचकाम वल्मीकं छादिताङ्गं चकार च ॥ ११ ॥  
वल्मीकाक्रान्तदेहोपि वत्सनाभो महामुनिः ॥  
अकरोत्तप एवासौ वल्मीकं न त्वबुद्ध्यत ॥ ॥ १२ ॥  
तस्मिंश्च तप्यति तपो वासवो मुनिपुङ्गवाः ।१  
विसृज्य मेघजालानि वर्षयामास वेगवान् ॥ १३ ॥  
एवं दिनानि सप्तायं स ववर्ष निरं तरम् ॥  
आसारेणातिमहता वृष्यमाणोपि वै मुनिः ॥ १४ ॥  
तं वर्षं प्रतिजग्राह निमीलितविलोचनः ॥  
महता स्तनितेनाशु तदा बधिरयञ्छ्रुती ॥ ॥ १५ ॥  
वल्मीकस्योपरिष्टाद्वै निपपात महाशनिः ॥  
तस्मिन्वर्षति पर्जन्ये शीतवातातिदुःसहे ॥ १६ ॥  
वल्मीकशिखरं ध्वस्तं बभूवाशनिताडि तम् ॥  
विशीर्णशिखरे तस्मिन्वल्मीकेऽशनिताडिते ॥ १७ ॥  
सेहेतिदुःसहां वृष्टिं वत्सनाभो विचिन्तयन् ॥  
महर्षौ वर्षधाराभिः पीड्यमाने दिवानि शम् ॥ १८ ॥  
धर्मस्य चेतसि कृपा सम्बभूवातिभूयसी ॥  
स धर्मश्चिन्तयामास वत्सनाभे तपस्यति ॥ १९ ॥  
पतत्यप्यतिवर्षेऽयं तपसो न निवर्तते ॥  
अहोऽस्य वत्सनाभस्य धर्मैकायत्तचित्तता ॥ 3.1.25.२० ॥  
इति चिन्तयतस्तस्य मातिरेवमजायत ॥  
अहं वै माहिषं रूपं सुमहान्तं मनोहरम् ॥ २१ ॥  
वर्षधारानिपातानां सोढारं कठिनत्वचम् ॥  
स्वीकृत्य माहिषं रूपं स्थास्याम्युपरि योगिनः ॥ २२ ॥  
न हि बाधिष्यते वर्षं महावेगयुतं त्वपि ॥  
धर्म एवं विनिश्चित्य धाराः पृष्ठेन धारयन् ॥ २३ ॥  
वत्सनाभोपरि तदा गात्रमाच्छाद्य तस्थिवान् ॥  
ततः सप्तदिनान्ते तु तद्वै वर्षमुपारमत् ॥ २४ ॥  
ततो महिषरूपी स धर्मोऽतिकृपया युतः ॥  
तद्वै वल्मीकमुत्सृज्य नातिदूरे ह्यवर्त्तत ॥२५॥  
ततो निवृते वर्षे तु वत्सनाभो महामुनिः॥  
निवृत्तस्तपसस्तू र्णं दिशः सर्वा व्यलोकयन्॥२६॥  
स्थितोऽहं वृष्टिसम्पाते कुर्वन्नद्य महत्तपः॥  
पृथिवी सलिलाक्लिन्ना दृश्यते सर्वतोदिशम्॥२७॥  
शिखराणि गिरीणां च वना न्युपवनानि च ॥  
आश्रमाणि महर्षीणामाप्लुतानि जलैर्नवैः ॥ २८ ॥  
एवमादीनि सर्वाणि दृष्ट्वा प्रमुदितोऽभवत् ॥  
चिन्तयामास धर्मात्मा वत्सना भो महामुनिः ॥ २९ ॥  
अहमस्मिन्महावर्षे नूनं केनापि रक्षितः ॥  
वर्षत्यस्मिन्महावर्षे जीवितं त्वन्यथा कुतः ॥ 3.1.25.३० ॥  
विचिन्त्यैवं मुनिश्रेष्ठः सर्वत्र समलोकयत् ॥  
ततोऽपश्यन्महाकायमदूरादग्रतः स्थितम् ॥ ३१ ॥  
महिषं नीलवर्णं च वत्सनाभस्तपोधनः ॥  
महिषं तं समुद्दिश्य मनसा समचिन्तयत् ॥ ३२ ॥  
तिर्यग्योनिष्वपि कथं दृश्यते धर्मशीलता ॥  
यतो ह्यहं महावर्षान्महिषेणाभिरक्षितः ॥ ३३ ॥  
दीर्घमायुरमुष्यास्तु यन्मां रक्षितवानिह ॥  
इत्यादि स विचिन्त्यैवं तपसे पुनरुद्ययौ ॥ ३४ ॥  
तं पुनश्च तपस्यन्तं दृष्ट्वा महिषरूपधृक् ॥  
रोमाञ्चावृतसर्वाङ्गः प्रमोदमगमद्भृशम् ॥ ॥ ३५ ॥  
वत्सनाभस्य हि मुनेः पुनश्चैव तपस्यतः ॥  
मनः पूर्ववदेकाग्रं परब्रह्मणि नाभवत् ॥ ३६ ॥  
स विषण्णमना भूत्वा वत्सनाभो व्यचिन्तयत् ॥  
न भवेद्यदि नैर्मल्यं तदा स्याच्चञ्चलं मनः ॥ ३७ ॥  
मनश्च पापबाहुल्ये निर्मलं नैव जायते ॥  
पापलेशोपि मे नास्ति कथं लोला यते मनः ॥ ३८ ॥  
अचिन्तयद्दोषहेतुं वत्सनाभः पुनःपुनः ॥  
स विचिन्त्य विनिश्चित्य निनिन्दात्मानमञ्जसा ॥ ३९ ॥  
धिङ्मामद्य दुरात्मानमहो मूढोस्म्यहं भृशम् ॥  
कृतघ्नता महादोषो मामद्य समुपागतः ॥ 3.1.25.४० ॥  
यदीदृशान्महावर्षात्त्रातारं महिषोत्तमम् ॥  
तिष्ठाम्यपूजयन्नेव ततो मे भूत्कृतघ्नता ॥ ४१ ॥  
कृतघ्नता महान्दोषः कृतघ्ने नास्ति निष्कृतिः ॥  
कृतघ्नस्य न वै लोकाः कृतघ्नस्य न बान्धवाः ॥ ४२ ॥  
कृतघ्नतादोष वलान्मम चित्तं मलीमसम् ॥  
कृतघ्ना नरकं यान्ति ये च विश्वस्तघातिनः ॥ ४३ ॥  
निष्कृतिं नैव पश्यामि कृतघ्नानां कथञ्चन ॥  
ऋते प्राणपरित्यागाद्धर्मज्ञानां वचो यथा ॥ ४४ ॥  
पित्रोरभरणं कृत्वा ह्यदत्त्वा गुरुदक्षिणाम् ॥  
कृतघ्नतां च सम्प्राप्य मरणान्ता हि निष्कृतिः ॥ ४५ ॥  
तस्मात्प्राणान्परित्यज्य प्रायश्चित्तं चराम्यहम् ॥  
इति निश्चित्य मनसा वत्सनाभो महामुनिः ॥ ४६ ॥  
तृणीकृत्य निजान्प्राणान्निःसङ्गेनान्तरा त्मना ॥  
मेरोः शिखरमारूढः प्रायश्चित्तचिकीर्षया ॥ ४७ ॥  
सुमेरुशिखरात्तस्मादियेष पतितुं मुनिः ॥  
तस्मिन्पतितुमारब्धे मा त्वरिष्ठा इति ब्रुवन् ॥  
त्यक्तमाहिषरूपः सन्धर्म एव न्यवारयत् ॥ ४८ ॥  
॥ धर्म उवाच ॥ ॥  
वत्सनाभ महाप्राज्ञ जीवस्व बहुवत्सरान् ॥ ४९ ॥  
परितुष्टोऽस्मि भद्रं ते देहत्यागचिकीर्षया ॥  
न हि त्वद्धर्मकक्षायां लोके कश्चित्समोऽस्ति वै ॥ 3.1.25.५० ॥  
यद्यपि प्राणसन्त्यागः कृतघ्ने निष्कृतिर्भवेत् ॥  
तथापि धर्मशीलत्वात्तवान्यां निष्कृतिं वदे ॥ ५१ ॥  
शङ्खतीर्थाभिधं तीर्थमस्ति वै गन्धमादने ॥  
शान्त्यर्थमस्य पापस्य तत्र स्नाहि समाहितः ॥ ॥ ५२ ॥  
प्राप्स्यसे चित्तशुद्धिं त्वमतो विगतकल्मषः॥  
ततश्च लब्धविज्ञानः प्राप्स्यसे शाश्वतं पदम् ॥ ५३ ॥  
अहं धर्मोस्मि योगीन्द्र सत्यमेव ब्रवीमि ते ॥  
इति धर्मवचः श्रुत्वा वत्सनाभो महामुनिः ॥ ५४ ॥  
स्नातुकामः शङ्खतीर्थे गन्धमादनमन्वगात् ॥  
शङ्खतीर्थं च सम्प्राप्य तत्र सस्नौ महामुनिः ॥ ५५ ॥  
ततो विगतपापस्य मनो निर्मलतां गतम् ॥  
ततोऽचिरेण कालेन ब्रह्मभूयमगान्मुनिः ॥ ५६ ॥  
एवं वः कथितं विप्राः शङ्खतीर्थस्य वैभवम्॥  
यत्र हि स्नानमात्रेण कृतघ्नोऽपि विमुच्यते ॥ ५७ ॥  
मातृद्रोही पितृद्रोही गुरुद्रोही तथैव च ॥  
अन्ये कृतघ्ननिवहा मुच्यन्तेऽत्र निमज्जनात् ॥ ५८ ॥  
अतः कृतघ्नैर्मनुजैः सेवनीयमिदं सदा ॥  
अहो तीर्थस्य माहात्म्यं यत्कृतघ्नोपि मुच्यते ॥ ५९ ॥  
अकृत्वा भरणं पित्रोरदत्त्वा गुरुदक्षिणाम्॥  
कृतघ्नतां च सम्प्राप्य मरणान्ता हि निष्कृतिः ॥ 3.1.25.६० ॥  
इह तु स्नानमात्रेण कृतघ्नस्यापि निष्कृतिः ॥  
कृतघ्नतापि तत्तीर्थे स्नानमात्राद्विनश्यति ॥ ६१ ॥  
अन्येषां तुच्छपापानां सर्वेषां किमुताधुना ॥ ६२ ॥  
अध्यायमेनं पठेद्भक्तियुक्तः कृतघ्नोपि मर्त्याः स पापाद्विमुक्तः ॥  
विशुद्धान्तरात्मा गतः सत्यलोकं समं ब्रह्मणा मोक्षमप्याशु गच्छेत्॥ ६३ ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये शङ्खतीर्थप्रशंसायां वत्सनाभकृतघ्नदोषशान्तिवर्णनन्नाम पञ्चविंशोऽध्यायः ॥ २५ ॥