+++
title = "०२१ धर्मपुत्रनिरतिशयसम्पदवाप्तिवर्णनम्"

+++
॥ श्रीसूत उवाच ॥ ॥  
जटा तीर्थाभिधे तीर्थे सर्वपातकनाशने ॥  
स्नानं कृत्वा विशुद्धात्मा लक्ष्मीतीर्थं ततो व्रजेत् ॥ १ ॥  
यंयं कामं समुद्दिश्य लक्ष्मीतीर्थे द्विजोत्तमाः ॥  
स्नानं समाचरेन्मर्त्यस्तन्तं कामं समश्नुते ॥ २ ॥  
महादारिद्र्यशमनं महाधान्यसमृद्धिदम् ॥  
महादुःखप्रशमनं महासम्पद्विवर्धनम् ॥ ३ ॥  
अत्र स्नात्वा धर्मपुत्रो महदैश्वर्यमाप्तवान् ॥  
इन्द्रप्रस्थे वसन्पूर्वं श्रीकृष्णेन प्रचोदितः ॥ ४ ॥  
॥ ऋषय ऊचुः ॥ ॥  
यथैश्वर्यं धर्मपुत्रो लक्ष्मीतीर्थे निमज्जनात् ॥  
आप्तवान्कृष्णवचनात्तन्नो ब्रूहि महामुने ॥ ५ ॥  
॥ श्रीसूत उवाच ॥ ॥  
इन्द्रप्रस्थे पुरा विप्रा धृतराष्ट्रेण चोदिताः ॥  
न्यवसन्पाण्डवाः पञ्च महाबलपराक्रमाः ॥ ६ ॥  
इन्द्रप्रस्थं ययौ कृष्णः कदाचित्तान्निरीक्षितुम् ॥  
तमागतमेभिप्रेक्ष्य पाण्डवास्ते समुत्सुकाः ॥ ७ ॥  
स्वगृहं प्रापयामासुर्मुदा परमया युताः ॥  
कञ्चित्कालमसौ कृष्णस्तत्रावात्सीत्पुरोत्तमे ॥ ८ ॥  
कदाचित्कृष्णमाहूय पूजयित्वा युधिष्ठिरः ॥  
पप्रच्छ पुण्डरीकाक्षं वासुदेवं जगत्पतिम् ॥ ९ ॥  
॥ युधिष्ठिर उवाच ॥ ॥  
कृष्णकृष्ण महाप्राज्ञ येन धर्मेण मानवाः ॥  
लभन्ते महदैश्वर्यं तन्नो ब्रूहि महामते ॥  
इत्युक्तो धर्मपुत्रेण कृष्णः प्राह युधिष्ठिरम् ॥ 3.1.21.१० ॥  
॥ श्रीकृष्ण उवाच ॥ ॥  
धर्मपुत्र महाभाग गन्धमादनपर्वते ॥ ११ ॥  
लक्ष्मी तीर्थमिति ख्यातमस्त्यैश्वर्यैककारणम् ॥  
तत्र स्नानं कुरुष्व त्वमैश्वर्यं ते भविष्यति ॥ १२ ॥  
तत्र स्नानेन वर्धन्ते धनधान्यसमृद्धयः ॥  
सर्वे सपत्ना नश्यन्ति क्षात्रमेषां विवर्द्धते ॥ १३ ॥  
तीर्थे सस्नुः पुरा देवा लक्ष्मीनामनि पुण्यदे ॥  
अलभन्त्सर्वमैश्वर्यं तेन पुण्येन धर्मज ॥ १४ ॥  
असुरांश्च महावीर्यान्समरे जघ्नुरञ्जसा ॥  
मही लक्ष्मीश्च धर्मश्च तत्तीर्थस्नायिनां नृणाम् ॥ १५ ॥  
भविष्यत्यचिरादेव संशयं मा कृथा इह ॥  
तपोभिः क्रतुभिर्दानैराशीर्वादैश्च पाण्डव ॥ १६ ॥  
ऐश्वर्यं प्राप्यते यद्वल्लक्ष्मीतीर्थनिमज्जनात् ॥  
सर्वपापानि नश्यन्ति विप्रा यान्ति लयं सदा ॥ ॥ १७ ॥  
व्याधयश्च विनश्यन्ति लक्ष्मीतीर्थनिषेवणात् ॥  
श्रेयः सुविपुलं लोके लभ्यते नात्र संशयः ॥ १८ ॥  
स्नानमात्रेण वै लक्ष्म्यास्तीर्थेऽस्मि न्धर्मनन्दन ॥  
रम्भामप्सरसां श्रेष्ठां लब्धवानवधो नृपः ॥ १९ ॥  
स्नात्वात्र तीर्थे पुण्ये तु कुबेरो नरवाहनः ॥  
स महापद्ममुख्यानां निधीनां नायकोऽ भवत् ॥3.1.21.२॥।  
तस्मात्त्वमपि राजेन्द्र लक्ष्मीतीर्थे शुभप्रदे ॥  
स्नात्वा वृकोदरमुखैरनुजैरपि संवृतः ॥२१॥  
लप्स्यसे महतीं लक्ष्मीं जेष्यसे च रिपूनपि॥  
सन्देहो नात्र कर्तव्यः पैतृष्वसेय धर्मज ॥२२॥  
इत्युक्तो धर्मपुत्रोऽयं कृष्णेनाद्भुतदर्शनः ॥  
सानुजः प्रययौ शीघ्रं गन्धमादनपर्वतम् ॥२३॥  
लक्ष्मी तीर्थं ततो गत्वा महदैश्वर्यकारणम् ॥  
सस्नौ युधिष्ठिरस्तत्र सानुजो नियमान्वितः॥२४॥  
लक्ष्मतीर्थस्य तोये स सर्वपातकनाशने ॥  
सानुजो मासमेकं तु सस्नौ नियमपूर्वकम् ॥२५॥  
गोभूतिलहिरण्यादीन्ब्राह्मणेभ्यो ददौ बहून् ॥  
सानुजो धर्मपुत्रोऽसाविन्द्रप्रस्थं ययौ ततः ॥ २६ ॥  
राजसूयक्रतुं कर्तुं तत एच्छद्युधिष्ठिरः ॥  
कृष्णं समाह्वयामास यियक्षुर्धर्मनन्दनं ॥ २७ ॥  
कृष्णो धर्मजदूतेन समाहूतः ससम्भ्रमः ॥  
चतुर्भिरश्वैः संयुक्तं रथमा रुह्य वेगिनम् ॥ २८ ॥  
सत्यभामासहचर इन्द्रप्रस्थं समाययौ ॥  
तमागतं समालोक्य प्रमोदाद्धर्मनन्दनः ॥ २९ ॥  
न्यवेदयत्स कृष्णाय राजसूयोद्यमं तदा ॥  
अन्वमन्यत कृष्णोपि तथैव क्रियतामिति ॥ 3.1.21.३० ॥  
वाक्यं च युक्तिसंयुक्तं धर्मपुत्रमभाषत ॥  
पैतृष्वस्रेय धर्मात्मञ्च्छृणु पथ्यं वचो मम ॥ ॥ ३१ ॥  
दुष्करो राजसूयोऽयं सर्वैरपि महीश्वरैः ॥  
अनेकशतपादातरथकुञ्जरवाजिमान् ॥ ३२ ॥  
महीपतिरिमं यज्ञं कर्तुमर्हति नेतरः ॥  
दिशो दश विजेतव्या प्रथमं वलिना त्वया ॥ ३३ ॥  
पराजितेभ्यः शत्रुभ्यो गृहीत्वा करमुत्तमम् ॥  
तेन काञ्चनजातेन कर्तव्योऽयं क्रतूत्तमः ॥ ३४ ॥  
रोचये युक्तिविदहं न हि त्वां भीषयामि भोः ॥  
अतः क्रतुसमारम्भात्पूर्वं दिग्विजयं कुरु ॥ ३५ ॥  
ततो धर्मात्मजः श्रुत्वा कृष्णस्य वचनं हितम् ॥  
प्रशंसन्देवकीपुत्रमाजुहाव निजानुजान् ॥ ३६ ॥  
आहूय चतुरो भ्रातॄन्धर्मजः प्राह हर्षयन् ॥  
अयि भीम महाबाहो बहुवीर्य धनञ्जय ॥ ३७ ॥  
यमौ च सुकुमागङ्गौ शत्रुसंहारदीक्षितौ ॥  
चिकीर्षामि महायज्ञं राजसूयमनुत्तमम् ॥ ३८ ॥  
स च सर्वान्रणे जित्वा कर्तव्यः पृथिवीपतीन् ॥  
अतो विजेतुं भूपालांश्चत्वरोऽपि ससैनिकाः ॥ ३९ ॥  
दिशश्चतस्रो गच्छन्तु भवन्तो वीर्यवत्तराः ॥  
युष्माभिराहतैर्द्रव्यैः करिष्यामि महाक्रतुम् ॥ 3.1.21.४० ॥  
इत्युक्ताः सादरं सर्वे वृकोदरमुखास्तदा ॥  
प्रसन्नवदना भूत्वा धर्मपुत्रानुजाः पुरात् ॥ ४१ ॥  
राज्ञां जयाय सर्वासु निर्ययुर्दिक्षु पाण्डवाः ॥  
ते सर्वे नृपतीञ्जित्वा चतुर्दिक्षु स्थितान्बहून् ॥ ४२ ॥  
स्ववशे स्थापयित्वा तान्नृपतीन्पाण्डुनन्दनाः ॥  
तैर्दत्तं बहुधा द्रव्यमसङ्ख्यातमनुत्तमम् ॥ ४३ ॥  
आदाय स्वपुरं तूर्णमाययुः कृष्णसंश्रयाः ॥  
भीमः समाययौ तत्र महाबलपराक्रमः ॥ ४४ ॥  
शतभारसुवर्णानि समादाय पुरोत्तमम् ॥  
सहस्रं भारमादाय सुवर्णानां ततोऽर्जुनः ॥ ४५ ॥  
शक्रप्रस्थं समायातो महाबलपराक्रमः ॥  
शतभारं सुवर्णानां प्रगृह्य नकुलस्तथा ॥ ४६ ॥  
समागतो महातेजाः शक्रप्रस्थं पुरोत्तमम् ॥  
दत्तान्विभीषणेनाथ स्वर्णतालांश्चतुर्दश ॥ ४७ ॥  
दाक्षिणात्यमहीपानां गृहीत्वा धनसञ्चयम् ॥  
सहदेवोपि सहसा समा यातो निजां पुरीम् ॥ ४८ ॥  
लक्षकोटिसहस्राणि लक्षकोटिशतान्यपि ॥  
सुवर्णानि ददौ कृष्णो धर्मपुत्राय यादवः ॥ ४९ ॥  
स्वानुजैराहृतैरेवमसं ख्यातैर्महाधनैः ॥  
कृष्णदत्तैरसङ्ख्यातैर्धनैरपि युधिष्ठिरः ॥ 3.1.21.५० ॥  
कृष्णाश्रयोऽयजद्विप्रा राजसूयेन पाण्डवः ॥  
तस्मिन्यागे ददौ द्रव्यं ब्राह्मणेभ्यो यथेष्टतः ॥ ५१ ॥  
अन्नानि प्रददौ तत्र ब्राह्मणेभ्यो युधिष्ठिरः ॥  
वस्त्राणि गाश्च भूमिं च भूषणानि ददौ तथा ॥ ५२ ॥  
अर्थिनः परितुष्यन्ति यावता काञ्चनादिना ॥  
ततोपि द्विगुणं तेभ्यो दापयामास धर्मजः ॥ ५३ ॥  
इयन्ति दत्तान्यर्थिभ्यो धनानि विविधान्यपि ॥  
इतीयत्तां परिच्छेत्तुं न शक्ता ब्रह्मकोटयः ॥ ५४ ॥  
अर्थिभिर्दीयमानानि दृष्ट्वा तत्र धनानि वै ॥  
सर्वस्वमप्यहो राज्ञा दत्तमित्यब्रवीज्जनः ॥ ५५ ॥  
दृष्ट्वा कोशास्तथा नन्ताननन्तमणिकाञ्चनान् ॥ ५ ॥  
स्वल्पं हि दत्तमर्थिभ्य इत्यवोचञ्जनास्तदा ॥  
इष्ट्वैवं राजसूयेन धर्मपुत्रः सहानुजः ॥ ५७ ॥  
बहुवित्तसमृद्धः सन्रेमे तत्र पुरोत्तमे ॥  
लक्ष्मीतीर्थस्य माहात्म्याद्धर्मपुत्रो युधिष्ठिरः ॥ ५८ ॥  
लेभे सर्वमिदं विप्रा अहो तीर्थस्य वैभवम् ॥  
इदं तीर्थं महापुण्यं महा दारिद्यनाशनम् ॥ ५९ ॥  
धनधान्यप्रदं पुंसां महापातकनाशनम् ॥  
महानरकसंहर्तृ महादुःखनिवर्तकम् ॥ 3.1.21.६० ॥  
मोक्षदं स्वर्गदं नित्यं महाऋण विमोचनम् ॥  
सुकलत्रप्रदं पुंसां सुपुत्रप्रदमेव च ॥ ६१ ॥  
एतत्तीर्थसमं तीर्थं न भूतं न भविष्यति ॥  
एतद्वः कथितं विप्रा लक्ष्मीतीर्थस्य वैभवम् ॥ ६२॥  
दुःस्वप्ननाशनं पुण्यं सर्वाभीष्टप्रसाधकम् ॥  
यः पठेदिममध्यायं शृणुते वा सभक्तिकम् ॥ ६३ ॥  
धनधान्यसमृद्धः स्यात्स नरो नास्ति संशयः ॥  
भुक्त्वेह सकलान्भोगान्देहान्ते मुक्तिमाप्नुयात् ॥ ६४ ॥  
इति श्रीस्कान्दे महापुराण एकाशीतिसाहस्या संहितायां तृतीये ब्रह्मखण्डे सेतुमाहात्म्ये लक्ष्मीतीर्थप्रशंसायां धर्मपुत्रनिरतिशयसम्पदवाप्तिवर्णनन्नामैकविंशोऽध्यायः ॥ २१ ॥