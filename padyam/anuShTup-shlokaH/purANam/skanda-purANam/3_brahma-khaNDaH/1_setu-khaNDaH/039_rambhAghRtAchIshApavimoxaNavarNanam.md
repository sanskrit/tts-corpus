+++
title = "०३९ रम्भाघृताचीशापविमोक्षणवर्णनम्"

+++
श्रीसूत उवाच ॥ ॥  
अथातः सम्प्रवक्ष्यामि कपितीर्थस्य वैभवम् ॥  
तत्तीर्थं सकलैः पूर्वं गन्धमादनपर्वते ॥ १ ॥  
सर्वेषामुपकाराय कपिभिर्निर्मितं द्विजाः ॥  
रावणादिषु रक्षःसु हतेषु तदनन्तरम् ॥ २ ॥  
तीर्थं निर्माय तत्रैव सस्नुस्ते कपयो मुदा ॥  
तीर्थाय च वरं प्रादुः कपयः कामरूपिणः ॥ ॥ ३॥  
अस्मिंस्तीर्थे निमग्ना ये भक्तिप्रवणचेतसः ॥  
ते सर्वे मुक्तिभाजः स्युर्महापातकमोचिताः ॥ ४ ॥  
अत्र तीर्थे निमग्नानां न स्यान्नरकजं भयम् ॥  
अत्र स्नाता नराः सर्वे दारिद्रयं नाप्नुवन्ति हि ॥ ५ ॥  
अत्र तीर्थे निमग्नानां यमपीडापि नो भवेत् ॥  
कपितीर्थं प्रयास्येऽहमिति यः सततं ब्रुवन् ॥ ६ ॥  
व्रजेच्छतपदं विप्राः स यायात्परमं पदम् ॥  
एतत्तीर्थसमं तीर्थं न भूतं न भविष्यति ॥ ७ ॥  
एवं वरं तु ते दत्त्वा तीर्थायास्मै कपीश्वराः ॥  
रामं दाशरथिं सर्वे प्रणम्याथ ययाचिरे ॥ ८ ॥  
स्वामिंस्त्वयास्मै तीर्थाय दीयतां वरमद्भुतम्॥  
कपिभिः प्रार्थितो विप्रा रामचन्द्रोऽतिहर्षितः ॥ ९॥  
तत्तीर्थाय वरं प्रादात्कपीनां प्रीतिकारणात् ॥  
अत्र तीर्थे निमग्नानां गङ्गास्नानफलं लभेत् ॥ 3.1.39.१० ॥  
प्रयागस्नानजं पुण्यं सर्वतीर्थफलं तथा ॥  
अग्निष्टोमादियागानां फलं भूयादनुत्तमम् ॥ ११ ॥  
गायत्र्यादिमहामन्त्रजपपुण्यं तथा भवेत् ॥  
गोसहस्रप्रदनृणां प्राप्नोत्यविकलं फलम् ॥ १२ ॥  
चतुर्णामपि वेदानां पारायणफलं लभेत् ॥  
ब्रह्मविष्णुमहेशादिदेवपूजाफलं लभेत् ॥ १३ ॥  
कपितीर्थाय रामोयं प्रादादेवं वरं द्विजाः ॥  
एवं रामेण दत्ते तु वरे तत्र कुतूहलात् ॥१४॥  
षडर्धनयनो ब्रह्मा सहस्राक्षो यमस्तथा ॥  
वरुणोग्निस्तथा वायुः कुबेरश्चन्द्रमा अपि ॥१५॥  
आदित्यो निर्ऋतिश्चैव साध्याश्च वसवस्तथा ॥  
अन्येऽपि त्रिदशाः सर्वे विश्वेदेवादयस्तथा ॥ १६ ॥  
अत्रिर्भृगुस्तथा कुत्सो गौतमश्च पराशरः ॥  
कण्वोऽगस्त्यः सुतीक्ष्णश्च विश्वामित्रादयोऽपरे ॥ १७ ॥  
योगिनः सनकाद्याश्च नारदाद्याः सुरर्षयः ॥  
रामदत्तवरं तीर्थं श्लाघन्ते बहुधा तदा ॥ १८॥  
सस्नुश्च तत्र तीर्थे ते सर्वाभीष्टप्रदायिनि ॥  
कपिभिर्निर्मितं यस्मादेतत्तीर्थमनुत्तमम् ॥ १९ ॥  
कपितीर्थमिति ख्यातिमतो लोके प्रयास्यति॥  
इत्यप्यवोचंस्ते सर्वे देवाश्च मुनयस्तथा ॥ 3.1.39.२० ॥  
तस्मादवश्यं गन्तव्यं कपितीर्थं मुमुक्षुभिः ॥  
रम्भा कौशिकशापेन शिलाभूता पुरा द्विजाः ॥ २१॥  
तत्र स्नात्वा निजं रूपं प्रपेदे च दिवं ययौ ॥  
अस्य तीर्थस्य माहात्म्यं मया वक्तुं न शक्यते ॥ २२ ॥  
॥ मुनय ऊचुः ॥ ॥  
रम्भां किमर्थमशपत्कौशिकः सूतनन्दन ॥  
कथं गता शिलाभूता कपितीर्थं सुराङ्गना ॥  
एतन्नः सर्वमाचक्ष्व विस्तरान्मुनिसत्तम ॥ २३ ॥  
॥ श्रीसूत उवाच ॥ ॥  
विश्वामित्राभिधो राजा प्रागभूत्कुशिकान्वये ॥ २४ ॥  
स कदाचिन्महाराजः सेनापरिवृतो बली ॥  
मेदिनीं परिचक्राम राज्यवीक्षणकौतुकी ॥ ॥ २५ ॥  
अटित्वा स बहून्देशान्वसिष्ठस्याश्रमं ययौ ॥  
आतिथ्याय वृतः सोऽयं वसिष्ठेन महात्मना ॥ २६ ॥  
तथास्त्वित्यब्रवीत्सोयं दण्डवत्प्रणतो नृपः ॥  
कामधेनुप्रभावेन विश्वामित्राय भूभुजे ॥ २७ ॥  
आतिथ्यमकरोद्विप्रा वसिष्ठो ब्रह्मनन्दनः ॥  
कामधेनुप्रभावं वै ज्ञात्वा कुशिकनन्दनः ॥ ॥ २८ ॥  
वसिष्ठं प्रार्थयामास कामधेनुमभीष्टदाम् ॥  
प्रत्याख्यातो वसिष्ठेन प्रचकर्ष च तां बलात् ॥ २९ ॥  
कामधेनुविसृष्टैस्तु म्लेच्छाद्यैः स पराजितः ॥  
महादेवं समाराध्य तस्मादस्त्राण्यवाप्य च ॥ 3.1.39.३० ॥  
वसिष्ठस्याश्रमं गत्वा व्यसृजच्छरसञ्चयान् ॥  
सर्वाण्यस्त्राणि मुमुचे ब्रह्मास्त्रं च नृपोत्तमः ॥ ३१ ॥  
तानि सर्वाणि चास्त्राणि वसिष्ठो ब्रह्मनन्दनः ॥  
एकेन ब्रह्मदण्डेन निजघ्न स्वतपोबलात् ॥ ३२ ॥  
ततः पराजितो विप्रा विश्वामित्रोऽतिलज्जितः ॥  
ब्राह्मण्यावाप्तये स्वस्य तपः कर्तुं वनं ययौ ॥ ३३ ॥  
पूर्वासु पश्चिमान्तासु त्रिषु दिक्षु तपोऽचरत् ॥  
प्रादुर्भूतमहा विघ्नस्तत्तद्दिक्षु स कौशिकः ॥ ३४ ॥  
उत्तरां दिशमासाद्य हिमवत्पर्वतेऽमले  
कौशिक्यास्सरितस्तीरे पुण्ये पापविनाशिनि ॥ ३५ ॥  
दिव्यं वर्षसहस्रं तु निराहारो जितेन्द्रियः ॥  
निरालोको जितश्वासो जितक्रोधः सुनिश्चलः ॥ ३६ ॥  
ग्रीष्मे पञ्चाग्निमध्यस्थः शिशिरे वारिषु स्थितः ॥  
वर्षास्वाकाशगो नित्यमूर्ध्वबाहुर्निराश्रयः ॥ ३७ ॥  
ब्राह्मण्यसिद्धयेऽत्युग्रं चचार सुमहत्तपः ॥  
उद्विग्नमनसस्तस्य त्रिदशास्त्रिदिवालयाः ॥  
जम्भारिणा च सहिता रम्भां प्रोचुरिदं वचः ॥ ३९ ॥  
॥ देवा ऊचुः ॥ ॥  
रम्भे त्वं हिमवच्छैले कौशिकीतीरगं मुनिम् ॥ ३९ ॥  
विश्वामित्रं तपस्यन्तं विलोभय विचेष्टितैः ॥  
यथा तत्तपसो विघ्नो भविष्यति तथा कुरु ॥ 3.1.39.४० ॥  
एवमुक्ता तदा रम्भा देवैरिन्द्रपुरोगमैः ॥  
प्रत्युवाच सुरान्सर्वान्प्राञ्जलिः प्रणता तदा ॥ ४१ ॥  
॥ रम्भोवाच ॥ ॥  
अतिक्रूरो महाक्रोधो विश्वामित्रो महामुनिः ॥  
स शप्स्यते मां क्रोधेन बिभेम्यस्मादहं सुराः ॥ ४२ ॥  
त्रायध्वं कृपया यूयं मां युष्मत्परिचारिकाम् ॥  
इत्युक्तो रम्भया तत्र जम्भारिस्ताम भाषत ॥ ४३ ॥  
॥ इन्द्र उवाच ॥ ॥  
रम्भे त्वया न भीः कार्या विश्वामित्रात्तपोधनात् ॥  
अहमप्यागमिष्यामि त्वत्सहायः समन्मथः ॥ ४४ ॥  
कोकिलालापमधुरो वसन्तोऽप्यागमिष्यति ॥  
अतिसुन्दररूपा त्वं प्रलोभय महामुनिम् ॥ ४५ ॥  
इतीन्द्रकथिता रम्भा विश्वामित्राश्रमं ययौ ॥  
तद्दृष्टिगोचरा स्थित्वा ललितं रूपमास्थिता ॥ ४६ ॥  
सा मुनिं लोभयामास मनोहरविचेष्टितः ॥  
पिकोपि तस्मिन्समये चुकूजानन्दयन्मनः ॥ ४७ ॥  
श्रुत्वा पिकस्वरं रम्भां दृष्ट्वा च मुनिपुङ्गवः ॥  
संशयाविष्टहृदयो विदित्वा शक्रकर्म तत् ॥  
शशाप रम्भां क्रोधेन विश्वामित्रस्तपोधनः ॥ ४८ ॥ ॥  
॥ विश्वामित्र उवाच ॥ ॥  
यस्मात्कोपयसे रम्भे मां त्वं कोपजयैषिणम् ॥ ४९ ॥  
शिला भवात्र तस्मात्त्वं रम्भे वर्षशतायुतम् ॥  
तदन्तरे ब्राह्मणेन रक्षिता मोक्षमाप्स्यसि ॥ 3.1.39.५० ॥  
विश्वामित्रस्य शापेन तदन्ते सा शिलाऽभवत् ॥  
बहुकालं शिलाभूता तस्थौ तस्याश्रमे द्विजाः ॥ ५१ ॥  
विश्वामित्रोपि धर्मात्मा पुनस्तप्त्वा महत्तपः ॥  
लेभे वसिष्ठवाक्येन ब्राह्मण्यं दुर्लभं नृपैः ॥ ५२ ॥  
बहुकालं शिलाभूता रम्भाप्यासीत्तदाश्रमे ॥  
तस्मिन्नेवाश्रमे पुण्ये शिष्योऽगस्त्यस्य सम्मतः ॥ ५३ ॥  
श्वेतोनाम मुनिश्चक्रे मुमुक्षुः परमं तपः ॥  
चिरकालं तपस्तस्मिन्प्रकुर्वति महामुनौ ॥५४॥  
अङ्गारकेति विख्याता राक्षसी काचिदागता ॥  
तस्याश्रममतिक्रूरा मेघस्वनमहास्वना ॥ ५५ ॥  
मूत्ररक्तपुरीषाद्यैर्दूषयामास भीषणा ॥  
उपद्रवैस्तथा चान्यैर्बाधयामास तं मुनिम् ॥ ५६ ॥  
अथ क्रुद्धो मुनिः श्वेतो वायव्यास्त्रेण योजयन् ॥  
शप्तां कुशिकपुत्रेण राक्षस्यै प्राक्षिपच्छिलाम् ॥ ५७ ॥  
राक्षसी सा प्रदुद्राव वायव्यास्त्रेण योजिता ॥  
वायव्यास्त्रप्रयुक्तेन दृषदानुद्रुता च सा ॥ ५८ ॥  
दक्षिणाम्बुनिधेस्तीरं धावति स्म भयार्दिता ॥  
धावन्तीमनुधावन्ती सा शिलास्त्रप्रयोजिता ॥ ५९ ॥  
पपातोपरि राक्षस्या मज्जन्त्याः कपितीर्थके ॥  
मृता सा राक्षसी तत्र शिलापातात्स्वमूर्द्धनि ॥ ॥ 3.1.39.६० ॥  
विश्वामित्रेण शप्ता सा कपितीर्थे निमज्जनात् ॥  
शिलारूपं परित्यज्य रम्भारूपमुपेयुषी ॥ ६१ ॥  
देवैः कुसुमधाराभिरभिवृष्टा मनोरमा ॥  
दिव्यं विमानमारूढा दिव्याम्बरविराजिता ॥ ६२ ॥  
हारकेयूरकटकनासाभरणभूषिता ॥  
उर्वश्याद्यप्सरोभिश्च सखिभिः परिवारिता ॥६३॥  
कपितीर्थस्य माहात्म्यं प्रशंसन्ती पुनःपुनः ॥  
निषेव्य रामनाथं च शङ्करं शशिभूषणम् ॥ ६४ ॥  
आखण्डलपुरीं रम्यां प्रययावमरावतीम् ॥  
राक्षसी सापि शापेन कुम्भजस्य महौजसः ॥ ६५ ॥  
घृताची देववेश्या हि राक्षसीरूपमागता ॥  
साप्यत्र कपितीर्थाप्सु स्नानात्स्वं रूपमाययौ ॥ ६६ ॥  
एवं रम्भाघृताच्यौ ते कपितीर्थे निमज्जनात् ॥  
अगस्त्यशिष्यश्वेतस्य प्रसादाद्द्विजसत्तमाः ॥ ६७ ॥  
राक्षसीत्वं शिलात्वं च हित्वा स्वं रूपमागते ॥  
तस्मात्सर्वप्रयत्नेन स्नातव्यं कपितीर्थके ॥ ६८ ॥  
यः शृणोतीममध्यायं पठते वापि मानवः ॥  
प्राप्नोति कपितीर्थस्य स्नानजं फलमुत्तमम् ॥ ६९ ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये कपितीर्थप्रशंसायां रम्भाघृताचीशापविमोक्षणवर्णनं नामैकोनचत्वारिंशोऽध्यायः ॥३९॥