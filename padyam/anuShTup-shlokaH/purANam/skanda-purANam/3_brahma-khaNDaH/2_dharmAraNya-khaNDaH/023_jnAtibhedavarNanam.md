+++
title = "०२३ ज्ञातिभेदवर्णनम्"

+++
॥ व्यास उवाच॥ ॥  
अतः परं प्रवक्ष्यामि ब्रह्मणा यत्कृतं पुरा ॥  
तत्सर्वं कथयाम्यद्य शृणुष्वैकाग्रमानसः ॥ १ ॥  
देवानां दानवानां च वैराद्युद्धं बभूव ह ॥  
तस्मिन्युद्धे महादुष्टे देवाः सङ्क्लिष्टमानसाः ॥ २ ॥  
बभूवुस्तत्र सोद्वेगा ब्रह्माणं शरणं ययुः ॥ ३ ॥  
॥ देवा ऊचुः ॥ ॥  
ब्रह्मन्केन प्रकारेण दैत्यानां वधमेव च ॥  
करोम्यद्य उपायं हि कथ्यतां शीघ्रमेव मे ॥४॥  
॥ ब्रह्मोवाच ॥ ॥  
मया हि शङ्करेणैव विष्णुना हि तथा पुरा ॥  
यमस्य तपसा तुष्टैर्धर्मारण्यं विनिर्मितम् ॥ ५ ॥  
तत्र यद्दीयते दानं यज्ञं वा तप उत्तमम् ॥  
तत्सर्वं कोटिगुणितं भवेदिति न संशयः ॥ ६ ॥  
पापं वा यदि वा पुण्यं सर्वं कोटि गुणं भवेत् ॥  
तस्माद्दैत्यैर्न धर्षितं कदाचिदपि भोः सुराः ॥ ७ ॥  
श्रुत्वा तु ब्रह्मणो वाक्यं देवाः सर्वे सविस्मयाः ॥  
ब्रह्माणं त्वग्रतः कृत्वा धर्मार ण्यमुपाययुः ॥ ८ ॥  
सत्रं तत्र समारभ्य सहस्राब्दमनुत्तमम् ॥  
वृत्वाऽऽचार्यं चाङ्गिरसं मार्कण्ण्डेयं तथैव च ॥ ९ ॥  
अत्रिं च कश्यपं चैव होता कृत्वा महामतिः ॥  
जमदग्निं गौतमं च अध्वर्युत्वं न्यवेदयन् ॥ १० ॥  
भरद्वाजं वसिष्ठं तु प्रत्यध्वर्युत्वमादिशन् ॥  
नारदं चैव वाल्मीकिं नोदना याकरोत्तदा ॥ ११ ॥  
ब्रह्मासने च ब्रह्माणं स्थापयामासुरादरात् ॥  
क्रोशचतुष्कमात्रां च वेदिं कृत्वा सुरैस्ततः ॥ १२ ॥  
द्विजाः सर्वे समाहूता यज्ञस्यार्थे हि जापकाः ॥  
ऋग्यजुःसामाथर्वान्वै वेदानुद्गिरयन्ति ये ॥ १३ ॥  
गणनाथं शम्भुसुतं कार्त्तिकेयं तथैव च ॥  
इन्द्रं वज्रधरं चैव जयन्तं चन्द्रसूनुकम् ॥ १४ ॥  
चत्वारो द्वारपालाश्च देवाः शूरा विनिर्मिताः ॥  
ततो राक्षोघ्नमन्त्रेण हूयते हव्यवाहनः ॥ १५ ॥  
तिलांश्च यवमिश्रांश्च मध्वाज्येन च मिश्रितान् ॥  
जुहुवुस्ते तदा देवा वेदमन्त्रैर्नरेश्वर ॥ १६ ॥  
आघारावाज्यभागौ च हुत्वा चैव ततः परम् ॥  
द्राक्षेक्षुपूगनारिङ्ग जम्बीरं बीजपूरकम् ॥ १७ ॥  
उत्तरतो नालिकेरं दाडिमं च यथाक्रमम् ॥  
मध्वाज्यं पयसा युक्तं कृशरशर्करायुतम् ॥ १८ ॥  
तण्डुलैः शतपत्रैश्च यज्ञे वाचं नियम्य च ॥  
विचिन्त्य च महाभागाः कृत्वा यज्ञं सदक्षिणम् ॥ १९ ॥  
उत्तमं च शुभं स्तोमं कृत्वा हर्षमुपाययुः ॥  
अवारितान्नमददन्दीनान्धकृपणेष्वपि ॥ २० ॥  
ब्राह्मणेभ्यो विशेषेण दत्तमन्नं यथेप्सितम् ॥  
पायसं शर्करायुक्तं साज्यशाकसमन्वितम् ॥ २१ ॥  
मण्डका वटकाः पूपास्तथा वै वेष्टिकाः शुभाः ॥  
सहस्रमोदकाश्चापि फेणिका घुर्घुरादयः ॥ २२ ॥  
ओदनश्च तथा दाली आढकीसम्भवा शुभा ॥  
तथा वै मुद्गदाली च पर्पटा वटिका तथा ॥ २३ ॥  
प्रलेह्यानि विचित्राणि युक्तास्त्र्यूषणसञ्चयैः ॥  
कुल्माषा वेल्लकाश्चैव कोमला वालकाः शुभाः ॥ २४ ॥  
कर्कटिकाश्चार्द्रयुता मरिचेन समन्विताः ॥  
एवंविधानि चान्नानि शाकानि विविधानि च ॥ २५ ॥  
भोजयित्वा द्विजान्सर्वान्धर्मारण्य निवासिनः ॥  
अष्टादशसहस्राणि सपुत्रांश्च तदा नृप ॥ २६ ॥  
प्रतिदिनं तदा देवा भोजयन्ति स्म वाडवान् ॥  
एवं वर्षसहस्रं वै कृत्वा यज्ञं तदामराः ॥ २७ ॥  
कृत्वा दैत्यवधं राजन्निर्भयत्वमवाप्नुयुः ॥  
स्वर्गं जग्मुस्ते सहसा देवाः सर्वे मरुद्गणाः ॥ २८ ॥  
तथैवाप्सरसः सर्वा ब्रह्मवि ष्णुमहेश्वराः ॥  
कैलासशिखरं रम्यं वैकुण्ठं विष्णुवल्लभम् ॥ २९ ॥  
ब्रह्मलोकं महापुण्यं प्राप्य सर्वे दिवौकसः ॥  
परं हर्षमुपाजग्मुः प्राप्य नन्दनमुत्तम् ॥ ३० ॥  
स्वेस्वे स्थाने स्थिरीभूत्वा तस्थुः सर्वे हि निर्भयाः ॥ ३१ ॥  
ततः कालेन महता कृताख्ययुगपर्यये ॥  
लोहासुरो मदोन्मत्तो ब्रह्मवेषधरः सदा ॥ ३२ ॥  
आगत्य सर्वान्विप्रांश्च धर्षयेद्धर्मवित्तमान् ॥  
शूद्रांश्च वणिजश्चैव दण्डघातेन ताडयेत् ॥ ३३ ॥  
विध्वंसयेच्च यज्ञादीन्होमद्रव्याणि भक्षयेत् ॥  
वेदिका दीर्घिका दृष्ट्वा कश्मलेन प्रदूषयेत् ॥ ३४ ॥  
मूत्रोत्सर्गपुरीषेण दूषयेत्पुण्यभूमिकाः ॥  
गहनेन तथा राजन्स्त्रियो दूषयते हि सः ॥ ३५ ॥  
ततस्ते वाडवाः सर्वे लोहासुरभयातुराः ॥  
प्रनष्टाः सपरीवारा गतास्ते वै दिशो दश ॥ ३६ ॥  
वणिजस्ते भयोद्विग्ना विप्राननुययुर्नृप ॥  
महाभयेन सम्भीता दूरं गत्वा विमृश्य च॥३७॥  
सह शूद्रैद्विजैः सर्व एकीभूत्वा गतास्तदा ॥  
मुक्तारण्यं पुण्यतमं निर्जनं हि ययुश्च ते ॥ ३८ ॥  
निवासं कारयामासुर्नातिदूरे नरेश्वर ॥  
वजिङ्नाम्ना हि तद्ग्रामं वासयामासुरेव ते ॥ ३९ ॥  
लोहासुरभयाद्राजन्विप्र नाम्ना विनिर्मितम् ॥  
शम्भुना वणिजा यस्मात्तस्मात्तन्नामधारणम् ॥ ४० ॥  
शम्भुग्राममिति ख्यातं लोके विख्यातिमागतम् ॥  
अथ केचिद्भयान्नष्टा वणिजः प्रथमं तदा ॥ ४१ ॥  
ते नातिदूरे गत्वा वै मण्डलं चक्रुरुत्तमम् ॥  
विप्रागमनकाङ्क्षास्ते तत्र वासमकल्पयन् ॥ ४२ ॥  
मण्डलेति च नाम्ना वै ग्रामं कृत्वा न्यवीवसन् ॥  
विप्रसार्थपरिभ्रष्टाः केचित्तु वणिजस्तदा ॥ ४३ ॥  
अन्यमार्गे गता ये वै लोहासुरभयार्दिताः ॥  
धर्मारण्यान्नाति दूरे गत्वा चिन्तामुपाययुः ॥ ४४ ॥  
कस्मिन्मार्गे वयं प्राप्ताः कस्मिन्प्राप्ता द्विजातयः ॥  
इति चिन्तां परं प्राप्ता वासं तत्र त्वकारयन् ॥ ४५ ॥  
अन्यमार्गे गता यस्मात्तस्मात्तन्नामसम्भवम् ॥  
ग्रामं निवासयामासुरडालञ्जमिति क्षितौ ॥ ४६ ॥  
यस्मिन्ग्रामे निवासी यो यत्सञ्ज्ञश्च वणिग्भवेत् ॥  
तस्य ग्रामस्य तन्नाम ह्यभवत्पृथिवीपते ॥ ४७ ॥  
वणिजश्च तथा विप्रा मोहं प्राप्ता भयार्दिताः ॥  
तस्मान्मोहेतिसञ्ज्ञास्ते राजन्सर्वे निरब्रुवन् ॥ ॥ ४८ ॥  
एवं प्रनषणं नष्टास्ते गताश्च दिशो दिश ॥  
धर्मारण्ये न तिष्ठन्ति वाडवा वणिजोऽपि वा ॥ ४९ ॥  
उद्वसं हि तदा जातं धर्मारण्यं च दुर्लभम् ॥  
भूषणं सर्वतीर्थानां कृतं लोहासुरेण तत् ॥ ५० ॥  
नष्टद्विजं नष्टतीर्थं स्थानं कृत्वा हि दानवः ॥  
परां मुदमवाप्यैव जगाम स्वालयं ततः ॥ ५१ ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये ज्ञातिभेदवर्णनन्नाम त्रयोविंशो ऽध्यायः ॥ २३ ॥ ॥ छ ॥