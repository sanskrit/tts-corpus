+++
title = "००६"

+++
व्यास उवाच ॥ ॥  
उपकाराय साधूनां गृहस्थाश्रमवासिनाम् ॥  
यथा च क्रियते धर्मो यथावत्कथयामि ते ॥ १ ॥  
वत्स गार्हस्थ्यमास्थाय नरः सर्वमिदं जगत् ॥  
पुष्णाति तेन लोकांश्च स जयत्यभिवाञ्छितान् ॥ २ ॥  
पितरो मुनयो देवा भूतानि मनुजास्तथा ॥  
क्रिमिकीटपतङ्गाश्च वयांसि पितरोऽसुराः ॥ ३ ॥  
गृहस्थमुपजीवन्ति ततस्तृप्तिं प्रयान्ति च ॥  
मुखं वास्य निरीक्षन्ते अपो नो दास्यतीति च ॥ ४ ॥  
सर्वस्याधारभूता ये वत्स धेनुस्त्रयीमयी ॥  
अस्यां प्रतिष्ठितं विश्वं विश्वहेतुश्च या मता ॥ ५ ॥  
ऋक्पृष्ठासौ यजुःसन्ध्या सामकुक्षिपयोधरा ॥  
इष्टापूर्तविषाणा च साधुसूक्ततनूरुहा ॥ ६ ॥  
शान्ति पुष्टिशकृन्मूत्रा वर्णपादप्रतिष्ठिता ॥  
उपजीव्यमाना जगतां पदक्रमजटाघनैः ॥ ७ ॥  
स्वाहाकारस्वधाकारौ वषट्कारश्च पुत्रक ॥  
हन्तकारस्तथै वान्यस्तस्याः स्तनचतुष्टयम् ॥ ८ ॥  
स्वाहाकारस्तनं देवाः पितरश्च स्वधामयम् ॥  
मुनयश्च वषट्कारं देवभूतसुरेश्वराः ॥ ९ ॥  
हन्तकारं मनुष्याश्च पिबन्ति सततं स्तनम् ॥  
एवमध्यापयेदेव वेदानां प्रत्यहं त्रयीम् ॥ 3.2.6.१० ॥  
तेषामुच्छेदकर्त्ता यः पुरुषोऽनन्तपापकृत् ॥  
स तमस्यन्धतामिस्रे नरके हि निमज्जति ॥ ११ ॥  
यस्त्वेनां मानवो धेनुं स्वर्वत्सैरमरादिभिः ॥  
पूजयत्युचिते काले स स्वर्गायोपपद्यते ॥ १२ ॥  
तस्मात्पुत्र मनुष्येण देवर्षि पितृमानवाः ॥  
भूतानि चानुदिवसं पोष्याणि स्वतनुर्यथा ॥ १३ ॥  
तस्मात्स्नातः शुचिर्भूत्वा देवर्षिपितृतर्पणम् ॥  
यज्ञस्यान्ते तथैवाद्भिः काले कुर्यात्समाहितः ॥ १४ ॥  
सुमनोगन्धपुष्पैश्च देवानभ्यर्च्य मानवः ॥  
ततोग्नेस्तर्पणं कुर्याद्द्याच्चापि बलींस्तथा ॥ १५ ॥  
नक्तञ्चरेभ्यो भूतेभ्यो बलिमाकाशतो हरेत् ॥  
पितॄणां निर्वपेत्तद्वद्दक्षिणाभिमुखस्ततः ॥ १६ ॥  
गृहस्थस्तत्परो भूत्वा समाहितमानसः ॥  
ततस्तोयमुपादाय तेष्वेवार्पण सत्क्रियाम् ॥ १७ ॥  
स्थानेषु निक्षिपेत्प्राज्ञो नाम्ना तूदिश्य देवताः ॥  
एवं बलिं गृहे दत्त्वा गृहे गृहपतिः शुचिः ॥ १८ ॥  
आचम्य च ततः कुर्यात्प्राज्ञो द्वारावलोकनम् ॥  
मुहूर्तस्याष्टमं भागमुदीक्षेतातिथिं ततः ॥ १९ ॥  
अतिथिं तत्र सम्प्राप्तमर्घ्यपाद्योदकेन च ॥  
बुभुक्षुमागतं श्रान्तं याचमानमकिञ्चनम् ॥ 3.2.6.२० ॥  
ब्राह्मणं प्राहुरतिथिं सम्पूज्य शक्तितो बुधैः ॥  
न पृछेत्तत्राचरणं स्वाध्यायं चापि पण्डितः ॥२१॥  
शोभनाशोभनाकारं तं मन्येत प्रजापतिम् ॥  
अनित्यं हि स्थितो यस्मात्तस्मादतिथिरुच्यते ॥ २२ ॥  
तस्मै दत्त्वा तु यो भुङ्क्ते स तु भुङ्क्तेऽमृतं नरः ॥  
अतिथिर्यस्य भग्नाशो गृहात्प्रति निवर्तते ॥२३॥  
स दत्त्वा दुष्कृतं तस्मै पुण्यमादाय गच्छति ॥  
अपि वा शाकदानेन यद्वा तोयप्रदानतः ॥  
पूजयेत्तं नरः भक्त्या तेनैवातो विमुच्यते ॥२४॥  
॥ युधिष्ठिर उवाच ॥ ॥  
विवाहा ब्राह्मदैवार्षाः प्राजापत्यासुरौ तथा ॥  
गान्धर्वो राक्षसश्चापि पैशाचोष्टम उच्यते ॥२५॥  
एतेषां च विधिं ब्रूहि तथा कार्यं च तत्त्वतः ॥  
गृहस्थानां तथा धर्मान्ब्रूहि मे त्वं विशेषतः ॥ २६ ॥  
॥ पराशर उवाच ॥ ॥  
स ब्राह्मो वरमाहूय यत्र कन्या स्वलङ्कृता ॥  
दीयते तत्सुतः पूयात्पुरुषानेकविंशतिम् ॥ २७ ॥  
यज्ञस्थायर्त्विजे दैवस्तज्जः पाति चतुर्दश ॥  
वरादादाय गोद्वन्द्वमार्षस्तज्जः पुनाति षट् ॥ २८ ॥  
सहोभौ चरतां धर्मं प्राजापत्यः स ईरितः ॥  
वरवध्वोः स्वेच्छय्रा च गान्धर्वोऽन्योन्यमैत्रतः ॥  
प्रसह्य कन्याहरणाद्राक्षसो निन्दितः सताम् ॥ २९ ॥  
छलेन कन्याहरणात्पैशाचो गर्हितोऽष्टमः ॥  
प्रायः क्षत्रविशोरुक्ता गान्धर्वासुरराक्षसाः ॥ 3.2.6.३० ॥  
अष्टमस्त्वेष पापिष्ठः पापिष्ठानां च सम्भवः ॥  
सवर्णया करो ग्राह्यो धार्यः क्षत्रियया शरः ॥ ३१ ॥  
प्रतोदो वैश्यया धार्यो वासोन्तः शूद्रया तथा ॥  
असवर्णा स्वेष विधिः स्मृतौ दृष्टश्च वेदने ॥ ३२ ॥  
सवर्णाभिस्तु सर्वाभिः पाणिर्ग्राह्यस्त्वयं विधिः ॥  
धर्म्ये विवाहे जायन्ते धर्म्याः पुत्राः शतायुषः ॥ ३३ ॥  
अधर्म्याद्धर्म्मरहिता मन्दभाग्यधनायुषः ॥  
कृतकालाभिगमने धर्मोयं गृहिणः परः ॥३४॥  
स्त्रीणां वरमनुस्मृत्य यथाकाम्यथवा भवेत् ॥  
दिवाभिगमनं पुंसामनायुष्यं परं मतम्॥ ३५ ॥  
श्राद्धार्हः सर्वपर्वाणि न गन्तव्यानि धीमता ॥  
तत्र गछन्स्त्रियं मोहार्द्धर्मात्प्रच्यवते परात् ॥ ३६ ॥  
ऋतुकालाभिगामी यः स्वदारनिरतश्च यः ॥  
स सदा ब्रह्मचारी हि विज्ञेयः स गृहाश्रमी ॥ ३७ ॥  
आर्षे विवाहे गोद्वन्द्वं यदुक्तं तत्र शस्यते ॥  
शुल्कमण्वपि कन्यायाः कन्याविक्रयपापकृत् ॥ ३८ ॥  
अपत्यविक्रयात्कल्पं वसेद्विट्कृमिभोजने ॥  
अतो नाण्वपि कन्याया उपजीव्यं नरैर्धनम् ॥ ३९ ॥  
तत्र तुष्टा महालक्ष्मीर्निवसेद्दानवारिणा ॥  
वाणिज्यं नीचसेवा च वेदानध्ययनं तथा ॥ 3.2.6.४० ॥  
कुविवाहः क्रियालोपः कुले पतनहेतवः ॥  
कुर्याद्वैवाहिके चाग्नौ गृह्यकर्म्मान्वहं गृही ॥ ४१ ॥  
पञ्चयज्ञक्रियां चापि पक्तिं दैनन्दिनीमपि ॥  
गृहस्थाश्रमिणः पञ्चसूनाकर्म दिनेदिने ॥ ४२ ॥  
कुण्डनी पेषणी चुल्ली ह्युदकुम्भी तु मार्जनी ॥  
तासां च पञ्चसूनानां निराकरणहेतवः ॥  
क्रतवः पञ्च निर्द्दिष्टा गृहिश्रेयोभिवर्द्धनाः ॥ ४३ ॥  
पठनं ब्रह्मयज्ञः स्यात्तर्पणं च पितृक्रतुः ॥  
होमो दैवो बलिर्भौत आतिथ्यं नृक्रतुः क्रमात् ॥ ४४ ॥  
वैश्वदेवान्तरे प्राप्तः सूर्योढो वातिथिः स्मृतः ॥  
अतिथेरादितोप्येते भोज्या नात्र विचारणा ॥ ४५ ॥  
पितृदेवमनुष्येभ्यो दत्त्वाश्नात्यमृतं गृही ॥  
अदत्त्वान्नं च यो भुङ्क्ते केवलं स्वोदरम्भरिः ॥ ४६ ॥  
वैश्वदेवेन ये हीना आतिथ्येन विवर्जिताः ॥  
सर्वे ते वृषला ज्ञेयाः प्राप्तवेदा अपि द्विजाः ॥४७॥  
अकृत्वा वैश्वदेवं तु भुञ्जते ये द्विजाधमाः ॥  
इह लोकेन्नहीनाः स्युः काकयोनिं व्रजन्त्यथो ॥ ४८॥  
वेदोक्तं विदितं कर्म्म नित्यं कुर्यादतन्द्रितः ॥  
यदि कुर्याद्यथाशक्ति प्राप्नुयात्सद्गतिं पराम् ॥ ४९ ॥  
षष्ठ्यष्टम्योर्वसेत्पापं तैले मांसे सदैव हि ॥  
चतुर्दश्यां पञ्चदश्यां तथैव च क्षुरे भगे ॥ 3.2.6.५० ॥  
उदयन्तं न वीक्षेत नास्तं यन्तं न मस्तके ॥  
न राहुणोपस्पृष्टं च नाण्डस्थं वीक्षयेद्रविम् ॥५१॥  
न वीक्षेतात्मनो रूपमप्सु धावेन्न कर्दमे ॥  
न नग्नां स्त्रियमीक्षेत न नग्नो जलमाविशेत् ॥५२॥  
देवतायतनं विप्रं धेनुं मधु मृदं तथा॥  
जातिवृद्धं वयोवृद्धं विद्यावृद्धं तथैव च ॥५३॥  
अश्वत्थं चैत्यवृक्षं च गुरुं जलभृतं घटम्॥  
सिद्धान्नं दधिसिद्धार्थं गच्छन्कुर्यात्प्रदक्षिणम् ॥ ५४ ॥  
रजस्वलां न सेवेत नाश्नीयात्सह भार्यया ॥  
एकवासा न भुञ्जीत न भुञ्जीतोत्कटासने ॥ ५५ ॥  
नाशुचिं स्त्रियमीक्षेत तेज स्कामो द्विजोत्तमः ॥  
असन्तर्प्य पितॄन्देवान्नाद्यादन्नं च कुत्रचित् ॥५६॥  
पक्वान्नं चापि नो मांसं दीर्घकालं जिजीविषुः ॥  
न मूत्रणं व्रजे कुर्यान्न वल्मी के न भस्मनि ॥ ५७ ॥  
न गत्तेंषु ससत्त्वेषु न तिष्ठन्न व्रजन्नपि ॥  
ब्राह्मणं सूर्यमग्निं च चन्द्रऋक्षगुरूनपि ॥ ५८ ॥  
अभिपश्यन्न कुर्वीत मलमूत्रविसर्ज नम्॥  
मुखेनोपधमेन्नाग्निं नग्नां नेक्षेत योषितम् ॥ ५९ ॥  
नाङ्घ्री प्रतापयेदग्नौ न वस्तु अशुचि क्षिपेत् ॥  
प्राणिहिंसां न कुर्वीत नाश्नीयात्सन्ध्य योर्द्वयोः ॥ 3.2.6.६० ॥  
न संविशेच्च सन्ध्यायां प्रातः सायं क्वचिद्बुधः ॥  
नाचक्षीत धयन्तीं गां नेन्द्रचापं प्रदर्शयेत् ॥ ६१ ॥  
नैकः सुप्यात्क्वचिच्छून्ये न शयानं प्रबोधयेत् ॥  
पन्थानं नैकलो यायान्न वार्य्यञ्जलिना पिबेत् ॥ ६२ ॥  
न दिवोद्धृतसारं च भक्षयेद्दधि नो निशि ॥  
स्त्रीधर्मिणी नाभिवदेन्नाद्यादातृप्ति रात्रिषु ॥ ६३ ॥  
तौर्यत्रिकप्रियो न स्यात्कांस्ये पादौ न धावयेत् ॥  
श्राद्धं कृत्वा परश्राद्धे योऽश्नीयाज्ज्ञानवर्जितः ॥ ६४ ॥  
दातुः श्राद्धफलं नास्ति भोक्ता किल्बिषभुग्भवेत् ॥  
न धारयेदन्यभुक्तं वासश्चोपानहावपि ॥ ६५ ॥  
न भिन्नभाजनेऽश्नीयान्नासीताग्न्यादिदूषिते ॥  
आरोहणं गवां पृष्ठे प्रेतधूमं सरित्तटम्॥ ६६ ॥  
बालातपं दिवास्वापं त्यजेद्दीर्घं जिजीविषुः ॥  
स्नात्वा न मार्जयेद्गात्रं विसृजेन्न शिखां पथि ॥ ॥ ६७ ॥  
हस्तौ शिरो न धुनुयान्नाकर्षेदासनं पदा ॥  
करेण नो मृजेद्गात्रं स्नानवस्त्रेण वा पुनः ॥ ६८ ॥  
शुनोच्छिष्टं भवेद्गात्रं पुनः स्नानेन शुध्यति ॥  
नोत्पाटयेल्लोमनखं दशनेन कदाचन॥६९॥  
करजैः करजच्छेदं विवर्जयेच्छुभाय तु॥  
यदायत्यां त्यजेत्तन्न कुर्यात्कर्म प्रयत्नतः॥ 3.2.6.७०॥  
अद्वारेण न गन्तव्यं स्ववेश्मापि कदाचन॥  
क्रीडेन्नाज्ञैः सहासीत न धर्म्मघ्नैर्न रोगिभिः॥७१॥  
न शयीत क्वचिन्नग्नः पाणौ भुञ्जीत नैव च ॥  
आर्द्रपादकरास्योऽश्नन्दीर्घकालं न जीवति ॥ ७२ ॥  
संविशेन्नार्द्रचरणो नोच्छिष्टः क्वचिदाव्रजेत् ॥  
शयनस्थो न चाश्नीयान्न पिबेच्च जलं द्विजः ॥ ७३ ॥  
सोपानत्को नोपविशेन्न जलं चोत्थितः पिबेत् ॥  
सर्व्वमम्लमयं नाद्यादारोग्यस्याभिलाषुकः ॥ ७४ ॥  
न निरीक्षेत विण्मूत्रे नोच्छिष्टः संस्पृशेच्छिरः ॥  
नाधितिष्ठेत्तुषाङ्गार भस्मकेशकपालिकाः ॥ ७५ ॥  
पतितैः सह संवासः पतनायैव जायते ॥  
दद्यादासनं मञ्चं न शूद्राय कदाचन ॥ ७६ ॥  
ब्राह्मण्याद्धीयते विप्रः शूद्रो धर्माच्च हीयते ॥  
धर्मोपदेशः शूद्राणां स्वश्रेयः प्रतिघातयेत् ॥ ७७ ॥  
द्विजशुश्रूषणं धर्म्मः शूद्राणां हि परो मतः ॥  
कण्डूयनं हि शिरसः पाणिभ्यां न शुभं मतम् ॥ ७८ ॥  
आदिशेद्वैदिकं मन्त्रं न शूद्राय कदाचन ॥  
ब्राह्मण्या दीयते विप्रः शूद्रो धर्म्माच्च हीयते ॥ ।७९ ॥  
आताडनं कराभ्यां च क्रोशनं केशलुञ्चनम् ॥  
अशास्त्रवर्तनं भूयो लुब्धात्कृत्वा प्रतिग्रहम् ॥ 3.2.6.८० ॥  
ब्राह्मणः स च वै याति नरकानेकविंशतिम् ॥  
अकालमेघस्तनिते वर्षर्तौ पांसुवर्षणे ॥ ८१ ॥  
महाबालध्वनौ रात्रावनध्यायाः प्रकीर्तिताः ॥  
उल्कापाते च भूकम्पे दिग्दाहे मध्यरात्रिषु ॥ ८२ ॥  
मध्ययोर्वृषलोपान्ते राज्यहारे च सूतके ॥  
दशाष्टकासु भूतायां श्राद्धाहे प्रतिपद्यपि ॥८३॥  
पूर्णिमायां तथाष्टम्यां विड्वरे राष्ट्रविप्लवे ॥  
उपाकर्मणि चोत्सर्गे कल्पादिषु युगादिषु ॥८४॥  
आरण्यकमधीत्यापि बाणसाम्नोरपि ध्वनौ ॥  
अनध्यायेषु चैतेषु चाधीयीत न वै क्वचित् ॥८५॥  
भूताष्टम्योः पञ्चदश्योर्ब्रह्मचारी सदा भवेत् ॥  
अनायुष्यकरं चेह परदारोपसर्पणम् ॥  
तस्मात्तद्दूरतस्त्याज्य वैरिणां चोपसेवनम् ॥ ८६ ॥  
पूर्वर्द्धिभिः परित्यक्तमात्मानं नावमानयेत् ॥  
सदोद्यमवतां यस्माच्छ्रियो विद्या न दुर्लभाः ॥ ॥ ८७ ॥  
सत्यं ब्रूयात्प्रियं बूयान्न ब्रूयात्सत्यमप्रियम् ॥  
प्रियं च नानृतं ब्रूयादेष धर्मो विधीयते ॥ ८८ ॥  
वाचोवेगं मनावेगं जिह्वावेगं च वर्ज येत् ॥  
गुह्यजान्यपि लोमानि तत्स्पर्शादशुचिर्भवेत ॥ ८९ ॥  
पादधौतोदकं मूत्रमुच्छिष्टान्युदकानि च ॥  
निष्ठीवनं च श्लेष्माणं दूराद्दूरं विनिः क्षिपेत ॥ 3.2.6.९० ॥  
अहर्न्निशं श्रुतेर्जाप्याच्छौचाचारनिषेवणात ॥  
अद्रोहवत्या बुद्ध्या च पूर्वजन्म म्मरेद्द्विजः ॥ ९१ ॥  
वृद्धान्प्रयत्नाद्वन्देत दद्यात्तेषां स्वमासनम ॥  
विनम्रकन्धरो भूयादनुयायात्ततश्च तान् ॥ ९२ ॥  
श्रुतिभूदेवदेवानां नृपसाधुतपस्विनाम् ॥  
पतिव्रतानां नारीणां निन्दां कुर्यान्न कर्हि चित ॥ ९३ ॥  
उद्धृत्य पञ्चमृत्पिण्डान्स्नायात्परजलाशये ॥  
श्रद्धया पात्रमासाद्य यत्किञ्चिद्दीयते वसु ॥ ९४ ॥  
देशे काले च विधिना तदानन्त्याय कल्पते ॥  
भूप्रदो मण्डलाधीशः सर्वत्र सुखितोऽन्नदः ॥ ९५ ॥  
तोयदाता सुरूपः स्यात्पुष्टश्चान्नप्रदो भवेत ॥  
प्रदीपदो निर्मलाक्षो गोदातार्यमलोक भाक् ॥९६॥  
स्वर्णदाता च दीर्घायुस्तिलदः स्याच्च सुप्रजः ॥  
वेश्मदोऽत्युच्चसौधेशो वस्त्रदश्चन्द्रलोकभाक् ॥९७॥  
हयप्रदो दिव्यदेहो लक्ष्मीवान्वृषभ प्रदः॥  
सुभार्यः शिबिकादाता सुपर्यङ्कप्रदोऽपि च ॥९८॥  
श्रद्धया प्रतिगृह्णाति श्रद्धया यः प्रयच्छति ॥  
स्वर्गिणौ तावुभौ स्यातां पततोऽश्रद्रया त्वधः ॥।९९॥  
अनृतेन क्षरेद्यज्ञस्तपो विस्मयतः क्षरेत् ॥  
क्षरेत्कीर्तिर्विनादानमायुर्विप्रापमानतः ॥3.2.6.१००॥  
गन्धं पुष्पं कुशा गावः शाकं मांसं पयो दधि ॥  
मणिमत्स्यगहं धान्यं ग्राह्यमेतदुपस्थितम् ॥१०१॥  
मधूदकं फलं मूलमेधांस्यभयदक्षिणा ॥  
अभ्युद्यतानि ग्राह्याणि त्वेतान्यपि निकृष्टतः॥१०२॥  
दासनापितगोपालकुलमित्रार्द्धसीरिणः ॥  
भोज्यान्नाः शूद्रवर्गेमी तथात्मविनिवेदकः ॥१०३॥  
इत्थमाचारधर्मोयं धर्मारण्यनिवासिनाम् ॥  
श्रुतिस्मृत्युक्तधर्मोऽयं युधिष्ठिर निवेदितः ॥ १०४ ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये  
सदाचारलक्षणवर्णनं नाम षष्ठोऽध्यायः ॥ ६ ॥ ॥ छ ॥