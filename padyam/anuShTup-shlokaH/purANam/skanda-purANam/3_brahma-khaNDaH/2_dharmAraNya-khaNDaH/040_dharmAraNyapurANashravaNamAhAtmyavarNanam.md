+++
title = "०४० धर्मारण्यपुराणश्रवणमाहात्म्यवर्णनम्"

+++
॥ नारद उवाच ॥ ॥  
ज्ञातिभेदे तु सञ्जाते तस्मिन्मोहेरके पुरे ॥  
त्रैविद्यैः किं कृतं ब्रह्मंस्तन्ममाचक्ष्व पृच्छतः ॥ १ ॥। ॥  
॥ ब्रह्मोवाच ॥ ॥  
स्वस्थाने वाडवाः सर्वे हर्षनिर्भरमानसाः ॥  
अग्निहोत्रपरा केऽपि केऽपि यज्ञपरायणाः ॥ २ ॥  
केऽपि चाग्निसमाधानाः केऽपि स्मार्ता निरन्तरम् ॥  
पुराणन्यायवेत्तारो वेदवेदाङ्गवादिनः ॥ ३ ॥  
सुखेन स्वान्सदाचारान्कुर्वन्तो ब्रह्मवादिनः ॥  
एवं धर्मसमाचारान्कुर्वतां कुशलात्मनाम् ॥ ४ ॥  
स्थानाचारान्कुलाचारानधिदेव्याश्च भाषितान् ॥  
धर्मशास्त्रस्थितं सर्वं काजेशैरुदितं च यत् ॥ ५ ॥  
परम्परागतं धर्म मूचुस्ते वाडवोत्तमाः ॥ ६ ॥  
॥ ब्राह्मणा ऊचुः ॥ ॥  
उपास्ते यश्च लिखितं रक्तपादैस्तु वाडवाः ॥  
ज्ञातिश्रेष्ठः स विज्ञेयो वलिर्देयस्ततः परम् ॥ ७ ॥  
रक्तचन्दनं प्रसाध्याथ प्रसिद्धं स्वकुलं तथा ॥  
कुङ्कुमारक्तपादैस्तैर्गन्धपुष्पादिचर्चितैः ॥ ८ ॥  
सम्भूय लिखितं तच्च रक्तपादं तदुच्यते ॥  
रामस्य लेख्यं ते सर्वे पूजयन्तु समाहिताः ॥ ९ ॥  
रामस्य करमुद्रां च पूजयन्तु द्विजाः सदा ॥  
येषां दोषाः सदाचारे व्यभिचारादयो यदि ॥ ॥ 3.2.40.१० ॥  
तेषां दण्डो विधेयस्तु य उक्तो विधिवद्विजैः ॥  
चिह्नं न राममुद्राया यावद्दण्डं ददाति न ॥ ११ ॥  
विना दण्डप्रदानेन मुद्राचिह्नं न धार्यते ॥  
मुद्राहस्ताश्च विज्ञेया वाडवा नृपसत्तम ॥ १२ ॥  
पुत्रे जाते पिता दद्द्याच्छ्रीमात्रे तु बलिं सदा ॥  
पलानि विंशतिः सर्प्पिर्गुडः पञ्चप लानि च ॥ १३ ॥  
कुङ्कुमादिभिरभ्यर्च्य जातमात्रः सुतस्तदा ॥  
षष्ठे च दिवसे राजन्षष्ठीं पूजयते सदा ॥ १४ ॥  
दद्यात्तत्र बलिं साज्यं कुर्याद्धि बलिपञ्चकम् ॥  
पञ्चप्रस्थान्बलीन्दद्यात्सवस्त्राञ्छ्रीफलैर्युतान् ॥ १५ ॥  
कुङ्कुमादिभिरभ्यर्च्य श्रीमात्रे भक्तिपूर्वकम् ॥  
वितशाठ्यं न कुर्वीत कुले सन्ततिवृद्धये ॥ १६ ॥  
तद्धि चार्पयता द्रव्यं वृद्धौ यद्ध्रीणितं पुनः ॥  
जन्मनो नन्तरं कार्यं जातकर्म यथाविधि ॥ १७ ॥  
विप्रानुकीर्तिता याश्च वृत्तिः सापि विभज्यते ॥  
प्रथमा लभ्यमाना च वृत्तिर्वै यावती पुनः ॥ १८॥  
तस्या वृत्तेरर्द्धभागो गोत्रदेव्यै तु कल्प्यताम् ॥  
द्विगुणं वणिजा चैव पुत्रं जाते भवेदिति ॥ १९ ॥  
माण्डलीयाश्च ये शूद्रास्तेषामर्ककरं त्विदम् ॥  
अडालजानां त्रिगुणं गोभुजानां चतुर्गुणम् ॥ 3.2.40.२० ॥  
इत्येतत्कथितं सर्वमन्यच्च शूद्रजातिषु ॥  
यस्य दोषस्तु हत्यायाः समुद्भूतो विधेर्वशात् ॥ २१ ॥  
दण्डस्तु विधिवत्तस्य कर्त्तव्यो वेदशास्त्रिभिः ॥  
अन्यायो न्यायवादी स्यान्निर्द्दोषे दोषदायकः ॥ २२ ॥  
पङ्क्तिभेदस्य कर्ता च गोसहस्रवधः स्मृतः ॥  
वृत्तिभागविभजनं तथा न्यायविचारणम् ॥  
श्रीरामदूतकस्याग्रे कर्त्तव्यमिति निश्चयः ॥ २३ ॥  
तस्य पूजां प्रकुर्वीत तदा कालेऽथवा सदा॥  
तैलेन लेपयेत्तस्य देहे वै विघ्नशान्तये ॥ २४ ॥  
धूपं दीपं फलं दद्यात्पुष्पैर्नानाविधैः किल ॥  
पूजितो हनुमानेव ददाति तस्य वाञ्छितम् ॥ २५ ॥  
प्रतिपुत्रं तु तस्याग्रे कुर्यान्नान्यत्र कुत्रचित् ॥  
श्रीमाताबकुलस्वामिभागधेयं तु पूर्वतः ॥ २६ ॥  
पश्चात्प्रतिग्रहं विप्रैः कर्त्तव्यमिति निश्चितम् ॥  
समागमेषु विप्राणां न्यायान्यायविनिर्णये ॥ ॥ २७ ॥  
निर्णयं हृदये धृत्वा तत्रस्थं श्रावयेद्द्विजान् ॥  
केवलं धर्मबुद्ध्या च पक्षपातं विवर्जयेत् ॥ २८ ॥  
सर्वेषां सम्मतं कार्यं तद्ध्यविकृतमेव च ॥  
आकारितस्ततो विप्रः सभायां भयमेति चेत् ॥ २९ ॥  
न तस्य वाक्यं श्रोतव्यं निर्णीतार्थनिवारणे ॥  
यस्य वर्जस्तु क्रियते मिलित्वा सर्व वाडवैः ॥ 3.2.40.३० ॥  
खानपानादिकं सर्वं कार्यं तेन विवर्जयेत् ॥  
तस्य कन्या न दातव्या तत्संसर्गी च तादृशः ॥ ३१ ॥  
ततो दण्डं प्रकुर्वीत सर्वैरेव द्विजोत्तमैः ॥  
भोजनं कन्यकादानमिति दाशरथेर्मतम् ॥ ३२ ॥  
यत्किञ्चित्कुरुते पापं लब्धुं स्थलमथापि वा ॥  
शुष्कार्द्रं वसते चान्ने तस्मादन्नं परि त्यजेत् ॥ ३३ ॥  
कुर्वंस्तत्पापभागी स्यात्तस्य दण्डो यथाविधि ॥  
न्यायं न पश्यते यस्तु शक्तौ सत्यां सदा यतः ॥३४॥  
पापभागी स विज्ञेय इति सत्यं न संशयः ॥  
उत्कोचं यस्तु गृह्णाति पापिनां दुष्टकर्मिणाम् ॥  
सकलं च भवेत्तस्य पापं नैवात्र सशयः ॥३५॥  
तस्यान्नं गृह्यते नैव कन्यापि न कदाचन ॥  
हितमाचरते यस्तु पुत्राणामपि वै नरः ॥ ३६ ॥  
स एतान्नियमान्सर्वान्पालयेन्नात्र संशयः ॥  
एवं पत्रं लिखित्वा तु वाडवास्ते प्रह र्षिताः ॥ ३७ ॥  
प्राप्ते कलियुगे घोरे यथा पापं न कुर्वते ॥  
इति ज्ञात्वा तु सर्वे ते न्यायधर्मं प्रचक्रिरे ॥ ३८ ॥  
॥ व्यास उवाच ॥ ॥  
कलौ प्राप्ते द्विजाः सर्वे स्थानभ्रष्टा यतस्ततः॥  
पक्षमुत्कलं ग्रहीष्यन्ति तथा स्युः पक्षपातिनः ॥ ३९ ॥  
भोक्ष्यन्ते म्लेच्छकग्रामान्कोलाविध्वंसिभिः किल ॥  
वेदभ्रष्टाश्च ते विप्रा भविष्यन्ति कलौ युगे॥ 3.2.40.४० ॥  
॥ युधिष्ठिर उवाच॥ ॥  
देशेदेशे गमिष्यन्ति ते विप्रा वणिजस्तथा॥  
कथं वै ज्ञायते सर्वै केन चिह्नेन मारिष।॥११॥  
यस्मिन्गोत्रे समुत्पन्ना वाडवा ये महाबलाः ॥४२॥  
व्यास उवाच।॥  
ज्ञायते गोत्रसञ्ज्ञाऽथ केचिच्चैव पराक्रमैः ॥  
यस्ययस्य च यत्कर्म तस्य तस्यावटङ्ककः॥४३॥  
अवटङ्कैर्हि ज्ञायन्ते नान्यथा ज्ञायते क्वचित्॥  
गोत्रैश्च प्रवरैश्चैव अवटङ्कैर्नृपात्मज॥४४॥  
ज्ञायन्ते हि द्विजा राजन्मोढ ब्राह्मणसत्तमाः॥१९॥  
॥ युधिष्ठिर उवाच ॥ ॥  
गोत्रैश्च प्रवरैश्चैव श्रुता एते तवाननात् ॥  
कां वा शाखामधीयानास्तन्मे ब्रूहि पितामह ॥ १६॥ ॥  
॥ व्यास उवाच ॥ ॥  
ज्ञायन्ते यत्रयत्रस्था माध्यन्दिनीया महाबलाः ॥  
कौथमीं च समाश्रित्य केचिद्विप्रा गुणान्विताः ॥४७॥  
ऋगथर्वणजा शाखा नष्टा सा च महामते॥  
एवं वै वर्तमानास्ते वाडवा धर्मसम्भवाः॥४८॥  
धर्मारण्ये महाभागाः पुत्रपौत्रान्विताऽभवन् ॥  
शूद्राः सर्वे महाभागाः पुत्रपौत्र समावृताः ॥ ४९॥  
धर्मारण्ये महातीर्थे सर्वे ते द्विजसेवकाः ॥  
अभवन्रामभक्ताश्च रामाज्ञां पालयन्ति च ॥ 3.2.40.५० ॥  
आज्ञामत्याऽऽदरेणेह हनूमन्तश्च वीर्यवान् ॥  
पालयेत्सोऽपि चेदानीं सुप्राप्ते वै कलौ युगे ॥ ५१ ।  
अदृष्टरूपी हनुमांस्तत्र भ्रमति नित्यशः॥  
त्रैविद्या वाडवा यत्र चातुर्विद्यास्तथैव च ॥ ५२ ॥  
सभायामुपविष्टा येऽन्यायात्पापं प्रकुर्वते ॥  
जयो हि न्यायकर्तॄणामजयोऽन्यायकारिणाम् ॥ ५३ ॥  
सापराधे यस्तु पुत्रे ताते भ्रातरि चापि वा ॥  
पक्षपातं प्रकुर्वीत तस्य कुप्यति वायुजः॥ ५४॥  
कुपितो हनुमानेष धननाशं करोति वै॥  
पुत्रनाशं करोत्येव धामनाशं तथैव च ॥ ५५ ॥  
सेवार्थं निर्मितः शूद्रो न विप्रान्परिषेवते ॥  
वृत्तिं वा न ददात्येव हनुमांस्तस्य कुप्यति ॥ ५६ ॥  
अर्थनाशं पुत्रनाशं स्थाननाशं महा भयम् ॥  
कुरुते वायुपुत्रो हि रामवाक्यमनुस्मरन् ॥ ५७॥  
यत्र कुत्र स्थिता विप्राः शूद्रा वा नृपसत्तम ॥  
न निर्द्धना भवेयुस्ते प्रसादाद्राघवस्य च ॥५८॥  
यो मूढश्चाप्यधर्मात्मा पापपाषण्डमाश्रितः ।  
निजान्विप्रान्परित्यज्य परज्ञातींश्च मन्यते ॥ ५९॥  
तस्य पूर्वकृतं पुण्यं भस्मीभवति नान्यथा ॥  
अन्येषां दीयते दानं स्वल्पं वा यदि वा बहु ॥ 3.2.40.६० ॥  
यथा भवति वै पूर्वं ब्रह्मविष्णुशिवैः कृतम् ॥  
तस्य देवा न गृह्णन्ति हृव्यं कव्यं च पूर्वजाः ॥ ६१॥  
वञ्चयित्वा निजान्विप्रानन्येभ्यः प्रददेत्तु यः ॥  
तस्य जन्मार्जितं पुण्यं भस्मीभवति तत्क्षणात् ॥६२॥  
ब्रह्मविष्णुशिवैश्चैव पूजिता ये द्विजोत्तमाः॥ ते  
षां ये विमुखाः शूद्रा रौरवे निवसन्ति ते॥ ६३॥  
यो लौल्याच्च कुलाचारं गोत्राचारं प्रलोपयेत्॥  
स्वाचारं यो न कुर्वीत कदाचिद्वै विमोहितः॥६४॥  
सर्वनाशो भवेत्तस्य भस्मीभवति तत्क्षणात् ॥  
तस्मात्सर्वः कुलाचारः स्थानाचारस्तथैव च ॥ ६५॥  
गोत्राचारः पालनीयो यथावित्तानुसारतः ॥  
एवं ते कथितं राजन्धर्मारण्यं पुरातनम्॥ ६६॥  
स्थापितं देवदेवैश्च ब्रह्मविष्णुशिवादिभिः ॥  
धर्मारण्यं कृतयुगे त्रेतायां सत्यमन्दिरम्॥  
द्वापरे वेदभवनं कालौ मोहेरकं स्मृतम् ॥ ६७ ॥ !  
ब्रह्मोवाच ॥ ॥  
य इदं शृणुयात्पुत्र श्रद्धया परया युतः॥  
धर्मारण्यस्य माहात्म्यं सर्वकिल्बिषनाशनम् ॥ ६८॥  
मनोवाक्कायजनितं पातकं त्रिविधं च यत्॥  
तत्सर्वं नाशमायाति श्रवणात्कीर्तनात्सुकृत् ॥ ६९॥  
धन्यं यशस्यमायुष्यं सुखसन्तानदायकम्॥  
माहात्म्यं शृणुयाद्वत्स सर्वसौख्याप्तये नरः ॥ 3.2.40.७० ॥  
सर्वतीर्थेषु यत्पुण्यं सर्वक्षेत्रेषु यत्फलम्॥  
तत्फलं समवाप्नोति धर्मारण्यस्य सेवनात् ॥ ७१ ॥  
॥ नारद उवाच ॥ ॥  
धर्मारण्यस्य माहात्म्यं यच्छ्रुतं त्वन्मुखाम्बुजात् ॥  
धर्मवाप्यां यत्र धर्म्मस्तपस्तेपे सुदुष्कुरम् ॥ ७२॥  
तस्य क्षेत्रस्य महिमा मया त्वत्तोऽवधारितः ॥  
स्वस्ति तेऽस्तु गमिष्यामि धर्मारण्यदिदृक्षया ॥७३॥  
तत्र वाक्यजलौघेन पावितोऽहं चतुर्मुख ॥ ७४ ॥  
व्यास उवाच ॥ ॥  
इदमाख्यानकं सर्वं कथितं पाण्डुनन्दन ॥  
यच्छ्रुत्वा गोसहस्रस्य फलं प्राप्नोति मानवः ॥ ॥७५॥  
अपुत्रो लभते पुत्रान्निर्द्धनो धनवान्भवेत् ॥  
रोगी रोगात्प्रमुच्येत बद्धो मुच्येत बन्धनात् ॥ ७६ ॥  
विद्यार्थी लभते विद्यामुत्तमां कर्मसाधनाम् ॥  
तीर्थयात्राफलं तस्य कोटिकन्याफलं लभेत् ॥ ७७ ॥  
यः श्रृणोति नरो भक्त्या नारी वाथ नरोत्तम ॥  
निरयं नैव पश्यन्ति एकोत्तरशतैः सह ॥ ७८॥  
शुभे देशे निवेश्याथ क्षौमवस्त्रादिभिस्तथा ॥  
पुराणपुस्तकं राजन्प्रयतः शिष्टसम्मतः ॥ ७९॥  
अर्चयेच्च यथा न्यायं गन्धमाल्यैः पृथक्पृथक् ॥  
समाप्तौ नृप ग्रन्थस्य वाचकस्यानुपूजनम् ॥ 3.2.40.८० ॥  
दानादिभिर्यथान्यायं सम्पूर्णफलहेतवे ॥  
मुद्रिकां कुण्डले चैव ब्रह्मसूत्रं हिरण्मयम् ॥ ८१ ॥  
वस्त्राणि च विचित्राणि गन्धमाल्यानुलेपनैः ॥  
देववत्पूजनं कृत्वा गां च दद्यात्पयस्विनीम् ॥ ८२ ॥  
एवं विधानतः श्रुत्वा धर्मारण्यकथानकम्॥  
धर्मारण्यनिवासस्य फलमाप्नोत्यसंशयम् ॥ ८३ ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये धर्मारण्यनिवासिव्यवस्थावर्णनपूर्वक धर्मारण्यपुराणश्रवणमाहात्म्यवर्णनन्नाम चत्वारिंशोऽध्यायः ॥ ४० ॥