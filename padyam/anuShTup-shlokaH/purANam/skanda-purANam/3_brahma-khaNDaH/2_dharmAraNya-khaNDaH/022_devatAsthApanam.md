+++
title = "०२२ देवतास्थापनम्"

+++
॥ युधिष्ठिर उवाच ॥ ॥  
स्थानवासिन्यो योगिन्यः काजेशेन विनिर्मिताः ॥  
कस्मिन्स्थाने हि का देव्यः कीदृश्यस्ता वदस्व मे ॥ १ ॥  
॥ व्यास उवाच ॥ ॥  
सर्वज्ञोसि कुलीनोसि साधु पृष्टं त्वयानघ ॥  
कथयिष्याम्यहं सर्वमखिलेन युधिष्ठिर ॥ २ ॥  
नानाभरणभूषाढ्या नानारत्नोपशोभिताः ॥  
नानावसनसंवीता नानायुवसमन्विताः ॥ ३ ॥  
नानावाहनसंयुक्ता नानास्वरनिनादिनीः ॥  
भयनाशाय विप्राणां काजेशेन विनिर्मिताः ॥ ४ ॥  
प्राच्यां याम्यामुदीच्यां च प्रतीच्यां स्थापिता हि ताः ॥  
आग्नेया नैर्ऋते देशे वायव्येशानयोस्तथा ॥ ५ ॥  
आशापुरी च गात्राई छत्राई ज्ञानजा तथा ॥  
पिप्पलाम्बा तथा शान्ता सिद्धा भट्टारिका तथा ॥ ६ ॥  
कदम्बा विकटा मीठा सुपर्णा वसुजा तथा ॥  
मातङ्गी च महादेवी वाराही मुकुटेश्वरी ॥ ७ ॥  
भद्रा चैव महाशक्तिः सिंहारा च महाबला ॥  
एताश्चान्याश्च बहवः कथितुं नैव शक्यते ॥ ८ ॥  
नानारूपधरा देव्यो नानावेषसमाश्रिताः ॥  
स्थानादुत्तरदिग्भागे आशापूर्णासमीपतः ॥ ९ ॥  
पूर्वे तु विद्यते देवी आनन्दानन्ददायिनी ॥  
वसन्ती चोत्तरे देव्यो नानारूपधरा मुदा ॥ १० ॥  
इष्टान्कामान्ददात्येता जलदानेन तर्पिताः ॥  
स्थाने नैर्ऋतिदिग्भागे शान्ता शान्तिप्रदायिनी ॥ ११ ॥  
सिंहोपरि समासीना चतुर्हस्ता वरप्रदा ॥  
भट्टारी च महाशक्तिः पुनस्तत्रैव तिष्ठति ॥ १२ ॥  
संस्तुता पूजिता भक्त्या भक्तानां भयनाशिनी ॥  
स्थानात्तु सप्तमे क्रोशे क्षेमलाभा व्यव स्थिता ॥ १३ ॥  
सा विलेपमयी पूज्या चिन्तिता सिद्धिदायिनी ॥  
पूर्वस्यां दिशि लोकैस्तु बलिदानेन तर्पिता ॥  
परिवारेण संयुक्ता भुक्तिमुक्ति प्रदायिनी ॥ १४ ॥  
अचिन्त्यरूपचरिता सर्वशत्रुविनाशनी ॥  
सन्ध्यायास्त्रिषु कालेषु प्रत्यक्षैव हि दृश्यते ॥ १५ ॥  
स्थानात्तु सप्तमे क्रोशे दक्षिणा विन्ध्यवासिनी ॥  
सायुधा रूपसम्पन्ना भक्तानां भयहारिणी ॥ १६ ॥  
पश्चिमे निम्बजा देवी तावद्भूमिसमाश्रिता ॥  
महाबला सा दृष्टापि नयनानन्द दायिनी ॥ १७ ॥  
स्थानादुत्तरदिग्भागे तावद्भूमिसमाश्रिता ॥  
शक्तिर्बहुसुवर्णाक्षा पूजिता सासुवर्णदा ॥ १८ ॥  
स्थानाद्वायव्यकोणे च क्रोशमात्र मिते श्रिता ॥  
क्षेत्रधरा महादेवी समये च्छागधारिणी ॥ १९ ॥  
पुरादुत्तरदिग्भागे क्रोशमात्रे तु कर्णिका ॥  
सर्वोपकारनिरता स्थानोपद्रवनाशनी ॥ २० ॥  
स्थानान्निर्ऋतिदिग्भागे ब्रह्माणीप्रमुखास्तथा ॥  
नानारूपधरा देव्यो विद्यन्ते जलमातरः ॥ २१ ॥  
इति श्रीस्कान्दे महापुराण एकाशीति साहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये देवतास्थापनन्नाम द्वाविंशोऽध्यायः ॥ २२ ॥ ॥ छ ॥