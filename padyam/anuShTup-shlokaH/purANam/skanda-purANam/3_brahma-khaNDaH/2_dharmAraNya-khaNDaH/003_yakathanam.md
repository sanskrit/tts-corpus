+++
title = "००३ यकथनम्"

+++
व्यास उवाच ॥ ॥  
श्रूयतां नृपशार्दूल कथां पौराणिकीं शुभाम् ॥  
यां श्रुत्वा सर्वपापेभ्यो मुच्यते नात्र संशयः ॥ १ ॥  
एकदा धर्मराजो वै तपस्तेपे सुदुष्करम् ॥  
ब्रह्मविष्णुमहेशाद्यैर्जलवर्षान्तपादिषाट् ॥ २ ॥  
आदौ त्रेतायुगे राजन्वर्षाणामयुतत्रयम् ॥  
मध्येवनं तपस्यन्तमशोकतरुमूलगम् ॥ ३ ॥  
शुष्कस्नायुपिनद्धास्थिसञ्चयं निश्चलाकृतिम् ॥  
वल्मीककीटिकाकोटिशोषिताशेषशोणितम् ॥ ४ ॥  
निर्मांसकीकसचयं स्फटिकोपलनिश्चलम् ॥  
शङ्खकुदेन्दुतहिनमहाशङ्खलसच्छ्रियम् ॥ ५ ॥  
सत्त्वावलम्बितप्राणमायुःशेषेण रक्षितम् ॥  
निश्वासोच्छ्वास पवनवृत्तिसूचितजीवितम् ॥ ६ ॥  
निमेषोन्मेषसञ्चारपशुनीकृतजन्तुकम् ॥  
पिशङ्गितस्फुरद्रश्मिनेत्रदीपितदिङ्मुखम् ॥ ७ ॥  
तत्तपोग्निशिखादाव चुम्बितम्लानकाननम् ॥  
तच्छान्त्युदसुधावर्षसंसिक्ताखिलभूरुहम ॥ ८ ॥  
साक्षात्तपस्यन्तमिव तपो धृत्वा नराकृतिम् ॥  
निराकृतिं निराकाशं कृत्वा भक्तिं च काञ्चनम् ॥ ९ ॥  
कुरङ्गशावैर्गणशो भ्रमद्भिः परिवारितम् ॥  
निनादभीषणास्यैश्च वनजैः परिरक्षितम् ॥ 3.2.3.१० ॥  
एतादृशं महाभीमं दृष्ट्वा देवाः सवासवाः ॥  
ध्यायन्तं च महादेवं सर्वेषां चाभयप्रदम् ॥ ११ ॥  
ब्रह्माद्या दैवता सर्वे कैलासं प्रति जग्मिरे ॥  
पारिजाततरुच्छायामासीनं च सहोमया ॥ १२ ॥  
नदिर्भृङ्गिर्महाकालस्तथान्ये च महागणाः ॥  
स्कन्दस्वामी च भगवान्गणपश्च तथैव च ॥  
तत्र देवाः सब्रह्माद्याः स्वस्वस्थानेषु तस्थिरे ॥ १३ ॥  
॥ ब्रह्मोवाच ॥ ॥  
नमोस्त्वनन्तरूपाय नीलश्च नमोऽस्तु ते ॥  
अविज्ञातस्वरूपाय कैवल्यायामृताय च ॥ १४ ॥  
नान्तं देवा विजानन्ति यस्य तस्मै नमोनमः ॥  
यं न वाचः प्रशंसन्ति नमस्तस्मै चिदात्मने ॥ १५ ॥  
योगिनो यं हृदः कोशे प्रणिधानेन निश्चलाः ॥  
ज्योतीरूपं प्रपश्यति तस्मै श्रीब्रह्मणे नमः ॥ १६ ॥  
कालात्पराय कालाय स्वेच्छया पुरुषाय च ॥  
गुणत्रयस्वरूपाय नमः प्रकृतिरूपिणे ॥१७॥  
विष्णवे सत्त्वरूपाय रजोरूपाय वेधसे ॥  
तमोरूपाय रुद्राय स्थितिसर्गान्तकारिणे ॥ १८ ॥  
नमो बुद्धिस्वरूपाय त्रिधाहङ्काररूपिणे ॥  
पञ्चतन्मात्ररूपाय नमः प्रकृतिरूपिणे ॥ १९ ॥  
नमो नमः स्वरूपाय पञ्चबुद्धीन्द्रियात्मने ॥  
क्षित्यादिपञ्चरूपाय नमस्ते विषयात्मने ॥ 3.2.3.२० ॥  
नमो ब्रह्माण्डरूपाय तदन्तर्वर्तिने नमः ॥  
अर्वाचीनपराचीनविश्वरूपाय ते नमः ॥२१॥  
अनित्यनित्यरूपाय सदसत्पतये नमः ॥  
नमस्ते भक्तकृपया स्वेच्छावि ष्कृतविग्रह ॥ २२ ॥  
तव निश्वसितं वेदास्तव वेदोऽखिलं जगत् ॥  
विश्वाभूतानि ते पादः शिरो द्यौः समवर्तत ॥ २३ ॥  
नाभ्या आसीदन्तरिक्षं लोमानि च वनस्पतिः ॥  
चन्द्रमा मनसो जातश्चक्षोः सूर्यस्तव प्रभो ॥ २४ ॥  
त्वमेव सर्वं त्वयि देव सर्वं सर्वस्तुति स्तव्य इह त्वमेव ॥  
ईश त्वया वास्यमिदं हि सर्वं नमोऽस्तु भूयोऽपि नमो नमस्ते ॥ २५ ॥  
इति स्तुत्वा महादेवं निपेतुर्दण्डवत्क्षितौ ॥  
प्रत्युवाच तदा शम्भुर्वरदोऽस्मि किमिच्छति ॥ २६ ॥  
॥ महादेव उवाच ॥ ॥  
कथं व्यग्राः सुराः सर्वे बृहस्पतिपुरोगमाः ॥  
तत्समाचक्ष्व मां ब्रह्मन्भवतां दुःखकारणम् ॥ २७ ॥  
॥ ब्रह्मोवाच ॥ ॥  
नीलकण्ठ महादेव दुःखनाशाभयप्रद ॥  
शृणु त्वं दुःखमस्माकं भवतो यद्वदाम्यहम् ॥ २८ ॥  
धर्मराजोऽपि धर्मात्मा तपस्तेपे सुदुःसहम् ॥  
न जानेऽसौ किमिच्छति देवानां पदमुत्तमम् ॥ २९ ॥  
तेन त्रस्तास्तत्तपसा सर्व इन्द्रपुरोगमाः ॥  
भवतोङ्घ्रौ चिरेणैव मनस्तेन समर्पितम् ॥  
तमुत्थापय देवेश किमिच्छति स धर्मराट् ॥ 3.2.3.३० ॥  
॥ ईश्वर उवाच ॥ ॥  
भवतां नास्ति नु भयं धर्मात्सत्यं ब्रवीम्यहम् ॥ ३१ ॥  
तत उत्थाय ते सर्वे देवाः सह दिवौकसः ॥  
रुद्रं प्रदक्षिणीकृत्य नमस्कृत्वा पुनःपुनः ॥ ३२ ॥  
इन्द्रेण सहिताः सर्वे कैलात्पुनरागताः ॥  
स्वस्वस्थाने तदा शीघ्रं गताः सर्वे दिवौकसः ॥ ३३ ॥  
इन्द्रोऽपि वै सुधर्मायां गतवान्प्रभुरीश्वरः ॥  
न निद्रां लब्धवांस्तत्र न सुखं न च निर्वृतिम् ॥ ३४ ॥  
मनसा चिन्तयामास विघ्नं मे समुपस्थितम् ॥  
अवाप महतीं चितां तदा देवः शचीपतिः ॥ ३५ ॥  
मम स्थानं पराहर्तुं स्तपस्तेपे सुदुश्चरम् ॥  
सर्वान्देवान्समाहूय इदं वचनमब्रवीत् ॥ ३६ ॥ ॥  
॥ इन्द्र उवाच ॥ ॥  
शृण्वन्तु देवताः सर्वा मम दुःखस्य कारणम् ॥  
दुःखेन मम यल्लब्धं तत्किं वा प्रार्थयेद्यमः ॥  
बृहस्पतिः समालोक्य सर्वान्दे वानथाब्रवीत् ॥ ३७ ॥  
बृहस्पतिरुवाच ॥ ॥  
तपसे नास्ति सामर्थ्यं विघ्नं कर्तुं दिवौकसः ॥  
उर्वश्याद्या समाहूय सम्प्रेष्यन्तां च तत्र वै ॥३८॥  
तासामाकारणार्थाय प्रतिद्वारं प्रतस्थिवान्॥  
स गत्वा ताः समादाय सभायां शीघ्रमाययौ॥३९॥  
आगतास्ता हरिः प्राह महत्कार्यमुपस्थितम् ॥  
गच्छन्तु त्वरिताः सर्वा धर्मारण्यं प्रति द्रुतम् ॥ 3.2.3.४० ॥  
यत्र वै धर्मराजोसौ तपश्चक्रे सुदुष्करम् ॥  
हास्यभावकटाक्षैश्च गीतनृत्यादिभिस्तथा ॥ ४१ ॥  
तं लोभयध्वं यमिनं तपःस्थानाच्च्युतिर्भवेत् ॥  
देवस्य वचनं श्रुत्वा तथा अप्सरसां गणाः ॥ ४२ ॥  
मिथः संरेभिरे कर्तुं विचार्य च परस्परम्॥  
धर्मारण्यं प्रतस्थेसावुर्वशी स्वर्वराङ्गना ॥ ४३ ॥  
तुष्टुवुः पुष्पवर्षाश्च ससृजुस्तच्छिरस्यमी ॥  
ततस्तु देवैर्विप्रैश्च स्तूयमानः समन्ततः ॥ ४४ ॥  
निर्ययौ परमप्रीत्या वनं परमपावनम् ॥  
बिल्वार्कखदिराकीर्णं कपित्थधवसङ्कुलम् ॥ ४५ ॥  
न सूर्यो भाति तत्रैव महान्धकार संयुतम्॥  
निर्जनं निर्मनुष्यं च बहुयोजनमायतम् ॥ ४६ ॥  
मृगैः सिंहैर्वृतं घोरेरन्यैश्चापि वनेचरैः ॥  
पुष्पितैः पादपैः कीर्णं सुमनोहरशाद्वलम् ॥ ॥ ४७ ॥  
विपुलं मधुरानादैर्नादितं विहगैस्तथा ॥  
पुंस्कोकिलनिनादाढ्यं झिल्लीकगणनादितम् ॥ ४८ ॥  
प्रवृद्धविकटैर्वृक्षैः सुखच्छायैः समावृतम् ॥ ।  
वृक्षैराच्छादिततलं लक्ष्म्या परमया युतम् ॥४९॥  
नापुष्पः पादपः कश्चिन्नाफलो नापि कण्टकी ॥  
षट्पदैरप्यनाकीर्णं नास्मिन्वै काननेभवेत् ॥3.2.3.५०॥  
विहङ्गैर्नादितं पुष्पैरलङ्कृतमतीव हि ॥  
सर्वर्तुकुसमैर्वृक्षैः सुखच्छायैः समावृतम् ॥ ५१ ॥  
मारुताकलितास्तत्र द्रुमाः कुसुमशाखिनः ॥  
पुष्पवृष्टिं विचित्रां तु विसृजन्ति च पादपाः ॥ ५२ ॥  
दिवस्पृशोऽथ सम्पुष्टाः पक्षिभिर्मधुरस्वनैः ॥  
विरेजुः पादपास्तत्र सुगन्धकुसुमैर्वृताः ॥ ५३ ॥  
तिष्ठन्ति च प्रवालेषु पुष्पभारावनादिषु ॥  
रुवन्ति मधुरालापाः षट्पदा मधुलिप्सवः ॥ ५४ ॥  
तत्र प्रदेशांश्च बहूनामोदाङ्कुरमण्डितान् ॥  
लतागृह परिक्षिप्तान्मनसः प्रीतिवर्द्धनान् ॥ ५५ ॥  
सम्पश्यन्ती महातेजा बभूव मुदिता तदा ॥  
परस्पराश्लिष्टशाखैः पादपैः कुसमाचितैः ॥ ५६ ॥  
अशोभत वनं तत्तु महेन्द्रध्वजसन्निभैः ॥  
सुखशीतसुगन्धी च पुष्परेणुवहोऽनिलः ॥ ५७ ॥  
एवङ्गुणसमायुक्तं ददर्श सा वनं तदा ॥  
तदा सूर्योद्भवां तत्र पवित्रां परिशोभिताम् ॥ ५८ ॥  
आश्रमप्रवरं तत्र ददर्श च मनोरमम् ॥  
पतिभिर्वालखिल्यैश्च वृतं मुनिगणा वृतम् ॥ ५९ ॥  
अग्न्यगारैश्च बहुभिर्वृक्षशाखावलम्बितैः ॥  
धूगम्रपानकणैस्तत्र दिग्वासोयतिभिस्तथा ॥ 3.2.3.६० ॥  
पाल्या वन्या मृगास्तत्र सौम्या भूयो बभूविरे ॥  
मार्जारा मूषकैस्तत्र सर्पैश्च नकुलास्तथा ॥ ६१ ॥  
मृगशावैस्तथा सिंहाः सत्त्वरूपा बभूविरे ॥  
परस्परं चिक्रीडुस्ते यथा चैव सहोदराः ॥  
दूराद्ददर्श च वनं तत्र देवोऽब्रवीत्तदा ॥ ६२ ॥  
॥ इन्द्र उवाच ॥ ॥  
अयं च खलु धर्मराड् तपस्तुग्रेवतिष्ठते ॥  
मम राज्याभिकाङ्क्षोऽसावतोर्थे यत्यतामिह ॥ ६३ ॥  
तपोविघ्नं प्रकुर्वन्तु ममाज्ञा तत्र गम्यताम्॥  
इन्द्रस्य वचनं श्रुत्वा उर्वशी च तिलोत्तमा ॥ ६४ ॥  
सुकेशी मञ्जुघोषा च घृताची मेनका तथा ॥  
विश्वाची चैव रम्भा च प्रम्लोचा चारुभाषिणी ॥६५॥  
पूर्वचित्तिः सुरूपा च अनुम्लोचा यशस्विनी ॥  
एताश्चान्याश्च बहुशस्तत्र संस्था व्यचिन्तयन् ॥ ६६ ॥  
परस्परं विलोक्यैव शङ्कमाना भयेन हि ॥  
यमश्चैव तथा शक्र उभौ वायतनं हि वः ॥॥ ॥ ६७ ॥  
एवं विचार्य बहुधा वर्द्धनी नाम भारत ॥  
सर्वासामप्सरसां श्रेष्ठा सर्वाभरणभूषिता ॥ ६८ ॥  
उवाचैवोर्वशी तत्र किं खिद्यसि शुभानने॥  
देवानां कार्यसिद्ध्यर्थं मायारूपबलेन च ॥  
वर्णधर्मो यथा भूयात्करिष्ये पाकशासन ॥ ६९ ॥  
॥ इन्द्र उवाच ॥ ॥  
साधुसाधु महाभागे वर्द्धनी नाम सुव्रता ॥  
शीघ्रं गच्छ स्वयं भद्रे कुरु कार्यं कृशोदरि ॥ 3.2.3.७० ॥  
धीराणामवने शक्ता नान्या सुभ्रु त्वया विना ॥  
वर्द्धनी च तथेत्युक्त्वा गता यत्र स धर्मराट् ॥ ७१ ॥  
महता भूषणेनैव रूपं कृत्वा मनोरमम् ॥  
कुङ्कुमैः कज्जलैर्वस्त्रैर्भूषणैश्चैव भूषिता ॥ ७२ ॥  
कुसुमं च तथा वस्त्रं किङ्किणीकटिराजिता ॥  
झणत्कारैस्तथा कष्टैर्भूषिता च पदद्वये ॥ ७३ ॥  
नानाभूषणभूषाढ्या नानाचन्दनचर्चिता ॥  
नानाकुसुम मालाढ्या दुकूलेनावृता शुभा ॥ ७४ ॥  
प्रगृह्य वीणां संशुद्धां करे सर्वाङ्गसुन्दरी ॥  
नर्तनं त्रिविधं तत्र चक्रे लोकमनोरमम् ॥ ७५ ॥  
तारस्वरेण मधुरैर्वंशनादेन मिश्रितम् ॥ ७६ ॥  
मूर्च्छनातालसंयुक्तं तन्त्रीलयसमन्वितम् ॥  
क्षणेन सहसा देवो धर्मराजो जितात्मवान् ॥  
विमनाः स तदा जातो धर्मराजो नृपात्मजः ॥ ७७ ॥  
॥ युधिष्ठिर उवाच ॥ ॥  
आश्चर्यं परमं ब्रह्मञ्जातं मे ब्रह्मसत्तम ॥  
कथं ब्रह्मोपपन्नस्य तपश्छेदो बभूव ह ॥ ७८ ॥  
धर्मे धरा च नाकश्च धर्मे पातालमेव च ॥  
धर्मे चन्द्रार्कमापश्च धर्मे च पवनोऽनलः ॥ ७९ ॥  
धर्मे चैवाखिलं विश्वं स धर्मो व्यग्रतां कथम् ॥  
गतः स्वामिंस्तद्वैयग्र्यं तथ्यं कथय सुव्रत ॥ 3.2.3.८० ॥  
॥ व्यास उवाच ॥ ॥  
पतनं साहसानां च नरकस्यैव कारणम् ॥  
योनिकुण्डमिदं सृष्टं कुम्भीपाकसमं भुवि ॥ ८१ ॥  
नेत्ररज्ज्वा दृढं बद्ध्वा धर्षयन्ति मनस्विनः॥  
कुचरूपैर्महादण्डैस्ताड्यमानमचेतसम् ॥ ८२ ॥  
कृत्वा वै पातयन्त्याशु नरकं नृपसत्तम ॥  
मोहनं सर्वभूतानां नारी चैवं विनिर्मिता ॥८३॥  
तावद्धन्त मनःस्थैर्यं श्रुतं सत्यमनाकुलम् ॥  
यावन्मत्ताङ्गनाग्रे न वागुरेव सुचेतसा म् ॥।४॥।  
तावत्तपोभिवृद्धिस्तु तावद्दानं दया दमः॥  
तावत्स्वाध्यायवृत्तं च तावच्छौचं धृतं व्रतम् ॥८५॥  
यावत्त्रस्तमृगीदृष्टिं चपलां न विलोकयेत्॥  
तावन्माता पिता तावद्धाता तावत्ससुहृज्जनः ॥ ८६ ॥  
तावल्लज्जा भयं तावत्स्वाचारस्तावदेव हि ॥  
ज्ञानमौदार्यमैश्वर्यं तावदेव हि भासते ॥  
यावन्मत्ताङ्गनापाशैः पातितो नैव बन्धनैः ॥ ८७ ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे धर्मारण्यमाहात्म्ये इन्द्रभ यकथनन्नाम तृतीयोऽध्यायः ॥ ३ ॥ छ ॥