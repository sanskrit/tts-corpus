+++
title = "०१४ विष्णुशिरोनाशः"

+++
युधिष्ठिर उवाच ॥ ॥  
कृपासिन्धो महाभाग सर्वव्यापिन्सुरेश्वर ॥  
कदा ह्यत्र तपस्तप्तं विष्णुनामिततेजसा ॥ १ ॥  
स्कन्दाय कथितं चैव शर्वेण च महात्मना ॥  
आनुपूर्व्येण सर्वं हि कथयस्व त्वमेव हि ॥ २ ॥  
॥ व्यास उवाच ॥ ॥  
शृणु वत्स प्रवक्ष्यामि धर्म्मारण्ये नृपोत्तम ॥  
एकदात्र तपस्तप्तं विष्णुनाऽमिततेजसा ॥ ॥ ३ ॥  
॥ स्कन्द उवाच ॥ ॥  
कथं देवसरोनाम पम्पा चम्पा गया तथा ॥  
वाराणस्यधिका चैव कथमश्वमुखो हरिः ॥ ४ ॥  
॥ ईश्वर उवाच ॥ ॥  
अत्र नारायणो देवस्तपस्तेपे सुदुष्करम् ॥  
दिव्यवर्षशतं त्रीणि जातः सुष्ठ्वाननश्च सः ॥ ५ ॥  
तपस्तेपे महाविष्णुः सुरूपार्थं च पुत्रक ॥  
वाजिमुखो हरिस्तत्र सिद्धस्थाने महाद्युते ॥ ६ ॥  
॥ स्कन्द उवाच ॥ ॥  
कारणं ब्रूहि नोद्य त्वमश्वाननः कथं हरिः ॥  
महारिपोश्च हन्ता च देवदेवो जगत्पतिः ॥ ॥ ७ ॥  
यस्य नाम्ना महाभाग पातकानि बहून्यपि ॥  
विलीयन्ते तु वेगेन तमः सूर्योदये यथा ॥ ८ ॥  
श्रूयन्ते यस्य कर्माणि अद्भुतान्यद्भुतानि वै ॥  
सर्वेषामेव जीवानां कारणं परमेश्वरः ॥ ९ ॥  
प्राणरूपेण यो देवो हयरूपः कधं भवेत् ॥  
सर्वेषामपि तन्त्राणामेकरूपः प्रकीर्तितः ॥ 3.2.14.१० ॥  
भक्तिगम्यो धर्मभाजां सुखरूपः सदा शुचिः ॥  
गुणातीतोऽपि नित्योऽसौ सर्वगो निर्गुणस्तथा ॥ ११ ॥  
स्रष्टासौ पालको हन्ता अव्यक्तः सर्वदेहिनाम् ॥  
अनुकूलो महातेजाः कस्मादश्वमुखोऽभवत् ॥ १२ ॥  
यस्य रोमोद्भवा देवा वृक्षाद्याः पन्नगा नगाः ॥  
कल्पेकल्पे जगत्सर्वं जायते यस्य देहतः ॥ ॥ १३ ॥  
स एव विश्वप्रभवः स एवात्यन्तकारणम् ॥  
येनानीताः पुनर्विद्या यज्ञाश्च प्रलयं गताः ॥१४॥  
घातितो दुष्टदैत्योऽसौ वेदार्थं कृत उद्यमः ॥  
एवमासीन्महाविष्णुः कथमश्वमुखोऽभवत् ॥ १५ ॥  
रत्नगर्भा धृता येन पृष्ठदेशे च लीलया ॥  
कृत्या व्यवस्थितं सर्वं जगत्स्थावरजङ्गमम् ॥ ॥ १६ ॥  
स देवो विश्वरूपो वै कथं वाजिमुखोऽभवत् ॥  
हिरण्याक्षस्य हन्ता यो रूपं कृत्वा वराहजम् ॥ १७ ॥  
सुपवित्रं महातेजाः प्रविश्य जलसा गरे ॥  
उद्धृता च मही सर्वा ससागरमहीधरा ॥ १८ ॥  
उद्धृता च मही नूनं दंष्ट्राग्रे येन लीलया ॥  
कृत्वा रूपं वराहं च कपिलं शोकनाशनम् ॥ ॥ १९ ॥  
स देवः कथमीशानो हयग्रीवत्वमागतः ॥  
प्रह्लादार्थे स चेशानो रूपं कृत्वा भयावहम् ॥ 3.2.14.२० ॥  
नारसिंहं महादेवं सर्वदुष्टनिवारणम् ॥  
पर्वताग्निसमुद्रस्थं ररक्ष भक्तसत्तमम् ॥ २१ ॥  
हिरण्यकशिपुं दुष्टं जघान रजनीमुखे ॥  
इन्द्रासने च संस्थाप्य प्रह्लादस्य सुखप्रदम् ॥ २२ ॥  
प्रह्लादार्थे च वै नूनं नृसिंहत्वमुपागतः ॥  
विरोचनसुतस्याग्रे याचकोऽसौ भवेत्तदा ॥ २३ ॥  
यज्ञे चैवाश्वमेधे वै बलिना यः समर्चितः ॥  
हृता वसुमती तस्य त्रिपदीकृतरोदसी ॥ २४ ॥  
विश्वरूपेण वै येन पाताले क्षपितो बलिः ॥  
त्रिःसप्तवारं येनैव क्षत्रियानवनीतले ॥ २५ ॥  
हत्वाऽददाच्च विप्रेभ्यो महीमतिमहौजसा ॥  
घातितो हैहयो राजा येनैव जननी हता ॥ २६ ॥  
येन वै शिशुनोर्व्यां हि घातिता दुष्टचारिणी ॥  
राक्षसी ताडका नाम्नी कौशिकस्य प्रसादतः ॥ २७ ॥  
विश्वामित्रस्य यज्ञे तु येन लीलानृदेहिना ॥  
चतुर्दशसहस्राणि घातिता राक्षसा वलात् ॥ २८ ॥  
हता शूर्पणखा येन त्रिशिराश्च निपातितः ॥  
सुग्रीवं वालिनं हत्वा सुग्रीवेण सहायवान् ॥ २९ ॥  
कृत्वा सेतुं समुद्रस्य रणे हत्वा दशाननम् ॥  
धर्म्मारण्यं समासाद्य ब्राह्मणानन्वपूजयत् ॥ 3.2.14.३० ॥  
शासनं द्विजवर्येभ्यो दत्त्वा ग्रामान्बहूंस्तथा ॥  
स्नात्वा चैव धर्म्मवाप्यां सुदानान्यददाद्गवाम् ॥ ३१ ॥  
साधूनां पालनं कृत्वा निग्रहाय दुरात्मनाम् ॥  
एवमन्यानि कर्म्माणि श्रुतानि च धरातले ॥३२॥  
स देवो लीलया कृत्वा कथं चाश्वमुखोऽभवत् ॥  
यो जातो यादवे वंशे पूतनाशकटादिकम् ॥ ३३ ॥  
अरिष्टदैत्यः केशी च वृकासुरबकासुरौ ॥  
शकटासुरो महासुर स्तृणावर्तश्च धेनुकः ॥ ३४ ॥  
मल्लश्चैव तथा कंसो जरासन्धस्तथैव च ॥  
कालयवनस्य हन्ता च कथं वै स हयाननः ॥  
तारकासुरं रणे जित्वा अयुतषट्पुरं तथा ॥ ३५ ॥  
कन्याश्चोद्वाहिता येन सहस्राणि च षड् दश ॥  
अमानुषाणि कृत्वेत्थं कथं सोऽश्वमुखोऽभवत् ॥ ३६ ॥  
त्राता यः सर्वभक्तानां हन्ता सर्वदुरात्मनाम् ॥  
धर्मस्थापनकृत्सोऽपि कल्किर्विष्णुपदे स्थितः ॥ ३७ ॥  
एतद्वै महदाश्चर्य्यं भवता यत्प्रकाशितम् ॥  
एतदाचक्ष्व मे सर्वं कारणं त्रिपुरान्तक ॥ ३८ ॥  
॥ श्रीरुद्र उवाच ॥ ॥  
साधुपृष्टं महाबाहो कारणं तस्य वच्म्यहम् ॥  
हयग्रीवस्य कृष्णस्य शृणुष्वे काग्रमानसः ॥ ३९ ॥  
॥ व्यास उवाच ॥ ॥  
पुरा देवैः समारब्धो यज्ञो नूनं धरातले ॥  
वेदमन्त्रैराह्वयितुं सर्वे रुद्रपुरोगमाः ॥3.2.14.४०॥  
वैकुण्ठे च गताः सर्वे क्षीराब्धौ च निजालये ॥  
पातालेऽपि पुनर्गत्वा न विदुः कृष्णदर्शनम् ॥ ४१ ॥  
मोहाविष्टास्ततः सर्वे इतश्चेतश्च धाविताः ॥  
नैव दृष्टस्तदा तैस्तु ब्रह्मरूपो जनार्दनः ॥ ४२ ॥  
विचारयन्ति ते सर्वे देवा इन्द्रपुरोगमाः ॥  
क्व गतोऽसौ महाविष्णुः केनोपायेन दृश्यते ॥ ४३ ॥  
प्रणम्य शिरसा देवं वागीशं प्रोचुरादरात् ॥  
देवदेव महाविष्णुं कथयस्व प्रसादतः ॥ ४४ ॥  
॥ बृहस्पतिरुवाच ॥ ॥  
न जाने केन कार्येण योगारूढो महात्मवान् ॥  
योगरूपोऽभवद्विष्णुर्योगीशो हरिरच्युतः ॥ ४५ ॥  
क्षणं ध्यात्वा स्वमात्मानं धिषणेन ख्यापितो हरिः ॥  
तत्र सर्वे गता देवा यत्र देवो जगत्पतिः ॥ ४६ ॥  
तदा दृष्टो महाविष्णुर्ध्यानस्थोऽसौ जनार्दनः ॥  
ध्यात्वा कृत्यसमाकारं सशरं दैत्यसूदनम् ॥ ४७ ॥  
समास्थानं ततो दृष्ट्वा बोधोपायं प्रचक्रमे ॥  
आह तांश्च तदा वम्र्यो धनुर्गुणं प्रयत्नतः ॥  
छेत्स्यन्ति चेत्तच्छब्देन प्रबुध्येत हरिः स्वयम् ॥ ४८ ॥  
॥ देवा ऊचुः ॥ ॥  
गुणभक्षं कुरुध्वं वै येनासौ बुध्यते हरिः ॥  
क्रत्वर्थिनो वयं वम्र्यः प्रभुं विज्ञापयामहे ॥ ४९ ॥  
॥ वम्र्यः ऊचुः ॥ ॥  
निद्राभङ्गं कथाच्छेदं दम्पत्योर्मैत्रभेदनम् ॥  
शिशुमातृविभेदं वा कुर्वाणो नरकं व्रजेत् ॥ 3.2.14.५० ॥  
योगारूढो जगन्नाथः समाधिस्थो महाबलः ॥  
तस्य श्रीजगदीशस्य विघ्नं नैव तु कुर्महे ॥ ५१ ॥  
॥ ब्रह्मोवाच ॥ ॥  
भवतां सर्वभक्षत्वं देवकार्यं क्रियेत चेत् ॥  
कर्त्तव्यं च ततो वम्र्यो यज्ञसिद्धिर्यथा भवेत् ॥  
वम्रीशा सा तदा वत्स पुनरेवमुवाच ह ॥ ५२ ॥  
॥ वम्र्युवाच ॥ ॥  
दुःखसाध्यो जगन्नाथो मलयानिलसन्निभः ॥  
कथं वा बोध्यतां बह्मन्नस्माभिः सुरपूजितः ॥ ५३ ॥  
नैव यज्ञेन मे कार्यं सुरैश्चैव तथैव च ॥  
सर्वेषु यज्ञकार्येषु भागं ददतु मे सुराः ॥ ५४ ॥ ॥  
॥ देवा ऊचुः ॥ ॥  
प्रदास्यामो वयं वम्र्यै भागं यज्ञेषु सर्वदा ॥  
यज्ञाय दत्तमस्माभिः कुरुष्वैवं वचो हि नः ॥ ५५ ॥  
तथेति विधिनाप्युक्तं वम्री चोद्यममाश्रिता ॥  
गुणभक्षादिकं कर्म तया सर्वं कृतं नृप ॥ ५६ ॥  
॥ युधिष्ठिर उवाच ॥ ॥  
अस्य वा बोधने देवा गुणभङ्गे समाधिषु ॥  
एतदाश्चर्यं विप्रर्षे सत्यं सत्यवतीसुत ॥ ५७ ॥  
॥ व्यास उवाच ॥ ॥  
व्यग्रचित्ताः सुराः सर्वे आकृष्टं हरिकार्मु कम् ॥  
न जाने केन कार्येण विष्णुमायाविमोहिताः ॥ ५८ ॥  
मुदितास्ताः प्रमुञ्चन्ति वल्मीकं चाग्रतो हरेः ॥  
कोटिपार्श्वे ततो नीतं वल्मीकं पर्वतोपमम् ॥ ५९ ॥  
गुणे च भक्षिते तस्मिंस्तक्षणादेव दूषिते ॥  
ज्याघातकोटिभिः सार्द्धं शीर्षं छित्त्वा दिवं गतम् ॥ 3.2.14.६० ॥  
गते शीर्षे च ते देवा भृशमु द्विग्नमानसाः ॥  
धावन्ति सर्वतः सर्वे शिरआलोकनाय ते ॥ ६१ ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे पूर्व भागे धर्मारण्यमाहात्म्ये विष्णुशिरोनाशोनाम चतुर्दशोऽध्यायः ॥ १४ ॥ ॥ छ ॥