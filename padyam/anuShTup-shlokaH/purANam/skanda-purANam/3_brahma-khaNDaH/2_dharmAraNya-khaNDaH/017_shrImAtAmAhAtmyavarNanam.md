+++
title = "०१७ श्रीमातामाहात्म्यवर्णनम्"

+++
॥ व्यास उवाच ॥ ॥  
दक्षिणे स्थापिता राजञ्छाँता देवी महाबला ॥  
सा विविधाम्बरधरा वनमालाविभूषिता ॥ १ ॥  
तामसी सा महाराज मधुकैटभनाशिनी ॥  
विष्णुना तत्र वै न्यस्ता शिवपत्नी नृपोत्तम ॥ २ ॥  
सा चैवाष्टभुजा रम्या मेघश्यामा मनोरमा ॥  
कृष्णाम्बरधरा देवी व्याघ्रवाहनसंस्थिता ॥ ३ ॥  
द्वीपिचर्मपरीधाना दिव्याभरणभूषिता ॥  
घण्टात्रिशूलाक्षमालाकमण्डलुधरा शुभा॥ ४॥  
अलङ्कृतभुजा देवी सर्वदेवनमस्कृता ॥  
धनं धान्यं सुतान्भोगान्स्वभक्तेभ्यः प्रयच्छति ॥ ५ ॥  
पूजयेत्कमलै र्दिव्यैः कर्पूरागरुचन्दनैः ॥  
तदुद्देशेन तत्रैव पूजयेद्द्विजसत्तमान् ॥ ६ ॥  
कुमारीर्भोजयेदन्नैर्विविधैर्भक्तिभावतः ॥  
धूपैर्दीपैः फलैः रम्यैः पूजयेच्च सुरादिभिः ॥ ७ ॥  
मांसैस्तु विविधैर्दिव्यैरथवा धान्यपिष्टजैः ॥  
अन्यैश्च विविधैर्धान्यैः पायसैर्वटकैस्तथा ॥ ८ ॥  
ओदनैः कृशरापूपैः पूजयेत्सुसमाहितः ॥  
स्तुतिपाठेन तत्रैव शक्तिस्तोत्रैर्मनोहरैः ॥ ९ ॥  
रिपवस्तस्य नश्यन्ति सर्वत्र विजयी भवेत् ॥  
रणे राजकुले द्यूते लभते जयमङ्गलम् ॥ 3.2.17.१० ॥  
सौम्या शान्ता महाराज स्थापिता कुलमातृका ॥  
श्रीमाता सा प्रसिद्धा च माहात्म्यं शृणु भूपते ॥ ११ ॥  
कुलमाता महाशक्तिस्तत्रास्ते नृपसत्तम ॥  
कुमारी ब्रह्मपुत्री सा रक्षार्थं विधिना कृता ॥ १२ ॥  
स्थानमाता च सा देवी श्रीमाता साभिधानतः ॥  
त्रिरूपा सा द्विजातीनां निर्मिता रक्षणाय च ॥ १३ ॥  
कमण्डलुधरा देवी घण्टाभरणभूषिता ॥  
अक्षमालायुता राजञ्छुभा सा शुभरूपिणी ॥ १४ ॥  
कुमारी चादिमाता च स्थानत्राणकरापि च ॥  
दैत्यघ्नी कामदा चैव महामोहविनाशिनी ॥ १५ ॥  
भक्तिगम्या च सा देवी कुमारी ब्रह्मणः सुता ॥  
रक्ताम्बरधरा साधुरक्तचन्दनचर्चिता ॥ १६ ॥  
रक्तमाल्या दशभुजा पञ्चवक्त्रा सुरेश्वरी ॥  
चन्द्रावतंसिका माता सुरा सुरनमस्कृता ॥ १७ ॥  
साक्षात्सरस्वतीरूपा रक्षार्थं विधिना कृता ॥  
ॐकारा सा महापुण्या काजेशेन विनिर्मिता ॥ १८ ॥  
ऋषिभिः सिद्धयक्षा दिसुरपन्नगमानवैः ॥  
प्रणम्याङ्घ्रियुगा तेभ्यो ददाति मनसेप्सितम् ॥ १९ ॥  
पालयन्ती च संस्थानं द्विजातीनां हिताय वै ॥  
यथौरसान्सुतान्माता पालयन्तीह सद्गुणैः ॥ 3.2.17.२० ॥  
अथ पालयती देवी श्रीमाता कुलदेवता ॥  
उपद्रवाणि सर्वाणि नाशयेत्सततं स्तुता ॥ २१ ॥  
सर्वविघ्नोपशमनी श्रीमाता स्मरणेन हि ॥  
विवाहे चोपवीते च सीमन्ते शुभकर्मणि ॥ २२ ॥  
सर्वेषु भक्तकार्येषु श्रीमाता पूज्यते सदा ॥  
यथा लम्बोदरं देवं पूज यित्वा समारभेत् ॥ २३ ॥  
कार्यं शुभं सर्वमपि श्रीमातरं तथा नृप ॥  
यत्किञ्चिद्भोजनं त्वत्र ब्राह्मणेभ्यः प्रयच्छति ॥ २४ ॥  
अथवा विनिवेद्यं च क्रियते यत्परस्परम् ॥  
अनिवेद्य च तां राजन्कुर्वाणो विघ्नमेष्यति ॥ २५ ॥  
तस्मात्तस्यै निवेद्याथ ततः कर्म समारभेत् ॥  
तद्वरेणाखिलं कर्म अविघ्नेन हि सिद्धति ॥  
हेमन्ते शिशिरे प्राप्ते पूजयेद्धर्मपुत्रिकाम् ॥ २६ ॥  
हेमपत्रे समालिख्य राजते वाथ कारयेत् ॥  
पादुकां चोत्तमां राजञ्छ्रीमातायै निवेदयेत् ॥ २७ ॥  
स्नात्वा चैव शुचिर्भूत्वा तिलामलकमिश्रितैः॥  
वासोभिः सुमनोभिश्च दुकूलैः सुमनोहरैः ॥ २८ ॥  
लेपयेच्चन्दनैः शुभ्रैः कुकुमैः सिन्दुरासकैः ॥  
कर्पूरागुरुकस्तूरीमिश्रितैः कर्द्दमैस्तथा ॥ २९ ॥  
कर्णिकारैश्च कह्लारैः करवीरैः सितारुणैः ॥  
चम्पकैः केतकीभिश्च जपा कुसुमकैस्तथा ॥ 3.2.17.३० ॥  
यक्षकर्द्दमकैश्चैव विल्वपत्रैरखण्डितैः ॥  
पालाशजातिपुष्पैश्च वटकैर्माषसम्भवैः ॥  
पूपभक्तादिदालीभिस्तोषयेच्छाकसञ्चयैः ॥ ॥ ३१ ॥  
धूपदीपादिपूर्वं तु पूजयेज्जगदम्बिकाम् ॥  
तद्धियैव कुमारीर्वै विप्रानपि च भोजयेत् ॥  
पायसैर्घृतयुक्तैश्च शर्करामिश्रितैर्नृप ॥ ३२ ॥  
पक्वान्नैर्मोदकाद्यैश्च तर्पयेद्भक्तिभावतः ॥  
तर्प्यमाणे द्विजैकस्मिन्सहस्रफलमश्नुते ॥३३॥  
दैत्यानां घातकं स्तोत्रं वाचयेच्च पुनः पुनः ॥  
एकाग्रमानसो भूत्वा श्रीमातरं स्तुवीय यः ॥३४॥  
तस्य तुष्टा वरं दद्यात्स्नापिता पूजिता स्तुता ॥  
अनिष्टानि च सर्वाणि नाशयेद्धर्मपुत्रिका ॥३५॥  
अपुत्रो लभते पुत्रान्नि र्धनो धनवान्भवेत्॥  
राज्यार्थी लभते राज्यं विद्यार्थी लभते च ताम्॥३६॥  
श्रियोर्थी लभते लक्ष्मीं भार्यार्थी लभते च ताम् ॥  
प्रसादाच्च सरस्वत्या लभते नात्र संशयः ॥ ३७ ॥  
अन्ते च परमं स्थानं यत्सुरैरपि दुर्लभम् ॥  
प्राप्नोति पुरुषो नित्यं सरस्वत्याः प्रसादतः ॥ ३८ ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये श्रीमातामाहात्म्यवर्णनन्नाम सप्तदशोऽध्यायः ॥ १७ ॥ ॥