+++
title = "०३६ हनुमत्समागमः"

+++
॥ नारद उवाच ॥ ॥  
अतः परं किमभवत्तन्मे कथय सुव्रत ॥  
पूर्वं च तदशेषेण शम्स मे वदताम्बर ॥ १ ॥  
स्थिरीभूतं च तत्स्थानं कियत्कालं वदस्व मे ॥  
केन वै रक्ष्यमाणं च कस्याज्ञा वर्तते प्रभो ॥ २ ॥  
॥ ब्रह्मोवाच ॥ ॥  
त्रेतातो द्वापरान्तं च यावत्कलिसमागमः ॥  
तावत्संरक्षणे चैको हनूमान्पवनात्मजः ॥ ३ ॥  
समर्थो नान्यथा कोपि विना हनुमता सुत ॥  
लङ्का विध्वंसिता येन राक्षसाः प्रबला हताः ॥४॥  
स एव रक्षते तत्र रामादेशेन पुत्रक ॥  
द्विजस्याज्ञा प्रवर्तेत श्रीमातायास्तथैव च ॥ ५ ॥  
दिनेदिने प्रहर्षोभूज्जनानां तत्र वासिनाः ॥  
पठन्ति स्म द्विजास्तत्र ऋग्युजुःसामलक्षणान् ॥ ६ ॥  
अथर्वणमपि तत्र पठन्ति स्म दिवानिशम् ॥  
वेदनिर्घोषजः शब्दस्त्रैलोक्ये सचराचरे ॥ ७ ॥  
उत्सवास्तत्र जायन्ते ग्रामेग्रामे पुरेपुरे ॥  
नाना यज्ञाः प्रवर्तन्ते नानाधर्मसमाश्रिताः ॥ ८ ॥  
॥ युधिष्ठिर उवाच ॥ ॥  
कदापि तस्य स्थानस्य भङ्गो जातोथ वा न वा ॥  
दैत्यैर्जितं कदा स्थानमथवा दुष्टराक्षसैः ॥ ९ ॥  
॥ व्यास उवाच ॥ ॥  
साधु पृष्टं त्वया राजन्धर्मज्ञस्त्वं सदा शुचिः ॥  
आदौ कलियुगे प्राप्ते यद्दत्तं तच्छृणुष्व भोः ॥ 3.2.36.१० ॥  
लोकानां च हितार्थाय कामाय च सुखाय च ॥  
यज्ञं च कथयिष्यामि तत्सर्वं शृणु भूपते ॥११॥  
इदानीं च कलौ प्राप्त आमो नामा वभूव ह ॥  
कान्यकुब्जाधिपः श्रीमान्धर्मज्ञो नीतितत्परः ॥ १२ ॥  
शान्तो दान्तः सुशीलश्च सत्यधर्मपरायणः ॥  
द्वापरान्ते नृपश्रेष्ठ अनागमे() कलौ युगे ॥ १३ ॥  
भयात्कलिविशेषेण अधर्मस्य भयादिभिः ॥  
सर्वे देवाः क्षितिं त्यक्त्वा नैमिषारण्यमाश्रिताः ॥ १४ ॥  
रामोपि सेतुबन्धं हि ससहायो गतो नृप ॥ १५ ॥  
॥ युधिष्ठिर उवाच ॥ ॥  
कीदृशं हि कलौ प्राप्ते भयं लोके सुदुस्तरम् ॥  
यस्मिन्सुरैः परित्यक्ता रत्नगर्भा वसुन्धरा ॥ १६ ॥  
॥ व्यास उवाच ॥ ॥  
शृणुष्व कलिधर्मास्त्वं भविष्यन्ति यथा नृप ॥  
असत्यवादिनो लोकाः साधुनिन्दापरायणाः ॥ १७ ॥  
दस्युकर्मरताः सर्वे पितृभक्तिविवर्जिताः ॥  
स्वगोत्रदाराभिरता लौल्यध्यानपरायणाः ॥ १८ ॥  
ब्रह्मविद्वेषिणः सर्वे परस्परविरोधिनः ॥  
शरणागतहन्तारो भविष्यन्ति कलौ युगे ॥ १९ ॥  
वैश्याचाररता विप्रा वेदभ्रष्टाश्च मानिनः ॥  
भविष्यन्ति कलौ प्राप्ते सन्ध्यालोपकरा द्विजाः ॥ 3.2.36.२० ॥  
शान्तौ शूरा भये दीनाः श्राद्धतर्पणवर्जिताः ॥  
असुराचारनिरता विष्णुभक्तिविवर्जिताः ॥ २१ ॥  
परवित्ताभिलाषाश्च उत्कोच ग्रहणे रताः ॥  
अस्नातभोजिनो विप्राः क्षत्रिया रणवर्जिताः ॥ २२ ॥  
भविष्यन्ति कलौ प्राप्ते मलिना दुष्टवृत्तयः ॥  
मद्यपानरताः सर्वेप्यया ज्यानां हि याजकाः ॥ २३ ॥  
भर्तृद्वेषकरा रामाः पितृद्वेषकराः सुताः ॥  
भ्रातृद्वेषकराः क्षुद्रा भविष्यन्ति कलौ युगे ॥ २४ ॥  
गव्यविक्रयिणस्ते वै ब्राह्मणा वित्ततत्पराः ॥  
गावो दुग्धं न दुह्यन्ते सम्प्राप्ते हि कलौ युगे ॥ २५ ॥  
फलन्ते नैव वृक्षाश्च कदाचिदपि भारत ॥  
कन्याविक्रय कर्त्तारो गोजाविक्रयकारकाः ॥ २६ ॥  
विषविक्रयकर्त्तारो रसविक्रयकारकाः ॥  
वेदविक्रयकर्त्तारो भविष्यन्ति कलौ युगे ॥ २७ ॥  
नारी गर्भं समाधत्ते हायनैकादशेन हि ॥  
एकादश्युपवासस्य विरताः सर्वतो जनाः ॥ २८ ॥  
न तीर्थसेवनरता भविष्यन्ति च वाडवाः ॥  
बह्वाहारा भविष्यन्ति बहुनिद्रासमाकुलाः ॥ २९ ॥  
जिह्मवृत्तिपराः सर्वे वेदनिन्दापरायणाः ॥  
यतिनिन्दापराश्चैव च्छद्मकाराः परस्परम् ॥ 3.2.36.३० ॥  
स्पर्शदोषभयं नैव भविष्यति कलौ युगे ॥  
क्षत्रिया राज्यहीनाश्च म्लेच्छो राजा भविष्यति ॥ ३१ ॥  
विश्वासघातिनः सर्वे गुरुद्रोहरतास्तथा ॥  
मित्रद्रोहरता राजञ्छिश्नोदरपरायणाः ॥ ३२ ॥  
एकवर्णा भविष्यन्ति वर्णाश्चत्वार एव च ॥  
कलौ प्राप्ते महाराज नान्यथा वचनं मम ॥ ३३ ॥  
एतच्छ्रुत्वा गुरोरेव कान्यकुब्जाधिपो बली ॥  
राज्यं प्रकुरुते तत्र आमो नाम्ना हि भूतले ॥ ३४ ॥  
सार्वभौमत्वमापन्नः प्रजापालनतत्परः ॥  
प्रजानां कलिना तत्र पापे बुद्धिरजायत ॥ ३५ ॥  
वैष्णवं धर्ममुत्सज्य वौद्धधर्ममुपागताः ॥  
प्रजास्तमनुवर्तिन्यः क्षपणैः प्रतिबोधिताः॥३६॥  
तस्य राज्ञो महादेवी मामानाम्न्यतिविश्रुता ॥  
गर्भं दधार सा राज्ञो सर्वलक्षणसंयुता ॥ ३७ ॥  
सम्पूर्णे दशमे मासि जाता तस्याः सुरूपिणी ॥  
दुहिता समये राज्ञ्याः पूर्णचन्द्रनिभानना ॥ ३८ ॥  
रत्नगङ्गेति नाम्ना सा मणिमाणिक्यभूषिता ॥  
एकदा दैवयोगेन देशान्तरादुपागतः ॥ ३९ ॥  
नाम्ना चैवेन्द्रसूरिर्वै देशेस्मिन्कान्यकुब्जके ॥  
षोडशाब्दा च सा कन्या नोपनीता नृपात्मजा ॥3.2.36.४०॥  
दास्यान्तरेण मिलिता इन्द्रसूरिश्च जीविकः ॥  
शाबरीं मन्त्रविद्यां च कथयामास भारत ॥४१॥  
एकचित्ताभवत्सा तु शूलिकर्मविमोहिता ॥  
ततः सा मोहमापन्ना तत्तद्वाक्यपरायणा॥४२॥  
क्षपणैर्बोधिता वत्स जैनधर्मपरायणा ॥  
ब्रह्मावर्ताधिपतये कुम्भीपालाय धीमते ॥४३॥  
रत्नगङ्गां महादेवीं ददौ तामिति विक्रमी॥  
मोहेरेकं ददौ तस्मै विवाहे दैवमोहितः ॥ ४४ ॥  
धर्मारण्यं समागत्य राजधानी कृता तदा ॥  
देवांश्च स्थापयामास जैनधर्मप्रणीतकान् ॥ ४५ ॥  
सर्वे वर्णास्तथाभूता जैन धर्मसमाश्रिताः ॥  
ब्राह्मणा नैव पूज्यन्ते न च शान्तिकपौष्टिकम् ॥ ४६ ॥  
न ददाति कदा दानमेवं कालः प्रवर्तते ॥  
लब्धशासनका विप्रा लुप्तस्वाम्या अहर्निशम् ॥ ४७ ॥  
समाकुलितचित्तास्ते नृपमामं समाययुः ॥  
कान्यकुब्जस्थितं शूरं पाखण्डैः परिवेष्टितम् ॥ ४८ ॥  
कान्यकुब्जपुरं प्राप्य कतिभिर्वासरैर्नृप ॥  
गङ्गोपकण्ठे न्यवसञ्छ्रान्तास्ते मोढवाडवाः ॥ ४९ ॥  
चारैश्च कथितास्ते च नृपस्याग्रे समागताः ॥  
प्रातराकारिता विप्रा आगता नृपसंसदि ॥ 3.2.36.५० ॥  
प्रत्युत्थानाभिवादादीन्न चक्रे सादरं नृपः ॥  
तिष्ठतो ब्राह्मणान्सर्वान्पर्यपृच्छदसौ ततः ॥ ५१ ॥  
किमर्थमागता विप्राः किंस्वित्कार्यं ब्रुवन्तु तत् ॥ ५२ ॥  
॥ विप्रा ऊचुः ॥ ॥  
धर्मारण्यादिहायातास्त्वत्समीपं नराधिप ॥  
राजंस्तव सुतायास्तु भर्ता कुमारपालकः ॥ ५३ ॥  
तेन प्रलुप्तं विप्राणां शासनं महदद्भुतम् ॥  
वर्तता जैनधर्मेण प्रेरितेनेन्द्रसूरिणा ॥ ५४ ॥  
॥ राजोवाच ॥ ॥  
केन वै स्थापिता यूयमस्मिन्मोहेरके पुरे ॥  
एतद्धि वाडवाः सर्वं ब्रूत वृत्तं यथातथम् ॥ ५५ ॥  
॥ विप्रा ऊचुः ॥ ॥  
काजेशैः स्थापिताः पूर्वं धर्मराजेन धीमता ॥  
कृता चात्र शुभे स्थाने रामेण च ततः पुरी ॥ ५६ ॥  
शासनं रामचन्द्रस्य दृष्ट्वाऽन्यैश्चैव राजभिः ॥  
पालितं धर्मतो ह्यत्र शासनं नृपसत्तम ॥ ५७ ॥  
इदानीं तव जामाता विप्रान्पालयते न हि ॥  
तच्छ्रुत्वा विप्रवाक्यं तु राजा विप्रानथाब्रवीत् ॥ ५८ ॥  
यान्तु शीघ्रं हि भो विप्राः कथयन्तु ममाज्ञया ॥  
राज्ञे कुमारपालाय देहि त्वं ब्राह्मणालयम् ॥ ५९ ॥  
श्रुत्वा वाक्यं ततो विप्राः परं हर्षमुपागताः ॥  
जग्मुस्ततोऽतिमुदिता वाक्यं तत्र निवेदितम् ॥ 3.2.36.६० ॥  
श्वशुरस्य वचः श्रुत्वा राजा वचनमब्रवीत् ॥  
॥ कुमारपाल उवाच ॥ ॥  
रामस्य शासनं विप्राः पालयिष्याम्यहं नहि ॥ ६१ ॥  
त्यजामि ब्राह्मणान्यज्ञे पशुहिंसापरायणान् ॥  
तस्माद्धि हिंसकानां तु न मे भक्तिर्भवेद्द्विजाः ॥ ६२ ॥ ॥  
॥ ब्राह्मणा ऊचुः ॥ ॥  
कथं पाखण्डधर्मेण लुप्तशासनको भवान् ॥  
पालयस्व नृपश्रेष्ठ मा स्म पापे मनः कृथाः ॥ ६३ ॥  
॥ राजोवाच ॥ ॥  
अहिंसा परमो धर्मो अहिंसा च परं तपः ॥  
अहिंसा परमं ज्ञानमहिंसा परमं फलम् ॥ ६४ ॥  
तृणेषु चैव वृक्षेषु पतङ्गेषु नरेषु च ॥  
कीटेषु मत्कुणाद्येषु अजाश्वेषु गजेषु च ॥ ६५॥  
लूतासु चैव सर्पेषु महिष्यादिषु वै तथा ॥  
जन्तवः सदृशा विप्राः सूक्ष्मेषु च महत्सु च ॥ ६६ ॥  
कथं यूयं प्रवर्तध्वे विप्रा हिंसापरायणाः ॥  
तच्छ्रुत्वा वज्रतुल्यं हि वचनं च द्विजोत्तमाः ॥ ६७ ॥  
प्रत्यूचुर्वाडवाः सर्वे क्रोधरक्तेक्षणा दृशा ॥ ६८ ॥ ॥  
॥ ब्राह्मणा ऊचुः ॥ ॥  
अहिंसा परमो धर्मः सत्यमेतत्त्वयोदितम् ॥  
परं तथापि धर्मोऽस्ति शृणुष्वैकाग्रमानसः ॥ ६९ ॥  
या वेदविहिता हिंसा सा न हिंसेति निर्णयः ॥  
शस्त्रेणाहन्यते यच्च पीडा जन्तुषु जायते ॥ 3.2.36.७० ॥  
स एवाधर्म एवास्ति लोके धर्मविदां वर ॥  
वेदमन्त्रैविहन्यन्ते विना शस्त्रेण जन्तवः ॥ ७१ ॥  
जन्तुपीडाकरा नैव सा हिंसा सुखदायिनी ॥  
परोपकारः पुण्याय पापाय परपीडनम् ॥ ७२ ॥  
वेदोदितां विधायापि हिंसां पापैर्न लिप्यते ॥  
विप्राणां वचनं श्रुत्वा पुनर्वचनमब्रवीत् ॥ ७३ ॥  
॥ राजोवाच ॥ ॥  
ब्रह्मादीनां परं क्षेत्रं धर्मारण्यमनुत्तमम् ॥  
ब्रह्मविष्णु महेशाद्या नेदानीमत्र सन्ति ते ॥ ७४ ॥  
न धर्मो विद्यते वात्र उक्तो रामः स मानुषः ॥  
क्व वापि लम्बपुछोऽसौ यो मुक्तो रक्षणाय वः ॥ ७५ ॥  
शासनं चेन्न दृष्टं वो नैव तत्पालयाम्यहम् ॥  
द्विजाः कोपसमाविष्टा ददुः प्रत्युत्तरं तदा ॥ ७६ ॥  
॥ द्विजा ऊचुः ॥ ॥  
रे मूढ त्वं कथं वेत्थ भाषसे मदलोलुपः ॥  
स दैत्यानां विनाशाय धर्मसंरक्षणाय च ॥ ७७ ॥  
रामश्चतुर्भुजः साक्षान्मानुषत्वं गतो भुवि ॥  
अगतीनां च गतिदः स वै धर्मपरायणः ॥  
दयालुश्च कृपालुश्च जन्तूनां परिपालकः ॥ ७८ ॥  
॥ राजोवाच ॥ ॥  
कुतोऽद्य वर्त्तते रामः कुतो वै वायुनन्दनः ॥  
भ्रष्टाभ्रमिव ते सर्वे क्व रामो हनुमानिति ॥ ७९ ॥  
परन्तु रामो हनुमान्यदि वर्त्तेत सर्वतः ॥  
इदानीं विप्रसाहाय्य आगमिष्यति मे मतिः ॥ 3.2.36.८० ॥  
दर्शयध्वं हनूमन्तं रामं वा लक्ष्मणं तथा ॥  
यद्यस्ति प्रत्ययः कश्चित्स नो विप्राः प्रदर्श्यताम् ॥८१॥  
उक्तं तै रामदेवेन दूतं कृत्वाञ्जनीसुतम् ॥  
चतुश्चत्वारिंशदधिकं दत्तं ग्रामशतं नृप ॥ ६२ ॥  
पुनरागत्य स्थानेऽस्मिन्दत्ता ग्रामास्त्रयोदश ॥  
काश्यप्यां चैव गङ्गायां महादानानि षोडश ॥ ८३ ॥  
दत्तानि विप्रमुख्येभ्यो दत्ता ग्रामाः सुशोभनाः ॥  
पुनः सङ्कल्पिता वीर षट्पञ्चाशकसङ्ख्यया ॥ ८४ ॥  
षट्त्रिंशच्च सहस्राणि गोभुजा जज्ञिरे वराः ॥  
सपादलक्षा वणिजो दत्ता माण्डलिकाभिधाः ॥ ८५ ॥  
तेनोक्तं वाडवाः सर्वे दर्शयध्वं हि मारुतिम् ॥  
यस्याभिज्ञानमात्रेण स्थितिं पूर्वां ददाम्यहम् ॥ ८६ ॥  
विप्रवाक्यं करिष्यामि प्रत्ययो दर्श्यते यदि ॥  
ततः सर्वे भविष्यन्ति वेदधर्मपरायणाः ॥ ८७ ॥  
अन्यथा जैनधर्मेण वर्त्तयध्वं हि सर्वशः ॥  
नृपवाक्यं तु ते श्रुत्वा स्वेस्वे स्थाने समागताः ॥ ८८ ॥  
वाडवः खिन्नमनसः क्रोधेनान्धीकृता भुवि ॥  
निश्वासान्मुञ्चमानास्ते हाहेति प्रवदन्ति च ॥८९॥  
दन्तान्प्राघर्षयन्सर्वान्न्यपीडंश्च करैः करान् ॥  
परस्परं भाषमाणाः कथं कुर्मो वयं त्वितः ॥3.2.36.९०॥  
मिलित्वा वाडवाः सर्वे चक्रुस्ते मन्त्रमुत्तमम् ॥  
रामवाक्यं हृदि ध्यात्वा ध्यात्वा चैवाञ्जनीसुतम्॥९१॥  
द्विजमेलापकं चक्रुर्बाला वृद्धतमा अपि ॥  
तेषां वृद्धतमो विप्रो वाक्यमूचे शुभं तदा ॥ ९२ ॥  
चतुःषष्टिश्च गोत्राणामस्माकं ये द्विसप्ततिः ॥  
स्वस्वगोत्रस्यावटङ्का एकग्रामाभिभाषिणः ॥ ९३ ॥  
प्रयातु स्वस्ववर्गस्य एको ह्येको द्विजः सुधीः ॥  
रामेश्वरं सेतु बन्धं हनूमांस्तत्र विद्यते ॥ ९४ ॥  
सर्वे प्रयान्तु तत्रैव रामपार्श्वे निरामयाः ॥  
निराहारा जितक्रोधा मायया वर्जिताः पुनः ॥ ९५ ॥  
एकाग्रमानसाः सर्वे स्तुत्वा ध्यात्वा जपन्तु तम् ॥  
ततो दाशरथी रामो दयां कृत्वा द्विजन्मसु ॥९६॥  
शासनं च प्रदास्यति अचलं च युगेयुगे ॥  
महता तपसा तुष्टः प्रदास्यति समीहितम् ॥ ९७ ॥  
यस्य वर्गस्य यो विप्रो न प्रयास्यति तत्र वै ॥  
स च वर्गात्परित्याज्यः स्थानधर्मान्न संशयः ॥९८॥  
वणिग्वृत्ते न सम्बन्धे न विवाहे कदाचन ॥  
ग्रामवृत्ते न सम्बन्धः सर्वस्थाने बहिष्कृताः ॥ ९९ ॥  
सभावाक्यं च तच्छ्रुत्वा तन्मध्ये वाडवः शुचिः ॥  
वाग्मी दक्षः सुशब्दश्च त्रिरवैः श्रावयन्द्विजान् ॥ 3.2.36.१०० ॥  
प्रतिवाक्यं दत्ततालं तिष्ठन्नेतद्वचोऽब्रवीत् ॥  
असत्यवादिनां यच्च पातकं परिनिन्दके ॥  
परदाराभिगमने परद्रोहरते नरे ॥ १ ॥  
मद्यपेषु च यत्पापं यत्पापं हेमहारिषु ॥  
तत्पापं च भवेत्तस्य गमने यः पराङ्मुखः ॥  
अथ किं बहुनोक्तेन यान्तु सत्यं द्विजोत्तमाः ॥ २ ॥  
तच्छ्रुत्वा दारुणं वाक्यं गमनाय मनो दधे ॥  
गच्छतस्तान्द्विजाञ्छ्रुत्वा राजा कुमारपालकः ॥ ३ ॥  
समाहूय कृषेः कर्म भिक्षाटनमथापि वा ॥  
नानागोत्रेभ्यो ब्राह्मणेभ्यः प्रापयिष्ये न संशयः ॥ ४ ॥  
तच्छ्रुत्वा व्यथिताः सर्वे किं भविष्यत्यतः परम् ॥  
तथा त्रीणि सहस्राणि प्रबन्धं चक्रिरे तदा ॥ ५ ॥  
गमिष्यामो वयं सर्वे रामं प्रति न संशयः ॥  
हस्ताक्षरप्रदानं वै अन्योन्यं तु कृतं द्विजैः ॥ ६ ॥  
कृताञ्जलिपुटा विप्रा वाक्यमेतदथाब्रुवन् ॥  
नश्यतेऽत्र त्रयी विद्या त्रयीमूर्तिः प्रकुप्यति ॥ ७ ॥  
तस्मात्तत्रैव गन्तव्यमष्टादशसहस्रकैः ॥  
ततः स वणिजः सर्वान्समाहूय च गोभुजान् ॥ ८ ॥  
वाक्यमूचे नृपश्रेष्ठो वारयध्वं द्विजानिति ॥ ९ ॥  
॥ व्यास उवाच ॥  
न जैनधर्मे ये लिप्ता गोभुजा वणिगुत्तमाः ॥  
वृत्तिभङ्गभयात्तत्र मौनमेव समाचरन् ॥ 3.2.36.११० ॥  
वारयाम कथं विप्रान्वह्निरूपान्दहन्ति ते ॥  
शापाग्निना नरपते द्विजा मृत्युपरायणाः ॥ ११ ॥  
अडालयेषु ये जाताः शूद्रा आहूय तान्नृपः ॥  
निवार्यन्तामिति प्राह वाडवा गमनोद्यताः ॥ ॥ १२ ॥  
तेषां मध्ये कतिपया जैनधर्मसमाश्रिताः ॥  
गता वाडवपुञ्जेषु राजादेशान्निवारणे ॥ १३ ॥  
॥ केचिच्छ्रूद्रा ऊचुः ॥ ॥  
क्व रामो लक्ष्मणोपेतः क्व च वायुसुतो बली ॥  
वर्तमानेन कालेन वक्तव्यं द्विजसत्तमाः ॥ १४ ॥  
व्याघ्रसिंहाकुले दुर्गे वने वनगजाश्रिते ॥  
परित्यज्य प्रियान्प्राणान्पुत्रान्दारान्निकेतनान्॥ १५ ॥  
किमर्थं गम्यते विप्रा राज्ये वै दुष्टशासने ॥  
तच्छ्रुत्वा वाडवाः केचिद्वाक्येन मनसाऽस्मरन् ॥ १६ ॥  
पञ्चदशसहस्रास्ते वाडवा नृपसत्तमात् ॥  
भयाल्लोभाच्च दानाच्च तत्सर्वं भवतामिति ॥ १७ ॥  
वृत्तोपकल्पनेनैव करिष्यामः कदाचन ॥  
कृषि कर्म करिष्यामो भिक्षाटनमथापि वा ॥ १८ ॥  
ततश्च ते पञ्चदशसहस्रा द्विजसत्तमाः ॥  
दारुणं वाक्यमूचुस्तान्यान्तु चान्ये यथोचितम् ॥ १९ ॥  
शासनं भवतामस्तु रामदत्तं न संशयः ॥  
त्रयीविद्यास्तु विख्याताः सर्वे वाडवपुङ्गवाः ॥ 3.2.36.१२० ॥  
सहस्राणि च त्रीण्येव त्रैविद्या अभवन्ध्रुवम्॥॥ २१ ॥  
॥ राजोवाच ॥ ॥  
चतुर्धांशेन राज्यं च किञ्चिद्दत्ता वसुन्धरा ॥  
तस्माच्चतुर्विधेत्येवं ज्ञातिबन्धमतः परम् ॥ २२ ॥  
च्यवनो दास्यते कन्यां यूयं कन्यामवाप्नुत ॥  
न वृत्तिर्न च सम्बन्धो भवतां स्यात्कदापि वा ॥ २३ ॥  
इति तस्य वचः श्रुत्वा त्रयीविद्याश्च वाडवाः ॥  
स्वेस्वे स्थाने गताः सर्वे सङ्केतादनिवृत्त्य च ॥ २४ ॥  
पञ्चदश सहस्राणि ततस्तु द्विजपुङ्गवाः ॥  
यथागतं गताः सर्वे चातुर्विद्या द्विजोत्तमाः ॥ २५ ॥  
तद्दिने अतिवाह्याथ चिन्ताविष्टेन चेतसा ॥  
वार्यमाणाः स्वपुत्रैस्ते दारैश्च विनयान्वितैः ॥ २६ ॥  
एकाग्रमानसा सर्वे न निद्रामुपलेभिरे ॥  
ब्राह्मे मुहूर्ते चोत्थाय मायां त्यक्ता हि लौकिकीम् ॥ २७ ॥  
परित्यज्य प्रियान्पुत्रान्दारान्सनिलयानपि ॥  
ग्रामोपान्तेषु मिलिताः सर्वे वाडवपुङ्गवाः ॥ २८ ॥  
सहस्राणि तदा त्रीणि कृतनित्याह्निकक्रियाः ॥  
विप्रेभ्यो दक्षिणां दत्त्वा सम्पूज्य कुलमातरम् ॥ २९ ॥  
विप्रसङ्घविनाशाय दक्षिणद्वारसंस्थितः ॥  
सिन्दूरपुष्पमालाभिः पूजितो गणनायकः॥3.2.36.१३०॥  
पूजितो बकुलस्वामी सूर्य- सर्वार्थसाधकः॥  
आदराच्च महाशक्तिः श्रीमाता पूजिता तथा॥३१॥  
शान्तां चैव नमस्कृत्य ज्ञानजां गोत्रमातरम्॥  
गमनेनोद्यमानास्ते परं हर्षमुपाययुः॥३२॥  
चातुर्विद्या द्विजाश्चैव पुनरामन्त्र्य तान्प्रति॥  
पप्रच्छुश्च मुहुः सर्वं समागमनकारणम् ॥ ३३ ॥  
॥ विप्रा ऊचुः ॥ ॥  
न गन्तव्यं भवद्भिर्वै गत्वा वाऽऽयान्तु सत्वराः ॥ ३४ ॥  
यथा रामप्रदत्तं हि उपकल्पयसेऽचिरात् ॥  
श्रुत्वा पुनरथोचुस्ते चातुर्विद्या द्विजोत्तमाः ॥ ३५ ॥  
न स्थानेन द्विजैर्वापि न च वृत्त्यां कथञ्चन ॥  
वयं नैवागमिष्यामः कथनीयं न वै पुनः ॥ ३६ ॥  
रघूद्वहेन दत्ता वै वृत्तिर्वो द्विजसत्तमाः ॥  
तां वृत्तिं प्रति यास्यामो जपहोमार्चनादिभिः ॥ ३७ ॥  
ते पञ्चदशसाहस्राः पुनस्तानूचुरादरात् ॥  
अस्माभिरत्र स्थातव्यमग्निसेवार्थतत्परैः ॥ ३८ ॥  
युष्माभिस्तत्र गन्तव्यं सर्वेषां कार्यसिद्धये ॥  
अन्योन्यं सर्वसाहाया वृत्तिं याम न संशयः ॥ ३९ ॥  
त्यक्तस्वकीयवचना वृत्तिहीना भविष्यथ ॥  
ततस्तन्मध्यतः कश्चिच्चातुर्विद्य उवाच ह॥3.2.36.१४०॥  
चातुर्विद्य उवाच॥  
पूर्वं हि वृत्तिमस्माकं रामो वै दत्तवान्द्विजाः॥  
चातुर्विद्या महासत्त्वाः स्वधर्मप्रतिपालकाः ॥ ४१ ॥  
याजनाध्ययनायुक्ताः काजेशेन विनिर्मिताः ॥  
दानं दत्त्वा तु रामेण उक्तं हि भवतां पुनः ॥ ४२ ॥  
स्थानं त्यक्त्वा न गन्तव्यमित्थं हि नियमः कृतः ॥  
आपत्काले तु स्मर्तव्यो वायुपुत्रो महाबलः ॥ ४३ ॥  
इति रामेण पूर्वं हि स्वे स्थाने स्थापितास्तदा ॥  
राम वाक्यमन्यथा तत्कृत्वा गच्छेत्कथं पुनः ॥ ४४ ॥  
तस्माद्युष्मान्वयं ब्रूमो गच्छत कार्यसिद्धये ॥  
भवतां कार्यसिद्ध्यर्थं वयं होमार्चनादिभिः ॥ ४५ ॥  
झटिति कार्यसिद्धिः स्यात्सत्यं सत्यं न संशयः ॥  
इति वाक्यं ततः श्रुत्वा ते द्विजा गमनं प्रति ॥ ४६ ॥  
प्रस्थानं च विधायादौ गमनाय मनो दधुः ॥  
त्रिसाहस्रास्तदा तस्मात्प्रस्थिता द्विजसत्तमाः ॥ ४७ ॥  
देशाद्देशान्तरं गत्वा वनाच्चैव वनान्तरम् ॥  
तीर्थेतीर्थे कृतश्राद्धाः सुसन्त सत्यव्रतपरायणाः ॥  
ते गता दूरमध्वानं हनुमद्दर्शनार्थिनः॥3.2.36.१५०॥  
सन्ध्यामुपासते नित्यं त्रिकालं चैकमानसाः॥  
एवं तु गच्छतां तेषां शकुना अभवच्छुभाः ॥ ५१ ॥  
एवं तु गच्छतां तेषां पाथेयं त्रुटितं तदा ॥  
श्रान्ता ग्लानिं गताः सर्वे पदं परममास्थिताः ॥ ५२ ॥  
क्रमित्वा कियती भूमिं पदं गन्तुं न तु क्षमाः ॥  
मनसा निश्चयं कृत्वा दृढीकृत्य स्वमानसम् ॥ ५३ ॥  
हनtमन्तमदृष्ट्वैव न यास्यामो वयं गृहान् ॥ त्रै  
विद्यास्तु गतास्तत्र यत्र रामेश्वरो हरिः ॥ ५४ ॥  
दृढव्रताः सत्यपराः कन्दमूलफलाशनाः ॥  
ध्यायन्तो रामरामेति हनूमन्तेति वै पुनः ॥ ५५ ॥  
गृहीत्वा नियमं तेऽपि त्यक्त्वा चान्नं तथोदकम् ॥  
तृषार्ताश्च क्षुधार्ताश्च ययुर्व्रतपरायणाः ॥ ५६ ॥  
एवं तु क्लिश्यमानानां द्विजानां भक्तिभाजनः ॥  
उद्विग्नमानसो रामो हनूमन्तमथाब्रवीत् ॥ ५७ ॥  
शीघ्रं गच्छ द्विजार्थे त्वं पवनात्मज धर्मवित् ॥  
क्लिश्यन्ते वाडवाः सर्वे धर्मारण्यनिवासिनः ॥ ५८ ॥  
दह्यते मानसं मेऽद्य नान्यथा शान्तिरस्ति मे ॥  
विप्राणां दुःखकर्त्ता च शास्तव्यो नात्र संशयः ॥ ५९ ॥  
येन वै दुःखिता विप्रास्तेनाहं दुःखितः कपे ॥3.2.36.१६०॥  
रामस्य वचनं श्रुत्वा नमस्कृत्य च राघवम्॥  
कृपया परयाविष्टः प्रादुरासीद्धरीश्वरः॥ ॥६१॥  
वृद्धब्राह्मणरूपेण परीक्षार्थं द्विजन्मनाम्॥  
उवाच परया भक्त्या ब्राह्मणाञ्छ्रमदुर्बलान्॥६२॥  
कृताञ्जलिपुटो भूत्वा करान्मुक्त्वा कमण्डलुम् ॥  
सर्वान्प्रत्यभिवाद्याथ वचनं चेदमब्रवीत् ॥ ६३ ॥  
कुतः स्थानादिह प्राप्ता गन्तुकामाश्च वै कुतः ॥  
किमर्थं वै भवद्भिश्च गम्यते दारुणं वनम् ॥ ६४॥  
॥ विप्रा ऊचुः ॥ ॥  
धर्मारण्यात्समायाता निजदुःखं निवेदितुम् ॥  
रामस्य दर्शनार्थं हि गन्तुकामा वयं द्विजाः ॥ ६५ ॥  
सेतुबन्धं महातीर्थं सर्वकामप्रदायकम्॥  
नियमस्थाः क्षीणदेहा रामं द्रष्टुं समुत्सुकाः ॥ ६६ ॥  
यत्र रामेश्वरो देवः साक्षाद्वायुसुतः कपिः ॥  
तच्छ्रुत्वा स द्विजः प्राह क्व रामः क्व च वायुजः ॥ ६७ ॥  
क्व सेतुबन्धरामेशो दूराद्दूरतरो द्विजाः ॥  
व्याघ्रसिंहाकुलं चोग्रं वनं घोरतरं महत्॥  
गत्वा यस्मान्न वर्तन्ते तदुग्रमनुजीविनः ॥  
निवर्तध्वं महाभागा यदि कार्यं हि मद्वचः ॥ ६९ ॥  
अथवा गम्यतां विप्राश्चिरं जीव सुखी भव ॥  
वृद्धस्य वाक्यं तच्छ्रुत्वा वाडवाश्चैकमानसाः ॥3.2.36.१७०॥  
विप्र गच्छामहे सर्वे रामपार्श्वमसंशयः ॥  
म्रियेत यदि मार्गेऽस्मिन्रामलोक मवाप्नुय्रात् ॥ ७१ ॥  
जीवन्वृत्तिमवाप्नोति रामदेव न संशयः ॥  
अन्यथा शरणं नास्ति अस्माकं राघवं विना ॥ ७२ ॥  
इत्युक्त्वा निर्गताः सर्वे रामदर्शनतत्पराः ॥  
दिनान्तमतिवाह्याथ प्रभाते विमले पुनः ॥ ७३ ॥  
हनुमान्ब्रह्मरूपी स वृद्धः पूर्वगुणान्वितः ॥  
कमण्डलुधरो धीमानभिवादनत त्परः ॥ ७४ ॥  
कुत्रस्थानादिह प्राप्ताः सर्वे यूयं हि वाडवाः ॥  
कुत्रास्ति वा महालाभो विवाहोत्सव एव वा ॥ ७५ ॥  
इति तस्य वचः श्रुत्वा वाडवा विस्मयं गताः ॥  
प्रणामपूर्वां विज्ञप्तिं कथयामासुरादृताः ॥ ७६ ॥  
अस्माकं तु पुरा वृत्तं महदाश्चर्यकारकम् ॥  
भूमिदेव शृणुष्व त्वं दयालुर्दृश्यसे यतः ॥ ७७ ॥  
आदौ सृष्टिसमारम्भे स्थापिता केशवेन च ॥  
शिवेन ब्रह्मणा चैव त्रिमूर्तिस्थापिता वयम् ॥ ७८ ॥  
श्री रामेण ततः पश्चाज्जीर्णोद्धारेण स्थापिताः ॥  
ग्रामाणां वेतनं दत्तं हरिराजेन चादरात्॥७९॥  
चतुश्चत्वारिंशदधिकचतुःशतमितात्मनाम् ॥  
ग्रामास्त्रयोदशार्चार्थं सीतापुरसमन्विताः॥। ॥3.2.36.१८०॥  
षट्त्रिंशच्च सहस्राणि वणिजो द्विजपालने ॥  
गोभूजसञ्ज्ञास्ते शूद्रास्तेभ्यः सपादलक्षकाः ॥ ८१ ॥  
ते च जातास्त्रिधा तात गोभूजाडालजा स्तथा ॥  
माण्डलीयास्तथा चैते त्रिविधाश्च मनोरमाः ॥८२॥  
वृत्त्यर्थं तेन दत्ता वै ह्यनर्घ्या रत्नकोटयः ॥  
तदा ते मोढ १८००० गोभूजा१८००० ।  
माण्डलीया १२५००० अडालजाः १८००० ॥८३॥  
अधुना वाडवश्रेष्ठ आमोनाम महीपतिः ॥  
शासनं रामचन्द्रस्य न मानयति दुर्मतिः ॥८४॥।  
जामाता तस्य दुष्टो वै नाम्ना कुमारपालकः ॥  
पाषण्डैर्वेंष्टितो नित्यं कलिधर्मेण सम्मतः ॥ ८५ ॥  
इन्द्रसूत्रेण जैनेन प्रेरितो बौद्धधर्मिणा ॥  
शासनं तेन लुप्तं हि रामदत्तं न संशयः ॥ ८६ ॥  
वाणिजस्तादृशाः केऽपि तन्मनस्का बभूविरे ॥  
निषेधयन्ति रामं ते हनुमन्तं महामतिम् ॥८७॥  
प्रत्ययं तु विना विप्रा न दास्यामीति निश्चितम् ॥  
तं ज्ञात्वा तु इमे विप्रा रामं शरणमाययुः ॥८८॥  
हनुमन्तं महावीरं रामशासनपालकम् ॥  
तस्माद्गच्छामहे सर्वे रामं प्रति महामते ॥ ८९ ॥  
आञ्जनेयो यदास्माकं न दास्यति समीहितम् ॥  
अनाहारव्रतेनैव प्राणांस्त्यक्ष्यामहे वयम् ॥ 3.2.36.१९० ॥  
अस्माभिस्ते विशेषेण कथितं परिपृच्छते ॥  
स्नेहभावं विचिन्त्याशु निजवृत्तिं प्रकाशय ॥९१॥  
हनुमानुवाच ॥  
प्राप्ते कलियुगे विप्राः क्व देवदर्शनं भवेत् ॥  
निवर्त्तध्वं हि विप्रेन्द्रा यदीच्छथ सुखं महत् ॥ ९२ ॥  
व्याघ्रसिंहाकुले शून्ये वने वनगजाश्रिते ॥  
बहुदावसमाविष्टे प्रवेष्टुं नैव शक्यते ॥ ९३ ॥  
॥ विप्रा ऊचुः ॥ ।  
अतीते दिवसे विप्र एकं कथितवानिदम् ॥  
अद्यैव त्वं समागम्य एवमेव प्रभाषसे ॥ ९४ ॥  
कस्त्वं वाडवरूपेण रामो वाप्यथ वायुजः ॥  
सत्यं कथय नः स्वास्मिन्दयां कृत्वा महाद्विज ॥ ९५ ॥  
हनुमान्कथयामास गोपितं यद्द्विजाग्रतः ॥  
हनुमानित्यहं विप्रा बुध्यध्वं निश्चिता हि माम् ॥ ९६ ॥  
स्वरूपं प्रकटीकृत्य लाङ्गूलं दर्शयन्महत् ॥ ९७ ॥ ॥  
हनुमानुवाच ॥ ॥  
अयमम्भोनिधिः साक्षात्सेतुबन्धो मनोरमः ॥  
अयं रामेश्वरो देवो गर्भवासविनाशकृत् ॥ ९८ ॥  
इयं तु नगरी श्रेष्ठा लङ्कानामेति विश्रुता ॥  
यत्र सीता मया प्राप्ता रामशोकापहारिणी ॥ ९९ ॥  
तर्जन्यग्रे द्विजश्रेष्ठा अगम्या मां विना परैः ॥  
सा सुवर्णमयी भाति यस्यां राज्ये विभीषणः ॥ 3.2.36.२०० ॥  
स्थापितो रामदेवेन सेयं लङ्का महापुरी ॥  
नियमस्थैः साधुवृन्दैस्तीर्थयात्राप्रसङ्गतः ॥ २०१ ॥  
आनीय गङ्गासलिलं रामेशमभिषिच्य च ॥  
क्षिप्ता एते महाभारा दृश्यन्ते सागरान्तरे ॥२०२॥।  
निष्पापास्तेन सञ्जाताः साधवस्ते दृढव्रताः ॥  
नूनं पुण्योदये वृद्धिः पापे हानिश्च जायते ॥ २०३ ॥  
स्थानभ्रष्टाः कृताः पूर्वं चातुर्विद्या द्विजातयः ॥  
जीर्णोद्धारेण रामेण स्थापिताः पुनरेव हि ॥  
पूर्वजन्मनि भो विप्रा हरिपूजा कृता मया ॥ २०४ ॥  
साम्प्रतं निश्चला भक्तिर्भवत्सेवा हि दृश्यते ॥  
तेन पुण्यप्रभावेण तुष्टो दास्यामि वो वरम् ॥ २०५ ॥  
धन्योहं कृतकृत्योहं सुभाग्योहं धरातले ॥  
अद्य मे सफलं जन्म जीवितं च सुजीवितम् ॥ २०६ ॥  
यदहं ब्राह्मणानां च प्राप्तवांश्चरणान्तिकम् ॥ २०७ ॥  
॥ व्यास उवाच ॥ ॥  
दृष्ट्वैव हनुमन्तं ते पुलकाङ्कितविग्रहाः ॥  
सगद्गदं यथोचुस्ते वाक्यं वाक्यविशारदाः ॥ २०८ ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे धर्मारण्य माहात्म्ये हनुमत्समागमो नाम षट्त्रिंशोऽध्यायः॥३६॥