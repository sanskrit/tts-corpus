+++
title = "०१३ बकुलार्कमाहात्म्यकथनम्"

+++
॥ व्यास उवाच ॥ ॥  
शम्भोश्च पश्चिमे भागे स्थापितः कश्यपात्मजः ॥  
तत्रास्ति तन्महाभाग रविक्षेत्रं तदुच्यते ॥ १ ॥  
तत्रोत्पन्नौ महादिव्यौ रूपयौवनसंयुतौ ॥  
नासत्यावश्विनौ देवौ विख्यातौ गदनाशनौ ॥ २ ॥  
॥ युधिष्ठिर उवाच ॥ ॥  
पितामह महाभाग कथयस्व प्रसादतः ॥  
उत्पत्तिरश्विनोश्चैव मृत्युलोके च तत्कथम् ॥ ३ ॥  
रविलोकात्कथं सूर्यो धरायामवतारितः ॥  
एतत्सर्वं प्रयत्नेन कथयस्व प्रसादतः ॥ ४ ॥  
यच्छ्रुत्वा हि महाभाग सर्वपापैः प्रमुच्यते ॥ ५ ॥  
॥ व्यास उवाच ॥ ॥  
साधु पृष्टं त्वया भूप ऊर्ध्वलोककथानकम् ॥  
यच्छ्रुत्वा नरशार्दूल सर्वरोगात्प्रमुच्यते ॥  
विश्वकर्म्मसुता सञ्ज्ञा अंशुमद्रविणा वृता ॥ ६ ॥  
सूर्यं दृष्ट्वा सदा सञ्ज्ञा स्वाक्षिसंयमनं व्यधात् ॥  
यतस्ततः सरोषोऽर्कः सञ्ज्ञां वचनमब्रवीत् ॥ ९७ ॥  
॥ सूर्य उवाच ॥ ॥  
मयि दृष्टे सदा यस्मात्कुरुषे स्वाक्षिसंयमम् ॥  
तस्माज्जनिष्यते मूढे प्रजासंयमनो यमः ॥ ॥ ८ ॥  
ततः सा चपलं देवी ददर्श च भयाकुलम् ॥  
विलोलितदृशं दृष्ट्वा पुनराह च तां रविः ॥ ९ ॥  
यस्माद्विलोलिता दृष्टिर्मयि दृष्टे त्वया धुना ॥  
तस्माद्विलोलितां सञ्ज्ञे तनयां प्रसविष्यसि ॥ 3.2.13.१० ॥  
॥ व्यास उवाच ॥ ॥  
ततस्तस्यास्तु सञ्जज्ञे भर्तृशापेन तेन वै ॥  
यमश्च यमुना येयं विख्याता सुमहानदी ॥ ११ ॥  
सा च सञ्ज्ञा रवेस्तेजो महद्दुःखेन भामिनी ॥  
असहन्तीव सा चित्ते चिन्तयामास वै तदा ॥ १२ ॥  
किं करोमि क्व गच्छामि क्व गतायाश्च निर्वृतिः ॥  
भवेन्मम कथं भर्तुः कोपमर्कस्य नश्यति ॥१३॥  
इति सञ्चिन्त्य बहुधा प्रजापतिसुता तदा ॥  
साधु मेने महाभागा पितृसंश्रयमापसा ॥१४॥  
ततः पितृगृहं गन्तुं कृतबुद्धिर्यशस्विनी ॥  
छायामाहूयात्मनस्तु सा देवी दयिता रवेः ॥१५॥  
तां चोवाच त्वया स्थेयमत्र भानोर्यथा मया ॥  
तथा सम्यगपत्येषु वर्तितव्यं तथा रवौ ॥१६॥  
दुष्टमपि न वाच्यं ते यथा बहुमतं मम ॥  
सैवास्मि सञ्ज्ञाहमिति वाच्यमेवं त्वयानघे ॥ १७ ॥  
॥ छायासञ्ज्ञोवाच ॥ ॥  
आकेशग्रहणाच्चाहमाशापाच्च वचस्तथा ॥  
करिष्ये कथयिष्यामि यावत्केशापकर्षणा त् ॥ १८ ॥  
इत्युक्ता सा तदा देवी जगाम भवनं पितुः ॥  
ददर्श तत्र त्वष्टारं तपसा धूतकिल्बिषम् ॥ १९ ॥  
बहुमानाच्च तेनापि पूजिता विश्व कर्म्मणा ॥  
तत्स्थौ पितृगृहे सा तु किञ्चित्कालमनिन्दिता ॥ 3.2.13.२० ॥  
ततः प्राह स धर्मज्ञः पिता नातिचिरोषिताम् ॥  
विश्वकर्मा सुतां प्रेम्णा बहुमा नपुरस्सरम् ॥ २१ ॥  
त्वां तु मे पश्यतो वत्से दिनानि सुबहून्यपि ॥  
मुहूर्तेन समानि स्युः किन्तु धर्मो विलुप्यते ॥ २२ ॥  
बान्धवेषु चिरं वासो न नारीणां यशस्करः ॥  
मनोरथो बान्धवानां भार्या पितृगृहे स्थिता ॥ २३ ॥  
स त्वं त्रैलोक्यनाथेन भर्त्रा सूर्येण सङ्गता ॥  
पितुर्गृहे चिरं कालं वस्तुं नार्हसि पुत्रिके ॥ २४ ॥  
अतो भर्तृगृहं गच्छ दृष्टोऽहं पूजिता च मे ॥  
पुनरागमनं कार्यं दर्शनाय शुभेक्षणे ॥२५ ॥  
॥ व्यास उवाच ॥ ॥  
इत्युक्ता सा तदा क्षिप्रं तथेत्युक्ता च वै मुने ॥  
पूजयित्वा तु पितरं सा जगामोत्तरान्कुरून् ॥ २६ ॥  
सूर्यतापमनिच्छती तेजसस्तस्य बिभ्यती ॥  
तपश्चचार तत्रापि वडवारूपधारिणी ॥ २७ ॥  
सञ्ज्ञामित्येव मन्वानो द्वितीयायां दिवस्पतिः ॥  
जनयामास तनयौ कन्यां चैकां मनोरमाम् ॥ २८ ॥  
छाया स्वतनयेष्वेव यथा प्रेष्णाध्यवर्तत ॥  
तथा न सञ्ज्ञाकन्यायां पुत्रयोश्चाप्यवर्तत ॥  
लालनासु च भोज्येषु विशेषमनुवासरम् ॥ २९ ॥  
मनुस्तत्क्षान्तवानस्या यमस्तस्या न चाक्षमत् ॥  
ताडनाय ततः कोपात्पादस्तेन समुद्यतः ॥  
तस्याः पुनः क्षान्तमना न तु देहे न्यपातयत् ॥ 3.2.13.३० ॥  
ततः शशाप तं कोपाच्छायासञ्ज्ञा यमं नृप ॥  
किञ्चित्प्रस्फुरमाणोष्ठी विचलत्पाणिपल्लवा ॥ ३१ ॥  
पत्न्यां पितुर्मयि यदि पादमुद्यच्छसे बलात् ॥  
भुवि तस्मादयं पादस्तवाद्यैव भविष्यति ॥ ३२ ॥  
इत्याकर्ण्य यमः शापं मातर्यतिविशङ्कितः ॥  
अभ्येत्य पितरं प्राह प्रणिपातपुरस्सरम्॥ ३३ ॥  
तातैतन्महदाश्चर्यमदृष्टमिति च क्वचित् ॥  
माता वात्सल्यरूपेण शापं पुत्रे प्रयच्छति ॥३४॥  
यथा माता ममाचष्ट नेयं माता तथा मम ॥  
निर्गुणेष्वपि पुत्रेषु न माता निर्गुणा भवेत् ॥ ३५ ॥  
यमस्यैतद्वचः श्रुत्वा भगवांस्तिमिरापहः ॥  
छायासञ्ज्ञामथाहूय पप्रच्छ क्वगतेति च ॥३६॥  
सा चाह तनया त्वष्टुरहं सञ्ज्ञा विभावसो ॥  
पत्नी तव त्वयापत्यान्येतानि जनितानि मे ॥ ३७ ॥  
इत्थं विवस्वतस्तां तु बहुशः पृच्छतो यदा ॥  
नाचचक्षे तदा क्रुद्धो भास्वांस्तां शप्तुमुद्यतः ॥ ३८ ॥  
ततः सा कथयामास यथावृत्तं विवस्वते ॥  
विदितार्थश्च भगवाञ्जगाम त्वष्टु रालयम् ॥ ३९ ॥  
ततः सम्पूजयामास त्वष्टा त्रैलोक्यपूजितम् ॥  
भास्वन्किं रहिता शक्त्या निजगेहमुपागतः ॥ 3.2.13.४० ॥  
सञ्ज्ञां पप्रच्छ तं तस्मै कथयामास तत्त्ववित् ॥  
आगता सेह मे वेश्म भवतः प्रेषिता रवे ॥ ४१ ॥  
दिवाकरः समाधिस्थो वडवारूपधारिणीम् ॥  
तपश्चरन्तीं ददृशे उत्तरेषु कुरुष्वथ ॥ ४२ ॥  
असह्यमाना सूर्यस्य तेजस्तेनातिपीडिता ॥  
वह्न्याभनिजरूपं तु च्छायारूपं विमुच्य च॥ ४३ ॥  
धर्मारण्ये समागत्य तप स्तेपे सुदुष्करम्॥  
छायापुत्रं शनिं दृष्ट्वा यमं चान्यं च भूपते ॥ ४४ ॥  
तदैव विस्मितः सूर्यो दुष्टपुत्रौ समीक्ष्य च ॥  
ज्ञातुं दध्यौ क्षणं ध्यात्वा विदित्वा तच्च कारणम् ॥ ४५ ॥  
घृण्यौष्ण्याद्दग्धदेहा सा तपस्तेपे पतिव्रता ॥  
येन मां तेजसा सह्यं द्रष्टुं नैव शशाक ह ॥ ४६ ॥  
पञ्चाशद्धायनेतीते गत्वा कौ तप आचरत् ॥  
प्रद्योतनो विचार्यैवं गत्वा शीघ्रं मनोजवः ॥ ४७ ॥  
धर्मारण्ये वरे पुण्ये यत्र सञ्ज्ञास्थिता तपः ॥  
आगतं तं रविं दृष्ट्वा वडवा समजायत ॥ ४८ ॥  
सूर्यपत्नी सदा सञ्ज्ञा सूर्यश्चाश्वस्ततोऽभवत् ॥  
ताभ्यां सहाभूत्संयोगो घ्राणे लिङ्गं निवेश्य च ॥ ४९ ॥  
तदा तौ च समुत्पन्नौ युगलावश्विनौ भुवि ॥  
प्रादुर्भूतं जलं तत्र दक्षिणेन खुरेण च ॥ 3.2.13.५० ॥  
विदलिते भूमिभागे तत्र कुण्डं समुद्बभौ ॥  
द्वितीयं तु पुनः कुण्डं पश्चार्धचरणोद्भवम् ॥ ५१ ॥  
उत्तरवाहिन्याः काश्या कुरुक्षेत्रादि वै तथा ॥  
गङ्गापुरीसमफलं कुण्डेऽत्र मुनिनोदितम् ॥ ५२ ॥  
तत्फलं समवाप्नोति तप्तकुण्डे न संशयः ॥  
स्नानं विधाय तत्रैव सर्वपापैः प्रमुच्यते ॥ ५३ ॥  
न पुनर्जायते देहः कुष्ठादिव्याधिपीडितः ॥  
एतत्ते कथितं भूप दस्रांशोत्पत्तिकारणम् ॥ ५४ ॥  
तदा ब्रह्मादयो देवा आगतास्तत्र भूपते ॥  
दत्त्वा सञ्ज्ञावरं शुभ्रं चिन्तितादधिकं हि तैः ॥ ५५ ॥  
स्थापयित्वा रविं तत्र बकुलाख्यवनाधिपम् ॥  
आनर्चुस्ते तदा सञ्ज्ञां पूर्वरूपाऽभवत्तदा ॥ ५६ ॥  
स्थापिता तत्र राज्ञी च कुमारौ युगलौ तदा ॥  
एतत्तीर्थफलं वक्ष्ये शृणु राजन्महामते ॥ ५७ ॥  
आदिस्थानं कुरुश्रेष्ठ देवैरपि सुदुर्लभम् ॥  
रविकुण्डे नरः स्नात्वा श्रद्धायुक्तो जितेन्द्रियः ॥ ५८ ॥  
तारयेत्स पितॄन्सर्वान्महानरकगानपि ॥  
श्रद्धया यः पिबेत्तोयं सन्तर्प्य पितृदेवताः ॥ ५९ ॥  
स्वल्पं वापि बहुवापि सर्वं कोटिगुणं भवेत् ॥  
सप्तम्यां रविवारेण ग्रहणं चन्द्रसूर्ययोः ॥ 3.2.13.६० ॥  
रविकुण्डे च ये स्नाताः न ते वै गर्भगामिनः ॥  
सक्रान्तौ च व्यतीपाते वैधृतेषु च पर्वसु ॥ ६१ ॥  
पूर्णमास्याममावास्यां चतुर्द्दश्यां सितासिते ॥  
रविकुण्डे च यः स्नातः क्रतुकोटिफलं लभेत् ॥ ६२ ॥  
पूजयेद्बकुलार्कं च एकचित्तेन मानवः ॥  
स याति परमं धाम स यावत्तपते रविः ॥ ६३ ॥  
तस्य लक्ष्मीः स्थिरा नूनं लभते सन्ततिं सुखम् ॥  
अरिवर्गः क्षयं याति प्रसादाच्च दिवस्पतेः ॥ ६४ ॥  
नाग्नेर्भयं हि तस्य स्यान्न व्याघ्रान्न च दन्तिनः ॥  
न च सर्प्पभयं क्वापि भूतप्रेतादिभीर्नहि ॥ ६५ ॥  
बालग्रहाश्च सर्वेऽपि रेवती वृद्धरेवती ॥  
ते सर्वे नाशमायान्ति बकुलार्क नमोस्तु ते ॥ ६६ ॥  
गावस्तस्य विवर्द्धन्ते धनं धान्यं तथैव च ॥  
अविच्छेदो भवेद्वंशो बकुलार्के नमस्कृते ॥ ६७ ॥  
काकवन्ध्या च या नारी अनपत्या मृतप्रजा ॥  
वन्ध्या विरूपिता चैव विषकन्याश्च याः स्त्रियः ॥ ६८ ॥  
एवं दोषैः प्रमुच्यन्ते स्नात्वा कुण्डे च भूपते ॥  
सौभाग्यस्त्रीसुतांश्चैव रूपं चाप्नोति सर्वशः ॥ ॥६९॥  
व्याधिग्रस्तोपि यो मर्त्यः षण्मासाच्चैव मानवः ॥  
रविकुण्डे च सुस्नातः सर्वरोगात्प्रमुच्यते ॥ 3.2.13.७० ॥  
नीलोत्सर्गविधिं यस्तु रविक्षेत्रे करोति वै ॥  
पितरस्तृप्तिमायान्ति यावदाभूतसम्प्लवम् ॥ ७१ ॥  
कन्यादानं च यः कुर्यादस्मिन्क्षेत्रे च पुत्रक ॥  
उद्वाहपरिपूतात्मा ब्रह्मलोके महीयते ॥ ७२ ॥  
धेनुदानं च शय्यां च विद्रुमं च हयं तथा ॥  
दासीमहिषीघण्टाश्च तिलं काञ्चनसंयुतम् ॥ ७३ ॥  
धेनुं तिलमयीं दद्यादस्मि न्क्षेत्रे च भारत ॥  
उपानहौ च छत्रं च शीतत्राणादिकं तथा ॥ ७४ ॥  
लक्षहोमं तथा रुद्रं रुद्रातिरुद्रमेव च ॥  
तस्मिन्स्थाने च यत्किञ्चिद्ददाति श्रद्धयान्वितः ॥ ७५ ॥  
एकैकस्य फलं तात वक्ष्यामि शृणु तत्त्वतः ॥  
दानेन लभते भोगानिह लोके परत्र च ॥ ७६ ॥  
राज्यं च लभते मर्त्यः कृत्वोद्वाहं तु मानुषाः ॥  
जायातो धर्मकामार्थाः प्राप्यन्ते नात्र संशयः ॥ ७७ ॥  
पूजाया लभते सौख्यं भवेज्जन्मनिजन्मनि ॥  
सप्तम्यां रवियुक्तायां बकुलार्कं स्मरेत्तु यः ॥ ७८ ॥  
ज्वरादेः शत्रुतश्चैव व्याधेस्तस्य भयं नहि ॥७९॥  
॥ युधिष्ठिर उवाच ॥ ॥  
बकुलार्केति वै नाम कथं जातं रवेर्मुने ॥  
एतन्मे वदतां श्रेष्ठ तत्त्वमाख्यातुमर्हसि ॥3.2.13.८०॥  
॥ व्यास उवाच ॥ ॥  
यदा सञ्ज्ञा च राजेन्द्र सूर्यार्थम्ं चैकचेतसा ॥  
तेपे बकुलवृक्षाधः पत्युस्तेजः प्रशां तये ॥८१॥  
प्रादुर्भावं रवेर्दृष्ट्वा वडवा समजायत ॥  
अत्यन्तं गोपतिः शान्तो बकुलस्य समीपतः ॥८२॥  
सुषुवे च तदा राज्ञी सुतौ दिव्यौ मनोहरौ ॥  
तेनास्य प्रथितं नाम बकुलार्केति वै रवेः ॥८३॥  
यस्तत्र कुरुते स्नानं व्याधिस्तस्य न पीडयेत् ॥  
धर्ममर्थं च कामं च लभते नात्र संशयः ॥८४॥  
षण्मासात्सिद्धिमाप्नोति मोक्षं च लभते नरः ॥  
एतदुक्तं महाराज बकुलार्कस्य वैभवम् ॥ ८५॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्योपाख्याने बकुलार्कमाहात्म्यकथनन्नाम त्रयोदशोऽध्यायः ॥ १३ ॥ ॥