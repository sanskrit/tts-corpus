+++
title = "००८ विष्णुसमागमः"

+++
॥ युधिष्ठिर उवाच ॥ ॥  
धर्मारण्यकथां पुण्यां श्रुत्वा तृप्तिर्न मे विभो ॥  
यदायदा कथयसि तदा प्रोत्सहते मनः ॥  
अतः परं किमभवत्परं कौतूहलं हि मे ॥ १ ॥  
॥ व्यास उवाच ॥ ॥  
शृणु पार्थ महापुण्यां कथां स्कन्दपुराणजाम् ॥  
स्थाणुनोक्तां च स्कन्दाय धर्मारण्योद्भवां शुभाम् ॥ २ ॥  
सर्वतीर्थस्य फलदां सर्वोपद्रवनाशिनीम् ॥  
कैलासशिखरासीनं देवदेवं जगद्गुरुम् ॥  
पञ्चवक्त्रं दशभुजं त्रिनेत्रं शूलपाणिनम् ॥ ३ ॥  
कपालखटवाङ्गकरं नागयज्ञोपवीतिनम् ॥  
गणैः परिवृतं तत्र सुरासुरनमस्कृतम् ॥ ४ ॥  
नानारूपगुणैर्गीतं नारदप्रमुखैर्युतम् ॥  
गन्धर्वैश्चाप्सरोभिश्च सेवितं तमुमापतिम्॥  
तत्रस्थं च महादेवं प्रणिपत्याब्रवीत्सुतः ॥ ५ ॥  
॥ स्कन्द उवाच ॥ ॥  
स्वामिन्निन्द्रादयो देवा ब्रह्माद्याश्चैव सर्वशः ॥  
तव द्वारे समायातान्त्वद्दर्शनैकलालसाः ॥  
किमाज्ञापयसे देव करवाणि तवाग्रतः ॥ ६ ॥  
॥ व्यास उवाच ॥  
स्कन्दस्य वचनं श्रुत्वा आसनादुत्थितो हरः ॥  
वृषभं न समारूढो गन्तुकामोऽभवत्तदा ॥ ७ ॥  
गतुकामं शिवं दृष्ट्वा स्कन्दो वाक्यमथाब्रवीत् ॥ ॥ ८ ॥  
॥ स्कन्द उवाच ॥ ॥  
किं कार्यं देव देवानां यत्त्वमाहूयसे त्वरम् ॥  
वृषं त्यक्त्वा कृपासिन्धो कृपास्ति यदि मे वद ॥ ९ ॥  
देवदानव युद्धं वा किं कार्यं वा महत्तरम् ॥ 3.2.8.१० ॥  
॥ शिव उवाच ॥ ॥  
शृणुष्वैकाग्रमनसा येनाहं व्यग्रचेतसः ॥  
अस्ति स्थानं महापुण्यं धर्म्मारण्यं च भूतले ॥ ११ ॥  
तत्रापि गन्तुकामोऽहं देवैः सह षडाननः ॥ १२ ॥  
॥ स्कन्द उवाच ॥ ॥  
तत्र गत्वा महादेव किं करिष्यसि साम्प्रतम् ॥  
तन्मे ब्रूहि जगन्नाथ कृत्यं सर्वमशेषतः ॥ १३ ॥  
॥ शिव उवाच ॥ ॥  
श्रूयतां वचनं पुत्र मनसोल्हादकारणम् ॥  
आदितः सर्व्ववृत्तानां सृष्टि स्थितिकरं महत् ॥ १४ ॥  
परन्तु प्रलये जाते सर्वतस्तमसा वृतम्॥  
आसीदेकं तदा ब्रह्म निर्गुणं बीजमव्ययम् ॥ १५ ॥  
निर्मितं वै गुणैरादौ मह द्द्रव्यं प्रचक्ष्यते ॥ १६ ॥  
महाकल्पे च सम्प्राप्ते चराचरे क्षयं गते ॥  
जलरूपी जगन्नाथो रममाणस्तु लीलया ॥ १७ ॥  
चिरकाले गते सोपि पृथिव्यादिसुतत्त्वकैः ॥  
वृक्षमुत्पादयामासायुतशाखामनोरमम् ॥ १८ ॥  
फलैर्विशालैराकीर्णं स्कन्धकाण्डादिशोभितम् ॥  
फलौघाढ्यो जटायुक्तो न्यग्रो धो विटपो महान् ॥ १९ ॥  
बालभावं ततः कृत्वा वासुदेवो जनार्द्दनः ॥  
शेतेऽसौ वटपत्रेषु विश्वं निर्मातुमुत्सुकः ॥ 3.2.8.२० ॥  
सनाभिकमले विष्णो र्जातो ब्रह्मा हि लोककृत् ॥  
सर्वं जलमयं पश्यन्नानाकारमरूपकम्॥ २१ ॥  
तं दृष्ट्वा सहसोद्वेगाद्ब्रह्मा लोकपितामहः ॥  
इदमाह तदा पुत्र किं करो मीति निश्चितम्॥ २२ ॥  
खे जजान ततो वाणी देवात्सा चाशरीरिणी ॥  
तपस्तप विधे धातर्यथा मे दर्शनं भवेत् ॥ २३ ॥  
तच्छ्रुत्वा वचनं तत्र ब्रह्मा लोकपितामहः ॥  
प्रातप्यत तपो घोरं परमं दुष्करं महत् ॥ २४ ॥  
प्रहसन्स तदा बालरूपेण कमलापतिः ॥  
उवाच मधुरां वाचं कृपालुर्बाल लीलया ॥ २५ ॥  
॥ श्रीविष्णुरुवाच ॥ ॥  
पुत्र त्वं विधिना चाद्य कुरु ब्रह्माण्डगोलके ॥  
पातालं भूतलं चैव सिन्धुसागरकाननम् ॥ २६ ॥  
वृक्षाश्च गिरयो द्विपदाः पशवस्तथा ॥  
पक्षिणश्चैव गन्धर्वाः सिद्धा यक्षाश्च राक्षसाः ॥ २७ ॥  
श्वापदाद्याश्च ये जीवाश्चतुराशीतियोनयः ॥  
उद्भिज्जाः स्वेदजाश्चैव जरायुजास्तथाण्डजाः ॥२८॥  
एकविंशतिलक्षाणि एकैकस्य च योनयः ॥  
कुरु त्वं सकलं चाशु इत्युक्त्वान्तरधीयत ॥  
ब्रह्मणा निर्मितं सर्वं ब्रह्माण्डं च यथोदितम् ॥ २९ ॥  
यस्मिन्पितामहो जज्ञे प्रभुरेकः प्रजापतिः ॥  
स्थाणुः सुरगुरुर्भानुः प्रचेताः परमेष्ठिनः ॥ 3.2.8.३० ॥  
यथा दक्षो दक्षपुत्रा स्तथा सप्तर्षयश्च ये ॥  
ततः प्रजानां पतयः प्राभवन्नेकविंशतिः ॥ ३१ ॥  
पुरुषश्चाप्रमेयश्च एवं वंश्यर्षयो विदुः ॥  
विश्वेदेवास्तथादित्या वसव श्चाश्विनावपि ॥ ३२ ॥  
यक्षाः पिशाचाः साध्याश्च पितरो गुह्यकास्तथा ॥  
ततः प्रसूता विद्वांसो ह्यष्टौ ब्रह्मर्षयोऽमलाः ॥ ३३ ॥  
राजर्षयश्च बहवः सर्वे समुदिता गुणैः ॥  
द्यौरापः पृथिवी वायुरन्तरिक्षं दिशस्तथा ॥ ३४ ॥  
संवत्सरार्तवो मासाः पक्षाहोरात्रयः क्रमात् ॥  
कलाकाष्ठामुहूर्तादि निमे षादि लवास्तथा ॥ ३५॥  
ग्रहचक्रं सनक्षत्रं युगा मन्वन्तरादयः ॥  
यच्चान्यदपि तत्सर्वं सम्भूतं लोकसाक्षिकम् ॥ ३६ ॥  
यदिदं दृश्यते चक्रं किञ्चि त्स्थावरजङ्गमम्॥  
पुनः सङ्क्षिप्यते पुत्र जगत्प्राप्ते युगक्षये ॥ ३७ ॥  
यथर्तावृतुलिङ्गानि नामरूपाणि पर्यये ॥  
दृश्यन्ते तानि तान्येव तथा वत्स युगादिकम्॥ ३८ ॥  
॥ शिव उवाच ॥ ॥  
अतः परं प्रवक्ष्यामि कथां पौराणिकीं शुभाम् ॥  
ब्रह्मणश्च तथा पुत्र वंशस्यैवानुकीर्तनम् ॥ ३९ ॥  
ब्रह्मणो मानसाः पुत्रा विदिताः षण्महर्षयः ॥  
मरीचिरत्र्यङ्गिरसौ पुलस्त्यः पुलहः क्रतुः ॥ 3.2.8.४० ॥  
मरीचेः कश्यपः पुत्रः कश्यपाच्चरमाः प्रजाः ॥  
प्रजज्ञिरे महाभागा दक्षकन्यास्त्रयोदश ॥ ४१ ॥  
अदितिर्दितिर्दनुः काला दनायुः सिंहिका तथा ॥  
क्रोधा प्रोवा वसिष्ठा च विनता कपिला तथा ॥ ४२ ॥  
कण्डूश्चैव सुनेत्रा च कश्यपाय ददौ तदा ॥  
अदित्यां द्वादशादित्याः सञ्जाता हि शुभाननाः ॥ ४३ ॥  
सूर्याद्वै धर्मराड् जज्ञे ते नेदं निर्मितं पुरा ॥  
धर्मेण निर्मितं दृष्ट्वा धर्मारण्यमनुत्तमम् ॥  
धर्मारण्यमिति प्रोक्तं यन्मया स्कन्द पुण्यदम् ॥ ४४ ॥  
॥ स्कन्द उवाच ॥ ॥।  
धर्मारण्यस्य चाख्यानं परमं पावनं तथा ॥  
श्रोतुमिच्छामि तत्सर्वं कथयस्व महेश्वर ॥ ४५ ॥  
॥ ईश्वर उवाच ॥ ॥  
इन्द्राद्याः सकला देवा अन्वयुर्ब्रह्मणा सह ॥  
अहं वै तत्र यास्यामि क्षेत्रं पापनिषूदनम् ॥ ४६ ॥  
॥ स्कन्द उवाच ॥ ॥  
अहमप्यागमिष्यामि तं द्रष्टुं शशिशे खर ॥ ४७ ॥  
॥ सूत उवाच ॥ ॥  
ततः स्कन्दस्तथा रुद्रः सूर्यश्चैवानिलोऽनलः ॥  
सिद्धाश्चैव सगन्धर्वास्तथैवाप्सरसः शुभाः ॥ ४८ ॥  
पिशाचा गुह्यकाः सर्व इन्द्रो वरुण एव च ॥  
नागाः सर्वाः समाजग्मुः शुक्रो वाचस्पतिस्तथा ॥ ४९ ॥  
ग्रहाः सर्वे सनक्षत्रा वसवोऽष्टौ ध्रुवा दयः ॥  
अन्तरिक्षचराः सर्वे ये चान्ये नगवासिनः ॥ 3.2.8.५० ॥  
ब्रह्मादयः सुराः सर्वे वैकुण्ठं परया मुदा ॥  
मन्त्रणार्थं तदा ब्रह्मा विष्णवेऽमितते जसे ॥ ५१ ॥  
गत्वा तस्मिंश्च वैकुण्ठे ब्रह्मा लोकपितामहः ॥  
ध्यात्वा मुहूर्तमाचष्ट विष्णुं प्रति सुहर्षितः ॥ ५२ ॥  
॥ ब्रह्मोवाच ॥ ॥  
कृष्ण कृष्ण महाबाहो कृपालो परमेश्वर ॥  
स्रष्टा त्वं चैव हर्ता त्वं त्वमेव जगतः पिता ॥ ५३ ॥  
नमस्ते विष्णवे सौम्य नमस्ते गरुडध्वज ॥  
नमस्ते कम लाकान्त नमस्तेब्रह्मरूपिणे ॥ ५४ ॥  
नमस्ते मत्स्यरूपाय विश्वरूपाय वै नमः ॥  
नमस्ते दैत्यनाशाय भक्तानामभयाय च ॥ ५५ ॥  
कंसघ्नाय नमस्तेस्तु बलदैत्यजिते नमः ॥  
ब्रह्मणैवं स्तुतश्चासीत्प्रत्यक्षोऽसौ जनार्द्दनः ॥ ५६ ॥  
पीताम्बरो घनश्यामो नागारिकृतवाहनः ॥  
चतुर्भुजो महा तेजाः शङ्खचक्रगदाधरः ॥ ५७ ॥  
स्तूयमानः सुरैः सर्वैः स देवोऽमितविक्रमः ॥  
विद्याधरैस्तथा नागैः स्तूयमानश्च सर्वशः ॥ ५८ ॥  
उत्तस्थौ स तदा देवो भास्करामितदीप्तिमान् ॥  
कोटिरत्नप्रभाभास्वन्मुकुटादिविभूषितः ॥ ५९ ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये विष्णुसमागमोनामाष्टमोऽध्यायः ॥ ८ ॥ ॥ छ ॥