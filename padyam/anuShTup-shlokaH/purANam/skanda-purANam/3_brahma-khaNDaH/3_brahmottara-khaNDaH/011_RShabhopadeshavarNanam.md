+++
title = "०११ ऋषभोपदेशवर्णनम्"

+++
॥ सूत उवाच ॥ ॥  
पिङ्गला नाम या वेश्या मया पूर्वमुदाहृता ॥  
शिवभक्तार्चनात्पुण्यात्त्यक्त्वा पूर्वकलेवरम् ॥ १ ॥  
चन्द्राङ्गदस्य सा भूयः सीमन्तिन्यामजायत ॥  
रूपौदार्यगुणोपेता नाम्ना वै कीर्तिमालिनी ॥ २ ॥  
भद्रायुरपि तत्रैव राजपुत्रो वणिक्पतेः ॥  
ववृधे सदने भानुः शुचाविव महातपाः ॥ ३ ॥  
तस्यापि वैश्यनाथस्य कुमारस्त्वेक उत्तमः ॥  
स नाम्ना सुनयः प्रोक्तो राजसूनोः सखाऽभवत् ॥ ४ ॥  
तावुभौ परमस्निग्धौ राजवैश्यकुमारकौ॥  
चित्रक्रीडावुदाराङ्गौ रत्नाभरणमण्डितौ ॥ ५ ॥  
तस्य राजकुमारस्य ब्राह्मणैः स वणिक्पतिः ॥  
संस्कारान्कारयामास स्वपुत्रस्यापि विस्तरात् ॥ ६ ॥  
काले कृतोपनयनौ गुरुशुश्रूषणे रतौ ॥  
चक्रतुः सर्वविद्यानां सङ्ग्रहं विनयान्वितौ ॥ ७ ॥  
अथ राजकुमारस्य प्राप्ते षोडशहायने ॥  
स एव ऋषभो योगी तस्य वेश्मन्युपाययौ ॥ ८ ॥  
सा राज्ञी स कुमारश्च शिवयोगिनमागतम् ॥  
मुहुर्मुहुः प्रणम्योभौ पूजयामासतुर्मुदा ॥ ९ ॥  
ताभ्यां च पूजितः सोऽथ योगीशो हृष्टमानसः ॥  
तं राजपुत्रमुद्दिश्य बभाषे करुणार्द्रधीः ॥ ३.३.११.१० ॥  
॥ शिवयोग्युवाच ॥ ॥  
कच्चित्ते कुशलं तात त्वन्मातुश्चाप्यनामयम् ॥  
कच्चित्त्वं सर्वविद्यानामकार्षीश्च प्रतिग्रहम् ॥ ११ ॥  
कच्चिद्गुरूणां सततं शुश्रूषातत्परो भवान् ॥  
कच्चित्स्मरसि मां तात तव प्राणप्रदं गुरुम् ॥ १२ ॥  
एवं वदति योगीशे राज्ञी सा विनयान्विता ॥  
स्वपुत्रं पादयोस्तस्य निपात्यैनमभाषत ॥ १३ ॥  
एष पुत्रस्तव गुरो त्वमस्य प्राणदः पिता ॥  
एष शिष्यस्तु सङ्ग्राह्यो भवता करुणात्मना ॥ १४ ॥  
अतो बन्धुभिरुत्सृष्टमनाथं परिपालय ॥  
अस्मै सम्यक्सतां मार्गमुपदेष्टुं त्वमर्हसि ॥ १५ ॥  
इति प्रसादितो राज्ञ्या शिवयोगी महामतिः ॥  
तस्मै राजकुमाराय सन्मार्गमुपदिष्टवान् ॥ १६ ॥  
॥ ऋषभ उवाच ॥ ॥  
श्रुतिस्मृतिपुराणेषु प्रोक्तो धर्मः सनातनः ॥  
वर्णाश्रमानुरूपेण निषेव्यः सर्वदा जनैः ॥ १७ ॥  
भज वत्स सतां मार्गं सदेव चरितं चर ॥  
न देवाज्ञां विलङ्घेथा मा कार्षीर्देवहेलनम् ॥ १८ ॥  
गोदेवगुरुविप्रेषु भक्तिमान्भव सर्वदा ॥  
चाण्डालमपि सम्प्राप्तं सदा सम्भावयातिथिम् ॥ १९ ॥  
सत्यं न त्यज सर्वत्र प्राप्तेऽपि प्राणसङ्कटे ॥  
गोब्राह्मणानां रक्षार्थमसत्यं त्वं वद क्वचित् ॥ ३.३.११.२० ॥  
परस्वेषु परस्त्रीषु देवब्राह्मण वस्तुषु ॥  
तृष्णां त्यज महाबाहो दुर्लभेष्वपि वस्तुषु ॥ २१ ॥  
सत्कथायां सदाचारे सद्व्रते च सदागमे ॥  
धर्मादिसङ्ग्रहे नित्यं तृष्णां कुरु महामते ॥ २२ ॥  
स्नाने जपे च होमे च स्वाध्याये पितृतर्पणे ॥  
गोदेवातिथिपूजासु निरालस्यो भवानघ ॥ २३ ॥  
क्रोधं द्वेषं भयं शाठ्यं पैशुन्य मसदाग्रहम् ॥  
कौटिल्यं दम्भमुद्वेगं यत्नेन परिवर्जय ॥ २४ ॥  
क्षात्रधर्मरतोऽपि त्वं वृथा हिंसां परित्यज ॥  
शुष्कवैरं वृथालापं परनिदां च वर्जय ॥ २५ ॥  
मृगया द्यूतपानेषु स्त्रीषु स्त्रीविजितेषु च ॥  
अत्याहारमतिक्रोधमतिनिद्रामतिश्रमम् ॥ २६ ॥  
अत्यालापमतिक्रीडां सर्वदा परिवर्जय ॥ ॥ २७ ॥  
अतिविद्यामतिश्रद्धामतिपुण्यमतिस्मृतिम् ॥  
अत्युत्साहमतिख्यातिमतिधैर्यं च साधय ॥ २८ ॥  
सकामो निजदारेषु सक्रोधो निज शत्रुषु ॥  
सलोभः पुण्यनिचये साभ्यसूयो ह्यधर्मिषु ॥ २९ ॥  
सद्वेषो भव पाखण्डे सरागः सज्जनेषु च ॥  
दुर्बोधो भव दुर्मन्त्रे बधिरः पिशुनोक्तिषु ॥ ३.३.११.३० ॥  
धूर्त्तं चण्डं शठं क्रूरं कितवं चपलं खलम् ॥  
पतितं नास्तिकं जिह्मं दूरतः परिवर्जय ॥ ३१ ॥  
आत्मप्रशंसा मा कार्षीः परिज्ञातेङ्गितो भव ॥  
धने सर्वकुटुम्बे च नात्यासक्तः सदा भव ॥ ३२ ॥  
पत्न्याः पतिव्रतायाश्च जनन्याः श्वशुरस्य च ॥  
सतां गुरोश्च वचने विश्वासं कुरु सर्वदा ॥ ३३ ॥  
आत्मरक्षापरो नित्यमप्रमत्तो दृढव्रतः ॥  
विश्वासं नैव कुर्वीथाः स्वभृत्येष्वपि कुत्र चित् ॥ ३४ ॥  
विश्वस्तं मा वधीः कञ्चिदपि चोरं महामते ॥  
अपापेषु न शङ्केथाः सत्यान्न चलितो भव ॥ ३५ ॥  
अनाथं कृपणं वृद्धं स्त्रियं बालं निरागसम् ॥  
परिरक्ष धनैः प्राणैर्बुद्ध्या शक्त्या बलेन च ॥ ३६ ॥  
अपि शत्रुं वधस्यार्हं मा वधीः शरणागतम् ॥  
अप्यपात्रं सुपात्रं वा नीचो वापि महत्तमः ॥ ३७ ॥  
यो वा को वापि याचेत तस्मै देहि शिरोपि च ॥  
अपि यत्नेन महता कीर्तिमेव सदार्जय ॥ ३८ ॥  
राज्ञां च विदुषां चैव कीर्तिरेव हि भूषणम् ॥  
सत्कीर्तिप्रभवा लक्ष्मीः पुण्यं सत्कीर्तिसम्भवम् ॥ ३९ ॥  
सत्कीर्त्या राजते लोकश्चन्द्रश्चन्द्रिकया न्यथा ॥  
गजाश्वहेमनिचयं रत्नराशिं नगोपमम् ॥ ३.३.११.४० ॥  
अकीर्त्योपहतं सर्वं तृणवन्मुञ्च सत्वरम् ॥  
मातुः कोपं पितुः कोपं गुरोः कोपं धनव्य यम् ॥ ४१ ॥  
पुत्राणामपराधं च ब्राह्मणानां क्षमस्व भोः ॥  
यथा द्विजप्रसादः स्यात्तथा तेषां हितं चर ॥ ४२ ॥  
राजानं सङ्कटे मग्नमुद्धरेयुर्द्विजोत्तमा ॥  
आयुर्यशो बलं सौख्यं धनं पुण्यं प्रजोन्नतिः ॥ ४३ ॥  
कर्मणा येन जायेत तत्सेव्यं भवता सदा ॥  
देशं कालं च शक्तिं च कार्यं चा कार्यमेव च ॥ ४४ ॥  
सम्यग्विचार्य यत्नेन कुरु कार्यं च सर्वदा ॥  
न कुर्याः कस्यचिद्बाधां परबाधां निवारय ॥ ४५ ॥  
चोरान्दुष्टांश्च बाधेथाः सुनीत्या शक्तिमत्तया ॥  
स्नाने जपे च होमे च दैवे पित्र्ये च कर्मणि ॥ ४६ ॥  
अत्वरो भव निद्रायां भोजने भव सत्वरः ॥  
दाक्षिण्ययुक्तमशठं सत्यं जनमनोहरम् ॥ ४७ ॥  
अल्पाक्षरमनन्तार्थं वाक्यं ब्रूहि महामते॥  
अभीतो भव सर्वत्र विपक्षेषु विपत्सु च ॥ ४८ ॥  
भीतो भव ब्रह्मकुले न पापे गुरुशासने ॥  
ज्ञातिबन्धुषु विप्रेषु भार्यासु तनयेषु च ॥ ४९ ॥  
समभावेन वर्तेथास्तथा भोजनपङ्क्तिषु ॥  
सतां हितोपदेशेषु तथा पुण्य कथासु च ॥ ३.३.११.५० ॥  
विद्यागोष्ठीषु धर्म्यासु क्वचिन्मा भूः पराङ्मुखः ॥  
शुचौ पुण्यजलस्यान्ते प्रख्याते ब्रह्मसङ्कुले ॥ ५१॥  
महादेशे शिवमये वस्तव्यं भवता सदा ॥  
कुलटा गणिका यत्र यत्र तिष्ठति कामुकः ॥ ५२ ॥  
दुर्देशे नीचसम्बाधे कदाचिदपि मा वस ॥  
एकमेवाश्रितोपि त्वं शिवं त्रिभुवनेश्वरम् ॥ ५३ ॥  
सर्वान्देवानुपासीथास्तद्दिनानि च मानयन् ॥  
सदा शुचिः सदा दक्षः सदा शान्तः सदा स्थिरः ॥ ५४ ॥  
सदा विजित षड्वर्गः सदैकान्तो भवानघ ॥  
विप्रान्वेदविदः शान्तान्यतींश्च नियतोज्वलान्॥ ५५ ॥  
युग्मम् ॥  
पुण्यवृक्षान्पुण्यनदीः पुण्यतीर्थं महत्सरः ॥  
धेनुं च वृषभं रत्नं युवतीं च पतिव्रताम्॥ ५६ ॥  
आत्मनो गृहदेवांश्च सहसैव नमस्कुरु ॥  
उत्थाय समये ब्राह्मे स्वाचम्य विमलाशयः ॥५७ ॥  
नमस्कृत्यात्मगुरुवे ध्यात्वा देवमुमापतिम्॥  
नारायणं च लक्ष्मीशं ब्रह्माणं च विनायकम्॥ ५८ ॥  
स्कन्दं कात्यायनीं देवीं महालक्ष्मीं सरस्वतीम् ॥  
इन्द्रादीनथ लोकेशान्पुण्यश्लोकानृषीनपि ॥ ५९ ॥  
चिन्तयित्वाथ मार्त्तण्डमुद्यन्तं प्रणमेत्सदा ॥  
गन्धं पुष्पं च ताम्बूलं शाकं पक्वफलादिकम् ॥ ३.३.११.६० ॥  
शिवाय दत्त्वोपभुङ्क्ष्व भक्ष्यं भोज्यं प्रियं नवम् ॥  
यद्दत्तं यत्कृतं जप्तं यत्स्नातं यद्धुतं स्मृतम् ॥ ६१ ॥  
यच्च तप्तं तपः सर्वं तच्छिवाय निवेदय॥  
भुञ्जानश्च पठन्वापि शयानो विहरन्नपि ॥  
पश्यञ्छृण्न्ववदन्गृह्णञ्छिवमेवानुचिन्तय ॥ ६२ ॥  
रुद्राक्षकङ्कणलसत्करदण्डयुग्मो मालान्तरालधृतभस्म सितत्रिपुण्डूः ॥  
पञ्चाक्षरं परिपठन्परमन्त्रराजं ध्यायन्सदा पशुपतेश्चरणं रमेथाः ॥६३ ॥  
इति सङ्क्षेपतो वत्स कथितो धर्मसङ्ग्रहः ॥  
अन्येषु च पुराणेषु विस्तरेण प्रकीर्तितः ॥६४॥  
अथापरं सर्वपुराणगुह्यं निःशेषपापौघहरं पवित्रम्॥  
जयप्रदं सर्वविपद्विमोचनं वक्ष्यामि शैवं कवचं हिताय ते ॥६५॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे भद्रायुं प्रति ऋषभोपदेशवर्णनं नामैकादशोऽध्यायः ॥ ११ ॥