+++
title = "००३ शिवचतुर्दशीगोकर्णमाहात्म्यवर्णनम्"

+++
॥ राजोवाच ॥ ॥  
किं दृष्टं भवता ब्रह्मन्नाश्चर्यं पथि कुत्र वा ॥  
तन्ममाख्याहि येनाहं कृतकृत्यत्वमाप्नुयाम्॥ १ ॥  
॥ गौतम उवाच ॥ ॥  
गोकर्णादहमागच्छन्क्वापि देशे विशाम्पते ॥  
जाते मध्याह्नसमये लब्ध वान्विमलं सरः ॥ २ ॥  
तत्रोपस्पृश्य सलिलं विनीय च पथिश्रमम् ॥  
सुस्निग्धशीतलच्छायं न्यग्रोधं समुपाश्रयम् ॥ ३ ॥  
अथाविदूरे चाण्डालीं वृद्धामन्धां कृशाकृतिम् ॥  
शुष्यन्मुखीं निराहारां बहुरोगनिपीडिताम् ॥ ४ ॥  
कुष्ठव्रणपरीताङ्गीमुद्यत्कृमिकुलाकुलाम् ॥  
पूयशोणितसंसक्तजरत्पटल सत्कटीम्॥ ५ ॥  
महायक्ष्मगलस्थेन कण्ठसंरोधविह्वलाम् ॥  
विनष्टदन्तामव्यक्तां विलुठन्तीं मुहुर्मुहुः ॥ ६ ॥  
चण्डार्ककिरणस्पृष्टखरोष्णरजसाप्लुताम्॥  
विण्मूत्रपूयदिग्धाङ्गीमसृग्गन्धदुरासदाम् ॥ ७ ॥  
कफरोगबहुश्वासश्लथन्नाडीबहुव्यथाम् ॥  
विध्वस्तकेशावयवामपश्यं मरणोन्मुखीम् ॥ ८ ॥  
तादृग्व्यथां च तां वीक्ष्य कृपयाहं परिप्लुतः ॥  
प्रतीक्षन्मरणं तस्याः क्षणं तत्रैव संस्थितः ॥ ९ ॥  
अथान्तरिक्षपदवीं सिञ्चन्तमिव रश्मिभिः ॥  
दिव्यं विमानमानीतमद्राक्षं शिवकिङ्करैः ॥ ३.३.३.१० ॥  
तस्मिन्रवीन्दुवह्नीनां तेजसामिव पञ्जरे ॥  
विमाने सूर्यसङ्काशानपश्यं शिवकिङ्करान् ॥ ११ ॥  
ते वै त्रिशूलखट्वाङ्गटङ्कचर्मासिपाणयः ॥  
चन्द्रार्धभूषणाः सान्द्रचन्द्रकुन्दोरुवर्चसः ॥ १२ ॥  
किरीटकुण्डलभ्राजन्महाहिवलयोज्ज्वलाः ॥  
शिवानुगा मया दृष्टा श्चत्वारः शुभलक्षणाः ॥ १३ ॥  
तानापतत आलोक्य विमानस्थान्सुविस्मितः ॥  
उपसृत्यान्तिके वेगादपृच्छं गगने स्थितान् ॥ १४ ॥  
नमोनमो वस्त्रिदशोत्तमेभ्यस्त्रिलोचनश्रीचरणानुगेभ्यः ॥  
त्रिलोकरक्षाविधिमावहद्भ्यस्त्रिशूलचर्मासिगदाधरेभ्यः ॥ १५ ॥  
विदिता हि मया यूयं महेश्वरपदा नुगाः ॥  
इयं वो लोकरक्षार्था गतिराहो विनोदजा ॥ ।६ ॥  
उत सर्वजनाघौघविजयाय कृतोद्यमाः ॥  
ब्रूत कारुण्यतो मह्यं यस्माद्यूयमिहागताः ॥ १७ ॥  
॥ शिवदूता ऊचुः ॥ ॥  
एषाग्रे दृश्यते वृद्धा चाण्डाली मरणोन्मुखी ॥  
एतामानेतुमायाताः सन्दिष्टा प्रभुणा वयम् ॥ १८ ॥  
इत्युक्ते शिवदूतैस्तैरपृच्छं पुनरप्यहम् ॥  
विस्मयाविष्टचित्तस्तान्कृताञ्जलिरवस्थितः ॥ १९ ॥  
अहो पापीयसी घोरा चाण्डाली कथमर्हति ॥  
दिव्यं विमानमारोढुं शुनीवाध्वरमण्डलम् ॥ ३.३.३.२० ॥  
आजन्मतोऽशुचिप्राया पापां पापा नुगामिनीम् ॥  
कथमेनां दुराचारां शिवलोकं निनीषथ ॥ २१ ॥  
अस्या नास्ति शिवज्ञानं नास्ति घोरतरं तपः ॥  
सत्यं नास्ति दया नास्ति कथमेनां निनीषथ ॥ २२ ॥  
पशुमांसकृताहारा वारुणीपूरितोदराम् ॥  
जीवहिंसारतां नित्यं कथमेनां निनीषथ ॥ २३ ॥  
न च पञ्चाक्षरी जप्ता न कृतं शिवपूजनम्॥  
न ध्यातो भगवाञ्छम्भुः कथमेनां निनीषथ ॥ २४ ॥  
नोपोषिता शिवतिथिर्न कृतं शिवपूजनम् ॥  
भूतसौहृदं न जानाति न च बिल्वशिवार्पणम्॥  
नेष्टापूर्तादिकं वापि कथमेनां निनीषथ ॥ २५ ॥  
न च स्नातानि तीर्थानि न दानानि कृतानि च ॥  
न च व्रतानि चीर्णानि कथमेनां निनीषथ ॥ २६ ॥  
ईक्षणे परिहर्त्तव्या किमु सम्भाषणादिषु ॥  
सत्सङ्गरहितां चण्डां कथमेनां निनीषथ ॥ २७ ॥  
जन्मान्तरार्जितं किञ्चिदस्याः सुकृतमस्ति वा ॥  
तत्कथं कुष्ठरोगण कृमिभिः परिभूयते ॥ २८ ॥  
अहो ईश्वरचर्येयं दुर्विभाव्या शरीरिणाम् ॥  
पापात्मानोऽपि नीयन्ते कारुण्यात्परमं पदम् ॥ २९ ॥  
इत्युक्तास्ते मया दूता देवदेवस्य शूलिनः ॥  
प्रत्यूचुर्मामथ प्रीत्या सर्वसंशयभेदिनः ॥ ३.३.३.३० ॥  
॥ शिवदूता ऊचुः ॥ ॥  
ब्रह्मन्सुमहदाश्चर्यं शृणु कौतूहलं यदि ॥  
इमामुद्दिश्य चाण्डालीं यदुक्तं भवताधुना ॥ ३१ ॥  
आसीदियं पूर्वभवे काचिद्ब्राह्मणकन्यका ॥  
सुमित्रानाम सम्पूर्णसोमबिम्बसमानना ॥ ३२ ॥  
उत्फुल्लमल्लिकादामसुकुमाराङ्गलक्षणा ॥  
कैकेयद्विजमुख्यस्य कस्यचित्तनया सती ॥ ३३ ॥  
तां सर्वलक्षणोपेतां रतेर्मूर्तिमिवापराम्॥  
वर्द्धमानां पितुर्गेहे वीक्ष्यासन्विस्मिता जनाः ॥ ३४ ॥  
दिनेदिने वर्धमाना बन्धुभिर्लालिता भृशम् ॥  
सा शनैर्यौवनं भेजे स्मरस्येव महाधनुः ॥ ३५ ॥  
अथ सा बन्धुवर्गैश्च समेतेन कुमारिका ॥  
पित्रा प्रदत्ता कस्मैचिद्विधिना द्विजसूनवे॥ ३६ ॥  
सा भर्त्तारमनुप्राप्य नवयौवनशालिनी ॥  
कञ्चित्कालं शुभाचारा रेमे बन्धुभिरावृता ॥ ३७ ॥  
अथ कालवशात्तस्याः पतिस्तीव्र रुजार्दितः ॥  
रूपयौवनकान्तोपि पञ्चत्वमगमन्मुने ॥ ३८ ॥  
मृते भर्त्तरि दुःखेन विदग्धहदया सती ॥  
उवास कतिचिन्मासान्सुशीला विजितें द्रिया ॥ ३९ ॥  
अथ यौवनभारेण जृम्भमाणेन नित्यशः ॥  
बभूव हृदयं तस्याः कन्दपर्परिकम्पितम् ॥ ३.३.३.४० ॥  
सा गुप्ता बन्धुवर्गेण शासितापि महोत्तमैः ॥  
न शशाक मनो रोद्धं मदनाकृष्टमङ्गना ॥ ४१ ॥  
सा तीव्रमन्मथाविष्टा रूपयौवनशालिनी ॥  
विधवापि विशेषेण जारमार्गरताभवत् ॥ ४२ ॥  
न ज्ञाता केनचिदपि जारिणीति विचक्षणा ॥  
जुगूहात्मदुराचारं कञ्चित्कालमसत्तमा ॥ ४३ ॥  
तां दोहदसमाक्रान्तां घननीलमुखस्तनीम् ॥  
कालेन बन्धुवर्गोपि बुबोध विटदूषिताम् ॥ ४४ ॥  
इति भीतो महाक्लेशाच्चिन्ता लेभे दुरत्ययाम् ॥  
स्त्रियः कामेन नश्यन्ति ब्राह्मणा हीनसेवया॥।४५॥  
राजानो ब्रह्मदण्डेन यतयो भोगसङ्ग्रहात्॥  
लीढं शुना तथैवान्नं सुरया वार्पितं पयः॥४६॥  
रूपं कुष्ठरुजाविष्टं कुलं नश्यति कुस्त्रिया॥  
इति सर्वे समालोच्य समेताः पतिसोदराः ॥ ४७॥  
तत्यजुर्गोत्रतो दूरं गृहीत्वा सकचग्रहम् ॥  
सघटोत्सर्गमुत्सृष्टा सा नारी सर्वबन्धुभिः॥ ४८  
विचरन्ती च शूद्रेण रममाणा रतिप्रिया ॥  
सा ययौ स्त्री बहिर्यामा दृष्टा शूद्रेण केनचित् ॥ ४९ ॥  
स तां दृष्ट्वा वरारोहाँ पीनोन्नतपयोधराम् ॥  
गृहं निनाय साम्ना च विधवां शूद्रनायकः ॥  
सा नारी तस्य महिषी भूत्वा तेन दिवानिशम् ॥ ३.३.३.५०॥  
रममाणा क्वचिद्देशे न्यवसद्गृहवल्लभा ॥  
तत्र सा पिशिताहारा नित्यमापीतवारुणी॥५१॥  
लेभे सुतं च शूद्रेण रममाणा रतिप्रिया ॥  
कदाचिद्भर्त्तरि क्वापि याते पीतसुरा तु सा॥५२॥  
इयेष पिशिताहारं मदिरामदविह्वला ॥  
अथ मेषेषु बद्धेषु गोभिः सह बहिर्व्रजे ॥ ५३ ॥  
ययौ कृपाणमादाय सा तमीन्धे निशामुखे ॥  
अविमृश्य मदावेशान्मेषबुद्ध्यामिषप्रिया ॥ ५४ ॥  
एकं जघानं गोवत्सं क्रोशन्तं निशि दुर्भगा ॥  
निहतं गृहमानीय ज्ञात्वा गोवत्समङ्गना ॥ ५५ ॥  
भीता शिवशिवेत्याह केनचित्पुण्यकर्मणा ॥  
सा मुहूर्तमिति ध्यात्वा पिशितासवलालसा ॥ ५६ ॥  
छित्त्वा तमेव गोवत्सं चकाराहारमीप्सितम् ॥  
गोवत्सार्धशरीरेण कृताहाराथ सा पुनः ॥ ५७ ॥  
तदर्धदेहं निक्षिप्य बहिश्चुक्रोश कैतवात् ॥  
अहो व्याघ्रेण भग्नोऽयं जग्धो गोवत्सको व्रजे ॥ ५८॥  
इति तस्याः समाक्रन्दः सर्वगेहेषु शुश्रुवे ।  
अथ सर्वे शूद्रजनाः समागम्यान्तिके स्थिताः ॥ ५९॥  
हतं गोवत्समालोक्य व्याघ्रेणेति शुचं ययुः ॥  
गतेषु तेषु सर्वेषु व्युष्टायां च ततो निशि ॥ ३.३.३.६० ॥  
तद्भर्ता गृहमागत्य दृष्टवान्गृहविड्वरम् ।  
एवं बहुतिथे काले गते सा शूद्ववल्लभा ॥ ६१ ।  
कालस्य वशमापन्ना जगाम यममन्दिरम् ।  
यमोपि धर्ममालोक्य तस्याः कर्म च पौर्विकम् ॥ ६२ ॥  
निर्वत्र्य निरयावासाञ्चक्रे चण्डालजातिकाम् ॥  
सापि भ्रष्टा यमपुराच्चाण्डालीगर्भमाश्रिता ॥ ६३ ॥  
ततो बभूव जात्यन्धा प्रशान्ताङ्गारमेचका ॥  
तत्पिता कोपि चाण्डालो देशे कुत्रचिदास्थितः ॥ ६४ ॥  
तां तादृशीमपि सुतां कृपया पर्यपोषयत् ॥  
अभोज्येन कदन्नेन शुना लीढेन पूतिना ॥ ६५ ॥  
अपेयैश्च रसैर्मात्रा पोषिता सा दिनेदिने ॥  
जात्यन्धा सापि कालेन बाल्ये कुष्ठरुजार्दिता ॥ ६६ ॥  
ऊढा न केनचिद्वापि चाण्डालेनातिदुर्भगा ॥  
अतीतबाल्ये सा काले विध्वस्तपितृमातृका ॥ ६७ ॥  
दुर्भगेति परित्यक्ता बन्धुभिश्च सहोदरैः ॥  
ततः क्षुधार्दिता दीना शोचन्ती विगतेक्षणा ॥ ६८ ॥  
गृहीतयष्टिः कृच्छ्रेण सञ्चचाल सलोष्टिका ॥  
पत्तनेष्वपि सर्वेषु याचमाना दिनेदिने ॥ ६९ ॥  
चाण्डालोच्छिष्टपिण्डेन जठराग्निमतर्पयत्॥  
एवं कृच्छ्रेण महता नीत्वा सुबहुलं वयः ॥ ३.३.३.७० ॥  
जरया ग्रस्तसर्वाङ्गी दुःखमाप दुरत्ययम् ॥  
निरन्नपानवसना सा कदाचिन्महाजनान्॥ ७१ ॥  
आयास्यन्त्यां शिवतिथौ गच्छतो बुबुधेऽध्वगान्॥  
तस्यां तु देवयात्रायां देशदेशान्तयायिनाम् ॥ ७२ ॥  
विप्राणां साग्निहोत्राणां सस्त्रीकाणां महात्मनाम्॥  
राज्ञां च सावरोधानां सहस्तिरथवाजिनाम् ॥ ७३ ॥  
सपरीवारघोषाणां यानच्छत्रादिशोभिनाम् ॥  
तथान्येषां च विट्शूद्रसङ्कीर्णानां सहस्रशः ॥ ७४ ॥  
हसतां गायतां क्वापि नृत्यतामथ धावताम् ॥  
जिघ्रतां पिबतां कामाद्गच्छतां प्रतिगर्जताम् ॥ ७५ ॥।  
सम्प्रयाणे मनुष्याणां सम्भ्रमः सुमहानभूत् ॥  
इति सर्वेषु गच्छत्सु गोकर्णं शिवमन्दिरम् ॥ ७६ ॥  
पश्यन्ति दिविजाः सर्वे विमानस्थाः सकौतुकाः ॥  
अथेयमपि चाण्डाली वसनाशनतृष्णया ॥ ७७ ॥  
महाजनान्याचयितुं चचाल च शनैःशनैः ॥  
करावलम्बेनान्यस्याः प्राग्जन्मार्जितकर्मणा ॥  
दिनैः कतिपयैर्याती गोकर्णं क्षेत्रमाययौ ॥ ७८ ॥  
ततो विदूरे मार्गस्य निषण्णा विवृताञ्जलिः ॥  
याचमाना मुहुः पान्थान्बभाषे कृपणं वचः ॥ ७९ ॥  
प्राग्जन्मार्जितपापौघैः पीडितायाश्चिरं मम ॥  
आहारमात्रदानेन दयां कुरुत भो जनाः ॥ ३.३.३.८० ॥  
त्रातारः परमार्तानां दातारः परमाशिषाम् ॥  
कर्तारो बहुपुण्यानां दयां कुरुत भो जनाः ॥ ८१ ॥  
वसनाशनहीनायां स्वपितायां महीतले ॥  
महापांसुनिमग्नायां दयां कुरुत भो जनाः ॥ ८२ ॥  
महाशीतातपार्त्तायां पीडितायां महारुजा ॥  
अन्धायां मयि वृद्धायां दयां कुरुत भो जनाः ॥ ८३ ॥  
चिरोपवासदीप्तायां जठराग्निविवर्धनैः ॥  
सन्दह्यमानसर्वाङ्ग्यां दयां कुरुत भो जनाः ॥ ८४ ॥  
अनुपार्जितपुण्यायां जन्मान्तरशतेष्वपि ॥  
पापायां मन्दभाग्यायां दयां कुरुत भो जनाः ॥८५॥  
एवमभ्यर्थयन्त्यास्तु चाण्डाल्याः प्रसृतेंऽजलौ ॥  
एकः पुण्यतमः पान्थः प्राक्षिपद्बिल्वमञ्जरीम् ॥ ८६ ॥  
तामञ्चलौ निपतितां सा विमृश्य पुनः पुनः ॥  
अभक्ष्येत्येव मत्वाथ दूरे प्राक्षिपदातुरा ॥ ८७ ॥  
तस्याः करेण निर्मुक्ता रात्रौ सा बिल्वमञ्जरी ॥  
पपात कस्यचिद्दिष्ट्या शिवलिङ्गस्य मस्तके ॥ ८८ ॥  
सैवं शिवचतुर्दश्यां रात्रौ पान्थजनान्मुहुः ॥  
याचमानापि यत्किञ्चिन्न लेभे दैवयोगतः ॥ ८९ ॥  
तत्रोषितानया रात्रिर्भद्रकाल्यास्तु पृष्ठतः ॥  
किञ्चिदुत्तरतः स्थानं तदर्धेनातिदूरतः ॥ ३.३.३.९० ॥  
ततः प्रभाते भ्रष्टाशा शोकेन महताप्लुता ॥  
शनैर्निववृते दीना स्वदेशायैव केवला ॥ ९१ ॥  
श्रान्ता चिरोपवासेन निपतन्ती पदेपदे ॥  
क्रन्दन्ती वहुरोगार्ता वेपमाना भृशातुरा ॥ ९२ ॥  
दह्यमानार्कतापेन नग्नदेहा सयष्टिका॥  
अतीत्यैतावतीं भूमिं निपपात विचेतना॥९३॥  
अथ विश्वेश्वरः शम्भुः करुणामृतवारिधिः॥  
एनामानयतेत्त्यस्मान्युयुजे सविमानकान्॥९४॥  
एषा प्रवृत्तिश्चाण्डाल्यास्तवेह परिकीर्त्तिता॥  
तथा सन्दर्शिता शम्भोः कृपणेषु कृपालुता॥  
कर्मणः परिपाकोत्थां गतिं पश्य महामते ॥  
अधमापि परं स्थानमारोहति निरामयम् ॥ ९६ ॥  
यदेतया पूर्वभवे नान्नदानादिकं कृतम् ॥  
क्षुत्पिपासादिभिः क्लेशैस्तस्मादिह निपीड्यते ॥ ९७ ॥  
यदेषा मदवेगान्धा चक्रे पापं महोल्बणम्॥  
कर्मणा तेन जात्यन्धा बभूवात्रैव जन्मनि ॥ ९८ ॥  
अपि विज्ञाय गोवत्सं यदेषाऽभक्षयत्पुरा ॥  
कर्मणा तेन चाण्डाली बभूवेह विगर्हिता ॥ ९९ ॥  
यदेषार्यपथं हित्वा जारमार्गरता पुरा ॥  
तेन पापेन केनापि दुर्वृत्ता दुर्भगापि वा ॥ ॥ ३.३.३.१०० ॥  
यदाश्लिष्य मदाविष्टा जारेण विधवा पुरा ॥  
तेन पापेन महता बहुकुष्ठव्रणान्विता ॥ १०१ ॥  
कामार्त्ता यदियं स्वैरं शूद्रेण रमिता पुरा ॥  
महासृक्पूयकृमिभिः पीड्यते तेन पाप्मना ॥ २ ॥  
सुव्रतानि न चीर्णानि नेष्टापूतार्दिकं कृतम् ॥  
सर्वभोगविहीनेयं दूयते तेन पाप्मना ॥ ॥ ३ ॥  
यदेतया पूर्वभवे सुरा पीता विमूढया ॥  
महायक्ष्मार्तिहृच्छूलैः पीड्यते तेन पाप्मना ॥ ४ ॥  
अत्रैव सर्वमर्त्येषु पापचिह्नानि कृत्स्नशः ॥  
लक्ष्यते मुनिशार्दूल सविवेकैर्महात्मभिः ॥ ५ ॥  
अत्र ये बहुरोगार्त्ता ये पुत्रधनवर्जिताः ॥ ६ ॥  
ये च दुर्लक्षणक्लिष्टा याचका विगतह्रियः ॥  
वासोन्नपानशयनभूषणाभ्यञ्जनादिभिः ॥ ७ ॥  
हीना विरूपा निर्विद्या विकलाङ्गाः कुभोजनाः ॥  
ये दुर्भाग्या निन्दिताश्च ये चान्ये परसेवकाः ॥ ॥ ८ ॥  
एते पूर्वभवे सर्वे सुमहत्पापकारिणः ॥  
एवं विमृश्य यत्नेन दृष्ट्वा लोकजनस्थितिम् ॥ ९ ॥  
बुधो न कुरुते पापं यदि कुर्यात्स आत्महा ॥  
देहोऽयं मानुषो जन्तोर्बहुकर्मैकभाजनम् ॥ ३.३.३.११० ॥  
सदा सत्कर्म सेवेत दुष्कर्म सततं त्यजेत् ॥  
पुण्यं सुखार्थी कुर्वीत दुःखार्थी पापमाचरेत् ॥ ॥ ११ ॥  
द्वयोरेकतरे लोके गृहीते कुशलो जनः ॥  
इमं मानुषमाश्रित्य देहं परमदुर्लभम् ॥ १२ ॥  
य आत्महितवान्कश्चिद्देवमेकं समाश्रयेत् ॥  
अथ पापानि सर्वाणि कुर्वन्नपि सदा नरः ॥ १३ ॥  
शिवमेकमतिर्ध्यायेत्स सन्तरति पातकम् ॥  
मृता पूर्वभवे त्वेषा यदा प्राप्ता यमालये ॥ १४ ॥  
तदा वितर्कः सुमहानासीद्यमसभासदाम् ॥  
यद्यपि ब्राह्मणी त्वेषा सत्कुलाचारदूषिता ॥ १५ ॥  
अतोऽस्माभिरिहानीता निरयं यातु वा न वा ॥  
अनया साधितो बाल्ये पुण्यलेशोऽस्ति वा न वा ॥ १६ ॥  
अथापि सुविमृश्यैवं धार्यो दण्डोऽत्र नान्यथा ॥  
बहुजन्मसहस्रेषु कृतपुण्यविपाकतः॥ ॥ १७ ॥  
नृणां ब्रह्मकुले जन्म लभ्यते हि कथञ्चन ॥  
अतोस्याः पूर्वपूर्वेषु कृताघं नास्ति जन्मसु॥१८॥  
अन्यथा सत्कुले जन्म कथमेषा प्रपद्यते॥  
अत्रैव जन्मन्यनया कृतमंहो दुरत्ययम् ॥ १९ ॥  
अथापि नरकावासं प्रायशो नेयमर्हति ॥  
किन्तु गोवत्सकं हत्वा विमृश्यागतसाध्वसा ॥ ३.३.३.१२० ॥  
एषा शिवशिवेत्याह प्राग्जन्मार्जितकर्मणा ॥  
यदेषा पापविच्छित्त्यै सकृदप्युरुमङ्गलम् ॥ २१ ॥  
शिवनाम वदेद्भक्त्या तर्हि गच्छेत्परं पदम् ॥  
एकजन्मकृतस्यास्य दारुणस्यापि यत्फलम् ॥ २२ ॥  
क्रमेणानुभवत्वेषा भूत्वा चाण्डालजातिका ॥  
अस्मादन्यतमः को वा नरकोऽस्ति नृणा मिह ॥ २३ ॥  
अनेकक्लेशसङ्घातैर्यन्मुहुः परिपीडनम् ॥  
दुष्कुले जन्म दारिद्र्यं महाव्याधिर्विमूढता ॥ २४ ॥  
एकैक एव नरकः सर्वे वा चाथ किं पुनः ॥  
प्राग्जन्मपुण्यभारेण यन्नाम विवशाऽब्रवीत् ॥ २५ ॥  
तेनैषान्यभवे भूरि पुण्यमन्ते करिष्यति ॥  
तेन पुण्येन महता निस्तीर्याघौघया तनाः ॥ २६ ॥  
नीता तत्पुरुषैरन्ते प्रयास्यति परं पदम् ॥  
एतादृशानां मर्त्यानां शास्तारो न वयं क्वचित् ॥  
विचार्य स्वयमेवेशो यद्युक्तं तत्करोतु सः ॥ २७ ॥  
एवं वैवस्वतपुरे सर्वैर्यमपुरोगमैः ॥  
विमृश्य चित्रगुप्ताद्यैरियं मुक्ताऽपतद्भुवि ॥ २८ ॥  
आदौ यदेषा शिवनाम नारी प्रमादतो वाप्य सती जगाद ॥  
तेनेह भूयः सुकृतेन शम्भोर्बिल्वाङ्कुराराधनपुण्यमाप ॥ २९ ॥  
श्रीगोकर्णे शिवतिथावुपोष्य शिवमस्तके ॥  
कृत्वा जागरणं ह्येषा चक्रे बिल्वार्पणं निशि ॥ ३.३.३.१३० ॥  
अकामतः कृतस्यास्य पुण्यस्यैव च यत्फलम् ॥  
अद्यैव भोक्ष्यते सेयं पश्यतस्तव नो मृषा ॥ ३१ ॥ ॥  
॥ गौतम उवाच ॥ ॥  
इत्युक्त्वा शिवदूतास्ते तस्याश्चाण्डालयोनितः ॥  
जीवलेशं समाकृष्य युयुजुर्दिव्यतेजसा ॥ ३२ ॥  
तां दिव्यदेहसङ्क्रान्तां तेजोराशिसमुज्ज्वलाम्॥  
विमाने स्थापयामासुः प्रीतास्ते शिवकिङ्कराः ॥ ३३ ॥  
अथ सा परमोदाररूपलावण्यशालिनी ॥  
दिव्यभूषणदीप्ताङ्गी दिव्याम्बरविधारिणी ॥ ३४ ॥  
देहेन दिव्यगन्धेन दिव्यतेजोविकाशिना ॥  
दिव्यमाल्यावतंसेन विरराज विमानगा ॥ ३५ ॥  
रत्नच्छत्रपताकाद्यैर्गीतवादित्रनिस्वनैः ॥  
मध्ये सा शिवदूतानां मोदमाना वरानना ॥ ३६ ॥  
अनुभूतानि जन्मानि स्मृत्वास्मृत्वा पुनःपुनः ॥  
भीता त्रस्ता दृढा श्चर्यं दृष्ट्वा स्वप्नमिवोत्थिता ॥ ३७ ॥  
काहं केऽमी महासिद्धाः कोयं लोको मनोरमः ॥  
क्व गतं मे वपुः कष्टं चण्डचाण्डालगोत्रजम् ॥ ३८ ॥  
अहो सुमहदाश्चर्यं दृष्टं मायाविलासजम् ॥  
यन्मे भवसहस्रेषु भ्रातम्भ्रान्तं पुनःपुनः ॥ ३९ ॥  
अहो ईश्वरपूजाया माहात्म्यं विस्मयावहम् ॥  
पत्रमात्रेण सन्तुष्टो यो ददाति निजं पदम् ॥ ३.३.३.१४० ॥  
इति तां जातनिर्वेदां स्मरन्तीं भगवत्पदम् ॥  
दिव्यं विमानमारोप्य ते महेश्वरकिङ्कराः ॥ ॥ ४१ ॥  
आलोकयत्सु सर्वेषु लोकेशेषु सविस्मयम् ॥  
आमन्त्र्य तामथानिन्युः परमेश्वरसन्निधिम् ॥ ४२ ॥  
राजन्सुमहदाश्चर्यमाख्यातं गिरिजा पतेः ॥  
माहात्म्यं भक्तिलेशस्य सर्वाघौघविनाशनम् ॥ ४३ ॥  
॥ राजोवाच ॥ ॥  
भगवन्परमेशस्य कीदृशो लोक उत्तमः ॥  
तस्य मे लक्षणं ब्रूहि यद्यस्ति मयि ते दया ॥ ४४ ॥  
॥ गौतम उवाच ॥ ॥  
ब्रह्मादिसुरनाथानां लोकेष्वपि सुदुर्लभः ॥  
य आनन्दः सदा यत्र स लोकः पारमेश्वरः ॥ ४५ ॥  
सर्वातिगमनं यत्र ज्योतिर्यत्र प्रतिष्ठितम् ॥  
क्वापि नास्ति तमोयोगः स लोकः पारमेश्वरः ॥ ४६ ॥  
गुणवृत्ति विनिस्तीर्य सम्प्राप्ता यत्र योगिनः ॥  
न पतेयुः पुनः सर्वे स लोकः पारमेश्वरः ॥ ४७ ॥  
यत्र वासं न कुर्वन्ति क्रोधलोभमदादयः ॥  
यत्रावस्था न जन्माद्याः स लोकः पारमेश्वरः ॥ ४८ ॥  
सर्वेषां निगमानां च यदेकं क्षेत्रमुच्यते ॥  
यस्मान्नास्ति परं वित्तं तत्पदं पारमेश्वरम् ॥ ४९ ॥  
प्रत्याहारासन ध्यानप्राणसंयमनादिभिः ॥  
यत्र योगपथैः प्राप्तुं यतते योगिनः सदा ॥ ३.३.३.१५० ॥  
यत्र देवः सदानन्दनिर्मलज्ञानरूपया ॥  
अस्ति देव्या सह क्रीडञ्स लोकः पारमेश्वरः ॥ ५१ ॥  
जन्मानेकसहस्रेषु सम्भृतैः पुण्यराशिभिः ॥  
आरूढाः पुरुषा नार्यः क्रीडन्ते यत्र सङ्गताः ॥ ५२ ॥  
तेजो राशौ समालीना दुर्विभाव्ये मनोरमे ॥  
अहोरात्रादिसंस्थानं न विन्दन्ति कदाचन ॥ ५३ ॥  
स लोकः परमेशस्य दुर्लभो हि कुयोगिनः ॥  
एतद्भक्ति सुपूर्णा ये तैरेव प्रतिपद्यते ॥ ५४ ॥  
ये तत्कथाश्रवणकीर्तनजातहर्षा ये सर्वभूतसुहृदः प्रशमैकनिष्ठाः ॥  
संसारचक्रमतिवाह्य निरस्तमोहास्ते शाङ्करं पदमवाप्य सुखं रमन्ते ॥ ५५ ॥  
तथा त्वमपि राजेन्द्र गोकर्णं गिरिशालयम् ॥  
गत्वा प्रशमिताघौघः कृतकृत्यत्वमाप्नुहि ॥ ५६ ॥  
तत्र सर्वेषु कालेषु स्नात्वाभ्यर्च्य महाबलम् ॥  
कृत्वा शिवचतुर्दश्यामुपवासं समाहितः ॥ ५७ ॥  
कृत्वा जागरणं रात्रौ बिल्वैरभ्यर्च्य शङ्करम् ॥  
सर्वपापविनिर्मुक्तः शिवलोकमवाप्स्यसि ॥ ५८ ॥  
एष ते विमलो राजन्नुपदेशो मया कृतः ॥  
स्वस्ति तेऽस्तु गमिष्यामि मिथिलाधिपतेः पुरीम् ॥ ५९ ॥  
इत्यामन्त्र्य मुनिः प्रीत्या गौतमो मिथिलां ययौ ॥  
सोऽपि हृष्टमना राजा गोकर्णं प्रत्यपद्यत ॥ ३.३.३.१६० ॥  
तत्र दृष्ट्वा महादेवं स्नात्वाभ्यर्च्य महाबलम् ॥  
निर्धूताशेषपापौघो लेभे शम्भोः परं पदम् ॥ ६१ ॥  
य इमां शृणुयान्नित्यं कथां शैवीं मनोहराम् ॥  
श्रावयेद्वा जनो भक्त्या स याति परमां गतिम् ॥ ६२ ॥  
श्रद्दधानः सकृद्वापि य इमां शृणुयात्कथाम् ॥  
त्रिःसप्तकुलजैः सार्धं शिवलोकमवाप्नुयात् ॥ ६३ ॥  
इति कथितमशेषं श्रेयसामादिबीजं भवशतदुरितघ्नं ध्वस्तमोहान्धकारम् ॥  
चरितममरगेयं मन्मथारेरुदारं सततमपि निषेव्यं स्वस्तिमद्भिश्च लोकैः ॥ ॥१६४॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मोत्तरखण्डे शिवचतुर्दशीगोकर्णमाहात्म्यवर्णनन्नाम तृतीयोऽध्यायः ॥ ॥ ३ ॥