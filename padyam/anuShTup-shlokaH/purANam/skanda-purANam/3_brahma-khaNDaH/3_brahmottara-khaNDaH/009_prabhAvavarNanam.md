+++
title = "००९ प्रभाववर्णनम्"

+++
॥ ऋषय ऊचुः ॥ ॥  
साधुसाधु महाभाग त्वया कथितमुत्तमम् ॥  
आख्यानं पुनरन्यत्र विचित्रं वक्तुमर्हसि ॥ १ ॥  
॥ सूत उवाच ॥ ॥  
विदर्भविषये पूर्वमासीदेको द्विजोत्तमः ॥  
वेदमित्र इति ख्यातो वेद शास्त्रार्थवित्सुधीः ॥ २ ॥  
तस्यासीदपरो विप्रः सखा सारस्वताह्वयः ॥  
तावुभौ परमस्निग्धावेकदेशनिवासिनौ ॥ ३ ॥  
वेदमित्रस्य पुत्रोऽभूत्सुमेधा नाम सुव्रतः ॥  
सारस्वतस्य तनयः सोमवानिति विश्रुतः ॥ ४ ॥  
उभौ सवयसौ बालौ समवेषौ समस्थिती ॥  
समं च कृतसंस्कारौ सम विद्यौ बभूवतुः ॥ ५ ॥  
साङ्गानधीत्य तौ वेदांस्तर्कव्याकरणानि च ॥  
इतिहासपुराणानि धर्मशास्त्राणि कृत्स्नशः ॥ ६ ॥  
सर्वविद्याकुशलिनौ बाल्य एव मनीषिणौ ॥  
प्रहर्षमतुलं पित्रोर्ददतुः सकलैर्गुणैः ॥ ७ ॥  
तावेकदा स्वतनयौ तावुभौ ब्राह्मणोत्तमौ ॥  
आहूयावोचतां प्रीत्या षोड शाब्दौ शुभाकृती ॥ ८ ॥  
हे पुत्रकौ युवां बाल्ये कृतविद्यौ सुवर्चसौ ॥  
वैवाहिकोयं समयो वर्तते युवयोः समम् ॥ ९ ॥  
इमं प्रसाद्य राजानं विदर्भेशं स्वविद्यया ॥  
ततः प्राप्य धनं भूरि कृतोद्वाहौ भविष्यथः ॥ ३.३.९.१० ॥  
एवमुक्तौ सुतौ ताभ्यां तावुभौ द्विजनन्दनौ ॥  
विदर्भराजमासाद्य समतोषयतां गुणैः ॥ ११ ॥  
विद्यया परितुष्टाय तस्मै द्विजकुमारकौ ॥  
विवाहार्थं कृतोद्योगौ धनहीनावशंसताम् ॥ १२ ॥  
तयोरपि मतं ज्ञात्वा स विदर्भमहीपतिः ॥  
प्रहस्य किञ्चित्प्रोवाच लोकतत्त्वविवित्सया ॥ १३ ॥  
आस्ते निषधराजस्य राज्ञी सीमन्तिनी सती ॥  
सोमवारे महादेवं पूजयत्यम्बिकायुतम्॥१४॥  
तस्मिन्दिने सपत्नीकान्द्विजाग्र्यान्वेदवित्तमान्॥  
सम्पूज्य परया भक्त्या धनं भूरि ददाति च॥१५॥  
अतोऽत्र युवयोरैको नारीविभ्रमवेषधृक्॥  
एकस्तस्या पतिर्भूत्वा जायेतां विप्रदम्पती॥१६॥  
युवां वधूवरौ भूत्वा प्राप्य सीमन्तिनीगृहम्॥  
भुक्त्वा भूरि धनं लब्ध्वा पुनर्यातं ममाम्मतिकम् ॥ १७ ॥  
इति राज्ञा समादिष्टौ भीतौ द्विजकुमारकौ ॥  
प्रत्यूचतुरिदं कर्म कर्तुं नौ जायते भयम् ॥ १८ ॥  
देवतासु गुरौ पित्रोस्तथा राजकुलेषु च ॥  
कौटिल्यमाचरन्मोहात्सद्यो नश्यति सान्वयः ॥ १९ ॥  
कथमन्तर्गृहं राज्ञां छद्मना प्रविशेत्पुमान् ॥  
गोप्यमानमपिच्छद्म कदाचित्ख्यातिमेष्यति ॥ ३.३.९.२० ॥  
ये गुणाः साधिताः पूर्वं शीलाचारश्रुतादिभिः ॥  
सद्यस्ते नाशमायान्ति कौटिल्य पथगामिनः ॥ २१ ॥  
पापं निन्दा भयं वैरं चत्वार्येतानि देहिनाम् ॥  
छद्ममार्गप्रपन्नानां तिष्ठन्त्येव हि सर्वदा ॥ २२ ॥  
अत आवां शुभाचारौ जातौ च शुचिनां कुले ॥  
वृत्तं धूर्तजनश्लाघ्यं नाश्रयावः कदाचन ॥ २३ ॥  
॥ राजोवाच ॥ ॥  
दैवतानां गुरूणां च पित्रोश्च पृथिवीपतेः ॥  
शासनस्याप्यलङ्घ्यत्वात्प्रत्यादेशो न कर्हिचित् ॥ २४ ॥  
एतैर्यद्यत्समादिष्टं शुभं वा यदि वाऽशुभम् ॥  
कर्तव्यं नियतं भीतैरप्रमत्तैर्बुभूषुभिः ॥ ॥ २५ ॥  
अहो वयं हि राजानः प्रजा यूयं हि सम्मताः ॥  
राजाज्ञया प्रवृत्तानां श्रेयः स्यादन्यथा भयम् ॥ २६ ॥  
अतो मच्छासनं कार्यं भव द्भ्यामविलम्बितम् ॥  
इत्युक्तौ नरदेवेन तौ तथेत्यूचतुर्भयात् ॥ २७ ॥  
सारस्वतस्य तनयं सामवन्तं नराधिपः ॥  
स्त्रीरूपधारिणं चक्रे वस्त्राकल्पां जनादिभिः ॥ २८ ॥  
स कृत्रिमोद्भूतकलत्रभावः प्रयुक्तकर्णाभरणाङ्गरागः ॥  
स्निग्धाञ्जनाक्षः स्पृहणीयरूपो बभूव सद्यः प्रमदोत्तमाभः ॥ २९ ॥  
तावुभौ दम्पती भूत्वा द्विजपुत्रौ नृपाज्ञया ॥  
जग्मतुर्नैषधं देशं यद्वा तद्वा भवत्विति ॥ ३.३.९.३० ॥  
उपेत्य राजसदनं सोमवारे द्विजोत्तमैः ॥  
सपत्नीकैः कृतातिथ्यौ धौतपादौ बभूवतुः ॥ ३१ ॥  
सा राज्ञी ब्राह्मणान्सर्वानुपविष्टान्वरासने ॥  
प्रत्येकमर्चयाञ्चक्रे सपत्नीकान्द्विजोत्तमान्॥ ३२ ॥  
तौ च विप्रसुतौ दृष्ट्वा प्राप्तौ कृतकदम्पती ॥  
ज्ञात्वा किञ्चिद्विहस्याथ मेने गौरीमहेश्वरौ ॥ ३३ ॥  
आवाह्य द्विजमुख्येषु देवदेवं सदाशिवम् ॥  
पत्नीष्वावाहयामास सा देवीं जगदम्बिकाम् ॥ ३४ ॥  
गन्धैर्माल्यैः सुरभिभिर्धूपैर्नीराजनैरपि ॥  
अर्चयित्वा द्विजश्रेष्ठान्नमश्चक्रे समाहिता ॥ ३५ ॥  
हिरण्मयेषु पात्रेषु पायसं घृतसंयुतम् ॥  
शर्करामधुसंयुक्तं शाकैर्जुष्टं मनोरमैः ॥ ३६ ॥  
गन्धशाल्योदनैर्हृद्यैर्मोदकापूपराशिभिः ॥  
शष्क्रुलीभिश्च संयावैः कृसरैर्माषपक्वकैः ॥ ३७ ॥  
तथान्यैरप्यसङ्ख्यातैर्भक्ष्यैर्भोज्यैर्मनोरमैः ॥  
सुगन्धैः स्वादुभिः सूपैः पानीयैरपि शीतलैः ॥ ३८ ॥  
क्लृप्तमन्नं द्विजा -ग्र्येभ्यः सा भक्त्या पर्यवेषयत् ॥  
दध्योदनं निरुपमं निवेद्य समतोषयत् ॥ ३९ ॥  
भुक्तवत्सु द्विजाग्र्येषु स्वाचान्तेषु नृपाङ्गना ॥  
प्रणम्य दत्त्वा ताम्बूलं दक्षिणां च यथार्हतः ॥ ३.३.९.४० ॥  
धेनूर्हिरण्यवासांसि रत्नस्रग्भूषणानि च ॥  
दत्त्वा भूयो नमस्कृत्य विससर्ज द्विजोत्तमान् ॥ ४१ ॥  
तयोर्द्वयोर्भूसुरवर्यपुत्रयोरेकस्त्तया हैमवतीधियार्चितः ॥  
एको महादेवधियाभिपूजितः कृतप्रणामौ ययतुस्तदाज्ञया ॥ ४२ ॥  
सा तु विस्मृतपुम्भावा तस्मिन्नेव द्विजोत्तमे ॥  
जातस्पृहा मदोत्सिक्ता कन्दर्पविवशाब्रवीत् ॥ ४३ ॥  
अंयि नाथ विशालाक्ष सर्वावयवसुन्दर ॥  
तिष्ठतिष्ठ क्व वा यासि मां न पश्यसि ते प्रियाम् ॥ ४४ ॥  
इदमग्रे वनं रम्यं सुपुष्पितमहाद्रुमम् ॥  
अस्मिन्विहर्तुमिच्छामि त्वया सह यथासुखम् ॥ ४५ ॥  
इत्थं तयोक्तमाकर्ण्य पुरोऽगच्छद्द्विजात्मजः ॥  
विचिन्त्य परिहासोक्तिं गच्छति स्म यथा पुरा ॥ ४६ ॥  
पुनरप्याह सा बाला तिष्ठतिष्ठ क्व यास्यसि॥  
दुरुत्सहस्मरावेशां परिभोक्तुमुपेत्य माम् ॥ ४७ ॥  
परिष्वजस्व मां कान्तां पाययस्व तवाधरम् ॥  
नाहं गन्तुं समर्थास्मि स्मरबाणप्रपीडिता ॥ ॥ ४८ ॥  
इत्थमश्रुतपूर्वां तां निशम्य परिशङ्कितः ॥  
आयान्तीं पृष्ठतो वीक्ष्य सहसा विस्मयं गतः ॥४९॥  
कैषा पद्मपलाशाक्षी पीनोन्नतपयोधरा ॥  
कृशोदरी बृहच्छ्रोणी नवपल्लवकोमला ॥ ३.३.९.५० ॥  
स एव मे सखा किन्नु जात एव वराङ्गना ॥  
पृच्छाम्येनमतः सर्वमिति सञ्चिन्त्य सोऽब्रवीत् ॥५१॥  
किमपूर्व इवाभाषि सखे रूपगुणादिभिः ॥  
अपूर्वं भाषसे वाक्यं कामिनीव समाकुला ॥ ५२ ॥  
यस्त्वं वेदपुराणज्ञो ब्रह्मचारी जितेन्द्रियः ॥  
सारस्वतात्मजः शान्तः कथमेवं प्रभाषसे ॥ ५३ ॥  
इत्युक्ता सा पुनः प्राह नाहमस्मि पुमान्प्रभो ॥  
नाम्ना सामवती बाला तवास्मि रतिदायिनी॥ ५४ ॥  
यदि ते संशयः कान्त ममाङ्गानि विलोकय ॥  
इत्युक्तः सहसा मार्गे रहस्येनां व्यलोकयत् ॥५५॥  
तामकृत्रिमधम्मिल्लां जवनस्तनशोभिनीम् ॥  
सुरूपां वीक्ष्य कामेन किञ्चिद्व्याकुलतामगात् ॥ ५६ ॥  
पुनः संस्तभ्य यत्नेन चेतसो विकृतिं बुधः ॥  
मुहूर्तं विस्मयाविष्टो न किञ्चित्प्रत्यभाषत ॥ ५७ ॥  
॥ सामवत्युवाच ॥ ॥  
गतस्ते संशयः कश्चित्तर्ह्यागच्छ भजस्व माम् ॥  
पश्येदं विपिनं कान्त परस्त्रीसुरतोचितम् ॥ ५८ ॥  
॥ सुमेधा उवाच ॥ ॥  
मैवं कथय मर्यादां मा हिंसीर्मदमत्तवत् ॥  
आवां विज्ञातशास्त्रार्थौ त्वमेवं भाषसे कथम् ॥५९॥  
अधीतस्य च शास्त्रस्य विवेकस्य कुलस्य च ॥  
किमेष सदृशो धर्मो जारधर्मनिषेवणम् ॥ ३.३.९.६० ॥  
न त्वं स्त्री पुरुषो विद्वाञ्जानीह्यात्मानमात्मना ॥  
अयं स्वयङ्कृतोऽनर्थ आवाभ्यां यद्विचेष्टितम् ॥ ६१ ॥  
वञ्चयित्वात्मपितरौ धूर्त्तराजानुशासनात् ॥  
कृत्वा चानुचितं कर्म तस्यैतद्भुज्यते फलम् ॥ ६२ ॥  
सर्वं त्वनुचितं कर्म नृणां श्रेयोविनाशनम् ॥  
यस्त्वं विप्रात्मजो विद्वान्गतः स्त्रीत्वं विगर्हितम् ॥ ६३ ॥  
मार्गं त्यक्त्वा गतोऽरण्यं नरो विध्येत कण्टकैः ॥  
बलार्द्धिस्येत वा हिंस्रैर्यदा त्यक्तसमा गमः ॥ ६४ ॥  
एवं विवेकमाश्रित्य तूष्णीमेहि स्वयं गृहम् ॥  
देवद्विजप्रसादेन स्त्रीत्वं तव विलीयते ॥ ६५ ॥  
अथवा दैवयोगेन स्त्रीत्वमेव भवेत्तव ॥  
पित्रा दत्ता मया साकं रंस्यसे वरवर्णिनि ॥ ६६ ॥  
अहो चित्रमहो दुःखमहो पापबलं महत् ॥  
अहो राज्ञः प्रभावोयं शिवाराधनसम्भृतः ॥ ६७ ॥  
इत्युक्ताप्यसकृत्तेन सा वधूरतिविह्वला ॥  
बलेन तं समालिङ्ग्य चुचुम्बाधरपल्लवम् ॥ ६८ ॥  
धर्षितोपि तया धीरः सुमेधा नूतनस्त्रियम् ॥  
यत्नादानीय सदनं कृत्स्नं तत्र न्यवेदयत् ॥ ६९ ॥  
तदाकर्ण्याथ तौ विप्रौ कुपितौ शोकविह्वलौ ॥  
ताभ्यां सह कुमाराभ्यां वैदर्भान्तिकमीयतुः ॥ ३.३.९.७० ॥  
ततः सारस्वतः प्राह राजानं धूर्तचेष्टितम् ॥  
राजन्ममात्मजं पश्य तव शासनयन्त्रितम् ॥ ७१ ॥  
एतौ तवाज्ञावशगौ चक्रतुः कर्म गर्हितम् ॥  
मत्पुत्रस्तत्फलं भुङ्क्ते स्त्रीत्वं प्राप्य जुगुप्सितम्॥ ७२ ॥  
अद्य मे सन्ततिर्नष्टा निराशाः पितरो मम ॥  
नापुत्रस्य हि लोकोस्ति लुप्तपिण्डादिसंस्कृतेः ॥ ७३ ॥  
शिखोपवीतमजिनं मौजीं दण्डं कमण्डलुम् ॥  
ब्रह्मचर्योचितं चिह्नं विहायेमां दशां गतः ॥ ७४ ॥  
ब्रह्मसूत्रं च सावित्रीं स्नानं सन्ध्यां जपार्चनम् ॥  
विसृज्य स्त्रीत्वमाप्तोस्य का गतिर्वद पार्थिव ॥ ७५ ॥  
त्वया मे सन्ततिर्नष्टा नष्टो वेदपथश्च मे ॥  
एकात्मजस्य मे राजन्का गतिर्वद शाश्वती ॥ ७६ ॥  
इति सारस्वतेनोक्तं वाक्यमाकर्ण्य भूपतिः ॥  
सीमन्तिन्याः प्रभावेण विस्मयं परमं गतः ॥ ७७ ॥  
अथ सर्वान्समाहूय महर्षीनमितद्युतीन्॥  
प्रसाद्य प्रार्थयामास तस्य पुंस्त्वं महीपतिः ॥ ७८ ॥  
तेऽबुवन्नथ पार्वत्याः शिवस्य च समीहितम् ॥  
तद्भक्तानां च माहात्म्यं कोन्यथा कर्तुमीश्वरः ॥ ७९ ॥  
अथ राजा भरद्वाजमादाय मुनिपुङ्गवम् ॥  
ताभ्यां सह द्विजाग्र्याभ्यां तत्सुताभ्यां समन्वितः ॥ ३.३.९.८० ॥  
अम्बिकाभवनं प्राप्य भरद्वाजोपदेशतः ॥  
तां देवीं नियमैस्तीव्रैरुपास्ते स्म महानिशि ॥ ८१ ॥  
एवं त्रिरात्रं सुविसृष्टभोजनः स पार्वतीध्यान रतो महीपतिः ॥  
सम्यक्प्रणामैर्विविधैश्च संस्तवैर्गौरीं प्रपन्नार्तिहरामतोषयत् ॥ ८२ ॥  
ततः प्रसन्ना सा देवी भक्तस्य पृथिवीपतेः ॥  
स्वरूपं दर्शयामास चन्द्रकोटिसमप्रभम् ॥ ८३ ॥  
अथाह गौरी राजानं किं ते ब्रूहि समीहितम् ॥  
सोऽप्याह पुंस्त्वमेतस्य कृपया दीयतामिति ॥ ८४ ॥  
भूयोप्याह महादेवी मद्भक्तैः कर्म यत्कृतम् ॥  
शक्यते नान्यथा कर्तुं वर्षायुतशतैरपि ॥ ८५ ॥  
॥ राजोवाच ॥ ॥  
एकात्मजो हि विप्रोयं कर्मणा नष्टसन्ततिः ॥  
कथं सुखं प्रपद्येत विना पुत्रेण तादृशः ॥ ८६ ॥  
॥ देव्युवाच ॥ ॥  
तस्यान्यो मत्प्रसादेन भविष्यति सुतोत्तमः ॥  
विद्या विनयसम्पन्नो दीर्घायुरमलाशयः ॥ ८७ ॥  
एषा सामवती नाम सुता तस्य द्विजन्मनः ॥  
भूत्वा सुमेधसः पत्नी कामभोगेन युज्यताम् ॥ ८८ ॥  
इत्युक्त्वान्तर्हिता देवी ते च राजपुरोगमाः ॥  
गताः स्वंस्वं गृहं सर्वे चक्रुस्तच्छासने स्थितिम् ॥ ८९ ॥  
सोपि सारस्वतो विप्रः पुत्रं पूर्वसुतो त्तमम् ॥  
लेभे देव्याः प्रसादेन ह्यचिरादेव कालतः ॥ ३.३.९.९० ॥  
तां च सामवतीं कन्यां ददौ तस्मै सुमेधसे ॥  
तौ दम्पती चिरं कालं बुभुजाते परं सुखम् ॥ ९१ ॥  
॥ सूत उवाच ॥ ॥  
इत्येष शिवभक्तायाः सीमन्तिन्या नृपस्त्रियाः ॥  
प्रभावः कथितः शम्भोर्माहात्म्यमपि वर्णितम् ॥ ९२ ॥  
भूयोपि शिवभक्तानां प्रभावं विस्मयावहम् ॥  
समासाद्वर्णयिष्यामि श्रोतॄणां मङ्गलायनम् ॥ ९३ ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मोत्तरखण्डे सीमन्तिन्याः प्रभाववर्णनं नाम नवमोऽध्यायः ॥ ९ ॥