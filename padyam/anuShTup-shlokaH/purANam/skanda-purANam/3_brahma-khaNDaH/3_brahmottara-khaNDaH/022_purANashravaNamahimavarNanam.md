+++
title = "०२२ पुराणश्रवणमहिमवर्णनम्"

+++
॥ सूत उवाच ॥ ॥  
एवं शिवतमः पन्थाः शिवेनैव प्रदर्शितः ॥  
नृणां संसृतिबद्धानां सद्योमुक्तिकरः परः ॥ १ ॥  
अथ दुर्मेधसां पुंसां वेदेष्वनधिकारिणाम् ॥  
स्त्रीणां द्विजातिबन्धूनां सर्वेषां च शरीरिणाम् ॥ २ ॥  
एष साधारणः पन्थाः साक्षात्कैवल्यसाधनः ॥  
महामुनिजनैः सेव्यो देवैरपि सुपूजितः ॥३॥  
यत्कथाश्रवणं शम्भोः संसारभयनाशनम् ॥  
सद्योमुक्तिकरं श्लाघ्यं पवित्रं सर्वदेहिनाम् ॥४॥  
अज्ञानतिमिरान्धानां दीपोऽयं ज्ञानसिद्धिदः ॥  
भवरोगनिबद्धानां सुसेव्यं परमौषधम् ॥ ५ ॥  
महापातकशैलानां वज्रघातसुदारुणम् ॥  
भर्जनं कर्मबीजानां साधनं सर्व सम्पदाम् ॥ ६ ॥  
ये शृण्वन्ति सदा शम्भोः कथां भुवनपावनीम् ॥  
ते वै मनुष्या लोकेस्मिन्रुद्रा एव न संशयः ॥ ७ ॥  
शृण्वतां शूलिनो गाथां तथा कीर्तयतां सताम् ॥  
तेषां पादरजांस्येव तीर्थानि मुनयो जगुः ॥ ८ ॥  
तस्मान्निश्रेयसं गन्तुं येभिवाञ्छन्ति देहिनः ॥  
ते शृण्वन्तु सदा भक्त्या शैवीं पौराणिकीं कथाम् ॥ ९ ॥  
यद्यशक्तः सदा श्रोतुं कथां पौराणिकीं नरः ॥  
मुहूर्तं वापि शृणुयान्नियतात्मा दिनेदिने ॥ ३.३.२२.१० ॥  
अथ प्रतिदिनं श्रोतुमशक्तो यदि मानवः ॥  
पुण्यमासेषु वा पुण्ये दिने पुण्यतिथिष्वपि ॥ ११ ॥  
यः शृणोति कथां रम्यां पुराणैः समुदीरिताम् ॥  
स निस्तरति संसारं दग्ध्वा कर्ममहाटवीम् ॥ १२ ॥  
मुहूर्त्तं वा तदर्द्धं वा क्षणं वा पावनीं कथाम् ॥  
ये शृण्वन्ति सदा भक्त्या न तेषामस्ति दुर्गतिः ॥ १३ ॥  
यत्फलं सर्वयज्ञेषु सर्वदानेषु यत्फलम् ॥  
सकृत्पुराणश्रवणात्तत्फलं विन्दते नरः ॥ १४ ॥  
कलौ युगे विशेषेण पुराणश्रवणादृते ॥  
नास्ति धर्मः परः पुंसां नास्ति मुक्तिपथः परः ॥ १५ ॥  
पुराणश्रवणाच्छम्भोर्नास्ति सङ्कीर्तनं परम् ॥  
अत एव मनुष्याणां कल्पद्रुममहाफलम् ॥ १६ ॥  
कलौ हीनायुषो मर्त्या दुर्बलाः श्रमपीडिताः ॥  
दुर्मेधसो दुःखभाजो धर्माचारविवर्जिताः ॥ १७ ॥  
इति सञ्चिन्त्य कृपया भगवान्बादरायणः ॥  
हिताय तेषां विदधे पुराणाख्यं सुधारसम् ॥ १८ ॥  
पिबन्नेवामृतं यत्नादेतत्स्यादजरामरः ॥  
शम्भोः कथामृतं कुर्यात्कुलमेवाजरामरम् ॥ १९ ॥  
बालो युवा दरिद्रो वा वृद्धो वा दुर्बलोऽपि वा ॥  
पुराणज्ञः सदा वन्द्यः पूज्यश्च सुकृतार्थिभिः ॥ ३.३.२२.२० ॥  
नीचबुद्धिं न कुर्वीत पुराणज्ञे कदाचन ॥  
यस्य वक्त्राम्बुजाद्वाणी कामधेनुः शरीरिणाम् ॥ २१ ॥  
गुरवः सन्ति लोकेषु जन्मतो गुणतस्तथा ॥  
तेषामपि च सर्वेषां पुराणज्ञः परो गुरुः ॥ २२ ॥  
भवकोटिसहस्रेषु भूत्वाभूत्वावसीदति ॥  
यो ददात्यपुनर्वृत्तिं कोऽन्यस्तस्मात्परो गुरुः ॥ २३ ॥  
पुराणज्ञः शुचिर्दान्तः शान्तो विजितमत्सरः ॥  
साधुः कारुण्यवान्वाग्मी वदेत्पुण्यकथां सुधी ॥ २४ ॥  
व्यासासनं समारूढो यदा पौराणिको द्विजः ॥  
असमाप्तप्रसङ्गश्च नमस्कुर्यान्न कस्य चित् ॥ २५ ॥  
ये धूर्ता ये च दुर्वृत्ता ये चान्ये विजिगीषवः ॥  
तेषां कुटिलवृत्तीनामग्रे नैव वदेत्कथाम् ॥ २६ ॥  
न दुर्जनसमाकीर्णे न शूद्रश्वापदावृते ॥  
देशे न द्यूतसदने वदेत्पुण्यकथां सुधीः ॥ २७ ॥  
सद्ग्रामे सुजनाकीर्णे सुक्षेत्रे देवतालये ॥  
पुण्ये नदनदीतीरे वदेत्पुण्यकथां सुधीः ॥ २८ ॥  
शिवभक्तिसमायुक्ता नान्यकार्येषु लालसा ॥  
वाग्यताः सुश्रवोऽव्यग्राः श्रोतारः पुण्यभागिनः ॥ २९ ॥  
अभक्ता ये कथां पुण्यां शृण्वन्ति मनुजाधमाः ॥  
तेषां पुण्यफलं नास्ति दुःखं स्याज्जन्मजन्मनि ॥ ३.३.२२.३० ॥  
पुराणं ये त्वसम्पूज्य ताम्बूलाद्यैरुपायनैः ॥  
शृण्वन्ति च कथां भक्त्या दरिद्राः स्युर्न पापिनः ॥ ३१ ॥  
कथायां कीर्त्यमानायां ये गच्छन्त्यन्यतो नराः ॥  
भोगान्तरे प्रणश्यन्ति तेषां दाराश्च सम्पदः ॥ ३२ ॥  
सोष्णीषमस्तका ये च कथां शृण्वन्ति पावनीम् ॥  
ते बलाकाः प्रजायन्ते पापिनो मनुजाधमाः ॥ ३३ ॥  
ताम्बूलं भक्षयन्तो ये कथां शृण्वन्ति पावनीम् ॥  
स्वविष्ठां खादयन्त्येतान्नरके यमकिङ्कराः ॥ ३४ ॥  
ये च तुङ्गासनारूढाः कथां शृण्वन्ति दाम्भिकाः ॥  
अक्षयान्नरकान्भुक्त्वा ते भवन्त्येव वायसाः ॥ ३५ ॥  
ये च वीरासनारूढा ये च मञ्चकसंस्थिताः ॥  
शृण्वन्ति सत्कथां ते वै भवन्त्यनृजुपादपाः ॥ ३६ ॥  
असम्प्रणम्य शृण्वन्तो विषवृक्षा भवन्ति ते ॥  
कथां शयानाः शृण्वन्तो भवन्त्यजगरा नराः ॥३७॥  
यः शृणोति कथां वक्तुः समानासनमाश्रितः ॥  
गुरुतल्पसमं पापं सम्प्राप्य नरकं व्रजेत् ॥ ३८ ॥  
ये निन्दन्ति पुराणज्ञं कथां वा पापहारिणीम् ॥  
ते वै जन्मशतं मर्त्याः शुनका सम्भवन्ति च ॥ ३९ ॥  
कथायां वर्तमानायां ये वदन्ति नराधमाः ॥  
ते गर्दभाः प्रजायन्ते कृकलासास्ततः परम् ॥ ३.३.२२.४० ॥  
कदाचिदपि ये पुण्यां न शृण्वन्ति कथां नराः ॥  
ते भुक्त्वा नरकान्घोरान्भ वन्ति वनसूकराः ॥ ४१ ॥  
ये कथामनुमोदन्ते कीर्त्यमानां नरोत्तमाः ॥  
अशृण्वन्तोऽपि ते यान्ति शाश्वतं परमं पदम् ॥ ४२ ॥  
कथायां कीर्त्यमानायां विघ्नं कुर्वन्ति ये शठाः ॥  
कोट्यब्दान्नरकान्भुक्त्वा भवन्ति ग्रामसूकराः ॥ ४३ ॥  
ये श्रावयन्ति मनुजान्पुण्यां पौराणिकीं कथाम् ॥  
कल्पकोटिशतं साग्रं तिष्ठन्ति ब्रह्मणः पदम् ॥ ४४ ॥  
आसनार्थं प्रयच्छन्ति पुराणज्ञस्य ये नराः ॥  
कम्बलाजिनवासांसि मञ्चं फलकमेव च ॥ ४५ ॥  
स्वर्गलोकं समासाद्य भुक्त्वा भोगान्यथेप्सितान् ॥  
स्थित्वा ब्रह्मादिलोकेषु पदं यान्ति निरामयम् ॥ ४६ ॥  
पुराणज्ञस्य यच्छन्ति ये सूत्रवसनं नवम् ॥  
भोगिनो ज्ञानसम्पन्नास्ते भवन्ति भवेभवे ॥ ४७ ॥  
ये महापातकैर्युक्ता उपपातकिनश्च ये ॥  
पुराणश्रवणादेव ते यान्ति परमं पदम् ॥ ४८ ॥  
अत्र वक्ष्ये महापुण्यमितिहासं द्विजोत्तमाः ॥  
शृण्वतां सर्वपापघ्नं विचित्रं सुमनोहरम् ॥ ४९ ॥  
दक्षिणापथमध्ये वै ग्रामो बाष्कलसञ्ज्ञितः ॥  
तत्र सन्ति जनाः सर्वे मूढाः कर्मविवर्जिताः ॥ ३.३.२२.५० ॥  
न तत्र ब्राह्मणाचाराः श्रुतिस्मृतिपराङ्मुखाः ॥  
जपस्वाध्यायरहिताः परस्त्री विषयातुराः ॥ ५१ ॥  
कृषीवलाः शस्त्रधरा निर्देवा जिह्मवृत्तयः ॥  
न जानन्ति परं धर्मं ज्ञानवैराग्यलक्षणम् ॥ ५२ ॥  
स्त्रियश्च पापनिरताः स्वैरि ण्यः कामलालसाः॥  
दुर्बुद्धयः कुटिलगाः सद्गताचारवर्जिताः ॥ ५३ ॥  
तत्रैको विदुरो नाम दुरात्मा ब्राह्मणाधमः ॥  
आसीद्वेश्यापतिर्योऽसौ सदारोऽपि कुमार्गगः ॥ ५४ ॥  
स्वपत्नीं बन्दुलां नाम हित्वा प्रतिनिशं तथा ॥  
वेश्याभवनमासाद्य रमते स्मरपीडितः ॥ ५५ ॥  
सापि तस्याङ्गना रात्रौ वियुक्ता नवयौवना ॥  
असहन्ती स्मरावेशं रेमे जारेण सङ्गता ॥ ५६ ॥  
तां कदाचिद्दुराचारां जारेण सह सङ्गताम् ॥  
दृष्ट्वा तस्याः पतिः क्रोधादभि दुद्राव सत्वरः ॥ ५७ ॥  
जारे पलायिते पत्नीं गृहीत्वा स दुराशयः ॥  
सन्ताड्य मुष्टिबन्धेन मुहुर्मुहुरताडयत् ॥ ५८ ॥  
सा नारी पीडिता भर्त्रा कुपिता प्राह निर्भया ॥  
भवान्प्रतिनिशं वेश्यां रमते का गतिर्मम ॥ ५९ ॥  
अहं रूपवती योषा नवयौवनशालिनी ॥  
कथं सहिष्ये कामार्ता तव सङ्गतिवर्जिता ॥ ३.३.२२.६० ॥  
इत्युक्तः स तया तन्व्या प्रोवाच ब्राह्मणाधमः ॥  
युक्तमेव त्वयोक्तं हि तस्माद्वक्ष्यामि ते हितम् ॥ ६१ ॥  
जारेभ्यो धनमाकृष्य तेभ्यो देहि परां रतिम् ॥  
तद्धनं देहि मे सर्वं पण्यस्त्रीणां ददामि तत् ॥ ६२ ॥  
एवं सम्पूर्यते कामो ममापि च वरानने ॥  
तथेति भर्तृवचनं प्रतिजग्राह सा वधूः ॥ ६३ ॥  
एवं तयोस्तु दम्पत्योर्दुराचारप्रवृत्तयोः ॥  
कालेन निधनम्प्राप्तः स विप्रो वृषलीपतिः ॥ ६४ ॥  
मृते भर्तरि सा नारी पुत्रैः सह निजालये ॥  
उवास सुचिरं कालं किञ्चिदुत्क्रान्तयौवना ॥ ६५ ॥  
एकदा दैवयोगेन सम्प्राप्ते पुण्यपर्वणि ॥  
सा नारी बन्धुभिः सार्धं गोकर्णं क्षेत्र माययौ ॥ ६६ ॥  
तत्र तीर्थजले स्नात्वा कस्मिंश्चिद्देवतालये ॥  
शुश्राव देवमुख्यानां पुण्यां पौराणिकीं कथाम् ॥ ६७ ॥  
योषितां जारसक्तानां नरके यमकिङ्कराः ॥  
सन्तप्तलोहपरिघं क्षिपन्ति स्मरमन्दिरे ॥ ६८ ॥  
इति पौराणिकेनोक्तां सा श्रुत्वा धर्मसंहिताम् ॥  
तमुवाच रहस्येषा भीता ब्राह्मणपुङ्गवम् ॥ ६९ ॥  
ब्रह्मन्पापमजानन्त्या मयाचरितमुल्बणम् ॥  
यौवने कामचारेण कौटिल्येन प्रवर्तितम् ॥ ३.३.२२.७० ॥  
इदं त्वद्वचनं श्रुत्वापुराणार्थविजृम्भि तम् ॥  
भीतिर्मे महती जाता शरीरं वेपते मुहुः ॥ ७१ ॥  
धिङ्मां दुरिन्द्रियासक्तां पापां स्मरविमोहिताम् ॥  
अल्पस्य यत्सुखस्यार्थे घोरां यास्यामि दुर्गतिम् ॥ ७२ ॥  
कथं पश्यामि मरणे यमदूतान्भयङ्करान् ॥  
कथं पाशैर्बलात्कण्ठे बध्यमाना धृतिं लभे ॥ ७३ ॥  
कथं सहिष्ये नरके खण्डशो देहकृन्तनम ॥  
पुनः कथं पतिष्यामि सन्तप्ता क्षारकर्दमे ॥ ७४ ॥  
कथं च योनिलक्षेषु क्रिमिकीटखगादिषु ॥  
परिभ्रमामि दुःखौघात्पीड्यमाना निरन्तरम् ॥ ७५ ॥  
कथं च रोचते मह्यमद्यप्रभृति भोजनम् ॥  
रात्रौ कथं च सेविष्ये निद्रां दुःखपरिप्लुता ॥ ७६ ॥  
हाहा हतास्मि दग्धास्मि विदीर्णहृदयास्मि च ॥  
हा विधे मां महापापे दत्त्वा बुद्धिमपातयः ॥ ७७ ॥  
पततस्तुङ्गशैलाग्राच्छूलाक्रान्तस्य देहिनः ॥  
यद्दुःखं जायते घोरं तस्मात्कोटिगुणं मम ॥ ७८ ॥  
अश्वमेधायुतं कृत्वा गङ्गां स्नात्वा शतं समाः ॥  
न शुद्धिर्जायते प्रायो मत्पापस्य गरीयसः ॥ ७९ ॥  
किं करोमि क्व गच्छामि कं वा शरणमाश्रये ॥  
को वा मां त्रायते लोके पतन्ती नरकार्णवे ॥ ३.३.२२.८० ॥  
त्वमेव मे गुरुर्ब्रह्मंस्त्वं माता त्वं पितासि च ॥  
उद्धरोद्धर मां दीनां त्वामेव शरणं गताम् ॥८१॥  
इति तां जातनिर्वेदां पतितां चरणद्वये ॥  
उत्थाप्य कृपया धीमान्बभाषे द्विजपुङ्गवः ॥ ८२ ॥  
॥ ब्राह्मण उवाच ॥ ॥  
दिष्ट्या काले प्रबुद्धासि श्रुत्वेमां महतीं कथाम् ॥  
मा भैषीस्तव वक्ष्यामि गतिं चैव सुखावहाम् ॥८३॥  
सत्कथाश्रवणादेव जाता ते मतिरीदृशी ॥  
इन्द्रियार्थेषु वैराग्यं पश्चात्तापो महानभूत् ॥ ८४ ॥  
पश्चात्तापो हि सर्वेषामघानां निष्कृतिः परा ॥  
तेनैव कुरुते सद्यः प्रायश्चित्तं सुधीर्नरः ॥ ८५ ॥  
प्रायश्चित्तानि सर्वाणि कृत्वा च विधिवत्पुनः ॥  
अपश्चात्तापिनो नार्या न यान्ति गतिमुत्तमाम् ॥ ८६ ॥  
सत्कथाश्रवणान्नित्यं संयाति परमां गतिम् ॥  
पुण्यक्षेत्रनिवासाच्च चित्तशुद्धिः प्रजायते ॥८७॥  
यथा सत्कथया नित्यं संयाति परमां गतिम् ॥  
तथान्यैः सद्व्रतैर्जन्तोर्नभवेन्मतिरुत्तमा ॥ ८८॥  
यथा मुहुः शोध्यमानो दर्पणो निर्मलो भवेत् ॥  
तथा सत्कथया चेतो विशुद्धिं परमां व्रजेत् ॥ ८९ ॥  
विशुद्धे चेतसि नृणां ध्यानं सिध्यत्युमापतेः ॥  
ध्यानेन सर्वं मलिनं मनोवाक्कायसम्भृतम् ॥ ३.३.२२.९० ॥  
सद्यो विधूय कृतिनो यान्ति शम्भोः परं पदम् ॥  
अतः सन्न्यस्तपुण्यानां सत्कथा साधनं परम् ॥ ९१ ॥  
कथया सिध्यति ध्यानं ध्यानात्कैवल्यमुत्तमम् ॥  
असिद्धपरमध्यानः कथामेतां शृणोति यः ॥  
सोऽन्यजन्मनि सम्प्राप्य ध्यानं याति परां गतिम् ॥ ९२ ॥  
नामोच्चारणमात्रेण जप्त्वा मन्त्रमजामिलः ॥  
पश्चात्तापसमायुक्तस्त्ववाप परमां गतिम् ॥ ९३ ॥  
सर्वेषां श्रेयसां बीजं सत्कथाश्रवणं नृणाम् ॥  
यस्तद्विहीनः स पशुः कथं मुच्येत बन्धनात् ॥ ९४ ॥  
अतस्त्वमपि सर्वेभ्यो विषयेभ्यो निवृत्तधीः ॥  
भक्तिं परां समाधाय सत्कथां शृणु सर्वदा ॥  
शृण्वन्त्याः सत्कथां नित्यं चेतस्ते शुद्धिमेष्यति ॥ ९५ ॥  
तेन ध्यायसि विश्वेशं ततो मुक्तिमवाप्स्यसि ॥  
ध्यायतः शिवपादाब्जं मुक्तिरेकेन जन्मना ॥ ९६ ॥  
भविष्यति न सन्देहः सत्यं सत्यं वदाम्यहम् ॥  
इत्युक्ता तेन विप्रेण सा नारी बाष्पसङ्कुला ॥ ९७ ॥  
पतित्वा पादयोस्तस्य कृतार्थास्मीत्यभाषत ॥  
तस्मिन्नेव महाक्षेत्रे तस्मादेव द्विजोत्तमात् ॥ ९८ ॥  
शुश्राव सत्कथां साध्वीं कैवल्यफल दायिनी॥  
स उवाच द्विजस्तस्यै कथां वैराग्यबृंहिताम् ॥ ९९ ॥  
यां श्रुत्वा मनुजः सद्यस्त्यजेद्विषयवासनाम् ॥  
तस्याश्चित्तं यथा शुद्धं वैराग्यरसगं यथा ॥ ३.३.२२.१०० ॥  
तथोवाच द्विजः शैवीं कथां भक्तिसमन्विताम् ॥  
यथायथा मनस्तस्याः प्रसादमभिगच्छति ॥  
तथातथा शनैः शम्भोर्ध्यानयोगमुपादिशत् ॥ १ ॥  
शनैः शनैर्ध्वस्तरजस्तमोमलं विमुक्तसर्वेन्द्रियभोगविग्रहम् ॥  
विशुद्धतत्त्वं हृदयं द्विजस्त्रिया विवेश विश्वेश्वर रूपचिन्तनम्॥ २ ॥  
इत्थं सद्गुरुमाश्रित्य सा नारी प्राप्तसन्मतिः ॥  
दध्यौ मुहुर्मुहुः शम्भोश्चिदानन्दमयं वपुः ॥ ३ ॥  
नित्यं तीर्थजले स्नात्वा जटावल्कलधारिणी ॥  
भस्मोद्धूलितसर्वाङ्गी रुद्राक्षकृतभूषणा ॥ ४ ॥  
शिवनामजपासक्ता वाग्यता मितभोजना ॥  
बद्धपद्मासनाऽव्यग्रा सत्कथा श्रवणोत्सुका ॥ ५ ॥  
गुरुशुश्रूषणरता त्यक्तापत्यसुहृजना ॥  
गुरूपदिष्टयोगेन शिवमेवमतोषयत् ॥ ६ ॥  
विश्वेश विश्वविलयस्थितिजन्महेतो विश्वैकवन्द्य शिव शाश्वत विश्वरूप ॥  
विध्वस्तकालविपरीतगुणावभास श्रीमन्महेश मयि धेहि कृपाकटाक्षम् ॥ ७ ॥  
शम्भो शशाङ्ककृतशेखर शान्तमूर्ते गङ्गाधरामरवरार्चितपादपद्म ॥  
नागेन्द्रभूषण नगेन्द्रनिकेतनेश भक्तार्तिहन्मयि निधेहि कृपाकटाक्षम् ॥।८॥।  
श्रीविश्वनाथ करुणाकर शूलपाणे भूतेश भर्ग भुवनत्रयगीतकीर्ते ॥  
श्रीनीलकण्ठ मदनान्तक विश्वमूर्ते गौरीपते मयि निधेहि कृपाकटाक्षम् ॥ ९ ॥  
इत्थं प्रतिदिनं भक्त्या प्रार्थयन्ती महेश्वरम्॥  
शृण्वन्ती सत्कथां सम्यक्कर्मबन्धं समाच्छिनत् ॥ ३.३.२२.११० ॥  
अथ कालेन सा नारी समुत्सृज्य कलेवरम् ॥  
महेशानुचरैर्नीता सम्प्राप्ता शिव मन्दिरम् ॥ ११ ॥  
तत्र देवैर्महादेवं सेव्यमानं सहोमया ॥  
गणेशनन्दिभृङ्ग्याद्यैर्वीरभद्रेश्वरादिभिः ॥ १२ ॥  
उपास्यमानं गौरीशं कोटिसूर्यसमप्रभम् ॥  
त्रिलोचनं पञ्चमुखं नीलग्रीवं सदाशिवम् ॥ १३ ॥  
वामाङ्के बिभ्रतं गौरीं विद्युच्चन्द्रसमप्रभाम् ॥  
दृष्ट्वा ससम्भ्रमं नारी सा प्रणम्य पुनःपुनः ॥ १४ ॥  
आनन्दाश्रुजलोत्सिक्ता रोमहर्षसमाकुला ॥  
सम्मानिता करुणया पार्वत्या शङ्करेण च ॥१५॥  
तस्मिँल्लोके परानन्दघनज्योतिषि शाश्वते ॥  
लब्ध्वा निवासमचलं लेभे सुखमनाहतम् ॥ १६ ॥  
सा कदाचिदुमां देवीमुपसृत्य प्रणम्य च ॥  
पर्यपृच्छत मे भर्त्ता कां गतिं गतवानिति ॥१७॥  
तामुवाच महादेवी स ते भर्त्ता दुराशयः ॥  
भुक्त्वा नरकदुःखानि विन्ध्ये जातः पिशाचकः ॥ १८ ॥  
पुनः प्रपच्छ सा नारी देवीं त्रिभुवनेश्वरीम् ॥  
केनोपायेन मे भर्त्ता सद्गतिं प्राप्नुयादिति ॥ १९ ॥  
॥ देव्युवाच ॥ ॥  
सोऽस्मत्कथां महापुण्यां कदाचिच्छृणुयाद्यदि ॥  
निस्तीर्य दुर्गतिं सर्वामिमं लोकं प्रयास्यति ॥ ३.३.२२.१२० ॥  
इति गौर्या वचः श्रुत्वा सा नारी विहिताञ्जलिः ॥  
प्रार्थयामास तां देवीं भर्तुः पापविशोधने ॥२१॥  
तया मुहुः प्रार्थ्यमाना पार्वतीकरुणायुता ॥  
तुम्बुरुं नाम गन्धर्वमाहूयेदमथाब्रवीत् ॥ २२ ॥  
तुम्बुरो गच्छ भद्रं ते विन्ध्यशैलं सहानया ॥  
आस्ते पिशाचकस्तत्र योऽस्याः पतिरसन्मतिः ॥ २३ ॥  
तस्याग्रे परमां पुण्यां कथामस्मद्गुणैर्युताम् ॥  
आख्याय दुर्गतेर्मुक्तं तमानय शिवान्तिकम् ॥ २४ ॥  
इति देव्या समादिष्टस्तुम्बुरुस्तां प्रणम्य च ॥  
तया सह विमानेन विन्ध्याद्रिं सहसा ययौ ॥ २५ ॥  
तत्रापश्यन्महाकायं रक्तनेत्रं महाहनुम् ॥  
प्रहसन्तं रुदन्तं च वल्गन्तं च पिशाचकम्॥ २६ ॥  
बलाद्गृहीत्वा तं पाशैर्बद्ध्वा वै सन्निवेश्य च ॥  
तुम्बुरुर्वल्लकीहस्तो जगौ गौरीपतेः कथाम् ॥ २७ ॥  
स पिशाचो महापुण्यां कथां श्रुत्वा पुरद्विषः ॥  
विधूय कलुषं सर्वं सप्ताहात्प्राप संस्मृतिम् ॥ २८ ॥  
स पैशाचं वपुस्त्यक्त्वा स्वरूपं दिव्यमाप्य च ॥  
जगौ स्वयमपि श्रीमच्चरितं पार्वतीपतेः ॥ २९ ॥  
विमानमारुह्य स दिव्यरूपधृक्स तुम्बुरुः पार्श्वगतः स्वकान्तया ॥  
गायन्महेशस्य गुणान्मनोरमाञ्जगाम कैवल्यपदं सनातनम् ॥ ३.३.२२.१३० ॥ ॥  
सूत उवाच ॥ ॥  
इत्येतत्कथितं पुण्यमाख्यानं दुरितापहम् ॥  
महेश्वरप्रीतिकरं निर्मलज्ञानसाधनम् ॥ ॥ ३१ ॥  
य इदं शृणुयान्मर्त्यः कीर्तयेद्वा समाहितः ॥  
शम्भोर्गुणानुकथनं विचित्रं पापनाशनम् ॥ ३२ ॥  
परमानन्दजनकं भवरोगमहौषधम् ॥ ।  
भुक्त्वेह विविधान्भोगान्मुक्तो याति परां गतिम् ॥ ३३ ॥  
॥ सूत उवाच ॥ ॥  
यूयं खलु महाभागाः कृतार्था मुनिसत्तमाः ॥  
ये सेवन्ते सदा शम्भोः कथामृतरसं नवम् ॥ ३४ ॥  
ते जन्मभाजः खलु जीवलोके येषां मनो ध्यायति विश्वनाथम् ॥  
वाणी गुणान्स्तौति कथां शृणोति श्रोत्रद्वयं ते भवमुत्तरन्ति ॥ ३५ ॥  
विविधगुणविभेदैर्नित्यमस्पृष्टरूपं जगति च बहिरन्तर्वा समानं महिम्ना ॥  
स्वमहसि विहरन्तं वाङ्मनोवृत्तिदूरं परमशिवमनन्तानन्दसान्द्रं प्रपद्ये ॥ १३६ ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मोतरखण्डे पुराणश्रवणमहिमवर्णनन्नाम द्वाविंशो ऽध्यायः॥ २२॥  
इति स्कान्दे तृतीयं ब्राह्मखण्डं सम्पूर्णम्॥३॥