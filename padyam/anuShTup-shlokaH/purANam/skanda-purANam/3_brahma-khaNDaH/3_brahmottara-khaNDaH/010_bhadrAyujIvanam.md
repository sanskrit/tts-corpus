+++
title = "०१० भद्रायुजीवनम्"

+++
॥ सूत उवाच ॥ ॥  
विचित्रं शिवनिर्माणं विचित्र शिवचेष्टितम् ॥  
विचित्रं शिवमाहात्म्यं विचित्रं शिवभाषितम् ॥ १ ॥  
विचित्रं शिवभक्तानां चरितं पापनाशनम् ॥  
स्वर्गापवर्गयोः सत्यं साधनं तद्ब्रवीम्यहम् ॥ २ ॥  
अवन्तीविषये कश्चिद्ब्राह्मणो मन्दराह्वयः ॥  
बभूव विषयारामः स्त्रीजितो धनसङ्ग्रही ॥ ३ ॥  
सन्ध्यास्नापरित्यक्तो गन्धमाल्याम्बरप्रियः ॥  
कुस्त्रीसक्तः कुमार्गस्थो यथा पूर्वमजामिलः ॥ ४ ॥  
स वेश्यां पिङ्गलां नाम रममाणो दिवानिशम् ॥  
तस्या एव गृहे नित्यमासीदविजितेन्द्रियः ॥ ५ ॥  
कदाचित्सदने तस्यास्तस्मिन्निवसति द्विजे ॥  
ऋषभो नाम धर्मात्मा शिवयोगी समाययौ ॥ ॥ ६ ॥  
तमागतमभिप्रेक्ष्य मत्वा स्वं पुण्यमूर्जितम् ॥  
सा वेश्या स च विप्रश्च पर्यपूजयतामुभौ ॥ ७ ॥  
तमारोप्य महापीठे कम्बलाम्बरसम्भृते ॥  
प्रक्षाल्य चरणौ भक्त्या तज्जलं दधतुः शिरः ॥ ८ ॥  
स्वागतार्घ्यनमस्कारैर्गन्धपुष्पाक्षतादिभिः ॥  
उपचारैः समभ्यर्च्य भोजयामासतुर्मुदा ॥ ९ ॥  
तं भुक्तवन्तमाचान्तं पर्यङ्के सुखसंस्तरे ॥  
उपवेश्य मुदा युक्तौ ताम्बूलं प्रत्ययच्छताम् ॥ ३.३.१०.१० ॥  
पादसंवाहनं भक्त्या कुर्वन्तौ दैवचो दितौ ॥  
कल्पयित्वा तु शुश्रूषां प्रीणयामासतुश्चिरम् ॥ ११ ॥  
एवं समर्चितस्ताभ्यां शिवयोगी महाद्युतिः ॥  
अतिवाह्य निशामेकां ययौ प्रातस्तदादृतः ॥ १२ ॥  
एवं काले गतप्राये स विप्रो निधनं गतः ॥  
सा च वेश्या मृता काले ययौ कर्मार्जितां गतिम् ॥ १३ ॥  
स विप्रः कर्मणा नीतो दशार्णधरणीपतेः ॥  
वज्रबाहुकुटुम्बिन्याः सुमत्या गर्भमास्थितः ॥ १४ ॥  
तां ज्येष्ठपत्नीं नृपतेर्गर्भसम्पदमाश्रिताम् ॥  
अवेक्ष्य तस्यै गरलं सपत्न्यश्छद्मना ददुः ॥ १५ ॥  
सा भुक्त्वा गरलं घोरं न मृता दैवयोगतः ॥  
क्लेशमेव परं प्राप मरणादतिदुःसहम् ॥ १६ ॥  
अथ काले समायाते पुत्रमे कमजीजनत् ॥  
क्लेशेन महता साध्वी पीडिता वरवर्णिनी ॥ १७ ॥  
स निर्दशो राजपुत्रः स्पृष्टपूर्वो गरेण यत् ॥  
तेनावाप महाक्लेशं क्रन्दमानो दिवानिशम् ॥ १८ ॥  
तस्य बालस्य माता च सर्वाङ्गव्रणपीडिता ॥  
बभूवतुरतिक्लिष्टौ गरयोगप्रभावतः ॥ १९ ॥  
तौ राज्ञा च समानीतौ वैद्यैश्च कृतभेषजौ ॥  
न स्वास्थ्यमापतुर्यत्नैरनेकैर्योजितैरपि ॥ ३.३.१०.२० ॥  
न रात्रौ लभते निद्रां सा राज्ञी विपुलव्यथा ॥  
स्वपुत्रस्य च दुःखेन दुःखिता नितरां कृशा ॥ २१ ॥  
नीत्वैवं कतिचिन्मासान्स राजा मातृपुत्रकौ ॥  
जीवन्तौ च मृतप्रायौ विलोक्यात्मन्यचिन्तयत् ॥ २२ ॥  
एतौ मे गृहिणीपुत्रौ निरयादागताविह ॥  
अश्रान्तरोगौ क्रन्दन्तौ निद्राभङ्गविधायिनौ ॥ २३ ॥  
अत्रोपायं करिष्यामि पापयोर्ध्रुवमेतयोः ॥  
मर्तुं वा जीवितुं वापि न क्षमौ पापभोगिनौ ॥ २४ ॥  
इत्थं विनिश्चित्य च भूमिपालः सक्तः सपत्नीषु तदात्मजेषु ॥  
आहूय सूतं निजदारपुत्रौ निर्वापयामास रथेन दूरम्॥ २५ ॥  
तौ सूतेन परित्यक्तौ कुत्रचिद्विजने वने ॥  
अवापतुः परां पीडां क्षुत्तृड्भ्यां भृशविह्वलौ ॥ २६ ॥  
सोद्वहन्ती निजं बालं निपतन्ती पदे पदे ॥  
निःश्वसन्ती निजं कर्म निन्दन्ती चकिता भृशम् ॥ २७ ॥  
क्वचित्कण्टकभिन्नाङ्गी मुक्तकेशी भयातुरा ॥  
क्वचिद्व्याघ्रस्वनैर्भीता क्वचिद्व्यालैरनुद्रुता ॥ २८ ॥  
भर्त्स्यमाना पिशाचैश्च वेतालैर्ब्रह्मराक्षसैः ॥  
महागुल्मेषु धावन्ती भिन्नपादा क्षुराश्मभिः ॥ २९ ॥  
सैवं घोरे महारण्ये भ्रमन्ती नृपगे हिनी ॥  
दैवात्प्राप्ता वणिङ्मार्गं गोवाजिनरसेवितम् ॥ ३.३.१०.३० ॥  
गच्छन्ती तेन मार्गेण सुदूरमतियत्नतः ॥  
ददर्श वैश्यनगरं वहुस्त्रीनरसेवितम् ॥ ३१ ॥  
तस्य गोप्ता महावैश्यो नगरस्य महाजनः ॥  
अस्ति पद्माकरो नाम राजराज इवापरः ॥ ३२ ॥  
तस्य वैश्यपतेः काचिद्गृहदासी नृपाङ्गनाम् ॥  
आयान्ती दूरतो दृष्ट्वा तदन्तिकमुपाययौ ॥३३ ॥  
सा दासी नृपतेः कान्तां सपुत्रां भृशपीडिताम् ॥  
स्वयं विदितवृत्तान्ता स्वामिने प्रत्यदर्शयत् ॥ ॥ ३४ ॥  
स तां दृष्ट्वा विशां नाथो रुजार्त्तां क्लिष्टपुत्रकाम् ॥  
नीत्वा रहसि सुव्यक्तं तद्वृत्तान्तमपृच्छत ॥ ३५ ॥  
तया निवेदिताशेषवृत्तान्तः स वणिक्पतिः ॥  
अहोकष्टमिति ज्ञात्वा निशश्वास मुहुर्मुहुः ॥ ३६ ॥  
तामन्तिके स्वगेहस्य सन्निवेश्य रहोगृहे ॥  
वासोन्नपानशयनैर्मातृसाम्यमपूजयत् ॥ ॥ ३७ ॥  
तस्मिन्गृहे नृपवधूर्निवसन्ती सुरक्षिता ॥  
व्रणयक्ष्मादिरोगाणां न शान्तिं प्रत्यपद्यत ॥ ३८ ॥  
ततो दिनैः कतिपयैः स बालो व्रणपीडितः ॥  
विलङ्घितभिषक्सत्त्वो ममार च विधेर्वशात् ॥ ३९ ॥  
मृते स्वतनये राज्ञी शोकेन महतावृता ॥  
मूर्च्छिता चापतद्भूमौ गजभग्नेव वल्लरी ॥ ३.३.१०.४० ॥  
दैवात्सञ्ज्ञामवाप्याथ वाष्पक्लिन्नपयोधरा ॥  
सान्त्विताऽपि वणिक्स्त्रीभिर्विललाप सुदुःखिता ॥ ४१ ॥  
हा ताततात हा पुत्र हा मम प्राणरक्षक ॥  
हा राजकुलपूर्णेन्दो हा ममानन्दवर्धन ॥ ४२ ॥  
इमामनाथां कृपणां त्वत्प्राणां त्यक्तवबान्धवाम् ॥  
मातरं ते परित्यज्य क्व यातोऽसि नृपात्मज ॥ ॥ ४३ ॥  
इत्येभिरुदितैर्वाक्यैः शोकचिन्ताविवर्धकैः ॥  
विलपन्तीं मृतापत्यां को नु सान्त्वयितुं क्षमः ॥ ४४ ॥  
एतस्मिन्समये तस्या दुःखशोकचिकित्सकः॥  
ऋषभः पूर्वमाख्यातः शिवयोगी समाययौ॥४५॥  
स योगी वैश्यनाथेन सार्घहस्तेन पूजितः॥  
तस्याः सकाशमगमच्छोचन्त्या इदमब्रवीत् ॥ ४६ ॥  
॥ ऋषभ उवाच ॥ ॥  
अकस्मात्किमहो वत्से रोरवीषि विमूढधीः ॥  
को जातः कतमो लोके को मृतो वद साम्प्रतम् ॥ ॥ ४७ ॥  
अमी देहादयो भावास्तोयफेनसधर्मकाः ॥  
क्वचिद्भ्रान्तिः क्वचिच्छान्तिः स्थितिर्भवति वा पुनः ॥ ४८ ॥  
अतोऽस्मिन्फेनसदृशे देहे पञ्चत्वमागते ॥  
शोकस्यानवकाशत्वान्न शोचन्ति विपश्चितः ॥ ४९ ॥  
गुणैर्भूतानि सृज्यन्ते भ्राम्यन्ते निजकर्मभिः ॥  
कालेनाथ विकृष्यन्ते वासनायां च शेरते ॥ ३.३.१०.५० ॥  
माययोत्पत्तिमायान्ति गुणाः सत्त्वादयस्त्रयः ॥  
तैरेव देहा जायन्ते जातास्तल्लक्षणाश्रयाः ॥ ५१ ॥  
देवत्वं यानि सत्त्वेन रजसा च मनुष्यताम् ॥  
तिर्यक्त्वं तमसा जन्तुर्वासनानुगतोवशः ॥ ५२ ॥  
संसारे वर्तमानेस्मिञ्जन्तुः कर्मानुबन्धनात् ॥  
दुर्विभाव्यां गतिं याति सुखदुःखमयीं मुहुः ॥ ५३ ॥  
अपि कल्पायुषां तेषां देवानां तु विपर्ययः ॥  
अनेकामयबद्धानां का कथा नरदेहिनाम् ॥ ५४ ॥  
केचिद्वदन्ति देहस्य कालमेव हि कारणम् ॥  
कर्म केचिद्गुणान्केचिद्देहः साधारणो ह्ययम् ॥ ५५ ॥  
कालकर्मगुणाधानं पञ्चात्मकमिदं वपुः ॥  
जातं दृष्ट्वा न हृष्यन्ति न शोचन्ति मृतं बुधाः ॥ ५६ ॥  
अव्यक्ते जायते जन्तुरव्यक्ते च प्रलीयते ॥  
मध्ये व्यक्तवदाभाति जलबुद्बुदसन्निभः ॥ ५७ ॥  
यदा गर्भगतो देही विनाशः कल्पितस्तदा ॥  
दैवाज्जीवति वा जातो म्रियते सहसैव वा ॥ ५८ ॥  
गर्भस्था एव नश्यन्ति जातमात्रास्तथा परे ॥  
क्वचिद्युवानो नश्यन्ति म्रियन्ते केपि वार्धके ॥ ५९ ॥  
यादृशं प्राक्तनं कर्म तादृशं विन्दते वपुः ॥  
भुङ्क्ते तदनुरूपाणि सुखदुःखानि वै ह्यसौ ॥ ३.३.१०.६० ॥  
मायानुभावेरितयोः पित्रोः सुरतसम्भ्रमात् ॥  
देह उत्पद्यते कोपि पुंयोषित्क्लीबलक्षणः ॥ ६१ ॥  
आयुः सुखं च दुःख च पुण्यं पापं श्रुतं धनम् ॥  
ललाटे लिखितं धात्रा वहञ्जन्तुः प्रजायते ॥ ६२ ॥  
कर्मणामविलङ्घ्यत्वात्कालस्याप्यनतिक्रमात् ॥  
अनित्यत्वाच्च भावानां न शोकं कर्तुमर्हसि ॥ ६३ ॥  
क्व स्वप्ने नियतं स्थैर्यमिन्द्रजाले क्व सत्यता ॥  
क्व नित्यता शरन्मेघे क्व शश्वत्त्वं कलेवरे ॥ ६४ ॥  
तव जन्मान्यतीतानि शतकोट्ययुतानि च ॥  
अजानन्त्याः परं तत्त्वं सम्प्राप्तोऽयं महाश्रमः॥ ६५ ॥  
कस्यकस्यासि तनया जननी कस्यकस्य वा ॥  
कस्यकस्यासि गृहिणी भवकोटिषु वर्त्तिनी ॥ ॥ ६६ ॥  
पञ्चभूतात्मको देहस्त्वगसृङ्मांसबन्धनः ॥  
मेदोमज्जास्थिनिचितो विण्मूत्रश्लेष्मभाजनम् ॥ ६७ ॥  
शरीरान्तरमप्येतन्निजदेहोद्भवं मलम् ॥  
मत्त्वा स्वतनयं मूढे मा शोकं कर्तुमर्हसि ॥ ६८ ॥  
यदि नाम जनः कश्चिन्मृत्युं तरति यत्नतः ॥  
कथं तर्हि विपद्येरन्सर्वे पूर्वे विपश्चितः॥ ॥ ६९ ॥  
तपसा विद्यया बुद्ध्या मन्त्रौषधिरसायनैः ॥  
अतियाति परं मृत्युं न कश्चिदपि पण्डितः ॥ ३.३.१०.७० ॥  
एकस्याद्य मृतिर्जन्तोः श्वश्चान्यस्य वरानने ॥  
तस्मादनित्यावयवे न त्वं शोचितुमर्हसि ॥ ७१ ॥  
नित्यं सन्निहितो मृत्युः किं सुखं वद देहिनाम् ॥  
व्याघ्रे पुरः स्थिते ग्रासः पशूनां किं नु रोचते ॥ ७२ ॥  
अतो जन्मजरां जेतुं यदीच्छसि वरानने ॥  
शरणं व्रज सर्वेशं मृत्युञ्जयमुमापतिम् ॥ ७३ ॥  
तावन्मृत्युभयं घोरं तावज्जन्मजराभयम् ॥  
यावन्नो याति शरणं देही शिवपदाम्बुजम् ॥ ७४ ॥  
अनुभूयेह दुःखानि संसारे भृशदारुणे ॥  
मनो यदा वियुज्येत तदा ध्येयो महेश्वरः ॥ ७५ ॥  
मनसा पिबतः पुंसः शिवध्यानरसामृतम् ॥  
भूयस्तृष्णा न जायेत संसारविषयासवे ॥ ७६ ॥  
विमुक्तं सर्वसङ्गैश्च मनो वैराग्ययन्त्रितम् ॥  
यदा शिवपदे मग्नं तदा नास्ति पुनर्भवः ॥ ७७ ॥  
तस्मादिदं मनो भद्रे शिवध्यानैकसाधनम् ॥  
शोकमोहसमाविष्टं मा कुरुष्व शिवं भज ॥ ७८ ॥  
॥ सूत उवाच ॥ ॥  
इत्थं सानुनयं राज्ञी बोधिता शिवयोगिना ॥  
प्रत्याचष्ट गुरोस्तस्य प्रणम्य चरणां बुजम् ॥ ७९ ॥  
॥ राज्ञ्युवाच ॥ ॥  
भगवन्मृतपुत्रायास्त्यक्तायाः प्रियबन्धुभिः ॥  
महारोगातुराया मे का गतिर्मरणं विना ॥ ३.३.१०.८० ॥  
अतोऽहं मर्तुमिच्छामि सहैव शिशुनाऽमुना ॥  
कृतार्थाहं यदद्य त्वामपश्यं मरणोन्मुखी ॥ ८१ ॥  
॥ सूत उवाच ॥ ॥  
इति तस्या वचः श्रुत्वा शिवयोगी दयानिधिः ॥  
पूर्वोपकारं संस्मृत्य मृतस्यान्तिकमाययौ ॥ ८२ ॥  
स तदा भस्म सङ्गृह्य शिवमन्त्राभिमन्त्रितम् ॥  
विदीर्णे तन्मुखे क्षिप्त्वा मृतं प्राणैरयोजयत् ॥ ८३ ॥  
स बालः सङ्गतः प्राणैः शनैरुन्मील्य लोचने ॥  
प्राप्तपूर्वेन्द्रियबलो रुरोद स्तन्यकाङ्क्षया ॥ ८४ ॥  
मृतस्य पुनरुत्थानं वीक्ष्य बालस्य विस्मिताः ॥  
जना मुमुदिरे सर्वे नगरेषु पुरोगमाः ॥८५॥  
अथानन्दभरा राज्ञी विह्वलोन्मत्तलोचना ॥  
जग्राह तनयं शीघ्रं बाष्पव्याकुललोचना ॥८६॥  
उपगुह्य तदा तन्वी परमानन्दनिर्वृता ॥  
न वेदात्मानमन्यं वा सुषुप्तेव परिश्रमात् ॥ ८७ ॥  
पुनश्च ऋषभो योगी तयोर्मातृकुमारयोः ॥  
विषव्रणयुतं देहं भस्मनैव परामृशत् ॥ ८८ ॥  
तौ च तद्भस्मना स्पृष्टौ प्राप्तदिव्यकलेवरौ ॥  
देवानां सदृशं रूपं दधतुः कान्तिभूषितम्॥ ८९ ॥  
सम्प्राप्ते त्रिदिवैश्वर्ये यत्सुखं पुण्यकर्मणाम् ॥  
तस्माच्छतगुणं प्राप सा राज्ञी सुखमुत्तमम् ॥ ३.३.१०.९० ॥  
तां पादयोर्निपतितामृषभः प्रेमविह्वलः ॥  
उत्थाप्याश्वासयामास दुःखैर्मुक्तामुवाच ह ॥ ९१ ॥  
अयि वत्से महाराज्ञि जीवत्वं शाश्वतीः समाः ॥  
यावज्जीवसि लोकेस्मिन्न तावत्प्राप्स्यसे जराम् ॥ ९२ ॥  
एष ते तनयः साध्वि भद्रायुरिति नामतः ॥  
ख्यातिं यास्यति लोकेषु निजं राज्यमवाप्स्यति ॥ ॥ ९३ ॥  
अस्य वैश्यस्य सदने तावत्तिष्ठ शुचिस्मिते ॥  
यावदेष कुमारस्ते प्राप्तविद्यो भविष्यति ॥ ९४ ॥  
सूत उवाच॥ ॥ ॥  
इति तामृषभो योगी तं च राजकुमारकम् ॥  
सञ्जीव्य भस्मवीर्येण ययौ देशान्यथेप्सितान्॥ ९५ ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मोत्तरखण्डे भद्राय्वाख्याने ऋषभयोगिना भद्रायुजीवनं नाम दशमोऽध्यायः ॥ ॥ १० ॥