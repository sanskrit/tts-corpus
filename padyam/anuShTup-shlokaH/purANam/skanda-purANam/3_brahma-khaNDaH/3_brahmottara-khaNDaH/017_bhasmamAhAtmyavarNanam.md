+++
title = "०१७ भस्ममाहात्म्यवर्णनम्"

+++
॥ ऋषय ऊचुः ॥ ॥  
वेदवेदाङ्गतत्त्वज्ञैर्गुरुभिर्ब्रह्मवादिभिः ॥  
नृणां कृतोपदेशानां सद्यः सिद्धिर्हि जायते॥१॥  
अथान्यजनसामान्यैर्गुरुभिर्नीतिकोविदैः॥  
नृणां कृतोपदेशानां सिद्धिर्भवति कीदृशी ॥ २ ॥  
॥ ॥ सूत उवाच ॥ ॥  
श्रद्धैव सर्वधर्मस्य चातीव हितकारिणी ॥  
श्रद्धयैव नृणां सिद्धिर्जायते लोकयोर्द्वयोः ॥ ३ ॥  
श्रद्धया भजतः पुंसः शिलापि फलदायिनी ॥  
मूर्खोऽपि पूजितो भक्त्या गुरुर्भवति सिद्धिदः ॥ ४ ॥  
श्रद्धया पठितो मन्त्रस्त्वबद्धोपि फलप्रदः ॥  
श्रद्धया पूजितो देवो नीचस्यापि फलप्रदः ॥ ६. ॥  
अश्रद्धया कृता पूजा दानं यज्ञस्तपो व्रतम् ॥  
सर्वं निष्फलतां याति पुष्पं वन्ध्यत रोरिव ॥ ६ ॥  
सर्वत्र संशयाविष्टः श्रद्धाहीनोऽतिचञ्चलः ॥  
परमार्थात्परिभ्रष्टः संसृतेर्न हि मुच्यते ॥ ७ ॥  
मन्त्रे तीर्थे द्विजे देवे दैवज्ञे भेषजे गुरौ ॥  
यादृशी भावना यत्र सिद्धिर्भवति तादृशी ॥ ८ ॥  
अतो भावमयं विश्वं पुण्यं पापं च भावतः ॥  
ते उभे भावहीनस्य न भवेतां कदाचन ॥ ९ ॥  
अत्रेदं परमाश्चर्यमाख्यानमनुवर्ण्यते ॥  
अश्रद्धा सर्वमर्त्यानां येन सद्यो निवर्तते ॥ ३.३.१७.१० ॥  
आसीत्पाञ्चालराजस्य सिंहकेतुरिति श्रुतः ॥  
पुत्रः सर्वगुणोपेतः क्षात्रधर्मरतः सदा ॥ ११ ॥  
स एकदा कतिपयैर्भृत्यैर्युक्तो महाबलः ॥  
जगाम मृगयाहेतोर्बहु सत्त्वान्वितं वनम् ॥ १२ ॥  
तद्भृत्यः शबरः कश्चिद्विचरन्मृगयां वने ॥  
ददर्श जीर्णं स्फुटितं पतितं देवतालयम् ॥ १३ ॥  
तत्रापश्यद्भिन्नपीठं पतितं स्थण्डिलोपरि ॥  
शिवलिङ्ङ्गमृजुं सूक्ष्मं मूर्तं भाग्यमिवात्मनः ॥ १४ ॥  
स समादाय वेगेन पूर्वकर्मप्रचोदितः ॥  
तस्मै सन्दर्शयामास राज पुत्राय धीमते ॥ १५ ॥  
पश्येदं रुचिरं लिङ्गं मया दृष्टमिह प्रभो ॥  
तदेतत्पूजयिष्यामि यथाविभवमादरात् ॥ १६ ॥  
अस्य पूजाविधिं ब्रूहि यथा देवो महेश्वरः ॥  
अमन्त्रज्ञैश्च मन्त्रज्ञैः प्रीतो भवति पूजितः ॥ १७ ॥  
इति तेन निषादेन पृष्टः पार्थिवनन्दनः ॥  
प्रत्युवाच प्रहस्यैनं परिहास विचक्षणः ॥ १८ ॥  
सङ्कल्पेन सदा कुर्यादभिषेकं नवाम्भसा ॥  
उपवेश्यासने शुद्धे शुभैर्गन्धाक्षतैर्नवैः ॥  
वन्यैः पत्रैश्च कुसुमैर्धूपैर्दीपैश्च पूजयेत ॥ ॥ १९ ॥  
चिताभस्मोपहारं च प्रथमं परिकल्पयेत् ॥  
आत्मोपभोग्येनान्नेन नैवद्यं कल्पयेद्बुधः ॥ ३.३.१७.२० ॥  
पुनश्च धूपदीपादीनुपचारान्प्रकल्पेत् ॥  
नृत्यवादित्रगीतादीन्यथावत्परिकल्पयेत् ॥ २१ ॥  
नमस्कृत्वा तु विधिवत्प्रसादं धारयेद्बुधः ॥  
एष साधारणः प्रोक्तः शिवपूजाविधिस्तव ॥ ॥ २२ ॥  
चिताभस्मोपहारेण सद्यस्तुष्यति शङ्करः ॥ २३ ॥  
॥ सूत उवाच ॥ ॥  
परिहासरसेनेत्थं शासितः स्वामिनाऽमुना ॥  
स चण्डकाख्यः शबरो मूर्ध्ना जग्राह तद्वचः ॥ २४ ॥  
ततः स्वभवनं प्राप्य लिङ्गमूर्ति महेश्वरम् ॥  
प्रत्यहं पूजयामास चिताभस्मोपहारकृत् ॥ २५ ॥  
यच्चात्मनः प्रियं वस्तु गन्धपुष्पाक्षतादिकम् ॥  
निवेद्य शम्भवे नित्यमुपायुङ्क्त ततः स्वयम् ॥ २६ ॥  
एवं महेश्वरं भक्त्या सह पत्न्याभ्यपूजयत् ॥  
शबरः सुखमासाद्य निनाय कतिचित्समाः ॥ २७ ॥  
एकदा शिवपूजायै प्रवृत्तः शबरोत्तमः ॥  
न ददर्श चिताभस्म पात्रे पूरितमण्वपि ॥ २८ ॥  
अथासौ त्वरितो दूरमन्विष्यन्परितो भ्रमन् ॥  
न लब्धवांश्चिताभस्म श्रान्तो गृहमगात्पुनः ॥ २९ ॥  
तत आहूय पत्नीं स्वां शबरो वाक्यमब्रवीत् ॥  
न लब्धं मे चिताभस्म किं करोमि वद प्रिये ॥३.३.१७.३०॥  
शिवपूजान्तरायो मे जातोद्य बत पाप्मनः ॥  
पूजां विना क्षणमपि नाहं जीवितुमुत्सहे ॥३१॥  
उपायं नात्र पश्यामि पूजोपकरणे हते ॥  
न गुरोश्च विहन्येत शासनं सकलार्थदम् ॥ ३२ ॥  
इति व्याकुलितं दृष्ट्वा भर्त्तारं शबराङ्गना ॥  
प्रत्यभाषत मा भैस्त्वमुपायं प्रवदामि ते ॥ ३३ ॥  
इदमेव गृहं दग्ध्वा बहुकालोपबृंहितम् ॥  
अहमग्निं प्रवेक्ष्यामि चिताभस्म भवेत्ततः ॥ ३४ ॥  
॥ शबर उवाच ॥ ॥  
धर्मार्थकाममोक्षाणां देहः परमसाधनम् ॥  
कथं त्यजसि तं देहं सुखार्थं नवयौवनम् ॥ ३५ ॥  
अधुना त्वनपत्या त्वमभुक्तविषयासवा ॥  
भोगयोग्यमिमं देहं कथं दग्धुमिहेच्छसि ॥ ३६ ॥  
॥ शबर्युवाच ॥ ॥  
एतावदेव साफल्यं जीवितस्य च जन्मनः ॥  
परार्थे यस्त्यजेत्प्राणाञ्छिवार्थे किमुत स्वयम् ॥ ३७ ॥  
किं नु तप्तं तपो घोरं किं वा दत्तं मया पुरा ॥  
किं वार्चनं कृतं शम्भोः पूर्वजन्मशतान्तरे ॥ ३८ ॥  
किं वा पुण्यं मम पितुः का वा मातुः कृतार्थता ॥  
यच्छिवार्थे समिद्धेऽग्नौ त्यजाम्येतत्कलेवरम् ॥ ३९ ॥  
इत्थं स्थिरां मतिं दृष्ट्वा तस्या भक्तिं च शङ्करे ॥  
तथेति दृढसङ्कल्पः शबरः प्रत्यपूजयत् ॥ ३.३.१७.४० ॥  
सा भर्त्तारमनुप्राप्य स्नात्वा शुचिरलङ्कृता ॥  
गृहमादीप्य तं वह्निं भक्त्या चक्रे प्रदक्षिणम् ॥ ४१ ॥  
नमस्कृत्वात्मगुरवे ध्यात्वा हृदि सदाशिवम् ॥  
अग्निप्रवेशाभिमुखी कृताञ्जलिरिदं जगौ ॥ ४२ ॥  
॥ शबर्युवाच ॥ ॥  
पुष्पाणि सन्तु तव देव ममेन्द्रियाणि धूपोऽगुरुर्वपुरिदं हृदयं प्रदीपः ॥  
प्राणा हवींषि करणानि तवाक्षताश्च पूजाफलं व्रजतु साम्प्रतमेष जीवः ॥ ४३ ॥  
वाञ्छामि नाहमपि सर्वधनाधिपत्यं न स्वर्गभूमिमचलां न पदं विधातुः ॥  
भूयो भवामि यदि जन्मनिजन्मनि स्यां त्वत्पादपङ्कजलसन्मकरन्दभृङ्गी ॥ ४४ ॥  
जन्मानि सन्तु मम देव शताधिकानि माया न मे वि शतु चित्तमबोधहेतुः ॥  
किञ्चित्क्षणार्धमपि ते चरणारविन्दान्नापैतु मे हृदयमीश नमोनमस्ते ॥४५॥  
इति प्रसाद्य देवेशं शबरी दृढनिश्चया ॥  
विवेश ज्वलितं वह्निं भस्मसादभवत्क्षणात् ॥ ४६ ॥  
शबरोपि च तद्भस्म यत्नेन परिगृह्य सः ॥  
चक्रे दग्धगृहोपान्ते शिवपूजां समाहितः ॥ ४६ ॥  
अथ सस्मार पूजान्ते प्रसादग्रहणोचिताम् ॥  
दयितां नित्यमायान्तीं प्राञ्जलिं विनयान्विताम् ॥ ४८ ॥  
स्मृतमात्रां तदापश्यदागतां पृष्ठतः स्थिताम् ॥  
पूर्वेणावयवेनैव भक्तिनम्रां शुचिस्मिताम् ॥ ४९ ॥  
तां वीक्ष्य शबरः पत्नीं पूर्ववत्प्राञ्जलिं स्थिताम् ॥  
भस्मावशेषितगृहं यथापूर्वमवस्थितम् ॥। ॥ ३.३.१७.५० ॥  
अग्निर्दहति तेजोभिः सूर्यो दहति रश्मिभिः ॥  
राजा दहति दण्डेन ब्राह्मणो मनसा दहेत् ॥ ५१ ॥  
किमयं स्वप्न आहोस्वित्किं वा माया भ्रमात्मिका ॥  
इति विस्मयसम्भ्रातस्तां भूयः पर्यपृच्छत ॥ ५२ ॥  
अपि त्वं च कथं प्राप्ता भस्मभूतासि पावके ॥  
दग्धं च भवनं भूयः कथं पूर्व वदास्थितम् ॥ ५३ ॥  
॥ शबर्युवाच ॥ ॥  
यदा गृहं समुद्दीप्य प्रविष्टाहं हुताशने ॥  
तदात्मानं न जानामि न पश्यामि हुताशनम् ॥ ५४ ॥  
न तापलेशोप्यासीन्मे प्रविष्टाया इवोदकम् ॥  
सुषुप्तेव क्षणार्धेन प्रबुद्धास्मि पुनः क्षणात् ॥ ५५ ॥  
तावद्भवनमद्राक्षमदग्धमिव सुस्थितम् ॥  
अधुना देवपूजान्ते प्रसादं लब्धुमागता ॥ ५६ ॥  
एवं परस्परं प्रेम्णा दम्पत्योर्भाषमाणयोः ॥  
प्रादुरासीत्तयोरग्रे विमानं दिव्यमद्भुतम् ॥ ५७ ॥  
तस्मिन्विमाने शतचन्द्रभास्वरे चत्वार ईशानुचराः पुरःसराः ॥  
हस्ते गृहीत्वाथ निषाददम्पती आरोपयामासुरमुक्तविग्रहौ ॥ ५८ ॥  
तयोर्निषाददम्पत्योस्तत्क्षणादेव तद्वपुः ॥  
शिवदूतकरस्पर्शात्तत्सारूप्यमवाप ह ॥ ५९ ॥  
तस्माच्छ्रद्धैव सर्वेषु विधेया पुण्यकर्मसु ॥  
नीचोपि शबरः प्राप श्रद्धया योगिनां गतिम् ॥ ३.३.१७.६० ॥  
किं जन्मना सकलवर्णजनोत्तमेन किं विद्यया सकलशास्त्रविचारवत्या ॥  
यस्यास्ति चेतसि सदा परमेशभक्तिः कोऽन्यस्ततस्त्रिभुवने पुरुषोस्ति धन्यः ॥ ६१ ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मोत्तरखण्डे भस्ममाहात्म्यवर्णनं नाम सप्तदशोऽध्यायः ॥ १७ ॥