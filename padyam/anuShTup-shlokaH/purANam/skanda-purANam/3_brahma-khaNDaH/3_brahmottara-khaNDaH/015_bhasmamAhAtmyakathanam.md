+++
title = "०१५ भस्ममाहात्म्यकथनम्"

+++
॥ सूत उवाच ॥ ॥  
ऋषभस्यानुभावोयं वर्णितः शिवयोगिनः ॥  
अथान्यस्यापि वक्ष्यामि प्रभावं शिवयोगिनः ॥ १ ॥  
भस्मनश्चापि माहात्म्यं वर्णयामि समासतः ॥  
कृतकृत्या भविष्यन्ति यच्छुत्वा पापिनो जनाः ॥ २ ॥  
अस्त्येको वामदेवाख्यः शिवयोगी महा तपाः ॥  
निर्द्वन्द्वो निर्गुणः शान्तो निःसङ्गः समदर्शनः ॥ ३ ॥  
आत्मारामो जितक्रोधो गृहदारविवर्जितः ॥  
अतर्कितगतिर्मौनी सन्तुष्टो निष्प रिग्रहः ॥ ४ ॥  
भस्मोद्धूलितसर्वाङ्गो जटामण्डलमण्डितः ॥  
वल्कलाजिनसंवीतो भिक्षामात्रपरिग्रहः ॥ ५ ॥  
स एकदा चरंल्लोके सर्वानुग्रहतत्परः ॥  
क्रौञ्चारण्यं महाघोरं प्रविवेश यदृच्छया ॥ ६ ॥  
तस्मिन्निर्मनुजेऽरण्ये तिष्ठत्येकोऽतिभीषणः ॥  
क्षुत्तृषाकुलितो नित्यं यः कश्चिद्ब्रह्मराक्षसः ॥ ७ ॥  
तं प्रविष्टं शिवात्मानं स दृष्ट्वा ब्रह्मराक्षसः ॥  
अभिदुद्राव वेगेन जग्धम्ु क्षुत्परिपीडितः ॥ ८ ॥  
व्यात्ताननं महाकायं भीमदंष्ट्रं भयानकम् ॥  
तमायान्तमभिप्रेक्ष्य योगीशो न चचाल सः ॥ ९ ॥  
अथाभिद्रुत्य तरसा स घोरो वनगोचरः ॥  
दोर्भ्यां निष्पीड्य जग्राह निष्कम्पं शिवयोगिनम्॥3.3.15.१०॥  
तदङ्गस्पर्शनादेव सद्यो विध्वस्तकिल्बिषः ॥  
स ब्रह्मराक्षसो घोरो विषण्णः स्मृतिमाययौ ॥ ११ ॥  
यथा चिन्तामणिं स्पृष्ट्वा लोहं काञ्चनतां व्रजेत् ॥  
यथा जम्बूनदीं प्राप्य मृत्तिका स्वर्णतां व्रजेत् ॥ १२ ॥  
यथा मानसमभ्येत्य वायसा यान्ति हंसताम् ॥  
यथामृतं सकृत्पीत्वा नरो देवत्वमाप्नुयात् ॥ ॥ १३ ॥  
तथैव हि महात्मानो दर्शनस्पर्शनादिभिः ॥  
सद्यः पुनन्त्यघोपेतान्सत्सङ्गो दुर्लभो ह्यतः ॥ १४ ॥  
यः पूर्वं क्षुत्पिपासार्तो घोरात्मा विपिने चरः ॥  
स सद्यस्तृप्तिमायातः पूर्णानन्दो बभूव ह ॥ १५ ॥  
तद्गात्रलग्नसितभस्मकणानुविद्धः सद्यो विधूतघनपापतमःस्वभावः ॥  
सम्प्राप्तपूर्वभव संस्मृतिरुग्रकार्यस्तत्पादपद्मयुगले प्रणतो बभाषे ॥ १६ ॥  
॥ राक्षस उवाच ॥ ॥  
प्रसीद मे महायोगिन्प्रसीद करुणानिधे ॥  
प्रसीद भवतप्तानामानन्दामृवारिधे ॥ १७ ॥  
क्वाहं पापमतिर्घोरः सर्वप्राणिभयङ्करः ॥  
क्व ते महानुभावस्य दर्शनं करुणात्मनः ॥ १८ ॥  
उद्धरोद्धर मां घोरे पतितं दुःखसागरे ॥  
तव सन्निधिमात्रेण महानन्दोऽभिवर्धते ॥ १९ ॥  
॥ वामदेव उवाच ॥ ॥  
कस्त्वं वनेचरो घोरो राक्षसोऽत्र किमास्थितः ॥  
कथमेतां महाघोरां कष्टां गतिमवाप्तवान् ॥ 3.3.15.२० ॥  
॥ राक्षस उवाच ॥ ॥  
राक्षसोऽहमितः पूर्वं पञ्चविंशतिमे भवे ॥  
गोप्ता यवनराष्ट्रस्य दुर्जयो नाम वीर्यवान् ॥ २१ ॥  
सोऽहं दुरात्मा पापीयान्स्वैरचारी मदोत्कटः ॥  
दण्डधारी दुराचारः प्रचण्डो निर्घृणः खलः ॥ २२ ॥  
युवा बहुकलत्रोऽपि कामासक्तोऽजितेन्द्रियः ॥  
इमां पापीयसीं चेष्टां पुनरेकां गतोऽस्म्यहम् ॥ २३ ॥  
प्रत्यहं नूतनामन्या नारीं भोक्तुमनाः सदा ॥  
आहृताः सर्वदेशेभ्यो नार्यो भृत्यैर्मदाज्ञया ॥ २४ ॥  
भुक्त्वाभुक्त्वा परित्यक्तामेकामेकां दिनेदिने ॥  
अन्तर्गृहेषु संस्थाप्य पुनरन्याः स्त्रियो धृताः ॥ २५ ॥  
एवं स्वराष्ट्रात्परराष्ट्रतश्च देशाकरग्रामपुरव्रजेभ्यः ॥  
आहृत्य नार्यो रमिता दिनेदिने भुक्वा पुनः कापि न भुज्यते मया ॥ २६ ॥  
अथान्यैश्च न भुज्यन्ते मया भुक्तास्तथा स्त्रियः ॥  
अन्तर्गृहेषु निहिताः शोचन्ते च दिवानिशम् ॥ २७ ॥  
ब्रह्मविट्क्षत्रशूद्राणां यदा नार्यो मया हृताः ॥  
मम राज्ये स्थिता विप्राः सह दारैः प्रदुद्रुवुः॥ २८ ॥  
सभर्तृकाश्च कन्याश्च विधवाश्च रजस्वलाः ॥  
आहृत्य नार्यो रमिता मया कामहतात्मना ॥२९॥  
त्रिशतं द्विजनारीणां राजस्त्रीणां चतुःशतम् ॥  
षट्शतं वैश्यनारीणां सहस्रं शूद्रयोषिताम् ॥ 3.3.15.३० ॥  
शतं चाण्डालनद्गीर्णा पुलिन्दीनां सहस्रकम् ॥  
शैलूषीणां पञ्चशतं रजकीनां चतुःशतम्॥३१॥  
असङ्ख्या वारमुख्याश्च मया भुक्ता दुरात्मना॥  
तथापि मयि कामस्य न तृप्तिः समजायत ॥ ३२ ॥  
एवं दुर्विषयासक्तं मत्तं पानरतं सदा ॥  
यौवनेपि महारोगा विविशुर्यक्ष्मकादयः ॥ ३३ ॥  
रोगार्दितोऽनपत्यश्च शत्रुभिश्चापि पीडितः ॥  
त्यक्तोमात्यैश्च भृत्यैश्च मृतोऽहं स्वेन कर्मणा ॥ ३४ ॥  
आयुर्विनश्यत्ययशो विवर्धते भाग्यं क्षयं यात्यतिदुर्गतिं व्रजेत् ॥  
स्वर्गाच्च्यवन्ते पितरः पुरातना धर्मव्यपेतस्य नरस्य निश्चितम् ॥ ३५ ॥  
अथाहं किङ्करैर्याम्यैर्नीतो वैवस्वतालयम् ॥  
ततोऽहं नरके घोरे तत्कुण्डे विनिपातितः ॥ ३६ ॥  
तत्राहं नरके घोरे वर्षाणामयुतत्रयम् ॥  
रेतः पिबन्पीड्यमानो न्यवसं यमकिङ्करैः ॥ ३७ ॥  
ततः पापावशेषेण पिशाचो निर्जने वने ॥  
सहस्रशिश्नः सञ्जातो नित्यं क्षुत्तृषयाकुलः ॥ ३८ ॥  
पैशाचीं गतिमाश्रित्य नीतं दिव्यं शरच्छतम् ॥  
द्वितीयेहं भवे जातो व्याघ्रः प्राणिभयङ्करः ॥ ३९ ॥  
तृतीयेऽजगरो घोरश्चतुर्थेऽहं भवे वृकः ॥  
पञ्चमे विड्वराहश्च षष्ठेऽहं कृकलासकः ॥ 3.3.15.४० ॥  
सप्तमेऽहं सारमेयः सृगालश्चाष्टमे भवे ॥  
नवमे गवयो भीमो मृगोऽहं दशमे भवे ॥ ४१ ॥  
एकादशे मर्कटश्च गृध्रोऽहं द्वादशे भवे ॥  
त्रयोदशेऽहं नकुलो वायसश्च चतु र्दशे ॥ ४२ ॥  
अच्छभल्लः पञ्चदशे षोडशे वनकुक्कुटः॥  
गर्दभोऽहं सप्तदशे मार्जारोष्टादशे भवे ॥४३॥  
एकोनविंशे मण्डूकः कूर्मो विंशतिमे भवे ॥  
एकविंशे भवे मत्स्यो द्वाविंशे मूषकोऽभवम् ॥ ४४ ॥  
उलूकोहं त्रयोविंशे चतुर्विशे वनद्विपः ॥  
पञ्चविंशे भवे चास्मिञ्जातोहं ब्रह्मराक्षसः ॥ ४५ ॥  
क्षुत्परीतो निराहारो वसाम्यत्र महावने ॥  
इदानीमागतं दृष्ट्वा भवन्तं जग्धुमुत्सुकः ॥  
त्वद्देहस्पर्शमात्रेण जाता पूर्वभवस्मृतिः ॥ ४६ ॥  
गतजन्म सहस्राणि स्मराम्यद्य त्वदन्तिके ॥  
निर्वेदश्च परो जातः प्रसन्नं हृदयं च मे ॥ ४७ ॥  
ईदृशोऽयं प्रभावस्ते कथं लब्धो महामते ॥  
तपसा वापि तीव्रेण किमु तीर्थनिषेवणात् ॥ ४८ ॥  
योगेन देवशक्त्या वा मन्त्रैर्वानन्तशक्तिभिः ॥  
तत्त्वतो ब्रूहि भगवंस्त्वामहं शरणं गतः ॥ ४९ ॥  
॥ वामदेव उवाच ॥ ॥  
एष मद्गात्रलग्नस्य प्रभावो भस्मनो महान् ॥  
यत्सम्पर्कात्तमोवृत्तेस्तवेयं मतिरुत्तमा ॥ 3.3.15.५० ॥  
को वेद भस्मसामर्थ्यं महादेवा दृते परः ॥  
दुर्विभाव्यं यथा शम्भोर्माहात्म्यं भस्मनस्तथा ॥ ५१ ॥  
पुरा भवादृशः कश्चिद्ब्राह्मणो धर्मवर्जितः ॥  
द्राविडेषु स्थितो मूढः कर्मणा शूद्रतां गतः ॥ ५२ ॥  
चौर्यवृत्तिर्नैष्कृतिको वृषलीरतिलालसः॥  
कदाचिज्जारतां प्राप्तः शूद्रेण निहतो निशि ॥ ५३ ॥  
तच्छवस्य बहिर्ग्रामा त्क्षिप्तस्य प्रेतकर्मणः ॥  
चचार सारमेयोंऽगे भस्मपादो यदृच्छया ॥ ५४ ॥  
अथ तं नरके घोरे पतितं शिवकिङ्कराः॥  
निन्युर्विमानमारोप्य प्रसह्य यमकिङ्करान् ॥ ५५ ॥  
शिवदूतान्समभ्येत्य यमोपि परिपृष्टवान् ॥  
महापातककर्त्तारं कथमेनं निनीषथ ॥ ५६ ॥  
अथोचुः शिवदूतास्ते पश्यास्य शवविग्रहम् ॥  
वक्षोललाटदोर्मूलान्यङ्कितानि सुभस्मना ॥ ५७ ॥  
अत एनं समानेतुमागताः शिवशासनात् ॥  
नास्मान्निषेद्धुं शक्तोसि मास्त्वत्र तव संशयः ॥ ५८ ॥  
इत्याभाष्य यमं शम्भोर्दूतास्तं ब्राह्मणं ततः ॥  
पश्यतां सर्वलोकानां निन्युर्लोकमनामयम् ॥ ५९ ॥  
तस्मादशेषपापानां सद्यः संशोधनं परम् ॥  
शम्भोर्विभूषणं भस्म सततं ध्रियते मया ॥ 3.3.15.६० ॥  
इत्थं निशम्य माहात्म्यं भस्मनो ब्रह्मराक्षसः ॥  
विस्तरेण पुनः श्रोतु मौत्कण्ठ्यादित्यभाषत ॥ ६१ ॥  
साधुसाधु महायोगिन्धन्योस्मि तव दर्शनात् ॥  
मां विमोचय धर्मात्मन्घोरादस्मात्कुजन्मनः ॥ ६२ ॥  
किञ्चिदस्तीह मे भाति मया पुण्यं पुराकृतम् ॥  
अतोहं त्वत्प्रसादेन मुक्तोस्म्यद्य द्विजोत्तम ॥ ६३ ॥  
एकस्मै शिवभक्ताय तस्मिन्पार्थिवजन्मनि ॥  
भूमिर्वृत्तिकरी दत्ता सस्यारामान्विता मया ॥ ९९ ॥  
यमेनापि तदैवोक्तं पञ्चविंशतिमे भवे ॥  
कस्यचिद्योगिनः सङ्गान्मोक्ष्यसे संसृतेरिति ॥ ६५ ॥  
तदद्य फलितं पुण्यं यत्किञ्चित्प्राग्भवार्जितम् ॥  
अतो निर्मनुजारण्ये सम्प्राप्तस्तव सङ्गमः ॥ ६६ ॥  
अतो मां घोरपाप्मानं संसरन्तं कुजन्मनि ॥  
समुद्धर कृपासिन्धो दत्त्वा भस्म समन्त्रकम् ॥ ६७ ॥  
कथं धार्यमिदं भस्म को मन्त्रः को विधिः शुभः ॥  
कः कालः कश्च वा देशः सर्वं कथय मे गुरो ॥ ६८ ॥  
भवादृशा महात्मानः सदा लोकहिते रताः ॥  
नात्मनो हितमिच्छन्ति कल्पवृक्षसधर्मिणः ॥ ६९ ॥  
॥ सूत उवाच ॥ ॥  
इत्युक्तस्तेन योगीशो घोरेण वनचारिणा ॥  
भूयोपि भस्ममाहात्म्यं वर्णयामास तत्त्ववित् ॥ 3.3.15.७० ॥ ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मोत्तरखण्डे भस्ममाहात्म्यकथनं नाम पञ्चदशोऽध्यायः ॥ १५ ॥