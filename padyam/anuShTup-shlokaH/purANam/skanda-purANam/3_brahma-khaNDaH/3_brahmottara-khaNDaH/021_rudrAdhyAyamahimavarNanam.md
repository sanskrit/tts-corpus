+++
title = "०२१ रुद्राध्यायमहिमवर्णनम्"

+++
॥ सूत उवाच ॥ ॥  
एवं ब्रह्मर्षिणा प्रोक्तां वाणीं पीयूषसन्निभाम् ॥  
आकर्ण्य मुदितो राजा प्राञ्जलिः पुनरब्रवीत् ॥ १ ॥  
॥ राजोवाच ॥ ॥  
अहो सत्सङ्गमः पुंसामशेषाघप्रशोधनः ॥  
कामक्रोधनिहन्ता च इष्टदोग्धा जनस्य हि ॥ २ ॥  
मम मायातमो नष्टं ज्ञानदृष्टिः प्रकाशिता ॥  
तव दर्शनमात्रेण प्रायोहममरोत्तमः ॥ ॥ ३ ॥  
श्रुतं च पूर्वचरितं बालयोः सम्यगेतयोः ॥  
भविष्यदपि पृच्छामि मत्पुत्राचरणं मुने ॥ ४ ॥  
अस्यायुः कति वर्षाणि भाग्यं वद च कीदृ शम् ॥  
विद्या कीर्तिश्च शक्तिश्च श्रद्धा भक्तिश्च कीदृशी ॥ ५ ॥  
एतत्सर्वमशेषेण मुने त्वं वक्तुमर्हसि ॥  
तव शिष्योस्मि भृत्योस्मि शरणं त्वां गतोस्मयहम् ॥ ६ ॥  
॥ पराशर उवाच ॥ ॥  
अत्रावाच्यं हि यत्किञ्चित्कथं शक्तोस्मि शंसितुम् ॥  
यच्छ्रुत्वा धृतिमन्तोपि विषादं प्राप्नुयुर्जनाः ॥ ॥ ७ ॥  
तथापि निर्व्यलीकेन भावेन परिपृच्छतः ॥  
अवाच्यमपि वक्ष्यामि तव स्नेहान्महीपते ॥ ८ ॥  
अमुष्य त्वत्कुमारस्य वर्षाणि द्वादशात्ययुः ॥  
इतः परं प्रपद्येत सप्तमे दिवसे मृतिम् ॥ ९ ॥  
इति तस्य वचः श्रुत्वा कालकूटमिवोदितम् ॥  
मूर्च्छितः सहसा भूमौ पतितो नृपतिः शुचा ॥ ३.३.२१.१० ॥  
तमुत्थाप्य समाश्वास्य स मुनिः करुणार्द्रधीः ॥  
उवाच मा भैर्नृपते पुनर्वक्ष्यामि ते हितम् ॥ ११ ॥  
सर्गात्पुरा निरालोकं यदेकं निष्कलं परम् ॥  
चिदानन्दमयं ज्योतिः स आद्यः केवलः शिवः ॥ १२ ॥  
स एवादौ रजोरूपं सृष्ट्वा ब्रह्माणमात्मना ॥  
सृष्टिकर्मनियुक्ताय तस्मै वेदांश्च दत्तवान् ॥ १३ ॥  
पुनश्च दत्तवानीश आत्मतत्त्वैकसङ्ग्रहम् ॥  
सर्वोपनिषदां सारं रुद्राध्यायं च दत्तवान् ॥ १४ ॥  
यदेकमव्ययं साक्षाद्ब्रह्मज्योतिः सनातनम् ॥  
शिवात्मकं परं तत्त्वं रुद्राध्याये प्रतिष्ठितम् ॥ १५ ॥  
स आत्मभूः सृजद्विश्वं चतुर्भिर्वदनैर्विराट् ॥  
ससर्ज वेदांश्चतुरो लोकानां स्थितिहेतवे ॥ १६ ॥  
तत्रायं यजुषां मध्ये ब्रह्मणो दक्षिणान्मुखात् ॥  
अशेषोपनिषत्सारो रुद्राध्यायः समुद्गतः ॥ १७ ॥  
स एष मुनिभिः सर्वैर्मरीच्यत्रिपुरोगमैः ॥  
सह देवैर्धृतस्तेभ्यस्तच्छिष्या जगृहुश्च तम् ॥ १८ ॥  
तच्छिष्यशिष्यैस्तत्पुत्रैस्तत्पुत्रैश्च क्रमागतैः ॥  
धृतो रुद्रात्मकः सोऽयं वेदसारः प्रसादितः ॥ १९ ॥  
एष एव परो मन्त्र एष एव परं तपः ॥  
रुद्राध्यायजपः पुंसां परं कैवल्यसाधनम् ॥ ३.३.२१.२० ॥  
महापातकिनः प्रोक्ता उपपातकिनश्च ये ॥  
रुद्राध्यायजपात्सद्यस्तेऽपि यान्ति परां गतिम् ॥ २१ ॥  
भूयोपि ब्रह्मणा सृष्टाः सदसन्मिश्रयोनयः ॥  
देवतिर्यङ्मनुष्याद्यास्ततः सम्पूरितं जगत् ॥ २२ ॥  
तेषां कर्माणि सृष्टानि स्वजन्मानुगुणानि च ॥  
लोकास्तेषु प्रवर्तन्ते भुञ्जते चैव तत्फलम् ॥ २३ ॥  
लोकसृष्टिप्रवाहार्थं स्वयमेव प्रजापतिः॥  
धर्माधर्मौ ससर्जाग्रे स्ववक्षःपृष्ठभागतः ॥ २४ ॥  
धर्ममेवानुतिष्ठन्तः पुण्यं विन्दन्ति तत्फलम् ॥  
अधर्ममनुतिष्ठन्तस्ते पापफलभोगिनः ॥ २५ ॥  
पुण्यकर्मफल स्वर्गो नरकस्तद्विपर्ययः ॥  
तयोर्द्वावधिपौ धात्रा कृतौ शतमखान्तकौ ॥ २६ ॥  
कामः क्रोधश्च लोभश्च मदमानादयः परे ॥  
अधर्मस्य सुता आसन्सर्वे नरकनायकाः ॥ २७ ॥  
गुरुतल्पः सुरापानं तथान्यः पुल्कसीगमः ॥  
कामस्य तनया ह्येते प्रधानाः परिकीर्तिताः ॥ २८ ॥  
क्रोधात्पितृवधो जातस्तथा मातृवधः परः ॥  
ब्रह्महत्या च कन्यैका क्रोधस्य तनया अमी ॥ २९ ॥  
देवस्वहरणश्चैव ब्रह्मस्वहरणस्तथा ॥  
स्वर्णस्तेय इति त्वेते लोभस्य तनयाः स्मृताः ॥ ३.३.२१.३० ॥  
एतानाहूय चाण्डालान्यमः पातकनायकान् ॥  
नरकस्य विवृद्ध्यर्थमाधिपत्यं चकार ह ॥ ३१ ॥  
ते यमेन समादिष्टा नव पातकनायकाः ॥  
ते सर्वे सङ्गता भूयो घोराः पातकनायकाः ॥ ३२ ॥  
नरकान्पालयामासुः स्वभृत्यैश्चोपपातकैः ॥  
रुद्राध्याये भुवि प्राप्ते साक्षात्कैवल्यसाधने ॥ ३३ ॥  
भीताः प्रदुद्रुवुः सर्वे तेऽमी पातकनायकाः ॥  
यमं विज्ञापयामासुः सहान्यैरुपपातकैः ॥ ३४ ॥  
जय देव महाराज वयं हि तव किङ्कराः ॥  
नरकस्य विवृद्ध्यर्थं साधिकाराः कृतास्त्वया ॥ ३५ ॥  
अधुना वर्तितुं लोके न शक्ताः स्मो वयं प्रभो ॥  
रुद्राध्यायानुभावेन निर्दग्धाश्चैव विद्रुताः ॥ ३६ ॥  
ग्रामेग्रामे नदीकूले पुण्येष्वायतनेषु च ॥  
रुद्रजाप्ये तु पर्याप्ते कथं लोके चरेमहि ॥ ३७ ॥  
प्रायश्चित्तसहस्रं वै गणयामो न किञ्चन ॥  
रुद्रजाप्याक्षराण्येव सोढुं बत न शक्नुमः ॥ ३८ ॥  
महापातकमुख्यानामस्माकं लोकघातिनाम् ॥  
रुद्रजाप्यं भयं घोरं रुद्रजाप्यं महद्विषम् ॥ ३९ ॥  
अतो दुर्विषहं घोरमस्माक व्यसनं महत् ॥  
रुद्रजाप्येन सम्प्राप्तमपनेतुं त्वमर्हसि ॥ ३.३.२१.४० ॥  
इति विज्ञापितः साक्षाद्यमः पातकनायकैः ॥  
ब्रह्मणोंऽतिकमासाद्य तस्मै सर्वं न्यवेदयत् ॥ ४१ ॥  
देवदेव जगन्नाथ त्वामेव शरणं गतः ॥  
त्वया नियुक्तो मर्त्यानां निग्रहे पापकारिणाम् ॥ ४२ ॥  
अधुना पापिनो मर्त्या न सन्ति पृथिवीतले ॥  
रुद्राध्यायेन निहतं पातकानां महत्कुलम् ॥ ४३ ॥  
पातकानां कुले नष्टे नरकाः शून्यतां गताः ॥  
नरके शून्यतां याते मम राज्यं हि निष्फलम् ॥ ४४ ॥  
तस्मात्त्वयैव भगवन्नुपायः परिचिन्त्यताम् ॥  
यथा मे न विहन्येत स्वामित्वं मर्त्यदेहिनाम् ॥ ४५ ॥  
इति विज्ञापितो धाता यमेन परिखिद्यता ॥  
रुद्रजाप्यविघातार्थमुपायं पर्यकल्पयत् ॥४६॥  
अश्रद्धां चैव दुर्मेधामविद्यायाः सुते उभे ॥  
श्रद्धामेधाविघातिन्यौ मर्त्येषु पर्यचोदयत् ॥ ४७ ॥  
ताभ्यां विमोहिते लोके रुद्राध्यायपराङ्मुखे ॥  
यमः स्वस्थानमासाद्य कृतार्थ इव सोऽभवत् ॥ ४८ ॥  
पूर्वजन्मकृतैः पापैर्जायन्तेऽल्पायुषो जनाः ॥  
तानि पापानि नश्यन्ति रुद्रं जप्तवतां नृणाम् ॥ ४९ ॥  
क्षीणेषु सर्वपापेषु दीर्घमायुर्बलं धृतिः ॥  
आरोग्यं ज्ञानमैश्वर्यं वर्धते सर्वदेहिनाम् ॥ ३.३.२१.५० ॥  
रुद्राध्यायेन ये देवं स्नापयन्ति महेश्वरम् ॥  
तज्जलैः कुर्वतः स्नानं ते मृत्युं सन्तरन्ति च ॥ ५१ ॥  
रुद्राध्यायाभिजप्तेन स्नानं कुर्वन्ति येंऽभसा ॥  
तेषां मृत्युभयं नास्ति शिवलो के महीयते ॥ ५२ ॥  
शतरुद्राभिषेकेण शतायुर्जायते नरः ॥  
अशेषपापनिर्मुक्तः शिवस्य दयितो भवेत् ॥ ५३ ॥  
एष रुद्रायुतस्नानं करोतु तव पुत्रकः ॥  
दशवर्षसहस्राणि मोदते भुवि शक्रवत् ॥ ९४ ॥  
अव्याहतबलैश्वर्यो हतशत्रुर्निरामयः ॥  
निर्धूताखिलपापौघः शास्ता राज्यमकण्टकम् ॥ ५५ ॥  
विप्रा वेदविदः शान्ताः कृतिनः शंसितव्रताः ॥  
ज्ञानयज्ञतपोनिष्ठाः शिवभक्तिपरायणाः ॥ ५६ ॥  
रुद्राध्याय जपं सम्यक्कुर्वन्तु विमलाशयाः ॥  
तेषां जपानुभावेन सद्यः श्रेयो भविष्यति ॥ ५७ ॥  
इत्युक्तवन्तं नृपतिर्महामुनिं तमेव वव्रे प्रथमं क्रियागुरुम् ॥  
अथापरांस्त्यक्तधनाशयान्मुनीनावाहयामास सहस्रशः क्षणात् ॥ ५८ ॥  
ते विप्राः शान्तमनसः सहस्रपरिसम्मिताः ॥  
कलशानां शतं स्थाप्य पुण्य वृक्षरसैर्युतम् ॥ ५९ ॥  
रुद्राध्यायेन संस्नाप्य तमुर्वीपतिपुत्रकम् ॥  
विधिवत्स्नापयामासुः सम्प्राप्ते सप्तमे दिने ॥ ३.३.२१.६० ॥  
स्नाप्यमानो मुनिजनैः स राजन्यकुमारकः ॥  
अकस्मादेव सन्त्रस्तः क्षणं मूर्च्छामवाप ह ॥ ६१ ॥  
सहसैव प्रबुद्धोऽसौ मुनिभिः कृतरक्षणः ॥  
प्रोवाच कश्चित्पुरुषो दण्डहस्तः समागतः ॥ ६२ ॥  
मां प्रहर्तुं कृतमतिर्भीमदण्डो भयानकः ॥  
सोऽपि चान्यैर्महावीरै पुरुषैरभिताडितः ॥ ६३ ॥  
बद्ध्वा पाशेन महता दूरं नीत इवाभवत् ॥  
एतावदहमद्राक्षं भवद्भिः कृतरक्षणः ॥ ६४ ॥  
इत्युक्तवन्तं नृपतेस्तनूजं द्विजसत्तमाः ॥  
आशीर्भिः पूजयामासुर्भयं राज्ञे न्यवेदयन् ॥ ॥ ६५ ॥  
अथ सर्वानृषीञ्छ्रेष्ठान्दक्षिणाभिर्नृपोत्तमः ॥  
पूजयित्वा वरान्नेन भोजयित्वा च भक्तितः ॥ ६६ ॥  
प्रतिगृह्याशिषस्तेषां मुनीनां ब्रह्मवादि नाम् ॥  
भक्त्या बन्धुजनैः सार्धं सभायां समुपाविशत् ॥ ६७ ॥  
तस्मिन्समागते वीरे मुनिभिः सह पार्थिवे ॥  
आजगाम महायोगी देवर्षिर्नारदः स्वयम् ॥ ६८ ॥  
तमागतं प्रेक्ष्य गुरुं मुनीनां सार्धं सदस्यैरखिलैर्मुनीन्द्रैः ॥  
प्रणम्य भक्त्या विनिवेश्य पीठे कृतोपचारं नृपतिर्बभाषे ॥ ६९ ॥ ॥  
॥ राजोवाच ॥ ॥  
दृष्टं किमस्ति ते ब्रह्मस्त्रिलोक्यां किञ्चिदद्भुतम् ॥  
तन्नो ब्रूहि वयं सर्वे त्वद्वाक्यामृतलालसाः ॥ ३.३.२१.७० ॥  
॥ नारद उवाच ॥ ॥  
अद्य चित्रं महद्दृष्टं व्योम्नोवतरता मया ॥  
तच्छृणुष्व महाराज सहैभिर्मुनिपुङ्गवैः ॥ ७१ ॥  
अद्य मृत्युरिहायातो निहन्तुं तव पुत्रकम्॥  
दण्डहस्तो दुराधर्षो लोकमुद्बाधयन्सदा ॥ ७२ ॥  
ईश्वरोपि विदित्वैनं त्वत्पुत्रं हन्तुमागतम् ॥  
सहैव पार्षदैः कञ्चिद्वीरभद्रमचोदयत् ॥ ७३ ॥  
स आगत्य हठान्मृत्युं त्वत्पुत्रं हन्तुमागतम् ॥  
गृहीत्वा सुदृढं बद्ध्वा दण्डेनाभ्यहनद्रुषा ॥ ७४ ॥  
तं नीयमानं जगदीशसन्निधिं शीघ्रं विदित्वा भगवान्यमः स्वयम् ॥  
कृताञ्जलिर्देव जयेत्युदीरयन्प्रणम्य मूर्ध्ना निजगाद शूलिनम् ॥ ७५ ॥  
॥ यम उवाच ॥ ॥  
देवदेव महारुद्र वीरभद्र नमोऽस्तु ते ॥  
निरागसि कथं मृत्यौ कोपस्तव समुत्थितः॥७६॥  
निजकर्मानुबन्धेन राजपुत्रं गतायुषम्॥  
प्रहर्तुमुद्यते मृत्यौ कोपराधो वद प्रभो॥७७॥  
॥वीरभद्र उवाच॥  
दशवर्षसहस्रायुः स राजतनयः कथम्॥  
विपत्तिमन्तरायाति रुद्रस्नानहताशुभः॥७८॥  
अस्ति चेत्तव सन्देहो मद्वाक्येऽप्यनिवारिते ॥  
चित्रगुप्तं समाहूय प्रष्टव्योऽद्यैव मा चिरम्॥ ७९ ॥  
॥ नारद उवाच ॥ ॥  
अथाहूतश्चित्रगुप्तो यमेन सहसागतः ॥  
आयुःप्रमाण त्वत्सूनोः परिपृष्टः स चाब्रवीत् ॥ ३.३.२१.८० ॥  
द्वादशाब्दं च तस्यायुरित्युक्त्वाथ विमृश्य च ॥  
पुनर्लेख्यगतं प्राह स वर्षायुतजीवितम् ॥८१॥  
अथ भीतो यमो राजा वीरभद्रं प्रणम्य च ॥  
कथञ्चिन्मोचयामास मृत्युं दुर्वारबन्धनात् ॥ ८२ ॥  
वीरभद्रेण मुक्तोऽथ यमोऽगान्निजमन्दिरम् ॥  
वीरभद्रश्च कैलासमहं प्राप्तस्तवान्तिकम् ॥ ८३ ॥  
अतस्तव कुमारोऽयं रुद्रजाप्यानुभावतः ॥  
मृत्योर्भयं समुत्तीर्य सुखी जातोऽयुतं समाः ॥ ८४ ॥  
इत्युक्त्वा नृपमामन्त्र्य नारदे त्रिदिवं गते ॥  
विप्राः सर्वे प्रमुदिताः स्वस्वजग्मुरथाश्रमम् ॥ ८५ ॥  
इत्थं काश्मीरनृपती रुद्राध्यायप्रभावतः ॥  
निस्तीर्याशेषदुः खानि कृतार्थोभूत्सपुत्रकः॥८६॥  
ये कीर्तयन्ति मनुजाः परमेश्वरस्य माहात्म्यमेतदथ कर्णपुटैः पिबन्ति ॥  
ते जन्मकोटिकृतपापगणैर्विमुक्ताः शान्ताः प्रयान्ति परमं पदमिन्दुमौलेः ॥ ८७ ॥  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मोत्तरखण्डे रुद्राध्यायमहिमवर्णनन्नामैक विंशोऽध्यायः ॥ २१ ॥