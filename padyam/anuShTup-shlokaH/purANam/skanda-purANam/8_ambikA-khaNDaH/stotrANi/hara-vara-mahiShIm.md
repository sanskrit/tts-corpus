+++
title = "हर-वर-महिषीम्"
unicode_script = "devanagari"

+++

## हर-वर-महिषीम्
+++(दण्डकम्)+++  
हर-वर-महिषीं महा-देव--पत्नीं  
प्रियां त्र्यम्बकस्याम्बिकां वाचम् एकाक्षरां[^२०४] लोक-संहार-कर्त्रीम्  
उमां देव-देवस्य पात्नीं  
शुभां शङ्ख-कुन्देन्दु-हाराम्बु-गौरोग्र-दंष्ट्रां  
जयाम् आहवे दुर्-निरीक्ष्याम्  
अचिन्त्योग्र-दृष्टिम् विशालेक्षणां पीतकौशेय-वस्त्रां  
महा-शूल-घण्टा-पताका-ध्वजां दिव्य-गन्धाज्य-धूप-प्रियां काल-दण्डासि-चर्मोग्र-हस्तां[^२०५]  
वपा-शोणितान्त्रावसा-पूर्ण-भाण्डां  
दिशां दक्षिणां चारु-चामीकराबद्ध-पट्टां  
युगान्तानलाभेक्षणाम् अट्टहासान् सृजन्तीं  
यथा-काम-कर्त्रीम्[^२०६]  
अनङ्गायुधाविक्षतां शूर-सेना-नदीं विश्रुतां मन्दरावास-नित्यां  
दिविष्ठां[^२०७] प्रपद्येहम्[^२०८] एकानसीम्[^२०९]

[^१९५]: साधुना - ख. ।

[^१९६]: ममाप्येतत् - घ. ।

[^१९७]: सर्वकामिकम् - घ. ।

[^१९८]: इत्युक्त्वा - क. ख. घ. ।

[^१९९]: देवी - घ. ।

[^ २००]: श्च - घ. ।

[^ २०१]: त्यक्त्वा जवोस्थितम् - क. ।

[^ २०२]: तु - क. ।

[^ २०३]: सदा - घ. ।

[^ २०४]: त्रिचरणाक्षरां - घ. ।

[^ २०५]:... चर्माग्रहस्तां - ख. ।

[^ २०६]: .. हन्त्रीं - ख. ।

[^२०७]: दितिं... - घ. ।

[^२०८]: प्रपद्यामहे - घ. ।

[^२०९]: कानसां - घ. ।

## असुर-महिष-दारणीम्
असुर-महिष-दारणीं दारणीं दुन्दुभेः[^२१०] सुन्द-मारीं[^२११]  
निशुम्भस्य मृत्युं विभां सोमसूर्याग्नि-भासां  
सृजत्-कान्तिम्[^२१२] इष्ट-प्रदां शोक-दुःखार्ति-हर्त्रीं[^२१३]  
विशोकाम् अघोराम्  
घनाम् अन्तकस्यान्त-कर्त्रीं[^२१४]  
मुनेर् जामदग्न्यस्य चोर्ज्जां  
तथा राजराज्ञीं मनोज्ञां  
करालां क्षपां दण्डनीतिं  
स्थितिं सिद्धिम् इष्टां शुभां कालरात्रीम्  
अपर्णां समाधिं शरण्यां  
नगेन्द्राधि-वास-प्रियां क्षीर-नद्य्-अब्धिवासां+++(←ख-गङ्गा)+++ [^२१५]  
शुभाम् किङ्किणीकां प्रकीर्णोर्ध्व-केशीं  
प्रदीप्ताग्नि-सन्ध्याभ्र-राग-त्विषं[^२१६] बद्ध-गोधाङ्गुलि-त्रां  
त्रिनेत्रां जटा-केश-रक्ताम्बुजाबद्ध-मालां  
विशल्याम् अनङ्गारि-नेत्रोल्क-जां[^२१७] हेम-माला-निबद्ध-स्रजां[^२१८] दीर्घवेणीं  
सुवेणीं यशः-कीर्ति-युक्तां[^२१९] मयूराङ्गजाबद्ध-चित्र-ध्वजां राजसां शान्ति-कर्त्रीं  
प्रपद्येहम् एकां सदा॥

[^२१०]: दुन्दुभेर्मारणीं - घ. ।

[^२११]: सु (शु) भ्भमारी - ख. घ. ।

[^२१२]: सृजां - ख. ।

[^२१३]: दुःखशोकापहर्त्रीं - घ., दुःखशोकापहन्त्रीं - घ. ।

[^२१४]: शम्बरा - ख. ।

[^२१५]: क्षीरोद-नित्यां, क्षीरोदधिस्थाम्। - घ. ।

[^२१६]: .. त्विषां - क. ।

[^२१७]: त्रिनेत्रोल्कजा - घ. ।

[^२१८]: विनद्धस्रजां - ख ।

[^२१९]: .. कीर्तिमुक्ता - घ. ।  

## भुजङ्ग-शत-कृताङ्गदाम्
भुजङ्ग-शत-कृताङ्गदां महादानव-प्राण-शौण्डां  
चिताभस्म-रूक्षाङ्ग-केशीं महा-जानु-लम्बोदरां  
सर्प-यज्ञोपवीतर्द्ध[^२२०]-वक्त्रोद्धृताक्षार्द्ध-पादार्द्र-हस्तावतंसां  
महा-मेखला-दाम-लम्बद्-विचित्र-स्रजां मेघ-तूर्योग्र-वादित्र-नृत्त-प्रियां[^२२१] गीत-हास्य-प्रलाप-प्रमोद-प्रियां जाप्य-होमोपवासादवासाप्रवासाधिवासातिरिक्तां  
महायोग-विज्ञात-सारानुसारोग्रसारां [^२२२]  
धृतिं ज्यानुघण्टावबद्धोग्रशब्दां[^२२३]   अ  
महा-मेघ-वज्र-प्रपातोदधि-प्रख्य-तीव्रोग्र-घोषक्रियां  
दीक्षितानाञ् च दीक्षां  
विरूपाक्ष-भार्यां हरस्यार्ध-देहाधि-वासां[^२२४] प्रप्रद्ये  
मुखोल्कोद्भवां देवीम् आद्यां[^२२५] परां पार्वतीं सर्वविद्याधिदेवीं गतिम्॥

[^२२०]: सर्पयज्ञोपवीतान्त्रवक्त्रो.. - घ. ।

[^२२१]: नृत्यप्रियां - ख. ।

[^२२२]: विज्ञानसारा - घ. ।

[^२२३]: जानुघण्टा - क. ।

[^२२४]: हरस्य देहार्धाधिवासां - घ. ।

[^२२५]: देविमाद्यां - क. - ख. ।

## यम-नियम-दमात्म-भूताम्

यम-नियम-दमात्म-भूतां  
पितॄणां च कन्यां शुभां पर्वतेन्द्रात्मजां दक्ष-यज्ञान्त-कर्त्रीं[^२२६]  
भवस्यार्ध-देहाश्रितादित्य-दन्तावपातां[^२२७]  
सुरेन्द्राग्र-हस्त-प्रतिस्तम्भनीं विष्णु-केशापहर्त्रीं  
महासिंहयुक्ताति-वाहां[^२२८]  
महाभैरवाभीषितां स्कन्द-चन्द्रारणीं मातरं  
हस्तिवक्त्रस्य चाग्र्यां, विशाखस्य जन्मारणीं  
नन्दिनो नैगमेषस्य चोत्पादनीं, सर्वलोकस्य चाद्यारणीं,  
योगिनां योगिनीं ध्यायमानां धृतिं देव-विप्रैर्  
महा-योग-तर्कैर्[^२२९] अगम्यां  
विशिष्टेष्ट-अ-वासां च लक्ष्मीं  
तरीं भूर्-भुवः-स्वर्-जनस्-सत्य-वैराज-माहात्म्य-लोकारणीं[^२३०] कारणीम् इन्द्रियाणाम् अहङ्कार-तन्-मात्र-कर्त्रीं  
तमस्-सत्त्व-राग-प्रवृत्तिं[^२३१] पराञ् च प्रवृत्तिं,  
महेशस्य शक्तिं  
तथा चेतनां सर्व-विज्ञान-चिन्त्यां प्रपद्याम देवीम्[^२३२]  
उमां मातरम्॥

[^२२६]: दक्षयज्ञान्तकारीं - क. घ. ।

[^२२७]: दिव्यदन्तावपातां - घ, मादित्य ।

[^२२८]:... तिवादां - घ. ।

[^२२९]: देवदेवप्रियां - ख. ।

[^२३०]: जमहात्म्यलोकारणी - क. ।

[^२३१]: नमः सत्वरागप्रवृतिं - क., मनः - ख. ।

[^२३२]: प्रपद्ये सदाहं - ख. ।

## दिशतु सुखं
दिशतु सुखं मातर् अस्मासु तुष्टा महादेव-पत्नीं शुभां यां वयं चिन्तयामैकया संविदा ध्यायमानाः[^२३३]  
सदा दारुणं चापि सर्वं कृतं यत्  
त्वया तच् च नो नाशयाम्बाद्य तुष्टा  
यथा वै तुषारं महा-सूर्य-देहोद्भवा[^२३४],  
तच् च नो जाति-कोटी-सहस्रेषु पूर्वं कृतं[^२३५] यत्, करिष्याम यत् कुर्म तत् सर्वम् एवञ् च[^२३६] दद्याश्  
च नः सर्वम् अर्थं सकामं तथारोग्यम् ऊर्जां श्रियं ज्ञान-विज्ञान-मेधास्  
तथा धारणां तर्कम् ऊहाम् अपोहं धृतिं चार्यभावं[^२३७]  
गतिञ् चैव दिव्यां तथा धर्म-नित्यत्वम् एताँश् च ये चाप्य् अतोऽन्ये  
गुणास् ताँश् च सर्वान् जुषस्वाद्य देवि तुभ्यं नमः ॥ १२३-१४४॥

[^२३३]: मोक्षबुद्ध्या - ख. ।

[^२३४]: महाशून्यदेहोद्भवां - ख. ।

[^२३५]: सर्वं कृतं - क. ।

[^२३६]: वरञ्च - ख. ।

[^२३७]: ... मपोहां धृतिं धार्यतां - ख. ।  
