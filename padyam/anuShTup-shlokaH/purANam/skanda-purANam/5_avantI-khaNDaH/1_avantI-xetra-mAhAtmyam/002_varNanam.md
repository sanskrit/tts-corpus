+++
title = "००२ वर्णनम्"

+++
॥ सनत्कुमार उवाच ॥ ॥  
पुरा त्वेकार्णवे प्राप्ते नष्टे स्थावरजङ्गमे ॥  
नाग्निर्न वायुरादित्यो न भूमिर्न दिशो नभः ॥१॥  
न नक्षत्राणि न ज्योतिर्न द्यौर्नेन्दुर्ग्रहा स्तथा ॥  
न देवासुरगन्धर्वाः पिशाचोरगराक्षसाः ॥ २ ॥  
सरांसि नैव गिरयो नापगा नाब्धयस्तथा ॥  
सर्वमेवतमोभूतं न प्राज्ञायत किञ्चन ॥ ३ ॥  
तदैको हि महाकालो लोकानुग्रहकारणात् ॥  
तस्थौ स्थानान्यशेषाणि काष्ठास्वालोकयन्प्रभुः ॥ ४ ॥  
सृष्ट्यर्थं स महाकालः करे कामं प्रतिष्ठितम्॥  
दक्षिणस्य तु तर्जन्यां स ममन्थाविशोषितम् ॥५॥  
कललं बुद्बुदं भूत्वा तविवेगविवर्द्धितम् ॥  
जज्ञे तदण्डं सुदृढं सुष्ठु वृत्तं हिरण्मयम् ॥६॥  
करेण ताडितं तद्धि बभूव द्विदलं महत् ॥  
अधःखण्डं स्मृता भूमिरूर्ध्वं द्यौस्तारकान्वितम् ॥ ७ ॥  
मध्येऽभवत्तदा ब्रह्मा पञ्चवक्त्रश्चतुर्भुजः ॥  
महेश्वरोऽनुमान्यैव तमयोजदनन्तरम् ॥ ८ ॥  
कुरु सृष्टिं महाबाहो विचित्रां मदनुग्रहात् ॥  
इत्युक्त्वान्तर्हितः क्वापि देवो ब्रह्मा न जग्मिवान् ॥ ९ ॥  
प्रेर्यमाणोऽपि वै स्रष्टुं ब्रह्मा देवमचिन्तयत् ॥  
ब्रह्मणा ध्यायमानश्च ज्ञानार्थं भगवान्भवः ॥ 5.1.2.१० ॥  
ब्रह्मणस्तपसा दृष्टः प्रादाद्वेदं षडङ्गकम् ॥  
लब्धे वेदेऽपि न चिरात्सष्टिं कर्तुं शशाक सः ॥११॥  
तपसाऽतिष्ठदा भूयः समाराधयितुं भवम् ॥  
नापश्यत्स यदा देवं तदा तुष्टाव भावितः ॥ १२ ॥।  
॥ ब्रह्मोवाच ॥ ॥  
नमः शिवायामलसत्त्वचेतसे गुणत्रयातीतविसारितेजसे ॥  
षडङ्गवेदस्य ममापि वेधसे परस्वरूपानुभवाय चक्षुषे ॥ १३ ॥  
नमोऽ स्तु ते सृष्टिविधौ रजोजुषे जगत्स्थितौ सत्त्वमधिष्ठिताय ते ॥  
विनाशहेतौ तमसा महीयसे शिवाय निर्वाणसुखप्रदायिने ॥१४॥  
अशेषभूतप्रकृतेः परा य वै परात्मरूपाय नमः शिवाय वै ॥  
नृबुद्ध्यहङ्कारमनोविधायिने भर्त्रे च षड्विंशकरूपकाय वै ॥ १५ ॥  
भूतोयवह्न्यम्बरवायुचन्द्रसूर्यात्मरूपाभिरिदं तनूभिः ॥  
व्याप्तं जगद्यस्य नमोऽस्तु तस्मै भूतं भविष्यमथ वर्तमानम् ॥ १६ ॥  
यानीह तेजांसि जगन्ति यानि भूतानि भव्यान्यथ कारणानि ॥  
भवन्ति सृष्टौ विलयं विनाशे व्रजन्ति यस्यात्मनि तं नमामि ॥ १७ ॥  
॥ सनत्कुमार उवाच ॥ ॥  
एवं संस्तुवतो व्यास ब्रह्मणो भगवान्परः ॥  
अन्तर्हित उवाचेदं ब्रह्मन्संयाच्यतां वरः ॥ १८ ॥  
स वव्रे मनसा पुत्रं भवं गौरवकारणात् ॥  
विज्ञायान्तर्गतं तस्य परमेश उवाच तम् ॥ १९ ॥  
यस्मान्मां मनसा पुत्रं चतुर्मुख समीहसे ॥  
कस्मिंश्चित्कारणे तस्मादहं छेत्स्यामि ते शिरः ॥ 5.1.2.२० ॥  
अयाच्यं याचितं यस्मान्ममांशो नीललोहितः ॥  
रुद्रो भविष्यति सुतः स च ते हिंस्यति प्रभाम् ॥ २१ ॥  
अन्यद्यस्मात्स्मृतो भक्त्या त्वयाहं पितृभावतः ॥  
परब्रह्मस्वरूपेण जिज्ञासा मम या कृता ॥ ॥ २२ ॥  
तस्माद्ब्रह्मेति लोकेऽत्र नाम ख्यातं भविष्यति ॥  
पितामहत्वं तेनापि पितामहस्ततो ह्यसि ॥ २३ ॥  
लब्ध्वा शापवरावेवं पुत्रसृष्टिं चकार सः ॥  
स्वतेजोजनितं वह्निं जुह्वतः स्वेदमावहत् ॥२४॥  
समिद्युक्तेन हस्तेन ललाटं मार्जतोऽभवत् ॥  
स्विन्नभ्रष्टस्ततो रक्तबिन्दुरेको विभावसौ ॥२५॥।  
स नीललोहितोऽभूद्वै स च रुद्रो भवाज्ञया ॥  
तदनन्तरमासाद्य उत्ततार सुतोंऽतिकात् ॥ २६ ॥  
पञ्चवक्त्रो दशभुजः शूलचापासिशक्तिमान् ॥  
त्रिपञ्च नयनो रौद्रो व्यालयज्ञोपवीतकः ॥ २७ ॥  
सेन्दुः कपर्दं बिभ्राणः सिंहचर्माम्बरन्धरः ॥  
जातमेवं स दृष्ट्वा तु ब्रह्मा नामाकरोत्तदा ॥ २८ ॥  
नीललोहितनामेति भव रुद्र पिनाकधृक् ॥  
ततः प्रववृते सृष्टिः स्रष्टुर्लोकपितामहात् ॥ २९ ॥  
सप्तादौ मानसाञ्जज्ञे सनकादींस्ततोऽपरान् ॥  
मरीचि दक्षप्रभृतीन्मन्वादींश्च प्रजासृजः ॥ 5.1.2.३० ॥  
अष्टभेदान्सुरान्कृत्वा तिर्यग्योनिं च पञ्चधा ॥  
मनुष्यानेकभेदांश्च सृष्टिमेवं ससर्ज ह ॥ ३१ ॥  
सृष्टिः सुरादिका जाता कृत्वा ब्रह्माणमप्यधः ॥  
प्रणम्याथ सिषेवुस्ते केवलं नीललोहितम् ॥ ३२ ॥  
ततो ब्रह्माऽवदद्रुद्रमपूज्यो हि त्वया कृतः ॥  
स्वतेजसा भवान्पूज्यो यतो याहि हिमालयम् ॥३३॥  
तं नीललोहितः प्रोचे भवता नार्चितो ह्यहम् ॥  
ततो जगाम रुद्रोऽसौ स यत्र भगवान्भवः ॥३४॥  
ततो ब्रह्माऽभवन्मूढो रजसा चोपबृंहितः ॥  
तताप तेजसा सृष्टिं मन्यमानो मया कृताम् ॥ ३५॥  
मत्तुल्यो नास्ति वै देवो येन सृष्टिः प्रवर्द्धिता ॥  
सदेवासुरगन्धर्वा पशु पक्षिमृगाकुला ॥ ३६ ।  
एवं मूढः स पञ्चास्यो विरञ्च्योऽभवद्दर्पितः ॥  
प्राग्वक्त्रं सुस्वरं तस्य सामवेदप्रवर्तकम् ॥ ३७ ॥  
द्वितीयं वदनं तस्य ऋग्वे दस्य प्रवर्तकम्॥  
यजुर्वेदधरं चान्यदथर्वाख्यं चतुर्थकम् ॥ ३८ ॥  
साङ्गोपाङ्गेतिहासांश्च सरहस्यान्ससङ्ग्रहान् ॥  
वेदानधीते वक्त्रेण पञ्चमेनोपचक्षुषा ॥ ॥ ३९ ॥  
तस्याऽसुराः सुराः सर्वे वक्त्रस्याद्भुततेजसः ॥  
तेजसा न प्रकाशन्ते दीपः सूर्योदये यथा ॥ 5.1.2.४० ॥  
सपुत्रा अपि सोद्वेगा बभूवुर्नष्ट चेतसः ॥  
नाभिगन्तुं न च द्रष्टुं चिरं तेजोऽपसर्पितुम् ॥ ४१ ॥  
अभिभूतमिवात्मानं मन्यमाना अविद्विषः ॥  
सर्वे ते मन्त्रयामासुर्देवा वै हितमा त्मनः ॥ ४२ ॥  
गच्छाम शरणं देवं निस्तेजा ब्रह्मतेजसा ॥  
किं तु तस्य न जानीमः स्थानं यत्र व्यवस्थितः ॥ ४३ ॥  
तं भीममत्र दक्ष्यामो भक्त्या नान्येन केनचित् ॥  
एवं सम्मन्त्र्य ते देवाः कृताञ्जलिपुटास्तदा ॥  
चक्रुः स्तोत्रं महेशस्य परया स्वरसम्पदा ॥ ४४ ॥  
॥ देवा ऊचुः ॥।  
नमस्ते देवदेवेश महेश्वर नमोनमः ॥ ४५ ॥  
न विद्मः परमं मूढा महिमानं तवातुलम् ॥  
यद्योगेन परं ब्रह्म भूतानां त्वं सनातनः ॥ ४६ ॥  
प्रतिष्ठा सर्वभूतानां हेतुः सर्वस्य सर्जने ॥  
बिभर्षि चैव नेत्रस्थान्सोमसूर्यविभावसून् ॥ ४७ ॥  
नामसङ्कीर्तनादेव मुच्यन्ते जन्तवोऽशुभात् ॥  
पृथिव्यबग्निचन्द्रार्कव्योमवायूपलक्षणाः ॥ ४८ ॥  
मूर्तयस्ते महादेव व्याप्तमाभिरशेषतः ॥  
रजःसत्त्वतमोभावैर्भ्राम्यमाणं त्वया जगत् ॥ ४९ ॥  
नावबुध्यति सर्वेश सर्वमूर्तिधरो यतः ॥  
ब्रह्मादीनां सुरेशानां सम्मोहनविमोहनम् ॥  
त्वं करोषि युगावर्तकाले काले च दुःसहम् ॥ 5.1.2.५० ॥  
॥ सनत्कुमार उवाच ॥ ॥  
प्रत्यक्षं दर्शनं दत्त्वा देवानामनुकम्पया ॥  
प्रसन्नवदनो भूत्वा देवैश्चापि नमस्कृतः ॥ ५१ ॥  
वासयन्मोहनाम्ना तु सह देवैर्महेश्वरः ॥५२॥  
एवं संस्तूयमानोऽसौ देवर्षिपितृमानवैः ॥  
अन्तर्हित उवाचेदं देवा ब्रूत यथेप्सितम् ॥ ५३ ॥  
॥ देवा ऊचुः ॥ ॥  
प्रत्यक्षं दर्शनं स्थाणो प्रार्थयाम सदा तव ॥  
त्वया कारुण्यतोऽस्माकं वरश्चापि प्रदीयताम् ॥ ५४ ॥  
यदस्माकं महद्वीर्यं तेजश्चैव पराक्रमम् ॥  
तत्सर्वं ब्रह्मणा ग्रस्तं पञ्चमास्यस्य तेजसा ॥ ५५ ॥  
विनेशुः सर्वतेजांसि त्वत्प्रसादात्पुनः प्रभो ॥  
जायते तद्यथापूर्वं तथा कुरु महेश्वर ॥ ५६ ॥  
॥ सनत्कुमार उवाच ॥ ॥  
प्रत्यक्षमेत्य वै पश्चाच्चलितः शर्व एव हि ॥  
जगाम तत्र यत्रासौ रजोऽहङ्कारमूर्त्तिमान्॥  
देवाः स्तुवन्तो देवेशं परिवार्य उपाविशन् ॥ ॥ ५७ ॥  
ब्रह्मा तमागतं देवं नाजानात्तमसा वृतः ॥  
सूर्यकोटिसहस्राणां तेजसा रञ्जयञ्जगत् ॥ ५८ ॥  
तदाऽदृश्यत विश्वात्मा विश्वसृग्विश्वभाव नः ॥  
स पितामहमासीनं सकले देवमण्डले ॥ ५९ ॥  
तेजसाभिभवन्रुद्रस्तेन मत्तोऽग्रतः स्थितः ॥  
रुद्रतेजोभिभूतं च ब्रह्मवक्त्रं न राजते ॥ 5.1.2.६० ॥  
रात्रौ प्रकाशकिरणश्चन्द्रः सूर्योदये यथा ॥  
सगर्वोथात्मजं दृष्ट्वा रुद्रदेवं सनातनम् ॥ ६१ ॥  
अवन्दत करेणैव प्राह वै सस्मितं वचः ॥  
प्रत्युवाच विरूपाक्षो ब्रह्माणं तं हसन्निव ॥ ६२ ॥  
यतो न वेद परमं देवं तत्तेजसावृतः ॥  
ततोऽट्टहासं भगवान्मुमोच शशिशेखरः ॥ ६३ ॥  
पश्यतां सर्वदेवानां शृण्वतां वाचमुक्तवान् ॥  
तेनादृहासशब्देन मोहयित्वा पितामहम् ॥ ६४ ॥  
तेजोराशिशशाङ्काभः शशाङ्कार्काग्निलोचनः ॥  
वामाङ्गुष्ठनखाग्रेण ब्रह्मणः पञ्चमं शिरः ॥ ६५ ॥  
चकर्त कदलीगर्भं नरः कररुहैरिव ॥  
छिद्यमानं च तद्वक्त्रं बुबुधे न पितामहः ॥ ६६ ॥  
रुद्रस्य तेजसा तस्मान्मो हितो न नतिं गतः ॥  
छिन्नं तस्य शिरः पश्चाद्रुद्रहस्ते स्थितं तदा ॥ ६७ ॥  
अपश्यद्दैवतैः सार्धं रौद्रमतिभयाज्ज्वलत् ॥  
महेश्वरकरान्तस्थनखै र्वक्त्रं विराजते ॥ ६८ ॥  
ग्रहमण्डलमध्यस्थो द्वितीय इव चन्द्रमाः ॥  
उत्क्षिप्य तत्कपालेन ननर्त शशिशेखरः ॥ ६९ ॥  
शिखरस्थेन सूर्येण कैलास इव पर्वतः ॥  
छिन्ने वक्त्रे ततो देवा हृष्टपुष्टा वृषध्वजम् ॥  
तुष्टुवुर्विविधैः स्तोत्रैर्देवदेवं कपालिनम् ॥ 5.1.2.७० ॥  
॥ देवा ऊचुः ॥ ॥  
नमः कपालिने नित्यं महाकालाय शङ्खिने ॥ ७१ ॥  
ऐश्वर्यज्ञानयुक्ताय सर्वभोगप्रदायिने ॥  
नमो दर्पविनाशाय सर्वदेवमयाय च ॥ ७२ ॥  
कालसंहारकर्ता त्वं महाकालस्ततो ह्यसि ॥  
भक्तानां दुःखशमनो दुःखान्तस्तेन रोचसे ॥ ७३ ॥  
शङ्करोप्याशु भक्तानां तेन त्वं शङ्करः स्मृतः ॥  
छित्त्वा ब्रह्मशिरो यस्मात्कपालं च बिभर्षि च ॥७४॥  
तेन देव कपाली त्वं स्तुतो ह्यसि प्रसीद नः ॥  
एवं स्तुतः प्रसन्नात्मा देवानुत्थाप्य शङ्करः ॥७५॥  
कृपानिधिः स भगवांस्तत्रैवान्तरधीयत ॥  
शशिशकलमयूखैर्भासित यत्कपर्दं द्रवति गगनगङ्गातोयवीचीविचेयम्॥  
सितविधृतकपालो मालया रुद्रपार्श्वे स जयति जितवेधा ऊर्जितः प्राज्यतेजाः ॥७६॥  
इति श्रीस्कान्दे महापुराण एकाशीतिसाहस्र्यां संहितायां पञ्चमआवन्त्यखण्डेऽवन्तीक्षेत्रमाहात्म्ये ब्रह्मशिरश्छेद वर्णनं नामद्वितीयोऽध्यायः ॥ २ ॥।छ॥।