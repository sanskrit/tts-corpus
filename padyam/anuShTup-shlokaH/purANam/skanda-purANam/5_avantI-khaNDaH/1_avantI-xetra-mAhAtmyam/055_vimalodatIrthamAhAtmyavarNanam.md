+++
title = "०५५ विमलोदतीर्थमाहात्म्यवर्णनम्"

+++
॥ व्यास उवाच ॥ ॥  
कोऽसौ विन्ध्यगिरिर्ब्रह्मन्कदा काले समागतः ॥  
महाकालवने रम्ये केन वा प्रेषितः पुरा ॥ १ ॥  
॥ सनत्कुमार उवाच ॥ ॥  
पुरा रेवाजलैर्व्यास प्लावितेयं वसुन्धरा ॥  
तदा सर्वसुरैरेवमगस्तिर्मुनिसत्तमः॥२॥  
आराधितो महाभागो धरणीत्राणकारणात्॥  
तदागत्य गिरौ रम्ये विन्ध्ये स मुनिसत्तम ॥ ३ ॥  
एकाग्रमानसो भूत्वा भवानीं विन्ध्यवासिनीम् ॥  
आराधयामास तदा तां च देवीं वरेप्सया ॥ ४ ॥  
कंसविद्रावणकरीमसुराणां क्षयङ्करीम्॥  
भारावतारणीं पुण्यां बलदेवानुजां शुभाम् ॥ ५ ॥  
यशोदागर्भसम्भूतां चाणूरबलमर्दिनीम्॥  
विद्युदाभां नभःस्थां च कृष्णां कृष्णाहिमर्दिनीम्॥६॥  
जननीं देवसेनस्य कवीनां वाचमीश्वरीम् ॥  
गायत्रीं द्विजमुख्यानां व्याहृतिश्छन्दसां वराम् ॥ ७ ॥  
सहस्राक्षीं तथेन्द्रस्य ऋषेश्चारुन्धतीं पराम् ॥  
गवां कामदुघां श्यामां लतां मधुतमप्रियाम् ॥८॥  
अदितिं सर्वमातॄणां पार्वतीं सर्वयोषिताम् ॥  
ज्योत्स्नां चान्द्रमसीं बालां सर्वकामवरप्रदाम् ॥ ९ ॥  
शारदीमृतुवेलायां वृन्दावनचरीं वराम् ॥  
मायिनां वैष्णवीं मायां सर्वदैत्यविमोहिनीम् ॥ 5.1.55.१० ॥  
लक्ष्मीं च श्रीमतामिष्टां यक्षिणीं धनदार्चिताम् ॥  
महोदधीप्सितां वेलां राज्ञां च राजसम्पदम् ॥ ॥११॥  
वेदिकां यज्ञशालानां हविराहवनीं शुभाम् ।  
दक्षिणां सर्वदीक्षाणां सर्वकामफलप्रदाम् ॥१२॥  
एवं स्तुता तदा देवी प्रत्यक्षा विन्ध्यवासिनी ॥  
प्राह प्रसादसुमुखी ऋषीणां प्रवरं ह्यृषिम् ॥ १३ ॥  
वियतां भो द्विजश्रेष्ठ यदस्मत्तोऽभिवाञ्छितम्॥  
यदीप्सिता त्वया वत्स स्तुतिर्मे शुचिना कृता॥ ॥ १४ ॥  
॥ अगस्तिरुवाच ॥ ॥  
यदि मातर्वरो देयो देवानामुपकारिणि ॥  
रेवेयं वर्द्धिता लोके सर्वलोकभयप्रदा ॥१५॥  
तयेदं प्लावितं विश्वं तस्यास्तु ग्रहणं कुरु ॥  
इति सा प्रार्थिता तेन तदा काले महर्षिणा ॥ १६ ॥  
आगात्साध्वी तदा व्यास महाकालवनं शुभम्॥  
सान्त्वपूर्वं वचस्तथ्यमगस्ति मिदमब्रवीत् ॥ १७ ॥  
वारयिष्ये परां देवीं वर्धमानां द्रुतं ह्यृषे ॥  
तावत्कालं न चोत्तिष्ठेद्विन्ध्यो नाम महागिरिः ॥ १८ ॥  
यावत्त्रिकूटे द्वारे त्वं स्थास्य सि ऋषिसत्तम ॥  
देवकार्योद्यतो नित्यं दक्षिणां दिशमुत्तमाम् ॥१९॥  
कुशस्थली महापुण्या पवित्रा पापहारिणी ॥  
पुरी ह्येषा मुनिश्रेष्ठ त्रिषु लोकेषु विश्रुता ॥  
तत्रैवाहं चिरं कालं मातृभिर्निवसामि वै ॥ 5.1.55.२० ॥  
तत्रापि त्वं सदा सिद्धक्षेत्राधिपत्यमाप्नुयाः ॥  
मत्सरो निर्मलं पुण्यं विमलोदं च विश्रु तम् ॥ २१ ॥  
यत्र पुण्यवतां वासो देव्यस्तिष्ठन्ति कोटिशः ॥  
तस्मिंस्तीर्थे नराः स्नात्वा शुचीभूय समाहिताः ॥ २२ ॥  
यजन्ति चैव मां भक्त्या धूपदीपाग्नितर्पणैः ॥  
क्षीरखण्डाज्यभोज्यैश्च भोजयेद्विधिवद्द्विजान् ॥२३॥  
न तेषां दुर्लभं किञ्चित्त्रिषु लोकेषु विद्यते ॥  
धनधान्यधरैश्वर्यपुत्रदारादिसं पदाम् ॥ २४ ॥  
प्राप्यन्ते विविधा भोगा देवानामपि दुर्लभाः ॥  
शत्रुतो न भयं तेषां दस्युभ्यो वा न राजतः ॥ २५ ॥  
न शस्त्रानलतोयौघात्कदा चित्सम्भविष्यति ॥  
दीर्घायुर्बुद्धिमाँल्लोके उषित्वा शाश्वतीः समाः ॥ २६ ॥  
सर्वपापविशुद्धात्मा मृतः शिवपुरं व्रजेत् ॥  
एवं व्यास पुरीं प्राप्य रम्यां चोज्जयिनीं शुभाम् २७॥  
समाश्रिता तदा देवी सततं विन्ध्यवासिनी ॥  
तस्मिंस्तीर्थे नरः स्नात्वा सर्वपापैः प्रमुच्यते ॥ २८ ॥  
स्त्रियो वा रजो दोषार्ता वन्ध्याः काकबकादिकाः॥  
दुर्भगाः शीलहीनाश्च सर्वकामविवर्जिताः॥२९॥  
विमलोदेऽपि ताः स्नात्वा दृष्ट्वा वै विन्ध्यवासिनीम्॥  
मुच्यन्ते सर्वदो षैस्ता नात्र कार्या विचारणा ॥ 5.1.55.३० ॥  
अपुत्रा प्राप्नुयुः पुत्रान्कन्या वीरपतिं वरम् ॥  
प्राप्यते सर्वसौभाग्यं सर्वकामवरप्रदम् ॥ ३१ ॥  
विद्यावाञ्जायते विप्रः क्षत्रियो विजयी भवेत् ॥  
वैश्यश्च बहुलाभाढ्यः शूद्रः सुखमथाश्नुते ॥ ३२ ॥  
कथां पुण्यवतीमेतां सर्वकामवरप्रदाम्॥  
पठन्वाप्यथवा शृण्वन्गोसहस्रफलं लभेत् ॥ ३३ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये विन्ध्यवासिनी विमलोदतीर्थमाहात्म्यवर्णनन्नाम पञ्चपञ्चाशत्तमोऽध्यायः ॥ ५५ ॥ ॥ छ ॥