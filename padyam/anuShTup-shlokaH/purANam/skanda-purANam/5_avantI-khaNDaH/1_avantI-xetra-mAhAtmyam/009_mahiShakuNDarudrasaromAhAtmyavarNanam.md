+++
title = "००९ महिषकुण्डरुद्रसरोमाहात्म्यवर्णनम्"

+++
॥ व्यास उवाच ॥ ॥  
कथं तन्माहिषं कुण्डं मातॄणामाकृतिः कथम्॥  
रुद्रस्यैव कथं क्षेत्रे महिषो दानवो हतः ॥१॥  
॥ सनत्कुमार उवाच ॥ ॥  
कपालखण्डमादायं महादेवोऽप्यतिप्रभम् ।  
ब्रह्मतेजो मयं दिव्यं ज्वलन्तमिव चार्चिषा ॥२॥  
क्रीडमानो जगन्नाथो मोहयामास वै सुरान्॥  
निमेषात्स इमं लोकं योगात्मा योगलीलया॥३॥  
प्राप्य पुण्यतमं क्षेत्रं यत्रातिष्ठन्महाप्रभुः ॥  
तत्रतत्र महद्दिव्यं कपालं देवताधिपः ॥ ४ ॥  
स्थापयामास दीप्तार्चिर्गणानामग्रतः प्रभुः ॥  
त्वत्स्थापितमथो दृष्ट्वा गताः सर्वे महौजसः ॥ ५ ॥  
विनदत्समहानादं नादयन्त दिशो दश ॥  
क्षोभार्णवाशनिप्रख्यं नभो येन विदीर्यते ॥ ६ ॥  
तेन शब्देन घोरेण दानवो देवकण्टकः ॥  
हालाहल इति ख्यातो देशं तमभिधावितः ॥ ७ ॥  
अमृष्यमाणः क्रोधार्तो दुरात्मा दुर्जयः सुरैः ॥  
ब्रह्मदत्तवरश्चैव माहिषं वपुरास्थितः ॥ ८ ॥  
दैत्यैः परिवृतो घोरै कोटिभिश्चोद्यतायुधैः ॥  
तमायान्तं तु सक्रोधं महिषं देवकण्टकम् ॥ ९ ॥  
समावेक्ष्याह वै देवो गणान्सर्वा न्पिनाकधृक् ॥  
मायावी गणपा दैत्यस्त्रैलोक्यस्यापि कण्टकः ॥ 5.1.9.१० ॥  
आयाति त्वरितो यूयं तस्मादेनं विनिघ्नथ ॥  
कपालस्य गतिं सर्व आश्रिता गणनायकाः ॥ ११ ॥  
ततो देवगणा दृष्ट्वा तमायान्तं महासुरम् ॥  
गर्जमानं महानादं भ्रममाणं महाभुजम् ॥ १२ ॥  
बिभिदुः शलसङ्घातैरसिभि र्मुसलैस्तथा ॥  
सम्मुह्य शरजालेन ततो भूमौ न्यपातयन् ॥ १३ ॥  
हते तस्मिन्महादेवो देवान्प्रोवाच वै तदा ॥  
अहो दर्पातिमूढः स दर्पेण निधनं गतः ॥ १४ ॥  
एतस्मिन्नन्तरे व्यास तत्कपालात्सुभैरवाः ॥  
दीप्तास्या मातरः सर्वाः प्रचण्डास्त्रा महाबलाः ॥ १५ ॥  
अभ्यधावंस्तमुद्देशं महादेवं निवेद्य वै ॥  
दैत्यं ता भक्षयन्ति स्म भित्त्वा भित्त्वा महाबलाः ॥ १६ ॥  
कपालमातरस्तस्मात्ख्याताः क्षेत्रे महाबलाः ॥  
महाकपालस्तस्माद्वै तादृशः परि कीर्तितः ॥ १७ ॥  
स्थापितस्य कपालस्य भित्त्वा समभवत्पुरा ॥  
ख्यातं शिवतडागं च सर्वपापप्रणाशनम् ॥ १८ ॥  
तदद्यापि महद्दिव्यं सरस्तत्र प्रकाशते ॥  
त्रिषु लोकेषु विख्यातं गणगन्धर्वसेवितम् ॥ १९ ॥  
पात्रस्थमुद्धुतं वापि शीतोष्णं क्वथितं जलम् ॥  
रौद्रं सरः पुनातीहाश्वमेधावभृथो यथा ॥ 5.1.9.२० ॥  
प्रागाद्ब्रह्मापि तं देशं देवतानां शतैर्वृतः ॥  
स्वर्गलोकस्य निःश्रेणी कीर्तिता ब्रह्मणा स्वयम् ॥ २१ ॥  
अत्र त्यजन्ति ये प्राणान्रुद्र लोकं व्रजन्ति ते ॥  
धन्या व्यास नरा मर्त्ये महाकालवने स्थिताः ॥ २२ ॥  
रौद्रे सरसि ये स्नान्ति जलं वापि पिबन्ति ये ॥  
स्वधर्माचारनिरताः पश्यन्तीशानमीश्वरम् ॥ २३ ॥  
इति स्वर्गगता देवाः स्पृहां कुर्वन्ति नित्यशः ॥ २४ ॥  
इदं शुभं दिव्यमधर्मनाशनं महाकपालं सुरदैत्यपूजितम् ॥  
महाप्रभं पापहरं सनातनं सुरेशलोकादपि दुर्लभं सदा ॥ २५ ॥  
तपोरतैः सिद्धगणैरभिष्टुतं यथा नभःस्थं दिननाथमण्डलम् ॥  
य एकचित्तः शृणुयात्प्रसादतस्त्रिविष्टपं गच्छति सोऽभिनन्दितः ॥२६॥  
इति श्रीस्कान्दे महापुराण एकाशीतिसाहस्र्यां सहितायां पञ्चम आवन्त्यखण्डेऽवन्तीक्षेत्र माहात्म्ये महिषकुण्डरुद्रसरोमाहात्म्यवर्णनन्नाम नवमोऽध्यायः ॥ ९ ॥ ॥ छ ॥