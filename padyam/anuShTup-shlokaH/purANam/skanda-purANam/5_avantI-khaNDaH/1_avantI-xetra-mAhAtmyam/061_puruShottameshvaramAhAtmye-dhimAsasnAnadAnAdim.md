+++
title = "०६१ पुरुषोत्तमेश्वरमाहात्म्येऽधिमासस्नानदानादिमाहात्म्यवर्णनम्"

+++
॥ सनत्कुमार उवाच ॥ ॥  
अधिमासं समासाद्य योऽन्यत्र स्थितिमात्मनः ॥  
करोति स नरो मूर्खो महाकालवनादृते ॥ १ ॥  
अधिमासे नरो व्यास तीर्थे पुरुषोत्तमाभिधे ॥  
स्नात्वा दत्त्वा च दानानि तेषां लोकाः सनातनाः ॥ २ ॥  
पुरुषोत्तमं समभ्यर्च्य रमालालितपादकम् ॥  
तथैव च उमां देवीं शङ्करेण च पूजयेत् ॥ ३ ॥  
वाञ्छितार्थशतं प्राप्य विष्णुलोके महीयते ॥  
भाद्रपदे सिते पक्षे एकादश्यां समाहितः ॥  
उपोष्य विधिवद्व्यास रात्रौ जागरणं चरेत् ॥ ४ ॥  
विष्णोश्च पूजनं कार्यं जलयात्रा तथैव च ॥  
पुरुषोत्तमसरे नित्यं तस्य पुण्यफलं शृणु ॥ ५ ॥  
पुत्रदारधनं सम्यगायुरारोग्यसम्पदः ॥  
न तेषां दुर्लभं किञ्चित्त्रिषु लोकेषु विद्यते ॥६॥  
तस्य पूर्वतरे भागे जटेश्वरमहेश्वरः ॥  
तिष्ठति तापसस्तीरे यत्र राजा भगीरथः ॥ ७ ॥  
तपस्तप्त्वा परं लेभे पुण्यं पुण्यवतां वरः ॥  
गङ्गां भूतलमानीय सर्वलोकसुखाय वै ॥ ८ ॥  
तस्य तीर्थे नरः स्नात्वा तिलधेनुं प्रदापयेत् ॥  
सर्वयज्ञफलं प्राप्य पुत्रवाञ्जा यते नरः॥९॥  
तस्येशानतरे भागे रामो भार्गवसत्तमः॥  
तपस्तेपे सुधर्मात्मा आत्मकायविशुद्धये॥5.1.61.१०॥  
कौशिकी च सरिच्छ्रेष्ठा सर्वतीर्थवरप्रदा॥  
तत्र स्नात्वा नरो जातिहत्यादोषविवर्जितः ॥११॥  
रामेश्वरं समालोक्य धूतपापो भवेन्नरः।१२॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये पुरुषोत्तमेश्वरमाहात्म्येऽधिमासस्नानदानादिमाहात्म्यवर्णनन्नामैकषष्टितमोऽध्यायः ॥६१॥