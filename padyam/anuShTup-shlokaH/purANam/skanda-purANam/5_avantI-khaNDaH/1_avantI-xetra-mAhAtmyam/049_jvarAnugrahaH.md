+++
title = "०४९ ज्वरानुग्रहः"

+++
॥ सनत्कुमार उवाच ॥ ॥  
एवं व्यास पुरी रम्या नामभूता सनातनी ॥  
युगेयुगे यथा जाता तथा ख्याता मयाऽनघ ॥ १ ॥  
॥ व्यास उवाच ॥ ॥  
भूयोऽहं श्रोतुमिच्छामि त्वत्तो ब्रह्मविदां वर ॥  
शिप्रायाश्च कथां पुण्यां पवित्रां पापहारिणीम् ॥ २ ॥  
सुन्दरं कुण्डमाख्यातं पिशाचमोचनं तथा ॥  
नीलगङ्गा इति प्रोक्ता कर्कराजमतः परम् ॥ ३ ॥  
पुष्कराणि च सर्वाणि गयातीर्थमनुत्तमम् ॥  
गोमतीकुण्डमाख्यातं नाम्ना धर्मसरस्तथा ॥ ४ ॥  
ख्यातं सङ्गमजं तीर्थं शनेर्जन्मकथां शुभाम् ॥  
च्यवनाश्रमे च या वार्ता तथा नागालये शुभे ॥ ५ ॥  
पुरुषोत्तममहिमानं काले केन कथं भवेत् ॥  
एतद्वेदितुमिच्छामि यत्ते मनसि वर्तते ॥ ६ ॥  
॥ सनत्कुमार उवाच॥ ॥  
शृणु व्यास महाभाग कथां पापहरां पराम्॥  
यस्मिन्काले यदा जाता महाकालवने शुभे॥७॥  
नास्ति वत्स महीपृष्ठे शिप्रायाः सदृशी नदी ॥  
यस्यास्तीरे क्षणान्मुक्तिः किं चिरात्सेवनेन वै ॥ ८ ॥  
वैकुण्ठे जायते शिप्रा ज्वरघ्नी च सुरालये ॥  
महाद्वारे च पापघ्नी पातालेऽमृतसम्भवा ॥ ९ ॥  
वाराहकल्पे वै प्रोक्ता विष्णुदेहेति नामतः ॥  
शिप्रावन्त्यां समाख्याता कामधेनुसमुद्भवा ॥ 5.1.49.१० ॥  
॥ व्यास उवाच ॥ ॥  
विचित्रमिदमाख्यातं भवता ऋषिसत्तम ॥  
वक्तुमर्हसि शिप्रायाः समासेन कथां शुभाम् ॥ ११ ॥  
॥ सनत्कुमार उवाच ॥ ॥  
ब्राह्मं कपालमादाय भिक्षार्थं सञ्चरन्महीम् ॥  
महादेवो विशुद्धात्मा सर्वलोकेषु सर्वतः ॥१२॥  
अप्राप्तभिक्षो भिक्षार्थी वैकुण्ठमगमद्विभुः ॥  
गतश्चातिथ्यवेलायां भ्रममाणो यतस्ततः॥१३॥  
लोकनिन्दापरः क्रुद्धः क्षुधितो बहुवासरैः ॥  
भिक्षां देहीति भो ब्रह्मन्क्षुधितोऽहं समाहितः ॥१४॥  
कपालं च करे कृत्वा इत्यु वाच पुनः पुनः ॥  
गृह्यतां हर भिक्षां ते ददामीति हरिस्तदा ॥१५॥  
इत्युक्त्वा करमुद्यम्य तर्जन्यगुंलिमादधत् ॥  
तदा रुद्रः समाध्मातस्त्रिशूलेनाहन द्रुषा ॥१६॥  
तदाङ्गुलिसमुद्भूतं बहु सुस्रावशोणितम् ॥  
तेनाशु पात्रं तत्पूर्णं शङ्करस्य करे स्थितम् ॥१७॥  
तदा उद्वेलिता सा वै धारा जाता समं ततः ॥  
तत्र स्थाने समुद्भूता शिप्राऽसृग्धारसम्भवा ॥ १८ ॥  
वैकुण्ठे चाभवत्सद्यो नदी त्रैलोक्यपावनी ॥  
एवं शिप्रा सरिच्छ्रेष्ठा त्रिषु लोकेषु विश्रुता ॥ १९ ॥  
ज्वरघ्नी च यथा प्रोक्ता तथा व्यास ब्रवीम्यहम् ॥  
यदा बाणासुरो दैत्यः कृष्णेन सह संयुगे ॥ 5.1.49.२० ॥  
योधयामास दैत्येन्द्रो ह्यनिरुद्धप्र हेलनः ॥  
सहस्रबाहुभिर्वीरो नानाप्रहरणोद्यतः ॥ २१ ॥  
तस्मात्क्रुद्धो वासुदेवश्चक्रमादाय सत्वरः ॥  
चिच्छेद बाहुसाहस्रं क्षुरप्रेणाशुगामिना ॥ २२ ॥  
स तदा भग्नसङ्कल्पश्छिन्नदोश्च व्रणार्दितः ॥  
पराङ्मुखपरो भूत्वा शङ्करं शरणं ययौ ॥ २३ ॥  
तदागतं महादैत्यं समीपे भयविह्वलम् ॥  
विलोक्य कृपयाविष्टो गते सङ्ग्राममूर्धनि ॥ २४ ॥  
छित्त्वा बाहुसहस्रं वै दैत्यराजस्य चाहवे ॥  
क्रुद्धः कृष्णो महाबाहुः परसेनान्तको वरः ॥ २५ ॥  
स्थितो यत्राचलो व्यास तत्रागतो महेश्वरः ॥  
वारयामास कृष्णं वै शरोघैश्च समाकिरन्॥२६॥  
अन्योन्यं च समासाद्य कृत्वा युद्धं तु दारुणम् ॥  
शस्त्रास्त्रैश्च महाघोरैः सर्वप्राणिभयङ्करैः ॥ २७ ॥  
वैष्णवास्त्रं तदा कृष्णः सन्दधे हरजिघांसया ॥  
पाशुपतं च नामास्त्रं सर्वसंहारकारकम् ॥ २८ ॥ ।  
सन्दधे वै तदा शम्भुः कृष्णप्राणहरोत्सुकः ॥  
हाहाकारस्तदा जातः सर्वलोकेषु श्रूयते ॥ २९ ॥  
मोहनास्त्रं पुनः कृष्णः शिवोपरि मुमोच ह ॥  
तेनास्त्रेण तदा शम्भुर्मोहितो देवमायया ॥ 5.1.49.३० ॥  
जृम्भमाणः स्थितः सङ्ख्ये किञ्चित्कालं मुहुर्मुहुः ॥  
लब्धसञ्ज्ञः पुनर्जातो यदा रुद्रो महाहवे ॥ ३१ ॥  
तदा क्रोधाभिभूतेन कृतो माहेश्वरो ज्वरः ॥  
ललाटफलकात्सद्यो वीरभद्रो महाबलः ॥ ३२ ॥  
त्रिनेत्रस्त्रिशिरा ह्रस्वस्त्रिपादो बर्कराकृतिः ॥  
क्षुद्रो जटिलभस्माङ्गो महाव्याधिर्दुरत्ययः ॥ ३३ ॥  
कृष्णसेनां समासाद्य महादेवेन प्रेरितः ॥  
प्राणिनां कदनं चक्रे सर्वेषां कृष्णसङ्गिनाम् ॥ ३४ ॥  
पराङ्मुख्यपरा भग्ना ज्वराभिघातपीडिता ॥  
बभूव सहसा व्यास सेना कृष्णेन पालिता ॥३५॥  
तथाभूतां समालोक्य जृम्भमाणा रुजार्दिताम् ॥  
स्वसेनां भग्नसङ्कल्पां माहेशज्वरपीडिताम् ॥ ३६ ॥  
ससर्ज वैष्णवं तापं कृष्णः परमकोपनः॥  
तेन सह वैष्णवेन माहेश्वरेण ज्वरेण च ॥ ३७ ॥  
अन्योन्यमभवद्युद्धं घोरं घोरतरं महत् ॥  
सङ्ग्रामं बहुलं कृत्वा भग्नो माहेश्वरो ज्वरः ॥३८॥  
सर्वलोकेषु गत्वा वै न शान्तिं प्रतिजग्मिवान् ॥  
महाकालवने रम्ये प्राप्तस्तेनाभिपीडितः ॥ ३९ ॥  
निमग्नोऽथ वै शिप्रायां ततः शान्तिं परां ययौ ॥  
दृष्ट्वा माहेश्वरं शान्तं ज्वरं परमकोपनम् ॥ 5.1.49.४० ॥  
वैष्णवो ऽपि समासाद्य तस्यां मज्जनमाचरत् ॥  
तस्याः प्रभावसन्नष्टौ ज्वरो हरिहरोद्भवौ ॥ ४१ ॥  
तस्मात्सर्वेषु कालेषु ज्वरघ्नी साऽभवत्क्षणात् ॥  
ज्वराभिभूतास्तां प्राप्य जनाः परमदुःखिताः ॥ ४२ ॥  
निमज्जन्ति च शिप्रायां व्यासोषसि समाहिताः ॥  
न तेषां बाधते पीडा ज्वरोद्भूता कदाचन ॥ ॥ ४३ ॥  
सत्यमुक्तं तदा व्यास ब्रह्महरिहरेण च ॥४४॥  
ये शृण्वन्ति कथां दिव्यां नराश्चैकाग्रमानसाः ॥  
न तेषां जायते किञ्चिज्जवरसन्तापजं भयम् ॥ ॥ ४५ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये शिप्राया माहात्म्ये ज्वरानुग्रहोनामैकोन पञ्चाशत्तमोऽध्यायः ॥४९॥