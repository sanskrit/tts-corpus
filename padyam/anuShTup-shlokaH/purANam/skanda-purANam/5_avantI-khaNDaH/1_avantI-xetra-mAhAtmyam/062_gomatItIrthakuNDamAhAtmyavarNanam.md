+++
title = "०६२ गोमतीतीर्थकुण्डमाहात्म्यवर्णनम्"

+++
॥ व्यास उवाच ॥  
गोमतीकुण्डं त्वया प्रोक्तं पुरा ब्रह्मन्सनातनम् ॥  
कस्मिन्काले कदा जातं तन्नो वद सुविस्तरात् ॥ १ ॥  
॥ सनत्कुमार उवाच ॥  
शृणुष्व भो महाप्राज्ञ कथां पापहरां पराम् ॥  
गोमतीकुण्डोद्भवां पुण्यां पुरा रुद्रेण भाषिताम् ॥ २ ॥  
नैमिषे च समासीना ऋषयः शौनकादयः ॥  
कथयन्ति कथां पुण्यां सर्वतीर्थोद्भवां शुभाम् ॥ ३ ॥  
तस्मिन्नवसरे पुण्ये काशीमाहात्म्यमुत्तमम् ॥  
कथितं नारदेनैव पवित्रं पापहारकम् ॥ ४ ॥  
ऊषरः पुण्य पापानां धन्या वाराणसी पुरी ॥  
ध्रुवं लभन्ते मोक्षं च समं चण्डालपण्डिताः ॥ ५॥  
असीवरुणयोर्मध्ये पञ्चक्रोशी महाफलम् ॥  
अमरा मरणमिच्छन्ति का कथा इतरे जनाः ॥ ६ ॥  
इति स्मृत्वा तदा व्यास स्वयम्भूः प्रत्यभाषत ॥  
शृण्वतां सर्वदेवानामृषीणां च परन्तप ॥ ७ ॥  
नदी न गोमतीतुल्या कृष्णतुल्या न देवता ॥  
सर्वपातालभूमध्ये न द्वारकासमा पुरी ॥ ८ ॥  
इति ते निश्चयं ज्ञात्वा ऋषयः शौनकादयः ॥  
यत्र तत्र स्थिताः सर्वे प्रातःसन्ध्यामुपासितुम्॥ ९ ॥  
तत्रैव गोमतीतीरे चक्रुस्ते ला धृतव्रताः ॥  
सान्दीपनोऽपि तत्रैव प्रातःसन्ध्यां समाचरत् ॥ 5.1.62.१० ॥  
एवं बहुतिथे काले चरतस्तस्य वै व्रतम्॥  
सान्दीपनस्य वै व्यास ह्यवन्तीपुरवासिनः॥११॥  
तस्यैव कामपूर्त्यर्थं विद्यार्थिनौ रामजनार्दनौ ॥  
समायातौ सुकुमाराङ्गौ सततं ब्रह्मचारिणौ ॥ १२ ॥  
निवासं चक्रतुस्तस्य गुरोर्गेहे परन्तप ॥  
तस्य पाठयतः सम्यग्विद्यां सर्वश्रुतीः परम् ॥ १३ ॥  
उषस्युषसि तत्रैव दृश्यते न तदा गुरुः ॥  
विद्योपदेशकालोऽयं क्व गतो नौ गुरुर्वरः ॥ १४ ॥  
इति पृष्टे तयोरेवं गुरुपत्नी ह्युवाच ह ॥  
सदैव कुरुते वत्स प्रातःसन्ध्याद्युपास नम् ॥ १५ ॥  
तत्रैव याति वै नित्यं गुरुस्ते स्नानकारणात् ॥  
गोमती वै सरिच्छ्रेष्ठा द्वारकायां च पावनी ॥१६॥  
इति श्रुत्वा तदा कृष्णो रामेण सह संयुतः ॥  
किं कर्तव्यमिहास्माभिरात्मनो हितमुत्तमम् ॥ १७ ॥  
गुरोरागमनं काङ्क्षे अत्रैव स्थितिकाङ्क्षया ॥  
एतस्मिन्नेव काले तु सान्दीपनिरगा द्गृहम्॥ १८ ॥  
तत उत्थाय तौ वीरौ गुरोरावन्दनं ततः ॥  
प्रश्रयावनतौ कृत्वा ह्यब्रूतां वचनं गुरुम् ॥ १९ ॥  
श्रूयतां भो महायोगिन्नस्माकं वासकार णम्॥  
विद्यार्थिनाविह प्राप्तौ युष्माकं च गृहोत्तमे ॥ 5.1.62.२० ॥  
प्रातःकाले च ते ब्रह्मन्समयो नास्ति नौ प्रभो ॥  
एतच्छुत्वा वचस्तस्य कृष्णस्य च बलस्य च ॥ २१ ॥  
उवाच भगवान्व्यास आत्मनो व्रतकारणम् ॥  
अस्माकं परमं वत्स व्रतं वै शाश्वतं मतम् ॥ २२ ॥  
गोमतीस्नानं कर्तव्यं प्रातःकाले सदा बुधैः ॥  
तत्रैवोपासनं पुण्यं सन्ध्याया इति निश्चितम् ॥ २३ ॥  
इति निश्चित्य युष्माभिर्यद्योग्यं क्रियतां तथा ॥  
तच्छ्रुत्वा भगवान्विष्णुर्मायामानुषरूपवान् ॥ २४ ॥  
गोमत्याराधनं चक्रे कुशस्थल्यां द्विजोत्तम ॥  
यत्र शिवेश्वरो देवो यज्ञकुण्डमनुत्तमम् ॥ २५ ॥  
कन्थडेश्वरस्योत्तरे भागे गोमती सा समागता ॥  
पातालतलमाभेद्य सरस्वत्या सहागता ॥ २६ ॥  
प्रातरुत्थाय ते सर्वे गोमतीं सरितां वराम् ॥  
ददृशुः सुचिरापाङ्गीं व्यास स्वाश्रमगामिनीम् ॥ २७ ॥  
॥ श्रीकृष्ण उवाच ॥ ॥  
अत्रैव चागता ब्रह्मन्गोमती सरितांवरा ॥  
स्नानदानादिकं सर्वमत्रैव समुपासय॥ २८ ॥  
गोमत्यत्र समालीना यज्ञकुण्डे सरस्वती ॥  
तदाप्रभृति लोकेऽस्मिन्गोमतीकुण्डमुच्यते ॥ २९ ॥  
सर्वेषामपि लोकानां मार्गोऽ त्रैव च विद्यते ॥  
तस्माद्व्यास महापुण्यं भुवि तीर्थमनुत्तमम्॥ 5.1.62.३० ॥  
गोमतीकुण्डमाख्यातं सर्वपापप्रणानशनम् ॥  
भाद्रे मास्यसिताऽष्टम्यां कृष्ण जन्मसमुद्भवम् ॥ ३१॥  
तत्र स्नात्वा नरो नित्यं रात्रौ जागरणं चरेत् ॥  
उपोष्य विधिवद्व्यास सशिष्यं व्यासमर्चयेत् ॥ ३२ ॥  
वैष्णवांश्च नरांश्चैव कृष्णजन्मोत्सुकान्वरान्॥  
नानासुगन्धपुष्पाद्यैर्वस्त्रालङ्कारसंयुतैः ॥ ३३ ॥  
गोब्राह्मणानां पूजाश्च क्रियते यैः समाहितैः ॥  
न तेषां दुर्लभं किञ्चित्सर्वलोकेषु विद्यते ॥ ३४ ॥  
गोमतीस्नानजात्पुण्याद्वासुदेवसमागमात् ॥  
मनोरथफलप्राप्तिर्जायते नाऽत्र संशयः ॥ ३५ ॥  
तथा चैत्रसिते पक्षे यावच्चैकादशी भवेत् ॥  
तद्दिने च नरः स्नात्वा गोमत्यां च विशेषतः ॥ ३६ ॥  
रात्रौ जागरणं कृत्वा विष्णुपूजां तथैव च ॥  
आमलकीं ततो गत्वा प्रदक्षिणात्पदेपदे ॥ ३७ ॥  
गोसहस्रफलं तेषां प्राप्यते नाऽत्र संशयः ॥  
ये शृण्वन्ति कथां पुण्यां पवित्रां पापहारिणीम् ॥ ३८ ॥  
सर्वपापविनिर्मुक्ता विष्णुलोकं प्रयान्ति ते ॥ ३९ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये गोमतीतीर्थकुण्डमाहात्म्यवर्णनन्नाम द्विषष्टितमोऽध्यायः ॥ ६२ ॥