+++
title = "०५२ शिप्रामाहात्म्यवर्णनम्"

+++
॥ सनत्कुमार उवाच ॥ ॥।  
भूयः शृणु महाभाग शिप्रामाहात्म्यमुत्तमम् ॥  
यस्य श्रवणमात्रेण हयमेधफलं भवेत् ॥ १ ॥  
शिप्रा च सर्वतः पुण्या पवित्रा पापहारिणी ॥  
अवन्त्यां च विशेषेण शिप्रा चोत्तरवाहिनी ॥ २ ॥  
तथापि तत्समुत्पत्तिं विस्तराद्गदतो मम ॥  
यथा वाराहतनया विष्णुदेहोद्भवा शिवा ॥  
शृणु व्यास महापुण्यां कथां पौराणिकीं शुभाम् ॥९३ ॥  
पुरा महासुरो जातो हिरण्याक्षो महाबलः ॥ ४ ॥  
स चेमां सकलां पृथ्वीं वशीकृत्वा चकार ह ॥  
राज्यं च सार्वभौमानां दानवैश्च दुरात्मभिः ॥ ५ ॥  
जित्वा च सकलाँल्लोकान्सुरानिन्द्रपुरोगमान् ॥  
दिक्पालान्वसुपालांश्च तिरस्कृत्यसुरा धिपः ॥ ६ ॥  
स सर्वान्सर्वलोकेभ्यः स्वयमेवाधितिष्ठति ॥  
स्वर्गान्निराकृताः सर्वे तेन देवगणा भुवि ॥ ७ ॥  
विचरन्ति यथा मर्त्या भ्रष्टराज्याः पराजिताः ॥  
अलब्धशरणाः सर्वे ब्रह्माणं शरणं ययुः ॥ ८ ॥  
तत्र गत्वा नमस्कृत्य दैत्यकृत्यं न्यवेदयन् ॥  
भगवन्किमिदं कार्यं भवता परमेष्ठिना ॥ ॥ ९ ॥  
येन देवगणाः सर्वे नष्टप्रायाश्च तत्क्षणात् ॥  
हिरण्याक्षेण दैत्येन हृतं स्वर्गमकण्टकम् ॥ 5.1.52.१० ॥  
यज्ञभागांश्च वै सर्वानुपाश्नाति पृथक्पृथक् ॥  
केनोपायेन जीवाम कथं तिष्ठाम भूतले ॥ ११ ॥  
इति विक्लवितं तेषां देवानां स पितामहः ॥  
उवाच वचनं रम्यं तत्कालसमयोचितम् ॥ १२ ॥  
॥ ॥ ब्रह्मोवाच ॥ ॥  
शृणुध्वं भोः सुरश्रेष्ठा यूयं सर्वे समाहिताः ॥  
पुरायं पार्षदश्रेष्ठो द्वारपालः समाहितः ॥ १३ ॥  
वैकुण्ठभवने रम्ये विष्णोरतुलतेजसः ।  
जयोनाम महाबाहुर्विजयेन समन्वितत॥ १० ॥  
द्वावेव सचिवौ दान्तौ विष्णुवेषधरावुभौ॥  
आत्तयष्टी च विक्रान्तौ द्वारे सन्तिष्ठतः सदा ॥ ॥१५॥  
एकदा वै मुनिश्रेष्ठ ब्रह्मणो मानसात्मजाः॥  
स्वैरं चरन्तो लोकानां विष्णोर्भवनमागताः ॥१६॥  
सनकादयो महाभागा भगवद्दर्शनलालसाः॥  
ताभ्यां निवारिताः सर्वे पेतुर्वै धरणीतले ॥ १७ ॥  
मुमुहुश्च तदा व्यास कुमारा भृशदुःखिताः ॥  
ततोऽगात्स महाबाहुर्भगवान्कमलेक्षणः ॥ १८ ॥  
ददर्श सहसा विष्णुः कुमारान्भुवि दुःखितान् ॥  
उत्थाप्याङ्कं समारोप्य सस्वजे मधुसूदनः ॥ १९ ॥  
मूर्ध्नि चाघ्राय बाहुभ्यां परिष्वज्य ह्युवाच ह॥  
कस्माद्वः कश्मलमिदं केनापि दुःखिता भृशम् ॥ 5.1.52.२० ॥  
सर्वं तत्कारणं बाला ब्रूत नो धर्मवित्तमाः ॥ २१ ॥  
॥ कुमारा ऊचुः ॥ ॥  
श्रूयतां भो महाराज अस्माकं दुःखमीदृशम् ॥  
येन प्राप्ता वयं ब्रह्मन्दशामेतां शृणुष्व ह ॥ २२ ॥  
आयाता भ्रातरो ह्येते चत्वारो लोकपर्यटाः ॥  
दर्शनार्थं रमानाथ साभिलाषाः शुचार्दिताः ॥ २३ ॥  
निवारिताश्च सहसा ताभ्यां वै द्वारपालनात् ॥  
तेनैवेयं दशा प्राप्ता भवता परिपालिताः ॥ २४ ॥ ॥  
॥ भगवानुवाच ॥ ॥  
अतः प्रभृति स्थानेस्मिन्स्थितिर्नास्ति च शाश्वती ॥  
एतयोरासुरी योनिः प्राप्स्यते यन्ममाहितौ ॥ २५ ॥  
सद्यः प्राप्तौ तदा व्यास आसुरीं योनिमेव तौ ॥  
जयविजयनामाख्यौ दुष्टभावसमाश्रितौ ॥ २६ ॥  
जन्मान्तरसहस्रेण तपोदानसमाधिभिः ॥  
नराणां क्षीणपापानां कृष्णे भक्तिः प्रजायते ॥ २७ ॥  
दुष्टभावेन सद्यो वै जन्मभिर्जायते त्रिभिः ॥  
भविष्यति च तस्माद्वो विष्णुभक्तिः परा स्मृता ॥२८॥  
जन्मजन्मान्तरे जातौ तामसीं योनिमुद्धतौ ॥  
हिरण्यकशिपुश्चैव हिरण्याक्षो महाबलः ॥ २९ ॥  
तथैव कुम्भकर्णाख्यो रावणो लोकरावणः ॥  
दन्त वक्त्रः शिशुपालश्च जन्मत्रयमिति स्मृतम् ॥ 5.1.52.३० ॥  
योऽसौ महाबली दैत्यो हिरण्याक्ष इति स्मृतः ॥  
दुष्टभावसमापन्नो देवब्राह्मणनिन्दकः ॥ ॥ ३१ ॥  
जित्वा च सकलान्देवान्स्वयमेवाधितिष्ठति ॥ ३२ ॥  
स्वर्गान्निराकृताः सर्वे भ्रष्टराज्याः पराजिताः ॥  
विचरन्ति यथा मर्त्यास्तेन देव गणा भुवि ॥ ३३ ॥  
स्वधाकारो वषट्कारः स्वाहाकारो न दृश्यते ॥  
देवपूजार्चनं नास्ति ब्राह्मणानां विशेषतः ॥ ३४ ॥  
नैव तीर्थं प्रकाशेत पुण्यान्यायतनानि च ॥  
आश्रमेषु च सर्वेषु ऋषीणां च महात्मनाम् ॥ ३५ ॥  
उद्वृत्तं च प्रकुर्वन्ति दुष्टदैत्याः प्रहारिणः ॥  
वर्णाश्रमवतां धर्माः स्त्रीणां चैव सुशीलता॥ १८ ॥  
उच्छिन्ना हि तदा जातास्तस्मिन्राज्ञि दुरात्मनि ॥  
दुष्टाचारा दुरात्मानो मायिनो बहुमानिनः ॥ ३७ ॥  
पाखण्डिनोऽपरा क्रान्ताः सर्वे धर्मबहिर्मुखाः ॥  
पशुधर्मरताः सर्वे सर्वे ब्रह्मेतिशंसिनः ॥ ३८ ॥  
बहुम्लेच्छा बहुक्लेशा बह्वाबाधावनी कृता ॥  
को वेदः का स्मृतिः को यज्ञः का च दक्षिणा ॥ ३९ ॥  
तमीभूतं जगत्सर्वं दृश्यते वसुधातले ॥  
एवं व्यास यदा जातं दुष्टं सर्वं जगत्त्रयम् ॥ 5.1.52.४० ॥  
यदा यदा हि धर्मस्य ग्लानिर्भवति भारत ॥  
अभ्युत्थानमधर्मस्य तदात्मानं सृजाम्यहम् ॥ ४१ ॥  
इति ज्ञात्वा महाविष्णुर्वाराहं वपुरात्मवान् ॥  
दधार लीलया दिव्यं श्वेतद्वीपोपमं शुभम् ॥ ४२ ॥  
यूपदंष्ट्रो हविर्गन्धो बीजौषधितनूरुहः ॥  
वेदपादः शुचिर्दण्डी जिह्वाग्निस्तालुकाहुतिः ॥ ४३ ॥  
अन्तरास्यरुचादार्ढो यज्ञकायः सुदक्षिणः ॥  
उद्गानघुर्घुरोन्नादो विहार ऋत्विजाकृतिः ॥ ४४ ॥  
हौत्रश्वासपरो दक्षसदस्यावयवः स्मृतः ॥  
पुच्छ कर्माशनो नित्यं यजमानसुमानदः ॥ ४५ ॥  
वेदिपल्वलसंस्तारो ब्रह्माध्वर्युर्वनाकरः ॥  
लोककल्पो लोकसाक्षी परावरवहः शुचिः ॥ ४६ ॥  
आद्यः पुरुष ईशानः पुरुहूतः पुरुष्टुतः ॥  
तेनासौ निहतो दैत्यो हिरण्याक्षो दुरासदः ॥ ४७ ॥  
सङ्ग्रामान्सुबहून्कृत्वा बहुकष्टेन विष्णुना ॥  
दैत्येन पीडिता पृथ्वी रसातलतलङ्गता ॥ ४८ ॥  
उद्धृता च वराहेण दंष्ट्रया चन्द्ररेखया ॥  
हतास्ते दानवाः सर्वे शेषाः पातालमाययुः ॥ ४९ ॥  
ववुः पुण्यास्तथा वाताः सुप्रभोऽभूद्दिवाकरः ॥  
जज्वलुश्चाग्नयः शान्ताः शान्ता दिग्जनितस्वनाः ॥ 5.1.52.५० ॥  
सरितो मार्गवाहिन्यः सागराः प्रकृतिं गतः ॥  
दृष्ट्वा देवोऽखिलं व्यास प्रसन्नात्मा बभूव ह ॥ ५१ ॥  
वाराहमूर्तिर्भगवान्सर्वकामफलप्रदः ॥  
आनन्दनिर्भरो देवो हतदैत्यो वरप्रदः ॥ ५२ ॥  
तस्यापि हृदयाज्जाता नदी ह्येषा सनातनी ॥  
आनन्दजलसम्पूर्णा सर्वानन्दवरप्रदा ॥५३॥  
बहुयोजनविस्तारा बहुला कामचारिणी ॥  
पद्माकरसमाकीर्णा हंसकारण्डसङ्कुला ॥५४॥  
सरला तरलच्छाया यक्षगन्धर्वसेविता ॥  
किन्नरीगीयमाना च गीयमाना खगालिभिः ॥५५॥  
अप्सरोभिर्नृत्यमाना स्तूयमाना महर्षिभिः॥  
हूयमाना हुताग्निभी राजर्षिभिः समाश्रिता ॥ ५६ ॥  
तुङ्गस्तनभराक्रान्तयोषिद्भिः क्रीडितान्तरा ॥  
क्वचित्कीरवरान्दोलै रम्यमाणा विराजिता ॥५७॥।  
वेदविद्भिर्द्विजैः सेव्या ऋषिभिस्संशितात्मभिः ॥  
सर्वदा सर्वकाले च सिद्धैः सिद्धिप्रदा नृणाम् ॥ ५८ ॥  
महाकालवने रम्ये रम्या पद्मावती पुरी ॥  
सुन्दरं कुण्डमपरं रम्यं प्राचीनकं शुभम् ॥ ५९ ॥  
यत्र स्नात्वा नरा यान्ति शिवलोकं सनातनम् ॥  
यत्र नीला परा व्यास शिप्रा वै लोकपावनी ॥ 5.1.52.६० ॥  
वाराहेण कृतं सर्वं दुष्टदैत्यनिबर्हणम् ॥  
तेन देवा निरातङ्काः कृता वाराहमूर्तिना ॥ ६१ ॥  
कृतप्राञ्जलयः सर्वे देवा इन्द्रपुरोगमाः ॥  
स्तुतिं कृत्वा महाविष्णोः सततं पुरतः स्थिताः ॥ ६२ ॥  
देवदेव जगन्नाथ पुण्यश्रवणकीर्तन ॥  
किं दानं किं तपः पुण्यं किं तीर्थं का च देवता ॥ ॥ ६३ ॥  
येन पुण्यप्रभावेन पुनः स्वर्गो ह्यवाप्स्यते ॥  
एतन्निश्चित्य नो ब्रूहि सर्वं गुह्यतरं विभो ॥ ६४ ॥  
॥ विष्णुरुवाच ॥ ॥  
शृणुध्वं भोः सुराः सर्वे युष्माकं सिद्धिकारणम् ॥  
गुह्याद्गुह्यतरं पुण्यं महाकालवनं शुभम् ॥ ६५ ॥  
मम देहोद्भवा शिप्रा यत्र लीना पयस्विनी ॥  
नीलगङ्गा सरिच्छ्रेष्ठा यत्र प्राची सरस्वती ॥ ६६ ॥  
पुष्करं च गयातीर्थं पुरुषोत्तमसरः शुभम् ॥  
तत्रैव गच्छत क्षिप्र पुनर्लोकानवाप्स्यथ ॥ ६७ ॥  
इति श्रुत्वा परं वाक्यं देवदेवजगद्गुरोः ॥  
तत्र देवगणाः सर्वे ब्रह्मशक्रपुरोगमाः ॥ ६८ ॥  
महाकालवने रम्ये यत्र शिप्रा सरिद्वरा ॥  
स्नानदानादिकं कृत्वा श्राद्धं कृत्वा यथोचितम् ॥ ६९ ॥  
तेन पुण्यप्रभावेन स्वकाँल्लोकान्गताः सुराः ॥  
एवं व्यास समाख्याता शिप्रा वै लोकपावनी ॥ 5.1.52.७० ॥  
जातं सरो वराहस्य विष्णोरतुलतेजसः ॥  
यस्य दर्शनमात्रेण ब्रह्महत्यां व्यपोहति ॥ ७१ ॥  
अत्र स्नात्वा पयः पीत्वा श्राद्धं कृत्वा यथोचितम् ॥  
पयस्विनीं च गां दत्त्वा विष्णुलोके महीयते ॥ ७२ ॥ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्ती क्षेत्रमाहात्म्ये शिप्रामाहात्म्यवर्णनन्नाम द्विपञ्चाशत्तमोऽध्यायः ॥ ५२ ॥ ॥ छ ॥