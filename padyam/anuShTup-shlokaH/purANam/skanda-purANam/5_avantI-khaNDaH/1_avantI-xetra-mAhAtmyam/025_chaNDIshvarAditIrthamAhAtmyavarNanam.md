+++
title = "०२५ चण्डीश्वरादितीर्थमाहात्म्यवर्णनम्"

+++
॥ सनत्कुमार उवाच ॥ ॥  
शुक्रेश्वरं समभ्यर्च्य सितपुष्पैर्विलेपनैः ॥  
प्रणिपत्य ततो भक्त्या रुद्रलोके महीयते ॥ १ ॥  
भीमेश्वरं नरो दृष्ट्वा भक्त्या सम्पूज्य यत्नतः ॥  
न भयं लभते व्यास रणे रात्रौ जलेऽनले ॥ २ ॥  
गर्गेश्वरं स्नापयित्वा तिलतैलेन मानवः ॥  
बिल्वपत्रैस्तु सम्पूज्य धर्मवृद्धिमवाप्नुयात् ॥ ३ ॥  
उपोषितश्चतुर्दश्यां तिलप्रस्थतिलाम्भसा ॥  
स्नापयित्वा तिलैरिष्ट्वा सदा सौख्यमवाप्नुयात् ॥ ४ ॥  
गोसहस्रं नरो दत्त्वा भावं कृत्वा विशेषतः ॥  
भवबन्धविनिर्मुक्तो रुद्रलोकं स गच्छति ॥ ५ ॥  
कामेश्वरं समभ्यर्च्य कुङ्कुमादिविलेपनैः ॥  
कामिकेन विमानेन याति स्वर्गं न संशयः ॥ ६ ॥  
चूडामणिं नमस्कृत्य नवम्यां कार्तिके सिते ॥  
न वियोनिं नरो याति धर्मबुद्धिः स जायते ॥ ७ ॥  
चण्डीश्वरं समभ्यर्च्य कृष्णाष्टम्यामुपोषितः ॥  
निर्माल्योल्लङ्घनोत्थेन न शोकेनापि लिप्यते ॥ ८ ॥  
इत्यादितीर्थानि महेश्वरस्य पुण्यानि सर्वाणि नरोऽभिगम्य ॥  
विशुद्धचित्तो भुवि भावितात्मा प्रयाति शम्भोर्भुवनं सुरम्यम्॥ ९ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये शुक्रेश्वरभीमेश्वर गर्गेश्वरकामेश्वर चूडामणीश्वर चण्डीश्वरादितीर्थमाहात्म्यवर्णनं नाम पञ्चविंशोऽध्यायः ॥ २५ ॥ । छ ॥