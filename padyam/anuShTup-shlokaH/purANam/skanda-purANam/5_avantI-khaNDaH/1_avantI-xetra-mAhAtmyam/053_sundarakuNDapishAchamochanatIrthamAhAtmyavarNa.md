+++
title = "०५३ सुन्दरकुण्डपिशाचमोचनतीर्थमाहात्म्यवर्णनम्"

+++
॥ सनत्कुमार उवाच ॥ ॥  
पृथिव्यां यानि तीर्थानि तानि सर्वाणि सुव्रत ॥  
अवन्त्यां सुन्दरे तीर्थे तिष्ठन्ति सर्वदा भुवि ॥ १ ॥  
॥ व्यास उवाच ॥ ॥  
किमिदं सुन्दरं कुण्डं कदाकालेऽभवत्क्षितौ ॥ ॥  
निर्मितं केन को देवः किं वा तस्य फलं स्मृतम् ॥ २ ॥  
॥ सनत्कुमार उवाच ॥ ॥  
शृणु पुण्यतमे क्षेत्रे सुन्दराख्यं यदा ऽभवत् ॥  
सर्वपापप्रशमनं वाञ्छितार्थफलप्रदम् ॥ ३ ॥  
यस्य श्रवणमात्रेण ब्रह्महत्या व्यपोहति ॥  
अश्वमेधादिकं पुण्यं वाजपेयश ताधिकम् ॥ ४ ॥  
पुरा कल्पक्षये व्यास नष्टकल्पा च मेदिनी ॥  
प्रचण्डवातवर्षाभ्यां चूर्णितो मेरुपर्वतः ॥ ५ ॥  
तदात्र पतितं व्यास वैकुण्ठशिखरोत्तमम् ॥  
महाकालवने घोरे गुह्ये चाव्ययके ध्रुवे ॥ ६ ॥  
तत्क्षणात्पतिते शृङ्गे कुण्डं जातं सुनिश्चितम् ॥  
रत्नसोपानमच्छोदं मुक्तासैकतपूरितम् ॥ ७ ॥  
जाम्बूनदकरारोहं हेमपद्मविराजितम् ॥  
कल्पद्रुमकृतच्छायं चिन्तामणिसमुच्छ्रितम् ॥ ८ ॥  
हंसकारण्डवाकीर्णं चक्रवाकोपशोभितम् ॥  
बीजौषधिगणाकीर्णं सर्वतत्त्वाभिसंयुतम् ॥ ९ ॥  
कल्पक्षये न क्षीयन्ते यानि तत्त्वानि सर्वशः ॥  
तानि तत्र प्रतिष्ठन्ति मूर्तिमन्ति पराणि च ॥ 5.1.53.१० ॥  
वेदशास्त्रपुराणानि गाथागीतिक्षराक्षराः ॥  
ॐकारश्च वषट्कारो गायत्री त्रिपदा परा ॥ ॥११ ॥  
कलाः काष्ठा मुहूर्ताश्च लवत्रुटिपलं घटिः ॥  
अहर्निशश्च यामाश्च पक्षमासावृतुस्तथा ॥ १२ ॥  
संवत्सरयुगाश्चैव कुण्डे तिष्ठन्ति मूर्तितः ॥  
देवा यक्षाश्च नागाश्च गुह्यकाः किन्नरास्तथा ॥ १३ ॥  
गन्धर्वाप्सरसो यक्षाः सिद्धाः किम्पुरुषास्तथा ॥  
उपासाञ्चक्रिरे तस्य कल्पदोषभयातुराः ॥ १४ ॥  
ब्रह्मा रुद्रश्च कालश्च लोकपाला महौजसः ॥  
केचिद्ध्यानपराः सिद्धास्तापसाः शंसितव्रताः ॥ १५ ॥  
तिष्ठन्ति बहुयुग व्यास यावत्कल्पः समाप्यते ॥  
सुदर्शनसमाकारं पूरितं चामृताम्बुभिः ॥ १६ ॥  
दिव्यपादपसंयुक्तं पारिजातगुणान्वितम् ॥  
दिव्यस्त्रीस्नानगन्धोदैर्वासितोद्गारिसौरभम्॥ १७ ॥  
क्वचिन्मयूरा नृत्यन्ति क्वचित्कूजन्ति कोकिलाः ॥  
क्वचित्केकारवाः क्वापि मेघघोषसमाकुलम् ॥ ॥ १८ ॥  
सुन्दरं सुन्दराकारं सुन्दरं तेन चोच्यते ॥  
बहुपुण्यकरं व्यास सर्वपापहरं परम् ॥ १९ ॥  
यत्र सन्निहितो विष्णुः शिवः शक्त्या युतो वशी ॥  
उपासाञ्चक्रिरे शश्वत्सर्वकालेषु सर्वदा ॥ 5.1.53.२० ॥  
पक्षार्धं पक्षमेकं च सुन्दरकुण्डे नरो वसेत् ॥  
वैकुण्ठे नियतं वासो यावत्कल्पशतं भवेत्॥ २१ ॥  
पक्षिकीटपतङ्गाश्च मृता यान्ति शिवालयम् ॥  
किं पुनर्मानवा लोके स्नानपूताश्च तत्र वै ॥ २२ ॥  
ये ददति तिलान्धेनुं गजवा जिरथावनीः॥  
दासीर्दासान्सुवर्णं च रत्नानि विविधानि च ॥२३॥  
शय्यादानविमानानि दानानि विविधानि च ॥  
न तेषां दानजं वेद्मि कीदृग्व्यास फलं भवेत्॥ २४ ॥  
भूयः शृणु परं व्यास सुन्दरकुण्डफलं स्मृतम्॥  
एकदा बहुपापेन पतितः पापयोनिषु ॥ २५ ॥  
पिशाचो मोक्षमापन्नः शिव रूपधरो गतः॥  
पिशाचमोचने स्नात्वा दृष्ट्वा देवं महेश्वरम्॥२६॥  
मुच्यते सर्वपापेभ्यो यद्यपि ब्रह्महा भवेत्॥२७॥  
॥व्यास उवाच॥  
कोऽसौ पिशाच इति ख्यातः किं तेन दुष्कृतं कृतम् ॥  
येन पापप्रसङ्गेन पिशाचत्वमुपागतः ॥ २८ ॥  
कथं तीर्थप्रसङ्गोऽस्य जातो वै द्विज सत्तम ॥  
एतद्वेदितुमिच्छामि त्वत्तो ब्रह्मविदांवर ॥ २९ ॥  
॥ सनत्कुमार उवाच ॥ ॥  
शृणु व्यास महाख्यानं तीर्थमाहात्म्यमुत्तमम् ॥  
यस्य श्रवणमात्रेण सर्वपापक्षयो भवेत् ॥5.1.53.३०॥  
ब्राह्मणो देवलो नाम दाक्षिणात्यो द्विजाधमः ॥  
सदा पापरतो लोभी कूटसाक्षी च लम्पटः ॥ ३१ ॥  
गुरुद्रोही कितवो धूर्तो गुरुहा गुरुतल्पगः ॥  
हेमहारी सुरापी च ब्रह्महा स्वामिद्रोहकः ॥ ३२ ॥  
अभक्ष्यभक्षकश्चैव वेदशास्त्रविवर्जितः ॥  
अनेकजन्मार्जितपापी सर्वधर्मबहिष्कृतः ॥।३३ ॥  
विश्वासघातको मानी चोरसङ्गरतः खलः ॥  
देशान्तरगतो मन्दश्चौरकार्यार्थसाधकः ॥ ३४ ॥  
बहवो निहता मार्गे पापाचारेण जन्तवः॥  
मगधे स गतो दुष्टः प्रसङ्गात्पापकारिणाम्॥३५॥  
तत्रैको ब्राह्मणो दान्तो वेदवेदाङ्गपारगः ॥  
साग्निकः शुद्धसत्त्वस्थो ब्रह्मकर्मरतः सदा ॥ ३६ ॥  
श्वशुरगृहे स्थिता भार्या तामादाय यशस्विनीम् ॥  
चलितो यानमारुह्य तेन पापेन घातितः ॥ ३७ ॥  
तस्य स्त्री च वरारोहा रूपलावण्यशालिनी ॥  
पतिव्रता महाभागा दृढचित्ता शुचिस्मिता ॥ ३८ ॥  
हते भर्तरि दुःखार्ता पतिविरहकातरा ॥  
वने घोरे परिभ्रष्टा काष्ठान्यादाय भामिनी ॥ ३९ ॥  
आरुरोह चितां दीप्तां पतिना हृष्टमानसा ॥  
स च दुष्टतरः सर्वं तस्य विप्रस्य जीवनम् ॥ 5.1.53.४० ॥  
गृहीत्वा चलितो मार्गे गृहीतो राजकिङ्करैः ॥  
बन्धयित्वा च तैः सर्वैस्तेन वित्तेन वै सह ॥  
नीतोऽसौ राजभवनं निवेदितो राजसन्निधौ ॥४१॥  
पातितो वै गले बद्ध्वा रज्जुना वृक्षकोटरे ॥  
चाण्डालैर्घृष्टितो भूमावितस्ततः श्वपाकिभिः ॥ ४२ ॥  
तेन कर्मविपाकेन रौरवं नरकं गतः ॥  
षष्टिवर्षसहस्राणि विष्ठायां कृमितां गतः ॥ ४३ ॥  
ततोऽन्यं नरकं प्राप्तो यमशासनकारकैः ॥  
असिपत्रवनं घोरमायसं तप्तसायकम् ॥ ४४ ॥  
मुद्गरैस्ताड्यमानो हि शृङ्खलाभिश्च किङ्करैः ॥  
कुम्भीपाकगतौ रौति वैतरण्यां सुपीडितः ॥ ४५ ॥  
एवं बहुविधान्कुण्डान्भुक्त्वा पापी नवान्नवान् ॥  
ततः प्रेतत्वमापन्नो युगानां पञ्चसप्ततिम् ॥ ४६ ॥  
महाकायो महारावो महोदरः सूचीमुखः ॥  
क्षुत्तृड्भ्यां च पराक्रान्तो मरुदेशं समाश्रितः ॥ ४७ ॥  
ततः कष्टतरां प्राप्य पैशाचीं तनुमाश्रितः ॥  
कुटिलो दुष्टभावश्च दुष्टचारी दिगम्बरः ॥ ४८ ॥  
विण्मूत्रदूषितोच्छिष्टपूतिपर्युष्टभोजनः ॥  
श्मशानोच्छिष्टभोजी च कृत्तिवासा विलोचनः ॥ ४९ ॥  
भग्नवापीतडागे च शुष्कवृक्षे निरूदके ॥  
प्राकारपरिखागारे शून्यागारे नदीतटे ॥ 5.1.53.५० ॥  
निवासो रोचते तस्य सर्वदा सर्वसन्धिषु ॥  
एवं बहुयुगे याते महाकालवने गतः ॥ ५१ ॥  
यत्र माहेश्वरं लिङ्गं सुन्दरं कुण्डमुत्तमम् ॥  
तत्रोषितत्वमात्रेण सिंहेन विनिपातितः ॥ ५२ ॥  
घातयित्वा च तं पापं जलार्थी कुण्डमाविशत् ॥  
दंष्ट्रान्तरगतं चास्थ्यपतत्तस्य मुखाज्जले ॥ ५३ ॥  
तेन पुण्यप्रभावेन सर्वपापं क्षयं गतम् ॥  
मृतमात्रे च लिङ्गं तन्नेत्रान्तरगतं तदा ॥ ५४ ॥  
हित्वा पैशाचकं देहं ज्योतिस्तल्लिङ्गमाविशत्॥  
तदारभ्य परं व्यास तीर्थं पैशाचमोचनम्॥ ॥५५ ॥  
पिशाचमोचनेशेति देवः ख्यातिं ततो गतः ॥  
तावद्गर्जन्ति पापानि मदोन्मत्तगजा यथा॥५६ ॥  
यावन्नायाति शिप्रायास्तीर्थे पैशाचमो चने ॥  
पिशाचमोचने स्नात्वा शुचिर्भूत्वा समाहितः ॥ ५७ ॥  
पिशाचमोचनं देवं पूजयित्वा यथाविधि ॥  
सर्वपापविशुद्धात्मा जायते नात्र संशयः ॥ ५८ ॥  
पिशाचमोचने व्यास महादानानि कारयेत् ॥  
न तस्य पुनरावृत्तिः शिवलोकात्कदाचन ॥ ५९ ॥  
पिशाचमोचनकथां पवित्रां पापहारिणीम् ॥  
यः पठेच्छणुयाच्चैव हयमेधफलं लभेत् ॥ 5.1.53.६० ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डेऽव न्तीक्षेत्रमाहात्म्ये सुन्दरकुण्डपिशाचमोचनतीर्थमाहात्म्यवर्णनन्नाम त्रिपञ्चाशत्तमोऽध्यायः ॥ ५३ ॥