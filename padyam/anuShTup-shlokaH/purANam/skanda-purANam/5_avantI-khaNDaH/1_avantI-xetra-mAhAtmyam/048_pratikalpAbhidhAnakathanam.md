+++
title = "०४८ प्रतिकल्पाभिधानकथनम्"

+++
॥ सनत्कुमार उवाच ॥ ॥  
शृणुष्वावहितो व्यास स्थितिमेकाग्रमानसः ॥  
मया व्यासमुखात्प्राप्ता कल्पभेदे कथा शुभा ॥ १ ॥  
गुह्याद्गुह्यतरा श्रेष्ठा न देया यस्य कस्यचित् ॥  
नास्तिकाय कृतघ्नाय नाशिष्याय कदाचन ॥ ॥ २ ॥  
एषा पुण्यतमा व्यास कथा पापहरा परा ॥  
यस्याः श्रवणमात्रेण कल्पदोषो न बाधते ॥ ३ ॥  
प्रमाणं कल्पपर्यन्तं ब्रह्मणः परमेष्ठिनः ॥  
मन्वन्तरेषु सर्वेषु कल्पकल्पान्तरेषु च ॥ ४ ॥  
यावत्सङ्ख्या परिमिता तावती शृणु सत्तम ॥  
अहोरात्रं च भजते सूर्यो मानुषदैवतम् ॥ ५ ॥  
तामुपादाय गणनां शृणु सङ्ख्या द्विजोत्तम ॥  
निमेषैः पञ्चदशभिः काष्ठा त्रिंशत्तु ताः कला ॥ ६ ॥  
त्रिंशत्कला मुहूर्तस्तु त्रिंशता तैर्मनीषिणः ॥  
अहोरात्र मिति प्राहुश्चन्द्रादित्यगतिस्तदा ॥७॥  
रविर्गतिविशेषेण सन्ध्यायां याति नित्यशः ॥  
तदहस्तु मनुष्याणां रात्रिश्चैव तु तादृशी ॥ ८ ॥  
पक्षौ मासा ऋतुश्चाब्दमयने च प्रकीर्तिते ॥  
पितॄणां चैव देवानां ब्रह्मणश्च यथातथम् ॥ ९ ॥  
यावत्सङ्ख्या समाख्याता आयुरन्तश्च तादृशः ॥  
अहोरात्राः पञ्चदश पक्ष इत्यभिशब्दितः ॥ 5.1.48.१० ॥  
पक्षौ द्वौ तौ कृतौ मासौ मासौ द्वावृतुरुच्यते ॥  
अयनं चर्तुभिस्त्रिभिरब्दं द्वे अयने स्मृतम् ॥ ११ ॥  
दक्षिणं चोत्तरं चैव सङ्ख्यातत्त्वविशारदैः ॥  
मानेनानेन यो मासः पक्षद्वयसमन्वितः ॥ १२ ॥  
पितॄणां तदहोरात्रमिति कालविदो विदुः ॥  
शुक्ल पक्षस्त्वहस्तेषां कृष्णपक्षस्तु शर्वरी ॥ १३ ॥  
कृष्णपक्षे त्विह श्राद्धं पितॄणां वर्तते द्विज ॥  
मानुषेण तु मानेन यो वै संवत्सरः स्मृतः॥१४॥  
देवानां तदहोरात्रं दिवा चैवोत्तरायणम्॥  
दक्षिणायनं स्मृता रात्रिः प्राज्ञैस्तत्त्वार्थकोविदैः॥१५॥  
दिव्यमब्दं शतगुणं दिव्यमब्दसहस्रकम् ॥  
मुनिभिश्चैव तत्त्वज्ञैरहोरात्रं मनोः स्मृतम् ॥ १६ ॥  
अहोरात्रं दशगुणं मानवः पक्ष उच्यते ॥  
पक्षाद्दशगुणो मासो मासा द्वादशभिर्गुणैः ॥ १७ ॥  
ऋतुर्मनूनां सम्प्रोक्तः प्राज्ञैस्तत्त्वार्थदर्शिभिः ॥  
षड्भिस्तैर्वर्षं सम्प्रोक्तं तेन सङ्ख्या निबध्यते ॥ १८ ॥  
चत्वार्येव सहस्राणि वर्षाणां तु कृतं युगम् ॥  
तावती तु भवेत्सन्ध्या सन्ध्यांशश्च तथाविधः ॥ १९ ॥  
त्रीणि वर्षसहस्राणि त्रेता तत्परिमाणतः ॥  
तस्याश्च त्रिशती सन्ध्या सन्ध्यांशश्च तथा परः ॥ 5.1.48.२० ॥  
तथा वर्षसहस्रे द्वे द्वापरं परिकीर्तितम् ॥  
तस्य च द्विशती सन्ध्या सन्ध्यांशश्च तथा। परः ॥ २१ ॥  
कलिर्वर्षसहस्रं तु सङ्ख्या चोक्ता मनीषिभिः ॥  
तस्य चैकशती सन्ध्या सन्ध्यांशश्च तथाविधः ॥ २२ ॥ ( ४८०० कृतम्, ३६०० त्रेता, २४०० द्वापरम्, १२०० कलिः)  
एषा द्वादशसाहस्री युगसङ्ख्या प्रकीर्तिता ॥  
दिव्येनानेन मानेन युगसङ्ख्यां निबोध मे ॥ २३ ॥  
ससर्ज स पुनस्तात जगत्सर्वमिदं ततः ॥  
कृतं त्रेता द्वापरं च कलिश्चैव चतुर्युगम् ॥ २४ ॥  
युगं तदेकसप्तत्या गुणितं द्विजसत्तम ॥  
मन्वन्तरमिति प्रोक्तं सङ्ख्यानार्थविशारदैः ॥ २५ ॥  
अयनं चापि तत्प्रोक्तं द्वेऽयने दक्षिणोत्तरे ॥  
मनुः प्रलीयते ह्यत्र सम्प्राप्ते जगतः प्रभौ ॥ २६ ॥  
ततोऽपरो मनुः कालमेतावन्तं भवेत्पुनः ॥  
समतीते तु राजेन्द्र प्रोक्तः संवत्सरस्य वै ॥ २७ ॥  
तदैव चायनं प्रोक्तं मुनिना तत्त्वदर्शिना ॥  
ब्रह्मणस्तदहः प्रोक्तं कल्प श्चेति स उच्यते ॥ २८ ॥  
सहस्रयुगपर्यन्तं सा निशा प्रोच्यते बुधैः ॥  
निमज्जत्यत्र चोर्वी सा सशैलवनकानना ॥ २९ ॥  
तस्मिन्युगसहस्रे तु पूर्णे वै द्विजसत्तम ॥  
ब्राह्मे दिवसपर्यन्ते कल्पो निःशेष उच्यते ॥ 5.1.48.३० ॥  
युगानि सप्ततिं तानि साग्राणि कथितानि ते ॥  
कृतत्रेतादियुक्तानि मनोरन्तर मुच्यते ॥ ३१ ॥  
चतुर्दशैते मनवः कथिताः कीर्तिवर्धनाः ॥  
वेदेषु सपुराणेषु सर्वेषु प्रभविष्णवः ॥ ३२ ॥  
प्रजानां पतयो व्यास धन्यमेषां प्रकीर्त नम् ॥ ३३ ॥  
मन्वन्तरेषु संहाराः संहारान्तेषु सम्भवाः ।  
न शक्यमन्तस्तेषां वै वक्तुं वर्षशतैरपि ॥ ३४ ॥  
विसर्गश्च प्रजानां वै संहारस्य च भारत ॥।  
मन्वन्तरेषु संहारः श्रूयते भरतर्षभ ॥ ३५ ॥  
यत्र तिष्ठन्ति वै देवाः सर्वे सप्तर्षिभिः सह ॥  
तपसा ब्रह्मचर्येण श्रुतेन च समन्विताः ॥ ३६ ॥  
पूर्णे युगसहस्रे तु कल्पो निःशेष उच्यते ॥  
तत्र सर्वाणि भूतानि दग्धान्यादित्यरश्मिभिः ॥ ३७ ॥  
ब्रह्माणमग्रतः कृत्वा सहादित्यैर्गणैर्द्विज ॥  
प्रविशन्ति सुरश्रेष्ठं हरिं नारायणं प्रभुम् ॥ ३८ ॥  
स स्रष्टा सर्वभूतानां कल्पान्ते तु पुनःपुनः ॥  
अव्यक्तः शाश्वतो देवस्तस्य सर्वमिदं जगत् ॥ ३९ ॥  
स एव विद्यते व्यास महेशा सह संयुतः ॥  
महाकालवने वासं चकार जगदीश्वरः ॥ 5.1.48.४० ॥  
प्रलयो न बाधते व्यास महाकालवनोत्तमे ॥  
कल्पे कल्पे च वै रम्या पुरी ह्येषा कुशस्थली ॥ ४१ ॥  
निरामया निरातङ्का निर्विकारा युगेयुगे ॥  
मार्कण्डेयोपदिष्टानि कल्पानि सम्भवन्ति च ॥ ४२ ॥  
अत्रैव च वने रम्ये ब्रह्मा लोकपितामहः ॥  
प्रजानां पतयो ये ते दक्षः प्राचेतसस्तथा॥ ४३ ॥  
मरीचिः कश्यपो रुद्रो येऽन्ये भृग्वादयस्तथा ॥  
कल्पादौ ससृजे लोकांश्चराचरान्यथा तथा ॥ ४४ ॥  
एवमादौ पुरा व्यास कल्पं कल्पायते तदा ॥  
वाराहवामनविष्णुपितॄणां वै तथैव च ॥४५॥  
कल्पभेदाः समाख्याता महाकालवने शुभे ॥  
चतुराशीतिकल्पानि सञ्जातानि द्विजोत्तम ॥ ४६ ॥  
तावन्ति योगलिङ्गानि वने तिष्ठन्ति सत्तम॥  
पुनर्जाता पुनः र्नष्टा महीसागरपर्वताः ॥४७॥  
पुनःपुनर्भविष्यन्ति पुरी ह्येषाऽचला स्मृता ॥  
तस्मात्सर्वेषु कालेषु सर्वलोकेषु गीयते ॥४८॥  
प्रतिकल्पेति विख्याता भुवि व्यास भविष्यति ॥  
येऽस्यां वै मानवा दान्ताः स्नानदानादिकं तथा ॥ ४९ ॥  
जपं होमं तथा श्राद्धं पितॄनुद्दिश्य देवताः ॥  
न तेषां पुनरा वृत्तिः कोटिकल्पशतैरपि ॥ 5.1.48.५० ॥  
प्रतिकल्पामनुप्राप्य दृष्ट्वा देवं महेश्वरम् ॥  
वैशाखे पौर्णमास्यां वै स्नापयन्त्येकवासरम् ॥ ५१ ॥  
प्रसङ्गतो रजः क्लान्तः शिप्राम्भसि च मानवाः ॥  
न तेषां दुष्कृतं किञ्चिद्विष्णुलोके वसन्ति ते ॥५२॥  
मन्वन्तरसहस्रेषु काशिवासेषु यत्फलम् ॥  
तत्फलं प्राप्नुयाज्जन्तुः प्रतिकल्पं क्षणादपि ॥ ५३ ॥  
प्रतिकल्पे च कल्पान्ते सैवासीच्च पुरी शुभा ॥  
तस्मात्सर्वजनैः ख्याता प्रतिकल्पा द्विजोत्तम ॥ ५४ ॥  
ये चैतस्य महाभागाः प्रीतिं कुर्वन्ति मानवाः ॥  
न तेषां कल्पभेदोऽयं स्वप्नवज्जायते क्षणात् ॥ ५५ ॥  
यः शृणोति कथां पुण्यां प्रतिकल्पोद्भवां शुभाम् ॥  
श्रावयेद्वा प्रयत्नेन ब्रह्महत्यां व्यपोहति ॥ ५६ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये प्रतिकल्पाभिधानकथनन्नामाष्टाचत्वारिंशोऽध्यायः ॥ ४८ ॥