+++
title = "०३५ खण्डेऽवन्तीक्षेत्रमाहात्म्येऽगस्त्येश्वरमाहात्म्यवर्णनम्"

+++
॥ सनत्कुमार उवाच ॥ ॥  
स्वर्णक्षुरे नरः स्नात्वा दृष्ट्वा देवं महेश्वरम् ॥  
कपिलाशतदानस्य फलमप्यधिकं भवेत् ॥ १ ॥  
वाप्यां पितामह स्यापि यः स्नायाद्विजितेन्द्रियः ॥  
हंसयुक्तेन यानेन ब्रह्मलोकं स गच्छति ॥ २ ॥  
तैलाभिधानमातॄणां रात्रौ यच्छति यो बलिम् ॥  
तस्य सिद्धिर्भवे त्सद्यो मृतः शिवपुरं यजेत् ॥ ३ ॥  
विष्णुवाप्यां नरः स्नात्वा चैत्रे वा फाल्गुनेऽथवा ॥  
जागरं यस्तु कुर्वीत सोपवासो जितेन्द्रियः ॥  
मुच्यते सर्व पापेभ्यो विष्णुलोकं स गच्छति ॥ ४ ॥  
अभयेश्वरदेवस्य भक्त्या नियतमानसः ॥  
पूजाबन्धमथो दृष्ट्वा रुद्रलोकं स गच्छति ॥ ५ ॥  
लोके तु जायते दाता सार्वभौमो महीपतिः ॥  
यस्त्वगस्त्वेश्वरं गच्छेदेकचित्तो नरो मुने ॥ ६ ॥  
दृष्ट्वागस्त्येश्वरं देवं सोपवासो जितेन्द्रियः ॥  
अगस्त्योदयवेलायां मुच्यते सर्वपातकैः ॥ ७ ॥  
कृत्वागस्त्यं च सौवर्णं रौप्यं वाथ स्वशक्तितः ॥  
पञ्चरत्नसमायुक्तं वस्त्रेण च समन्वितम् ॥८॥  
तत्कालीनैः फलैः पुष्पैः पूजनीयो विधानतः ॥  
विधानं तस्य वक्ष्यामि चातुर्वर्ण्ये द्विजोत्तम ॥ ९ ॥  
सप्तधान्यानि मुख्यानि तावन्त्येव फलानि च ॥  
एकं धान्यं फलं चैकमग्रे त्याज्यं भवेन्मुने ॥ 5.1.35.१० ॥  
यावद्वै सप्त वर्षाणि व्रतमेवं समाचरेत् ॥ ११ ॥  
॥ अर्घ्यमन्त्रः ॥ ॥  
काशपुष्पप्रतीकाश वह्निमारुतसं भव ॥  
मित्रावरुणयोः पुत्र कुम्भयोने नमोऽस्तु ते ॥ १२ ॥  
दत्तेऽर्घे यत्फलं व्यास तद्वै ह्येकमनाः शृणु ॥  
पुत्रवान्धनवांश्चैव जायते नात्र संशयः ॥ १३ ॥  
मृतः स्वर्गमवाप्नोति सम्पन्ने जायतेकुले ॥  
मर्त्यलोकं पुनः प्राप्य महायोगीश्वरो भवेत् ॥ १४ ॥  
यश्चैतच्छृणुयान्नित्यं पठेद्वा सुसमाहितः॥  
सर्वपापविनिर्मुक्तो मुनिलोके स मोदते ॥ १५ ॥  
॥ इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्य खण्डेऽवन्तीक्षेत्रमाहात्म्येऽगस्त्येश्वरमाहात्म्यवर्णनन्नाम पञ्चत्रिंशोऽध्यायः ॥ ३५ ॥ ॥ छ ॥