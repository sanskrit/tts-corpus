+++
title = "०४३ उज्जयिन्यभिधानकथनम्"

+++
॥ सनत्कुमार उवाच ॥ ॥  
एकस्मिन्नन्तरे व्यास यथोज्जयनी स्मृता पुरी ॥  
तथाहं सम्प्रवक्ष्यामि शृणुष्व त्वं समाहितः ॥ १ ॥  
त्रिपुराख्यो महादैत्यः सर्वदैत्यजनेश्वरः ॥  
तपस्तेपे सुदुर्धर्षं ब्रह्मणस्तुष्टिकारणात्॥ २ ॥  
आतपे चाग्निसेवां वै प्रावृषि मेघडम्बरम् ॥  
दमयित्वा तदात्मानं शीतकाले जलाशये ॥ ३ ॥  
शीर्णपत्र जलाहारो वायुभक्षी निराश्रयः ॥  
गायत्रीव्रतमास्थाय त्यक्तसर्वपरिग्रहः ॥४॥  
एवं वर्षसहस्रं तु तपस्तप्तं सुदुश्चरम् ॥  
पूर्णे वर्षसहस्रे तु ब्रह्मा प्रीततमो ऽब्रवीत्॥५॥  
व्रियतां भोऽसुरश्रेष्ठ वरं मत्तोभिवाञ्छितम्॥  
तत्सर्वं साम्प्रतं लोके वरं तुभ्यं ददामि वै॥ ॥ ६॥  
एवमुक्तः स विधिना दैत्यस्त्रिपुरसञ्ज्ञितः॥  
उवाच वचनं सद्यो ब्रह्माणं संशितव्रतम्॥  
त्रिपुर उवाच॥  
यदि तुष्टमना ब्रह्मन्वरं मे दातुमिच्छसि॥  
देवदानगन्धर्वपिशाचोरगराक्षसैः ॥  
अवध्योऽहं सदा भूयां वरमेतद्वृणोम्यहम् ॥ ८ ॥  
॥ ब्रह्मोवाच ॥ ॥  
एवं भवतु भो वत्स विचरस्वाकुतोभयः ॥  
इत्युक्त्वा सहसा ब्रह्मा तत्रैवान्तरधीयत ॥९॥  
तदारभ्य महादैत्यो देवानां कदनं महत् ॥  
चकार कोपपूर्णो वै पूर्ववैरमनुस्मरन् ॥ 5.1.43.१० ॥  
वासयित्वा यत्र तत्र त्रिपुराणि चराणि च ॥  
अत्र वासकृतः सर्वे वर्णाश्रमपरा जनाः ॥ ११ ॥  
तेषां वै कदनं चक्रे नानोपायेन पापधीः ॥  
तस्मिन्पुरे दुष्टवासे ब्राह्मणा वेदपारगाः ॥ १२ ॥  
न जुहुयुश्चाग्निहोत्रं सोमपानं न कर्हिचित् ॥  
कुतश्चित्सुकृतं कर्म जनाः कुर्वन्ति नो मुने ॥ १३ ॥  
स्वाहाकारस्वधाकारवषट्कारविवर्जिताः ॥  
नोत्सवो दृश्यते गेहे कस्यचिद्भुवि विस्तृतः ॥ १४ ॥  
देवतायतनं नास्ति तथा नो शिवपूजनम् ॥  
नास्ति यज्ञो न दानानि न गोब्राह्मणपूजनम् ॥ ॥ १५ ॥  
सदाचारजनो नास्ति दया मानविवर्जिता ॥  
न दानी नोपकारी च तपस्वी नैव दृश्यते ॥ १६ ॥  
एवं व्यास पुरे तस्मिन्नष्टप्रायमिदं जगत् ॥  
प्रजानां ब्राह्मणा मूलं वेदमूला हि ब्राह्मणाः ॥ १७ ॥  
वेदमूलपरा यज्ञा यज्ञमूला हि देवताः ॥  
तस्माद्व्यास हतं सर्वं कृतं तेन दुरात्मना ॥ ॥ १६ ॥  
तेन देवगणाः सर्वे हतप्राया हतौजसः ॥  
विचरन्ति यथा मर्त्या भुवि तेन पराजिताः ॥ १९ ॥  
अन्योन्यकृतसन्धाना मन्त्रं कृत्वा समा हिताः ॥  
जग्मुस्ते तत्र यत्रास्ते प्रजापतिरकल्मषः ॥ 5.1.43.२० ॥  
त्रिदशाः कथयामासुरात्मव्यसनकारणम् ॥  
तज्ज्ञात्वा सहसोत्थाय ब्रह्मा लोकपिता महः ॥ २१ ॥  
जगाम त्रिदशैः सार्धं महाकालवनोतमम् ॥  
यत्रास्ते सततं देव उमया सहितः शिवः ॥ २२ ॥  
यत्रावन्ती पुरी दिव्या सर्वतीर्थनिषेविता ॥  
तत्रागत्य सुरैः साकं स्वयम्भूश्चतुराननः ॥२३॥  
स्नानं दानं जपं होमं कृत्वा रुद्रसरे तदा ॥  
पूजयित्वा महाकालं ब्रह्मा वचनमब्रवीत् ॥२४॥ ॥  
॥ ब्रह्मोवाच ॥ ॥  
देवदेव महादेव भक्तानामभयङ्कर ॥  
श्रूयतां भोः सुरश्रेष्ठ देवकार्यमनुत्तमम् ॥२५॥  
त्रिपुरोनाम दैत्येन्द्रो देवानां कदनं महत् ॥  
करोति सततं दैत्यो देवब्राह्मणनिन्दकः ॥२६॥  
वासयित्वा पुरस्तिस्रो विस्तीर्णा विचरत्यथ ॥  
तत्र स्थितानि भूतानि नाशं यान्ति दुरात्मना ॥२७॥  
एवं कृत्वा प्रजाः सर्वाः क्षयं नीताश्चराचराः ॥  
उद्वासितानि द्वीपानि ग्रामाश्च नगराणि च ॥२८॥  
ऋषीणामाश्रमाः सर्वे यतीनामायतनानि च ॥  
एवं कृत्वा सुराः सर्वे भ्रष्टराज्याः पराजिताः ।ऽ। २९ ॥  
विचरन्ति यथा मर्त्यास्त्रिपुरेण दुरात्मना ॥  
मत्तो लब्धवरो नित्यं व्रजत्येवाकुतोभयः ॥ ॥ 5.1.43.३० ॥  
तस्मात्सर्वप्रयत्नेन वधस्तस्य विचिन्त्यताम् ॥ ३१ ॥  
इति श्रुत्वा वचस्तस्य ब्रह्मणः संशितात्मनः ॥  
चिरं ध्यात्वा महादेवो ब्रह्माणं तमुवाच ह ॥ ३२ ॥  
॥ महादेव उवाच ॥ ॥  
श्रूयतां भोः सुरश्रेष्ठा ब्रह्मशक्रपुरोगमाः ॥  
जयोपायं करिष्यामि दैत्यस्यास्य दुरात्मनः ॥३३॥  
तपश्चरत यूयं वा आत्मनो जयकाङ्क्षिणः ॥  
अवन्त्यां यद्धुतं दत्तं तत्सर्वं चाक्षयं भवेत् ॥ ३४ ॥  
इत्युक्त्वा सर्वदेवानां तत्रैवान्तर्हितः शिवः ॥  
गत्वा स्मशाननिलये भूतप्रेतनिषेविते ॥ ३५ ॥  
जयार्थं तस्य दैत्यस्य त्रिपुरस्य दुरात्मनः ॥  
उपासाञ्चक्रिरे तत्र चामुण्डायाः सुरेश्वराः॥ ॥ ३६ ॥  
महिषैश्च महामेध्यैः पशुपुष्पार्घतर्पणैः ॥  
बलिभिर्विविधैर्दानैर्धूपदीपाग्नितर्पणैः ॥  
पूजयित्वा तदा देवीं तामीडे वृषभध्वजः ॥ ३७ ॥  
दुर्गां भगवतीं भद्रां दुर्गसंसारतारणीम् ॥  
त्रिपुरान्तकारिणीं कृत्यां चण्डमुण्डवधोद्यमाम् ॥ ३८ ॥  
दैत्यमेदोमदोन्मत्तां रक्ताख्यां रक्तदन्तिकाम् ॥  
रक्ताम्बरधरां धीरां रक्तपुष्पावतीं सतीम् ॥ ३९ ॥  
महिषवाहिनीं श्यामां यक्षासनपरिग्रहाम् ॥  
द्वीपिचर्मपरीधानां शुष्कमांसाति भैरवाम् ॥ 5.1.43.४० ॥  
पूजयित्वा प्रसन्नात्मा ध्यानमास्थाय संस्थितः ॥  
तदा भगवती भद्रा ययेदं धार्यते जगत् ॥  
प्रसन्नवदना भूत्वा प्रत्यक्षं प्राह चण्डिका ॥ ४१ ॥  
॥ देव्युवाच ॥ ॥  
व्रियतां भोः सुरश्रेष्ठ वरं मत्तोऽभिवाञ्छितम् ॥  
सर्वं त्वयोक्तं यच्छामि जगतामुपकारकम् ॥ ४२ ॥  
॥ श्रीहर उवाच ॥ ॥  
यदि तुष्टासि वै देवि देहि मे वरमुत्तमम् ॥  
येन हन्मि महादैत्यं त्रिपुरं देवकण्टक म् ॥ ४३ ॥  
॥ श्रीदेव्युवाच ॥ ॥  
जय ह्येनं महादेव गृहाण पाशुपतं परम् ॥  
मया दत्तं सुरश्रेष्ठ दैत्यनाशकरं परम् ॥ ४४ ॥  
महापाशुपतं शस्त्रं करे कृत्वा च शङ्करः ॥ ४५ ॥  
उज्जहार तदा शम्भुर्दैत्यनाशाय सत्वरः ॥  
महाडम्बरिको भूत्वा सर्वप्राणिभयङ्करः ॥ ४६ ॥  
स्तुतिं कृत्वा ययौ वाग्भिः पृष्ठतोऽनुययुः सुराः ॥  
शरेणैकेन वै रुद्रो जघान तं महासुरम् ॥ ४७ ॥  
मायिनं तं त्रिधा भित्त्वा मायायुद्धेन शङ्करः ॥  
पुनरागात्पुरीमेतामवन्तीममरसेविताम् ॥ ४८ ॥  
जयाशिषा प्रयुञ्जाना ऋषयः सिद्धचारणाः ॥  
तुष्टुवुश्च तदा देवा जयशब्देन हर्षिताः ॥ ४९ ॥  
अप्सरा ननृतुस्तत्र गन्धर्वा ललितं जगुः ॥  
ववौ तदा पुण्यतमो वायुः सुखप्रदो नृणाम् ॥5.1.43.५०॥  
जयशब्दस्तदा जातः प्राणिनां च गृहेगृहे ॥  
जज्वलुश्चाग्नयः शान्ताः शान्ता दिग्ज नितस्वनाः ॥ ५१ ॥  
प्रवर्तन्ते तदा यज्ञा महोत्सवसदक्षिणाः ॥  
देवाः प्रपेदिरे स्थानं स्वकीयं पुनरादृतम् ॥ ५२ ॥  
उज्जितो दानवो यस्मात्त्रैलोक्ये स्थापितं यशः ॥  
तस्मात्सर्वैः सुरश्रेष्ठैर्ऋषिभिः सनकादिभिः ॥ ५३ ॥  
कृतं नाम ह्यवन्त्या वा उज्जयिनी पापनाशिनी ॥  
अवन्ती च पुरा प्रोक्ता सर्वकामवरप्रदा ॥ ५४ ॥  
अद्यप्रभृति पुरी व्यास उज्जयिनी समाश्रिताः ॥  
येऽस्यां च स्नानदानादि भुवि कुर्वन्ति मानवाः ॥ ५५ ॥  
न तेषां दुष्कृतं किञ्चिद्देहे तिष्ठति पापजम् ॥ ५६ ॥  
विद्यार्थी गिरीशं धनार्थी धनेशं सुतार्थी सुतेशं दिनेशं सुखार्थी ॥  
धियोर्थी गणेशं प्रियार्थी वसेद्वै गिरां ग्राह्य मानी जनश्चोज्जयिन्याम् ॥ ५७  
य एतस्यां महाभाग सदा वसति मानवः ॥  
भुक्त्वा कामान्मनोऽभीष्टान्मृतः शिवपुरं व्रजेत् ॥ ५८ ॥  
तत्रैव वसते नित्यं कल्पकोटिशताधिकम् ॥ ५९ ॥  
य एतां वै कथां पुण्यां पठते शृणुतेऽथ वा ॥  
मुच्यते सर्वपापेभ्यो गोसहस्रफलं लभेत् ॥ 5.1.43.६० ॥।  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये उज्जयिन्यभिधानकथनन्नाम त्रिचत्वारिंशो ऽध्यायः ॥ ४३ ॥ ॥ छ ॥