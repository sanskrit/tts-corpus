+++
title = "०२१ हनुमत्केश्वरमाहात्म्यवर्णनम्"

+++
॥ सनत्कुमार उवाच ॥ ॥  
अथान्यत्सम्प्रवक्ष्यामि देवं त्रिदशपूजितम् ॥  
हनुमत्केश्वरन्नाम भुक्तिमुक्तिफलप्रदम् ॥ १ ॥  
शैवे सरसि यः स्नात्वा पश्येद्धनुमत्केश्वरम् ॥  
कल्पकोटिसहस्राणि वायुलोके स मोदते ॥ २ ॥  
॥ व्यास उवाच ॥ ॥  
हनुमत्केश्वरो यस्तु ह्युक्तः पूर्वं त्वयाऽनघ ॥  
कथां कथय ह्येतस्य वृत्तपूर्वां सनातनीम् ॥ ३ ॥  
॥ सनत्कुमार उवाच ॥ ॥  
त्रैलोक्यकण्टकः पूर्वं रावणो नाम राक्षसः ॥  
विष्णुना रामरूपेण लङ्कायां विनिपातितः ॥ ४ ॥  
घातयित्वा तु तं दुष्टं सीतामादाय जानकीम् ॥  
वानरैः सह ऋक्षैश्च नगरीं स्वामुपागतः ॥ ५ ॥  
तत्र राज्यमनुप्राप्य ऋषिभिः परिवारितः ॥  
कथावसाने रामेण ह्यगस्त्यो मुनिसत्तमः ॥ ६ ॥  
पप्रच्छ च द्वयोर्वीर्यं शम्भुवातजयोस्तदा ॥  
तदा दाशरथिं प्राह अग स्तिर्मुनिसत्तमः ॥ ७ ॥  
अनौपम्यो यथा देवो युद्धे शौर्यम्? महेश्वरः ॥  
ज्ञेयो वायुसुतस्तद्वत्सत्यमेतद्ब्रवीमि ते ॥ ८ ॥  
एतच्छुत्वाथ हनुमान्यद्धरेणो पमा मम ॥  
कृता मुनिवरेणेह प्रत्यक्षं राघवस्य ह ॥ ९ ॥  
गमिष्ये नगरीं लङ्कां लिङ्गमेकं प्रयाचितुम् ॥  
राक्षसेन्द्रं महाभागं विभीषणमकल्म षम् ॥ 5.1.21.१० ॥  
ततो गतः स लङ्कायां विभीषणमुवाच ह ॥  
देहि मे त्वं महाभाग लिङ्गमेकं च शोभनम् ॥ ११ ॥  
उक्तं च राक्षसेन्द्रेण गृहाणैतद्यथा रुचि ॥  
एतानि षट् च लिङ्गानि रावणस्थापितानि वै ॥ १२ ॥  
त्रैलोक्यविजयात्पूर्वं मम भ्रात्रा महात्मना ॥  
एतेषु यदभीष्टं ते लिङ्गं कथय सुव्रत ॥  
तत्प्रयच्छामि तेऽद्यैव सत्यमेतत्प्लवङ्गम ॥ १३ ॥  
ततो जग्राह हनुमाँल्लिङ्गं मौक्तिकसन्निभम् ॥  
यदेतद्दृश्यते वीर तत्प्रयच्छ ममानघ ॥ ॥ १४ ॥  
श्रुत्वा हनुमतो वाक्यमथोवाच विभीषणः ॥  
दत्तमेतन्महावीर लिङ्गं यद्धृतवानसि ॥ १५ ॥  
श्रूयते हि पुरावृत्तं लिङ्गमेतद्धनेश्वरः ॥  
रुद्र भक्त्या समायुक्तस्त्रिकालमप्यपूजयत् ॥ १६ ॥  
रावणेन यदा बद्धस्तदानीं हि धनेश्वरः ॥  
लिङ्गस्यास्य प्रभावेन विमुक्तः समपद्यत ॥ १७ ॥  
प्रसादात्तस्य लिङ्गस्य धनेशो धनरक्षकः ॥  
गृहीत्वा तन्महालिङ्गं स्वस्थो जातोऽथ वानरः ॥ १८ ॥  
॥ सनत्कुमार उवाच ॥ ॥  
गृहीत्वा तु ततो लिङ्गं प्रस्थितो विमलेंऽबरे ॥  
सप्तमे दिवसे चैव सम्प्राप्तोऽवन्तिकां पुरीम् ॥ १९ ॥  
तत्र रुद्रसरस्तीरे स्थाप्य स्नानमथाकरोत् ॥  
महाकालस्य पूजार्थं गमनं प्रत्यचिन्तयत् ॥ 5.1.21.२० ॥  
उद्धर्तुकामस्तल्लिगमुद्धर्तुं न शशाक सः ॥ २१ ॥  
ततो व्यवस्थितो देवः प्राह तं वायुनन्दनम् ॥  
अस्मिन्क्षेत्रे हनूमन्मां त्वन्नाम्नैव प्रतिष्ठापय ॥ २२ ॥  
हनुमत्केश्वरं चाथ लोके ख्यातं भविष्यति ॥  
शैलवच्चोन्नतं लिङ्गं स्थापितं वायुसूनुना ॥ २३ ॥  
शनौ पश्येन्नरो यस्तु हनुमत्केश्वरं शिवम् ॥  
तस्य शत्रुभयं नास्ति सङ्ग्रामे जयमाप्नुयात् ॥ २४ ॥  
न च चौरभयं तस्य न दारिद्र्यं न दुर्गतिः ॥  
तैलाभिषेकं यः कुर्याद्धनुमत्केश्वरे शिवे ॥२५॥  
तस्य रोगाः प्रलीयन्ते ग्रहपीडा न जायते ॥  
ये द्रक्ष्यन्ति नराः भक्त्या तेषां मोक्षो भविष्यति ॥२६॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये हनुमत्केश्वरमाहात्म्यवर्णनन्नामै कविंशोऽध्यायः ॥२१॥ ॥ छ ॥