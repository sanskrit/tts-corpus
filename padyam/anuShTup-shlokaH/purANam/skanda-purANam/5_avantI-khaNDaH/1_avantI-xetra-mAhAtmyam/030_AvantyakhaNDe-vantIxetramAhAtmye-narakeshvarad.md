+++
title = "०३० आवन्त्यखण्डेऽवन्तीक्षेत्रमाहात्म्येऽनरकेश्वरदीपदानमाहात्म्यवर्णनम्"

+++
॥ व्यास उवाच ॥ ॥  
दीपेऽस्मिन्यत्फलं चास्ति विधिना येन दीयते ॥  
तत्सर्वं ब्रूहि मे तात दीपोत्पत्तिं च शोभनाम् ॥ १ ॥  
॥ सनत्कुमार उवाच ॥ ॥  
पुरा कृतयुगे व्यास पार्वतीं शङ्करोऽग्रतः ॥  
अभिप्रयाचितुं यातस्तयापि सोऽभियाचितः ॥ २ ॥  
॥ पार्वत्युवाच ॥ ॥  
शरीरे कृष्णता शम्भो ममास्ति रूपहारिणी ॥  
तस्माद्याचे भृशं शम्भो प्रसीद दिव्य लोचन ॥ ३ ॥  
भवेन वर्णिता सा वै अतीव शोभना मम ॥  
लोचने पक्ष्ममालायाः शोभसेऽतितरां सदा ॥ ४ ॥  
सिताब्जसंस्थितो भृङ्गो यथा शोभयते च तम् ॥  
तया तथा याचितोसौ धूर्जटिर्वृषभासनः ॥ ५ ॥  
विरूपरूपकर्तासि न शृणोषि वचो यदा ॥  
तदा त्वहं सवै राग्या चरेयं दुष्करं तपः ॥ ६ ॥  
भवस्तयेति चोक्तस्तु तस्या वै पाणिमग्रहीत् ॥  
कदाचिच्छङ्करो देवो रतिं याचितवान्प्रियाम् ॥ ७ ॥  
रतिं दत्तवती सा तु जहास नाम कीर्तयन् ॥  
सुदुःखिताऽभवत्सा तु पराङ्मुखी विहाय तम् ॥ ८ ॥  
उवाच रोषसंयुक्ता संस्मृत्य देवभाषितम् ॥  
तपोवनं व्रजाम्यद्य सुगौरत्वोपलब्धये ॥ ९ ॥  
सुवर्णरूपरूपा च यदा पुनर्भवामि च ॥  
तदा तव सानुरागा भवामि चैव नान्यथा ॥ 5.1.30.१० ॥  
इतीदमेव जल्पन्ती जगाम विन्ध्यपर्वतम् ॥  
हरः शुशोच ततस्तां क्व गता सा विहाय माम् ॥ ११ ॥  
स्मरंस्तदेव चेष्टितं तदेव पूर्वभाषितम् ॥  
तदैव मे वृथा मतिर्मुदा यदा न मानिता ॥ १२ ॥  
यतो मया हिमाद्रिजा समस्तलोकसुन्दरी ॥  
पुरैव नाभिनन्दिता गता विहाय मामिति ॥ १३ ॥  
इतीदमेव सोऽवदद्गतस्त्वद्दर्शनं ततः ॥  
प्रियावियोगमीदृशं गुरुं न सोढुमुत्सहे ॥ १४ ॥  
ततो जगद्धि सङ्कुलं महाभयेन संयुतम् ॥  
सुरासुरा महर्षयः परं विषादमभ्यगुः ॥ १५ ॥  
विहाय मन्दिराणि ते परं विषादमागताः ॥  
हरस्तुतिं परां च ते प्रचक्रुरद्भुतोपमाः ॥ १६ ॥  
॥ सनत्कुमार उवाच ॥ ॥  
न दृश्यते यदा देवो रुद्रो बालेन्दुशेखरः ॥  
नष्टालोकं जगत्सर्वं कान्तारमभवत्तदा ॥ १७ ॥  
त्रीणि नेत्राणि रुद्रस्य यतः सूर्येन्दुव ह्नयः ॥  
गते रुद्रे न ते भान्ति जगत्यस्मिंश्चराचरे ॥ १८ ॥  
ततस्तमसि दुस्तारे सम्भूते लोमहर्षणे ॥  
अन्योन्यं हि न पश्यन्ति सुरासुरास्तमोवृताः ॥ ॥ १९ ॥  
एषा बुद्धिस्ततस्तेषामुत्पन्ना कार्यसिद्धये ॥  
यया बुद्ध्या जगन्नाथो ज्ञायते पार्वतीपतिः ॥ 5.1.30.२० ॥  
न ह्यालोको विना तेन शशिसूर्याग्निच क्षुषा ॥  
परस्परं ब्रुवन्ति स्म दुःखितास्ते विसञ्ज्ञया ॥ २१ ॥  
हे देव हे मुने सिद्धे हे ऋषे हे निशाचर ॥  
हे दैत्य हे दनुश्रेष्ठ हे मनुष्यनिदेशक ॥ ॥ २२ ॥  
गतोऽसि कां दिशं तात को वा लब्धस्त्वया विभो ॥  
क्वचिद्विश्रामभूमिस्ते क्वचिदालम्बनेऽपि वा ॥ २३ ॥  
पाथेयमस्ति किञ्चित्ते दिशि किं वाथ कुत्रचित् ॥  
प्रकाशं वाहनं छत्रमशनं शयनं गृहम् ॥ २४ ॥  
क्वचिद्वासि कथं तोयमथवा चित्तनिर्वृतिः ॥  
बन्धुः पुत्रोऽसि वा तात वृक्ष च्छाया सुशीतला ॥ २५ ॥  
एवं प्रकारं करुणं समाभाष्य परस्परम् ॥  
भूयश्चिन्तापराः सर्वे देवाश्चेन्द्रपुरोगमाः ॥ २६ ॥  
भूमेर्विवरमाश्रित्य प्राणिनो ये वसन्त्यपि ॥  
रसातले च दैतेयाः संस्थिताः पन्नगाश्च ये ॥ २७ ॥  
न तेषां विद्यते सूर्यो नेन्दुर्नान्ये महाग्रहाः ॥  
नाग्निर्देवमुखं विद्युन्नैव तारकको टयः ॥ २८ ॥  
केनालोकेन पश्यन्ति समानि विषमाणि च ॥  
नरकस्था नरा लोके न पश्यन्त्यन्यलोकगाः ॥ २९ ॥  
विचरन्तः समं को वा मनो रथशतप्रदः ॥  
तृष्णाम्भः क्षुधितान्नं च श्रान्तानामथ वाहनम् ॥ 5.1.30.३० ॥  
समे शय्या जले नौश्च रोगे सत्परिचारकः ॥  
श्रेष्ठौषधीभिः सन्मन्त्रैः सम्पदो व्याधिसङ्कटे ॥ ३१ ॥  
सुहृद्विदेशे च्छायोष्णे निर्धूमः शिशिरे शिखी ॥  
महाभये परित्राणं प्रकाशश्च महानिशि ॥ ३२ ॥  
सर्वदश्चैव सर्वेषां मनोरथशतप्रदः ॥  
एक एव भवान्द्योतस्त्वां च जानीमहे वयम् ॥ ३३ ॥  
ब्रुवन्त इति ते व्यास शुश्रुवुर्मधुरां गिरम् ॥  
श्रुतपूर्वां तमोमध्याद्विष्णोर तुलकर्मणः ॥ ३४ ॥  
न जानन्ति स्थितः कुत्र भाषते केशवो विभुः ॥  
शृणुध्वमिति मे वाक्यं सर्वे चैव समाहिताः ॥ ३५ ॥  
दानमेकं सदा सम्य क्चिन्तामणिसमं स्मृतम् ॥  
सर्वेषामेव दानानां दीपदानं प्रशस्यते ॥ ३६ ॥  
तच्च देयमतः सर्वैः शृणुध्वं तत्त्वतो भृशम् ॥  
मया रसातले पूर्वं नागा नामनुकम्पया ॥ ३७ ॥  
उत्पादितो दीपवरो येन ध्वस्तमिदं तमः ॥  
एवम्भूतस्तु वायूनामप्रधृष्यो महाप्रभः ॥३८॥  
निष्कम्पो निर्मलो हृद्यः सुस्थिरो भास्करप्रभः ॥  
नात्युष्णो नातिशीतश्च देव्या योगसमुद्भवः ॥  
तेन दीपप्रकाशेन गोकर्णो निर्वृतिं ययौ ॥ ३९ ॥  
नागाः शेषादयः सर्वे नोद्यमानाश्च सङ्घशः ॥  
दीपाद्दीपसहस्राणि ददुस्ते वै शिवाग्रतः ॥ 5.1.30.४० ॥  
पर्वतेषु समुद्रेषु वनेषूपवनेषु च ॥  
नदीतीरेषु सर्वत्र दीपान्प्रज्वाल्य रेमिरे ॥ ४१ ॥  
भुञ्जानाः पञ्च मूलानि दिव्यानि क्षीरसंयुतम् ॥  
परमान्नं च मांसानि मकरन्दं घृतौदनम् ॥ ४२ ॥  
चन्द्रशालिभवं भक्तं ताम्बूलं सप्तधा गतम् ॥  
मद्यमष्टप्रकारं तु भार्यापीतावशेषकम्॥ ४३ ॥  
शयनेषु महार्हेषु हृद्यासु वनराजिषु ॥  
वृक्षमूलेषु सर्वेषु वनच्छायोपशोभिषु ॥ ४४ ॥  
रमन्ते स्म च ते सर्वे ह्युद्वेष्टन्तः परस्परम् ॥  
कामतन्त्रोपदिष्टैस्तु शास्त्रैश्च चुम्बनादिभिः ॥ ४५ ॥  
सूर्यतापभयान्मुक्ताश्चन्द्ररश्मिभयाच्च ते ॥  
विमुक्ताश्च भयाद्धोरात्पिपीलिकोद्भवात्तथा ॥ ४६ ॥  
सूर्यतापेन दाहः स्याच्छीतं चन्द्रमरीचिभिः ॥  
मयूरनकुलाद्यैश्च पिपीलीमरणाद्भयम् ॥ ४७ ॥  
सौवर्णान्दीपका न्कृत्वा द्विजेभ्यस्ते ददुः पुनः ॥  
तेन पातालमाश्रित्य कृत्वा भोगवतीं पुरीम् ॥ ४८ ॥  
वसन्ति सुखिनस्तत्र स्वर्गादष्टगुणैः सुखैः ॥  
एवमन्धं तमो देवाः पातालाद्दीपतो गतम् ॥ ४९ ॥  
एतद्गुह्यं मया ख्यातं भवतां चानुकम्पया ॥  
दीपदानमतोयूयं कुरुध्वं सुसमाहिताः ॥ 5.1.30.५० ॥  
दीपाग्निना विना नैव तमोदारु प्रदह्यते ॥  
नारायणपरा देवा निशम्याथ समाहिताः ॥ ५१ ॥  
पप्रच्छुस्ते पुनः सर्वे हृष्टा दामोदरं विभुम् ॥  
ब्रूहि नोग्निं जगन्नाथ स दीपो येन जायते ॥ ५२ ॥  
घोरे तमसि वै मग्ना नाग्निं जानीमहे वयम् ॥  
देवानां मानसो वह्निरथ कृष्णेन कीर्तितः ॥ ५३ ॥  
तेन दीपं प्रतिज्वाल्य देवाः शिवपरायणाः ॥  
ददुस्ते शिवमुद्दिश्य सर्वाभीष्टफलप्रदम् ॥ ५४ ॥  
दत्ते दीपे ततो देवैर्दृष्टो हृष्टो महेश्वरः ॥  
तिमिरं तद्गतं चापि जगद्येन जडीकृतम् ॥ ५५ ॥  
ततो देवाः सुखं प्रापुः स्वर्गे सेन्द्रपुरोगमाः ॥  
राज्यं भोगान्वितं प्राप्य सार्धं स्त्रीभिश्च रेमिरे ॥ ५६ ॥  
दीपदानफलं ज्ञात्वा दैतेयाश्चापि विस्मिताः ॥  
तथैव तत्फलं ज्ञात्वा व्यास यक्षाश्च विस्मिताः ॥ ५७ ॥  
पूजयित्वा महादेवं पुष्पैश्च निर्मलैर्जलैः ॥  
ददुर्दीप सहस्राणि सर्वे शिवपरायणाः ॥ ५८ ॥  
स्वस्थाने चाभवन्सर्वे दीपदानाच्च शोभनाः ॥  
स्वेच्छया भुञ्जते भोगान्बन्धुभृत्यादिसंयुताः ॥ ५९ ॥  
निराहारास्ततो व्यास पिशाचा वै निराश्रयाः ॥  
दीपदानफलं ज्ञात्वा सर्वे तेऽतीव विस्मिताः ॥ 5.1.30.६० ॥  
चण्डालादग्निमानीय ददुर्दीपं शिवे रताः ॥ ।  
दीपदानफलं ते वै पुत्रदारसमन्विताः ॥ ६१ ॥  
लीढमन्नं गतरसं पूति पर्युषितं तथा ॥  
उच्छिष्टं सूतिकास्पृष्टं न मेध्यं चातिलङ्घितम् ॥ ६२ ॥  
भुञ्जानास्ते सदा हृष्टा रमन्ते दुष्टभूमिषु ॥  
विद्याधरास्तथा मर्त्याः सिद्धाश्च शिवमानसाः ॥ ६३ ॥  
दीपदानफलं ज्ञात्वा ददुर्दीपं शिवाग्रतः ॥  
दीपदानात्ततः सर्वे सर्वभोगसमन्विताः ॥ ६४ ॥  
स्थानेषु मुदितास्तेषु रमन्ते सुखिनस्तदा ॥  
तिमिरं तद्गतं चैव व्यास लोकेषु दीपतः ॥ ६५ ॥  
ततो घोरं स्थितं सम्यक्प्रेतलोकेषु सर्वदा ॥  
प्रेतलोकं तदा दृष्ट्वा घोरेण तमसा वृताः ॥ ६६ ॥  
दामोदरं जगन्नाथमूचुः सर्वे सुरोत्तमाः ॥  
घोरं चैव तमो हत्वा प्रसन्नास्ते सदा विभो ॥ ६७ ॥  
गन्धर्वाश्च तथा यक्षाः सिद्धा विद्याधरोरगाः ॥  
वयं चैव तथा मर्त्याः सर्वभोगैश्च संयुताः ॥ ॥ ६८ ॥  
स्थानेषु च सदा ह्येषु सुखिनश्च रमामहे ॥  
प्रेतलोके नरा ये वै घोरेण तमसा वृताः ॥ ६९ ॥  
वसन्ति च जगन्नाथ वर्तन्ते तेऽतिदुःखिताः ॥  
यैर्नो कृतं हि तत्कर्म कृष्णालं पापमोहितैः ॥ 5.1.30.७० ॥  
न तेषां विद्यते किञ्चिद्यत्प्रकाशं करोति च ॥  
घोरे तमसि ते मग्नास्तत्र नार्केन्दुवह्नयः ॥ ७१ ॥  
न सहायो न जायेयं नालम्बो न च देशिकाः ॥  
न वाहनं न शय्या च केवलं तु महत्तमः ॥ ७२ ॥  
तत्राष्टाविंशतिः ख्याता घोरा नरककोटयः ॥  
तमोमयाश्च ताः सर्वाः पापिनां भयदाः सदा ॥ ७३ ॥  
सुखं तत्र कथं कृष्ण लभन्ते दुःखिता नराः ॥  
दारिद्र्यदुःखरोगैश्च मायामोहैश्च सर्वदा ॥ ७४ ॥  
॥ सनत्कुमार उवाच ॥ ॥  
इति श्रुत्वा तु देवानां प्रार्थनां गरुड ध्वजः ॥  
उवाच वचनं हृद्यं मनोरथफलप्रदम् ॥७५॥  
शृणुध्वं त्रिदशाः सर्वे यत्प्रवक्ष्यामि वो वचः॥७६॥  
अवन्त्यां वर्तते तीर्थं सद्यः पापहरं परम् ॥  
अनरकाख्यं महापुण्यं सर्वतीर्थोत्तमोत्तमम् ॥ ७७ ॥  
कार्तिकस्यासिते पक्षे चतुर्दश्यां समाहितः ॥  
तत्र स्नात्वा नरो यस्तु यमध्यानपरायणः ॥ ७८ ॥  
सङ्गृह्य वै तिलान्कृष्णान्पितृभक्तो जितेन्द्रियः ॥  
दक्षिणाभिमुखो भूत्वा मध्याह्ने सुरसत्तमाः ॥ ७९ ॥  
अपसव्यं तथा कृत्वा मन्त्रैः सन्तर्प येद्यमम् ॥  
यमाय धर्मराजाय मृत्यवे चान्तकाय च ॥ 5.1.30.८० ॥  
वैवस्वताय कालाय दक्षाय मनवे तथा ॥  
कृष्णाय कृष्णगुप्ताय प्रेतलोकपराय च ॥ ८१ ॥  
हरये रविपुत्राय कालिन्दीसोदराय च ॥  
तथा वै श्राद्धदेवाय पितृणां पतये तथा ॥ ८२ ॥  
मन्त्रैरेभिर्नमःप्रोक्तैरोङ्काराद्यैः सुशोभनैः ॥  
जलाञ्जलिं सदर्भं वै दद्याच्च तिलसंयुतम् ॥ ८३ ॥  
सन्तर्पयेद्यमं देवं तिलपात्रं समाहितः ॥  
प्राज्ञो विप्राय वै दद्याद्वित्तशाठ्यविवर्जितः ॥ ८४ ॥  
अनेन विधिना यस्तु सन्तर्पयेद्यमं विभुम् ॥  
पितरस्तस्य मुच्यन्ते निरये ये गता अपि ॥ ८५ ॥  
रात्रिं तत्राथ सम्प्राप्य मानवः कामसंयुतः ॥  
नमः पितृभ्यः प्रेतेभ्यो नमो धर्माय विष्णवे ॥ ८६ ॥  
नमः सूर्याय रुद्राय कालान्तपतये नमः ॥  
एभिर्मन्त्रैर्यमे दीपं यो दद्याद्धृतपूरितम् ॥ ८७ ॥  
कार्तिकं हि समग्रं तु वर्धन्ते तस्य सम्पदः ॥  
सम्पूर्णे कार्तिके चैव दीपोद्यापनमाचरेत् ॥ ८८ ॥  
दिवाकराह्नेऽस्तमिते च सूर्ये दीपस्य वर्त्तिं पुरुष प्रमाणाम् ॥  
यूपाकृतौ दारुमये करोति यया च धीमान्यमभक्तिचित्तः ॥८९॥  
निक्षिप्य भूमावथ हस्तमात्रं मूर्ध्नि द्विहस्ताष्टदलान्वितस्य ॥  
धार्याश्चतस्रः शुभपट्टिकाश्च च्छिद्रेण युक्ताश्चतुरङ्गुलेन ॥ 5.1.30.९० ॥  
तत्कर्णिकायां तु महाप्रकाशो देयो हि दीपः परया च भक्त्या ॥  
उदङ्मुखान्दीपवरांस्त थाष्टौ दलेषु तस्या घृतपूर्यमाणाः ॥ ९१ ॥  
अनङ्गलग्नं धवलं च वस्त्रं नवं सुरक्तं ह्यथवा सुशुक्लम् ॥  
वर्त्यां प्रदेयं च स्वके च दद्यात्स्निग्धे त्वखण्डे सुसमे प्रशस्ते ॥ ९२ ॥  
तच्छालिपिष्टोपरि सन्निधाय यथा न निर्याति न कम्पते च ॥  
सर्वं प्रकुर्यात्त्रिगुणप्रमाणं मध्यस्थितस्तस्य च दीपराजः ॥ ९३ ॥  
दलेषु शोभार्थमतीव कुर्यान्मनोरथप्रत्युपलब्धये च ॥  
घण्टाष्टकं लम्बितपुष्पदाम सवस्त्रशोभान्वितमन्त्र कार्यम् ॥ ९४ ॥  
संलिप्य भूमिं त्वथ गोमयेन पुनः सुगन्धेन जलेन लिप्त्वा ॥  
कुर्याद्विचित्रं त्वथ मण्डले च दलाष्टकं वै कमलं च रम्यम् ॥ ९५ ॥  
ततो जलं शीतलमानयित्वा आपूर्य चाष्टौ कलशांस्तु रम्यान् ॥  
निधाय मूर्ध्नि क्रमशो हि धीमान्फलानि मूलानि तथेक्षुकानि ॥ ९६ ॥  
मध्वाज्ययुक्ता दधिदुग्धपूर्णा नैर्ऋत्यकोणादथ दक्षिणान्तम् ॥  
धर्माय दद्यादथ शङ्कराय दामोदरायाप्यथ वेधसे च ॥९७॥  
प्रजापतिभ्यः क्रमशो हि भक्त्या प्रेतेभ्य इन्द्राय तथा पितृभ्यः ॥  
होमादिपात्रं तिलचूर्णमेव दद्याद्द्विजानां च सदक्षिणं च ॥ ९८ ॥  
गावो हिरण्यं रजतं च वस्त्रं फलानि मूलानि यवाश्च धान्यम्॥  
गृहं रथं कुञ्जरमश्वमेव मनोज्ञमन्यं हृदयप्रियं यत् ॥ ९९ ॥  
विद्याधिकेभ्यो द्विजसत्तमेभ्यः पौराणिकेभ्यश्च तथा द्विजेभ्यः ॥  
एकैकसु प्रीणनमत्र कुर्याद्दीपैर्दलस्थैश्च यमादिकानाम् ॥ 5.1.30.१०० ॥  
धर्माय देयस्त्वथ मध्यदीप आज्ञां च लब्ध्वा व्रतदेशिकस्य ॥  
नृत्येन गीतेन सुशोभने न युक्तं सुवाद्येन च कारयेच्च ॥ १ ॥  
एतत्समग्रं विधिवच्च कुर्यात्सशक्तिमादौ स्वधनं समीक्ष्य ॥  
आहूय विप्राञ्छुभभावयुक्तान्वदेच्च धीमान्परया च भक्त्या ॥ २ ॥  
दीपान्समग्रान्नव वर्जयित्वा सर्वं नयेयुः स्थितमत्र विप्राः ॥  
प्रदक्षिणीकृत्य विसृज्य विप्रांस्ततो भवद्वै स च नक्तभोजी ॥ ३ ॥  
एवं कृते नागलोकाद्विशिष्टं सुखं भवेत्प्रेतलोकेस्थितानाम् ॥ ४ ॥  
एवं ह्यनरके व्यास दीपदानं करोति यः ॥  
तस्यैव यत्फलं प्रोक्तं तदिहैकमनाः शृणु ॥ ५ ॥  
विमानैः कामिकैर्दिव्यैरप्सरोगणसेवितैः ॥  
उह्यमानो दिवं याति यावच्चन्द्रदिवाकरौ ॥ १०६ ॥  
इति श्रीस्कान्दे महापुराण एकाशीति साहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्येऽनरकेश्वरदीपदानमाहात्म्यवर्णनन्नाम त्रिंशोऽध्यायः ॥ ३० ॥ ॥ छ ॥ ॥ ॥