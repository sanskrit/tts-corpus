+++
title = "०५७ गयातीर्थप्रशंसावर्णनम्"

+++
॥ सनत्कुमार उवाच ॥ ॥  
शृणु व्यास प्रवक्ष्यामि तीर्थमेकमतः परम् ॥  
तीर्थानामुत्तमं तीर्थं गयानामेति नामतः ॥ १ ॥  
तत्र स्नात्वा नरो नित्यं मुच्यते च ऋणत्रयात् ॥  
देवान्पितॄन्समभ्यर्च्य विष्णुलोकं स गच्छति ॥ २ ॥  
॥ व्यास उवाच ॥ ॥  
कीकटेषु गया पुण्या नदी पुण्या पुनः पुना ॥  
च्यवनस्याश्रमः पुण्यः पुण्यो राजगिरिस्तथा ॥ ३ ॥  
स कथं विदितो देशे महाकालवने शुभे ॥  
एतद्वेदितुमिच्छामि विस्तरेण तपोधन ॥ ॥। ४ ॥  
॥ सनत्कुमार उवाच ॥ ॥  
शृणु व्यास कथां पुण्यां पवित्रां पापहारिणीम् ॥  
यस्याः श्रवणमात्रेण पितरो यान्ति सद्गतिम् ॥ ५ ॥  
पुरा कृतयुगे पुण्ये युगादिदेवनामतः ॥  
राजासीत्स तु धर्मात्मा पुण्यश्रवणकीर्तनः ॥ ६ ॥  
तस्य पालयतः सम्यक्प्रजाः पुत्रानिवौरसान् ॥  
बभूवुः सर्वसम्पन्ना वर्धमानाः समन्ततः ॥ ७ ॥  
धर्मश्चतुष्पदो नित्यं यस्मिन्राज्ञि प्रशासति ॥  
कालवर्षी च पर्जन्य ऋतवः स्वाङ्गचारिणः ॥ ८ ॥  
बहुसस्यफला पृथ्वी गावश्च बहुदुग्धदाः ॥  
वेदवादरता विप्राः क्षत्त्रिया बाहुशालिनः ॥ ९ ॥  
वैश्या धनपरा नित्यं शूद्राः शुश्रूषणे रताः ॥  
वर्णाश्रमरताः सर्वे सर्वे धर्मोपदेशकाः ॥ 5.1.57.१० ॥  
श्रुतिस्मृतिपरो धर्मो हृष्टपुष्टजनाकरः ॥  
नाधिव्याध्यभिभूतश्च लक्ष्यते कोऽपि मानवः ॥ ११ ॥  
दुःशीला दुर्भगा नारी विधवा नैव लक्ष्यते ॥  
बहुपुत्राऽल्पपुत्रा च मृतपुत्रा न वन्ध्यका ॥१२॥  
रूपशीलगुणोपेता पतिव्रतपरायणा ॥  
नो मार्गः कण्टसङ्कीर्णो दस्युदोषैश्च दूषितः ॥ १३ ॥  
हूयतां भुज्यतां शश्वद्दीयतां च गृहेगृहे ॥  
दयादानतपोहोमजपयज्ञक्रियापराः ॥ १४ ॥  
जनाः सर्वत्र दृश्यन्ते सर्वधर्म परायणाः ॥  
चतुष्पादचरो धर्मो ह्यधर्मोऽपादविग्रहः॥ १५ ॥  
एवं राजा स धर्मात्मा युगादिदेवसञ्ज्ञितः ॥  
येनेयं पालिता पृथ्वी धर्मेण वर्धिताः प्रजाः ॥ १६ ॥  
अवन्त्यां च पुरा व्यास यज्ञकोटिं समाचरत् ॥  
तस्मिन्कालेतिविक्रान्तस्तुहण्डो नाम दानवः ॥ १७ ॥  
तेन सर्वं वशं नीतं चरा चरमिदञ्जगत् ॥  
घोरं तप्त्वा तपः पुण्यं ब्रह्मलब्धवरः खलः ॥ १८ ॥  
नैव देवा न यज्ञाश्च वेदमार्गविवर्जिताः ॥  
देवतापूजनं नास्ति स्वधा स्वाहा न दृश्यते ॥ १९ ॥  
उत्सन्नो धर्ममार्गोऽयं शाश्वतो वै दुरात्मना ॥  
नष्टप्रायाः सुरास्तेन कृताः सर्वे द्विजोत्तमाः ॥5.1.57.२०॥  
ब्रह्माणं शरणं जग्मुः पितृभिः सह साधुभिः ॥  
किं कुर्मो वा क्व गच्छाम तुहण्डेन पराजिताः ॥ २१ ॥  
इति श्रुत्वा वचस्तेषां ब्रह्मा लोकपितामहः ॥  
समुत्थाय ततः सर्वैर्विष्णुलोकं जगाम ह ॥ २२ ॥  
तत्र गत्वा समाराध्य विष्णुं देवगणैः सह ॥  
स्तुतिं पुरुषसूक्तेन विष्णोरतुलतेजसः ॥ २३॥  
प्रचक्रुः सर्व एवैते ह्यात्मनोभ्युदयाय च ॥  
तदा तेषां शमिच्छन्ती वागुवाचाशरीरिणी ॥ २४ ॥  
श्रूयतां भोः सुरश्रेष्ठा भवतां श्रेय उत्तमम् ॥  
यूयं यात क्षितौ क्षिप्रं महाकालवनं प्रति ॥ २५ ॥  
गुह्याद्गुह्यतरं पुण्यं पवित्रं पापनाशनम् ॥  
नो यत्र मायिनां माया प्रकाशयति भूतले ॥ २६ ॥  
सर्वतीर्थमयं तीर्थं कोटितीर्थवरप्रदम् ॥  
यत्र शिप्रा सरिच्छ्रेष्ठा सर्वकामफलप्रदा ॥ २७ ॥  
दैत्यान्तकारिणी दिव्या महाकाली कुलेश्वरी ॥  
कोटिकोटिगणाकीर्णा मातॄ णां शक्तिवर्धिनी ॥ २८ ॥  
यत्र गया महापुण्या फल्गुश्चैव महानदी ॥  
पुरुषोत्तमगिरिश्रेष्ठो यत्र बुद्धगया स्मृता ॥ २९ ॥  
तथैवाद्यगया ख्याता त्रिषु लोकेषु विश्रुता ॥  
विष्णोः षोडशपदीतीर्थं गदाधरविनिर्मितम् ॥ 5.1.57.३० ॥  
सर्वपापहरा पुण्या यत्र प्राची सरस्वती ॥  
महासुरनदी प्रोक्ता यत्र तिष्ठति पुण्यदा ॥ ३१ ॥  
न्यग्रोधश्चाक्षयो नित्यः पुरा प्रोक्तो महर्षिणा॥  
तत्रैव सा शिला प्रोक्ता प्रेतमोक्षकरी शुभा ॥ ३२॥  
तत्रैव सन्ति ताः सर्वा देवताः पितृकल्पजाः ॥  
सर्वाक्षरमयोङ्कारः सर्वदेवमयो हरिः ॥ ३३ ॥  
सर्वतीर्थमया देवा गयातीर्थमनुत्तमम्॥  
शीघ्रं गच्छत तत्रैव परां सिद्धि मवाप्स्यथ ॥ ३४ ॥  
यत्र प्रविष्टमात्रेण पितरो निरयस्थिताः ॥  
ते सर्वे स्वर्गमायान्ति ब्रह्मभूयाय कल्पते ॥ ३५ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये गयातीर्थमाहात्म्ये गयातीर्थप्रशंसावर्णनं नाम सप्तपञ्चा शत्तमोऽध्यायः ॥ ५७ ॥ ॥ छ ॥