+++
title = "०३४ शक्तिभेदतीर्थमाहात्म्यवर्णनम्"

+++
॥ सनत्कुमार उवाच ॥ ॥  
तीर्थमन्यत्तथा वक्ष्ये शक्तिभेदमिति स्मृतम् ॥  
स्कन्दस्य च जटाभद्रं चक्रे यत्र पुरा शिवः ॥ १ ॥  
तारकं च तथा दैत्यं हत्वा यत्र सुरद्विषम् ॥  
शक्तिं स्कन्दः स्वयं क्रुद्धो निश्चिक्षेप महीतले ॥ २ ॥  
॥ व्यास उवाच ॥ ॥  
भगवन्ब्रूहि यत्नेन संशयो मे महामुने ॥  
कथं स्कन्दः समुत्पन्न एतदिच्छामि वेदितुम् ॥३॥ ॥  
॥ सनत्कुमार उवाच ॥ ॥  
पुरा देवासुरे युद्धे निर्जिता दानवैः सुराः ॥  
दिवं त्यक्त्वा दिशो याताः शक्राद्या भयविह्वलाः ॥ ४ ॥  
तत्र तु देव राजेन तपसोग्रेण वै मुने ॥  
आराधितो महादेवस्त्र्यम्बकस्त्रिपुरान्तकः ॥ ५ ॥  
ततस्तुष्टो महादेवः शक्रस्याभिमुखः स्थितः ॥  
उवाच वचनं श्लक्ष्णं वरमिष्टं ददामि ते ॥ ६ ॥  
॥ शक्र उवाच ॥ ॥  
यदि तुष्टोऽसि भगवन्कारुण्यान्मम शङ्कर ॥  
महासेनापतिं देव प्रयच्छ परमेश्वर ॥ ७ ॥ ॥ ॥  
॥ हर उवाच ॥ ॥  
उत्पादयामि देवेषु स्ववीर्यादूर्जितं सुतम् ॥  
सेनान्यां च महासेनं सुराणां भयहारकम् ॥ ८ ॥  
॥ सनत्कुमार उवाच ॥  
इत्युक्त्वान्तर्दधे देवः सर्वभूतपतिर्हरः ॥  
सुतचिन्तापरो देवो जगाम च हिमालयम् ॥ ९ ॥  
देवदारुवने तस्थौ ज्ञानध्यानपरोऽभवत् ॥  
ब्रह्मादयोऽपि यं देवं योगिनो ध्यानचिन्तकाः ॥ 5.1.34.१० ॥  
ध्यायन्ति नियतात्मनः प्राणायामपरा मुने ॥  
लिङ्गमूर्तिश्च यो नित्यं पूज्यते सर्वजन्तुभिः ॥ ११ ॥  
स ध्यायति किमर्थं तन्न विद्मः परमार्थिनः ॥  
वं ध्यानपरे देवे देवी हिमवतो गृहे ॥ १२ ॥  
मध्ये वयसि वर्तन्ती यासीद्दाक्षायणी सती ॥  
पितुर्गेहे निजो देहो यया योगाद्विसर्जितः ॥ १३ ॥  
निमन्त्रितो न मे भर्ता इति कोपं चकार या ॥  
तां देवीं हिमवान्पूर्वं श्रुत्वा देवर्षिनारदात् ॥ ॥ १४ ॥  
भवभार्या भवित्रीति नान्यं वरमचिन्तयत् ॥  
तपस्यति च रुद्राय सा सखीभ्यां समन्विता ॥ १५ ॥  
कथं हि शङ्करो देवो मम भर्ता भविष्यति ॥  
यावदेवं गतो देवो देवी हिमवतः सुता ॥ १६ ॥  
ततः समागता देवाः कृत्वाग्रे बलसूदनम् ॥  
जग्मुर्ब्रह्मसदः पुण्यं द्रष्टुं ब्रह्माणम व्ययम् ॥ १७ ॥  
ते सुरास्तत्स्तुति कृत्वा वाक्यमेतत्समैरयन् ॥  
शरणं भव देवानां दानवैर्विजितात्मनाम् ॥ १८ ॥  
ततोऽवोचत्सुरान्ब्रह्मा ज्ञातं कार्यं समाहितम् ॥  
नैतच्छम्भोर्विना वीर्यात्कार्यसिद्धिर्भविष्यति ॥ १९ ॥  
तथा यतध्वं देवेशं यथा वाञ्छति पार्वतीम् ॥  
इत्युक्त्वान्तर्दधे ब्रह्मा स्वप्ने लब्धं धनं यथा ॥ 5.1.34.२० ॥  
ततो मेरुं समागत्य पुनर्मन्त्रं प्रचक्रिरे ॥  
तेषामाहेदृशं शक्रस्तुष्टः शम्भुः पुरा मम ॥ २१ ॥  
प्रतिपन्नं च देवेन स्वाङ्गात्सेना पतिं प्रति ॥  
तस्मादेवं गते कार्ये कारणं मकरध्वजः ॥ २२ ॥  
इति सञ्चित्य देवेशः काममाहूय सत्वरम् ॥  
उवाच वचनं हृद्यं देवाना मनुकम्पया ॥ २३ ॥  
यथा देवो भजेद्देवीं तथा काम विधीयताम् ॥  
कारणं महदेतद्वै देवानां समुपस्थितम् ॥ २४ ॥  
कामो वाक्यं हरेः श्रुत्वा प्रहस्येदमुवाच ह ॥  
करिष्ये सर्वमेवं हि सखा मे चेद्भवेन्मधुः ॥ २५ ॥  
तस्मिन्क्षणेऽथ शक्रेण कामवाक्यादनन्तरम्॥  
समादिष्टो मधुः क्षिप्रं कामस्यानुचरो भव ॥ २६ ॥  
लब्ध्वा कामो मधुं मित्रं प्रतस्थे भार्यया सह ॥  
कृत्वा सज्यं धनुर्बाणं पौष्पं पाणौ समाहितः ॥ २७ ॥  
यत्र देवाधिदेवेशो देवदारुवने स्थितः ॥  
नन्दीश्वरः प्रतीहारः कृतध्यानोऽवतिष्ठति ॥ २८ ॥  
चूतवृक्षाश्रितः कामो यावद्बाणं सुमोहनम् ॥  
सन्दधात्यन्तरे चास्मिन्देवी प्राप भवाश्रमम् ॥ २९ ॥  
त्यक्तध्यानव्रतो देवो हृष्टश्चाह्रादचेतनः ॥  
ततो विलोकयामास दिशः सर्वाः प्रयत्नतः ॥ 5.1.34.३० ॥  
चूतवृक्षाश्रितं काममपश्यच्च रुषान्वितः ॥  
भस्मीकृतस्तृतीयाक्ष्णा वह्निज्वालावता ततः ॥ ३१ ॥  
देवोऽप्यन्तर्दधे तस्मात्स्थानादाशु गणैः सह ॥  
पार्वती विस्मिता साध्वी लज्जिता दुःखिताऽभवत् ॥ ३२ ॥  
हिमवांस्तां समुत्थाप्य निनायाशु निजं गृहम् ॥  
गते देवे च देव्यां च कामपत्नी सुदुः खिता ॥ २३ ॥  
भस्मीकृतं पतिं दृष्ट्वा विललाप सुदुःखिता ॥  
दृष्ट्वा रतिं सुदुःखार्ता वागुवाचाशरीरिणी ॥३४॥  
आश्वासयन्तीं कृपया सखीमिव सुदुः खिताम् ॥  
मा रोदीस्त्वं शुभापाङ्गि तव भर्ता करिष्यति॥३५॥  
सर्वकार्याण्यनङ्गोपि मित्रकार्यं विधानतः ॥  
यदा चायं महादेवः परिणेष्यति पार्वतीम् ॥ ३६ ॥  
ततः शम्भोरनुध्यानात्थास्यति न संशयः ॥  
द्वापरान्ते यदा कृष्णो द्वारकायां निवत्स्यति ॥ ३७ ॥  
तत्पुत्रो भविता देही प्रद्युम्नोनाम ते पतिः ॥  
इत्युक्ता साऽजहाच्छोकमाकाशाज्जातया गिरा॥ ३८ ॥  
अचिन्तयत्तदा देवी उमापि हिमवद्गृहे ॥  
कामस्य दहनं तेजः शम्भोर्यत्तदनुत्तमम् ॥ ३९ ॥  
कथं भर्त्ता भवेद्देवः कामस्योत्थापनं कथम् ॥  
नैतत्तपो विना कार्यं क्वचित्कस्यापि सिध्यति ॥ 5.1.34.४० ॥  
एवं सञ्चिन्तयित्वाथ सखीभिः सहिता ततः ॥  
तपश्चकार सुमहत्पित्रादेशाच्छुभव्रता ॥ ४१ ॥  
वर्षास्वभ्रावकाशस्था हेमन्ते जलशायिनी॥  
ग्रीष्मे पञ्चाग्नितप्ताङ्गी तपस्युग्रे समा स्थिता ॥ ४२ ॥  
तां दृष्ट्वा तपसोपेतां ब्रह्मचारिवया हरः ॥  
आजगामाश्रमं देव्याः कृतातिथ्योऽब्रवीदिदम् ॥ ४३ ॥  
कृशमध्ये कृशापाङ्गि किमर्थं नवयौवने ॥  
तपः करोषि कल्याणि कस्यार्थे कारणं वद ॥ ४४ ॥  
उवाच चोत्तरं सा वै सत्यं च मधुरं तथा ॥  
बटो तपःसमारम्भः क्रियते शङ्करा प्तये ॥ ४५ ॥  
विचार्य च हरः श्रुत्वाऽनन्दयत्कार्यमात्मनः ॥  
उमाभक्तिपरीक्षार्थं शिवं वाचा निनिन्द वै ॥ ४६ ॥  
तस्य तद्वचनं श्रुत्वा न सेहे सा गिरेः सुता ॥  
गन्तुकामामुमां मत्वा तस्मात्स्थानान्महेश्वरः ॥  
स्वं वपुर्दर्शयामास त्रिनेत्रं शूलपाणिनम् ॥ ४७ ॥  
लज्जिताभूद्भवानीशं दृष्ट्वा तस्थावधोमुखी ॥  
विजयाथाह योगीन्द्रं प्रार्थ्या चाभिजने त्वियम् ॥  
पार्वतीहरणार्थाय यत्नं च प्रकरोम्यहम् ॥ ४८ ॥  
इत्युक्त्वान्तर्दधे देवो देव्यागाच्च पितुर्गृहम् ॥  
देवीलाभाय सप्तर्षीन्सस्मार स्मरशासनः ॥ ४९ ॥  
प्रणेमुस्तेप्यथागम्य संस्मृताः परमेश्वरम् ॥  
ऊचुश्च प्राञ्ज लिपुटाः कुर्म किं शाधि नो भृशम् ॥ 5.1.34.५० ॥  
ततोऽब्रवीन्मुनीनीशः समस्तांश्च गिरेर्गृहम् ॥  
गत्वा तथा कुरुध्वं मे पार्वती स्याद्यथा प्रिया ॥ ॥ ५१ ॥  
तथेति ते प्रतिज्ञाय सङ्केतं शम्भुना समम् ॥  
कृत्वा जग्मुः सपत्नीका गिरीन्द्रस्य निवेशनम् ॥ ५२ ॥  
दत्तार्घा भूधरेन्द्रेण कृतासन परिग्रहाः ॥  
ऊचुरद्रिमुमां यच्छ शङ्करायार्थिने प्रियाम् ॥ ५३ ॥  
दत्तेत्युक्ता गिरीन्द्रेण निरूप्योद्वाहवासरम् ॥  
लब्ध्वानुज्ञां समायाता यत्रास्ते स महेश्वरः ॥ ५४ ॥  
ऊचुस्ते शङ्करं सर्वे दत्ता हिमवता शिवा ॥  
कृतकार्याश्च सर्वेऽपि वव्रजुस्ते यथागतम् ॥ ५५ ॥  
चक्रुर्विवाह सामग्रीं ब्रह्मेन्द्रादिसुरास्तदा ॥  
वृषासनो जगामाथ नन्दीशप्रमुखैर्गणैः ॥ ५६ ॥  
शङ्खदुन्दुभिनादैश्च ब्रह्माद्यैरमरैः सह ॥  
प्राप्यागेन्द्रालयं हीशः कृतकौतुकमङ्गलः ॥ ५७ ॥  
विवाह्येमां विधानेन जगाम स्वालयं पुनः ॥  
तत्रैकान्तरतिर्देवो यावत्तिष्ठति कामवान् ॥ ५८ ॥  
तावत्त्रस्तैः सुरैरग्निः प्रेषितोऽगान्महेश्वरम् ॥  
अग्नौ तत्र गते देवो रतिं कृत्वा महेश्वरः ॥ ५९ ॥  
निचिक्षेप मुखे वह्नेः स्वरेतो व्रीडितो भृशम् ॥  
रेतसा तेन तप्तो ऽग्निर्गङ्गातोये निक्षिप्तवान् ॥ 5.1.34.६० ॥  
हररेतोऽग्निनोद्गीर्णं गङ्गामध्ये पपात ह ॥  
तया तु स्वतटे न्यस्तं दग्धया रुद्ररेतसा ॥ ६१ ॥  
सप्तर्षीणां च षट्पत्न्यः स्नानार्थं जाह्नवीं ययुः ॥  
शीतार्तास्ताः कृतस्नाना दृष्ट्वा तेजस्तटे ज्वलत् ॥ ६२ ॥  
मत्वाग्निमिति ताः सर्वास्तपन्ति स्म यथेच्छया ॥  
तपन्तीनां च वै तासां तद्बीजसम्भव मुने ॥ ६३ ॥  
षडाननं समारूढं श्रोणिद्वारेण सत्वरम् ॥  
यदान्योन्यमुत्पतितुं शक्ता नाग्निपुरोगमात् ॥ ६४ ॥  
चिन्तां जग्मुस्तदा सर्वा मुनित्रासात्ततो भयात् ॥  
ततश्च तपसो वीर्यान्निष्कृष्य स्वोदरात्ततः ॥ ६५ ॥  
षड्भिरेकत्वमापद्य श्वेतपर्वतमस्तके ॥  
मध्ये शराणां वै कृत्य निक्षिप्तं वीर्यमुत्तमम् ॥ ६६ ॥  
शुक्लायां प्रतिपद्यासीद्द्वितीयायां समीकृतः ॥  
तृतीयायां च साकारः सर्वलक्षणलक्षितः ॥ ६७ ॥  
चतुर्थ्यां परिपूर्णाङ्गः षण्मुखो द्वादशेक्षणः ॥  
अलङ्कृतस्तु पञ्चम्यां षष्ठ्यां च स समुत्थितः ॥ ६८ ॥  
तेजसा श्वेतताम्रेण तताप स जगत्त्रयम् ॥  
जातमित्थं समाकर्ण्य सर्वे शक्रमुखाः सुराः ॥ ६९ ॥  
समागत्यास्य संस्कारं ब्रह्मा चक्रे यथाविधि ॥  
तुष्टेन पार्वतीशेन शक्तिर्दत्ता दृढा शुभा ॥ 5.1.34.७० ॥  
ततो गौर्या मयूरश्च वाहने परिकल्पितः ॥  
छागश्चैवाग्निना दत्तः कुक्कुटं सरितां पतिः ॥ ७१ ॥  
शूलेन कृत्तिकाभिश्च वर्धितः पुत्रकाम्यया ॥  
ततस्तु प्राप्तसंस्कारो ब्रह्माद्यैरभिनन्दितः ॥ ७२ ॥  
शक्तिहस्तोऽभिषिक्तस्तु देवसेनासमादृतः ॥  
वित्ताधिपेन साह्येन पावकिः पण्मुखों ऽशतः ॥ ७३ ॥  
गाङ्गेयः कार्तिकेयश्च गुहः स्कन्द उमासुतः ॥  
देवसेनापतिः स्वामी सेनानीश्च शिखिध्वजः ॥ ७४ ॥  
कुमारः शक्तिधारी च तस्य नामानि षोडश ॥  
यः पठेन्मानवो भक्त्या बाधा तस्य न जायते ॥ ७५ ॥  
एवं जातो महासेनो दानवानां क्षयकरः ॥  
कुशस्थल्यां समानीतः शम्भुना स्थानकारणात् ॥ ७६ ॥  
अभिषिक्तः स तेनासौ भद्रितः स जटाः पुरा ॥  
तेन भद्रजटन्नाम देवतीर्थं च कथ्यते ॥ ७७ ॥  
कृताभिषेकं लब्धास्त्रं महासेनं महेश्वरः ॥  
तमुवाच समधुरं सर्वदेवसमागमे ॥ ७८ ॥  
रक्षा कार्या त्वया पुत्र सामरस्य शतक्रतोः ॥  
देवानां बाधकाः सर्वे निहन्तव्याः सुरद्विषः ॥ ७९ ॥  
इत्थं महोत्सवे जाते दृप्तप्रमथसागरे ॥  
मातरोऽन्वागताः सर्वाः पातालतलसंस्थिताः ॥ 5.1.34.८० ॥  
तासामाहारसञ्ज्ञाभिश्चक्रे नामानि शङ्करः ॥  
यानि तानि प्रवक्ष्यामि शृणु त्वं मुनिपुङ्गव ॥८१॥  
वटभोजनकामा या ज्ञेयास्ता वटमातरः ॥  
भुञ्जते चर्पटान्यास्तु ता वै चर्पटमातरः ॥८२॥  
क्रीडार्थं शम्भुना चाथ प्राप्ता याः पौलभोजने ॥  
षण्णवतिमातरः सत्याः सर्वास्ताः पौलमातरः ॥८३॥  
सर्वासां दर्शनं पुण्यं ग्रहभूतविनाशनम् ॥  
प्रयत्नतः सदा देव्यो द्रष्टव्या मानवैर्मुने ॥८४॥  
लब्ध्वा शक्तिं महासेनो देवसेनो महाव्रतः ॥  
जघान दानवेन्द्रं तं तारकं तरसा तदा ॥ ८५ ॥  
दत्त्वा राज्यं तथेन्द्राय स्फीतं निहतकण्टकम् ॥  
कुशस्थलीं समागम्य तत्र वासं समाचरत् ॥८६॥  
एवं निहत्य दैत्येन्द्रं स गाङ्गेयो महाब लः ॥  
शक्तिं शिप्राजले मुक्त्वा पातालं च बिभेद सा ॥८७॥  
ततो भोगवती व्यास शक्तिभेदेन निर्गता ॥  
वन्दिता सर्वदेवैश्च मुनिभिश्च तपोधनैः॥८८॥  
पृथिव्यां यानि तीर्थानि समुद्रादिगतानि च ॥  
शक्तिभेदे तु न्यस्तानि शतकोटिसहस्रशः ॥ ८९ ॥  
अतोऽतिपुण्यं त्रैलोक्ये कोटितीर्थमुदाहृतम् ॥  
ब्रह्मणा स्थापितस्तत्र कोटितीर्थेश्वरः शिवः ॥ 5.1.34.९० ॥  
कोटितीर्थे नरः स्नात्वा दृष्ट्वा कोटीश्वरं शिवम् ॥  
मुच्यते सर्वपापेभ्यो निर्मोकादिव पन्नगः ॥ ॥ ९१ ॥  
श्राद्धं करोति यस्तत्र पितृभक्तो नरो मुने ॥  
दशानामश्वमेधानां प्राप्नोति सकलं फलम् ॥ ९२ ॥  
पितॄनुद्दिश्य यत्किञ्चित्कोटितीर्थे प्रदीयते ॥  
तत्सर्वं कोटिगुणितं जायते नात्र संशयः ॥ ९३ ॥  
तत्र तीर्थे नरो यस्तु गां ददाति पयस्विनीम् ॥  
सर्वलोकानतिक्रम्य स गच्छेत्प रमां गतिम् ॥ ९४ ॥  
यावन्त्यङ्गेषु रोमाणि तत्प्रसूतिकुलेषु च ॥  
तावद्युगसहस्राणि शिवलोके महीयते ॥ ९५ ॥  
पौर्णमास्याममावास्यां पश्येच्छक्तिधरं तु यः ॥  
नापुत्रो नाधनो रोगी सप्तजन्मसु जायते ॥ ९६ ॥  
जलप्रवेशं यः कुर्यात्तत्र तीर्थे नरोत्तमः ॥  
सोऽक्षयं लभते लोकं यावच्चन्द्र दिवाकरौ ॥ ९७ ॥  
वृषोत्सर्गं तु यः कुर्यात्पितृभक्तो नरो मुने ॥  
सोऽक्षयं लभते स्थानं यत्सुरैरपि दुर्लभम् ॥ ९८ ॥  
इति श्रीस्कान्दे महा पुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये शक्तिभेदतीर्थमाहात्म्यवर्णनन्नाम चतुस्त्रिंशोऽध्यायः ॥ ३४ ॥ ॥।छ॥ ॥