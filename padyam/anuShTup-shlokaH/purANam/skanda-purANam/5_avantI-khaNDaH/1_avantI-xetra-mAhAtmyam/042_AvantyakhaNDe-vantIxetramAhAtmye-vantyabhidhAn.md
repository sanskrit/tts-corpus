+++
title = "०४२ आवन्त्यखण्डेऽवन्तीक्षेत्रमाहात्म्येऽवन्त्यभिधानकथावर्णनम्"

+++
॥ सनत्कुमार उवाच ॥ ॥  
पुरा चैशानकल्पे तु स्मृतावन्ती यथा पुरी ॥  
तथा शृणु सुरैः पूर्वं दैत्यसैन्यपराजितैः ॥ १ ॥  
आश्रितं मेरुशिखरं वनकन्दगुहावृतम्॥  
तत्र गत्वा द्विजश्रेष्ठ मन्त्रं च चक्रुरुद्यताः॥२॥  
अन्योन्यं च समासाद्य समभ्यर्च्य परस्परम्॥  
जग्मुः सर्वे सुरगणा यत्र ब्रह्मा प्रजापतिः॥३॥  
निवेदयाञ्चक्रिरे सर्वं तत्रागमनकारणम्॥  
तेषां तद्वचनं श्रुत्वा देवानां स प्रजेश्वरः॥४॥  
जगाम त्रिदशैः साकं देवदेवं महेश्वरम्॥  
स चापि ह्यगमत्तत्र वैकुठं धाम यत्र वै ॥ ५ ॥  
ऋद्धिसिद्धिप्रदं नित्यं मुनिचारणसेवितम् ॥  
किन्नरैर्गीयमानं च अप्सरोगणसेवितम् ॥ ६ ॥  
ऋषिभिर्भार्गवादिभिर्देवर्षिनारदोत्तमैः ॥  
सिद्धगन्धर्वमुख्यैश्च कुमारैः सनकादिभिः ॥ ७ ॥  
प्रजापतिगणाकीर्णं मानवैश्च चतुर्दशैः ॥  
वसुभिर्विश्वेदेवैश्च पितॄणामुत्तमैर्गणैः ॥ ८ ॥  
संसेव्यं च सदाचारैः पुण्यवद्भिर्जनैस्तथा ॥  
दिव्यं दिव्यैश्च प्रासादैर्दिव्यपादपशोभितम् ॥ ९ ॥  
मणिरत्नैश्च सोपानै र्दिव्यं सरसशोभितम् ॥  
हंसकारण्डवाकीर्णं मणिभाभिः सुभास्वरम् ॥ 5.1.42.१० ॥  
षडूर्मिरहितं स्थानं यत्र तिष्ठन्ति पक्षिणः ॥  
तत्र गत्वा सुराः सर्वे वासु देवदिदृक्षया ॥  
स्तुतिमारेभिरे कर्तुं देवदेवजगत्पतेः ॥११ ॥  
॥ देवा ऊचुः ॥ ॥  
नमोऽनन्ताय बृहते कूर्माय वै नमोनमः ॥ १२ ॥  
नृसिंहरूपायोग्राय नमो वाराहरूपिणे ॥  
राघवाय च रामाय ब्रह्मणेऽनन्तशक्तये ॥ १३ ॥  
वासुदेवाय शान्ताय यदूनां पतये नमः ॥  
नमो बुद्धाय शुद्धाय कल्कये म्लेच्छनाशिने ॥ १४ ॥  
इति स्तवाभियुक्तानां वागुवाचाशरीरिणी ॥  
शृणुध्वं भोः सुराः सर्वे भूत्वा चैकाग्रमानसाः ॥ १५ ॥  
महाकालवने रम्ये ब्रह्मर्षिगणसेविते ॥  
तत्र पुण्या पुरी ह्येका सर्वकामफलप्रदा ॥ १६ ॥  
नाम्ना कुशस्थली रम्या सिद्धगन्धर्वसेविता ॥  
कल्पादौ कल्पमध्ये वा यत्र सन्निहितो हरः ॥ १७ ॥  
कल्पक्षये क्षयं यान्ति स्थावराणि चराणि च ॥  
तीर्थानि चैव सर्वाणि पुण्यान्यायतनानि च ॥ १८ ॥  
सरितः सागराः सर्वे सरांस्युपवनानि च ॥  
औषधीर्वृक्षवल्लीश्च यन्त्रं मन्त्रं शुभाशुभम् ॥ १९ ॥  
ज्योतींषि चन्द्रसूर्यौ च सर्वं विष्णुमयं जगत् ॥  
तेषां बीजं च पुण्यं च जीवकर्माशय तथा ॥ 5.1.42.२० ॥  
सर्वमादाय भगवाञ्छङ्करस्तत्र तिष्ठति ॥  
सर्वतीर्थमयी गङ्गा सर्वदेवमयो हरिः ॥ २१ ॥  
सर्वयज्ञमयो वेदः सर्वधर्ममयी दया ॥  
रेवा च सरितां श्रेष्ठा भुवि पुण्यकृताधिका ॥ २२ ॥  
तस्माद्धितकरं क्षेत्रं कुरूणां वै सुरोत्तमाः ॥  
तस्माद्दशगुणं मन्ये प्रयागं तीर्थमुत्तमम् ॥ २३ ॥  
तस्माद्दशगुणा काशी काश्या दशगुणा गया ॥  
ततो दशगुणा प्रोक्ता कुशस्थली च पुण्यदा ॥ २४ ॥  
उपरागसहस्राणि व्यतिपातायुतानि च ॥  
अमालक्षं तु एतस्याः कलां नार्हन्ति षोडशीम् ॥ २५ ॥  
लक्षमिन्दुक्षये दानं सहस्रं चायनद्वये ॥  
व्यतीपाते च कोटिः स्याद्रा कायां च ह्यनन्तकम् ॥ २६ ॥  
तस्माद्धितकरा देवा पुरी ह्येषा कुशस्थली ॥  
अनन्ताऽनन्तसङ्ख्यातं दानं किञ्चित्कृतं नरैः ॥ २७ ॥  
तत्सर्वं भोः सुरश्रेष्ठाः सर्वं तच्चाक्षयं भवेत् ॥  
तस्मात्सर्वप्रयत्नेन यूयं यात हि मा चिरम् ॥ २८ ॥  
क्षीणपुण्या भवन्तो वै बाधन्ते तेन वः सुराः ॥  
महाकालवने रम्ये पुरी ह्येषा कुशस्थली ॥ २९ ॥  
तत्र गत्वा भवन्तो वै स्नानदानादिकं भुवि ॥  
आचरध्वं सुविधिना पुण्यात्स्वर्गमवाप्स्यथ ॥ 5.1.42.३० ॥  
एतच्छुत्वा वचस्तस्या वाण्याश्चाकाशगं तदा ॥  
प्रणम्य शिरसा तस्यै ब्रह्मेशानपुरोगमाः ॥ ३१ ॥  
पुनर्जग्मुः सुराः सर्वे यत्र माहेश्वरं वनम् ॥  
पुरीं चैव द्विजश्रेष्ठ सर्वकामफलप्रदाम् ॥ ३२ ॥  
चातुर्वर्ण्यसमाकीर्णामृषिगन्धर्वसेविताम् ॥  
पुण्यवद्भिर्जनैः पूर्णां सिद्धचारणसेविताम् ॥ ३३ ॥  
दरिद्रो न जडो मूर्खो न रोगी न च मत्सरी ॥  
न व्याधितो नापकारी जनः क्वचित्प्रदृश्यते ॥ ३४ ॥  
दाता शान्ताः सुशीलाश्च जरारोगविवर्जिन्ताः ॥  
स्वधर्मनिरता नित्यं सदाचारातिथिप्रियाः ॥ ३५ ॥  
नरा यत्र निवसन्ति नार्यश्चैव पतिव्रताः ॥  
महोत्सवाः सुगीतानि हव्यं कव्यं गृहेगृहे ॥ ३६ ॥  
ईदृशीं च पुरीं दृष्ट्वा देवा हर्षं परं गताः ॥  
तत्र तीर्थं समाख्यातं नाम्ना पैशाचमोचनम् ॥ ३७ ॥  
पुण्यवद्भिः सदा सेव्यं सर्वतीर्थनिषे वितम् ॥  
तस्मिन्स्नात्वा च जप्त्वा च हुत्वा दत्त्वा च देवताः ॥ ३८ ॥  
पुण्यं चाथाक्षयं लब्ध्वा पुनर्याताः सुरालयम् ॥  
जित्वाऽसुरान्महादुष्टान्स्थानं प्राप्ताः स्वकंस्वकम्॥ ३९ ॥  
येऽस्यां कुर्युर्महाभागाः स्नानं दानं तथार्चनम् ॥  
हवनं तर्पणं पितॄंस्तत्सर्वं स्याद्ध्यनन्तकम् ॥ 5.1.42.४० ॥  
तस्मात्सर्वप्रयत्नेन एतत्कार्यं सदा बुधैः॥  
देवतीर्थोषधीबीजभूतानां चैव पालनम् ॥ ४१ ॥  
कल्पेकल्पे च यस्यां वै तेनावन्ती पुरी स्मृता ॥  
अद्यप्रभृति पुरी ह्येषा नाम्नावन्ती कुशस्थली ॥४२ ॥  
इत्युक्त्वा वै तदा देवाः स्वधाम परमं गताः ॥  
तदारभ्य द्विजश्रेष्ठ ह्यवन्ती भुवि विश्रुता ॥ ४३ ॥  
य एतां सुकथां दिव्यां पुण्यां च पापहारिणीम्॥  
शृणुयाच्छ्रावयेद्यो वै सर्वपापैः स मुच्यते ॥ ४४ ॥  
अपुत्रो लभते पुत्रमधनो धनमाप्नुयात् ॥  
वाजपेयसहस्राणां राजसूयशताधिकम् ॥ ४५ ॥  
पुण्यं लब्ध्वा नरो नित्यं शिवलोके महीयते ॥ ४६ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्येऽवन्त्यभिधानकथावर्णनन्नाम द्विचत्वारिंशोऽध्यायः ॥ ४२ ॥ ॥ छ ॥