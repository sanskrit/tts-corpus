+++
title = "०२४ वर्णनम्"

+++
॥ सनत्कुमार उवाच ॥ ॥  
वाल्मीकेश्वरमित्याख्यं यस्तु देवं प्रपूजयेत् ॥  
मौनी ध्यानपरो भूत्वा स कवित्वमवाप्नुयात् ॥ १ ॥  
॥ व्यास उवाच ॥ ॥  
कथमत्र समुत्पन्नः कोऽसौ वाल्मीकेश्वरः प्रभुः ॥  
यस्य दर्शनमात्रेण कवित्वमुपजायते ॥ २ ॥  
॥ सनत्कुमार उवाच ॥ ॥  
आसीद्व्यास पुरा विप्रः सुमतिर्भृगु वंशजः ॥  
रूपयौवनसम्पन्ना तस्य भार्याथ कौशिकी ॥ ३ ॥  
तस्य पुत्रः समुत्पन्नो ह्यग्निशर्मेति नामतः ॥  
स पित्रा प्रोच्यमानोऽपि वेदाभ्यासं न मन्यते ॥ ४ ॥  
ततो बहुतिथे काले अनावृष्टिरजायत ॥  
तस्यां विपद्गतः सोऽथ दक्षिणामाश्रितो दिशम् ॥ ५ ॥  
ततोऽसौ सुमतिर्विप्रः सभार्यः स सुतस्तथा ॥  
विदेशं काननं प्राप्तः कृत्वा चाश्रममाश्रितः ॥ ६ ॥  
आभीरैर्दस्युभिः सार्धं सङ्गोऽभूदग्निशर्मणः॥  
आगच्छति पथा तेन यस्तं हन्ति स पापकृत्॥ ७ ॥  
स्मृतिर्नष्टा गता वेदा गतं गोत्रं गता श्रुतिः ॥  
कस्मिंश्चिदथ काले तु तीर्थयात्रा्प्रसङ्गतः॥ ८ ॥  
सप्तर्षयः पथा तेन सुव्रताः समुपस्थिताः ॥  
अग्निशर्माथ तान्दृष्ट्वा हन्तुकामोऽब्रवीदिदम्॥ ९ ॥  
वस्त्राणीमानि मुच्यध्वं छत्रिकोपानहौ तथा ॥  
हन्तव्या हि मया यूयं गन्तारो यम सादने ॥ 5.1.24.१० ॥  
तस्य तद्वचनं श्रुत्वा अत्रिर्वचनमब्रवीत्॥  
अस्मत्पीडनजं पापं कथं ते हृदि वर्तते ॥  
वयं तपस्विनो भूत्वा तीर्थयात्राकृतोद्यमाः ॥ ११ ॥  
॥ अग्निशर्मोवाच ॥ ॥  
ममास्ति माताथ पिता सुतो भार्या गरीयसी ॥  
पोषयामि सदा तांस्तु एतन्मे हृदि संस्थितम् ॥ १२ ॥  
॥ अत्रिरुवाच ॥ ॥  
पित्रादीनाशु पृच्छस्व स्वकर्मोपार्जितं प्रति ॥  
यद्युष्मदर्थं क्रियते पापं तत्कस्य कथ्यताम् ॥१३॥  
यदि ते कथयन्ति स्म मा मृषा प्राणिनो वधीः ॥ १४ ॥  
॥ अग्निशर्मोवाच ॥ ॥  
न कदाचिन्मया ते तु सम्पृष्टा ईदृशं वचः॥  
युष्माकं वचसा मेऽद्य प्रतिबोधः प्रवर्तते ॥ १५॥  
गत्वा पृच्छामि तान्सर्वान्कस्य भावश्च कीदृशः ॥  
यूयमत्रैव तिष्ठध्वं यावदागमनं मम ॥ १६ ॥  
इत्युक्त्वा ताञ्जगामाशु पितरं स्वमुवाच ह ॥  
धर्मस्य प्रतिघातेन प्राणिनां पीडनेन च ॥ १७ ॥  
सुमहद्दृश्यते पापं कस्य तत्कथ्यतां मम ॥  
पिता प्राह तथा माता नापुण्यमावयोरिह ॥ १८ ॥  
त्वं जानासि यत्कुरुषे कृतं भाव्यं पुनस्त्वया ॥  
तयोस्तद्वचनं श्रुत्वा भार्या वचनमब्रवीत् ॥ १९ ॥  
तयाप्युक्तं न मे पापं पापमेतत्तवैव हि ॥  
तद्वाक्यमब्रवीत्पुत्रं बालोऽहमितिसोऽब्रवीत् ॥ 5.1.24.२० ॥  
तज्ज्ञात्वा हृदयं तेषां चेष्टितं चैव तत्त्वतः ॥  
नष्टोऽहमिति मन्वानः शरणं मे तपस्विनः ॥ ॥ २१ ॥  
क्षिप्त्वाथ लगुडं कृष्णं येन वै जन्तवो हताः॥  
प्रकीर्य केशांस्त्वरित ऋषीणामग्रतः स्थितः ॥ २२ ॥  
प्रणम्य दण्डपातेन ततो वचनमव्रवीत् ॥  
न मे माता न च पिता न भार्या न च मे सुतः ॥ २३ ॥  
सर्वैस्तैः परिमुक्तौऽहं भवतां शरणं गतः ॥  
सुष्ठूपदेशदानान्मां नरकात्त्रातुमर्हथ ॥ २४ ॥  
एवं तं वादिनं दृष्ट्वा ऋषयोऽत्रिमथाब्रुवन्॥  
भवतो वचनादस्य प्रतिबोधः समागतः ॥ २५ ॥  
भवताऽयमनुग्राह्यः शिष्यो भवतु ते मुने ॥  
तथेत्युक्ताथ तान्प्राह चाग्निं ध्यानं समाचर ॥ २६ ॥  
अनेन ध्यानयोगेन महामन्त्रजपेन च ॥  
अनेकदुस्तरात्युग्रपापकृज्जनघातकः॥  
संस्थितो वृक्ष मूले त्वं परा सिद्धिं गमिष्यसि ॥ २७ ॥  
इत्युक्त्वा ते ययुः सर्वे सङ्कामं सोऽपि तत्र वै ॥  
तद्ध्यानस्थोऽभवद्योगी वत्सराणि त्रयोदश ॥ २८ ॥  
तस्योपर्यभवत्तत्र वल्मीकोऽविचलस्य च ॥  
निवृत्तास्तु पथा तेन मुनयस्तत्र शुश्रुवुः ॥ २९ ॥  
उदीरितं ध्वनिं तेन वल्मीके विस्मयान्विताः ॥  
ततः खनित्वा वल्मीकं काष्ठीभूतोरुशङ्कुभिः ॥5.1.24.३०॥  
तं दृष्ट्वोत्थापयामासुर्मुनयो नयसंयुतम् ॥  
नमश्चक्रेऽथ तान्सर्वान्स विप्रो मुनिपुङ्गवान् ॥३१॥  
तान्प्राह प्रणतो भूत्वा तपसा दीप्ततेजसः॥  
प्रसादाद्भवतामद्य ज्ञानं लब्धं मया शुभम्॥३२॥  
दीनोऽहमुद्धृतः सर्वैर्मग्नोऽहं पापकर्दमे ॥  
तस्येति ते वाक्यमूचुः परमधार्मिकाः ॥ ३३ ॥  
वल्मीकेऽस्मिन्स्थितः पुत्र यतस्त्वमेकचित्ततः ॥  
वाल्मीकिरिति ते नाम भुवि ख्यातं भवि ष्यति ॥ ३४ ॥  
इत्युक्त्वा मुनयो जग्मुः स्वां दिशां तपसान्विताः ॥  
गतेषु मुनिमुख्येषु वाल्मीकिस्तपतां वरः ॥  
कुशस्थल्यामथागम्य समाराध्य महेश्वरम् ॥ ३५ ॥  
तस्मात्कवित्वमासाद्य चक्रे काव्यं मनोरमम् ॥  
रामायणं च यत्प्राहुः कथां सुप्रथमस्थिताम्॥ ३६ ॥  
ततः प्रभृति देवेशो वाल्मीकेश्वरसञ्ज्ञकः ॥  
ख्यातोऽवन्त्यां ततो व्यास नृणां कवित्वदायकः ॥ ३७ ॥  
इति ते कथितं लिङ्गं वाल्मीकेश्वरमुत्तमम् ॥  
यस्य दर्शनमात्रे ण कवित्वमुपपद्यते ॥ ३८ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्य वाल्मीकेश्वरमाहात्म्य वर्णनं नाम चतुर्विंशोऽध्यायः ॥ २४ ॥छ ॥