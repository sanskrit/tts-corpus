+++
title = "०४६ आवन्त्यखण्डेऽवन्तीक्षेत्रमाहात्म्येऽमरावतीनामकथनम्"

+++
॥ सनत्कुमार उवाच ॥ ॥  
अमरावती यथा जाता पुरी ह्येषा कुशस्थली ॥  
शृणु व्यास महाभाग यथा ब्रह्माब्रवीत्सुरान् ॥ १ ॥  
तथाहं सम्प्रवक्ष्यामि विस्तरेण तपोधन ॥  
एकदा ब्रह्मणादिष्टः प्रजार्थमृषिसत्तमः ॥ २ ॥  
मारीचः कश्यपस्तेपे तपः परमदुष्करम् ॥  
महाकालवने रम्ये दिव्ये स हि महानृषिः ॥ ३ ॥  
शीर्णपत्रानिलाहारो वायुभक्षी जितेन्द्रियः ॥  
पूर्णे वर्षसहस्रे तु वागुवाचाशरीरिणी ॥ ४ ॥  
श्रूयतां भो द्विजश्रेष्ठ मम वाक्यमनुत्तमम् ॥  
यस्मात्तपसि तपस्तीव्रं फलमुद्दिश्य सुव्रत ॥ ५ ॥  
तस्मात्ते सन्ततिस्तात यावच्चन्द्रदिवाकरौ ॥  
तावत्तिष्ठतु मेदिन्यां यशसा पुत्रपौत्रकैः ॥ ६ ॥  
अदितिस्ते सती भार्या त्वया सहाचरत्तपः ॥  
तस्मात्सर्वेषु कालेषु छायाभूता यशस्विनी ॥७॥  
भविष्यन्ति सुताः सर्वे विष्णुश्चेन्द्रपुरोगमाः ॥  
अमरा निर्जरा देवा दिवि ख्याताः सदैव हि ॥ ८ ॥  
त्वं चापि च ऋषिश्रेष्ठः प्रजापतिरकल्मषः ॥  
भविष्यसि न सन्देहो ममवाक्याद्द्विजोत्तम ॥ ९ ॥  
इत्युक्त्वा च पुन र्देवी तत्रैवान्तरधीयत ॥  
तदारभ्य पुरीं व्यास कुशस्थलीमनुत्तमाम् ॥ 5.1.46.१० ॥  
कश्यपः सह दाक्षिण्या साग्निकः समुपाश्रितः ॥  
प्रजापि ववृधे तस्मा त्सदेवासुरमानुषा ॥ ११ ॥  
मरीचेः कश्यपो जज्ञे ततः सर्वं प्रतिष्ठितम् ॥  
सुधापानकृतो देवाः शश्वत्तेनामराः कृताः ॥ १२ ॥  
नन्दनं चापि तत्रैव महाकालवनोत्तमे ॥  
कामधेनुः समाख्याता मनोरथवरप्रदा ॥ १३ ॥  
सा सिषेवे सदा तत्र महाकालं महेश्वरम् ॥  
पारिजाततरुश्रेष्ठस्तथा चाम्लानपङ्कजम्॥१४॥  
बिन्दुसरः समाख्यातं मानसं सर उत्तमम्॥  
हंससारससमाकीर्णं सुरसिद्धनिषेवितम्॥ १५॥  
मुक्तामणिगणाकीर्णं रत्नशोभनशोभितम् ॥  
निधिरेष महापद्मः कह्लारकुमुदोज्ज्वलः॥ १६॥  
यानि यानि च दिव्यानि सन्ति ब्रह्माण्डगोलके॥  
तानि सर्वाणि तिष्ठन्ति महाकालवने शुभे ॥ १७ ॥  
तेनतेनात्मयोगेन मानवाश्चात्र संस्थिताः ॥  
तदाहारास्तदाचारास्तद्रूपास्तत्पराक्रमाः ॥ १८ ॥  
अन्योन्यं च समाकीर्णा सर्वे चामरसन्निभाः ॥  
विचरन्ति यथा देवाः पुरीमेतां जना भुवि ॥ १९ ॥  
अमराङ्गनासमा नार्यः सदैव स्थिरयौवनाः ॥  
ईदृशी च पुरी दृष्टा भुवि व्यास सनातनी ॥ 5.1.46.२० ॥  
देवदानवगन्धर्वैः किन्नरोरगराक्षसैः ॥  
भुक्तिमुक्तिप्रदा नित्या बहुकालफलप्रदा ॥ २१ ॥  
अमराणां कटकं ह्यत्र तस्माजातामरावती ॥  
य एतस्यां महाभागाः प्रसङ्गेन समागताः ॥ २२ ॥  
स्नानदानादिकं कृत्वा पश्यत्येव महेश्वरम् ॥  
न तेषां दुर्लभं किञ्चित्पुत्रतो धनतोऽपि वा ॥ २३ ॥  
सर्वभोगानवाप्नोति मृतः शिवपुरं व्रजेत् ॥  
पठनाच्छ्रवणाद्वापि शतरुद्रियफलं लभेत् ॥ २४ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्येऽमरावतीनामकथनन्नाम षट्चत्वारिंशोऽध्यायः ॥ ४६ ॥ ॥ छ ॥