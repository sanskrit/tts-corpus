+++
title = "०५६ क्षातासङ्गममाहात्म्यवर्णनम्"

+++
॥ सनत्कुमार उवाच ॥ ॥  
तीर्थमन्यतरं व्यास क्षातासङ्गमसम्भवम् ॥  
यत्र तु स्नानमात्रेण महापापैः प्रमुच्यते ॥ १ ॥  
अमा वै शनिवारेण यदायाति समाहितः ॥  
पितॄनुद्दिश्य यः कुर्याच्छ्राद्धं चैव तिलोदकम् ॥ २ ॥  
पश्येच्छनैश्चरं देवं स्थावरं लिङ्गमुत्तमम् ॥  
तस्य शानैश्चरी पीडा न भवेत्तु कदाचन ॥ ३ ॥  
॥ व्यास उवाच ॥ ॥  
महातीर्थं समाख्यातं महाकालवने शुभे ॥  
भूयस्तु श्रोतुमिच्छामि विस्तरेण तपोधन ॥४॥  
॥ सनत्कुमार उवाच ॥ ॥  
श्रूयतां भो द्विजश्रेष्ठ कथा पौराणिकी शुभा ॥  
यस्याः श्रवणमात्रेण महापापक्षयो भवेत् ॥५ ॥  
रेवा चर्मण्वती क्षाता तिस्रो नद्यः पुराऽनघ ॥  
जातास्त्रैलोक्यपावन्यो भुवि चामरकण्टकात् ॥ ६ ॥  
पुण्याः पुण्यजला रम्याः पवित्राः पापहारकाः ॥  
पुनन्त्यः सर्वलोकानां स्नानात्पानात्तथापगाः॥ ७ ॥  
एकदोपवने रम्ये मान्धातृक्षेत्र उत्तमे ॥  
मिथो रमन्ति संहृष्टाः परस्परजिगीषया ॥ ८ ॥  
किञ्चिद्दोषप्रसङ्गेन मिथो भेदो ह्यजायत ॥  
रेवासङ्गं परित्यक्ता भित्त्वा विन्ध्यगिरिं वरम् ॥ ९ ॥  
महाकालवने रम्ये समा याता सरिद्वरा ॥  
यत्र शिप्रा महापुण्या पुरी ह्येषाऽमरावती ॥ 5.1.56.१० ॥  
सर्वतीर्थवरं श्रेष्ठं नामा रुद्रसरः स्मृतम् ॥  
भुक्तिमुक्तिप्रदं नित्यं सिद्धर्षिगण सेवितम्॥ ११ ॥  
तत्रागत्य पुरा क्षाता शिप्रासङ्गं समाश्रिता ॥  
तत्र तीर्थं परं जातं क्षातासङ्गमसञ्ज्ञितम् ॥  
यत्र धूतरजा जातः सद्यः प्रोक्तो विभावसुः ॥ १२ ॥  
॥ व्यास उवाच ॥ ॥  
कथं सूर्यस्त्वया प्रोक्तो विरजो ह्यभवत्पुरा ॥  
एतद्वेदितुमिच्छामि त्वत्तो ब्रह्मविदांवर ॥ १३ ॥ ॥  
॥ सनत्कुमार उवाच ॥ ॥  
पुरानुसूर्यां सावित्रीं त्वष्टा स्वतनयां ददौ ॥ १४ ॥  
पतिधर्मरता नित्यं सिषेवे लोकचक्षुषे ॥  
तस्यां वै मिथुनं जज्ञे लोकसाक्षिविभावसोः ॥ १५ ॥  
यमो वैवस्वतो जातो यमुना लोकपावनी ॥  
ततस्त्वष्टाऽब्रवीच्छायां स्वकीयां सूनृतां गिरम् ॥ १६ ॥  
मिथुनं मे तवोत्सङ्गे धृतं त्वं परिपालय ॥  
तावदेवमिह च्छाये यावत्पितुर्गृहेचरी ॥ १७ ॥  
रविभक्तिरता नित्यं चर त्वं मम वेश्मनि ॥  
नो वाच्याहं कदा च्छाये पितुर्वेश्मगता रवेः ॥ १८ ॥  
एवं सा समयं कृत्वा सावित्री ह्यगमत्तदा ॥  
पितुर्वेश्मगता बाला सवितुर्भयविह्वला ॥ १९ ॥  
पित्र निवारिता सद्यो वडवारूपधारिणी ॥  
विचचार वने रम्ये बहुलोदकशाड्वले ॥ 5.1.56.२० ॥  
एकदा याचिता तेन वैवस्वतेन बुभुक्षता ॥  
नोदनं वै तया दत्तं याचमानाय तत्क्षणात् ॥ २१ ॥  
तदा पदाहता तेन च्छाया तं च शशाप ह ॥  
यतस्त्वं मे पदाघातं कृतवान्बालभावनात् ॥ ॥ २२ ॥  
तस्मात्त्वं च पदा खञ्जो भविष्यसि न संशयः ॥  
एवं शप्तो रुजाक्रान्तो विललाप शुचार्दितः ॥ २३ ॥  
एतस्मिन्नन्तरे व्यास परिभूय वसुन्धराम् ॥  
भावयन्सकलाँल्लोकान्ग्रहचारी विभावसुः ॥ २४ ॥  
दृष्ट्वा च तनयं पङ्गुमित्युवाच विभावसुः ॥  
किमिदं वत्स ते कष्टं कुतः प्राप्तं त्वयाऽनघ ॥ २५ ॥  
इति पृष्टो यदा तेन सवित्रा लोकभास्वता ॥  
उवाच गद्गदा वाचं यमः संयमिनीपतिः ॥ २६ ॥  
प्रातराशाय मे नाथ याचितं मातुरन्तिकात् ॥  
नो दत्तं भोजनं क्षिप्रं बालभावेन ताडिता ॥ २७ ॥  
पादौ मे गलितौ सद्यो मातुः शापपराभवौ ॥  
तच्छ्रुत्वा मोहमापन्नो रविर्ध्यानपरायणः ॥ २८ ॥  
विचित्रमिदमाख्यातं मातुः शापस्य कारणम् ॥  
एवं ध्यात्वा चिरं कालं ज्ञातवान्रविरंशुमान् ॥ ॥ २९ ॥  
नेयं सा रुचिरापाङ्गी त्वाष्ट्री लोकस्य पावनी ॥  
केयं वा कुत आयाता कासि त्वं च शुचिस्मिते ॥ 5.1.56.३० ॥  
॥ छायोवाच ॥ ॥  
नानुसूर्या महाराज छाया तस्याः स्वसम्भवा ॥  
गता वै सा पितुर्गेहे वारिताहं तयाऽनघ ॥ ३१ ॥  
सवित्रे नैव वक्तव्यं छाये किञ्चित्कथञ्चन ॥  
एष मे समयो नाथ तेनाहं मौनमास्थिता ॥ ३२ ॥  
तच्छ्रुत्वा भगवांस्त्वष्टुः समीपं रोषमास्थितः ॥  
जगाम सहसा भानुर्बहुरोषसमन्वितः ॥ ॥ ३३ ॥  
तं दृष्ट्वा सहसोत्थाय त्वष्टा लोकपितामहः ॥  
पाद्यार्घ्याचमनीयं च मधुपर्कैरपूजयत् ॥ ३४ ॥  
नत्वा पादौ परिक्रम्य बहुमानपुरः सरम् ॥  
उवाच मधुरया वाचा प्रियं ते करवाम किम् ॥ ३५ ॥  
॥ रविरुवाच ॥ ॥  
क्व सानुसूर्या सावित्री ममानुप्रियकारिणी ॥  
आगता ते गृहं तात मम मार्गानुमोदिनी ॥ ३६ ॥  
॥ त्वष्टोवाच ॥ ॥  
न जानीमो वयं तात प्रिया मे क्व गता सुता ॥  
इत्युक्ते वचने त्वष्ट्रा रविर्दुश्चिन्तमानसः ॥ ३७ ॥  
किं करोमि क्व गच्छामि क्व च प्रियतरा मम ॥  
इति सम्भाषमाणे तु त्वष्टा वाक्यमथाब्रवीत् ॥ ३८ ॥  
तव तेजः परिभ्रष्टा भग्ना क्वापि गताबला ॥  
यदि ते वल्लभा भार्या तेजस्त्वं परिशामय ॥ ३९ ॥  
॥ सूर्य उवाच ॥ ॥  
यद्येवं दुस्सहं तेजो मम पूर्वपितामह ॥  
तदा ते रोचते सम्यग्यथा स्याद्वै तथा कुरु॥5.1.56.४०॥  
इति सूर्यवचः श्रुत्वा शाणं कृत्वा सुदर्शनम्॥  
घृष्टितः क्षुरधारेण लघीयान्निर्मलोऽभवत्॥४१॥  
तस्य घृष्टितमात्रेण त्वष्टा चक्रे विवस्वतः ॥  
शाणं सुदर्शनं चक्रं सैकता मणिजातयः ॥ ४२ ॥  
तदा त्वष्टाऽब्रवीद्वाक्यं मधुरं सूर्यसन्निधौ ॥  
महाकाल वने रम्ये वडवारूपगीरणी ॥ ४३ ॥  
गृह्यतां भोः सुरश्रेष्ठ शीघ्रं गच्छतु शाड्वले ॥  
यत्र शिप्रा सरिच्छ्रेष्ठा यत्र क्षाता समागता ॥ ४४ ॥  
उभयोः सङ्गमो यत्र तत्र मुक्तिर्न संशयः ॥  
तत्र तां सुभगां पत्नीं प्राप्स्यसि त्वं न संशयः ॥ ४५ ॥  
इति तस्य वचः श्रुत्वा सविता सर्वतापनः ॥  
तत्रागमद्वनं यत्र महाकालस्य पावनम् ॥ ४६ ॥  
क्षातासङ्गमसंयुक्ता यत्र शिप्रा पयस्विनी ॥  
तत्र भुक्तिश्च मुक्तिश्च धनधान्यसमागमः ॥ ४७ ॥  
तत्रागत्य प्रियां भार्यां वडवारूपधारिणीम् ॥  
ददर्श तां पुनः श्यामां हरिरूपधरो हरिः ॥ ४८ ॥  
नासिकाघ्राणमात्रेण यत्र जातौ सुतावुभौ ॥  
दर्शनीयौ सुनृम्णाङ्गौ भिषजौ तौ दिवौकसाम् ॥ ४९ ॥  
छाया च सुषुवे तत्र मिथुनं द्विजसत्तम ॥  
तापीं शनैश्चरं चैव सर्वलोकप्रतापनम् ॥5.1.56.५०॥  
शनि योगे यदामा वै जायते सर्वकामदा ॥  
तदा स्नानं च दानं च श्राद्धं चैव तु कारयेत् ॥ ५१ ॥  
तस्य हस्तगता लक्ष्मीर्जायते सर्वदा भुवि ॥  
क्षाता सङ्गमे नरः स्नात्वा दानं दत्त्वा च शक्तितः ॥ ५२ ॥  
स्थावरेशं समभ्यर्च्य तस्य पापक्षयो भवेत् ॥  
सौरिः शनैश्चरो मन्दः कृष्णोऽनन्तोंऽतको यमः ॥ ५३ ॥  
पिङ्गश्छायासुतो बभ्रुः स्थावरः पिप्पलायनः ॥  
एतानि शनिनामानि प्रातःकाले पठेन्नरः ॥ ५४ ॥  
तस्य शानैश्चरी पीडा न भवेत्तु कदाचन ॥  
यमधर्मोऽपि चात्रैव तपस्तेपे सुदुस्तरम् ॥ ५५ ॥  
यज्ञकुण्डोत्तरे भागे यत्र तिष्ठति मारुतिः ॥  
धर्मसरेति विख्यातं नाम्ना तत्तीर्थमुत्तमम् ॥ ५६ ॥  
यत्र सिद्धिं परां प्राप्तस्तपसा पवनात्मजः ॥  
तस्मिंस्तीर्थे नरः स्नात्वा दत्त्वा वै कांस्यभाजनम् ॥ ५७ ॥  
सवासो मणिमु क्ताभिः काञ्चनालङ्कृतं वरम् ॥  
ब्राह्मणेभ्यः स्वलङ्कृत्य वेदविद्भ्यश्च सादरम् ॥ ५८ ॥  
मातृलोकं समुत्तीर्णो ब्रह्मलोके महीयते ॥  
श्रावणे मास्युभे पक्षे एकादश्यां तु यो नरः ॥ ५९ ॥  
धर्मतीर्थे सदाचारी स्नानदानादिकाः क्रियाः ॥  
करोति सततं तस्य विष्णुलोकः सनातनः ॥ 5.1.56.६० ॥  
च्यवनाश्रमे नरः स्नात्वा च्यवनेश्वरं विलोकयेत् ॥  
यत्र सिद्धिं गतौ पुण्यावश्विनौ भिषजां वरौ ॥ ६१ ॥  
च्यवनस्य प्रसादेन देवपङ्क्तिमवापतुः ॥  
च्यवनेन पुरा दृष्टिः प्राप्ता वै देवभेषजात् ॥ ६२ ॥  
तस्मिंस्तीर्थे द्विजश्रेष्ठ दिव्यदृष्टिर्भवेन्नरः ॥  
अत्रैव प्राप्तवान्सूर्यः साग्निहोत्राश्रमं परम् ॥ ६३ ॥  
अनु सूर्यां महाभागां सावित्रीं लोकविश्रुताम्॥  
सूर्यलोकं समासाद्य बुभुजे विपुलां श्रियम्॥६४॥  
तस्माद्व्यास परं तीर्थं क्षातासङ्गमसञ्ज्ञितम्॥  
सर्वपापहरं पुण्यं सर्वकामवरप्रदम्॥६५॥  
य एतां तु कथां पुण्यां शृणोति भुवि भक्तितः॥  
पठेद्वा प्रातरुत्थाय तस्य पुण्यफलं शृणु॥६६॥  
कपिलागोसहस्रेण फलं भवति पर्वणि ॥  
तत्फलं समवाप्नोति नात्र कार्या विचारणा ॥ ६७ ॥ ॥  
इति श्रीस्कान्दे महापुराण एकाशीतिसा हस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये क्षातासङ्गममाहात्म्यवर्णनन्नाम षट्पञ्चाशत्तमोऽध्यायः ॥ ५६ ॥ ॥ छ ॥