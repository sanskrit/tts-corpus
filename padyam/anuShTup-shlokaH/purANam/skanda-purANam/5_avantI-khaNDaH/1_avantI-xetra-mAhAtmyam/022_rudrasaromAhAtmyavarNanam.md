+++
title = "०२२ रुद्रसरोमाहात्म्यवर्णनम्"

+++
॥ श्रीसनत्कुमार उवाच ॥ ॥  
यमेश्वरं तु यः पश्येत्स्नापयित्वा तिलाम्भसा ॥  
कुङ्कुमेन समालिप्य पूजयेदुत्पलैस्ततः ॥ १ ॥  
दहेत्कृष्णागरुं धूपं दापयेत्तिलतण्डुलान् ॥  
य एवमर्चयेद्देवमीश्वरं शूलहस्तकम्॥ २ ॥  
यत्र कुत्र मृतस्यापि यमः पितृसमो भवेत् ॥ ३ ॥  
॥ इति यमेश्वरमाहात्म्यम्॥  
॥ सनत्कुमार उवाच ॥ ॥  
कथयामि परं व्यास तीर्थं तीर्थेषु चोत्तमम् ॥  
नाम्ना रुद्रसरः प्रोक्तं त्रिषु लोकेषु विश्रुतम् ॥ ४ ॥  
तत्र स्नात्वा शुचिर्भूत्वा पश्येत्कोटेश्वरं शिवम् ॥  
मुच्यते सर्वपापेभ्यो रुद्रलोकं स गच्छति ॥ ५ ॥  
श्राद्धं तत्रैव कृत्वा तु शृणु यत्फलमाप्नुयात् ॥  
दशानामश्वमेधानां वाजपेयशतस्य च॥६॥  
फलं कोटिगुणं व्यास लभते नात्र संशयः॥  
पितॄनुद्दिश्य यत्किञ्चित्कोटितीर्थे प्रदीयते॥७॥  
तत्सर्वं कोटिगुणितं जायते नात्र संशयः॥  
कोटितीर्थे नरः स्नात्वा ध्यायेद्यः परमाक्षरम्॥८॥  
मुच्यते सर्वपापेभ्यो निर्मोकेन यथोरगः ॥  
प्रातरुत्थाय यो विप्र तत्र स्नानं करोति वै ॥९॥  
दृष्ट्वा देवं महाकालं गोसहस्रफलं लभेत्॥  
कोटितीर्थे नरः स्नात्वा सप्तरात्रोषितः शुचिः ॥5.1.22.१०॥  
चान्द्रायणसहस्रस्य फलं प्राप्नोति मानवः ॥  
जागरं तत्र कुर्याद्यो ह्यनन्तफलमश्नुते ॥ ११ ॥  
गन्धपुष्पार्चनं कृत्वा महास्नपनपूर्वकम् ॥  
य एवं नयते रात्रिं सोपवासो जितेन्द्रियः ॥ १२ ॥  
लभते सर्वकामित्वं यत्सुरैरपि दुर्लभम् ॥  
कार्तिक्यामथ वैशाख्यां देवं तत्र प्रपूजयेत् ॥ १३ ॥  
गन्धपुष्पैश्च कालीनैस्तथा वस्त्रैः सुशोभनैः ॥  
कर्पूरं कुङ्कुमं चैव श्रीखण्डमगरुं तथा ॥ १४ ॥  
समभागानि कृत्वा तु शिलापृष्ठे च पेषयेत् ॥  
अनुलिप्य महाकालं रुद्रस्यानुचरो भवेत् ॥ १५ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये रुद्रसरोमाहात्म्यवर्णनन्नाम द्वाविंशोऽध्यायः ॥ ॥ २२ ॥ ॥ छ ॥