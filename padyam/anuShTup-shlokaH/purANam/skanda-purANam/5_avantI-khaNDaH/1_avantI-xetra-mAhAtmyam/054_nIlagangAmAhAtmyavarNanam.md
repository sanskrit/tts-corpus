+++
title = "०५४ नीलगङ्गामाहात्म्यवर्णनम्"

+++
॥ व्यास उवाच ॥ ॥  
भूयस्तु श्रोतुमिच्छामि त्वत्तो ब्रह्मविदांवर ॥  
नीलगङ्गा कदा ब्रह्मञ्छिप्राकुण्डे समागता ॥ १ ॥  
॥ सनत्कुमार उवाच ॥ ॥  
शृणु व्यास महातीर्थं सर्वतीर्थफल प्रदम् ॥  
नीलगङ्गां नरः स्नात्वा सङ्गमेश्वरमर्चयेत् ॥ २ ॥  
दुःसङ्गसम्भवा दोषा न भवन्ति कदाचन ॥  
एकदा ब्रह्मलोके वै गङ्गा त्रिपथगा नदी ॥ ३ ॥  
गता पुनन्ती त्रील्लोकान्नीलवासा शुचार्दिता ॥  
भगवन्किमिदं जातं पातकं मे कृतं पुरा ॥ ४ ॥  
दुष्टाचारापराधेन येनेमां प्रापिता दशाम् ॥  
सर्वलोकेषु यत्किञ्चिजनानां पातकं भुवि ॥ ५ ॥  
तत्सर्वं तिष्ठति मयि सर्वेषामपि देहिनाम् ॥  
तेनाहं वै भराक्रान्ता नो शक्या चलितुं धराम् ॥ ६ ॥  
नीलभासा विवर्णा च सर्वधर्मबहिर्मुखा ॥  
यत्किञ्चित्क्रियते कर्म शुभं वा यदि वाऽशुभम्॥७॥  
मयि त्यक्त्वा पुनन्तीह जन्तवः सर्वशोऽमलाः ॥  
तिष्ठन्ति पुण्यलोकेषु भुक्तिमुक्तिप्रदेषु च ॥ ८ ॥  
अस्माकं च महत्कष्टं जातं धातः परं मलम् ॥  
न हि शर्म न वै शान्तिर्न निद्रा न च निर्वृतिः ॥ ९ ॥  
न लोके च स्थितिर्मेद्य पापिष्ठायाः सनातनी ॥  
दुष्टसङ्गोद्भवैदोंषैः प्लाविताहं जगद्गुरो ॥5.1.54.१०॥  
किं करोमि क्व गच्छामि येन शान्तिर्भवेन्मम ॥  
किं तपः किं च दानं मे किं तीर्थं किं च साधनम्॥ ११ ॥  
येनाहं पापलिप्ताङ्गी पुनः प्रकृतिमाप्नुयाम् ॥  
एवं ज्ञात्वा महायो गिन्यथा योग्यं तथा कुरु ॥ १२ ॥  
॥ ब्रह्मोवाच ॥ ॥  
श्रूयतां भोः सरिच्छ्रेष्ठे कारणं पापनाशनम् ॥  
महाकालवने रम्ये पुरी ह्येषा ऽमरावती ॥ १३ ॥  
तत्र शिप्रा सरिच्छ्रेष्ठा वर्तते भुवि पावनी॥  
तस्या दर्शनमात्रेण सर्वपापक्षयो भवेत् ॥ १४ ॥  
तत्र गच्छ महाभागे सद्यश्चात्म विशुद्धये ॥  
ब्रह्मणेति समाख्यातं श्रुत्वा गङ्गा सरिद्वरा ॥ १५ ॥  
तमभिज्ञाय सम्प्राप्ता महाकालवनं शुभम् ॥  
पुष्करस्याग्निभागे च यत्र देवो मरुत्सुतः ॥ १६ ॥  
विन्ध्यस्य चोत्तरे भागे अञ्जन्याश्रममुत्तमम्॥  
सा पुत्रेण तपस्तेपे पवित्रा ब्रह्मचारिणी ॥ १७ ॥  
पतिव्रताभिः सर्वाभिः पतिभिर्ब्रह्मचारिभिः ॥  
देवाङ्गनाभिर्बहुभिः क्रीडद्भिर्बालकुञ्जरैः ॥ १८ ॥  
सरसीफुल्लकल्हारैर्मत्तालिकुलनादितैः ॥  
निर्वैरजन्तुभिः सेव्यं ब्रह्मर्षिगणसे वितम् ॥ १९ ॥  
मनोह्रादकरं पुण्यं पवित्रं पापनाशनम् ॥  
तत्र प्रवेशमात्रेण नीलवासाः सरिद्वरा ॥ 5.1.54.२० ॥  
शुक्लवासाऽभवत्सद्यो नष्टपापमला ऽशुभा ॥  
शरच्चन्द्रनिभाकारा धूतपापा पयस्विनी ॥ २१ ॥  
तत्रैव चाश्रमं चक्रे मनःसंहर्षकारणम् ॥  
तत्प्रभृति समाख्यातं सर्वलोकेषु पुण्यदम् ॥ ॥ २२ ॥  
नीलगङ्गेति वै व्यास तीर्थं किल्विषनाशनम् ॥  
अस्मिंस्तीर्थे नरः स्नात्वा हनुमन्तमथार्चयेत् ॥ २३ ॥  
तस्य सिद्धिः करगता भविष्यति न संशयः ॥  
आश्विने मासि सम्प्राप्ते कृष्णपक्षे समाहितः ॥२४॥  
दर्शे पितॄन्समुद्दिश्य श्राद्धं कुर्यान्महालयम् ॥  
तारितं च कुलं सर्वं तेनात्मैकोत्तरं शतम् ॥ २५ ॥  
समगोत्रेषु ये जाताः पूर्वजा निरयवासिनः ॥  
ते सर्वे सद्गतिं यान्ति तेषां लोकाः सनातनाः ॥ २६ ॥  
स्नात्वा तिलाञ्जलिं दद्यात्पितॄ नुद्दिश्य तत्परः ॥  
अक्षया जायते तृप्तिः स्वर्गलोके महीयते ॥ २७ ॥  
भोजयेद्ब्राह्मणान्सप्त श्राद्धं कृत्वा तु पायसैः ॥  
अक्षयं लभते श्राद्ध मश्वमेधफलं भवेत् ॥ २८ ॥  
तीर्थं पुण्यतरं व्यास शृणु चान्यद्वदामि ते ॥  
दुग्धकुण्डमिति ख्यातं त्रिषु लोकेषु विश्रुतम् ॥ २९ ।  
सर्वपापहरं पुण्यं सर्वकामवरप्रदम्॥  
पुरा दुग्धधरा देवी पृथुना धर्ममूर्तिना॥ 5.1.54.३० ॥  
दुग्धं सर्वं हविर्भाव्यं सर्वेषां जीवनप्रदम् ॥  
दत्तं निधाय कुण्डेस्मिंस्तेन दुग्धसरः स्मृतम् ॥ ३१ ॥  
कुण्डे स्नात्वा पयः पीत्वा दत्त्वा गां च पयस्विनीम् ॥  
सर्वबाधाविनिर्मुक्तो धनधान्यसमन्वितः ॥ ॥३२ ॥  
जायते सर्वकालेषु मृतः स्वर्गपुरं व्रजेत् ॥  
ततः पुष्करमासाद्य स्नानदानादिकं चरेत् ॥ ३३ ॥  
सर्वपापविशुद्धात्मा पुष्करस्य फलं लभेत् ॥ ३४॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये नीलगङ्गामाहात्म्यवर्णनन्नाम चतुःपञ्चाशत्तमोऽध्यायः ॥ ५४ ॥ ॥ छ ॥