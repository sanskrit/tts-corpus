+++
title = "०१० कर्कोटेश्वरमाहात्म्यवर्णनम्"

+++
॥ श्रीमहादेव उवाच ॥ ॥  
कर्कोटेश्वरसञ्ज्ञं च दशमं विद्धि पार्वति ॥  
यस्य दर्शनमात्रेण विषैर्नैवाभिभूयते ॥ १ ॥  
मात्रा च भुजगाः शप्ताः स्ववचोभङ्गकारणात् ॥  
मद्वचो न कृतं यस्माद्भवद्भिः पापकर्मणि ॥ २ ॥  
वह्निर्हि धक्ष्यते युष्मान्सत्रे जन्मेजयस्य हि ॥  
श्रुत्वा शापं ततो मातुर्मृत्युभीताश्च पन्नगाः ॥ ३ ॥  
गताः सर्वे यथास्थानं जीवनार्थं यशस्विनि ॥  
हिमशैलं गतः शेषस्तपः कर्त्तुं ततः प्रिये ॥ ४ ॥  
सर्पश्च कम्बलोनाम लोकं पैतामहं गतः ॥  
शङ्खचूडोऽथ नागेन्द्रो मणिपूरं गतस्ततः ॥ ५ ॥  
यमुनाम्भसि संलीनः कालियो भयविह्वलः ॥ ६ ॥  
एवं ते सर्परा जानो नागाः सुस्मितशोभने ॥  
कुरुक्षेत्रे गताः सर्वे तपश्चर्तुं यशस्विनि॥  
धृतराष्ट्रस्तथा नागः प्रयागमगमत्प्रिये ४७॥।  
एलापत्रस्तु नागेन्द्रो ब्रह्मलोकं जगाम ह ॥  
प्रणम्य तमथोवाच मातुरुत्सङ्गसंस्थिताः ॥ ८ ॥  
मात्रा शप्ता वयं देव क्रुद्धया तव सन्निधौ ॥  
सा कथं शापकाले तु भवता न निवारि ता ॥ ९ ॥  
॥ ब्रह्मोवाच ॥ ॥  
निषिद्धा नैव ते माता भाविकर्मबलान्मम ॥  
सर्पसत्रो हि भविता राज्ञो जन्मेजयस्य च ॥ 5.2.10.१० ॥  
त्वं च वत्स ममादेशान्महाकालवनं व्रज ॥]  
शान्त्यर्थं सर्वनागानां भक्त्या युक्तस्तु सत्वरम् ॥११॥  
समाराधय देवेशं महामायासमीपतः॥  
भविता तत्र ते सिद्धि देवदेवप्रसादतः ॥ १२ ॥  
तत्र गत्वाथ कर्कोटः स्वयं देवि समाहितः ॥  
देवमाराधयामास महामायापुरःस्थितः ॥  
तस्य तुष्टोथ देवेशो वरं प्रादाद्य शस्विनि ॥ १३ ॥  
ये दन्दशूकाः क्रूराश्च पापाचारा विषोल्बणाः ॥  
तेषां विनाशो भविता न तु ये धर्मचारिणः ॥ १४ ॥  
भक्त्या तवाद्य तुष्टोस्मि त्वं मे सायुज्यतां व्रज ॥  
देवे तत्र विलीनोथ नागः कर्कोटकः प्रिये ॥ १५ ॥  
कर्कोटकेश्वरः ख्यातस्ततो देवो महेश्वरः॥  
तस्य दर्शनमात्रेण व्याधयो यान्ति सङ्क्षयम् ॥ १६ ॥  
यस्तं पूजयते देवं भक्त्या युक्तो हि मानवः ॥  
ऐश्वर्यं जायते तस्य कुलानां तारयेच्छतम् ॥ १७ ॥  
व्याधितो व्याधितो मुक्तो दुःखी दुःखात्प्रमुच्यते ॥  
दर्शनात्तु भवेत्सद्य सर्वपातकवर्जितः ॥ १८ ॥  
नियमेन प्रपश्यन्ति ये च कर्कोटकेश्वरम् ॥  
ते सर्वकामानाप्स्यन्ति वसन्त्यन्ते च मत्पुरे ॥ १९ ॥  
पञ्चम्यां च चतुर्दश्यां ये पश्यन्ति रवेर्दिने ॥  
न तेषां तु कुले सर्पाः पीडां कुर्वन्ति कर्हिचित् ॥ 5.2.10.२० ॥  
या नारी दुर्भगा सापि सौभाग्यं लभते सदा ॥  
गुर्विणी लभते पुत्रमरोगं कुलभूषणम् ॥  
शिशुग्रहाश्च नश्यन्ति नापमृत्युभयं भवेत् ॥२१॥  
यंयं काममभिध्यायेन्मन सा भक्तिमान्नरः ॥  
तन्तं दुर्ल्लभमाप्नोति कर्कोटेश्वरदर्शनात् ॥ २२ ॥  
एष ते कथितो देवि प्रभावः पापनाशनः ॥  
कर्कोटेश्वरदेवस्य शृणु सिद्धेश्वरं परम् ॥२३॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये कर्कोटेश्वरमाहात्म्यवर्णनन्नाम दशमोऽध्यायः ॥ १०