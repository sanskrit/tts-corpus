+++
title = "०५५ सिंहेश्वरमाहात्म्यवर्णनम्"

+++
॥ ॥ श्रीईश्वर उवाच ॥ ॥  
पञ्चाधिकं विजानीहि पञ्चाशत्तममीश्वरम् ॥  
सिंहेश्वरं वरारोहे महाभयविनाशनम ॥ १ ॥  
सद्यःकल्पे त्वया देवि मदर्थं हि महत्तपः ॥  
कृतं नीलोत्पलापाङ्गि भीषणं संशितव्रतम् ॥  
तपसा तव रौद्रेण दग्धं हि भुवनत्रयम् ॥ २ ॥  
दुष्करं हि तपो ज्ञात्वा भगवां श्चतुराननः ॥  
आगत्योवाच देवेशो देवि त्वां शुभया गिरा ॥ ३ ॥  
किं पुत्रि प्राप्तुकामासि किमलभ्यं ददामि ते ॥  
विरम्यतामतिक्लेशात्त पसोऽस्मान्ममाज्ञया ॥ ४ ॥  
त्वया च वचनं श्रुत्वा गुरोर्गौरवगर्भितम् ॥  
प्रियं तथ्यं हितं तत्र वर्णनिर्णीतवाञ्छितम् ॥ ५ ॥  
प्रत्युक्तः स तदा ब्रह्मा प्रणामनम्रया त्वया ॥  
तपसा दुष्करेणाप्तः पतित्वे शङ्करो मया ॥ ६ ॥  
स मां श्यामलवर्णेति बहुशः प्रोक्तवान्भवः ॥  
श्यामाहं काञ्चनाकारा वल्लभेन च संयुता ॥  
भर्त्ता भूतपतिर्वश्यः कथं स्यादिति मे तपः ॥ ७ ॥  
त्वदीयं वचनं श्रुत्वा वरार्हो वरदः प्रभुः ॥  
एवं भविष्यतीत्याह ब्रह्मा लोकपितामहः ॥ ८ ॥  
कियता चैव कालेन वाञ्छासिद्धिर्भविष्यति ॥  
गौरीनाम्ना तु ते मूर्त्तिः कान्त्या दीप्ता भविष्यति ॥ ९ ॥  
एतच्छ्रुत्वा त्वया वाक्यं ब्रह्मणः परमेष्ठिनः ॥  
क्रुद्धा त्वं गिरिजेऽत्यर्थं कालेऽभीष्टं भविष्यति ॥ 5.2.55.१० ॥  
क्रोधात्सिंहः समुद्भूतो वदनात्ते भयावहः ॥  
विवृतास्यो महारौद्रो जटाजटिलकन्धरः ॥ ११ ॥  
प्रोद्धूतवल्गुलाङ्गूलो दंष्ट्रोत्कटमुखोत्कटः ॥  
तस्यास्ये पतितुं देवि व्यवसायः कृतस्त्वया ॥ १२ ॥  
सोऽपि सिंहः क्षुधाविष्टस्त्वां भक्षयितुमुद्यतः ॥  
न चैवासौ समर्थोऽभूद्वीक्षितुं वा तपोधिकाम् ॥ १३ ॥  
स दह्यमानः सहसा तेजसा तपसा तव ॥  
पराङ्मुखः समभवत्प्राणत्राणपरायणः ॥ १४ ॥  
ततस्तवाभूत्करुणा सिंहं प्रति यतव्रते ॥  
क्षुधितस्य त्वया तस्य क्षीरं ह्यमृतसन्निभम् ॥ १५ ॥  
उत्पादितं स्तनाभ्यां तु तस्य सिंहस्य कारणात ॥  
तथापि दह्यतेऽत्यर्थं दुष्टभावं यतो गतः ॥ १६ ॥  
तेनोक्तं दह्यमानेन मातर्दग्धोस्मि तेजसा ॥  
त्वदीयेन दुराचारो दुष्टोहं पापविग्रहः ॥ १७ ॥  
त्वामत्तुकामो दुष्टात्मा त्वयाहं जनितोऽधुना ॥  
तस्माद्यास्यामि नरकं मातृहा गुरुघातकः ॥ ८ ॥  
तस्य तद्वचनं श्रुत्वा दुःखितस्य सुतस्य तु ॥  
ममत्वेन विशालाक्षि सिंहस्य कथितं त्वया ॥१९॥  
अधमं विद्यते क्षेत्रं महाकालवनं सुत॥  
तत्र गच्छ ममादे शाच्छीघ्रं देवविनिमितम् ॥ 5.2.55.२० ॥  
कण्टेश्वरस्य देवस्य समीपे लिङ्गमुत्तमम् ॥  
सिंहनादात्समुत्पन्नं शङ्करस्य महात्मनः ॥ २१ ॥  
अन्धकासुरयुद्धे वै पीडिते वासवे पुरा ॥  
त्वदीयं वचनं श्रुत्वा सिंहस्त्वरितविक्रमः ॥ २२ ॥  
गतो महाकालवनं दृष्टो देवोऽथ तत्क्षणात्॥  
दिव्यदेहो मृगारिस्तु जातो लिङ्गस्य दर्शनात् ॥ २३ ॥  
ममत्वात्तस्य लिङ्गस्य त्वं गता तत्र पार्वति ॥  
सिंहिकारूपमास्थाय शीघ्रं सिंहस्त्वया प्रिये ॥ २४ ॥  
दृष्टो दिव्यशरीरस्तु लिङ्गस्यास्य प्रभावतः ॥  
तव तुष्टिः परा जाता दृष्ट्वा सिंहं महाद्युतिम् ॥ २५ ॥  
कृतं नाम त्वया देवि लिङ्गस्यास्य वरानने ॥  
दिव्यदेहस्तु सिहोयं जातो लिङ्गस्य दर्शनात् ॥ २६ ॥  
अतः सिंहेश्वरो देवो भुवि ख्यातो भविष्यति ॥  
एतस्मिन्नन्तरे ब्रह्मा सम्प्राप्तस्तत्र सुव्रते ॥  
उवाच त्वां वरारोहे देवैः परिवृतस्तदा ॥२७॥  
य एष सिंहः सम्भूतस्तव क्रोधात्सुतो यतः ॥  
ततोऽसौ वाहनो देवि भविष्यति न संशयः ॥ २८ ॥  
लिङ्गं सिंहेश्वरं भक्त्या यः पश्यति समाहितः ॥  
तस्य वासोऽक्षयो दिव्यो भविष्यति त्रिविष्टपे ॥२९॥  
कीर्तनान्मुच्यते पापाद्दृष्ट्वा भद्राणि पश्यति ॥  
स्पर्शनादस्य लिङ्गस्य पुनात्यासप्तमं कुलम् ॥ 5.2.55.३० ॥  
मनसा चिन्तितान्कामांस्तांश्च प्राप्नोति पुष्कलान् ॥  
तदैव पुरुषो मुक्तो जन्मदुःखजरादिभिः ॥ ३१ ॥  
यदा पश्यति सिंहेशं संसारार्णवतारकम् ॥  
व्यालव्याघ्रादयश्चौरास्तथा साहसिकाश्च ये ॥३२॥  
तेभ्यो भयं न भवति श्रीसिंहेश्वरदर्शनात् ॥  
यज्ञानां तपसां चैव दानादीनां च यत्फलम् ॥  
तत्फलं जायते सम्यग्दृष्ट्वा सिंहेश्वरं शिवम् ॥ ३३ ॥  
मदीयं लोकमाप्नोति सुरासुरनमस्कृतम् ॥  
यः पश्यति प्रयत्नेन देवं सिंहेश्वरं तदा ॥ ३४ ॥  
इत्युक्त्वासौ जगामाथ ब्रह्मा लोके स्वकं प्रिये ॥  
यद्वपुस्तव पूर्वं स्यात्कालकान्तिकलङ्कितम् ॥  
प्रभावात्तपसस्तस्य गौरत्वं प्राप्तमद्भुतम् ॥ ३५ ॥  
एष ते कथितो देवि प्रभावः पापनाशनः ॥  
सिंहेश्वरस्य देवस्य रेवन्तेशमतः शृणु ॥ ३६ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये सिंहेश्वरमाहात्म्यवर्णनन्नाम पञ्चपञ्चाशत्तमोऽध्यायः ॥ ॥ ५५ ॥