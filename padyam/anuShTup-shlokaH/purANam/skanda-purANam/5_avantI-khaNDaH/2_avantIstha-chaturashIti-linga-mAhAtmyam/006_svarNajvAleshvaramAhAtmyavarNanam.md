+++
title = "००६ स्वर्णज्वालेश्वरमाहात्म्यवर्णनम्"

+++
॥ श्रीमहादेव उवाच ॥ ॥।  
स्वर्णज्वालेश्वरं षष्ठं विद्धि चात्र यशस्विनि ॥  
यस्य दर्शनमात्रेण धनवानिह जायते ॥ १ ॥  
पुरा सार्द्धं त्वया देवि क्रीडतो मम मन्दिरे ॥  
जातं वर्षशतं दिव्यं सुरतैकरसस्य च ॥ २ ॥  
देवैः सर्वैस्ततो वह्निः प्रेरितो मम सन्निधौ ॥  
ततो वह्निः समायातस्त्रैलोक्यार्थे यशस्विनि॥ ३ ॥  
ततो वह्निमुखे क्षिप्तं वीर्यं स्वं क्रीडता मया ॥  
दह्यमानस्तदा तेन गङ्गां वह्निर्जगाम ह ॥ ४ ॥  
तत्र गत्वा प्रचिक्षेप वीर्यमग्निः सुदुर्द्धरम् ॥  
तथापि दह्यते वह्निर्वीर्यशेषेण पार्वति ॥ ५ ॥  
जातं रम्यं ततो दिव्यं वीर्यशेषेण काञ्चनम् ॥  
ज्वलन्तं चातितापेन दुःसहं दुर्द्धरं प्रिये ॥ ६ ॥  
अग्नेरपत्यं प्रथमं दृष्ट्वोत्पन्नं तु पार्वति ॥  
लोभाभिभूता असुराः सुरा गन्धर्वकिन्नराः ॥ ॥ ७ ॥  
यक्षाः साध्याः पिशाचाश्च मनुष्या राक्षसाः खगाः ॥  
अभ्यधावन्सुसंरब्धास्ते सुवर्णजिघृक्षवः ॥ ८ ॥  
सुवर्णार्थे महान्नादो ममेदमिति जल्पताम् ॥  
अज्ञानात्सङ्गरश्चैव सञ्जातः प्राणहारकः ॥ ९ ॥  
अथावरणमुख्यानि नानाप्रहरणानि च ॥  
प्रगृह्याभ्यनदन्नादैर्देवैः सार्द्धं यशस्विनि ॥ 5.2.6.१० ॥  
असुरा असुरैः सार्द्धं मनुष्या मानुषैः सह ॥  
गन्धर्वाः सह गन्धर्वैः किन्नरैः सह किन्नराः ॥ ॥ ११ ॥  
भूतैः सार्द्धं च भूतानि राक्षसैः सह राक्षसाः ॥  
वेतालैः सह वेताला युद्धं चक्रुः सुदारुणम् ॥ १२ ॥  
पुत्रस्तु पितरं द्वेष्टि पिता पुत्रं तथैव च ॥  
हन्ति भार्या स्वभर्तारं भर्ता च स्वां प्रियां तथा ॥ १३ ॥  
मातरं स्वसुतो हन्ति माता पुत्रं हिनस्ति च ॥  
ततो वैरविनिर्बन्धः सञ्जातः स्वर्णकारणात्॥ १४ ॥  
सुराणामसुराणां च सर्वं घोरतरं महत् ॥  
प्रासाश्च विपुलास्तीक्ष्णा न्यपतन्त सहस्रशः ॥  
तोमराश्च सुतीक्ष्णाग्राः शस्त्राणि विविधानि च ॥ १५ ॥  
सुवर्णार्थे महादेवि वमन्तो रुधिरं बहु ॥ १६ ॥  
असिशक्तिगदाऋष्ट्यो निपेतुर्धरणीतले ॥  
छिन्नानि पट्टिशैश्चैव शिरांसि युधि दारुणैः ॥ १७ ॥  
रुधिरेणावलिप्ताङ्गा निहताश्च परस्परम् ॥  
अद्रीणामिव कूटानि धातुयुक्तानि शेरते ॥ १८ ॥  
हाहाकारः समभवद्भयकृच्च सहस्रशः ॥  
अन्योन्यं छिन्दतां शस्त्रैः सुवर्णस्य च कारणात् ॥ १९ ॥  
परिघैरायसैः पाशैर्वज्रकल्पैश्च मुष्टिभिः ॥  
निघ्नतां समरे ऽन्योन्यं शब्दो दिवमिवास्पृशत् ॥ 5.2.6.२० ॥  
छिन्धिभिन्धि प्रधाव त्वं पातयाधिसरेति च ॥  
अश्रूयन्त महाघोराः शब्दास्तत्र समन्ततः ॥ २१ ॥  
एवं तु तुमुले युद्धे वर्त्तमाने महाभये ॥  
कम्पिता धरणी देवि देवास्त्रस्ताः सवासवाः ॥ २२ ॥  
क्षुभ्यन्ति स्म समुद्राश्च चेलुश्च धरणीधराः ॥  
तस्यार्थे पीडितं सर्वं सदेवासुरमानुषम्॥२३॥  
ऋषयो वालखिल्याद्या देवाः शक्रपुरोगमाः॥  
बृहस्पतिं पुरस्कृत्य ब्रह्मलोकं गताः स्त्रियः॥२४॥  
सोच्छ्वासा कथयामासुर्जर्जरीकृतमस्तकाः ॥  
वृत्तान्तं विस्तरात्सर्वं लोकत्रयविनाशनम् ॥ २५ ॥  
तच्छ्रुत्वा वचनं तेषां ब्रह्मा लोकपितामहः ॥  
चिन्तयित्वा च तैः सार्द्धमाजगाम ममान्तिकम् ॥ २६ ॥  
मया पृष्टास्तु ते सर्वे केनैते जर्जरीकृताः ॥  
शस्त्रास्त्रैः पीडिताः केन कस्माद्वो भयमागतम् ॥ २७ ॥  
कश्चासौ दानवो दुष्टो येन वै पीडिता भृशम् ॥  
तत्सर्वं कथितं देवि ममाग्रे भयविह्वलैः ॥ २८ ॥  
ते मामूचुस्तदा देवा ब्रह्माद्या भयकारणम् ॥ ॥ २९ ॥  
लोभात्सर्वे विनष्टाः स्म सुवर्णस्य च कारणात् ॥  
पीडितं च जगत्सर्वं सदेवासुरमानुषम् ॥ 5.2.6.३० ॥  
इति तेषां वचः श्रुत्वा मया ज्ञातं वरानने ॥  
तस्यार्थे कलहो घोरः सञ्जातो हि परस्परम् ॥ ३१ ॥  
लोकत्रयविनाशश्च सहसा येन वै कृतः ॥  
यमुद्दिश्य त्यजेत्प्राणांस्तमाहुर्ब्रह्मघात कम् ॥ ३२ ॥  
ब्रह्महा वह्निपुत्रस्तु यमुद्दिश्य मृतो जनः ॥  
शरीरं शबलं चैव सविकारं भविष्यति ॥ ३३ ॥  
धातवो हि भविष्यन्ति तस्य देहे न संशयः ॥  
लक्ष्यते दुःखमतुलं छेददाहादिघर्षणम् ॥ ३४ ॥  
एतस्मिन्नन्तरे वह्निर्दृष्ट्वा पुत्रस्य चेष्टितम् ॥  
ज्ञात्वा क्रोधं मदीयं तु भीतो वै पुत्रकार णात् ॥ ३५ ॥  
आजगाम सुवर्णेन सार्द्धं देवि ममान्तिकम् ॥  
प्रसादितोऽहं पुत्रार्थे वह्निना हि वरानने ॥ ३६ ॥  
रक्षणीयस्त्वया देव पुत्रोयं तव शङ्कर ॥  
भाण्डागारे स्वकीये तु क्रियतां परमेश्वर ॥ ३७ ॥  
त्वयि तुष्टे महादेव प्राप्योऽयं नात्र संशयः ॥  
इच्छया दीयतां देवि यस्य कस्य जनस्य च ॥ ३८ ॥  
इति तस्य वचः श्रुत्वा पितृदेवमुखस्य च ॥  
तथेति च प्रतिज्ञातं मया लोभाद्यशस्विनि ॥ ३९ ।  
स्नेहान्मया वह्निपुत्र उत्सङ्गे च कृतस्तदा ॥  
स्नेहाद्वै चुम्बितो मूर्ध्नि परिष्वक्तः पुनःपुनः ॥ 5.2.6.४० ॥  
ददामि ते महाभाग वरं वरय शोभनम् ॥  
परितुष्टोऽस्मि वै कामं यथेष्टं समवाप्नुहि ॥ ४१ ॥  
अहमाज्ञापयामि त्वां श्रेयश्चैवमवाप्स्यसि ॥  
ममाभीष्टकरं स्थानं विद्यते पृथिवीतले ॥ ४२ ॥  
अक्षयं प्रलये पुत्र महाकालवनं शुभम् ॥  
तत्रैव विद्यते लिङ्गं कर्कोटकस्य दक्षिणे ॥ ४३ ॥  
महापापहरं पुत्र दर्शनाद्दीप्तिदायकम् ॥  
तस्य दर्शनमात्रेण कृतकृत्यो भविष्यसि ॥ ४४ ॥  
पुण्यश्चैव पवित्रेण दुर्लभश्च भविष्यति ॥  
अकुलीनः कुलीनस्तु समलो निर्मलो नरः ॥ ४५ ॥  
विरूपो रूपवांश्चैव त्वत्प्रसादाद्भविष्यति ॥  
दानानि परिपूर्णानि व्रतानि नियमास्तथा ॥ ४६ ॥  
यज्ञाश्चैवोपवासाश्च तीर्थं पिण्डादिकं त्वया ॥  
सुसम्पूर्णा भविष्यन्ति तव दानेन सुव्रत ॥ ४७ ॥  
सर्वेषां चैव रत्नानामाधिपत्यं करिष्यसि ॥  
प्रियाभीष्टो हि देवानां लोकानां च भविष्यसि ॥४८॥  
इत्युक्तोऽसौ महादेवि दिव्यरूपो वरानने ॥  
ज्वालामाला वृतः पुण्यो निर्मलो हि बभूव ह ॥४९॥  
लिङ्गेनोक्तः सुवर्णस्तु दिष्ट्यादिष्ट्येति काञ्चनम् ॥  
अद्यप्रभृति नाम्ना वै ख्यातिं यास्यसि भूतले ॥ 5.2.6.५० ॥  
स्थातव्यं मत्समीपे तु वह्निपुत्र त्वया सदा ॥  
अक्षया भविता कीर्त्तिस्त्वदीया भुवनत्रये ॥ ५१ ॥  
इत्युक्तो देवि लिङ्गेन वह्निपुत्रोऽतिनिर्मलः ॥  
ज्वालावृततनुर्जातः सूर्यकोटिसमप्रभः ॥ ५२ ॥  
दीप्तिर्लब्धा सुवर्णेन ज्वालामालाकुला तदा ॥  
अतो देवि सुविख्यातः स्वर्णज्वालेश्वरः शिवः ॥ ५३ ॥  
यस्तमर्चयते भक्त्या स्वर्णज्वालेश्वरं शिवम् ॥  
तस्य सञ्जायते देवि विजयो राज्यमूर्जितम् ॥  
ऐश्वर्यं दानशक्तिश्च पुत्रपौत्रमनन्तकम् ॥ ॥ ५४ ॥  
ज्ञानतोऽज्ञानतो वापि यत्पापं कुरुते नरः ॥  
तत्क्षालयति देहोत्थं दर्शनान्नात्र संशयः ॥ ५५ ॥  
यत्फलं पिण्डदानेन गयायां लभते नरः ॥  
तत्फलं द्विगुणं प्रोक्तं पूजया नात्र संशयः ॥ ५६ ॥  
गायत्र्याः शतसाहस्रैः सम्यग्जप्तैश्च यत्फलम्॥  
तत्फलं समवाप्नोति स्वर्णज्वालेश्वरस्तुतेः ॥ ५७ ॥  
यत्पुण्यं सर्वदानेन दत्तेन विधिपूर्वकम् ॥  
तत्फलं समवाप्नोति कीर्तनान्नात्र संशयः ॥ ५८ ॥  
पूजयन्ति चतुर्दश्यां स्वर्णज्वालेश्वरं तु ये ॥  
पूज्यन्ते ते सदा लक्ष्म्या पूरयन्त्या मनोरथान् ॥ ५९ ॥  
रक्षितं त्रिदशैर्देवि गणैर्नानाविधैस्तथा ॥  
लिङ्गं कश्चिन्न जानाति मम मायाविमोहितः ॥ 5.2.6.६० ॥  
मम प्रसादात्तद्देवि दृश्यते लिङ्गमुत्तमम् ॥  
एतत्ते कथितं सम्यगन्यच्छृणु वरानने ॥ ६१ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये स्वर्णज्वालेश्वरमाहात्म्यवर्णनन्नाम षष्ठोऽध्यायः ॥ ६ ॥