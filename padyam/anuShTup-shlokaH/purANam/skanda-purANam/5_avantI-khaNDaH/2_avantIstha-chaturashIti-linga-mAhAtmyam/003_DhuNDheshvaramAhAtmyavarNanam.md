+++
title = "००३ ढुण्ढेश्वरमाहात्म्यवर्णनम्"

+++
॥ श्रीरुद्र उवाच ॥ ॥  
ढुण्ढेश्वरं तृतीयं तु सुखस्वर्गफलप्रदम् ॥  
सर्वपापहरं लिगं नृणां दुष्कृतनाशनम् ॥ १ ॥  
ढुण्ढश्चासीत्पुरा देवि कैलासे गणनायकः ॥  
स च कामी दुराचारो व्यसनोपहतेन्द्रियः ॥ २ ॥  
गतोऽसौ शक्रलोकं तु कौतुकार्थं यदृच्छया ॥  
यत्र नृत्यति सा रम्भा शक्रस्याग्रे विवृण्वती ॥ ॥ ३ ॥  
भावान्बहुविधान्रम्यान्दृष्टिहस्तादिकाञ्छुभान्।  
सूचीविद्धादिकरणान्पताकादिकहस्तकान्॥  
नृत्यं हस्तादिसंयुक्तं लयतालानुगं तथा ॥४॥  
शक्रोऽपि त्रिदशैः सार्द्धं तन्मुखासक्तलोचनः ॥  
बभूव हृष्टचेता वै हृषिताङ्गरुहाननः ॥ ५ ॥  
एतस्मिन्नन्तरे देवि ढुण्ढस्तल्ललितेन तु ॥  
कामरागवशेनैव भाव्यर्थेन च मोहितः ॥ ६ ॥  
तेन रङ्गरता रम्भा पुष्पगुच्छेन ताडिता ॥  
स शप्तो वासवेनैव दृष्ट्वाऽन्यायं गणस्य तु ॥ ७ ॥  
पत त्वं मानुषं लोकं रङ्गभङ्गस्त्वया कृतः ॥  
इति शप्तो गणो देवि शक्रेणामिततेजसा ॥ ८ ॥  
पतितो मानुषे लोके विसञ्ज्ञो विह्वलेन्द्रियः ॥  
कादिग्भूतो हतो त्साहो विललाप पुनःपुनः ॥ ९ ॥  
अहोऽन्यायफलं प्राप्तं मया मोहादनुष्ठितम् ॥  
तस्मान्नीतिर्विधातव्या पुरुषेण विजानता ॥ 5.2.3.१० ॥  
न्यायमार्गं समाश्रित्य येन सिद्धिर्भवेन्मम ॥ ११ ॥  
इत्युक्त्वा स तपस्तेपे महेन्द्रे पर्वतोत्तमे ॥  
श्रीशैले मलये विन्ध्ये पारियात्रे यमालये ॥ १२ ॥  
नो सिद्धोऽसौ यदा देवि तदा गङ्गामहत्तटम् ॥  
यमुनां चन्द्रभागां च वितस्तां नर्मदां नदीम् ॥ १३ ॥  
गोदावरीं भीमरथीं कौशिकीं शारदां शिवाम् ॥  
चर्मण्वतीं समासाद्य स्नात्वा त्यक्तक्रियोऽभवत् ॥ १४ ॥  
तीर्थं व्यर्थं तपो व्यर्थं तीर्थयात्राफलं यतः ॥  
न प्राप्तं च मयाभीष्टमटता कर्मभूमिषु ॥ १५ ॥  
एतस्मिन्नन्तरे देवि वागुवाचाशरीरिणी ॥  
आश्वासयन्ती गणपं महाकालायने व्रज ॥ १६ ॥  
प्रयागाद्यानि तीर्थानि पृथिव्यां यानि सन्ति वै ॥  
सदा सिद्धिकरं तेषां महाकालं विशिष्यते ॥ १७ ॥  
तत्रास्ते सुमहापुण्यं लिङ्गं सर्वार्थसाधकम् ॥  
पिशाचेश्वरसान्निध्ये तमाराधय सत्वरम् ॥ १८ ॥  
प्रसादात्तस्य लिङ्गस्य पुनर्यास्यसि शाङ्करम् ॥  
लोकं तेजस्विनां गम्यं दुर्लभं पापिनां सदा ॥ १९ ॥  
इति श्रुत्वा ततो वाणीमाकाशस्थां गणस्तदा ॥  
आजगाम मुदा युक्तो महाकालवनोत्तमे ॥ 5.2.3.२० ॥  
ददर्श तत्र तल्लिङ्गं सर्वसम्पत्करं शुभम्॥  
पूजयामास देवेशं भक्त्या परमया युतः ॥ २१ ॥  
लिङ्गमध्यात्ततो वाणी निःसृता पर्व तात्मजे ॥  
अहो तुष्टोस्मि ते वत्स किं कामं प्रददाम्यहम् ॥ २२ ॥  
॥ ढुण्ढ उवाच ॥ ॥  
यदि तुष्टोऽसि देवेश शरणागतवत्सल ॥  
त्वत्पादपङ्कजे भूयाद्भक्तिर्मेऽविचला सदा ॥ २३ ॥  
वरमेनं प्रयच्छाशु यदि तुष्टो महेश्वरः ॥ २४ ॥  
ये च त्वां मानवा देव पश्यन्ति परमेश्वर ॥  
पापात्सद्यो विनिर्मुक्तास्ते भवन्तु महीतले ॥ २५ ॥  
ढुण्ढस्य भाषितं श्रुत्वा लिङ्गेनोक्तं यशस्विनि ॥  
ये च मां पूजयिष्यन्ति श्रद्धया परया पुनः॥  
ते भविष्यन्ति सततं सदा पातकवर्जिताः ॥ २६ ॥  
लप्स्यन्ति ते परान्कामान्भविष्यन्ति गणोत्तमाः॥  
पूज्याः सर्वेषु लोकेषु सर्वालङ्कारभूषिताः ॥२७॥  
एवं लब्धवरो ढुण्ढः प्राञ्जलिः पुनरब्रवीत् ॥  
मन्नाम्ना प्रथितं लिङ्गं सम्भूयाद्भुवने सदा ॥ २८ ॥  
एवमस्त्विति लिङ्गेन प्रोक्तं तुष्टेन पार्वति ॥  
तदाप्रभृति विख्यातो देवो ढुण्ढे श्वरः परः ॥ २९ ॥  
यस्य दर्शनमात्रेण सदा सिद्धिर्भवेन्नृणाम्॥ 5.2.3.३० ॥  
भक्त्या ये पूजयिष्यन्ति देवं ढुण्ढेश्वरं परम् ॥  
आजन्मप्रभवं पापं तेषां यास्य ति तत्क्षणात् ॥३१॥  
स एव सुकृती लोके स एव मम वल्लभः॥  
यः पश्यति नरो भक्त्या लिङ्गं ढुण्ढेश्वरं परम् ॥ ३२ ॥  
राजसूयशतेनैव यत्पुण्यं च भविष्यति ॥  
ततो भविष्यत्यधिकं ढुण्ढेश्वरनिरीक्षणात्॥३३॥  
मानसं वाचिकं वापि कायिकं गुह्यसम्भवम् ॥  
प्रकाशं वाऽप्रकाशं च प्रसङ्गादपि यत्कृ तम् ॥  
तत्सर्वं यास्यति क्षिप्रं ढुण्ढेश्वरस्य दर्शनात्॥३४॥  
इत्युक्तस्तु मया देवि स ढुण्ढो गणनायकः ॥  
कृतो लिङ्गस्य माहात्म्याद्गतो लोके मदीयके ॥  
रेजे च गणपैः सार्द्धं ममाभीष्टतरोऽभवत्॥३५॥  
एष ते कथितो देवि प्रभावः पापनाशनः ॥  
श्रवणात्कीर्त्तनाद्वापि मम लोके महीयते ॥३६॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये ढुण्ढेश्वरमाहात्म्यवर्णनन्नाम तृतीयोऽध्यायः ॥३॥ ॥  
