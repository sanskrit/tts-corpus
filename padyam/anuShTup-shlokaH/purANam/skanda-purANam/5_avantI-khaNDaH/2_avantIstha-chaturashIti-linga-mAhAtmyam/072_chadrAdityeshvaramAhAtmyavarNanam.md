+++
title = "०७२ चद्रादित्येश्वरमाहात्म्यवर्णनम्"

+++
॥ ईश्वर उवाच ॥ ॥  
द्विसप्ततीश्वरं विद्धि चन्द्रादित्येश्वरं प्रिये ॥  
यस्य दर्शनमात्रेण कृतकृत्यो नरो भवेत् ॥ १ ॥  
शम्बरेण पुरा देवि निर्जिताः सङ्गरे सुराः ॥  
नष्टा रणं परित्यज्य प्राणत्राणपरायणाः ॥ २ ॥  
ग्रस्तं च राहुणा दृष्ट्वा शशाङ्कं भयविह्वलम् ॥  
विनतायाः सुतो ज्येष्ठः प्रोक्तः सूर्येण सारथिः ॥ ३ ॥  
वहारुण रथं शीघ्रं यत्र युद्धं न विद्यते ॥  
श्रूयते चन्द्रसूर्यौ तौ दैत्यानां बलवत्तरौ ॥ ४ ॥  
राहुर्दंष्ट्राकरालस्तु स तृतीयो भयङ्करः ॥  
न ज्ञायते रणे चन्द्रो मृतो नष्टोऽथवा पुनः ॥५ ॥  
स च न ज्ञायते शक्रः क्व गतो वरुणो रणे॥  
यमो न ज्ञायते कुत्र धनदस्य च का कथा॥६॥  
एवमुक्तोऽरुणो रुग्णो रविणा रणमध्यतः॥  
रथं सम्प्रेरयामास यत्र युद्धं न विद्यते ॥ ७ ॥  
एतस्मिन्नन्तरे चन्द्रः समायातस्तु तत्क्षणात् ॥  
राहुग्रहगृहीतोऽपि यत्र देवो दिवस्पतिः ॥ ८ ॥  
सन्त्रस्तः स विलोलाक्षः क्षणमात्रमचेतनः ॥  
बभूव सहसा चन्द्रो दृष्ट्वा देवं दिवाकरम् ॥ ९ ॥  
शम्बरेण रणे रुद्धा रुद्राश्च भयविद्रुताः ॥  
जग्मुर्दिशो दश भयादसुरेन्द्रविभीषिताः ॥ 5.2.72.१० ॥  
साध्याः सर्वे भयत्रस्ता गता यत्र न दानवाः ॥  
तेषु भग्नेषु देवेषु हतशिष्टेषु सङ्गरे ॥ ११ ॥  
व्यधमत्सर्वगात्राणि वर्माणि च जनक्षये ॥  
पलायमानदेवानामसुरो बलवच्छरैः ॥ १२ ॥  
पृष्ठतो निजघानाथ निकृत्ताश्च सहस्रशः ॥  
अहं नष्टच्छलेनैव व्यग्रीभूते ऽसुरे तदा ॥ १३ ॥  
आसुरं रूपमास्थाय प्राणत्राणपरायणः ॥  
शीघ्रं च गम्यते तावद्यावन्नायाति शम्बरः ॥ १४ ॥  
इत्युक्तं निशिनाथेन भयभीतेन पार्वति ॥  
चन्द्रादित्यौ क्षणान्नीतावरुणेन रथेन वै ॥ १५ ॥  
यत्र देवो जगन्नाथो गरुडस्थो जनार्दनः ॥  
सुरसङ्घातसङ्केतकिन्नराकीर्णकन्दरे ॥ ॥ १६ ॥  
मन्दरे सुरनारीणां नन्दने वरचन्दने ॥  
दृष्ट्वा तत्र जगन्नाथं शङ्खचक्रगदाधरम् ॥  
स्तुतिं तौ चक्रतुर्देवौ चन्द्रसूर्यौ यशस्विनि ॥ १७ ॥  
नमो लोकत्रयाध्यक्ष स्वप्रभाजितभास्कर ॥  
नमो विष्णो नमो जिष्णो नमस्ते कैटभान्तक ॥ १८ ॥  
नमः सर्वक्रियाकर्त्रे जगत्त्रात्रे च ते नमः ॥  
नमश्चक्रायुधाधृष्य नमो दानवघातिने ॥ १९ ॥  
नमः क्रमत्रयाक्रान्तत्रैलोक्यान्तर्हितोद्भव ॥  
नमः प्रचण्डदैत्येन्द्रकुलकाल महाबल ॥ ॥ 5.2.72.२० ॥  
नमो नाभिह्रदोद्भूतपद्मगर्भमहाप्रभो ॥  
जनिताशेषलोकेशविरञ्चाय महाद्युते ॥ २१ ॥  
अमरारिविनाशाय महासमरशालिने ॥  
नमस्ते विबुधाधीश शरणं भव नः प्रभो ॥ २२ ॥  
चन्द्रसूर्यकृतं स्तोत्रं श्रुत्वा देवो जनार्दनः ॥  
आश्वास्य स्तुतिपूर्वेण प्राह देवो ह्यधोक्षजः ॥ २३ ॥ ॥  
॥ विष्णुरुवाच ॥ ॥  
स्वागतं चन्द्रसूर्यौ भो भवन्तौ स्तुतिभाजनौ ॥  
किं कारणमिह प्राप्तौ तद्ब्रूतां विगतज्वरौ ॥ २४ ॥  
नारायणेनैवमुक्तौ प्रोचतुश्चन्द्रभास्करौ ॥  
समरे निर्जिता देवाः शम्बरेण दुरात्मना ॥ २५ ॥  
न ज्ञाताः क्त्र गतास्ते च आवां नष्टौ प्रयत्नतः ॥  
अरुणेन इहानीतौ दृष्टस्त्वं देव दैवतः ॥ २६ ॥  
शम्बरेण जिता देवाः स च सर्वत्र दृश्यते ॥  
स्थले चैव जले चैव शम्बरः क्रूरपौरुषः ॥ २७ ॥  
नश्यतां त्रिदशेन्द्राणां पृष्ठतः शरवृष्टिभिः ॥  
चिच्छेद नरवर्माणि च्छत्राणि च धनूंषि च ॥ २८ ॥  
वर्माणि च विचित्राणि मुकुटानि महान्ति च ॥  
पृथूनि चापि चापानि चर्माणि विविधानि च ॥ २९ ॥  
गजाश्च मदसम्भिन्नकपोलाः कोटिशः सुराः ॥  
वाजिनश्चामरापीडा रत्नपर्याणभूषणाः ॥ 5.2.72.३० ॥  
विबुधा ध्वस्तसन्नाहा विगजा विपदातिनः ॥  
विपदामाकराकारा बभूव सुरवाहिनी ॥ ३१ ॥  
ततो दैत्याधिपो मानी परिवृत्तो महारणात् ॥  
निर्जितारिर्महातेजा ज्वालावानिव पावकः ॥ ३२ ॥  
वन्द्यमानो मुनिगणैः स्तूयमानो महर्षिभिः ॥  
आनन्दितो जयाशीर्भिः प्रवरैर्दैत्यपुङ्गवैः॥ ३३॥  
तत्र सर्वर्द्धिसम्पूर्णमासनं हेमभूषणम् ॥  
अध्यतिष्ठत दैत्येन्द्रस्तत्र मङ्गलवेश्मनि ॥  
तत्रोपविष्टः शुशुभे दैत्यराजो महायशाः ॥ ३४ ॥  
दिव्यचन्दनपुष्टाङ्गः सुरपुष्पसमुज्ज्वलः ॥  
मुकुटाकारजुष्टाङ्गः सितचामरवीजितः ॥  
मृतोत्थितैस्तथा दैत्यैर्दैत्याधीशैरधिष्ठितः ॥ ३५ ॥  
क्रतुभिर्मूर्त्तिमद्भिश्च सेव्य मानो महाबलः ॥  
सर्वपुष्पोत्करयुतैर्नानाविहगनादिभिः ॥ ३६ ॥  
तत्र श्रीरतुला लोके तत्र लक्ष्मीर्निरर्गला ॥  
तत्र कान्तिर्द्युतिः शोभा शम्बरो यत्र दानवः ॥ ३७ ॥  
एवं स दैत्यनृपतिः सभृत्यस्तत्र मोदते ॥  
स्वयमिन्द्रस्तु सञ्जातश्चन्द्रसूर्यौ कृतौ स्वकौ ॥ ३८॥  
तयोरिति वचः श्रुत्वा स देवः पुरुषोत्तमः ॥  
चिरं ध्यात्वा स्वमनसि तदावोचदिदं प्रिये ॥ ३९ ॥  
चन्द्रसूर्यौ मया ज्ञातं शम्बरस्य विचेष्टितम् ॥  
ब्रह्मणो वरदानेन भोक्तव्यं तपसः फलम्॥ 5.2.72.४० ॥  
शम्बराय पुरा क्षिप्तं वज्रं कुलिशपाणिना ॥  
हृदये निहतः सोऽपि तथापि न मृतोऽसुरः ॥ ४१ ॥  
गम्यतां च मयाज्ञप्तौ महाका लवनोत्तमे ॥  
चन्द्रसूर्यौ ममादेशात्तत्र सिद्धिं च लप्स्यथ ॥ ४२ ॥  
तत्रानन्तो महाकालो लिङ्गरूपो महेश्वरः ॥  
तस्य चोत्तरतो देशे लिङ्गं कामप्रदं शिवम् ॥ ४३ ॥  
तस्य दर्शनमात्रेण कृतकृत्यौ भविष्यथः ॥  
तस्य ज्वालासमूहेन मरणं शम्बरस्य च ॥  
भविष्यति न सन्देहस्तस्मात्तत्रैव गम्य ताम्॥ ४४ ॥  
इत्युक्तौ वासुदेवेन चन्द्रसूर्यौ यशस्विनि ॥  
सत्वरं हृष्टरोमाणौ महाकालवनं गतौ ॥ ४५ ॥  
तत्र दृष्ट्वा महादेवं तेजसो राशिमव्य यम् ॥  
स्तुतं च विविधैः स्तोत्रैः पूजितं कुसुमैः शुभैः ॥ ४६ ॥  
एतस्मिन्नन्तरे वाणी लिङ्गमध्यात्समुत्थिता ॥  
आश्वासयन्ती तरसा चन्द्रसूर्यौ हिमात्मजे ॥ ४७ ॥  
हतः स शम्बरो दैत्यो गतौ तौ चन्द्रभास्करौ ॥  
दैत्यानां निर्मितौ दुष्टौ पातालान्तरसंस्थितौ ॥ ४८ ॥  
राहुकेतू ग्रहान्ते तु कृतौ समयपूर्वकौ ॥  
स्थापितः स्वपदे शक्रो देवैः सह न संशयः ॥ ४९ ॥  
स्वं स्वं स्थानं गताः सर्वे लोकपाला मुदा युताः ॥  
कान्तिप्रतापसंयुक्तौ भवन्तौ भुवनत्रये ॥ 5.2.72.५० ॥  
गगने ग्रहनक्षत्रैः सहितौ विचरिष्यथः ॥  
पूर्ववत्पुण्यपापानां साक्षिभूतौ भविष्यथः ॥ ५१ ॥  
इत्युक्तौ चन्द्रसूर्यौ तु तया वाण्या वरानने ॥  
सन्तुष्टौ कृतकृत्यौ तु सञ्जातौ लिङ्गदर्शनात् ॥ ५२ ॥  
एतस्मिन्नन्तरे देवा विमानस्था समागताः ॥  
यत्र चन्द्रश्च सूर्यश्च महाका लवने शुभौ ॥ ५३ ॥  
ज्ञात्वा लिङ्गस्य माहात्म्यं नाम चकुः समाहिताः ॥  
सेवितं चन्द्रसूर्याभ्यां लिङ्गं तेजोमयं परम् ॥ ५४ ॥  
चन्द्रादित्येश्वरन्नाम ख्यातिं यास्यति भूतले ॥  
लिङ्गस्यास्य समुत्थेन ज्वालासङ्घेन शम्बरः॥  
दग्धो भृत्यजनैः सार्द्धं चन्द्रसूर्यानुसेवनात्॥ ५५ ॥  
इत्युक्त्वा त्रिदशाः सवें समीपे सर्वतः स्थिताः॥  
स्तुवन्तो विविधैः स्तोत्रैश्चन्द्रादित्येश्वरं शिवम्॥ ५६ ॥  
चन्द्रादित्यौ च तत्रस्थौ स्थितौ लिङ्गसमीपतः ॥  
आराधयन्तौ देवेशं पदं प्राप्तौ च पूर्ववत् ॥ ५७ ॥  
ये पश्यन्ति नरा भक्त्या चन्द्रादित्येचरं शिवम् ॥  
ते यान्ति सूर्यलोकं तु चन्द्रलोकं तथैव च ॥५८॥।  
विमानैः सूर्यसकाशैस्तथा चन्द्रप्रभैः शुभैः ॥  
यावच्चन्द्रश्च सूर्यश्च तावत्तेषां सुखं भवेत् ॥ ५९ ॥  
चन्द्रसूर्योपरागे तु चन्द्रादित्येश्वरं शिवम् ॥  
ये पश्यन्ति नरा भक्त्या स्नात्वा शिप्रां च पावनीम्॥ 5.2.72.६० ॥  
तेषां कुलशतं यावत्पैतृकं मातृकं तथा ॥  
लोके चन्द्रस्य सूर्यस्य मोदते शाश्वतीः समाः॥ ॥ ६१ ॥  
अमासोमसमायोगे ये पश्यन्ति प्रसङ्गतः ॥  
चन्द्रादित्येश्वरं देवं न ते यान्ति यमालयम् ॥ ६२ ॥  
एष ते कथितो देवि प्रभावः पापनाशनः ॥  
चन्द्रादित्येश्वरेशस्य श्रूयतां करभेश्वरम् ॥ ६३ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीति लिङ्गमाहात्म्य उमामहेश्वरसंवादे चद्रादित्येश्वरमाहात्म्यवर्णनन्नाम द्विसप्ततितमोऽध्यायः ॥ ७२ ॥