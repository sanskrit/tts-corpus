+++
title = "०३१ श्वरमाहात्म्यवर्णनम्"

+++
॥ श्रीमहादेव उवाच ॥ ॥  
एकत्रिंशत्तमं विद्धि देवं खण्डेश्वरं प्रिये ॥  
सम्पूर्णं जायते यस्य दर्शाद्दानव्रतादिकम् ॥ १ ॥  
आसीत्त्रेतायुगे देवि भद्राश्वोनाम पार्थिवः ॥  
यस्य नाम्नाऽभवद्वर्षं भद्राश्वन्नाम नामतः ॥ २ ॥  
तस्यागस्त्यः कदाचित्तु गृहमागम्य सत्तमः ॥  
उवाच सप्तरात्रं तु वसामि भवतो गृहे ॥ ३ ॥  
तं राजा शिरसा नत्वा स्वास्यतामित्यभाषत ॥  
तस्य कान्तिमतीनाम भार्या परमशोभना ॥ ४ ॥  
तस्यास्तेजः समभवद्द्वादशादित्यसन्निभम् ॥  
सपत्नीनां शतं तस्या विद्यते वरवर्णिनि ॥ ५ ॥  
ता दास्य इव कर्माणि कुर्वन्त्यहरहः सदा ॥  
कान्तिमत्याः प्रभावेन भयोत्त्र स्ताः सुलोचनाः ॥ ६ ॥  
तामगस्त्यस्तथा दृष्ट्वा तन्मुखासक्तलोचनाम् ॥  
एवम्भूतां तथा दृष्ट्वा राज्ञीं परमशोभनाम् ॥  
साधुसाधु जगन्नाथेत्यगस्त्यः प्राह हर्षितः ॥ ७ ॥  
द्वितीये दिवसेप्येवं राज्ञीं दृष्ट्वा महाप्रभाम् ॥  
अहो ह्यङ्गनया मुष्टं जगदेतच्चराचरम् ॥ ८ ॥  
इत्यगस्त्यो द्वितीयेऽह्नि राज्ञीं दृष्टेत्युवाच ह ॥  
तृतीयेऽह्नि च तां दृष्ट्वा पुनरेवमुवाच ह ॥ ९ ॥  
अहो मूढा न जानन्ति लिङ्गमाहात्म्यमुत्तमम् ॥  
महाकालवने क्षेत्रे च्यवनेशस्य पूर्वतः ॥ 5.2.31.१० ॥  
खण्डव्रतानि जायन्ते पूर्णानि दर्शनाद्यदः ॥  
चतुर्थे दिवसे हस्तावुत्क्षिप्य पुनरब्रवीत् ॥११॥  
साधुसाधु जगन्नाथ साधु भद्राश्व सुव्रत ॥  
पञ्चमे दिवसेऽप्येवं षष्ठे चैव पुनःपुनः ॥ १२ ॥  
नृत्यन्तं सप्तमे दृष्ट्वा दिने पत्न्या समन्वितः ॥  
प्रोवाच चैनं राजा स विस्मितेनान्तरात्मना ॥  
किं हर्षकारणं ब्रह्मन्येन नृत्यसमन्वितः ॥ १३ ॥  
॥ अगस्त्य उवाच ॥ ॥  
अहो भूपाल मूढस्त्वं महामूर्खाश्च मन्त्रिणः ॥  
अहो पुरोहितो मुग्धो ये न जानन्ति मे मतम् ॥ १४ ॥  
ईदृशा अपि जायन्ते राजानो यस्य दर्शनात् ॥  
एवमुक्तस्ततो राजा कृताञ्जलिरभाषत ॥ १५ ॥  
न जानीमो वयं ब्रह्मन्नभिप्रायं तवाधुना ॥  
कथयस्व महाभाग यद्यनुग्रहकृद्भवान् ॥ १६ ॥  
॥ अगस्त्य उवाच ॥ ॥  
इयं राज्ञी त्वदीयाभूद्दासी वैश्यस्य वैदिशे ॥  
नगरे हरिदत्तस्य त्वमस्याः पतिरेव च ॥  
खण्डव्रतप्रभावेन जातः कर्मकरो भवान् ॥ १७ ॥  
स च वैश्यो महाकाले गत्वा देवं महेश्वरम्॥  
अर्चयामास विविवद्गन्धपुष्पादिभिः शुभैः ॥ १८ ॥  
अभ्यर्च्य तु गृहं यावद्भवन्तौ रक्षपालकौ ॥  
ततः कालेन महता मृतौ द्वावपि दम्पती ॥ १९ ॥  
तेन पुण्येन ते जन्म प्रियव्रतगृहेऽभवत् ॥  
इयं च पत्नी ते जाता पुरा वैश्यप्रदासिका ॥ 5.2.31.२० ॥  
परकीयप्रसङ्गेन सञ्जाता भूभिरुत्तमा ॥  
राज्यं पत्नी सुता साधुरित्युक्तं वचनं मया ॥ २१ ॥  
तस्य देवस्य माहात्म्याद्यजन्तं विविधैर्मखैः ॥  
पश्यामि त्वां महीपाल भूपालशतवेदितम् ॥ २२ ॥  
अतः साधुपुरा प्रोक्तं मया तव महीपते ॥ २३ ॥  
इति तस्य वचः श्रुत्वा कुम्भयोनेर्महात्मनः ॥  
महाकालवने गन्तुं मतिं चक्रे महीपतिः ॥  
ततः सान्तःपुरः प्रायात्तेन सार्द्धं महर्षिणा ॥२४॥  
अगस्त्यकथितं लिङ्गं ददर्श श्रद्धया पुनः ॥  
पूजयामास विधिवत्पत्न्या सार्द्धं महीपतिः ॥ २५ ॥  
ततस्तुष्टस्तदा देवो नृपं प्राहामितद्युतिः ॥  
मनोऽभीष्टं तपस्तेस्तु भोगमैश्वर्यमेव च ॥ २६ ॥  
कुलं प्रभावं सौभाग्यं दीर्घमायुररोगिताम् ॥  
निःसपत्नं ततो राज्यं कृत्वा स्वर्गमवाप्स्यति ॥ २७ ॥  
इत्युक्तो देवदेवेन् गतोऽसौ विषयं स्वकम् ॥  
निष्कण्टकं ततो राज्यं कृत्वा स्वर्गं गतः प्रिये ॥ २८ ॥  
अनेकजन्मचरितं खण्डव्रतकदम्बकम् ॥  
सम्पूर्णमभवद्देवि लिङ्गस्यास्य प्रभावतः ॥ २९ ॥  
अतः खण्डेश्वरो देवो विख्यातो भुवनत्रये ॥  
ये पश्यन्ति नरा देवि देवं खण्डेश्वरं शिवम् ॥ 5.2.31.३० ॥  
खण्डव्रतानि पूर्णानि तेषामाशु भवन्ति हि ॥  
तपःखण्डं व्रते खण्डं दानखण्डं च यत्कृ तम्॥  
तत्सर्वं पूर्णतां याति श्रीखण्डेश्वरदर्शनात् ॥ ३१ ॥  
दृष्ट्वा खण्डेश्वरं देवं पापविघ्नैः प्रमुच्यते ॥  
सप्तजन्मकृतैर्देवि मनोवाक्कायकर्मभिः ॥ ३२ ॥  
दृष्ट्वा खण्डेश्वरं देवं कृतकृत्यत्वमाप्यते ॥  
तस्य नश्यति दौर्भाग्यं सप्तजन्मोद्भवं प्रिये ॥ ३३ ॥  
खण्डेश्वरेऽर्चिते देवे सर्वे देवाः सवासवाः॥  
सन्तुष्टा वरदाश्चैव भवन्ति वरवर्णिनि ॥ ३४ ॥  
देवं खण्डेश्वरं ये वै यजन्ति श्रद्धया प्रिये ॥  
पुण्यैर्नानाविधैः स्नानैः सुगन्धैश्च विशेषतः ॥ ३५ ॥  
धूप दीपैर्नमस्कारैर्जपैः स्तोत्रैः पृथग्विधैः ॥  
ते सर्वे कामसम्पन्नाः श्रीमन्तो राज्यसंयुताः ॥ ३६ ॥  
दीर्घायुषः शुभाचारा जायन्ते देहिनोऽमलाः ॥  
अति श्रेष्ठा गतिस्तेषां विशोका नित्यमक्षयाः ॥  
खण्डेश्वरप्रसादेन जायन्ते नात्र संशयः ॥ ३७ ॥  
एते च विष्णुब्रह्मेन्द्रकुवेरदहनादयः ॥  
परां सिद्धिं सुसम्प्राप्ताः खण्डेश्वरसमर्चनात् ॥ ३८ ॥  
एष ते कथितो देवि प्रभावः पापनाशनः ॥  
खण्डेश्वरस्य देवस्य शृणु वै पत्तनेश्वरम् ॥ ३९ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये खण्डे श्वरमाहात्म्यवर्णनन्नामैकत्रिंशोऽध्यायः ॥ ॥ ३१ ॥