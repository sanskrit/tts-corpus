+++
title = "०१३ कामेश्वरमाहात्म्यवर्णनम्"

+++
॥ हर उवाच ॥ ॥  
विद्धि कामेश्वरं देवि तत्र लिङ्गं त्रयोदशम् ॥  
यस्य दर्शनमात्रेण सौभाग्यं जायते शुभम् ॥ १ ॥  
ब्रह्मणो ध्यायमानस्य प्रजाकामस्य पार्वति ॥  
उत्पन्नोऽर्कप्रभाकारो लावण्यनिचयो महान् ॥  
अलङ्कारावृतः कान्तो दिव्यमण्डनमण्डितः ॥ २ ॥  
तं दृष्ट्वा परमं दिव्यं कान्तं सौभाग्यशोभितम् ॥  
अप्रतर्क्यमविज्ञेयं ब्रह्मा प्रोवाच तं तदा ॥ ३ ॥  
को भवान्किं निमित्तं तु इह वा किमुपागतः ॥  
वद त्वं मन्मथाकार कन्दर्प इव लक्ष्यमे ॥ ४ ॥  
ब्रह्मणो वचनं श्रुत्वा प्रोक्तं तेनैव सादरम् ॥  
अहं ते सृष्टिकामस्य भावेन विहितोंशकः ॥  
प्रजापते महाभाग किं करोमि दिशस्व माम् ॥ ५  
॥ ब्रह्मोवाच ॥ ॥  
मया तु सृष्टिकामेन ये प्रजापतयः कृताः ॥  
न ते शक्ताः प्रजाः स्रष्टुं कामैते सुखमाप्नुयुः ॥ ६ ॥  
त्वमग्रणीः प्रजासर्गे त्वदधीनमिदं जगत् ॥  
कुरु सृष्टिं विचित्रां च कन्दर्प मम शासनात्॥७॥  
इत्युक्तो ब्रह्मणा देवि जगामादर्शनं स्मरः॥  
क्रुद्धेन ब्रह्मणा शप्तो विनाशं यास्यसि ध्रुवम्॥८॥  
मद्वचो न कृतं यस्माद्भवनेत्रोद्भवाग्निना॥  
तच्छ्रुत्वा दारुणं शापं कन्दर्पो भयविह्वलः॥  
ब्रह्माणं प्रणतो भूत्वा प्रह्वः प्राञ्जलिरब्रवीत्॥९॥  
प्रसीद देवदेवेश अनन्यगतिके मयि॥  
नहि निर्भरतां यान्ति प्रभूणामाश्रिते रुषः॥5.2.13.१०॥  
॥ब्रह्मोवाच॥  
यस्मात्ते भक्तिरतुला ममोपरि महामते ॥  
तस्मात्स्थानानि दत्तानि तव द्वादश सङ्ख्यया ॥ ११ ॥  
कामिनीनां कटाक्षेषु केशपाशेषु चैव हि ॥  
जघनस्तननाभौ तु दोर्मूलेऽधरपल्लवे ॥ १२ ॥  
वसन्ते कोकिलालापे ज्योत्स्नायां जलदागमे ॥  
कामार्थे च मया दत्तौ सबलौ मधुमाधवौ ॥ १३ ॥  
स्त्रियोऽमृतमया धन्या संसारे सारकारणम् ॥  
रतेश्चैव निधानानि सन्तानार्थं विनिर्मिताः ॥ १४ ॥  
एताभिर्वरनारीभिर्जगदेवं वशीकृतम् ॥  
स्त्रीभिरासक्तमनसः कुतः पुंसो मनस्विता ॥ १५ ॥  
कृतश्चापि स्ववशता स्त्रीगौरवगतस्य च ॥  
स्त्रिय एव विनाशाय पूर्वेषाममरद्विषाम् ॥ १६ ॥  
स्त्रिय एव हि देवानामिन्द्रादीनां भयाश्रयाः ॥  
नारीभिर्लब्धवृत्तेश्च पुरुषस्यापि सर्वतः ॥ १७ ॥  
पराभवः प्रभवति विवशत्वं च भीषणम् ॥  
स्त्रीभिराजितचित्तस्य सुलभो विपदोदयः ॥ १८ ॥  
इत्युक्तो मन्मथो भद्रे ब्रह्मणा च विसर्जितः ॥  
दत्त्वा वै पुष्पकं चापं तथा वै बाणपञ्चकम् ॥ १९ ॥  
रतिप्रीतिसमायुक्तो झषकेतुर्मनोभवः ॥  
विडम्बयति लोकांस्त्रीन्ससहायो धनुर्धरः ॥ 5.2.13.२० ॥  
पण्डितांस्तापसान्वीरान्सुधियश्च जितेन्द्रियान् ॥  
काले कुशलभावज्ञान्देवान्पितृगणांस्तथा ॥ २१ ॥  
भूतप्रेतपिशाचांश्च यक्षगन्धर्वकिन्नरान् ॥  
कृमिकीटपतङ्गांश्च भूतग्रामं चतुर्विधम् ॥ २२ ॥  
ममार्थे च कृतो यत्नश्चिन्तयित्वा पुनःपुनः ॥  
दुःसाध्यः शङ्करो देवः श्रूयते भुवनत्रये ॥  
तस्य देवस्य कः शक्तः क्षोभणार्थं मया विना ॥ २३ ॥  
इत्युक्त्वा तु समायातो यत्राहं तपसि स्थितः ॥  
रत्या युतः स गर्वेण सख्याऽयं मधुनाश्रितः ॥ ॥ २४ ॥  
दृष्टवान्मां तदा कामः पिञ्जकूटजटासटम् ॥  
किञ्चिन्निमित्ततोऽनिद्रं भोगीन्द्रकृतभूषणम् ॥ २५ ॥  
प्रेक्षमाणमृजुस्थानं नासावंशाग्र लोचनम्॥  
ततोऽवमरकाकारमालम्ब्याश्रयमात्रकम्॥२६॥  
प्रविष्टः कररन्ध्रेण मदनो हृदये मम॥  
रत्यर्थं कामतप्तेन संस्मृता भवती मया॥२७॥  
समाधेर्भावना दिव्या लक्ष्यप्रत्यक्षरूपिणी ॥  
गता मम विमलता तत्क्षणादेव पार्वति ॥ २८ ॥  
उन्मत्ततां गतोऽहं वै विकृतिं मदनात्मिकाम् ॥  
निराकृतं मया देवि धैर्यमालम्ब्य यत्नतः ॥ २९ ॥  
दृष्टो मयात्महृदये मन्मथोऽपथ्यकारकः ॥  
देहस्थं निर्दहिष्यामि प्रत्याहारप्रयोगतः ॥ 5.2.13.३० ॥  
अमानुषीं व्रजेद्योनिं योगिनं प्रविशेद्यदि ॥  
बाह्याग्नौ धारणां कृत्वा देहसंस्थे विनिर्दहेत् ॥ ३१ ॥  
एतस्मिन्नन्तरे सोऽपि सन्तप्तो मदनो भृशम्॥  
इच्छाशरीरो दुर्ज्ञेयो निःसृतो व्यसनात्मकः ॥ ३२ ॥  
सहकारतरोर्मूले भूत्वा मधुसखस्तदा ॥  
मुमोच मोहनं नाम मार्गणं मकरध्वजः ॥ ३३ ॥  
स चापि हृदये प्राप्तो मदीये लीलया शरः ॥  
ततोहं कुपितो देवि नेत्रं कृत्वा तृतीयकम् ॥ ३४ ॥  
तन्नेत्रविस्फुलिङ्गेन क्रोशतां नाकवासिनाम्॥  
गमितो भस्मसात्तूर्णं कन्दर्पः कामिदर्पकः ॥ ३५ ॥  
तस्मिन्दग्धे ततः कामे रतिः शोकपरायणा ॥  
विललाप सुदुःखार्ता पतिभक्तिपरायणा ॥ ॥ ३६ ॥  
हा नाथ हा मम प्राण हा स्वामिन्किं जहासि माम् ॥  
पतिव्रतां पतिप्राणां कस्मान्मां त्यजसि प्रभो ॥ ३७ ॥  
एवं च विलपन्तीं तां वागुवा चाशरीरिणी ॥  
मा त्वं रुद विशालाक्षि पुनरेष पतिस्तव ॥  
प्रसादाद्देवदेवस्य उत्थास्यति शिवस्य च ॥ ३८ ॥  
प्रार्थितोऽहं ततो देवि तस्मिन्नवसरे प्रिये ॥  
एष कामस्त्वया दग्धः क्रोधेन परमेश्वर ॥ ३९ ॥  
येनानेन प्रभो नष्टा सृष्टिर्वै धरणीतले ॥  
कृपां विधेहि देवेश दीनायै देहि मे पतिम् ॥ ॥ 5.2.13.४० ॥  
ततोऽहमब्रुवं देवि तां रतिं दीनभाषिणीम् ॥  
अनेन मदनेनाद्य कृतं तरलितं मनः ॥ ४१॥  
ततो दग्धं मयास्याङ्गं जीवये त्वत्प्रसादतः॥  
अङ्गं दग्धं मयास्याद्य तृतीयनेत्रवह्निना ॥ ४२ ॥  
तस्मादनङ्ग एवैष प्रजासु विचरिष्यति ॥  
अनङ्गोऽपि यदावन्त्यां लिङ्गं संसेवयिष्यति ॥ ४३ ॥  
देवानामनुकम्पार्थमनङ्गोऽसौ कृतो मया ॥  
त्रिदशैश्च समादिष्टः कामोऽवन्त्यां जगाम ह ॥ ४४ ॥  
तत्र गत्वा ह्यनङ्गोऽपि भक्तिभावसमन्वितः ॥  
ददर्श परमं लिङ्गं समीहितफलप्रदम् ॥ ४५ ॥  
प्रोक्तं तुष्टेन लिङ्गेन काम काममवाप्स्यसि ॥  
अनङ्गोऽपि समर्थस्त्वं भविष्यसि न संशयः ॥ ४६ ॥  
जन्म प्राप्स्यति रुक्मिण्या गर्भे कृष्णस्य सङ्गमात् ॥  
भविता विश्रुतो लोके नाम्ना शम्बरसूदनः ॥ ४७ ॥  
अनङ्गेन त्वया यस्मान्मनसा तोषि तोऽपि सन्॥  
तस्मात्ख्यातिं गमिष्यामि त्वन्नाम्ना काम सर्वदा ॥ ४८ ॥  
ये त्वां पश्यन्ति कन्दर्पं भक्त्या परमया युताः ॥  
प्राप्नुवन्ति गतिं नित्यं ते सदानन्ददायिकाम् ॥ ४९ ॥  
दीर्घायुषो भविष्यन्ति रूपं तेषां भविष्यति ॥  
कुलं च निर्मलं तेषां ये त्वां पश्यन्ति मन्मथ ॥ 5.2.13.५० ॥  
ऐश्वर्यं परमान्भोगान्स्त्रियो दिव्यकलान्विताः ॥  
अरोगा सन्ततिस्तेषां भविष्यति न संशयः ॥ ५१ ॥  
चैत्रशुक्लत्रयोदश्यां ये मां पश्यन्ति भक्तितः ॥  
देवलोकं समासाद्य मोदिष्यन्ति हि ते नराः ॥ ५२ ॥  
यक्षा गणेश्वराः सिद्धाः सिद्धगन्धर्वसेविताः ॥  
रुद्रलोकं गमिष्यन्ति विमानैः सर्वकामिकैः ॥ ५३ ॥  
इत्युक्तः कामदेवोपि लिङ्गेन परमेश्वरि ॥  
तत्राश्रमपदं चक्रे तस्य लिङ्गस्य सन्निधौ ॥५४ ॥  
एष ते कथितो देवि प्रभावः पापनाशनः ॥  
कामेश्वरस्य शृण्वग्रे कुटुम्बेश्वरवैभवम् ॥ ५५ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये कामेश्वरमाहात्म्यवर्णनन्नाम त्रयोदशोऽध्यायः ॥ १३ ॥