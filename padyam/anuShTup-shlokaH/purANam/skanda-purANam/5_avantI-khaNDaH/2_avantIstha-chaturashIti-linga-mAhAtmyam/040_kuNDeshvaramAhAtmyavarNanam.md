+++
title = "०४० कुण्डेश्वरमाहात्म्यवर्णनम्"

+++
॥ ईश्वर उवाच ॥ ॥  
चत्वारिंशत्तमं विद्धि कुण्डेश्वरमतः शृणु ॥  
यस्य दर्शनमात्रेण लभ्यते सद्गतिः परा ॥ १ ॥  
विज्ञप्तोऽहं त्वया देवि मन्दरे चारुकन्दरे ॥  
वीरकं द्रष्टुमिच्छामि क्व गतो मम पुत्रकः ॥ २ ॥  
मया प्रोक्तं विशालाक्षि महाकालवनो त्तमे ॥  
जलमध्ये स्थितस्तेपे तपः परमदारुणम्॥३॥  
मुनिभिः सहितो धीमान्भ्राजमानोंऽशुमानिव ॥  
गच्छामस्तत्र तं द्रष्टुं गणैः सार्द्धं वरानने ॥ ॥ ४ ॥  
मदीयं वचनं श्रुत्वा त्वयाहं प्रेरितस्तदा ॥  
उत्तिष्ठ शम्भो गच्छामो वृषमारुह सत्वरम् ॥ ५ ॥  
सप्रस्नवौ स्तनौ जातौ सद्यः संस्मृत्य वीरकम् ॥  
मया स्मृतो वृषो देवि धर्मरूपी सनातनः ॥ ६ ॥  
मदीयं चिन्तितं ज्ञात्वा ममपार्श्वमुपागतः ॥  
आरूढोऽहं त्वया सार्द्धं तस्मिन्नेव वृषे तदा ॥ ७ ॥  
प्रस्थितस्तत्क्षणाच्छीघ्रं गणैर्नानाविधैः सह ॥  
वेगात्प्रयातो वृषभस्कन्धालम्बितया त्वया ॥ ८ ॥  
रणद्वलयबाहुभ्यां गाढमालिङ्गितो ह्यहम्॥  
त्वं भीता च तदा जाता यदातीव प्रणोदितः ॥ ९ ॥  
वृषो मया विशालाक्षि स कृष्टो गणपैस्तदा ॥  
कृष्टं च सत्वरं दृष्ट्वा प्रोक्तं च भीतया तदा ॥ 5.2.40.१० ॥  
श्रान्तास्मि साम्प्रतं देव वेगेनानेन भीषिता ॥  
तद्विश्रमितुमिच्छामि भूधरस्य तटे विभो ॥ ११ ॥  
क्षणं पद्भ्यां गमिष्यामि विषमोयं गिरिर्महान्॥  
त्वदीयं वचनं श्रुत्वा बाढमुक्तं प्रिये मया ॥ १२ ॥  
मुहूर्त्तं चारुजघने शैलपादमुपाश्रिता ॥  
कुरु श्रमापनयनं यावद्वेगात्प्रयाम्यहम् ॥ ॥ १३ ॥  
पन्थान त्वत्सुखं यत्र तं वयं मृगयावहे ॥  
एष कुण्डो गणाध्यक्षस्त्वत्समीपे वसिष्यति ॥  
त्वदाज्ञावशवर्त्ती च किङ्करः स्थापितो मया ॥ ॥ १४ ॥  
एवमुक्त्वा ततो देवि संस्थाप्य गणरक्षकम् ॥  
आरूढोऽहं गिरेः प्रान्तमुदयाद्रिं रविर्यथा ॥ १५ ॥  
ततोऽवलोकितोऽत्यर्थं रमणीयो महा गिरिः ॥  
इदं रम्यमिदं रम्यमित्यस्मिन्वरपर्वते ॥ १६ ॥  
पश्यतो मम शैलेन्द्रं गताः संवत्सरा दश ॥  
त्वयाथ चिन्तितं देवि क्व गतस्त्रिपुरान्तकः॥१७॥  
नूनं न मदनातप्तां वेत्ति मां रतिवर्जिताम् ॥  
मां विहाय महादेवो निर्विशङ्कः क्व वर्त्तते ॥ १८ ॥  
हरस्य क्वापि यातस्य वैरं संस्मृत्य चित्तजः ॥  
बाधते मामनङ्गोपि चापरोपितमार्गणः ॥  
विलोकयन्तीं हा दृष्ट्वा विलपन्तीं पुनः पुनः ॥ १९ ॥  
ततः कुण्डो गणाध्यक्षो ज्ञात्वा भावं त्वदीयकम् ॥  
उत्कृष्टेन स्वरेणोक्तं मा देवि विमना भव ॥ 5.2.40.२० ॥  
आयात एष ते भर्त्ता मा चेतः कलुषं कुरु ॥  
एतच्छ्रुत्वा वचस्तस्य कुण्डस्य कमलानने ॥ २१ ॥  
दुःखार्त्तया त्वया प्रोक्तः कुण्ड वेद्मि न शङ्करम् ॥  
क्व गतः किं च कुरुते कालं दीर्घमिमं शिवः ॥  
दर्शयस्व महादेवमित्युक्तोऽ सौ पुनःपुनः ॥ २२ ॥  
यदा न दर्शितस्तेन कुण्डेनाहं वरानने ॥  
तदा शप्तस्त्वया देवि क्रुद्धया गणरक्षकः ॥ २३ ॥  
गच्छ त्वं मानुषं लोकं यस्मान्न कथितो हरः ॥  
एतस्मिन्नन्तरे देवि प्राप्तोऽहं त्वत्समीपतः ॥ २४ ॥  
पृष्टश्चाहं त्वया देवि विहाय क्व गतोऽसि माम् ॥  
दुर्गमे पर्वते शून्ये तस्मात्त्य क्ष्यामि जीवितम् ॥ २५ ॥  
गत्वाग्रे भूधरस्यास्य किं कृतं च त्वया विभो ॥  
मया तव वचः श्रुत्वा कथितं सर्वमेव तत् ॥ २६ ॥  
दुराधर्षतरः शैलः समन्ताद्दुरतिक्रमः ॥  
त्वत्प्रियार्थं महाभागे मया मार्गोऽवलोकितः ॥ २७ ॥  
येन मार्गेण विश्रब्धं गमिष्यामः सुमध्यमे ॥  
अयं कुण्डो गणो देवि विषण्णो व्याकुलः कृतः ॥ २८ ॥  
त्वयाप्युक्तं महादेव कुण्डः शप्तो मया गणः ।  
ममाज्ञा न कृता यस्माद्विफलं न वचो मम ॥  
तस्माद्यातु ममादेशा न्महाकालवनं शुभम् ॥ २९ ॥  
भैरवं रूपमास्थाय यत्र त्वं चोत्तरे स्थितः ॥  
तस्याग्रतः स्थितं लिङ्गं वर्त्तते कामदं सदा ॥ 5.2.40.३० ॥  
तस्य दर्शन मात्रेण गणपोऽयं भविष्यति ॥  
कुण्डेश्वरेति विख्यातः स देवो वै भविष्यति ॥ ३१ ॥  
इत्युक्तः स त्वया देवि समासाद्य पुनःपुनः ॥  
प्रस्थापितस्त्वयादेशाद्व्रज कुण्ड ममाज्ञया ॥ ३२ ॥  
महाकालवनं शीघ्रं लिङ्गमाराध्य सत्वरम् ॥  
कीर्तिस्ते भविता पुत्र त्रिषु लोकेषु शाश्वती ॥ ३३॥  
इत्युक्तस्तत्क्षणात्प्राप्तो दृष्ट्वा लिङ्गं तु शाश्वतम् ॥  
उत्तरस्य शिवस्याग्रे पूजयामास भक्तितः ॥ ३४ ॥  
ततो देवाः सगन्धर्वाः सिद्धाश्च परमर्षयः ॥  
यक्षाश्चाप्सरसश्चैव समाजग्मुः सहस्रशः ॥ ३५ ॥  
अथाहं तत्क्षणात्प्राप्तस्त्वया सार्द्धं गणैर्वृतः ॥  
दृष्ट्वा कुण्डं गणेशं तु लिङ्गाराधनतत्परम् ॥ ३६ ॥  
समाधिध्याननिरतं प्रोक्तमस्माभिरादरात् ॥  
तुष्टा ते पार्वती पुत्र प्रार्थ्यतां वरमुत्तमम् ॥ ३७ ॥  
अक्षयं तु पदं प्राप्तं त्वया लिङ्गस्य दर्शनात् ॥  
अद्यप्रभृति देवोऽयं ख्यातो भुवि भविष्यति ॥  
नाम्ना कुण्डेश्वरो यस्मात्सर्वसम्पत्करः सदा ॥ ३८ ॥  
कुण्डेश्वरमनादिं तु भक्त्या पश्यति यो नरः ॥  
सोऽश्वमेधसहस्रस्य फलं प्राप्स्यति नान्यथा ॥ ३९ ॥  
तस्य दानफलं सर्वं सर्वतीर्थफलं सदा ॥  
लिङ्गं कुण्डेश्वरं यस्तु भक्त्या सम्पूजयिष्यति॥5.2.40.४०॥  
दशानामश्वमेधानामग्निष्टोमशतस्य च॥  
स्पर्शनात्फलमाप्नोति कुण्डेश्वरस्य सर्वदा॥४१॥  
प्रातः पश्यन्ति ये भक्त्या कृत्वा नियमपूर्वकम्॥  
सिद्धिं सुकामिकीं हृष्टाः सम्प्राप्स्यन्ति न संशयः ॥४२॥  
एष ते कथितो देवि प्रभावः पापनाशनः ॥  
कुण्डेश्वरस्य देवस्य शृणु लुम्पेश्वरं परम्॥४३॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये कुण्डेश्वरमाहात्म्यवर्णनन्नाम चत्वारिंशो ऽध्यायः ॥ ४० ॥