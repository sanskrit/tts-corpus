+++
title = "०८१ पिङ्गलेश्वरमाहात्म्यवर्णनम्"

+++
॥ ईश्वर उवाच ॥ ॥  
चतुर्द्वारस्थितं देवि शृणु लिङ्गचतुष्टयम् ॥  
यस्य दर्शनमात्रेण कृतकृत्यो नरो भवेत् ॥ १ ॥  
अहं पृष्टस्त्वया देवि कौतुकाच्च वरानने ॥  
अतीव रमणीयं च स्थलं दर्शय मे प्रभो ॥ २ ॥  
सेवितं बहुभिः सिद्धैः पुनरावृत्तिकाङ्क्षिभिः ॥  
यद्गुह्यं च पवित्रं च प्रलयेऽप्यविनाशि यत् ॥ ३ ॥  
अनन्यसदृशं दिव्यं यत्तीर्थं यत्तपोवनम् ॥  
असङ्ख्येयगुणोपेतं भुक्तिमुक्तिकरं शुभम् ॥ ४ ॥  
सुवर्णशृङ्गाः प्रासादा हर्म्याणि विविधानि च ॥  
उद्यानानि विचित्राणि मार्गाश्च विविधाः शुभाः ॥ ५ ॥  
समीहितफलावाप्तिर्यत्र लभ्या सुखेन वै ॥  
सिद्धचारणगन्धर्वकिन्नरोद्गीतनादितम् ॥ ६ ॥  
पुण्यलोको पमस्थानं त्रिविष्टपविभूषणम् ॥  
एवमभ्यर्थितो देवि मन्दरे चारुकन्दरे ॥ ८० ॥  
मया प्रोक्तं प्रसन्नेन स्थानं शृणु सनातनम् ॥  
महाकालवनं रम्यं स्वर्गात्सुखकरं परम् ॥ ८ ॥  
अनौपम्यगुणोपेतं भुक्तिमुक्तिकरं शुभम् ॥  
तत्समः कोऽपि धन्योऽन्यो न दृष्टो भुवनत्रये ॥ ९ ॥  
देवगन्धर्व्वसिद्धैश्च सेव्यं वै मुक्तिकाङ्क्षिभिः ॥  
विनोदार्थं मया सृष्टं त्वत्प्रियार्थं कुतूहलात् ॥ 5.2.81.१० ॥  
तिलकं सर्वतीर्थानां जम्बूद्वीपे मनोरमे ॥  
इच्छाकामफलावाप्तिरनायासेन लभ्यते ॥ ११ ॥  
जरारोगभयैर्हीनं सर्वव्याधिविवर्जितम् ॥  
शक्राग्नियमरक्षोम्बुवायुसोमेशसेवितम् ॥  
स्वर्गे प्रमुदिता देवास्तेऽपि काङ्क्षन्ति सर्वदा ॥ १२ ॥  
असङ्ख्येयफलं त्वत्र अक्षया च गतिः सदा ॥  
यैर्न संसेवितं स्थानं वञ्चितास्ते नरा भुवि ॥ १३ ॥  
क्षेत्रस्य च गुणान्वक्तुं देवदानवमानवैः ॥  
न शक्यते प्रयत्नाच्च स्वयं यत्र स्थितो ह्यहम् ॥ १४ ॥  
यत्किञ्चिदशुभं कर्म कृतं मानुषकर्मणा ॥  
महाकालवनं प्राप्य तत्सर्वं भस्मसाद्भवेत् ॥ १५ ॥  
न सा गतिः कुरुक्षेत्रे गङ्गाद्वारे त्रिपुष्करे ॥  
या गतिर्विहिता पुंसां महाकालवने सदा ॥ १६ ॥  
तिर्यग्योनिगता गत्वा महाकालवने स्थिताः ॥  
तत्रैव निधनं प्राप्तास्ते यान्ति परमां गतिम् ॥ १७ ॥  
मेरुमन्दरमात्रोपि राशिः पापस्य कर्मणः॥  
महाकालवनं प्राप्य सर्वोपि व्रजति क्षयम् ॥ १८ ॥  
श्मशानमिति चाख्यातं महाकालवनं प्रिये ॥  
तत्र ब्रह्मादयो देवा नारायणपुरोगमाः ॥ १९ ॥  
योगिनश्च तथा साङ्ख्याः सिद्धाश्च सनकादयः ॥  
उपासते च मां भक्त्या मद्भक्त्या मत्परायणाः ॥ 5.2.81.२० ॥  
या गतिर्योगतपसां या गतिर्यज्ञयाजिनाम् ॥  
महाकालवने क्षेत्रे सा गतिर्विहिता मया ॥ २१ ॥  
संहरामि च तत्रस्थस्त्रैलोक्यं सचराचरम् ॥  
अतो देवि समाख्यातं महाकालवनं शुभम् ॥ २२ ॥  
एवं बहुविधाञ्छुत्वा गुणान्बहुविधांस्तथा ॥  
देवि त्वं विस्मिता जाता गमनाय मनो दधे ॥ २३ ॥  
क्षेत्रस्यालोकने चित्तं जातमुत्कण्ठितं तव ॥  
त्वया सार्द्धं समा गत्य महाकालवने शुभे ॥ २४ ॥  
पश्य देवि विचित्राख्यं यन्मया कथितं तव ॥  
अमरेशपुरस्पर्द्धि वर्द्धितानन्दसुन्दरम् ॥  
वर्णितं यन्मया देवि भुक्ति मुक्तिकरं परम् ॥ २५ ॥  
त्वया प्रोक्तं विशालाक्षि दृष्ट्वा क्षेत्रमनुत्तमम् ॥  
अस्य स्थानस्य रक्षार्थं भक्तं गणचतुष्टयम् ॥  
नियुज्यतां महादेव सन्तोषाय मम प्रभो ॥ २६ ॥  
द्वाराणि तत्र चत्वारि क्रियतां परमेश्वर ॥  
चत्वारः कलशाश्चैव हैमाः कार्या दृढाः शुभाः ॥ २७ ॥  
पूर्वादिक्रमयोगेन चतुर्वर्गो नियोज्यताम् ॥  
धर्मश्चार्थश्च कामश्च मोक्षश्चैव महेश्वर ॥ २८ ॥  
त्वदीयं वचनं श्रुत्वा मया देवि प्रयत्नतः ॥  
अस्य क्षेत्रस्य रक्षार्थं स्मृतं गणचतुष्ट यम् ॥ २९ ॥  
चत्वार ईश्वरास्तेऽपि स्थापितास्तदनन्तरम् ॥  
पिङ्गलेशो धनाध्यक्षस्तथा कायावरोहणः ॥ 5.2.81.३० ॥  
बिल्वेश्वरो गणश्रेष्ठो दुर्दर्शो गण नायकः ॥  
एते मया नियुक्ता वै समर्थाः क्षेत्ररक्षणे ॥ ३१ ॥  
पूर्वादिक्रमयोगेन त्वत्प्रियार्थं वरानने ॥  
नियुक्तास्त्वन्मतेनैव पूर्वस्यां दिशि पिङ्गलः ॥ ॥ ३२ ॥  
दक्षिणस्यां दिशि तथा प्रिये कायावरोहणः ॥  
बिल्वेश्वरः प्रतीच्यां तु दुर्द्दर्शश्चोत्तरे तथा ॥ ३३ ॥  
मानवा ये म्रियन्तेऽत्र क्षेत्रमध्ये गणो त्तमाः ॥  
तेषां रक्षा परा कार्या भवद्भिर्मम शासनात्॥३४॥  
कथां शृणु प्रयत्नेन पिङ्गलेश्वरसम्भवाम् ॥  
यस्याः श्रवणमात्रेण कृतकृत्यो नरो भवेत् ॥ ॥। ३५ ॥  
पिङ्गला कन्यका देवि कान्यकुब्जे बभूव ह ॥  
सुशीला च सुवेषा च सौन्दर्येणातिनिर्मिता ॥३६॥  
पिता तस्या महाप्राज्ञः सर्वशास्त्रार्थतत्त्व वित् ॥  
ज्ञानध्यानरतश्चैव स्वाध्यायपरिनिष्ठितः ॥ ३७॥  
पिङ्गलोनाम विप्रेन्द्रो भार्या तस्य पतिव्रता ॥  
पिङ्गाक्षी विश्रुता लोके सा च पञ्चत्वमा गता ॥ ३८ ॥  
ततस्तेन स दुःखेन गृहस्थाश्रमनिःस्पृहः ॥  
तपोवनं जगामाथ गृहीत्वा तनयां स्वकाम् ॥ ३९ ॥  
ऋषिभिः सेवितं पुण्यं शाकमूल फलाशनैः॥  
स तत्र मुनिभिः सार्द्धं ध्यानयोगपरायणः ॥ 5.2.81.४० ॥  
निवासं कृतवान्देवि पिङ्गलायाश्च रक्षणम् ॥  
पालयामास धर्मात्मा पुत्रिकां हृदयोपमाम् ॥ ४१ ॥  
तामेव सततं साध्वी मन्यमानो महातपाः ॥  
न पाणिं ग्राहयामास मातृहीनेति चिन्तयन् ॥ ४२ ॥  
विरक्तोऽपि महाभाग संसारा त्सर्वधर्म्मवित् ॥  
पुत्रिकां प्रेक्षयन्सम्यक्सन्न्यासं नाकरोद्वशी ॥ ४३ ॥  
अथ संरक्षयन्बालां मातृहीनां तपस्विनीम् ॥  
संयुक्तः कालधर्मेण स विप्रः स्वर्जगाम ह ॥४४ ॥  
ततः सा र्पिगला दीना हीना पित्रा सुदुःखिता॥  
विललापातुरा देवि पतिता शोकसागरे ॥ ४५ ॥  
पिङ्गलोवाच ॥ ॥  
अद्य मे च पिता दैवात्कालधर्ममुपेयिवान् ॥  
मां त्यक्त्वा गतवानेको दयालुर्निःस्पृहो यथा ॥४६॥  
स समः सर्वभूतेषु ममात्यन्तं हिते रतः ॥  
मामेकां सम्परित्यज्य परलोकमितो गतः ॥ ४७ ॥  
साऽहं परमदुःखार्ता पितृशोकेन विह्वला ॥  
शरीरं धारयामीदं कृपणं व्यर्थजीवितम् ॥ ४८ ॥  
ब्रह्मज्ञोपि हि तातो मे शान्तो दान्तो जितेन्द्रियः ॥  
मामेव पालयामास मातृहीनेति चिन्तयन् ॥ ४९ ॥  
येन संरक्षिता बाल्ये येनास्मि परिवर्धिता ॥  
तेन पित्रा वियुक्ताहं न जीविष्ये कदाचन ॥ 5.2.81.५० ॥  
नद्यां वा निपतिष्यामि समिद्धे वा हुताशने ॥  
पर्वताद्वा पतिष्यामि पितृहीना निराश्रया ॥ ५१ ॥  
इति शोकातुरा बाला विलपन्ती पुनःपुनः ॥  
बोध्यमाना महाभागैः सदारैर्ऋषिसत्तमैः ॥५२॥  
कन्यकाभी रुदन्तीभिर्वयस्याभिः समन्ततः॥  
आलिङ्ग्यालिङ्ग्य बहुशः पीड्यमाना सुदुःखिता ॥  
आगत्य करुणाविष्टो धर्मः परहिते रतः ॥ ५३ ॥  
स्थविरो ब्राह्मणो भूत्वा प्रोवाचेदं वचस्तदा ॥  
अलं बाले विशालाक्षि रोदनैरतिदारुणैः ॥  
न भूयः प्राप्यते तातस्तस्मान्नार्हसि शोचितुम् ॥ ५४ ॥  
अनित्यं यौवनं रूपं जीवितं द्रव्यसञ्चयः ॥  
प्रियैः सह च संवासस्तन्न शोचन्ति पण्डिताः ॥ ५५ ॥  
त्वया वै तत्कृतं कर्म पूर्वजन्मनि शोभने ॥  
येन पित्रा वियोगः स्यादरण्ये मुनिसेविते ॥ ५६ ॥  
त्वां विहाय गतः क्वापि पश्य बाले विधेर्बलम् ॥  
इदं कृतमिदं कार्यमिदमन्यत्कृताकृतम् ॥ ५७ ॥  
एवमीहा समासक्तं मृत्युः प्रकुरुते वशे ॥  
तस्माद्दुःखं समुत्सृज्य श्रोतुमर्हसि शोभने ॥ ५८ ॥  
पितृभ्यां च वियोगश्च येनाभूत्तव कर्मणा ॥  
पुरा त्वं सुन्दरी नाम वेश्यारूपेण सुन्दरी ॥ ५९ ॥  
नृत्यगेयादि निपुणा वीणावेणुविचक्षणा॥  
आदिश्च पण्यनारीणां भूषणाच्छादनादिभिः ॥5.2.81.६०॥  
तां दृष्ट्वा रूपसम्पन्नां सुवेषां सुविभूषिताम् ॥  
ब्राह्मणो गुणवान्क श्चिद्बभूव मदनातुरः ॥ ६१ ॥  
तं विदित्वा तथाभूतं ब्राह्मणं मदनातुरम् ॥  
समाश्चतस्रस्तेन त्वं रमिता कामिना ततः ॥ ६२ ॥  
सोऽथ पापरतिर्मूढो ब्राह्मणो विषयात्मकः ॥  
हतः शूद्रेण केनापि कामिना तव वेश्मनि ॥ ६३ ॥  
विहाय भार्यामप्रौढां शुभां द्वादशवार्षिकीम् ॥  
प्रयातो नरकं घोरं शूद्रासम्पर्कदूषितः ॥६४॥  
ततस्तस्य पिता विद्वान्मातातीव च दुःखिता ॥  
आर्त्ता पुत्रवियोगेन शापो दत्तो भयावहः ॥ ६५ ॥  
॥ मातोवाच ॥ ॥  
औषधादि प्रयुक्तं च वशीकर्तुं ममात्मजम् ॥  
यदस्माकं वियोगाय वञ्चितो दुष्टचारिणि ॥ ६६ ॥  
यस्माच्च मम पुत्रेण सा वियोगमकारयत् ॥  
तेन जन्मान्तरे दीना पतिहीना भवत्वसौ ॥ ६७ ॥  
॥ पितोवाच ॥ ॥  
बाल्ये वयसि वर्त्तन्ती मातृहीना सुदुःखिता ॥  
बहिष्कृता विवाहेन पितृहीना भविष्यसि ॥ ६८ ॥  
॥ धर्म्म उवाच ॥ ॥  
तस्मात्पूर्वकृतेनैव कर्मणा वरवर्णिनि ॥  
इदं दुःखमनुप्राप्ता कन्यका भवती सती ॥ ॥ ६९ ॥  
॥ पिङ्गलोवाच ॥ ॥  
त्वया जन्मान्तरे वृत्तं मम प्रोक्तं द्विजोत्तम ॥  
तस्माद्ब्रूहि भवन्प्रश्नं पृच्छन्त्या निश्चयं स्वकम् ॥ 5.2.81.७० ॥  
इत्थं सुघोरपापाहं पापाचारा तथाऽधमा ॥  
कथं तु ब्राह्मणेनाहमुत्पन्ना ब्रह्मवादिना ॥ ७१ ॥  
दशसूनासमश्चक्री दशचक्रिसमो ध्वजः ॥  
दशध्वजसमा वेश्या दशवेश्यासमो नृपः ॥७२॥  
एवं वदन्ति धर्मज्ञा ब्राह्मणाः संशितव्रताः ॥  
तस्माद्द्विजोत्तमादस्मात्कथं जन्माभवन्मम ॥७३॥  
॥ ब्राह्मण उवाच ॥ ॥  
पापाचारपरापि त्वं ब्राह्मणानां कुले शुभे ॥  
उत्पन्ना तत्र वक्ष्यामि कारणं शृणु पिङ्गले ॥ ७४ ॥  
ब्राह्मणो विषयासक्तः कश्चिद्बद्धो नृपाज्ञया ॥  
चौर्यं कर्म कृतं तेन वेश्यालुब्धेन सुन्दरि ॥ ७५ ॥  
मुच्यतां च त्वयाप्युक्तं न चौरो नैव पातकम् ॥  
यद्यनेन कृतं चौर्यं तन्मयैव कृतं भवेत् ॥ ॥ ७६ ॥  
ददामि वित्तमधिकं मुच्यतां द्विजसत्तमः ॥  
इत्युक्त्वा गृहमानीय तेनैव सहिता पुनः ॥ ७७ ॥  
गृहं च कल्पितं शुभ्रं पुष्पधृपादिवा सितम् ॥  
रमितश्च त्वया विप्रो यथासुखमनुत्तमम् ॥ ७८ ॥  
तस्य पुण्यस्य माहात्म्याद्गता स्वर्गमनुत्तमम् ॥  
समुत्पन्ना कुले पुत्री ब्राह्मणस्य विशेषतः ॥ ७९ ॥  
शापाच्चैव वियोगं त्वं प्राप्ता पुत्र्यधुना परम् ॥ 5.2.81.८० ॥  
॥ पिङ्गलोवाच ॥ ॥  
पूर्वजन्मनि वेश्याहं जाता दुष्कृतकारिणी ॥  
परद्रव्यपरा दुष्टा शौचाचारविवर्जिता ॥  
इदानीं दुःखिता जाता पितृमातृवियोगतः ॥ ८१ ॥  
पाणिग्रहणधर्मेण वर्जिता शापतः प्रभो ॥  
प्रसादं कुरु मे विप्र को भवान्कथयस्व मे ॥ ८२ ॥  
कथं जन्म न मे भूयात्कथं मुक्तिर्भवेन्मम ॥  
भवबन्धविनिर्मुक्ता कथं यास्यामि सद्गतिम् ॥ ॥ ८३ ॥  
॥ विप्र उवाच ॥ ॥  
धर्मोहं द्विजरूपेण त्वां जिज्ञासुरिहागतः ॥  
ममोपदेशात्तन्वङ्गि लिङ्गस्यैकस्य दर्शनात् ॥  
क्षेत्रस्य च प्रसादात्त्वं परां मुक्तिमवाप्स्यसि ॥ ८४ ॥  
॥ पिङ्गलोवाच ॥ ॥  
कस्मिन्क्षेत्रे परा मुक्तिः कस्य लिङ्गस्य दर्शनात् ॥  
लभ्यते सहसा धर्म एतदिच्छामि वेदितुम् ॥ ८५ ॥  
॥ धर्म उवाच ॥ ॥  
अस्ति गुप्ततमं क्षेत्रं महाकालवनं शुभम् ॥  
सर्वेषामेव जन्तूनां हेतुर्मोक्षस्य सर्वदा ॥ ८६ ॥  
तस्मिन्क्षेत्रवरे पुण्ये स्थाने योजनविस्तृते ॥  
लिङ्गं मोक्षप्रदं पुत्रि पूर्वस्यां दिशि संस्थितम् ॥  
तस्य दर्शनमात्रेण मुक्तिमाप्स्यसि पिङ्गले ॥ ८७ ॥  
तस्य तद्वचनं श्रुत्वा धर्मस्य च यशस्विनि ॥  
जगाम पिङ्गला तूर्णं यत्र तल्लिङ्गमुत्तमम् ॥  
ददर्श परया भक्त्या पस्पर्श च पुनःपुनः ॥ ८८ ॥  
दर्शनात्तस्य लिङ्गस्य तस्मिल्लिङ्गे लयं गता ॥  
अत्र चावसरे देवाः प्रोचुस्तत्रैव संस्थिताः ॥ ८९ ॥  
अन्यजन्मनि पापिष्ठा मुक्ता त्वं पिङ्गलेक्षणा ॥ 5.2.81.९० ॥  
अतो लोकेषु विख्यातः पिङ्गलेश्वरसञ्ज्ञकः ॥  
भविष्यति न सन्देहो महापातकनाशनः ॥ ९१ ॥  
दिशि पश्यन्ति ये गत्वा पूर्वस्यां पिङ्गलेश्वरम् ॥  
तेषां शतक्रतुस्तुष्टः पूजां सम्यग्विधास्यति ॥ ९२ ॥  
देवा वश्या भविष्यन्ति स्वर्गस्तेषां न संशयः ॥  
भविष्यति च वशगा नगरी चामरावती ॥ ९३ ॥  
धर्मो धनेन सहितः कुले तेषां न नश्यति ॥  
लोको धर्मेण चरतां वशगः सम्भ विष्यति ॥  
पितॄणामक्षया तृप्तिर्भविष्यति न संशयः ॥ ९४ ॥  
अश्वमेधसहस्रेण यत्पुण्यं समुदाहृतम् ॥  
तत्सर्वं भविता सम्य क्पिङ्गलेश्वरदर्शनात् ॥ ९५ ॥  
यानि लिङ्गानि क्षेत्रेऽस्मिन्गोप्यानि प्रकटानि च ॥  
पूजितानि भवन्तीह पिङ्गलेश्वरदर्शनात् ॥ ९६ ॥  
एष ते कथितो देवि प्रभावः पापनाशनः ॥  
पिङ्गलेश्वरदेवस्य शृणु कायावरोहणम् ॥ ९७ ॥  
इति श्रीस्कादे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये पिङ्गलेश्वरमाहात्म्यवर्णनन्नामैकाशीतितमोऽध्यायः ॥ ८१ ॥ ॥ छ ॥