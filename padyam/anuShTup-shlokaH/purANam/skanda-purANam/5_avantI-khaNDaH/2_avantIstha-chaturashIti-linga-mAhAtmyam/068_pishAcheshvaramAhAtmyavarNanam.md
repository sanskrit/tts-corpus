+++
title = "०६८ पिशाचेश्वरमाहात्म्यवर्णनम्"

+++
॥ ईश्वर उवाच ॥ ॥  
अष्टषष्टिकसङ्ख्याकं पिशाचाख्यमथेश्वरम्॥  
शृणु देवि प्रयत्नेन दर्शनात्पापनाशनम् ॥ १ ॥  
आदौ कलियुगे देवि शूद्रो बहुधनोऽभवत्॥  
सोमो नाम सुविख्यातो नास्तिको वेदनिन्दकः ॥२॥  
अब्रह्मण्यो नृशंसश्च कदर्यो निरपत्रपः ॥  
विश्वासघातकश्चैव परस्वहरणे रतः॥ ॥३॥  
त्रिवर्गहन्ता चान्येषामात्मकामानुवर्त्तकः ॥  
स कदाचिन्मृतो देवि कष्टेन परमेण च ॥ ४ ॥  
मरुदेशे पिशाचोऽभून्नग्नो दीनो भयावहः ॥  
नाशकृत्स पिशाचानां स्वपक्षोच्छेदकारकः ॥५॥  
बहवो मर्द्दितास्तेन पिशाचा बलवत्तराः ॥६॥  
अथ तेनैव मार्गेण कदाचिच्छाकटायनः ॥  
स्वाध्यायनिरतो विद्वान्वाग्ग्मी शमपरायणः ॥ ७ ॥  
उदयादित्यसङ्काशो विभावसुसमद्युतिः ॥  
शकटेन सदा याति स पश्यन्पर्वतात्मजे ॥ ८ ॥  
गतो ददर्श तं रौद्रं पिशाचं च भयावहम्॥  
स पिशाचः क्षुधाविष्टो भोक्तुकामोऽभ्यधावत ॥ ९ ॥  
दृष्ट्वा तं शकटारूढं ब्राह्मणं शाकटायनम् ॥.  
शकटस्य ध्वनिं श्रुत्वा रूपं दृष्ट्वा द्विजस्य च ॥ 5.2.68.१० ॥  
तथारूपः पिशाचस्तु कर्णाभ्यां बधिरीकृतः ॥  
आत्मत्राणपरो भूत्वा नष्टः कष्टेन पार्वति ॥  
तं धावन्तं समालोक्य पिशाचं ब्राह्मणोऽब्रवीत्॥ ११ ॥  
पिशाच त्रस्तरूपोऽसि त्वरितश्चैव लक्ष्यसे ॥  
क्व धावसि समाचक्ष्व कुतस्ते भयमागतम् ॥ १२ ॥ ॥  
॥ पिशाच उवाच ॥ ॥  
शकटस्यास्य महतो घोषं श्रुत्वा भयङ्करम् ॥  
कर्णाभ्यां बधिरो जातो विसञ्ज्ञस्तव दर्शनात् ॥ १३ ॥ ॥  
॥ब्राह्मण उवाच ॥ ॥  
पिशाचानां बलिष्ठाश्च श्रूयन्ते ब्रह्मराक्षसाः ॥  
स त्वं मां भोक्तुकामोऽसि विख्यातो ब्रह्मराक्षसः ॥१४ ॥ ॥  
॥पिशाच उवाच ॥  
पिशाचानां समर्थोऽस्मि नष्टोऽहं तव दर्शनात् ॥  
दुःखं हि मृत्युः सर्वेषां जीवितं च सुदुर्ल्लभम् ॥  
अतो भीतः पलायामि जीवहेतोः सुखार्थतः ॥ १५ ॥  
॥ ब्राह्मण उवाच ॥ ॥  
कुतः पिशाच सौख्यं ते मरणं श्रेय एव ते ॥  
पैशाची कुत्सिता योनिः पापिनामेव जायते॥१६॥  
॥पिशाच उवाच॥ ॥  
सर्वत्र हि गतो जीवो भवत्येव सुखाश्रयः॥  
तस्माज्जीवितुमिच्छामि प्रसीद ब्रह्मराक्षस॥ ॥१७॥  
॥ ब्राह्मण उवाच॥ ॥  
नाहं त्वां भोक्तुकामोऽस्मि ब्राह्मणोऽहं न राक्षसः॥  
सर्वभूतहितार्थाय विचरामि महीतले॥१८॥  
सर्वेषामेव जन्तूनां मैत्रो ब्राह्मण उच्यते ॥  
मा कुरुष्व भयं मत्तो मित्रभावगतो ह्यहम् ॥ १९ ॥  
तस्य तद्वचनं श्रुत्वा पिशाचः स्वस्थमानसः ॥  
प्रणम्य प्रत्युवाचेदं ब्राह्मणं शाकटायनम् ॥ 5.2.68.२० ॥  
यदि ते सर्वभूतानां दत्ता ह्यभयदक्षिणा ॥  
कर्मणा मनसा वाचा मित्रभावं गतो यदि ॥ २१ ॥  
पृच्छामि त्वां महाभाग संशयो हृदये स्थितः ॥  
श्रुत्वानुकम्पया सम्यक्तन्मे व्याख्यातुमर्हसि ॥ २२ ॥  
केन कर्मविपाकेन पैशाचं याति मानवः ॥  
पिशाचत्वात्कथं मुक्तिः प्राप्यते पापकर्मभिः ॥२३॥  
इति तस्य वचः श्रुत्वा पिशाचस्य वरानने ॥  
ममत्वेनावृतस्तस्मै प्रावोचच्छाकटायनः ॥२४॥  
अपहृत्य च विप्रस्वं देवस्वं च विशेषतः ॥  
तेन पापेन पापिष्ठाः पिशाचत्वं प्रयान्ति च ॥ २५ ॥  
पितरं मातरं चैव स्त्रियं बालं द्विजं तथा ॥  
वञ्चयित्वा हरत्यर्थं स पिशाचो भवेन्नरः ॥ २६ ॥  
राजद्रव्यं गृहीत्वा तु न यजेन्न ददाति यः ॥  
आत्मानमेव पुष्णाति पिशाचत्वं स गच्छति ॥ २७ ॥  
विश्वासघातका ये च परदाररताश्च ये ॥  
प्राप्नुवन्ति पिशाचत्वं तथा ये वेदनिन्दकाः ॥ २८ ॥  
निन्दन्ति ये पुराणानि धर्मशास्त्राणि सर्वदा ॥  
ते भवन्ति पिशाचाश्च ये सदा पिशुना नराः ॥ २९ ॥  
इति ते कथितं सर्वं वेदप्रामाण्यतोऽधुना ॥  
इदानीं कथयिष्यामि यस्त्वं जातोसि तच्छृणु ॥ ॥ 5.2.68.३० ॥  
सोमको नाम शूद्रस्त्वं परमर्मप्रकाशकः ॥  
विश्वासघातको जातो देवब्राह्मणदूषकः ॥ ३१ ॥  
नास्तिको भिन्नमर्यादो जन्मन्यत्रापि सप्तमे ॥  
सकुलं पातयित्वात्र नरके दारुणे भृशम् ॥ ३२ ॥  
पिशाचयोनिं सम्प्राप्तः पुनः प्राप्स्यसि रौरवम् ॥  
महारौरवसञ्ज्ञं तु क्रकचं कालसूत्रकम्॥  
यन्त्रपीडनकं रौद्रं मथनं कुम्भवालुकम् ॥ ३३ ॥  
इत्येवं वदतस्तस्य ब्राह्मणस्य यशस्विनि ॥  
सस्मार प्राक्तनं जन्म सत्सङ्गात्कुत्सितं स्वकम् ॥ ॥ ३४ ॥  
दुःखाभिभूतो निश्चेष्टो धिग्धिगित्यसकृद्ब्रुवन् ॥  
पतितो भूतले देवि इदं वाक्यमथाब्रवीत् ॥ ३५ ॥  
अहो केनापि पुण्येन भवता सह दर्शनम् ॥  
जातं ममाल्पपुण्यस्य दीनस्य कृपणस्य च ॥ ३६ ॥  
नास्ति धर्मसमं मित्रं नास्ति धर्मसमा गतिः ॥  
नास्ति धर्मसम्ं त्राणं स च नास्ति मम प्रभो ॥ ३७ ॥  
मग्नोऽहं दुःखजलधौ मग्नोऽहं पापकर्दमे ॥  
भ्रान्तोऽहमन्धतमसि ततस्त्वां शरणं गतः ॥ ३८ ॥  
नमस्तेऽस्तु महाभाग किं करोमि प्रशाधि माम् ॥  
तत्तपोबलनिर्दिष्टमिदं प्राप्तं मयाऽधुना ॥ ३९ ॥  
एवं निगदतस्तस्य पिशाचस्य वरानने ॥  
कथयामास माहात्म्यं स विप्रः शाकटायनः ॥ 5.2.68.४० ॥  
पृथिव्यां यानि तीर्थानि आसमुद्रगतानि वै ॥  
क्षेत्राणि यानि सन्तीह तेषां क्षेत्रं सुपुण्यदम् ॥४१॥  
महाकालवनं क्षेत्रं प्रलयेऽप्यक्षयं गतम् ॥  
लिङ्गं तत्र महाक्षेत्रे पिशाचत्वविनाशनम् ॥ ४२ ॥  
ढुण्ढेश्वरस्य देवस्य दक्षिणे त्रिदशार्चितम् ॥  
पैशाचं विद्यते भूयः पिशाचयोनिनाशनम् ॥  
तस्य दर्शनमात्रेण पिशाचत्वात्प्रमोक्ष्यसे ॥ ४३ ।  
तस्य तद्वचनं श्रुत्वा स पिशाचो वरानने ॥  
आजगाम त्वरायुक्तो नमस्कृत्य द्विजं तदा ॥४४॥  
महाकालवने पुण्ये समीहितफलप्रदे॥  
ददर्श तत्र तल्लिङ्गं स्नात्वा शिप्राजले शुभे॥४५॥  
दर्शनात्तस्य लिङ्गस्य स पिशाचो वरानने ॥  
तत्क्षणाद्दिव्यदेहस्तु दिव्याभरणभूषितः ॥ ४६ ॥  
दिव्यं विमानमारूढो गतो लोके सनातने ॥  
उद्धृत्य सकलं गोत्रं मातृकं पैतृकं तथा॥४७॥  
दृष्ट्वा तन्महदाश्चर्यं माहात्म्यातिशयं श्रिये ॥  
प्रोक्तं देवैर्विमानस्थैः सिद्धैराकाशगैस्तथा ॥ ४८॥  
पिशाचोपि गतः स्वर्गमस्य लिङ्गस्य दर्शनात्।  
अतो देवः स विख्यातो भविष्यति महीतले॥  
पिशाचेश्वरसञ्ज्ञस्तु सर्वपापप्रणाशनः ॥ ४९ ॥  
ये पश्यन्ति नरा देवि पिशाचेश्वरसञ्ज्ञकम् ।  
तेषां हि पितरः सद्यो ये चापि निरये स्थिताः ॥  
पिशाचत्वाद्विमुच्यन्ते स्वर्गं यान्ति न संशयः ॥ 5.2.68.५० ॥  
अश्वमेधस्य यज्ञस्य सम्यगिष्टस्य यत्फलम् ॥  
तत्फलं लभते सोऽपि पिशाचेश्वरदर्शनात् ॥ ५१ ।  
गयायां पिण्डदानेन यत्पुण्यं समुदाहृतम्॥  
तत्पुण्यमधिकं ज्ञेयं पिशाचेश्वरदर्शनात् ॥ ५२॥  
ये पश्यन्ति चतुर्दश्यां पिशाचेश्वरसञ्ज्ञकम् ॥  
प्रेतत्वं च पिशाचत्वं कुले तेषां न जायते ॥ ५३॥  
न वियोनिं नरो याति नरकं च न पश्यति ॥  
प्रसङ्गेनापि यः पश्येत्पिशाचेश्वरसञ्ज्ञकम् ॥ ५४ ॥  
सर्वैश्वर्यसमायुक्तः सर्वबन्धुसमन्वितः ॥  
मोदते पितृलोके स पिशाचेश्वरदर्शनात् ॥ ५५ ॥  
कीर्तनान्मुच्यते पापाद्दृष्ट्वा स्वर्गं च गच्छति ॥  
स्पर्शनादस्य लिङ्गस्य पुनात्यासप्तमं कुलम्॥ ५६ ॥  
तदैव स नरो मुक्तः संसारनिगडादिभिः ॥  
यदैव वीक्षते लिङ्गं पिशाचेश्वरसञ्ज्ञकम् ॥ ५७ ॥  
यज्ञानां तपसां चैव दानानां चैव यत्फलम् ॥  
तत्फलं कोटिगुणितं जायते तस्य दर्शनात् ॥ ५८॥  
यदि पश्येच्चतुर्दश्यां वैशाखे कार्त्तिके तथा ।  
तस्य पुण्यमसङ्ख्यातं जायते नात्र संशयः॥ ५९ ॥  
एष ते कथितो देवि प्रभावः पापनाशनः ॥  
पिशाचेश्वरदेवस्य श्रूयतां सङ्गमेश्वरम् ॥ 5.2.68.६० ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे पिशाचेश्वरमाहात्म्यवर्णनन्नामाष्टषष्टितमोऽध्यायः ॥ ६८ ॥॥छ॥. ॥