+++
title = "०१५ इन्द्रद्युम्नेश्वरमाहात्म्यवर्णनम्"

+++
॥ श्रीमहादेव उवाच ॥ ॥  
इन्द्रद्युम्नेश्वरं विद्धि शिवं पञ्चदशं प्रिये ॥  
यस्य दर्शनमात्रेण यशः कीर्तिश्च जायते ॥ १ ॥  
आसीद्राजा पुरा देवि इन्द्रद्युम्नो महीपतिः ॥  
येनेयं रक्षिता पृथ्वी पिता पुत्रमिवौरसम् ॥ २ ॥  
दृष्ट्वा सोऽथ बहून्यज्ञान्भूमौ प्रचुरदक्षिणान्॥  
गतः स्वर्गं महात्मा वै सर्वकामफलप्रदम् ॥ ३ ॥  
स चाथ प्रत्युतः स्वर्गान्नष्टकीर्तिर्यदा क्षितौ ॥  
पपात भूमौ सहसा गतपुण्यो नरा धिपः ॥  
पतितश्चिन्तयामास भ्रशं शोकपरिप्लुतः ॥ ४ ॥  
कृतस्य कर्मणस्त्वत्र भुज्यते यत्फलं दिवि ॥  
न चान्यत्क्रियते तद्यद्भूतलस्थेन भुज्यते ॥५॥  
सोऽत्र दोषो मतस्तस्यामतस्तत्पतनं च यत् ॥  
पतनात्तु महद्दुःखं परितापश्च जायते ॥६॥  
स्वर्गभाजो भवन्तीह यावत्कीर्तिश्च जायते ॥  
दिवं स्पृशति भूमिं च शब्दः पुण्यस्य कर्मणः॥  
यावत्स शब्दो भवति तावत्पुरुष उच्यते ॥७॥  
अकीर्तिः कीर्त्त्यते यस्य लोके भूतस्य कस्यचित्॥  
स पतत्यधमाँल्लोकान्यावच्छब्दोऽस्य कीर्त्तितः ॥ ८ ॥  
तस्मात्कल्याणवृत्तः स्यादन्यथा पतनं भुवि ॥  
विधाय वृत्तं पापिष्ठं कीर्तिमेवाभिवर्द्धयेत् ॥ ९ ॥  
अत्यन्तं श्लाघयाम्यत्र कीर्त्तिं स्वर्गकरां पराम् ॥  
देवैरपि हि सा कीर्तिः काङ्क्ष्यते परमा यतः ॥ 5.2.15.१० ॥  
यावत्कीर्त्तिर्मनुष्याणां वर्त्तते भुवि चाक्षया ॥  
तेजः पुञ्जेन युक्तानि शरीराणि भवन्ति हि ॥ ११ ॥  
न स्वेदो न च दौर्गन्ध्यं पुरीषं मूत्रमेव वा ॥  
तेषां निर्वचनं राजा विधाता च त्रिविष्टपे ॥  
उह्यन्ते ते विमानैश्च नानाभरणभूषिताः ॥ १२ ॥  
एवं विमृश्य नृपतिरिन्द्रद्युम्नो वरानने ॥  
स्वर्गकामो जगामाथ हिमवन्तं नगोत्तमम् ॥ १३ ॥  
यत्र तेपे तपस्तीव्रं मार्कण्डेयो महामुनिः ॥  
दृष्ट्वा प्रणम्य शिरसा साष्टाङ्गं च पुनःपुनः ॥  
पप्रच्छ विनयोपेतस्तमृषिं शंसितव्रतम् ॥ १४ ॥  
विदितास्तव धर्मज्ञ देवदानवराक्षसाः ॥  
राजवंशाश्च विविधा ऋषिवंशाश्च शाश्वताः ॥ १५ ॥  
न तेऽस्त्यविदितं किञ्चिदस्मिँल्लोके द्विजोत्तम ॥  
एतदिच्छाम्यहं श्रोतुं तत्त्वेन कथ्यतां त्वया ॥  
कथं कीर्त्तिर्ध्रुवा लोके जायते किं तपःफलात् ॥ १६ ॥  
॥ मार्कण्डेय उवाच ॥ ॥  
हन्त ते कथयिष्यामि यतः कीर्तिं समीहसे ॥  
यावत्कीर्तिर्भूमिसंस्था तावद्वस सुरैः सह ॥  
तद्गच्छ शीघ्रं धर्मज्ञ महाकालवनोत्तमम् ॥ १७ ॥  
कल्कलेश्वरदेवस्य समीपे वाम भागतः ॥  
लिङ्गं पापहरं तत्र समाराधय यत्नतः ॥ १८ ॥  
तस्याभ्यर्चनमात्रेण लप्स्यसे कीर्तिमुत्तमाम् ॥  
स्वर्गं सनातनं चैव यत्सुरैरपि दुर्ल्लभम् ॥ ॥ १९ ॥  
गत्वा स पूजयामास तल्लिङ्गं कीर्तितं त्विदम् ॥  
ततो देवाः सगन्धर्वाः प्रशस्य च मुदान्विताः ॥ 5.2.15.२० ॥  
अन्तरिक्षे विमानस्था प्रोचुर्वाचं नराधिपम् ॥  
त्वत्कीर्त्तिर्निर्मला जाता लिङ्गस्यास्य समर्चनात् ॥ २१ ॥  
अद्यप्रभृति राजेन्द्र लिङ्गं त्वन्नाम नामतः ॥  
ख्यातिं यास्यति लोकेऽस्मिन्निन्द्रद्युम्नेति निश्चितम्॥ २२ ॥  
इन्द्रद्युम्नेश्वरं देवं पूजयिष्यन्ति ये नराः ॥  
सर्वपापविनिर्मुक्ता विमानैः सर्वकामिकैः ॥ २३ ॥  
स्वर्गं यास्यन्ति ते हृष्टाः स्तूयमानाः सुरर्षिभिः॥  
किञ्चिच्च दुर्लभं लोके तेषां नैव भविष्यति॥२४॥  
दर्शनं ये करिष्यन्ति लोभाद्वापि प्रसङ्गतः॥  
तेषां कीर्तिर्यशः पुण्यं धर्मश्चैवं भविष्यति ॥ २५ ॥  
न स्वर्गात्पतनं तेषां यावदिन्द्राश्चतुर्द्दश ॥  
ये च पूजां करिष्यन्ति चतुर्दश्यां विशेषतः ॥  
ते कुलं तारयिष्यन्ति मातृकं पैतृकं सदा ॥ २६ ॥  
इत्युक्ता त्रिदशाः सर्वे लिङ्गं सम्पूज्य यत्नतः ॥  
इन्द्रद्युम्नेन सहिताः पुनः स्वर्गं गताः प्रिये ॥ २७ ॥  
एष ते कथितो देवि प्रभावः पापनाशनः ॥  
इन्द्रद्युम्नेशदेवस्य श्रूयतामपरः प्रिये ॥ २८ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्य इन्द्रद्युम्नेश्वरमाहात्म्यवर्णनन्नाम पञ्चदशोऽध्यायः ॥ १५ ॥ छ ॥