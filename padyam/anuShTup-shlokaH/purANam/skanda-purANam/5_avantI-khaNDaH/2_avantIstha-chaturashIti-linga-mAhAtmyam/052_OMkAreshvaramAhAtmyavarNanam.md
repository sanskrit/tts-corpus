+++
title = "०५२ ॐकारेश्वरमाहात्म्यवर्णनम्"

+++
॥ श्रीविश्वेश्वर उवाच ॥ ॥  
द्व्यधिकं देवि जानीहि पञ्चाशत्तममीश्वरम् ॥  
ओङ्कारेश्वर इत्याख्या यस्यास्ति भुवनत्रये ॥ १ ॥  
प्राकृते कल्पसञ्ज्ञे तु प्रथमे प्रथमं मया ॥  
वक्त्रादुत्पादितो देवि पुरुषः कपिलाकृतिः ॥ २ ॥  
ततः स पुरुषो दिव्यः किं करोमीत्युपस्थितः ॥  
विभजात्मानमित्युक्तो मयान्तर्द्धानगोऽभवत् ॥ ३ ॥ ।  
निर्वाणस्येव दीपस्य गतिस्तस्य न लक्षिता ॥  
ततस्तस्याभवच्चिन्ता कथमात्मा विभज्यते ॥ ४ ॥  
एवं चिन्तयतस्तस्य चतुर्मित्योत्थितस्ततः ॥  
त्रिवर्णस्वररूपी च चतुर्वर्गफलप्रदः ॥ ५ ॥  
ऋग्यजुःसामनामा च ब्रह्मविष्णुशिवात्मकः ॥  
व्याप्नुवन्सकलाँल्लोकान्प्रभावैः पृथुभिस्तदा ॥ ६ ॥  
ओङ्कार इति तस्याख्या मया दता प्रसादतः ॥  
तदोक्ताभिरुदाराभिर्वाणीभिः समलङ्कृतः ॥ ७ ॥  
हृदयात्तस्य देवस्य वषट्कारः समुत्थितः ॥  
छन्दसां प्रवरा देवी चतुर्विंशाक्षरा परा ॥ ८ ॥  
षट्कुक्षिः सा त्रिपादा च पञ्चशीर्षोपलक्षिता ॥  
समीपवर्त्तिनी देवी पार्श्वे तत्र व्यवस्थिता ॥ ९ ॥  
गायत्री मधुराभाषा सावित्री लोकविश्रुता ॥  
स चोङ्कारो मया प्रोक्तो गायत्र्या सह पार्वति ॥  
सृष्टिं कुरु ममादेशाद्विचित्रामनया सह ॥ 5.2.52.१० ॥  
इत्युक्तस्त्रिशिखो भूत्वा हिरण्यसदृशाकृतिः ॥  
सृष्टिमुत्पादयामास स्वशरीरान्ममाज्ञया ॥ ११ ॥  
पूर्वं देवगणाश्चैव त्रयस्त्रिंशच्च देवताः ॥  
मनुष्या ऋषयश्चैव वेदप्रामाण्यतः कृताः ॥ १२ ॥  
तेषां देहे प्रविष्टानां प्रादुर्भावः पुनर्भवेत् ॥  
यथा सूर्यस्य सततमुदयास्तमनं भवेत् ॥ १३ ॥  
संहृत्योङ्कारमखिलान्सदेवासुरपन्नगान् ॥  
कृतात्मगर्भे भगवानोङ्कारो जगतः प्रभुः ॥ १४ ॥  
ससर्ज सर्वभूतानि कल्पान्ते पर्वतात्मजे ॥  
अव्यक्तः शाश्वतश्चैव तस्य सर्वमिदं जगत् ॥ १५ ॥  
कर्त्ता चैव विकर्त्ता च संहर्ता च महांस्तु यः ॥  
ओङ्कारपूर्वका वेदा यज्ञाश्चोङ्कारपूर्वकाः ॥ १६ ॥  
ओङ्कारपूर्वकं ज्ञानं तपश्चोङ्कारपूर्वकम् ॥  
स्वयम्भूरिति विज्ञेयः स ब्रह्मा भुवनाधिपः ॥ १७ ॥  
स वायुरिति विज्ञेयः सर्वज्ञः स प्रजाकरः ॥  
विश्वे देवास्तथा साध्या रुद्रादित्यास्तथाश्विनौ ॥ १८ ॥  
प्रजानां पतयश्चैव सप्त चैव महर्षयः ॥  
वसवोऽप्सरसश्चैव गन्धर्वाश्चैव राक्षसाः ॥ १९ ॥  
दैत्याः पिशाचा रक्षांसि भूतानि विविधानि च ॥  
ब्राह्मणाः क्षत्रिया वैश्याः शूद्रा म्लेच्छादयो भुवि ॥  
सर्वे चतुष्पदाश्चैव तिर्यग्योनिगतास्तदा ॥ 5.2.52.२०॥  
जङ्गमानि च सत्त्वानि यच्चान्यज्जीवसञ्ज्ञकम्॥  
कृत्वा सर्वमशेषं च ममान्तिकमुपागतः॥२१॥  
प्रणम्य प्रयतो भूत्वा वचनं चेदमब्रवीत् ॥  
कृता सृष्टिर्मया देव त्वत्प्रसादान्महेश्वर ॥२२॥  
देहि मे परमं स्थानं यथा कीर्त्तिर्ध्रुवा भवेत् ॥  
ओङ्कारस्य वचः श्रुत्वा मया प्रोक्तं वरानने ॥२३॥  
ममाभीष्टकरं स्थानं नित्यमव्ययमक्षयम् ॥  
महाकालवनं दिव्यं सर्वसम्पत्करं शुभम् ॥२४॥  
तत्र ते भविता कीर्त्तिः शाश्वती नात्र संशयः ॥  
शूलेश्वरस्य देवस्य पूर्वभागे व्यव स्थितम् ॥२५॥  
त्रिकल्पप्रभवं लिङ्गं त्वन्नाम्ना ख्यातिमेष्यति ॥  
ओङ्कारेश्वर इत्याख्या भविष्यति जगत्त्रये ॥ २६ ॥  
इत्युक्तो हि मया देवि ओङ्कारो हृष्टमानसः ॥  
ददर्श तत्र तल्लिङ्गं तस्मिँल्लिङ्गे लयं गतः ॥२७॥  
ततः प्रभृति वेदेषु ओङ्कारः क्रियते द्विजैः ॥  
पुण्यार्थं मङ्गलार्थं च प्रथमं सर्ववस्तुषु ॥ ॥ २८ ॥  
लयङ्गतो यदोङ्कारस्तदाप्रभृति पार्वति ॥  
मयोच्यमानं लिङ्गस्य प्रभावातिशयं शृणु ॥ २९ ॥  
यद्युगादिसहस्रेषु व्यतीपातशतेषु च ॥  
अयनानां सहस्रेषु यत्पुण्यं समुदाहृतम् ॥  
तत्पुण्यमधिकं देवि ॐकारेश्वरदर्शनात् ॥5.2.52.३०॥  
चतुर्ष्वपि च वेदेषु समधीतेषु यत्फलम् ॥  
ततोऽधिकं फलं प्रोक्तमोङ्कारेश्वरदर्शनात् ॥३१॥  
ब्रह्मचर्येण यत्पुण्यं यावज्जीवं कृतेन च ॥  
तत्पुण्यमधिकं प्रोक्तमोङ्कारेश्वरदर्शनात् ॥३२॥  
करीषसाधने पुण्यं यच्च पुण्यमनाशके ॥  
तत्पुण्यमधिकं देवि ॐकारेश्वरदर्शनात् ॥ ३३ ॥  
पूजायां यत्फलं प्रोक्तं तस्य सङ्ख्या न विद्यते ॥ ३४ ॥  
किं यज्ञैर्बहुवित्ताढ्यैः किं तपोभिः सुदुष्करैः ॥  
ॐकारदर्शनादेव तत्फलं लभते यतः ॥ ३५ ॥  
पूजनात्स्पर्शनाद्वापि कीर्त्तनाच्छ्रवणात्तथा ॥  
ॐकारेश्वरदेवस्य नराः स्युर्मुक्तिभाजनाः ॥ ३६ ॥  
एष ते कथितो देवि प्रभावः पापनाशनः ॥  
ॐकारेश्वरदेवस्य शृणु विश्वेश्वरं परम् ॥ ३७ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्य ॐकारेश्वरमाहात्म्यवर्णनन्नाम द्विपञ्चाशत्तमोऽध्यायः ॥ ५२ ॥