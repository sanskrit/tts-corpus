+++
title = "०६१ सौभाग्येश्वरमाहात्म्यवर्णनम्"

+++
॥ ईश्वर उवाच ॥ ॥  
एकषष्टितमं विद्धि सौभाग्येश्वरमीश्वरम् ॥  
यस्य दर्शनमात्रेण सौभाग्य मतुलं लभेत् ॥ १ ॥  
प्रधमं प्राकृते कल्पे राजाभूदश्ववाहनः ॥  
प्राग्ज्योतिषपुरे रम्ये धर्मात्मा कीर्त्तिवर्द्धनः ॥ २ ॥  
अनेकयज्ञकृत्प्राज्ञः सङ्ग्रामेष्वप राजितः ॥  
तस्य भार्या विशालाक्षि नाम्ना मदनमञ्जरी ॥ ३ ॥  
काशिराजसुता सुभ्रू रूपेणातीव शोभना ॥  
दक्षा सुशीला धर्मिष्ठा गृहव्यापारको विदा ॥ ४ ॥  
चतुःषष्टिकलायुक्ता सदा भर्तृहिते रता ॥  
पूर्णेन्दुवदना सौम्या सदा मधुरभाषिणी ॥ ५ ॥  
पूर्वकर्मवशाद्देवि दुर्भूगा समजायत ॥  
सा नेष्टा तस्य नृपतेर्नेत्रोद्वेगकरी सदा ॥ ६ ॥  
श्रोत्रोद्वेगकरं वाक्यं तस्य राज्ञः करोति सा ॥  
ददाह लोचने राजस्तस्याः सन्दर्शनं सदा ॥ ७ ॥  
मृर्छां प्राप्नोत्यसह्यां स तस्याः स्पर्शेन भूपतिः ॥  
कदा चालोकितो राजा तया प्रेम्णा वरानने ॥  
दह्यमानोऽतितीव्रेण वह्निना वाक्यमब्रवीत् ॥ ॥ ८ ॥  
द्वास्थैतां दुर्भगां भार्यामादाय विपिने वने ॥  
परित्यजाशु नैतत्ते विचार्यं वचनं मम ॥ ९ ॥  
ततो नृपस्य वचनमविचार्यमवेक्ष्य सः ॥  
द्वास्थस्तत्याज तां सुभ्रूमारोप्य स्यन्दनं वने ॥ 5.2.61.१० ॥  
सा च त्यक्ता वने शून्ये रुदती च मुहुर्मुहुः ॥  
सस्मार तं महीपालं तममन्यत दैवतम् ॥ ॥ ११ ॥  
अथ सा चारुसर्वाङ्गी तत्रासक्तात्ममानसा ॥  
निश्वासपरमा निन्ये दिनशेषं तथा निशाम् ॥ १२ ॥  
निश्वसन्त्यनवद्याङ्गी हाहेति रुदती मुहुः ॥  
मन्दभाग्येति चात्मानं निनिन्द मदिरेक्षणा ॥ १३ ॥  
न विहारे न चाहारे रमणीये न तद्वने ॥  
न कन्दरेषु शैलानां सा बबन्ध तदा रतिम् ॥  
त्यक्ता तेन वरारोहे निनिन्द निजयौवनम् ॥ १४ ॥  
दुर्भगाहं क्व जातात्र दुष्टदैववशीकृता ॥  
कथं प्राप्तः स मे भर्त्ता तादृशो नृपस त्तमः ॥ १५ ॥  
धन्योऽयमतिपुण्योऽयं योऽयं यौवनगोचरः ॥  
अन्यासामसतीनां च रमिष्यति न संशयः ॥ १६ ॥  
अभीष्टा कस्यचित्कान्ता कान्तः कस्याश्चिदीप्सितः ॥  
परस्परानुरागाढयं दाम्पत्यमतिदुर्लभम् ॥ १७ ॥  
ममायं वल्लभो राजा न चाहं नृपवल्लभा ॥  
परस्परानुरागो हि धन्यानामेव जायते ॥ १८ ॥  
यद्यद्य स महीपालो न मया सङ्गमेष्यति ॥  
तत्कामाग्निरवश्यं मां क्षपयिष्यति दुःसहः ॥ १९ ॥  
रमणीयमभूद्यत्तु पुंस्कोकिलनिनादितम् ॥  
हीनं हि वल्लभेनैवं दहतीवाद्य मे वनम्॥ 5.2.61.२० ॥  
इत्थं सा मदनाविष्टा विलपन्ती पुनःपुनः ॥  
ददर्श तापसं तत्र त्रिकालज्ञं दृढव्रतम् ॥ २१ ॥  
मेखलाजिनकौपीनदण्डकाष्ठोपजीवनम् ॥  
महौजसं महाभागं मुमुक्षुं मुनिपुङ्गवम् ॥२२॥  
उदयादित्यसङ्काशं विभावसुसमद्युतिम् ॥  
तं दृष्ट्वा सहसोत्थाय सा राज्ञी दुर्मता सती ॥ २३ ॥  
विनयेनोपसंयम्य प्रणिपत्याभिवाद्य च ॥  
वियोगकारणं राज्ञः पप्रच्छ प्रणता सती ॥ २४ ॥  
भगवन्काशिराजस्य सुताहमतिवल्लभा ॥  
भगिनी शत्रुसेनस्य मातुश्चातीव वल्लभा ॥ २५ ॥  
अश्ववाहनसञ्ज्ञेन नृपेणोढा महामुने ॥  
धर्मतो धर्मकल्पेन प्रजपतिसमेन तु ॥ २६ ॥  
सा किमर्थं न चाभीष्टा जाताऽहं तस्य भूपतेः ॥  
स चातीव ममाभीष्टो नृपतिः सर्वदा विभो ॥ ॥ २७ ॥  
दुर्भगाहं कथं जाता कर्मणा केन तापस ॥  
कथं भवति वश्यो मे भर्त्ता नृपतिसत्तमः ॥  
सौभाग्यं च कथं मे स्यादिति सत्यं च कथ्यताम् ॥ २८ ॥  
तस्यास्तद्वचनं श्रुत्वा स मुनिः संशितव्रतः ॥  
ज्ञानेन कथयामास तस्या दौर्भाग्यकारणम् ॥ २९ ॥  
पाणिग्रहणकाले त्वं ग्रहैः पापैर्विलोकिता ॥  
भर्ता ते नृपतिः पुत्रि ग्रहैः सौम्यैर्विलोकितः ॥ 5.2.61.३० ॥  
तेन ते वल्लभो राजा न त्वं भूपस्य वल्लभा ॥  
इति तस्य वचः श्रुत्वा सा राज्ञी दीनमानसा ॥  
पप्रच्छ विनयोपेता भक्तिनम्रात्मकन्धरा ॥३१॥  
भगवन्केन दानेन स्नानेन नियमेन च ॥  
कर्मणा केन सौभाग्यं परमं हि कथं भवेत् ॥ ३२ ॥  
इति तस्या वचः श्रुत्वा स मुनिः संशितव्रतः ॥  
कथयामास माहात्म्यं सौभाग्यं येन लभ्यते ॥ ३३ ॥  
महाकालवने पुत्रि लिगं सौभाग्यदायकम्॥  
मतङ्गेश्वरपार्श्वे तु विद्यतेऽभीष्टदायकम् ॥  
तस्य दर्शनमात्रेण सौभाग्यं समवाप्स्यसि ॥३४॥  
इन्द्राण्याराधितं लिङ्गं पुरा सौभाग्यकारणात् ॥  
सौभाग्यं परमं लब्धं नष्टः शक्रोऽपि लब्धवान् ॥  
तस्माद्गच्छ ममादेशान्महाकालवनं शुभम् ॥ ३५ ॥  
सौभाग्यं भविता तत्र कान्तेन सह दर्शनम्॥  
पुत्रो भविष्यति शुभे तस्य लिङ्गस्य दर्शनात् ॥ ३६ ॥  
इत्युक्ता सा तदा तेन तापसेन वरानने ॥  
विद्यते यत्र तल्लिङ्गं महाकालवनं गता ॥३७॥  
ददर्श प्रणयोपेता लिङ्गं सौभाग्यदायकम् ॥  
दर्शनात्तस्य लिङ्गस्य राजा सस्मार तां प्रियाम् ॥ ३८ ॥  
पप्रच्छ जमदग्निं तु क्व गता मे प्रिया विभो ॥  
भक्षिता विपिने विप्र सिंहव्याघ्रनिशाचरैः ॥ ३९ ॥  
मया त्यक्ता नृशंसेन अहं तस्यास्तु वल्लभः ॥  
एवं ब्रुवाणो नृपतिः प्रत्युक्तो जमदग्निना ॥ 5.2.61.४० ॥  
न भक्षिता सा भूपाल सिंहव्याघ्रनिशाचरैः ॥  
सा चाविप्लुतचारित्रा त्वद्भक्ता च पतिव्रता ॥ ॥ ४१ ॥  
महाकालवनं राजन्गता सौभाग्यकाम्यया ॥  
भार्या रक्ष्या महीपाल इति सा श्रुतिरुत्तमा ॥ ४२ ॥  
भार्यायां रक्ष्यमाणायां प्रजा भवति रक्षिता ॥  
आत्मा हि जायते तस्यां सा रक्ष्यातो नरेश्वर ॥४३॥  
धर्महानिश्चानुदिनमभार्यस्य भवेन्नृप ॥  
नित्यक्रियाया विभ्रंशः स चापि पतनाय वै ॥ ४४ ॥  
पत्न्यानुकूलया भाव्यं यथाशीलेऽपि भर्त्तरि ॥  
दुःशीला दुर्भगा भार्या पोषणीया नरेश्वर ॥ ४५ ॥  
इति तस्य वचः श्रुत्वा समायातो नरेश्वरः ॥  
महाकालवने रम्ये ददर्श स्वां प्रियां तदा ॥ ४६ ॥  
सौभाग्यालङ्कृतां सुभ्रू पूजयन्तीं महेश्वरम् ॥  
दृष्ट्वा स्नेहेन चालिङ्ग्य प्रत्युवाच स तां प्रियाम्॥ ४७ ॥  
विरहेण त्वदीयेन सन्तप्तोऽहं वरानने ॥  
अद्य मे सफलं चक्षुर्जीवितं च सुजीवितम् ॥ ४८ ॥  
यत्त्वां पश्यामि सुभगे कृतार्थोहं कृतस्त्वया ॥  
एवं दृष्टातिहर्षेण सा ददर्श तदा पतिम् ॥  
उवाच च प्रसीदेति भूयो भूयो मुदान्विता ॥ ४९ ॥  
ततः स राजा रभसात्परिष्वज्याह भामिनीम् ॥  
प्रिये प्रसन्न एवाहं भूयो भूयो ब्रवीमि किम् ॥ 5.2.61.५० ॥  
ततः समागमो जातो जातः पुत्रोऽतिधार्मिकः ॥  
तस्य लिङ्गस्य माहात्म्याद्दत्तोनाम स गीयते ॥ ५१ ॥  
सौभाग्यमतुलं लब्धं तया देव्या हिमात्मजे ॥  
सौभाग्येश्वरसञ्ज्ञं तु ततःप्रभृति भूतले ॥ ५२॥  
ये पश्यन्ति विशालाक्षि सौभाग्येश्वरमीश्वरम्॥  
तेषां कुले न दौर्भाग्यं जायते पर्वतात्मजे ॥ ५३ ॥  
भविष्यति न दारिद्र्यं वियोगो न च बन्धुभिः ॥  
पुत्रमित्रकलत्राणां लिङ्गस्य च समर्चनात् ॥ ५४॥  
नोपसर्गभयं तेषां ये पश्यन्ति वरानने ॥  
सौभाग्येश्वरसञ्ज्ञं तु न ग्रहादिभयं भवेत् ॥ ५५ ॥  
सर्वबाधाविनिर्मुक्तो धनधान्यसमन्वितः ॥  
मनुष्यो जायते देवि सौभाग्येश्वरदर्शनात् ॥  
सम्पूज्यः सर्वलोकेषु सौभाग्येकनिधिर्भवेत् ॥ ५६ ॥||  
जायते भूपतिर्लोके सार्वभौमो वरानने ॥  
नापुत्रा नाधना नारी न दीना न च दुःखिता ॥  
जायते दुर्भगा नैव सौभाग्येश्वरदर्शनात् ॥ ५७ ॥  
न वैधव्यं न च व्याधिर्नाकालमरणं श्रिये॥  
न पुत्रभर्तृजं दुःखं जायते लिङ्गदर्शनात् ॥ ५८॥  
यथा लक्ष्मीर्हरेर्नित्यं सावित्री ब्रह्मणः स्मृता ॥  
रोहिणी वल्लभा चेन्दोः शची शक्रस्य वल्लभा ॥  
तथा सा जायते नारी सौभाग्येश्वरदर्शनात् ॥ ५९ ॥  
एष ते कथितो देवि प्रभावः पापनाशनः ॥  
सौभाग्येश्वरदेवस्य शृणु रूपेश्वरं प्रिये ॥ 5.2.61.६० ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीति लिङ्गमाहात्म्ये सौभाग्येश्वरमाहात्म्यवर्णनन्नामैकषष्टितमोऽध्यायः ॥ ६१ ॥