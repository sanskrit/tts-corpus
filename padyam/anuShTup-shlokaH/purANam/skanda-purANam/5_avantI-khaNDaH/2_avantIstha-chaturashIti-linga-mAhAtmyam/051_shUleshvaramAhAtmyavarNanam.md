+++
title = "०५१ शूलेश्वरमाहात्म्यवर्णनम्"

+++
॥ ईश्वर उवाच ॥ ॥  
एकाधिकं विजानीहि पञ्चाशत्तममीश्वरम् ॥  
देवं शूलेश्वरं देवि सर्व व्याधिविनाशनम् ॥ १ ॥  
आद्ये कल्पे प्रवृत्ते च राज्यहेतोर्वरानने ॥  
देवानां दानवानां च युद्धमासीत्सुदारुणम् ॥  
दैत्यानामीश्वरे जम्भे देवानां च शचीपतौ ॥ २ ॥  
ततो देवाः पराभूता दैत्या विजयिनोऽभवन् ॥  
अन्धको मन्दरं प्राप्तो दूतं मे प्राहिणोत्तदा ॥ ३ ॥  
स दूतो मामुवाचोच्चैः सगर्वो दुष्टमानसः ॥  
अन्धकेनाहमादिष्टः शृणु शङ्कर मद्वचः ॥ ४ ॥  
गौरीं मे देहि पत्न्यर्थं मन्दरस्त्यज्यतामयम् ॥  
एवं कृते कृतार्थस्त्वमन्यथा नास्ति ते गतिः ॥ ५ ॥  
उक्तोऽहं तेन दूतेन त्वया सह महागिरौ ॥  
स्मिताननः क्षणं भूत्वा मया प्रोक्तमिदं वचः ॥ ६ ॥  
गच्छ दूत ममादेशादन्धकं ब्रूहि सत्वरम्॥  
इहाभ्येत्याहवं कृत्वा जित्वेमां सुन्दरीं नय ॥ ७ ॥  
इत्युक्तः प्रययौ दूतस्तेनाख्यातं वचो मम ॥  
अन्धकोऽपि तदा दैत्यः समरार्थी तु मन्दरम् ॥  
समायातः सहामात्यो बलेन चतुरङ्गिणा ॥ ८ ॥  
मया सह ततस्तस्य घोरं युद्धमभूच्चिरम् ॥  
अन्धकस्य रथो घोरश्छिन्नो भिन्नः समं ततः ॥ ९ ॥  
ततः कुद्धोंऽधको देवि रथात्तस्मादवप्लुतः ॥  
मद्रथं बलवान्गृह्य मया सह बलोत्कटः ॥  
युयुधे स महादैत्यः शूलेन ताडितो मया ॥ ॥ 5.2.51.१० ॥  
मया धृतोन्तरिक्षे स शूलप्रोतो महासुरः ॥  
शूलप्रोतोऽथ वै दुष्टस्तावत्स भ्रामितो मया ॥ ११ ॥  
सुस्राव तस्य गात्रेभ्यः शोणितोघ स्ततो महान् ॥  
बिन्दौबिन्दौ तु रक्तस्य तत्तुल्या दानवास्तथा ॥ १२ ॥  
सम्भूताः कोटिशो देवि तैरहं पुनरर्द्दितः ॥  
किं कर्त्तव्यमिति ध्यायन्स्थि तोऽहं तत्र भामिनि ॥ १३ ॥  
मया चोत्पादिता दुर्गा रक्तदन्ता सुभीषणा ॥  
अन्धकस्य तदा पीतं रक्तं वहुविधं तया ॥ १४ ॥  
तस्मिन्पीते ततो रक्ते नोत्तस्थुर्देवि चापरे ॥  
पूर्वोत्थितास्तयैवाशु निहता दानवाधिपाः ॥  
तेन शूलवरेणैव तत्क्षणान्निधनं गताः ॥ १५ ॥  
स मामुवाच हृष्टात्मा कृतां जलिपुटोंऽधकः ॥  
त्वयि भक्तिः सदा मेस्तु दुर्लभं तव दर्शनम् ॥ १६ ॥  
स्वामिना निहतश्चाहं कोऽन्यो धन्यतरो हि मत् ॥  
त्वच्छूलेन विनिर्भिन्नो ह्यन्तरिक्षे ततोऽप्यहम् ॥ १७ ॥  
सङ्कल्पाक्षेपविक्षेपं कल्पकार्यप्रवर्त्तकम् ॥  
सहस्रवक्त्रशिरसं त्वामहं शरणं व्रजे ॥ १८ ॥  
गिरीन्द्रतनयानाथं गिरीन्द्रशिखरालयम् ॥  
महालयकृतावासं त्वामहं शरणं व्रजे ॥ १९ ॥  
एवं स्तुतोऽहं दैत्येन शूलप्रोतेन सुन्दरि ॥  
ततो मे करुणा जाता कृतोन्धको गणस्तदा ॥5.2.51.२०॥  
स च शूलवरो देवि मया प्रोक्तो मुदा तदा ॥  
एहि शूल हतो दैत्यस्त्वया दुष्टोन्धको मृधे ॥२१॥  
परितुष्टः प्रयच्छामि परमं स्थानमुत्तमम्॥  
न देवैर्न च गन्धर्वैर्नापि तत्परमर्षिभिः॥२२॥  
सम्प्राप्यं मामनाराध्य तथा विध्वस्तकल्मषैः॥  
मामुवाच ततः शूलः प्रणम्यानतकन्धरः ॥२३॥  
यदि प्रसन्नो भगवन्करुणा मयि ते यदि ॥  
कथयस्व परं स्थानं मनो मे यत्र शुद्ध्यति ॥  
दुष्टसम्पर्कसञ्जातमन्यत्पातकमात्मनः ॥ २४ ॥  
ततो मया समादिष्टः करुणाश्लिष्टचेतसा ॥  
महाकालवनं रम्यमतिपुण्यफलप्रदम् ॥ २५ ॥  
तत्रास्मत्प्राप्तिदं लिङ्गं लोकानुग्रहकारकम् ॥  
पृधुकेश्वरपूर्वेण तदाराधय यत्नतः ॥ २६ ॥  
मदीयं वचनं श्रुत्वा स जगाम त्वरान्वितः ॥  
ददर्श तत्र तल्लिङ्गमनेकफलदायकम् ॥ २७ ॥  
लिङ्गेन च पुनर्दृष्टः शूलः शङ्करवल्लभः ॥  
सम्भूतोऽनेकवक्त्रस्तु हर्षाद्विस्मितमानसः ॥ २८ ॥  
स्नेहात्संश्लेषितोऽत्यर्थं पृष्टस्तु कुशलं पुनः ॥  
कथितं तेन शूलेन दुष्टान्धक वधं तदा ॥ २९ ॥  
प्रभुणा प्रेरितोऽत्यर्थं शुद्ध्यर्थं भवतोन्तिके ॥  
त्वद्दर्शनेन पूतोऽहं यास्यामि शिवसन्निधौ ॥  
अद्यप्रभृति भूलोके मन्नाम्ना ख्या तिमेष्यसि ॥ 5.2.51.३० ॥  
ततो भविष्यत्यधिकं दर्शनात्ते वृणोम्यहम् ॥  
किं तीर्थैर्विविधैः स्नातैः किं दानैर्विविधैः कृतैः ॥ ३१ ॥  
ते प्राप्स्यन्ति फलं सर्वम्ं ये त्वां द्रक्ष्यन्ति भक्तितः ॥ ३२ ॥  
यः करिष्यति ते पूजां भक्तियुक्तोऽपि मानवः ॥  
अष्टम्यां वा चतुर्दश्यां दिने भौमस्य भक्तितः ॥ ॥ ३३ ॥  
विमानवरमास्थाय कामगं रत्नभूषितम् ॥  
उदितादित्यसङ्काशं स मुदा विचरिष्यति ॥ ३४ ॥  
त्वन्नाम ये ग्रहीष्यन्ति सर्वदा भयपीडिताः ॥  
व्याधिभिः पीडिता नित्यं दुःखैर्वा क्लेशिता भृशम् ॥  
न भविष्यति भीस्तेषां घोरसंसारसागरे ॥ ३५ ॥  
ये त्वां द्रक्ष्यन्ति पुरुषा भावहीनाः प्रसङ्गतः ॥  
न पतिष्यन्ति संसारे नरके चातिदारुणे ॥ ३६ ॥  
इत्युक्तं तेन शूलेन लिङ्गमाश्लिष्य यत्नतः ॥ ३७ ॥  
एष ते कथितो देवि प्रभावः पापनाशनः ॥  
शूलेश्वरस्य देवस्य अथोङ्कारेश्वरं शृणु ॥ ३८ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये शूलेश्वरमाहात्म्यवर्णनन्नामैकपञ्चाशत्तमोऽध्यायः ॥ ५१ ॥