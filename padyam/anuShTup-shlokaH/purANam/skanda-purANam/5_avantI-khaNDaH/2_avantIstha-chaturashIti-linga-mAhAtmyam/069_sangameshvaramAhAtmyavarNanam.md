+++
title = "०६९ सङ्गमेश्वरमाहात्म्यवर्णनम्"

+++
ईश्वर उवाच।॥ ॥  
एकोनसप्ततिं देवि शृणु पार्वति यत्नतः ॥  
यस्य दर्शनमात्रेण सङ्गमो जायते सदा ॥ १ ॥  
कलिङ्गविषये देवि सुबाहुर्नाम पार्थिवः॥  
बभूव भुवि विख्यातो यज्वा परमधार्मिकः ॥ २ ॥  
तस्य पत्नी विशालाक्षी दुहिता दृढधन्वनः ॥  
काञ्चीपुरनिवासस्य क्षात्रव्रतरतस्य च ॥ ३ ॥  
परस्परानुरागत्वात्परा प्रीतिरभूत्तयोः ॥  
तस्य राज्ञः शिरोऽर्त्तिस्तु मध्याह्ने जायते सदा ॥ ४ ॥  
आयुर्वेदविदां मुख्यैः शरीरस्य चिकित्सकैः ॥  
तैः प्रणीताः प्रिये योगा व्यथावृद्धिर्दिनेदिने ॥ ५ ॥  
एवं बहुतरे काले गते देवि महीपतिम् ॥  
प्रत्युवाच विशालाक्षी भर्त्तुर्दुःखेन पीडिता ॥ ६ ॥  
कथमेषा शिरोरोगे जरा ते पृथिवीपते ॥  
वैद्याश्च बहवो देव नानाशास्त्रविशारदाः ॥  
प्रयतन्तेऽस्य नाशाय तथाप्येष न शाम्यति ॥ ७ ॥  
एवं स प्रियया प्रोक्तः सुबाहुः पृथिवीपतिः ॥  
प्रत्युवाच प्रियां भार्यां प्रेम्णा प्रणयवत्सलाम् ॥ ८ ॥  
सुखदुःखाश्रयं देवि शरीरं सर्वदेहिनाम् ॥  
पूर्वकर्मानुसारेण सुखं दुःखं च जायते ॥ ९ ॥  
इति सम्बोधिता राज्ञी तेन राज्ञा वरानने ॥  
पुनः प्रोवाच हार्द्देन तमेवार्थं सुदुःखिता ॥ 5.2.69.१० ॥  
यदा सा वारितात्यर्थं पृच्छत्येव पुनःपुनः ॥  
तदा राजा प्रहस्यैव तां च राज्ञीमुवाच ह ॥ ११ ॥  
यदि त्वं श्रोतुकामासि रोगस्यास्य समुद्भवम् ॥  
कारणं तत्त्वतो देवि नाख्यास्याम्यहमत्र वै ॥ १२ ॥  
महाकालवनं गत्वा सिद्धगन्धर्वसेवितम् ॥  
तत्र ते कथयिष्यामि यदि कौतूहलं तव ॥ १३ ॥  
श्वः प्रभाते गमिष्यामि त्वया सार्द्धं शुचिस्मिते ॥  
इति तस्य वचः श्रुत्वा सा राज्ञी विस्मिता स्थिता॥  
उत्सुका गमनार्थाय महाकालवनं शुभम् ॥१४॥  
अथ सा रजनी वृत्ता प्रभाते नृपसत्तमः ॥  
प्रतस्थे भार्यया सार्द्धं सैन्येन महता वृतः ॥ १५ ॥  
आजगाम क्रमेणैव महाकालवनं शुभम् ॥  
आवासं विदधे धीमाच्छिप्रातीरे नृपस्तदा ॥ १६ ॥  
पातालवाहिनी तत्र गङ्गा त्रिपथगामिनी ॥  
द्वितीया नीलगङ्गा च शिप्रया सह सङ्गता ॥ १७ ॥  
तासां च सङ्गमस्तत्र तल्लिङ्गं सङ्गमेश्वरम् ॥  
पूजितं गङ्गया सार्द्धं शिप्रया नीलगङ्गया ॥ १८ ॥  
अथ प्राप्ते सुबाहौ च सा राज्ञी विस्मयान्विता ॥  
पप्रच्छ प्रणयोपेता कथ्यतामत्र कारणम् ॥  
यत्त्वयोक्तं पुरा देव कथयिष्यामि तत्र वै ॥ १९ ॥  
एवमुक्तः सुबाहुस्तु प्रियया पृथिवीपतिः ॥  
प्रत्युवाच प्रियां प्रेम्णा प्रहस्य च पुनःपुनः ॥ 5.2.69.२० ॥  
सुखं स्वपिहि भद्राङ्गि श्रान्ता वयमनिन्दिते ॥  
प्रभाते कथयिष्यामि शिरोरोगस्य कारणम् ॥ २१ ॥  
अथ सा रजनी वृत्ता प्रभाते नृपसत्तमः ॥  
कथयामास माहात्म्यं देवस्य परमेष्ठिनः ॥ २२ ॥  
अहमासं कुशूद्रस्तु सर्वदा वेदनिन्दकः ॥  
विश्वासघातको नित्यं त्वमप्येवं तथाविधा ॥ २३ ॥  
पुत्रो जातस्तु दुःशीलो देवब्राह्मणवञ्चकः ॥  
कुरूपः कर्कशो दुष्टः प्रकृत्या पापपूरुषः ॥ २४ ॥  
अथ दीर्घेण कालेन द्वादशाब्दं भयावहा ॥  
अनावृष्टिस्तु सञ्जाता सर्वप्राणिभयङ्करी ॥ २५ ॥  
वियोगस्तु त्वया प्राप्तो मया सार्द्धं सुतेन च ॥  
ततोऽहं दुःखसन्तप्तो वैराग्यं परमं गतः ॥ २६ ॥  
इच्छता निधनं सद्यो मया प्रोक्तमिदं वचः ॥  
मम पुण्यविहीनस्य पापध्यानरतस्य च॥२७॥  
सुतेन भार्यया सार्द्धं सङ्गमो दुर्लभः पुनः ॥  
कथं स्वपिति पापिष्ठः कृत्वा पापं सुदारुणम् ॥२८॥  
कुटुम्बार्थे करोत्येवमेकाकी निस्तरत्यसौ ॥  
धर्म एव परो बन्धुर्धर्म एव परा गतिः॥  
धर्मेण साध्यते सर्वं तस्माद्धर्मं समाश्रयेत् ॥२९॥  
इति चिन्तयतोऽत्यर्थं मम प्राणा गताः प्रिये ॥  
विविधा यातना प्राप्ता मया नरककोटिषु ॥ 5.2.69.३० ॥  
अन्तकालेऽपि धर्मस्य प्रशंसा या मया कृता ॥  
मत्स्योऽहं तेन पुण्येन जातः शिप्राजले शुभे ॥ ३१ ॥  
त्वं च श्येनी ततो जाता तस्मिन्नेव वनोत्तमे ॥  
प्रावृट्कालेऽथ सम्प्राप्ते आश्लेषानुगते रवौ ॥ ३२ ॥  
नदीत्रयरयेणैव निःसृतोऽहं जलात्ततः ॥  
त्वया शिरसि सम्प्राप्तो नखैर्विद्धोऽस्मि सुन्दरि ॥ ३३ ॥  
आनीतोऽहं त्वया देवि सङ्गमेश्वरसन्निधौ ॥  
कैवर्तैर्निधनं प्राप्तं त्वया सार्द्धं वरानने ॥ ३४ ॥  
म्रियमाणेन मे दृष्टो देवोऽसौ सङ्गमेश्वरः ॥  
शिप्रया स्नापितोऽत्यर्थं गङ्गया नीलगङ्गया ॥ ३५ ॥  
तस्य दर्शन मात्रेण जातोऽहं पृथिवीपतिः ॥  
कलिङ्गविषये देवि सर्वभूपालवन्दितः ॥ ३६ ॥  
सुता त्वं वल्लभा जाता काञ्चीपुरनिवासिनः ॥  
क्षात्रव्रतरतस्यैव सुभगा दृढधन्वनः ॥ ३७ ॥  
आवां राजत्वमापन्नौ तस्य लिङ्गस्य दर्शनात् ॥  
त्वया कररुहैर्विद्धो मारितो लगुडैश्च तैः ॥ ३८ ॥  
मध्याह्ने कदनं स्मृत्वा ततो मे शिरसि व्यथा ॥  
स्मरामि जातिमात्मीयामस्य देवस्य दर्शनात् ॥३९ ॥  
एतत्ते कथितं देवि पृष्टोऽहं यत्त्वया पुरा ॥  
गच्छ सुन्दरि भद्रं ते यत्र ते वर्त्तते मनः ॥5.2.69.४०॥  
स्थातव्यं च मयात्रैव सेव्योऽसौ सङ्गमेश्वरः ॥४१॥  
ततः सा निरवद्याङ्गी नीलोत्पलविलोचना ॥  
करुणं सुस्वरं कृत्वा भर्त्तार मिदमब्रवीत् ॥ ४२ ॥  
मयापि संस्मृतं देव पूर्वजन्मनि चेष्टितम् ॥  
अस्य लिङ्गस्य माहात्म्यात्तिर्यग्योनिगतावपि ॥ ४३ ॥  
प्राप्तावावां मनुष्यत्वं निर्मलेषु कुलेषु च ॥  
प्राप्ता श्रीरतुला लोके प्राप्तं राज्यमकण्टकम् ॥ ४४ ॥  
प्राप्ता भार्या प्रियाहं ते त्वं च प्राप्तो मया नृप ॥  
ख्यातोयं त्रिषु लोकेषु नामतः सङ्गमेश्वरः ॥ ४५ ॥  
अस्य देवस्य माहात्म्याद्वियोगो न भविष्यति ॥  
यथा कृष्णस्य लक्ष्म्या च पार्वत्या च शिवस्य च ॥ ४६ ॥  
पुनः प्रणम्य प्रणता सहसा मन्मथाकुला ॥  
भर्त्ता सुबाहुर्मे भूयादन्यस्मिन्निह जन्मनि ॥ ४७ ॥  
तव देवप्रसादेन यदि त्वं सङ्गमेश्वरः ॥  
ततो विलोक्य सोन्मेषं कुसुमेषुतरङ्गिताम् ॥  
कान्तां पिबन्निव दृशा प्राह तां तरलेक्षणाम् ॥ ४८ ॥  
सहजेनाभिजन्येन गुणैः कान्त्या विभूषिता ॥  
मया प्राप्ता विशालाक्षि प्राप्तं मज्जन्मनः फलम्॥४९॥  
ततस्तां भयसन्त्रस्तां कम्पिताधरपल्लवाम्॥  
गृहीत्वा च करे कान्तां जगामान्तःपुरं निजम्॥5.2.69.५०॥  
वदन्कन्दर्पसर्पेण दष्टोऽहं दैवतोऽधुना॥  
चचार तत्र निःसारं संसारं कलयन्धिया॥५१॥  
पुरे मम वरारोहे चिरं रेमे तया सह॥  
एवं राजा प्रियां प्राप्य निवेद्य च निजां कथाम् ॥ ५२ ॥  
भेजे राज्यं तया सार्द्धं विस्तारितमहोत्सवः ॥  
अशाश्वतमिदं ज्ञात्वा अर्थिभ्योऽपि ददौ धनम् ॥ ५३ ॥  
अपूर्वत्यागिना तेन त्रैलोक्यं विस्मयं ययौ ॥  
राज्यं कृत्वा चिरं कालं सभार्यो नृपसत्तमः ॥५४॥  
भुक्त्वा च विपुलान्भोगांस्तस्मिँल्लिङ्गे लयं गतः ॥  
अतो देवि सुविख्यातो देवोऽसौ सङ्गमेश्वरः ॥ ५५ ॥  
यः पश्येत्परया भक्त्या तल्लिङ्गं सङ्गमेश्वरम् ॥  
न वियोगो भवेत्तस्य पुत्रभ्रातृप्रियादिभिः ॥ ॥। ५६ ॥  
नियमेन तु यः पश्येत्तल्लिङ्गं सङ्गमेश्वरम् ॥  
राजसूयसहस्रस्य फलं तस्याधिकं भवेत् ॥ ५७ ॥  
गाङ्गं च सफलं पुण्यं यामुनं नामर्दं तथा॥ ।  
जायते चान्द्रभागं च सङ्गमेश्वरदर्शनात् ॥ ५८ ॥  
यः पश्येच्छ्रावणे मासि तल्लिङ्गं सङ्गमेश्वरम् ॥  
कार्तिकस्वामिनो यात्रा कृता तेन न संशयः ॥ ॥। ५९॥  
मासि चाश्वयुजे देवं यः पश्येत्सङ्गमेश्वरम्॥  
कृतं तेन सहस्रं तु वाजपेयं वरानने ॥ 5.2.69.६० ॥  
यः पश्येत्कार्त्तिके मासि तल्लिङ्गं सङ्गमेश्वरम्॥ ।  
राजसूयसहस्रं तु कृतं तेन न संशयः ॥ ६१ ॥  
चतुरो वार्षिकान्मासान्यः पश्येत्सङ्गमेश्वरम् ॥  
स याति परमं स्थानं ममाभीष्टतरं प्रिये ॥ ६२॥ ।  
एष ते कथितो देवि प्रभावः पापनाशनः ॥  
सङ्गमेश्वरदेवस्य शृणु दुर्द्धर्षमीश्वरम्॥ ६३ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये सङ्गमेश्वरमाहात्म्यवर्णनन्नामैकोनसप्ततितमोऽध्यायः ॥ ६९ ॥ ॥ छ ॥