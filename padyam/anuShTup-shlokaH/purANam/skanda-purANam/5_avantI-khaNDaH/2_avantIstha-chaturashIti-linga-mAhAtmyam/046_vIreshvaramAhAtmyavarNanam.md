+++
title = "०४६ वीरेश्वरमाहात्म्यवर्णनम्"

+++
॥ श्रीहर उवाच ॥ ॥  
षट्चत्वारिंशकं देवि वीरेश्वरमथो शृणु ॥  
यस्य दर्शनमात्रेण कुलवृद्धिर्भवेद्ध्रुवम् ॥ १ ॥  
निशामय महा वि वीरेशाविर्भवं परम् ॥  
यच्छ्रुत्वा पितरः पुण्यं प्राप्नुयुर्विपुलं शिवे ॥ २ ॥  
आसीदमित्रजिन्नाम राजा परपुरञ्जयः ॥  
धार्मिकः सत्त्वसम्पन्नः प्रजारञ्जनतत्परः ॥ ३ ॥  
यशोधनो वदान्यश्च सुधीर्ब्राह्मणदैवतः ॥  
सदैवावभृथस्नातः परिक्लिन्नशिरोरुहः ॥४॥  
विनीतो नीतिसम्पन्नः कुशलः सर्वकर्मसु ॥  
विद्याविशारदश्चाथ गुणवान्गुणिवत्सलः ॥ ५ ॥  
कृतज्ञो मधुरालापः पापकर्मपराङ्मुखः ॥  
सत्यवाञ्छौचनिलयः सत्यवाग्विजितेन्द्रियः ॥ ६ ॥  
रणाङ्गणे कृतान्तस्य सङ्ख्यावांश्च सदोजिरे ॥  
कामिनीकेलिकालज्ञो युवापि स्थविरप्रियः ॥ ७ ॥  
धर्मार्थ धनकोशश्च समृद्धबलवाहनः ॥  
सुभगश्च सुरूपश्च सुमेधाः सुप्रजाप्रियः ॥ ८ ॥  
स्थैर्यधैर्यसमापन्नो देशकालविचक्षणः ॥  
मान्यानां मानदो नित्यं सर्वदूषणवर्जितः ॥ ९ ॥  
वासुदेवाङ्घ्रियुगले चेतोवृत्तिं निधाय च ॥  
चकार राज्यं निर्द्वन्द्वं धिग्धिगीतिविवर्जितम ॥ 5.2.46.१० ॥  
अलङ्घ्यशासनः श्रीमान्विष्णुभक्तिपरायणः ॥  
अभुनक्प्रवरान्भोगान्समन्ताद्विष्णुसंस्कृतान् ॥ ११ ॥  
हरेराराधनान्युच्चैः प्रतिसौधं पदेपदे ॥  
तस्य राज्ये समभवन्महाभागनिधेः शिवे ॥ १२ ॥  
गोवृन्दगोपगोपालगोपीजनमनोहर ॥  
गदापाणे गुणातीत गुणाश्च गरुडध्वज ॥ १३ ॥  
केशिहन्कैटभाराते कंसारे कमलापते ॥१४॥  
कृष्ण केशव कञ्जाक्ष कीनाशभयनाशन ॥  
पुरुषोत्तम पापारे पुण्डरीकविलोचन ॥१५॥  
पीतकौशेयवसन पद्मनाभ परात्पर ॥  
जनार्द्दनजगन्नाथ जाह्नवीजलजन्मभूः ॥१६॥  
जन्मिनां जन्महरण जञ्जपूकौघनाशन ॥  
श्रीवत्सवक्षः श्रीकण्ठ श्रीकर श्रेयसान्निधे ॥ १७ ॥  
श्रीरङ्ग शार्ङ्गकोदण्ड शौरे शीतांशुलोचन॥  
दैत्यारे दानवाराते दामोदर दुरन्तक ॥१८॥  
देवकीहृदयानन्द दन्दशूकेश्वरेशय ॥  
विष्णो वैकुण्ठनिलय बाणारे विष्ट रश्रवः ॥१९॥  
विष्वक्सेन विभो वीर वनमालिन्बलिप्रिय ॥  
त्रिविक्रम त्रिलोकेश चक्रपाणे चतुर्भुज ॥5.2.46.२०॥  
इत्यादीनि पवित्राणि नामानि प्रति मन्दिरे ॥  
स्त्रीवृद्धबालगोपालवदनोदीरितानि तु ॥ २१ ॥  
श्रूयन्ते यत्र कुत्रापि रम्याणि मधुविद्विषः ॥  
सुरम्यकाननान्येव विलोक्यन्ते गृहेगृहे ॥ ॥ २२ ॥  
विचित्राणि चरित्राणि गीयन्ते च गृहेगृहे ॥  
सौधभित्तिषु दृश्यन्ते चित्राणि कृत्रिमाणि च ॥ २३ ॥  
ऋते हरिकथायास्तु नान्या वार्त्ता निशम्यते ॥  
हरिणा नैव वध्यन्ते हरिणा मांसधारिणः ॥ २४ ॥  
तस्य राज्ञो भयाद्व्याधैररण्ये सुखचारिणः ॥  
न मत्स्या नैव च बका वराहाश्च न केनचित् ॥ २५ ॥  
हन्यन्ते क्वापि तद्भीत्या मत्स्यमांसाशिनाऽपि व ॥  
अपुत्रा न नरास्तस्य राष्ट्रेऽमित्रजितः क्वचित् ॥ २६ ॥  
स्तनपानं न कुर्वन्ति सम्प्राप्य हरिवासरम् ॥  
पशवोऽपि तृणाहारं परित्यज्य हरेर्दिने ॥  
उपोषणपरा जाता अन्येषां का कथा नृणाम् ॥ २७ ॥  
महामहोत्सवः सर्वैः पुरौकोभिर्वितन्यते ॥  
अस्मिन्प्रशासति भुवं सम्प्राप्ते हरिवासरे ॥ २८ ॥  
यो विष्णुभक्तिरहितः प्राणैरपि धनैरपि ॥  
स एव दण्ड्यो भुङ्क्ते यो राज्ञोऽमित्रजितः क्षितौ ॥ २९ ॥  
अन्त्यजा अपि तद्राष्ट्रे शङ्खचक्राङ्कधारिणः ॥  
सम्प्राप्य वैष्णवीं दीक्षां दीक्षिता इति संस्थिताः ॥ 5.2.46.३० ॥  
शुभानि यानि कर्माणि क्रियन्तेऽनुदिनं जनैः ॥  
वासुदेवे समर्प्यन्ते तानि तैरफलेप्सुभिः ॥ ३१ ॥  
विना मुकुन्दगोविन्द परमानन्दमच्युतम् ॥  
नान्यो जप्येत नम्येत सभाज्येत जनः क्वचित् ॥  
कृष्ण एव परो बन्धुस्तस्यासीदवनीपतेः ॥३२॥  
एवं तस्मिन्महीपाले राज्ये सम्यक्प्रशासति ॥  
एकदा नारदः श्रीमांस्तं दिदृक्षुः समाययौ ॥ ३३ ॥  
राज्ञा समर्चितः सोऽथ मधुपर्कविधानतः ॥  
नारदो वर्णयामास तममित्रजितं नृपम् ॥ ३४ ॥  
॥ श्रीनारद उवाच ॥ ॥  
धन्योऽसि कृतकृत्योऽसि मान्योऽप्यसि दिवौकसाम् ॥  
सर्वभूतेषु गोविन्दं परिपश्यन्विशाम्पते ॥ ३५ ॥  
यो वेदपुरुषो विष्णुर्यो यज्ञपुरुषो हरिः ॥  
योंऽतरात्मास्य जगतः कर्ता हर्ताविता विभुः ॥ ३६ ॥  
तन्मयं पश्यतो विश्वं तव भूपालसत्तम ॥  
दर्शनं प्राप्य शुभदं शुचित्वमगमं परम् ॥ ३७ ॥  
एष एव हि सारोऽत्र संसारे क्षणभङ्गुरे ॥  
कमलाकान्तपादाब्जभक्तिभावोऽखिलप्रदः ॥ ३८ ॥  
परित्यज्य हि यः सर्वं विष्णुमेकं सदा भजेत् ॥  
सुमेधसं भजन्ते तं पदार्थाः सर्व एव हि ॥ ३९ ॥  
हृषीकेशे हृषीकाणि यस्य स्थैर्यं गतान्यहो ॥  
स एव स्थैर्यमाप्नोति ब्रह्माण्डेऽतीव चञ्चले ॥ 5.2.46.४० ॥  
यौवनं धनमायुष्यं जलं पद्मदले यथा ॥  
अतीव चञ्चलं ज्ञात्वाऽच्युतमेव सदाश्रयेत् ॥ ४१ ॥  
वाचि चेतसि कर्णेऽथ यस्य देवो जनार्दनः ॥  
स एव सर्वदा वेद्यो नररूपी जनार्द्दनः ॥  
निर्व्याजप्रणिधानेन शीलयित्वा श्रियःपतिम् ॥ ४२ ॥  
पुरुषोत्तमतां को न प्राप्तस्त्वमिव भूतले ॥  
अनया विष्णुभक्त्या ते सन्तुष्टेन्द्रियमानसः ॥  
उपकर्तुमना ब्रूयां तन्निशामय भूपते ॥ ४३ ॥  
मालाविद्याधरसुता नाम्ना मलयगन्धिनी ॥  
क्रीडन्ती पितुराक्रोडे हृता कङ्कालकेतुना ॥ ४४ ॥  
कपालकेतुपुत्रेण दानवेन बलीयसा ॥  
आगामिन्यां तृतीयायां तस्याः पाणिग्रहः किल ॥ ४५ ॥  
पाताले चम्पकावत्यां नगर्यां सास्ति साम्प्रतम् ॥  
हाटकेशात्समागच्छंस्तयाऽहं साश्रुनेत्रया ॥ ॥ ४६ ॥  
दृष्टः प्रणम्य विज्ञप्तो यथा तच्च निशामय ॥  
ब्रह्मचारिन्मुनिश्रेष्ठ गन्धमादनशैलतः ॥ ४७ ॥  
बालक्रीडनकासक्तां मां जह्रे त्रस्तमान साम् ॥  
कङ्कालकेतुर्दुर्वृत्तस्तस्य नास्ति च पातकः ॥ ४८ ॥  
स स्वत्रिशूलघातेन म्रियते नान्यथा रणे ॥  
जगत्पर्याकुलीकृत्य निद्रात्यथ विनिर्भयः ॥ ४९ ॥  
यदि कोपि कृतज्ञो मां हत्वेमं दुष्टदानवम् ॥  
मद्दत्तेन त्रिशूलेन नयेद्भद्रं च वै कृतम् ॥ 5.2.46.५० ॥  
यद्यत्रोपचिकीर्षुस्त्वं रक्ष मां दुष्ट दानवात् ॥  
ममापि हि वरो दत्तो भगवत्योमया पुरा ॥  
विष्णुभक्तो युवा धीमान्पुत्रि त्वां परिणेष्यति ॥ ५१ ॥  
आतृतीयातिथि यथा तद्वाक्यं तथ्यतां व्रजेत्॥  
तथा निमित्तमात्रं त्वं भव यत्नं समाचर ॥ ५२ ॥  
इति तद्वचनाद्राजन्विष्णुभक्तिपरायणम् ॥  
युवानं चापि धीमन्तं त्वामनुप्राप्तवानहम् ॥५३॥  
तद्गच्छ कार्यसिद्ध्यै त्वं हत्वा तं दुष्टदानवम्॥  
आनयाशु महाबाहो शुभां मलयगन्धिनीम्॥५४॥  
सा तु विद्याधरी बाला विलोक्य त्वां नरेश्वर ॥  
अवश्यमेव तच्छूलं दास्यतीति विनिश्चितम् ॥  
पार्वतीवचनाद्दुष्टं घातयिष्यस्यसंशयम्॥ ५५॥  
इति नारदवाक्यं स निशम्यामित्रजिन्नृपः ॥  
अनल्पोत्कलिको जातो विद्याधरसुतां प्रति॥  
उपायं चापि पप्रच्छ गन्तुं वै चम्पकावतीम् ॥५६॥  
नारदेन पुनः प्रोक्तः स राजा गिरिराजजे ॥  
तूर्णमर्णवमासाद्य पूर्णिमादिवसे नृप ॥५७॥  
भवान्द्रक्ष्यति पोतस्थकल्पवृक्षरथास्थिताम्॥  
तत्र दिव्याङ्गनां काञ्चिद्दिव्यपर्यङ्कसुस्थिताम्॥  
वीणामादाय गायन्तीं गाथामत्यन्तसुस्वरम् ॥५८॥  
यत्कर्म विहितं येन शुभं वाप्यथवाऽशुभम् ॥  
स एव भुङ्क्ते तत्तथ्यं विधिस्तत्र नियन्त्रितः ॥५९॥  
गाथामिमां तु सङ्गीय सरथा समहीरुहा ॥  
सपर्यङ्का क्षणादेव मध्येसिन्धुं प्रवेक्ष्यति ॥5.2.46.६०॥  
भवानप्यविशङ्कं च ततः पोतान्महार्णवे ॥  
तमनुव्रजतु क्षिप्रं यज्ञवाराहसा त्मवान् ॥ ६१ ॥  
ततो द्रक्ष्यसि पाताले नगरीं चम्पकावतीम् ॥  
महामनोहरा राजन्सनाथां बालया तया ॥ ६२ ॥  
इत्युक्त्वान्तर्हितो देवि स चतुर्मु खनन्दनः ॥  
राजाप्यर्णवमासाद्य यथोक्तं परिलक्ष्य च ॥ ६३ ॥  
विवेशान्तः समुद्रं च नगरीमाससाद ताम् ॥  
सापि विद्याधरी बाला नेत्रयोः प्राघु णीकृता ॥ ६४ ॥  
तेन राज्ञा त्रिजगतीसौन्दर्यश्रीरिवैकिका ॥  
पाताले देवतेयं वा मम नेत्रोत्सवाय किम् ॥ ६५ ॥  
निरमायि प्रमोद्देशात्स्रष्टृसृष्टिर्वि लक्षणा ॥  
कुहूराहुभयद्वेषात्कान्तिश्चान्द्रमसी किमु ॥ ६६ ॥  
योषिद्रूपं समाश्रित्य तिष्ठत्यत्राकुतोभया ॥  
इत्थं क्षणं च निर्वर्ण्य स राजाऽगच्छदन्ति कम् ॥ ६७ ॥  
सा विलोक्याथ तं बालं नितरां मधुराकृतिम् ॥  
विशालोरःस्थलतलप्रलंयतुलसीस्रजम् ॥ ६८ ॥  
शङ्खचक्राङ्कसुभगभुजद्वयविराजि तम् ॥  
हरिनामाक्षरसुधासुधौतरदनावलिम् ॥ ६९ ॥  
भवानीभक्तिबीजोत्थभूरुहं पुरुषाकृतिम् ॥  
अनेनात्र कृतं कस्य भवनं मधुराकृति ॥ 5.2.46.७० ॥  
इति पर्याकुलीकृत्य चक्षुषी च मुहुर्मुहुः ॥  
कङ्कालकेतुर्दुर्वृत्तस्त्ववध्यः परहेतिभिः ॥७१॥  
तावद्गुप्तं समातिष्ठ शस्त्रागारेऽत्र गह्वरे ॥  
न मे कन्याव्रतं भग्नं सामर्थ्याच्चण्डिकावरात् ॥७२॥  
आगामिन्यां तृतीयायां परश्वः पाणिपीडनम् ॥  
स चिकीर्षति दुष्टात्मा गतायुर्मम शापतः ॥७३॥  
मा तद्भीतिं कुरु युवंस्त्वत्कार्यं भविताचिरात् ॥  
विद्याधर्येति चोक्तः स शस्त्रागारे निगूढवत् ॥ ७४ ॥  
स्थिरो वीरो महाबाहुर्दानवागमनेक्षणः ॥ ७५ ॥  
अथ सायं समायातो दानवो भीषणाकृतिः ॥  
त्रिशूलं कलयन्पाणौ मृत्योरपि भयावहम् ॥ ७६ ॥  
आगत्य दानवो रौद्रः प्रलयाम्बुदनिस्वनः ॥  
विद्याधरीं जगादेति मदाघूर्णितलोचनः ॥७७॥  
गृहाणेमानि रत्नानि दिव्यानि वरवर्णिनि ॥  
कन्यात्वं हि परश्वस्ते पाणिग्राहो भविष्यति ॥ ७८ ॥  
दासीनामयुतं प्रातर्दास्यामि तव सुन्दरि ॥  
आसुरीणां सुरीणां च दानवीनां मनोहरम् ॥ ७९ ॥  
गन्धर्वीणां किन्नरीणां सततं परिचारिकाः ॥  
विद्याधरीणां नागीनां यक्षीणां च शतानि षट् ॥ 5.2.46.८० ॥  
राक्षसीनां शतान्यष्टौ शतमप्सरसां वरम् ॥  
एतास्ते परिचारिण्यो भविष्यन्त्यमलाशये ॥ ॥ ८१ ॥  
यावत्सम्पत्तिसम्भारो दिक्पालानां गृहेषु वै ॥  
मत्परिग्रहतां प्राप्तौ तावतस्त्वं महेश्वरी ॥ ८२ ॥  
दिव्यान्भोगान्मया सार्द्धं भोक्ष्यसे मत्परिग्र हात् ॥  
कदा परश्वो भविता यस्मिन्वैवाहिको विधिः ॥ ८३॥  
त्वदङ्गसङ्गसंस्पर्शसुखस्वादातिमेदुरः ॥  
परां निर्वृतिमाप्स्यामि परश्वो निकटं यदि ॥ ॥ ८४ ॥  
मनोरथाश्चिरं यावद्ये मे हृदि समेधिताः ॥  
तान्कृतार्थी करिष्यामि परश्वस्तव सङ्गमात् ॥ ८५ ॥  
जित्वा देवान्रणे सर्वानिन्द्रादीन्मृगलो चने॥  
त्रैलोक्यैश्वर्यसम्पत्तेस्त्वां करिष्यामि चेश्वरीम् ॥८६॥  
आधायाङ्के त्रिशूलं च सुष्वापेति प्रलप्य सः॥  
नरमांसस्य स्वादेन प्रमत्तो वीतसाध्वसः॥ ॥ ८७ ॥  
वरं स्मरन्ती सा गौर्या विद्याधरकुमारिका ॥  
विज्ञाय तं प्रमत्तं च प्रसुप्तं चातिनिर्भयम् ॥  
आहूय तं नरवरं वरं सर्वाङ्गसुन्दरम् ॥ ८८ ॥  
विष्णुभक्तिकृतत्राणं प्राणनाथेति जल्प्य च ॥  
शूलं तदङ्कादादाय ददौ तस्मै च सुन्दरी ॥८९॥  
तमादाय त्रिशूलं च स तदामित्रजिन्नृपः ॥  
संस्मरंश्चक्रिणं चित्ते जगद्रक्षामणिं हरिम्॥ 5.2.46.९० ॥  
जगादोत्तिष्ठ रे दुष्ट कन्यादूषणलालस ॥  
युध्यस्व च मया सार्द्धं न सुप्तं हन्म्यहं रिपुम् ॥ ९१ ॥  
इति संश्रुत्य सम्प्राप्तः कस्य दृष्टोद्य चान्तकः ॥  
क आयुषाद्य सन्त्यक्तो यः प्राप्तो मम गोचरम् ॥९२॥  
मम प्रचण्डदोर्दण्डकण्डूकण्डूयनक्षमः ॥  
माल्यो नरोऽयं भविता किं त्रिशूलेन सुन्दरि ॥ ९३ ॥  
मा भैर्मे कौतुकं पश्य भक्षोयं मम साम्प्रतम् ॥  
कालेन मत्तो भीतेन स्वयमेवोपढौकितः ॥ ९४ ॥  
इत्युक्त्वा मुष्टिघातेन तेनोच्चैर्दण्डसूनुना ॥  
हृदये निहतो राजा शिलातिकठिने द्रुतम् ॥ ९५ ॥  
स चक्रिणा कृतत्राणः पीडां नाल्पीयसीमपि ॥  
विवेद कठिनोरस्कः करस्तस्य प्रपीडितः ॥ ९६ ॥  
अथ कोपवता राज्ञा हतो वक्त्रे चपेटया ॥  
आघूर्णितशिरा भूमौ पतित्वा पुनरुत्थितः ॥  
उवाच च वचो धैर्यमवष्टभ्य महाबली ॥ ९७ ॥  
॥ दानव उवाच ॥ ॥  
ज्ञातं तत्त्वं मनुष्योसि नृरूपेण चतुर्भुजः ॥  
ततस्त्वं छिद्रमासाद्य हन्तुं मां दानवान्तक ॥ ॥९८॥  
एवंविधो हि मधुभिद्यदि त्वं बलवानसि॥  
विहायैतन्महच्छूलं युध्यस्व स्वायुधैर्मया॥ ९९॥  
त्वया कपटरूपेण बलिना कैटभादयः॥  
न बलेन हताः सङ्ख्ये हता एव च्छलेन हि ॥5.2.46.१००॥  
बलिं पातालमनयस्त्वं नृवामनतां दधत् ॥  
नृमृगत्वेन भवता हिरण्यकशिपुर्हतः ॥१॥  
तथा जटिलरूपेण लङ्केशो विनिपातितः॥  
गोपालवेषमालम्ब्य कंसाद्या घातितास्त्वया ॥  
स्त्रीभूय चाहरस्त्वं हि विप्रतार्यासुरान्सुधाम् ॥२॥  
यादोरूपेण भवता शङ्खाद्या निहता इह ॥  
मायाविना त्वयाऽगण्याः सर्वमर्मज्ञ माधव ॥ ३ ॥  
न त्वत्तोऽहं बिभेम्यद्य सद्यः पातः शरीरिणाम् ॥  
वरं तव श्रये मृत्युं बलेनापि छलेन वा ॥ ४ ॥  
न त्यक्ष्यसि त्रिशूलं त्वं न त्वां योत्स्याम्यहं रणे ॥  
अवश्यमेव मर्त्तव्यं मया प्रातः शरीरिणा॥ ५ ॥  
इयं विद्याधरी कन्या न मया दूषिता सती ॥  
साक्षाच्छ्रीरिव मन्तव्या तवार्थं रक्षिता मया ॥ ६ ॥  
इत्युक्त्वा वामदोर्दण्डप्रहारेणापि निष्ठुरम् ॥  
निजघान दनोः सूनुस्तं शिलोच्चय घातिना ॥ ७ ॥  
नृपतिस्त्वथ सन्धार्य विषह्य रणमूर्द्धनि ॥  
जघानाशु तदा क्रूरं त्रिशूलेनाथ वक्षसि ॥८ ॥  
तत्प्रहारान्महाबाहुः पञ्चत्वमगम त्क्षणात् ॥  
लक्ष्यीचकार तद्वक्त्रं त्रिशूलं तोलयन्करे ॥ ९ ॥  
पश्यतोऽस्य महाबाहोः स च प्राणाञ्जहौ क्षणात्॥  
इत्थं कङ्कालकेतुं स निहत्य सुरकं पनम् ॥5.2.46.११०॥  
विद्याधरीं प्रपश्यन्तीं प्राह हृष्टतनूरुहः ॥  
नारदस्य मुनेर्वाक्यात्तव सुश्रोणि वाञ्छितम् ॥ ११ ॥  
कृतं मया कृतज्ञे किं करवाण्यधुना वद ॥  
श्रुत्वेति तस्य सा वाक्यं प्राह गम्भीरचेतसा ॥ १२ ॥  
॥ मलयगन्धिन्युवाच ॥ ॥  
अत्युदारमते वीर निजप्राणैः पणीकृताम् ॥  
किं मां पृच्छसि युवतीं कुलकन्यामदूषिताम् ॥ १३ ॥  
इति ब्रुवन्त्यां कन्यायां पुनः स्वैरचरो मुनिः ॥  
अतर्कितागमः प्राप्तो नारदो देवलोकतः ॥ ॥ १४ ॥  
ततस्तुष्टुवतुस्तौ तु तं दृष्ट्वा मुनिसत्तमम् ॥  
कृतप्रणामौ मुनिना प्रतिज्ञाप्रापिताशिषौ ॥ १५ ॥  
पाणिग्रहेण विधिनाऽभिषिक्तौ नारदेन तु ॥  
जग्मतुर्नारदादिष्टवर्त्मना कृतमङ्गलौ ॥ १६ ॥  
तया मलयगन्धिन्या वृतः सोऽमित्रजिन्नृपः ॥  
पुरीं चोज्जयिनीं प्राप्य पौरैर्विहितमङ्गलाम्॥ ॥ १७ ॥  
तद्वीक्षणादपि नरो नारकीं नैव जातुचित् ॥  
गतिं प्राप्नोति मेधावी तां पुरीमविशन्नृपः ॥ १६ ॥  
यस्यां पुर्यां प्रवेशं न लभन्ते वास वादयः ॥  
कैवल्यजयजैत्र्यां हि तां पुरीमविशन्नृपः ॥ १९ ॥  
सापि विद्याधर्यवन्तीं समृद्धां वीक्ष्य दूरतः ॥  
निनिन्द स्वर्गलोकं च पातालनगरी मपि ॥ 5.2.46.१२० ॥  
प्राप्यामित्रजितं कान्तं तथा हृष्टा न सा वधूः ॥  
यथा दृष्ट्वाप्यहोऽवन्तीं परमानन्ददायिनीम् ॥ २१ ॥  
सा कृतार्थामिवात्मानं मन्य माना मनस्विनी ॥  
तेन पत्योज्जयिन्यां च परां निर्वृतिमाप सा ॥ २२ ॥  
सोऽप्यमित्रजिदासाद्य पत्नीं मलयगन्धिनीम् ॥  
धर्मप्रधानं संसेव्य कामं प्रापोत्तमं सुखम् ॥ २३ ॥  
सा पतिं विष्णुभजने रतं प्रोवाच भामिनी ॥ २४ ॥  
॥ राज्ञ्युवाच ॥ ॥  
भूपाभीष्टतृतीयायां चरिष्यामि महा व्रतम् ॥  
॥ राजोवाच ॥ ॥  
देव्यभीष्टतृतीयायां व्रतं कीदृग्भवेद्वद ॥२५॥  
इति राज्ञोदिता राज्ञी प्रवक्तुमुपचक्रमे ॥  
इति कर्तव्यतां तस्य व्रतस्य सविधानकाम्॥ २६ ॥  
॥ राज्ञ्युवाच ॥ ॥  
पुरा देवर्षिणा चेदं व्रतं लक्ष्म्यै प्रतिश्रुतम् ॥  
तया प्राप्तास्तु सकलाः कामाः स्वर्गापवर्गदाः ॥ २७ ॥  
मार्गशीर्षतृतीयायां शुक्लायां कलशोपरि ॥  
ताम्रपात्रं निधायैव तन्दुलैः परिपूरितम् ॥ २८ ॥  
अच्छिद्रं च नवीनं च रजनीरागरञ्जितम् ॥  
वासः पात्रोपरि न्यस्य सूक्ष्मात्सूक्ष्मतरं परम् ॥ २९ ॥  
तस्योपरि शुभं पद्मं रविरश्मिप्रकाशितम् ॥  
तत्कर्णिकाया उपरि चतुःस्वर्णविनिर्मितम् ॥  
विधिं सम्पूजयेद्भक्त्या रक्तमाल्याम्बरादिभिः ॥ 5.2.46.१३० ॥  
पुष्पैः सुगन्धैः कर्पूरकस्तूर्यादिभिरर्चयेत् ॥  
रात्रौ जागरणं कार्यं विप्राणां परमोत्सवैः ॥३१॥  
होमः कार्यो महाभक्त्या सहस्रपरिसङ्ख्यया ॥  
नवप्रसूतां कपिलां दद्याच्च सुपयस्विनीम् ॥ ३२ ॥  
दद्यादाचार्यवर्याय सालङ्कारां सदक्षिणाम् ॥  
उपोष्य दम्पती भक्त्या नवाम्बरविभूषितौ ॥ ३३ ॥  
प्रातः स्नात्वा चतुर्थ्यां च सम्पूज्याचार्यमादितः ॥  
वस्त्रैराभरणैर्माल्यैर्दक्षिणाभिर्मुदान्वितः ॥  
सोपस्करां च तां मृर्तिमाचार्याय प्रदापयेत् ॥ ३४ ॥  
मन्त्रः ॥  
नमो विश्वविधानज्ञे विद्ये विविधकारिणि ॥  
सुतं च शङ्करं देहि तुष्टा ह्यस्माद्व्रतोत्तमात ॥ ३५ ॥  
सहस्रं भोजयित्वाथ द्विजानां भक्तिपूर्वकम् ॥  
भुक्तशेषेण चान्नेन कुर्याद्वै पारणं ततः ॥ ३६ ॥  
इत्थमेतद्व्रतं नाथ चिकीर्षामि त्वदाज्ञया ॥  
कुरु चैतत्प्रियं मह्यमभीष्टफललब्धये ॥ ३७ ॥  
इति भूपालवर्येण श्रुत्वा संहृष्टचेतसा ॥  
तदा व्रतं समाचीर्णं सान्तर्वत्नी बभूव ह ॥ ३८ ॥  
तयाथ प्रार्थिता गौरी गर्भिण्या भक्तितोषिता ॥  
पुत्रं देहि महामाये साक्षाद्विष्ण्वंशसम्भ वम् ॥ ३९ ॥  
जातमात्रो व्रजेत्स्वर्गं पुनरायाति चात्र वै ॥  
भक्तः सदाशिवेऽत्यर्थं प्रसिद्धः सर्वभूतले ॥  
विनैव स्तन्यपानेन षोडशाब्दाकृतिः क्षणात ॥ 5.2.46.१४० ॥  
एवम्भूतः सुतो गौरि यथा स्यान्मे तथा कुरु ॥  
मृडान्यापि तथेत्युक्ता राज्ञी भक्त्यातितुष्टया ॥ ४१ ॥  
अथ कालेन तनयं मूलर्क्षे साऽप्यजीजनत् ॥  
हितैरमात्यैरथ सा विज्ञप्तारिष्टसंस्थिता ॥ ४२ ॥  
देवि राजार्थिनी त्वं तु त्यज दुष्टर्क्षजं सुतम् ॥  
सा मन्त्रिवाक्यमाकर्ण्य केवलं पतिदेवता ॥ ४३ ॥  
अत्याक्षीत्तं तथा प्राप्तं तनयं नयकोविदा ॥  
धात्रिकां तु समाहूय प्राहेदं सा नृपाङ्गना ॥ ४४ ॥  
पञ्चमुद्रे महापीठे विकटानाम मातृका ॥  
तदग्रे स्थापयित्वामुं बालं धात्रि त्विदं वद ॥ ४५ ॥  
गौरि दत्तः शिशुरसौ तवाग्रे विनिवेदितः ॥  
राज्ञ्या पत्युः प्रियैषिण्या मन्त्रिविज्ञप्तिनुन्नया ॥ ४६ ॥  
सापि राज्ञ्युदितं श्रुत्वा बालं शिशुशशिप्रभम् ॥  
विकटायाः पुरोभागे संस्थाप्य गृहमागता ॥ ४७ ॥  
अथ सा विकटा देवी समाहूय च योगिनीः ॥  
उवाच नयत क्षिप्रं शिशुं मातृगणाग्रतः ॥ ४८ ॥  
तासामाज्ञां च कुरुत रक्षतामुं प्रयत्नतः ॥  
योगिन्यो विकटावाक्यात्खेचर्यस्तत्क्षणेन तम् ॥ ४९ ॥  
निन्युर्गगनमार्गेण ब्राह्म्याद्या यत्र मातरः ॥  
प्रणम्य योगिनीवृन्दं तं शिशुं सूर्यवर्चसम् ॥ 5.2.46.१५० ॥  
पुरो निधाय मातॄणां प्रोचुश्च विकटोदितम् ॥  
ब्रह्माणी वैष्णवी रौद्री वाराही नारसिंहिका ॥  
कौमारी चापि माहेन्द्री चामुण्डा चैव चण्डिका ॥ ५१ ॥  
दृष्ट्वा तं बालकं रम्यं विकटाप्रेषितं ततः ॥  
पप्रच्छुर्युगपद्वाक्यं कस्ते बाल प्रमुख्यकः ॥ ५२ ॥  
मातृभि श्चेति पृष्टस्तु यदा किञ्चिन्न वक्ति सः ॥  
तदा च योगिनीचक्रं प्राह मातृगणस्त्विति ॥ ५३ ॥  
राज्ययोग्यो भवत्येष महालक्षणलक्षितः ॥  
पुनस्तत्रैव नेतव्यो योगिन्यस्त्वविलम्बितम् ॥ ५४ ॥  
पञ्चमुद्रा महादेवी तिष्ठते यत्र कामदा ॥  
यस्याः संसेवनान्नॄणां निर्वाणश्रीरदूरतः ॥ ५५ ॥  
तत्पीठसे वनादस्य षोडशाब्दाकृतेः शिशोः ॥  
सिद्धिर्भवित्री परमा रुद्रस्यानुग्रहात्परा ॥ ५६ ॥  
एवं मातृगणात्सद्यो योगिनीभिः क्षणेन तु ॥  
प्रापितो मातृवाक्येन पञ्चमुद्रान्तिकं पुनः ॥ ५७ ॥  
सम्प्राप्य तन्महापीठं स्वर्गलोकादिहागतः ॥  
महाकालवने पुण्ये तताप विपुलं तपः ॥ ५८ ॥  
तपसातीव तीव्रेण निश्चलेन्द्रियमानसः ॥  
तस्य राजकुमारस्य प्रसन्नोऽभूदुमाधवः ॥ ५९ ॥  
आविर्बभूव पुरतो लिङ्गरूपेण शङ्करः ॥  
उवाच च प्रसन्नोस्मि वरं ब्रूहि नृपाङ्गज ॥ 5.2.46.१६० ॥  
सर्वज्योतिर्मयं लिङ्गं पुरतो दृष्टवान्स्वयम् ॥  
सप्तपातालमुद्भिद्योत्थितं बृहदनुग्रहात् ॥ ६१ ॥  
प्रणम्य दण्डवद्भूमौ परि तुष्टाव धूर्जटिम् ॥  
सूक्तैर्जन्मान्तराभ्यासात्सुहृष्टो रुद्रदैवतैः ॥  
वरं च प्रार्थयाञ्चक्रे परिहृष्टतनूरुहः ॥ ६२ ॥  
देवदेव महादेव यदि देयो वरो मम ॥  
तदत्र भवता स्थेयं भवतापहृता सदा ॥ ६३ ॥  
अस्मिँल्लिङ्गे स्थितः शम्भो कुरु भक्तसमीहितम् ॥  
विना मुद्रादिकरणं मन्त्रेणापि विना विभो ॥ ॥ ६४ ॥  
अस्य लिङ्गस्य ये भक्ता मनोवाक्कायकर्मभिः ॥  
सदैवानुग्रहस्तेषु कर्त्तव्यो वर एष मे ॥ ६५ ॥  
इति तद्वरमाकर्ण्य लिङ्गरूपोऽवदत्प्रभुः ॥  
एवमस्तु यदुक्तं ते वीर वैष्णवसूनुना ६६ ॥  
वीर वीरेश्वरन्नाम लिङ्गमेतत्त्वदाख्यया ॥  
अवन्त्यां सम्प्रदास्यामि भक्तानां चिन्तितान्यहो ॥ ६७ ॥  
अत्र दत्तं हुतं जप्तं स्तुतमर्चितमेव च ॥  
तदक्षयं भवेदत्र भक्तानां नात्र संशयः ॥ ६८ ॥  
त्वं तु राज्यं परं प्राप्य सर्वभूपालदुर्लभम् ॥  
भुक्त्वा भोगांश्च विपुलानन्ते सिद्धिमवाप्स्यसि ॥ ६९ ॥  
एष ते कथितो देवि प्रभावः पापनाशनः ॥  
वीरेश्वरस्य देवस्य नूपुरेशमथो शृणु ॥ 5.2.46.१७० ॥  
इति श्रीस्कान्दे महापुराण एकाशीतिसाहस्र्यां संहिताया पञ्चम आवन्त्यखण्डे चतुरशीतिलिङ्गमाहात्म्ये वीरेश्वरमाहात्म्यवर्णनन्नाम षट्चत्वारिंशो ऽध्यायः ॥ ४६ ॥ ॥ छ ॥