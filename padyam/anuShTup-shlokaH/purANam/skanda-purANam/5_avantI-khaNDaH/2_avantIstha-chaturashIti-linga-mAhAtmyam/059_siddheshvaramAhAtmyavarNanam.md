+++
title = "०५९ सिद्धेश्वरमाहात्म्यवर्णनम्"

+++
॥ श्रीमहादेव उवाच ॥ ॥  
एकोनषष्टिकं विद्धि देवं सिद्धेश्वरं प्रिये ॥  
यस्य दर्शनमात्रेण सिद्धिः पुंसां प्रजायते ॥ १ ॥  
आसीदश्वशिरानाम राजा परमधार्मिकः ॥  
सोऽश्वमेधेन यज्ञेन इष्ट्वा सबहुदक्षिणम् ॥ २ ॥  
स्नातश्चावभृथे हृष्टो ब्राह्मणैः परिवारितः ॥  
यावदास्ते स राजर्षिस्तावत्सिद्धोऽतिदीप्तिमान् ॥ ३ ॥  
नानौषधिप्रभावज्ञो मन्त्रतन्त्र विशारदः ॥  
आययौ कपिलः श्रीमान्जैगीषव्यश्च सिद्धराट् ॥ ४ ॥  
तयोस्त्वरितमुत्थाय स राजाभ्यागतक्रियाम् ॥  
चकार परया युक्तो मुदा वै पृथि वीपतिः ॥ ५ ॥  
तावर्चितावासनस्थौ क्षमाशीलौ शुचिव्रतौ ॥  
महौजसौ महाभागौ मुमुक्षू मुनिपुङ्गवौ ॥ ॥  
विद्याविनयसम्पन्नौ ब्रह्मचर्यपरायणौ ॥  
अनेकसृष्टिसंहारस्थितिकार्यपरायणौ ॥ ७ ॥  
उदयादित्यसङ्काशौ विभावसुसमद्युती॥  
तेजोराशिसमायुक्तौ दुर्निरीक्ष्यौ पृथग्जनैः ॥८॥  
विनयेनोपसङ्गम्य प्रणिपत्याभिवाद्य च ॥  
स राजा प्राञ्जलिर्भूत्वा प्रश्नमेनमपृच्छत ॥ ९ ॥  
॥ अश्वशिरा उवाच ॥ ॥  
श्रुतं मया मुनिश्रेष्ठौ नान्यो देवो जनार्द्दनात् ॥  
ध्यातोथ पूजितो नॄणां मुक्तिदो भवबन्धनात् ॥ 5.2.59.१० ॥  
संस्मृते तु हृषीकेशे नराणां कोटिजन्मजम् ॥  
अशुभं क्षयमाप्नोति कथं न प्रणमेद्धरिम् ॥ ११ ॥  
समाराध्य जगन्नाथं शक्राद्यास्त्रिदिवौकसः ॥  
वसन्ति मुदिताः स्वर्गे दिव्यद्युतिसमन्विताः ॥ १२ ॥  
जन्ममृत्युजरा रोगैर्दुःखानि विविधानि च ॥  
प्रयान्ति विलयं सद्यः प्रसन्ने गरुडध्वजे ॥ १३ ॥  
इति पृष्टस्तदा तेन प्रार्थितेन यशस्विना ॥  
ऊचतुस्तं नृपं सिद्धौ सिद्धिविज्ञानकोविदौ ॥ १४ ॥  
क एष प्रोच्यते राजंस्त्वया नारायणोऽधुना ॥  
आवां नारायणौ द्वौ तु त्वत्प्रत्यक्षं गतौ नृप ॥ १५ ॥  
॥ अश्वशिरा उवाच ॥ ॥  
भवन्तौ ब्राह्मणौ सिद्धौ तपसा दग्धकिल्विषौ ॥  
युवां नारायणौ कस्मादिति वाक्यमुवाच सः ॥ १६ ॥  
शङ्खचक्रगदापाणिः पीतवासा जनार्द्दनः ॥  
गरुडस्थो हृषीकेशः कस्तस्य सदृशो भुवि ॥ १७ ॥  
तस्य राज्ञो वचः श्रुत्वा संसिद्धौ योगकोविदौ ॥  
दर्शयामासतुस्तौ हि कृत्वा नारायणं वपुः ॥ १८ ॥  
कपिलो मन्त्रमाहात्म्यात्स्वयं विष्णुर्बभूव ह ॥  
शङ्खचक्रगदापाणिः पीतवासाश्च तत्क्षणात् ॥ १९ ॥  
जैगीषव्यश्च गरुडस्तत्क्षणात्समजायत ॥  
ततः समभवत्तत्र राजवेश्मनि कौतुकम् ॥ 5.2.59.२० ॥  
दृष्ट्वा नारायणं देवं गरुडस्थं सनातनम् ॥  
आश्चर्यं तादृशं दृष्ट्वा स राजा विस्मयान्वितः ॥  
उवाच क्षाम्यतां सिद्धौ नायं विष्णुरथेदृशः ॥ २१ ॥  
तस्य ब्रह्मा समुत्पन्नो नाभिपङ्कजमध्यतः ॥  
तस्मात्तु ब्रह्मणो रुद्रः स विष्णुः परमेश्वरः ॥ २ ॥  
इति राज्ञो वचः श्रुत्वा तदा तौ सिद्धसत्तमौ ॥  
चक्रतुः परमां मायां योगाचार्यौ सुमान्त्रिकौ ॥ २३ ॥  
कपिलः पद्मनाभस्तु पद्ममध्ये प्रजापतिः ॥  
बभूव स्वयमेवात्र सहसा योगतस्तदा ॥ २४ ॥  
जैगीषव्योऽथ रुद्रस्तु तस्यैवाङ्के व्यवस्थितः ॥  
ददर्श महदाश्चर्यं स राजा योगमोहितः ॥ २५ ॥  
कौतुकात्प्रत्युवाचेदं भीतः कम्पितकन्धरः ॥  
नेत्थं भवति विश्वेशो माया योगिनां तदा ॥  
सर्वरूपी हरिः श्रीमान्सर्वगः सर्वदः स्मृतः ॥ २६ ॥  
ततो वाक्यावसाने तु तस्य राज्ञश्च संसदि ॥  
मशका मत्कुणा यूका भ्रमराः पक्षिणो मृगाः ॥ २७ ॥  
अश्वा गावो हयाः सिंहा व्याघ्रा गोमहिषास्तथा ॥  
अन्येपि पशवः कीटा ग्राम्यारण्याश्च सर्वशः ॥ २८ ॥  
दृश्यन्ते राजभवने कोटिशः पर्वतात्मजे ॥  
तं दृष्ट्वा भूतसङ्घातं राजा विस्मितमानसः ॥ २९ ॥  
यावच्चिन्तयते किं स्यात्तावज्ज्ञातं नृपेण हि ॥  
जैगीषव्यस्य माहात्म्यं कपिलस्य महात्मनः ॥ 5.2.59.३० ॥  
कृताञ्जलिपुटो भूत्वा स राजाऽश्वशिरास्तदा ॥  
पप्रच्छ च द्विजौ भक्त्या किमिदं सिद्धसत्तमौ ॥ ३१ ॥  
सामर्थ्यमीदृशं लब्धं कस्माद्वै तपसो बलात् ॥  
अद्य मे सफलोत्पत्तिरद्य मे सफलं श्रुतम् ॥ ३२ ॥  
सफला मे मनोवृत्तिर्युवयोर्दर्शनेन वै ॥  
तस्य तद्वचनं श्रुत्वा कपिलो वाक्यमब्रवीत् ॥ ३३ ॥  
महाकालवने राजन्विद्यते लिङ्गमुत्तमम् ॥  
ख्यातं सिद्धेश्वरं नाम्ना सिद्धैरभ्यर्चितं सदा ॥ ३४ ॥  
सौभाग्येश्वरपूर्वे तु सौभाग्यारोग्यदायकम् ॥  
प्रभावात्तस्य लिङ्गस्य प्राप्ता सिद्धिरनुत्तमा ॥ ३५ ॥  
जैगीषव्येन सिद्धेन मया वैं नृपसत्तम ॥  
तस्माद्व्रज महाबाहो महाकालवनं शुभम् ॥ ३६ ॥  
तत्र द्रक्ष्यसि सर्वेशं शङ्खचक्रगदाधरम ॥  
लिङ्गमूर्त्तौ स्थितं विष्णुं यस्ते सिद्धिं प्रदास्यति ॥ ३७ ॥  
संसिद्धा बहवस्तत्र सनकाद्या नरेश्वर ॥  
तस्य तद्वचनं श्रुत्वा कपिलस्य महात्मनः ॥ ३८ ॥  
जगाम सहसा तत्र स राजाश्वशिरास्तदा ॥  
ददर्श चैव तौ सिद्धौ सिद्धेश्वरसमीपतः ॥ ३९ ॥  
अन्ये च बहवः सिद्धाः सिद्धनाथास्तथा परे ॥  
ज्ञात्वा सिद्धेश्वरं देवं सिद्धसङ्घैः समर्चितम् ॥ 5.2.59.४० ॥  
लिङ्गमध्ये स्थित विष्णुं ज्ञात्वा स नृपसत्तमः ॥  
पूजयामास भावेन परमेण समाधिना ॥ ४१ ॥  
ततस्तुष्टोऽब्रवीद्देवो वरं वरय सुव्रत ॥  
यत्तेभिलषितं सर्वमहं दास्यामि भूपते ॥ ४२ ॥  
लिङ्गस्य वचनं श्रुत्वा नृपेणोक्तं च तच्छृणु ॥  
यदि मेऽस्ति दया देव प्रसन्नोऽसि हि चेत्प्रभो ॥ ४३ ॥  
यत्ते रूपं परं नाथ तद्दर्शय ममाच्युत ॥  
एतदेव हि मे देव सदाभिलषितं हृदि ॥ ४४ ॥  
आजन्मनो जगन्नाथ कदा द्रक्ष्ये जनार्द्दनम् ॥  
एतदिच्छाम्यहं देव वराणां प्रवरं वरम् ॥  
दीयमानं त्वयाभीष्टं ख्यातं सिद्धेश्वरं क्षितौ ॥ ४५ ॥  
नृपस्य वचनं श्रुत्वा लिङ्गेनोक्तं वरानने ॥  
न मे विदुर्देवगणा नासुरा न महर्षयः ॥ ४६ ॥  
परं रूपं नृपश्रेष्ठ कृष्णोऽहं लिङ्गतां गतः ॥  
ममलोकं तु ये प्राप्ता मुनयो मन्त्रभूषिताः ॥ ४७ ॥  
न चैते मां विजानन्ति परमार्थेन पार्थिव ॥  
यदेतद्दृश्यते तेजो लिङ्गरूपेण मामकम् ॥ ४८ ॥  
एतदेव हि ब्रह्माद्या ध्यायन्ति त्रिदशास्त्वमी ॥  
अतो न मे परं रूपं द्रष्टुं कश्चित्क्षमो भवेत् ॥ ४९ ॥  
अनेकजन्मसंशुद्धा योगिनो मदनुग्रहात् ॥  
प्रविशन्ति तनौ मह्यं मुक्ताः संसारबन्धनैः ॥5.2.59.५०॥  
एवं हि बुवतस्तस्य सिद्धिः प्राप्ता नृपेण हि॥  
विष्णुरूपं समास्थाय तस्मिँल्लिङ्गे लयं गतः ॥५१॥  
अतो देवि सुविख्यातं लिङ्गं सिद्धेश्वरं परम् ॥  
ये पश्यन्ति नरा भक्त्या तेषां सिद्धिश्च शाश्वती ॥ ५२ ॥  
अञ्जनं पादलेपं च पादुकासिद्धिरेव च ॥  
गुटिका खड्गसिद्धिश्च महासिद्धिः सुदुर्लभा ॥ ५३ ॥  
दिव्यौषधैश्च या सिद्धिर्मन्त्रस्पर्शोद्भवा च या ॥  
एतास्तु सिद्धयः प्रोक्ता अपरा लघिमादयः ॥ ५४ ॥  
धर्मार्थकाम सिद्धिश्च मोक्षसिद्धिरनुत्तमा ॥  
जायते नात्र सन्देहः श्रीसिद्धेश्वरदर्शनात् ॥ ५५ ॥  
एष ते कथितो देवि प्रभावः पापनाशनः ॥  
सिद्धेश्वरस्य देवस्य मतङ्गेशमथो शृणु ॥ ५६ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीति लिङ्गमाहात्म्ये सिद्धेश्वरमाहात्म्यवर्णनन्नामैकोनषष्टितमोऽध्यायः ॥ ५९ ॥