+++
title = "००७ त्रिविष्टपेश्वरमाहात्म्यवर्णनम्"

+++
॥ श्रीमहादेव उवाच ॥ ॥  
त्रिविष्टपेश्वरं देवि सप्तमं पर्वतात्मजे ॥  
यस्य दर्शनमात्रेण लभ्यते तत्त्रिविष्टपम् ॥ १ ॥  
पुरा वाराहकल्पे तु देवर्षिर्नारदोऽमलः ॥  
त्रिविष्टपं गतो देवि द्रष्टुकामः शतक्रतुम् ॥ २ ॥  
तत्रोद्यानवने रम्ये कल्पवृक्षैर्विराजिते ॥  
सर्वत्र कुसुमामोदसुखस्पर्शानिलाकुले ॥ ३ ॥  
वीणावेणुरवैर्घुष्टे देवगन्धर्वसेविते ॥  
वज्रेन्द्रनीलवैदूर्यचन्द्रकान्तादिदीपिते ॥ ४ ॥  
ब्रह्मलोकादिभिर्लोकैरनौपम्यगुणे शुभे ॥  
ददर्श तत्र देवेशमुपविष्टं शतक्रतुम् ॥  
स्तूयमानं मुदा देवैः सि द्धचारणकिन्नरैः ॥ ५ ॥  
पृष्टस्तु नारदो देवि वासवेन महामुनिः ॥  
कथयामास माहात्म्यं महाकालवनस्य च ॥ ६ ॥  
महाकालवनं रम्यं सदानन्दकरं शुभम् ॥  
सेव्यं पुण्यं पवित्रं च तीर्थानामुत्तमोत्तमम् ॥ ७ ॥  
पुण्यं पश्यन्ति ये लोका महाकालवनं शुभम् ॥  
ब्रह्महत्यादिकं पापं तेषां नश्यति निश्चि तम् ॥ ८ ॥  
स्वयं तिष्ठति देवोऽत्र सर्वभूतगणैर्वृतः ॥  
तस्मात्तत्तीर्थमुख्यानां प्रवरं कथ्यते बुधैः ॥ ९ ॥  
पृथिव्यां नैमिषं पुण्यं सर्वपापप्रणाशनम् ॥  
तस्माद्दशगुणं प्रोक्तं पुष्करं तीर्थमुत्तमम् ॥ 5.2.7.१० ॥  
ततो दशगुणं प्रोक्तं प्रयागं सर्वकामिकम् ॥  
तस्माद्दशगुणं प्रोक्तं विख्यातममरेश्वरम् ॥ ११ ॥  
प्राची सरस्वती पुण्या तस्माद्दशगुणा स्मृता ॥  
तस्मादशगुणं प्रोक्तं गयाकूपं विशिष्यते ॥ १२ ॥  
तस्माद्दशगुणं देवि कुरुक्षेत्रं विशिष्यते ॥  
कुरुक्षेत्राद्दशगुणा पुण्या वाराणसी तथा ॥ १३ ॥  
तस्या दशगुणं श्रेष्ठं महाकालं विशिष्यते ॥  
महाकालवनं शक्र किल त्रैलोक्यभूषणम् ॥ १४ ॥  
षष्टि कोटिसहस्राणि षष्टिकोटिशतानि च ॥  
लिङ्गानि तत्र विद्यन्ते भुक्तिमुक्तिकराणि च ॥ १५ ॥  
शक्तयो नव कोट्यस्तु तस्मिन्क्षेत्रे वसन्ति हि॥१६॥  
कृमिकीटपतङ्गाश्च मृता यत्र ततः क्रतौ ॥  
यान्ति दिव्यैर्विमानैश्च रुद्रलोकं सनातनम् ॥  
माहात्म्यमद्भुतं श्रुत्वा नारदात्सुरसत्तमः ॥ १७ ॥  
सर्वदेव गणैः सार्द्धमाजगाम त्वरान्वितः ॥  
वासवः श्रीमहाकालवनं हर्षसमन्वितः ॥ १- ॥  
दृष्ट्वा तथाविधं रम्यं महाकालवनं शुभम् ॥  
त्रिविष्टपादप्यधिकं प्रलयेऽप्यक्षयं स्मृतम् ॥१९॥  
विचित्राणि च हर्म्याणि काञ्चनानि शुभानि च ॥  
प्रासादाः शतशो भौममणिविद्रुमभूषिताः ॥ 5.2.7.२०॥  
वज्रेन्द्रनीलरचिताः शुद्धस्फटिकसन्निभाः ॥  
तोरणानि विचित्राणि माणिक्यरचितानि च ॥  
दृष्ट्वा तथाविधं रम्यं महाकालवनोत्तमम् ॥ २१ ॥  
नारदं प्रशशंसुस्ते सर्वे देवा मुदान्विताः ॥  
देवर्षीणां महाप्राज्ञा येनेयं कथिता कथा ॥२२॥  
न कैलासं गमिष्यामो न च मेरुं तथाविधम् ॥  
न मन्दरं गमिष्यामो न यास्यामस्त्रिविष्टपम् ॥ २३ ॥  
एषामरावती श्रेष्ठा ह्येषा भोगवती शुभा ॥  
एषा पैतामहो लोको विष्णुलोकस्तथैव च ॥ २४ ॥  
एतस्मिन्नन्तरे देवि शून्यं जातं त्रिविष्टपम् ॥  
ज्ञात्वा शून्यमथात्मानं चिन्तयित्वा पुनःपुनः ॥  
गमनाय मतिं चक्रे कृत्वा देहमथात्मनः ॥ २५ ॥  
त्यक्त्वा मां त्रिदशाः सर्वे महाकालवनं गताः॥  
अहं तत्रैव यास्यामि यत्र ते त्रिदशा गताः ॥२६॥  
इत्युक्त्वा तत्क्षणं प्राप्तो महाकालवनोत्तमे ॥  
कौतुकात्सोऽथ वै श्रेष्ठं तीर्थं तत्रापि भूतले ॥  
ददर्श रमणीयं तैर्देवैः परिवृतं तदा ॥ २७ ॥  
एतस्मिन्नेव काले तु वागुवाचाशरीरिणी ॥  
भोभोस्त्रिविष्टपात्रैव स्वनाम्ना स्थापयस्व माम् ॥  
कर्कोटकस्य पूर्वे तु महामायाश्च दक्षिणे ॥२८॥  
इत्युक्तो देवदेवेन हृष्टस्तद्गतचेतसा ॥  
स्वनाम्ना स्थापयामास देवं त्रिविष्टपेश्वरम् ॥ २९ ॥  
पूजयित्वा शुभैः पुष्पैरुवाचेदं वरानने ॥  
अद्यप्रभृति भूर्लोको नाम्ना ख्यातिं गमिष्यति ॥ 5.2.7.३० ॥  
ये त्वां पश्यन्ति यत्नेन अपि दुष्कृत कारिणः ॥  
ते यास्यन्ति परं स्थानं दिव्यालङ्कारभूषिताः ॥ ३१ ॥  
अष्टम्यां च चतुर्द्दश्यां सङ्क्रान्तौ वा विशेषतः ॥  
यः करिष्यति पूजां च भक्तियुक्तो हि मानवः ॥ ३२ ॥  
विमानवरमास्थाय कामगं रत्नभूषितम् ॥  
उदितादित्यसङ्काशं मत्समीपे वसिष्यति ॥ ३३ ॥  
किं दानैर्विविधैर्दत्तैः किं यज्ञैर्विविधैः कृतैः ॥  
ते प्राप्स्यन्ति फलं सर्वं ये त्वां द्रक्ष्यन्ति भक्तितः ॥ ३४ ॥  
यंयं काममभिध्याय पूजयिष्यन्ति मानवाः ॥  
तत्तन्मनोरथप्राप्तिर्भविष्यति न संशयः ॥ ३५ ॥  
त्रिदशैश्च पुनः प्रोक्तं दृष्ट्वा मल्लिङ्गमुत्तमम् ॥  
त्रिविष्टपेन धन्येन स्थापितं देवमीश्वरम् ॥ ३६ ॥  
पूजयिष्यन्ति ये धन्या देवं त्रिविष्टपेश्वरम् ॥  
तेषां वासोऽक्षयो दिव्यो भविष्यति त्रिविष्टपे ॥ ३७ ॥  
इत्युक्त्वा पूजयामास भूयो लिङ्गं त्रिविष्टपम् ॥  
सार्द्धं त्रिविष्टपेनैव पुनः स्थानं स्वकं गतः ॥ ३८ ॥  
एष ते कथितो देवि प्रभावः पापनाशनः ॥  
श्रवणात्कीर्त्तनाद्वापि स्वर्गलोकोऽक्षयो भवेत् ॥ ३९ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये त्रिविष्टपेश्वरमाहात्म्यवर्णनन्नाम सप्तमो ऽध्यायः ॥ ७ ॥