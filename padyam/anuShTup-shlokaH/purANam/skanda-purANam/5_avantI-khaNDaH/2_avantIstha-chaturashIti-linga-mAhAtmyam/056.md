+++
title = "०५६"

+++
॥ श्रीमहादेव उवाच ॥ ॥  
षट्पञ्चाशत्तमं विद्धि रेवन्तेश्वरसञ्ज्ञकम् ॥  
यस्य दर्शनमात्रेण परा सिद्धिः प्रजायते ॥ १ ॥  
असहन्ती पुरा सञ्ज्ञा रवेस्तेजोऽतिदुःसहम् ॥  
तपः कर्त्तुं गता देवि ज्ञाता सूर्येण सुव्रता ॥ २ ॥  
अश्वरूपं ततः कृत्वा जगामाथोत्तरान्कुरून् ॥  
ददृशे तत्र सञ्ज्ञां च वडवारूपधारिणीम् ॥ ३ ॥  
गता सा सम्मुखं तस्य पृष्ठरक्षणतत्परा ॥  
ततोभून्नासिकायोगस्तयोस्तत्र समेतयोः ॥ ५ ॥  
नासत्य दस्रौ तनयावश्ववक्त्रौ विनिर्गतौ ॥  
रेतसोंऽते च रेवन्तः खड्गी चर्मी तनुत्रधृक् ॥ ६ ॥  
अश्वारूढः समुद्भूतस्ततो बाणधनुर्द्धरः ॥  
तेन वै जातमात्रेण अश्वारूढेन लीलया ॥  
निर्जितं च जगच्चेदं सदेवासुरमानुषम् ॥७ ॥  
ततो देवाः पराभूता ब्रह्माणं शरणं गताः ॥  
प्रणम्य कथयामासुर्भयकम्पितकं धराः ॥ ८ ॥  
अस्माकं विभवं तेजो रविपुत्रेण नाशितम् ॥  
रेवन्तेन सुरेन्द्रेण शृणु लोकपितामह ॥ ९ ॥  
तस्य गात्रसमुद्भूतो वह्निर्धावति काल जित् ॥  
ज्वलन्ति पादपास्तेन पतन्ति शिखराणि च ॥ 5.2.56.१० ॥  
सर्वतो व्याकुलीभूतं हाहाकारमचेतनम् ॥  
तेनैव पीडितं सर्वं ज्वालामालासमाकुलम् ॥ ११ ॥  
दशदिक्षु प्रवृत्तोऽयं समृद्धो हव्यवाहनः ॥  
सर्वं किंशुकसङ्काशं प्रज्वलन्निव दृश्यते ॥ १२ ॥  
इति तेषां वचः श्रुत्वा ब्रह्मणोक्तं वरानने ॥  
ज्ञातं मया सुरश्रेष्ठा भवतां कार्यमीदृशम् ॥ १३ ॥  
भविष्यति च वस्तच्च काङ्क्षितं यत्सुरोत्तमाः ॥  
गच्छध्वं सहसा तस्माच्छङ्करं शरणं सुराः ॥ १४ ॥  
ब्रह्मणो वचनं श्रुत्वा ममान्तिकमुपागताः ॥  
त्रिदशा भयसन्त्रस्ता नत्वा मामि दमब्रुवन् ॥ १५ ॥  
आदित्यतनयेनैव रेवन्तेन महेश्वर ॥  
दग्धं त्रिभुवनं सर्वं शरीरस्थेन वह्निना ॥  
तेजसा महता चैव विक्रमेण बलेन च ॥ १६ ॥  
असाध्यः किल सोऽस्माकं सर्वेषां देवसत्तम ॥  
भवान्प्रभवते तस्य नान्यः शङ्कर कश्चन ॥ १७ ॥  
त्वां प्रपद्यामहे सर्वे भयार्त्ताः शरणार्थिनः ॥  
शरणं वरदं देवं त्रिदशानां महेश्वर ॥ १८ ॥  
मया स्मृतः सूर्यपुत्रो रेवन्तस्तत्क्षणात्प्रिये ॥  
प्राप्तः प्रीतिप्रसन्नात्मा वचनं चेदमब्रवीत् ॥ १९ ॥  
किं मया देव कर्त्तव्यं ब्रूहि सर्वमशेषतः ॥  
ततो मया सूर्यपुत्र उत्सङ्गे च कृतस्तदा ॥ 5.2.56.२० ॥  
स्नेहादाचुम्बितो मूर्ध्नि परिष्वक्तः पुनःपुनः ॥  
ददामि ते महाभाग वरं वरय सुव्रत ॥ २१ ॥  
परितुष्टोस्मि ते कामं यथेष्टं काममाप्नुहि ॥  
इदमाज्ञापयामि त्वां श्रेयश्चैवमवाप्स्यसि ॥ २२ ॥  
ममाभीष्टं परं स्थानं विद्यते पृथिवीतले ॥  
अक्षयं प्रलये पुत्र महाकालवनं शुभम् ॥  
तत्र दास्यामि ते स्थानं तत्र कीर्त्तिर्भविप्यति ॥ २३ ॥  
पूर्वे कण्टेश्वरस्यापि स्थानं परमदुर्ल्भम् ॥  
तत्र त्वं वस रेवन्त लिङ्गं द्रक्ष्यसि शाश्वतम् ॥ २४ ॥  
सर्वदा त्रिदशैः पूज्यो भविष्यसि न संशयः ॥  
गुह्यकाधिपतिस्त्वं च स्वर्गलोके भविष्यसि ॥ २५ ॥  
अश्वशालासु सर्वासु पूजनीयो भविष्यसि ॥  
नृपतीनां गृहे चैव वसिष्यसि सुपूजितः ॥ २६ ॥  
तेजो मदीयं तत्स्थानं लिङ्गाकारं सनातनम् ॥  
पूजितं त्रिदशैस्तत्र संसेव्यं यत्नतस्त्वया ॥ २७ ॥  
एवमुक्तो मया देवि रेवन्तो रविजस्तदा ॥  
जगामाकाशमाविश्य महाकालवनं क्षणात् ॥ २८ ॥  
ददर्श तत्र तल्लिङ्गं ज्योतीरूपं सनातनम् ॥  
सूर्यपुत्रस्तु रेवन्तो दृष्टो लिङ्गेन पार्वति ॥ २९ ॥  
प्रोक्तः प्रणयपूर्वेण दिष्ट्या दृष्टोऽसि सूर्यज ॥  
अद्यप्रभृति ते नाम्ना ख्यातिं यास्यामि भूतले ॥ 5.2.56.३० ॥  
स्थातव्यं मत्समीपे तु सूर्यपुत्र त्वया सदा ॥  
अक्षया भविता कीर्त्तिस्त्वदीया भुवनत्रये ॥ ३१ ॥  
रेवन्तेश्वरसञ्ज्ञोऽहं भविष्यामि न संशयः ॥  
ये मां द्रक्ष्यन्ति रेवन्त भक्त्या परमया युताः ॥  
तेषामश्वा भविष्यन्ति विजयो यश ऊर्जितम् ॥ ३२ ॥  
ऐश्वर्यं दानशक्तिश्च पुत्रपौत्रमनन्तकम् ॥  
गुह्यकानां पतिर्भूत्वा स्वर्गलोके स वत्स्यति ॥ ३३ ॥  
लिङ्गस्य वचनं श्रुत्वा प्रोक्तं वै रविसूनुना ॥  
रेवन्तेन विशालाक्षि सन्तुष्टेनान्तरात्मना ॥३४॥  
देहि मे ह्यचला भक्तिं देहि मे स्थानमुत्तमम् ॥  
देहि मे परमं ज्ञानं ध्रुवां कीर्तिं च देहि मे ॥ ३५ ॥  
भगवन्भूतभव्येश भवबन्धभयापह ।  
संस्कृतार्थोऽस्मि सञ्जातस्तव देवस्य दर्शनात् ॥ ३६ ॥  
जन्मकोटिसुसंशुद्धा ये त्वां पश्यन्ति देहिनः ॥  
न तेषां पुनरावृत्तिर्घोरसंसारसागरे । ॥ ३७ ॥  
इत्युक्त्वा रविसूनुर्वै रेवन्तो रविवल्लभः ॥  
रेवन्तेश्वरदेवस्य समीपे संव्यवस्थितः ॥ ३८ ॥  
एष ते कथितो देवि प्रभावः पापनाशनः ।  
रेवन्तेश्वरदेवस्य घण्टेश्वरमथो शृणु ॥ ३९ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्ग माहात्म्ये रेवन्तेश्वरमाहात्म्यवर्णनन्नाम षट्पञ्चाशत्तमोऽयायः ॥ ५६ ॥