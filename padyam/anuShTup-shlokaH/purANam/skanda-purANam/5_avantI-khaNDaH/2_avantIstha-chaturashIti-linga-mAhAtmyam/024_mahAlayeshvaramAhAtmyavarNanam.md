+++
title = "०२४ महालयेश्वरमाहात्म्यवर्णनम्"

+++
॥ ईश्वर उवाच ॥ ॥  
महालयं महाभागे चतुर्विंशतिकं शुभम् ॥  
ब्रह्मादिस्तम्बपर्यन्तं त्रैलोक्यं सचरा चरम् ॥ १ ॥  
उत्पादितं धृतं व्याप्तं त्वया देव मया श्रुतम् ॥  
त्वयैकेन विशुद्धेन सर्वगेन महात्मना ॥ २ ॥  
अत्यर्थं मुनयः सर्वे मुदिता मौनिनो ऽव्ययाः ॥  
वदन्ति कारणं चास्य त्रैलोक्यस्य महेश्वर ॥ ३ ॥  
त्वया सर्वमिदं सृष्टं त्रैलोक्यं भूर्भुवादिकम् ॥  
उत्पाद्यमानमुत्पन्नं प्रलीयच्च सहस्रशः ॥ ४ ॥  
देवदानवगन्धर्वमुनिचारणभोगिनाम् ॥  
उत्पत्तिस्थितिसंहारास्त्वया दृष्टा मुहुर्मुहुः ॥ ५ ॥  
जगच्चराचरं देव कुत्र स्थित्वासृजस्य लम् ॥  
लीलया संहरस्येतत्प्रसादाद्वक्तुमर्हसि ॥ ६ ॥  
कोऽसौ महालयो रौद्रग्रहरूपी व्यवस्थितः ॥  
यस्मिन्धृतं त्वया सर्वं त्रैलोक्यं भूर्भुवादिकम् ॥ ॥ ७ ॥  
इति पृष्टस्त्वया देवि मया ते कथितं पुरा ॥  
इदानीं कथयिष्यामि शृणुष्वैकाग्रमानसा ॥ ८ ॥  
पृथिव्यादीनि भूतानि महाकालवने प्रिये ॥  
धृतानि प्रलयस्यान्ते एकोद्देशे महालये ॥ ९ ॥  
ब्रह्मलोकादिभिर्लोकैरनौपम्यगुणं शुभम् ॥  
स्थानं महालयं तत्र ममानन्दकरं परम् ॥ 5.2.24.१० ॥  
परं ब्रह्ममयं लिङ्गं तत्र तिष्ठति सर्वदा ॥  
तस्य लिङ्गस्य मध्ये तु धृतं कृत्स्नं चराचरम् ॥ ११ ॥  
तत्र ब्रह्मादयो देवा विष्णुस्तत्रैव संस्थितः ॥  
लिङ्गस्याभ्यन्तरे देवि सर्वमेवाधितिष्ठति ॥  
तस्माल्लिङ्गात्समुत्पन्नो महानात्मा महामतिः ॥ १२ ॥  
भूतादिश्चाप्यहङ्कारो विष्णुः शम्भुश्च पार्वति ॥  
बुद्धिः प्रज्ञा धृतिः ख्यातिः स्मृतिर्लज्जा सरस्वती ॥१३॥  
सर्वतः पाणिपादं तत्सर्वतोऽक्षिशिरोमुखम् ॥  
सर्वतः श्रुतिमल्लोके सर्वमावृत्य तिष्ठति ॥१४॥  
अस्माद्भूतानि लिङ्गानि महाभूतानि पञ्च वै ॥  
पृथिवी वायुराकाशमापो ज्योतिः प्रलीयते ॥ १५ ॥  
स्थलमापस्तथाकाशं जन्म चापि चतुर्विधम्॥  
अण्डजोद्भिज्जं च सस्वेदं जरायुजमथापि वा ॥ १६ ॥  
चतुर्द्धा जन्मचिह्नं यल्लिङ्गेस्मिन्नेव लक्ष्यते ॥  
तपः कर्म च पुण्यं च व्रतं दानं तथैव च ॥ १७ ॥  
रजःसत्त्वं तमोभावस्तस्माल्लिङ्गाच्च जायते ॥  
तस्मिंस्तच्छ्रूयते सत्यं ज्योतिर्ब्रह्म सनातनम् ॥ १८ ॥  
अव्यक्तकारणं सूक्ष्मं यत्तत्सदसदात्मकम् ॥  
यस्मात्पितामहो जज्ञे प्रभुरेकः प्रजापतिः ॥ १९ ॥  
विश्वेदेवास्तथादित्या वसवोऽथाश्विनावपि ॥  
यक्षाः साध्याः पिशाचाश्च गुह्यकाः पितर स्तथा ॥ 5.2.24.२० ॥  
आपो द्यौः पृथिवी वायुरन्तरिक्षं दिशस्तथा ॥  
संवत्सरर्तवो मासाः पक्षाहोरात्रयस्तथा ॥ २१ ॥  
यच्चान्यदपि तत्सर्वं सम्भूतं लोक साक्षिकम् ॥  
यदिदं दृश्यते किञ्चित्तस्यान्ते च प्रलीयते ॥ २२ ॥  
अतो महालयोनाम विख्यातो भुवनत्रये ॥  
मुक्तीश्वरस्य देवस्य दक्षिणे संव्यव स्थितः ॥ २३ ॥  
यः पूजयति तल्लिङ्गं रुद्रमूर्त्या महालयम् ॥  
त्रैलोक्यविजयी नित्यं कीर्त्तिमान्स नरो भवेत् ॥ २४ ॥  
महालयेश्वरे पुण्ये पूजिते परमेश्वरे ॥  
भक्त्या परमया चैव सर्वे देवाः सुपूजिताः ॥  
भवन्तीह महाभागे यतस्तैरपि पूज्यते ॥ २५ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये महालयेश्वरमाहात्म्यवर्णनन्नाम चतुर्विंशोऽध्यायः ॥ २४ ॥