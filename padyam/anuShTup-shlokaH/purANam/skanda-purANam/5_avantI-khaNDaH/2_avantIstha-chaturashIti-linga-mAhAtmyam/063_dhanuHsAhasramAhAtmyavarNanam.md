+++
title = "०६३ धनुःसाहस्रमाहात्म्यवर्णनम्"

+++
॥ श्रीहर उवाच ॥ ॥  
धनुःसाहस्रनामानमीश्वरं शृणु पार्वति ॥  
त्रिषष्टिसङ्ख्यकं दिव्यं दर्शनात्पापनाशनम् ॥ १ ॥  
विदूरथोनाम नृपः ख्यातकीर्त्तिरभूद्भुवि ॥  
तस्य पुत्रद्वयं जातं सुनीतिः .सुमतिस्तथा ॥ २ ॥  
एकदा तु वनं यातो मृगयां स विदूरथः ॥  
ददर्श गर्त्तं सुमहद्भूमेर्मुखमिवोद्गतम् ॥ ३ ॥  
तं दृष्ट्वा चिन्तयामास किमेतदिति पार्थिवः ॥  
पातालविवरं मन्ये वडवानलसन्निभम् ॥ ४ ॥  
चिन्तयन्निव तत्रासौ ददर्श विजने वने ॥  
ब्राह्मणं सुव्रतं नाम तपस्विनमकल्मषम् ॥ ५ ॥  
स तं पप्रच्छ नृपतिः किमेतदिति भो द्विज ॥ ६ ॥  
॥ ब्राह्मण उवाच ॥ ॥  
दानवः सुमहावीर्यो वसत्युग्रो रसातले ॥  
कुजम्भोनाम विख्यातो भिनत्ति वसुधामिमाम् ॥ ७ ॥  
तमजित्वा कथं राज्यं भोक्ष्यसे वसुधाधिप ॥  
तेन विध्वंसिता विप्रा रात्रौ निःसृत्य पार्थिव ॥ ८ ॥  
उपद्रुतास्तथा देशा ध्वस्ताश्चैव तथाश्रमाः ॥  
आप्याययति दैत्योऽयं सबली मुशलायुधः ॥ ९ ॥  
यदि त्वं घातयस्येनं पातालान्तरगोचरम् ॥  
ततः समस्तवसुधापतिरेव भविष्यसि ॥ 5.2.63.१० ॥  
इति विप्र वचः श्रुत्वा मन्त्रयामास पार्थिवः ॥  
मन्त्रिभिः सहितोऽमोघं श्रुत्वा मुशलमद्रिजे ॥ ११ ॥  
तं मन्त्रं क्रियमाणं तु सूनुभ्यां सह मन्त्रिभिः ॥  
तत्पार्श्ववर्त्तिनी कन्या शुश्रावाथ मुदावती ॥ १२ ॥  
ततः कतिपयाहे तु तां कन्यां जलजेक्षणाम् ॥  
जहारोपवनाद्दैत्यः कुजम्भः स्वसखीवृताम् ॥ १३ ॥  
एतच्छ्रुत्वा महीपालः क्रोधपर्याकुलेक्षणः ॥  
उवाच पुत्रौ जानेऽहं सकुजम्भो महासुरः ॥ १४ ॥  
दृष्ट्वा भूमौ पुरा गत्तें तत्र संशयिते मयि ॥  
कथितो द्विजमुख्येन मया पृष्टेन पुत्रकौ ॥ १५ ॥  
स हन्यतां सोऽपहर्त्ता मुदावत्याः सुदुर्मतिः ॥  
प्रस्थितौ नृपभक्त्याथ स्वसैन्यपरिवारितौ ॥ १६ ॥  
तौ सुतौ तत्र सम्प्राप्तौ पाताले पितृशासनात्॥  
युयुधाते कुजम्भेन स्वशक्त्या सेनया वृतौ ॥ १७ ॥  
ततः परिघनिस्त्रिंशशक्तिशूलपरश्वधैः ॥  
बाणैश्चिरतरं युद्धं तेषामासीत्सदारुणम्॥ १८ ॥  
ततो मायाबलवता तेन दैत्येन तत्क्षणात् ॥  
अमोघेनाद्वितीयेन मुशलेन वरानने ॥ १९ ॥  
हत सैन्यौ रणे बद्धौ राजपुत्रौ महाबलौ ॥ 5.2.63.२० ॥  
ततः श्रुत्वा महीपालो विवर्णवदनोऽभवत् ॥  
बद्धपुत्रः परामार्त्तिं जगाम गिरिपुत्रिके ॥ २१ ॥  
रुरोद बहुधात्यर्थं पुत्रस्नेहेन पार्थिवः ॥  
ततो विलपतस्तस्य मार्कण्डेयो महामुनिः ॥  
अनेकसृष्टिसंहारदृष्टकार्यपरावरः ॥ २२ ॥  
उदितादित्यसङ्काशः सप्तकल्पानुगो वशी ॥  
आजगाम नृपाभ्याशे विलपन्तं ददर्श सः ॥  
राजानं कथयामास त्रिकालज्ञो महामुनिः ॥ २३ ॥  
मा शुचस्त्वं महीपाल क्षत्त्रियोऽसि दृढव्रतः ॥  
क्व शोक क्व महीपालो दुर्जयो लोकपालवत् ॥ २४ ॥  
शोकं कुपुरुषाचीर्णं त्यज त्वं राजसत्तम ॥  
उद्यमं कुरु राजेन्द्र कुजम्भं घातयिष्यसि ॥ २५ ॥  
नात्युच्चं मेरुशिखरं नातिनीचं रसातलम् ॥  
व्यवसायः सखा यस्य नास्ति दूरे महोदधिः ॥ २६ ॥  
महाकालवने लिङ्गमाराधय समाहितः ॥  
रूपेश्वरस्य देवस्य पार्श्वे दक्षिणतः स्थितम् ॥ २७ ॥  
धनुःसाहस्रतुल्यं तु मुशलस्य निवारणम् ॥  
धनुः प्राप्स्यसि राजेन्द्र कुजम्भं विनिपातय ॥ २८ ॥  
धनुःसाहस्रहस्तैस्तु रक्षितं योधसत्तमैः ॥  
लिङ्गं देवासुरैर्युद्धे सहस्राक्षेण सेवितम् ॥  
इन्द्रेण च धनुर्लब्धं जम्भो वै येन पातितः ॥२९ ॥  
तस्य तद्वचनं श्रुत्वा स राजाथ विदूरथः ॥  
जगाम त्वरितो देवि महाकालवनं शुभम् ॥ 5.2.63.३० ॥  
ददर्श तत्र तल्लिङ्गं पूजयामास भक्तितः ॥  
तस्य तुष्टस्तदा देवो ददौ दिव्यं धनुस्तदा ॥ ३१ ॥  
धनुःसाहस्रतुल्यं च मुशलस्य निवारणम् ॥  
धनुर्लब्ध्वा तदा राजा बद्धगोधाङ्गुलित्रवान्॥  
जगाम धीरः पातालं तेन गर्तेन सत्वरम् ॥ ३२ ॥  
ततो ज्यास्वनमत्युग्रं स चक्रे पार्थिवस्तदा ॥  
येन पातालमखिलमासीदापूरितान्तरम्॥ ३३ ॥  
ततो ज्यास्वनमाकर्ण्य कुजम्भो दानवेश्वरः ॥  
आजगामातिकोपेन स्वसैन्यपरिवारितः ॥ ३४ ॥  
ततो युद्धमभूत्तस्य सह राज्ञा वरानने ॥  
दिनानि त्रीणि स यदा योधितस्तेन दानवः ॥ ३५ ॥  
ततः कोपपरीतात्मा मुशलायाभ्यधावत ॥  
गन्धैर्माल्यैस्तथा धूपैः पूज्यमानः स तिष्ठति ॥ ३६ ॥  
यावद्गृह्णाति मुशलं तावत्सा च मुदावती ॥  
पस्पर्श चन्दनव्याजैरनेकैश्च पुनःपुनः ॥ ३७ ॥  
ततः स गत्वा युयुधे मुसलेनासुरेश्वरः ॥  
तदा मुसलपातास्ते धनुषा निष्प्रभीकृताः ॥ ३८ ॥  
धनुर्ज्याघातशब्देन पतिते भूतले तदा ॥  
गतो वैवस्वतं लोकं कुजम्भोनाम दानवः ॥ ३९ ॥  
ततोऽपतत्पुष्पवृष्टिस्तस्योपरि महीपतेः ॥  
जगुर्गन्धर्वपतयो देववाद्यानि सस्वनुः ॥ 5.2.63.४० ॥  
स चापि राजा तं हत्वा पुत्रौ लब्ध्वा सुतां तदा ॥  
मुदावतीं मुदा युक्तो हर्षगद्गदनिर्भरः ॥ ४१ ॥  
पुत्राभ्यां सहितो देवि सुसम्पूर्णमनोरथः ॥  
सान्तःपुरपरीवारः पुनरायाद्वरानने ॥ ४२ ॥  
महाकालवने रम्ये यत्र तल्लिङ्गमुत्तमम्॥  
पूजयामास रत्नैश्च वस्त्रैराभरणैस्तथा ॥ ४३ ॥  
ततः स पूजितो देवैः शक्रेण च पुनःपुनः ॥  
अस्य लिङ्गस्य माहात्म्याद्धनुः प्राप्तं नृपेण ३ ॥ ४४ ॥  
कुजम्भोऽपि हतो दैत्यो देवविद्वेषकारकः ॥  
धनुःसाहस्रनामायमतः ख्यातिं गमिष्यति ॥ ४५ ॥  
भक्त्या ये पूजयिष्यन्ति धनुःसाहस्रमीश्वरम्॥  
यास्यन्ति शत्रवस्तेषां क्षयं नैवात्र संशयः ॥ ४६ ॥  
अर्चिते देवदेवेशे धनुःसाहस्रिके शिवे ॥  
अर्चिताः सर्वदेवाः स्युर्वरदाश्च न संशयः ॥ ४७ ॥  
प्रातर्मध्येऽपराह्णे च धनुःसाहस्रकं शिवम् ॥  
ये नमन्ति नरा नित्यं न ते नरकभोगिनः ॥४८ ॥  
तीर्थानां च यथा गङ्गा रक्षिता योधसत्तमैः ॥  
तथायं रक्षको देवो नाम्ना धनुःसहस्रकः ॥४९॥  
तत्र गङ्गादितीर्थानि विद्यन्ते विविधानि च ॥  
सुरहस्यातिपुण्यानि सद्यः पापहराणि च ॥ 5.2.63.५० ॥  
तेषां फलं विनिर्दिष्टं ये पश्यन्ति तु भक्तितः ॥  
धनुःसाहस्रकं नाम सदा शत्रुक्षयङ्करम् ॥ ५१ ॥  
एष ते कथितो देवि प्रभावः पापना शनः ॥  
धनुःसाहस्रदेवस्य देवं पशुपतिं शृणु ॥ ५२ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीति लिङ्गमाहात्म्ये धनुःसाहस्रमाहात्म्यवर्णनन्नाम त्रिषष्टितमोऽध्यायः ॥ ६३ ॥ ॥ ॥