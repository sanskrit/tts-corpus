+++
title = "००२ गुहेश्वरमाहात्म्यवर्णनम्"

+++
श्रीरुद्रउवाच ॥ ॥  
शृणु गुहेश्वरं लिङ्गं द्वितीयं पापनाशनम् ॥  
यस्य दर्शनमात्रेण जायते सिद्धिरुत्तमा ॥ १ ॥  
पुरा राथन्तरे कल्पे देवदारुवने शुभे ॥  
ऋषिर्मङ्कणकोनाम वेदवेदाङ्गपारगः ॥  
योगाभ्यासरतो नित्यं शान्तिदान्तिसमास्थितिः ॥ २ ॥  
सिद्धिकामस्तपस्तेपे कथं सिद्धो भवाम्यहम् ॥  
रक्तमयविकारोयं कथं यास्यति सङ्क्षयम् ॥ ३ ॥  
इति सञ्चिन्त्य हृदये प्रारब्धं तप उत्तमम् ॥  
बहून्यब्दसहस्राणि तस्यातीतानि पार्वति ॥ ४ ॥  
कस्मिंश्चिदथ काले तु विद्धस्य पर्वतात्मजे ॥  
कराच्छाकरसो जातः कुशाग्रेण तदैव हि ॥ ५ ॥  
स च दृष्ट्वा तदाश्चर्यं विस्मयं परमं गतः ॥  
मेने सिद्धिं परां प्राप्तां सगर्वो वाक्यमब्रवीत् ॥ ६ ॥  
अहो तपःप्रभावोऽयं प्राप्ता सिद्धिर्मयाद्य वै ॥  
मत्तुल्यो नास्ति वै विप्रो येन सिद्धिः समागता ॥ ७ ॥  
शरीरं कुत्सितं चेदं मलमूत्रेण संयुतम् ॥  
मन्त्रस्नायुवसापृक्तमांसशोणितपूरितम् ॥  
हर्षेण महता युक्तः स ननर्त्त द्विजस्तथा ॥ ८ ॥  
एतस्मिन्नृत्यति विप्रे जगत्स्थावर जङ्गमम् ॥  
अनृत्यद्रागसंयुक्तं प्रभावात्तस्य वै मुनेः ॥ ९ ॥  
न स्वाध्यायो वषट्कारः कर्मकाण्डो न च क्वचित् ॥ 5.2.2.१० ॥  
एतस्मिन्नन्तरे देवा ब्रह्मविष्णु पुरःसराः ॥  
मामूचुर्विस्मिताः सर्वे नाथ नृत्यं तदा कुरु ॥ ११ ॥  
ऋषौ मङ्कणके देव नृत्यति नृत्यति सर्वतः ॥  
सदेवासुरमानुष्यं सर्वं लोकत्रयं विभो ॥ १२ ॥  
चलिताः पर्वताः स्थानात्क्षुभिता मेघपङ्क्तयः ॥  
शिखराणि विशीर्यन्ते धरणी पीडिता भृशम् ॥ १३ ॥  
स्रोतोमात्रा महानद्यो ग्रहा उन्मार्गतः स्थिताः ॥ १४ ॥  
त्रैलोक्यं व्याकुलीभूतं यावन्नायाति सङ्क्षयम् ॥  
तावन्निवारयस्वैनं नान्यः शक्तो विना त्वया ॥ १५ ॥  
तेषां तद्वचनं श्रुत्वा त्रिदशानां यशस्विनि ॥  
प्रतिज्ञातं मयात्यर्थं गत्वा तस्य समीपतः ॥ १६ ॥  
द्विजरूपं समास्थाय मया पृष्टो द्विजोत्तमः ॥  
किमर्थं नृत्यसि ब्रह्मन्कस्मात्ते हर्ष आगतः ॥ १७ ॥  
विरुद्धमृषिधर्माणां कामरागेण नर्त्तनम् ॥  
गीतं च नर्त्तनं चैव युवतीजनवल्लभम् ॥ १८ ॥  
ब्राह्मणस्य तपो भ्रंशः सदाचारस्य सत्तम ॥  
इति मत्वा द्विजश्रेष्ठ किमर्थं नृत्यसे भृशम्॥ १९ ॥  
॥ ऋषिरुवाच ॥ ॥  
किं न पश्यसि भो ब्रह्मन्कराच्छाकरसं च्युतम् ॥  
अतएव हि मे नृत्यं सिद्धोऽहं नात्र संशयः ॥ 5.2.2.२० ॥  
तस्य तद्वचनं श्रुत्वा हासोऽतीव मया कृतः ॥  
अङ्गुष्ठस्ताडितः स्वीयोङ्गुल्यग्रेण च पार्वति ॥ २१ ॥  
ततो विनिर्गतं भस्म तत्क्षणाद्धिमपाण्डुरम् ॥  
हासेनोक्तो विशालाक्षि सगर्वो ब्राह्मणो मया ॥ २२ ॥  
पश्य मेंऽगुष्ठतो ब्रह्मन्भूरि भस्म विनिर्गतम् ॥  
न नृत्येहं न मे हर्षस्तथापि मुनिस्सम ॥ २३ ॥  
तद्दृष्ट्वा महदाश्चर्यं लज्जितो द्विजसत्तमः ॥  
धैर्यं च तादृशं दृष्ट्वा विस्मयं परमं गतः ॥ २४ ॥  
अब्रवीत्प्राञ्जलिर्भूत्वा विस्मितेनान्तरात्मना ॥  
नान्यं देवमहं मन्ये त्वां मुक्त्वा वृषभध्वजम् ॥ २५ ॥  
नान्यस्य विद्यते शक्ति रीदृशी भुवनत्रये ॥  
तस्मात्क्षमस्व देवेश मयाज्ञानादनुष्ठितम् ॥ २६ ॥  
तपःक्षयकरं कर्म विरुद्धं नर्त्तनं सताम्॥  
बहुकालार्जितं पुण्यं तपसा दुष्क रेण तु ॥  
तद्गतं सहसा देव मदीयं नर्त्तनेन सु ॥ २७ ॥  
तस्य तद्वचनं श्रुत्वा मयोक्तो द्विजसत्तमः ॥  
वरं वरय भद्रं ते तुष्टोऽहं द्विजसत्तम ॥ २८ ॥  
ज्ञानेनानेन विप्रेन्द्र कं ते कामं करोम्यहम् ॥२९ ॥  
ऋषिरुवाच ॥ ॥  
यदि देव प्रसन्नस्त्वं शरणागतवत्सल ॥  
यथा न स्यात्तपोहानिस्तथा नीतिर्विधीयताम्॥5.2.2.३०॥  
मया प्रोक्तं प्रसन्नेन तस्य विप्रस्य पार्वति ॥  
तपस्ते वर्द्धतां विप्र महाकालवनं व्रज॥३१॥  
तत्रास्ते सर्वदा पुण्या सप्तकल्पोद्भवा गुहा॥  
पिशाचेश्वरदेवस्य उत्तरेण व्यवस्थिता ॥ ३२ ॥  
तत्र द्रक्ष्यसि यल्लिङ्गं सप्तकल्पोद्भवं शुभम्॥  
तस्य दर्शनमात्रेण तपस्ते वृद्धिमेष्यति ॥३३॥  
काम क्रोधोद्भवं पापं लोभमोहसमन्वितम् ॥  
ईर्ष्यामत्सरजं चैव नाशं याति च किल्बिषम् ॥३४॥  
मदीयं वचनं श्रुत्वा स विप्रो वेदपारगः ॥  
श्रुत्वा च नियमं देवि मदुक्तं स ततो द्विजः ॥ ३५ ॥  
निःसृतो नियतो भूत्वा नमस्कृत्य पुनःपुनः ॥  
आजगाम गुहा यत्र महाकालवनोत्तमे॥ ३६॥  
ददर्श तत्र तल्लिङ्गं तपसो वर्द्धनं परम् ॥  
द्वादशादित्यसङ्काशो जातो वै लिङ्गदर्शनात् ॥३७॥  
एतस्मिन्नन्तरे देवि देवैरुक्तं नभस्तले ॥  
गोप्यं लिङ्गं गुहोत्थं तु दृष्टं मङ्कणकेन तु ॥३८॥  
सिद्धिः प्राप्ता द्विजेनैव दर्शनेन सुदुर्लभा ॥  
तस्माद्गुहेश्वरो देवि भविष्यति महीतले ॥३९॥  
भक्त्या परमयोपेता ये द्रक्ष्यन्ति गुहेश्वरम् ॥  
न तेषां जायते विघ्नो धर्मस्य तपसस्तथा ॥ 5.2.2.४० ॥  
अष्टम्यां वा चतुर्दश्यां दर्शनं यः करिष्यति ॥  
ब्रह्मलोकं गमिष्यन्ति पितरस्तस्य देहिनः ॥ ४१ ॥  
अत्रागत्य प्रयत्नेन दर्शनं यः करिष्यति ॥  
उद्धरिष्यति चात्मानं पुरुषानेकविंशतिम्॥ ४२ ॥  
कृत्वा पापसहस्राणि दर्शनं यः करिष्यति ॥  
स याति परमं स्थानं यत्र देवो महेश्वरः ॥ ४३ ॥  
ब्रह्महत्या सुरापानं स्तेयं गुर्वङ्गनागमः ॥  
दर्शनात्तस्यलिङ्गस्य सर्वं यास्यति सङ्क्षयम् ॥ ४४ ॥  
यत्किञ्चिदशुभं कर्म जन्मकोटिशतार्जितम् ॥  
क्षयं यास्यति तत्सर्वं स्पर्शमात्रेण नान्यथा ॥ ४५ ॥  
महापातकयुक्ता हि देहिनो ये महीतले ॥  
तेऽपि लिङ्गं समासाद्य मुच्यन्ते सर्वपातकैः ॥ ४६ ॥  
इत्युक्त्वा स द्विजो देवि दिव्यो मङ्कणको मुनिः ॥  
कृत्वाश्रमपदं पुण्यं तत्रैव तपसि स्थितः ॥ ४७ ॥  
एष वै कथितो देवि प्रभावः पापनाशनः ॥  
श्रवणात्कीर्त्तनाद्वापि सर्वपापैः प्रमुच्यते ॥ ४८ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये गुहेश्वरमाहात्म्यवर्णनन्नाम द्वितीयोऽध्यायः ॥ २ ॥