+++
title = "०१२ लोकपालेश्वरमाहात्म्यवर्णनम्"

+++
॥ श्रीहर उवाच ॥  
द्वादशं विद्धि देवेशि लोकपालेश्वरं शिवम् ॥  
यस्य दर्शनमात्रेण सर्वपापैः प्रमुच्यते ॥ १ ॥  
पुरा दैत्यगणा देवि प्रादुर्भूताः सहस्रशः ॥  
हिरण्यकशिपोर्वक्षःस्थलादतिपराक्रमाः ॥ २ ॥  
तैरियं वसुधा व्याप्ता सशैलवनकानना ॥  
विध्वस्ताः स्वाश्रमाः सर्वे यज्ञा विध्वंसितास्तथा ॥ ३ ॥  
ब्राह्मणा भक्षिताश्चैव वेद वेदाङ्गपारगाः ॥  
पूरितान्यग्निकुण्डानि पांसुना मधुना तथा ॥ ४ ॥  
विध्वस्ताः कलशाः सर्वे मृद्भाण्डादि च चूर्णितम् ॥  
निःस्वाध्यायवषट्कारा स्वधास्वाहाविवर्जिता ॥ ५ ॥  
कृता च धरणी देवि नष्टयज्ञोत्सवाभवत् ॥  
लोकपालास्ततो भीता माधवं शरणं गताः ॥ ६ ॥  
ऊचुः प्राञ्जलयः सर्वे क्षुधार्ता दुःखिताः कृताः ॥  
वयं ग्लानिं गता देव यज्ञभागं विना कृताः ॥ ७ ॥  
वयं त्रातास्त्वया पूर्वं नमुचेर्वृषपर्वणः ॥  
हिरण्यकशिपो रौद्रान्नरकाच्च मुरोस्तथा ॥ ८ ॥  
तथा रक्ष सुरश्रेष्ठ भयं नः समुपस्थितम् ॥ ९ ॥  
तेषां तद्वचनं श्रुत्वा शङ्खचक्रगदाधरः ॥  
जगाम स ततो दैत्याः प्रविष्टा वरुणालयम् ॥5.2.12.१०॥  
ते निष्क्रम्य ततो रात्रौ निघ्नन्ति द्विजसत्तमान् ॥  
तापसान्दीक्षितान्देवि धर्मव्रतपरायणान् ॥ ११ ॥  
अथ स्वर्गं गताः कान्ते जितः शक्रो मरुत्पतिः ॥  
तथैव दक्षिणामाशां धर्मराजो जितस्ततः ॥ १२ ॥  
गत्वाथ पश्चिमामाशां जलराजो विनिर्जितः ॥  
उत्तरे धनदो देवि तैर्दैत्यैः स विनिर्जितः ॥ १३ ॥  
ततस्ते व्याकुला जाता विष्णुं शरणमागताः ॥  
उपायः कथितो देवि देवेभ्यो विष्णुना तदा ॥ १४ ॥  
महाकालवनं गत्वा देवा भक्त्या समाहिताः॥  
आराधयत सर्वेशं शङ्करं लोकशङ्करम्॥१५॥  
भवतां भविता सिद्धिस्तत्र तस्य प्रसादतः॥ १६॥  
इति तस्य वचः श्रुत्वा कृष्णस्यामिततेजसः ॥  
प्रस्थिता लोकपालास्ते महाकालवने शुभे ॥ १७ ॥  
तावत्तत्रैव संरुद्धा दैत्यैः शस्त्रधरैस्तदा॥  
भूयो नष्टाश्च सम्प्राप्ता यत्र देवो जनार्दनः ॥ १८ ॥  
कथयामासुरत्युग्रं यथा रुद्धं जगत्त्रयम् ॥  
नारायणेन ते प्रोक्ता लोकपालाः पुनः पुनः ॥ १९ ॥  
यूयं व्रतधरा भूत्वा कपालैश्च विभूषिताः ॥  
खट्वाङ्गधारिणः शान्ताः पञ्चमुद्राविभूषिताः ॥ 5.2.12.२० ॥  
भस्मभूषितसर्वाङ्गाः क्षुद्रघण्टाविराजिताः ॥  
महाव्रतधरा भूत्वा महाकालवनो त्तमम् ॥  
गच्छध्वं ब्रह्मणा सार्द्धं पादबद्धैश्च नूपुरैः ॥ २१ ॥  
अथ ते लोकपालाश्च श्रुत्वा कृष्णस्य भाषितम् ॥  
समायाता महादेवि कृत्वा कापालिकं वपुः ॥ २२ ॥  
तत्र दृष्टं महल्लिङ्गं तेजसां राशिमद्भुतम् ॥  
स्तुतं च विविधैः स्तोत्रैर्लोकपालैः पुनःपुनः ॥ २३ ॥  
ततस्तु तस्य लिङ्गस्य वह्निज्वाला विनिःसृता ॥  
यया ते दानवाः सर्वे दग्धा भस्मत्वमागताः ॥ २४ ॥  
ज्ञात्वा लिङ्गस्य माहात्म्यं नाम चक्रुः समाहिताः ॥  
सेवितं लोकपालैस्तु लिङ्गं तेजोमयं परम् ॥ २५ ॥  
लोकपालेश्वरोनाम ख्यातिं यास्यति भूतले ॥  
इत्युक्त्वा त्रिदशाः सर्वे लोकपालैः समावृताः ॥  
स्वस्वस्थानं गता दिव्यं यथापूर्वं मुदान्विताः ॥ २६ ॥  
ये पश्यन्ति नरा देवि लोकपालेश्वरं शिवम् ॥  
समृद्धिभिः सुसम्पन्ना भवेयुर्जन्मजन्मसु ॥ ॥ २७ ॥  
न दारिद्र्यं न च व्याधिर्नाकालमरणं तथा ॥  
ऐश्वर्यं चातुलं तेषां जायते दर्शनात्सदा ॥ २८ ॥  
यो यमुद्दिश्य वै कामं दर्शनं तु करिष्यति ॥  
तस्य तज्जायते सर्वं मृतस्य परमा गतिः ॥ २९ ॥  
अश्वमेधस्य यज्ञस्य सम्यगिष्टस्य यत्फलम् ॥  
तत्फलं लभते देवि लोकपाले श्वरार्चनात् ॥ 5.2.12.३० ॥  
प्रसङ्गेनापि यः पश्येल्लोकपालेश्वरं शिवम् ॥  
मोदते स्वर्गलोके स लोकपालैः समं सदा ॥ ३१ ॥  
सङ्क्रान्तौ सोमवारे च चतुर्दश्यां विशेषतः ॥  
ये पश्यन्ति नरा भक्त्या ह्यष्टम्यामयनद्वये ॥३२॥  
ते दुर्द्धर्षा भवन्तीह शत्रूणां सङ्गरे तथा ॥  
मृता यान्ति विमानेन शक्रलोकं सुदुर्लभम् ॥ ३३ ॥  
क्रमेण वारुणं लोकं धनदस्य यथासुखम् ॥  
पुनः पैतामहं यान्ति लोकं देवैः सुदुर्लभम् ॥ ३४ ॥  
एष ते कथितो देवि प्रभावः पापनाशनः ॥  
दुर्लभः परमो गुह्यं कामेश्वरमथो शृणु ॥ ३५ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये लोकपालेश्वरमाहात्म्यवर्णनन्नाम द्वादशोऽध्यायः ॥ १२ ॥ ॥ छ ॥