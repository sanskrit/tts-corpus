+++
title = "०४१ र्णनम्"

+++
॥ श्रीमहादेव उवाच ॥ ॥  
चत्वारिंशत्तमं सैकमीश्वरं विद्धि पार्वति ॥  
लुम्पेश्वरमिति ख्यातं नाम यस्य महीतले ॥ १ ॥  
देशे म्लेच्छगणाकीर्णे बभूव जगतीपतिः ॥  
लुम्पाधिप इति ख्यातो महेन्द्रसमविक्रमः ॥ २ ॥  
तस्यासीद्दयिता भार्या विशालानाम नामतः ॥  
सा यौवनगुणोपेता रूपेणाप्रतिमा भुवि ॥ ३ ॥  
स युद्धकामो नृपतिः पर्यपृच्छद्विजोत्तमान् ॥ ४ ॥  
अथ केनापि कथितमाश्रमे सामगो द्विजः ॥।  
तेन सार्द्धं महाबाहो युध्यस्व त्वं नृपोत्तम ॥ ५ ॥  
ततः स प्रस्थितो राजा म्लेच्छैः सार्द्धं सहस्रशः ॥  
तुषारैर्बर्बरैर्लुम्पैः पह्लवैः श्वगणैस्तथा ॥ ६॥  
दस्युभिः संवृतः क्रूरैः क्रोधेनाकुलितेन्द्रियः ॥  
आजगामाश्रमं पुण्यं सामगस्य मुनेस्तदा ॥ ७ ॥  
मुनिना पूजितस्तेन मधुपर्कादिविष्टरैः ॥  
एतस्मिन्नन्तरे राजा होमधेनुं ददर्श ह ॥ ८ ॥  
प्रार्थयामास सहसा न दत्ता मुनिना तदा ॥  
प्रमथ्य चाश्रमं तस्य होमधेनुं जहार सः ॥  
वनं बभञ्ज सकलं तस्य विप्रस्य पश्यतः ॥ ९ ॥  
काल्यमानां च गां दृष्ट्वा वत्सं चातीव दुःखितम् ॥  
उवाच वचनं विप्रो मा राजन्साहसं कुरु ॥ 5.2.41.१० ॥  
एवं वदन्तं विप्रेन्द्रं शरैस्तीक्ष्णैर्जघान ह ॥  
लुम्पः क्रोधसमाविष्टो दुष्टो दुष्टजनैर्वृतः ॥ ११ ॥  
असकृत्पुत्रपुत्रेति विलपन्तमनाथवत् ॥  
हत्वा च सामगं विप्रं जगाम स्वगृहं नृपः ॥ १२ ॥  
एतस्मिन्नन्तरे पुत्रः समित्पाणिरुपागतः ॥  
दृष्ट्वा च पितरं विप्रं तदा मृत्युवशं गतम् ॥  
अनागसं महात्मानं विललाप सुदुःखितः ॥ १३ ॥  
केनेदं कुत्सितं कर्म कृतं पापेन मे पिता ॥  
अयुध्यमानो वृद्धः सन्हतः शरशतैः शितेः ॥ १४ ॥  
विलप्यैवं सकरुणं बहुना नाविधं तथा ॥  
प्रेतकार्याणि सर्वाणि पितुश्चक्रे विधानतः ॥ १५ ॥  
ददाह पितरं चाग्नौ तोयमादाय सत्वरम् ॥  
तस्य लुम्पाधिपस्यापि ददौ शापं सुदारुणम् ॥ १६ ॥  
स्वधर्मनिरतो विद्वान्येन मे निहतः पिता ॥  
स पापात्मा दुराचारः कुष्ठरोगमवाप्नुयात् ॥ १७ ॥  
एतस्मिन्नन्तरे राजा कुष्ठरोगेण पीडितः ॥  
अचङ्क्रमणतां प्राप्तो लुम्पाधीशो वरानने ॥ १८ ॥  
औषधैरधिकोऽभ्येति ब्रह्मशापप्रभावतः ॥  
वैराग्यान्मर्तुकामोऽसौ काष्ठान्यादाय दुःखितः ॥ १९ ॥  
चितां कर्तुं समारेभे समायातोऽथ नारदः ॥  
पूजितो विधिना तेन दुःखितेन नृपेण हि ॥ 5.2.41.२० ॥  
अथ पप्रच्छ लुम्पोऽसौ नारदं मुनिसत्तमम् ॥  
अकस्मान्मम देवर्षे कुष्ठरोगो बभूव ह ॥  
तेनाहं पीडितोऽतीव न च शान्तिं व्रजत्यसौ ॥ २१ ॥  
औषधैर्वर्द्धते कस्मादेतदाख्यातुमर्हसि ॥  
न तेस्त्वविदितं किञ्चिदिहलोके परत्र च ॥ २२ ॥  
तस्य तद्वचनं श्रुत्वा लुम्पाधीशस्य नारदः ॥  
कथयामास तत्सर्वं ब्रह्मशापं सुदुस्तरम्॥ २३ ॥  
ततः सभार्यो नृपतिः प्रार्थयामास नारदम् ॥  
कथं मे भगवञ्छापो दुस्तरो यास्यति क्षयम् ॥ २४ ॥  
एवमुक्तस्तु लुम्पेन नारदो भगवानृषिः ॥  
कारुण्यात्कथयामास सभार्यस्य यशस्विनि ॥ २५ ॥  
महाकालवने राजँल्लिङ्गं कुष्ठहरं परम् ॥  
सर्वसम्पत्करं तत्र विद्यते पापनाशनम् ॥ २६ ॥  
शिप्रायाश्च तटे रम्ये केशवार्कस्य पूर्वतः ॥  
तत्र त्वं गच्छ राजेन्द्र कान्त्या युक्तो भविष्यसि ॥ २७ ॥  
एवमुक्तस्तु लुम्पोऽसौ ह्याजगाम त्वरान्वितः ॥  
महाकालवनं रम्यं महर्षिगणसेवितम् ॥ २८ ॥  
प्राप्तः स्वर्गोपमं भूपः शिप्रया परिशोभितम् ॥  
विवेश च मुदा युक्तो दृष्ट्वा लिङ्गमनुत्तमम् ॥ २९ ॥  
स्नात्वा शिप्राजले पुण्ये महापातकनाशने ॥  
दर्शनात्तस्य लिङ्गस्य दिव्यरूपो वभूव ह ॥ 5.2.41.३० ॥  
कुष्ठरोगेण मुक्तस्तु मुक्तो वै ब्रह्महत्यया ॥  
कृतकृत्यो नृपो जातो दर्शनादेव पार्वति ॥ ३१ ॥  
स तत्र तामुषित्वैकां रजनीं पृथिवीपतिः ॥  
तापसानां परं चक्रे सत्कारं भार्यया सह ॥ ३२ ॥  
ततः कृतस्वस्त्वयनस्तापसैस्तैर्महात्मभिः ॥  
दिव्यज्ञानान्वितैर्दिव्यैः सूर्यवैश्वानरप्रभैः ॥ ३३ ॥  
कृतं नाम तदा तस्य लिङ्गस्य कमलानने ॥  
लुम्पेनाराधितो यस्माद्देवोऽयं कुष्ठनाशनः ॥  
लुम्पेश्वर इति ख्यातो भविष्यति महीतले ॥ ३४ ॥  
पूजयिष्यन्ति ये भक्त्या लिङ्गं लुम्पेश्वरं परम् ॥  
स्नात्वा शिप्राजले पुण्ये ते यास्यन्ति परं पदम् ॥ ३५ ॥  
प्रार्थयिष्यन्ति यान्कामान्मनसा। चेप्सितान्प्रियान् ॥  
तानाप्स्यन्ति न सन्देहो लुम्पेशस्य च दर्शनात् ॥ ३६ ॥  
महापापसमायुक्तो यः पश्यति समाहितः ॥  
लिङ्गं लुम्पेश्वरं सोऽपि देवतुल्यो भविष्यति ॥ ३७ ॥  
गोघ्नश्चैव कृतघ्नश्च मातृहा गुरुतल्पगः ॥  
दुष्टकर्मसमाचारो भ्रातृहा पितृहा तथा ॥ ३८ ॥॥  
लुम्पेश्वरं सकृत्पश्यन्मुच्यते सर्वकिल्बिषैः ॥  
पूजितोऽपि दहेत्पापं सप्तजन्मार्जितं च यत् ॥ ३९ ॥  
इत्युक्त्वा मुनयः सर्वे पूजयामासु रन्विताः ॥  
कुष्ठरोगविनिर्मुक्तो राजा स्वविषयं गतः ॥ 5.2.41.४० ॥  
एष ते कथितो देवि प्रभावः पापनाशनः ॥  
लुम्पेश्वरस्य देवस्य शृणु गङ्गेश्वरं परम् ॥ ४१ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये लुम्पेश्वरमाहात्म्यव र्णनन्नामैकोनचत्वारिंशोऽध्यायः ॥ ४१ ॥