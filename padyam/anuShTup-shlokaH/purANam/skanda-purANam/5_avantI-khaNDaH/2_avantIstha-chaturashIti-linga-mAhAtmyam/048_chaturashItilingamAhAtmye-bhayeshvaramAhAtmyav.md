+++
title = "०४८ चतुरशीतिलिङ्गमाहात्म्येऽभयेश्वरमाहात्म्यवर्णनम्"

+++
॥ श्रीरुद्र उवाच ॥ ॥  
अष्टाधिकं विजानीहि चत्वारिंशत्तमं प्रिये ॥  
यस्य दर्शनमात्रेण न भवस्य भयं भवेत् ॥ १ ॥  
कल्पावसाने प्रथमे पाद्मे पद्मनिभेक्षणे ॥  
नष्टचन्द्रार्कनक्षत्रे नष्टभूमित्रिविष्टपे ॥  
ब्रह्मा वै चिन्तयामास कथं सृष्टिर्भवेदिति ॥ २ ॥  
इत्याकुलितरूपस्य तस्य नेत्रद्वयात्तदा ॥  
पपाताश्रुकणः स्थूलो नेत्राद्वामान्महात्मनः ॥ ३ ॥  
तस्मादश्रुकणाज्जातो हारवोनाम दानवः ॥  
तीक्ष्णदंष्ट्रो महाकायो भिन्नाञ्जनचयप्रभः ॥ ४ ॥  
दक्षिणान्नयनाज्जातः कालकेलीतिविश्रुतः ॥  
कृष्णदेहोऽतिदीर्घश्च महादंष्ट्रोर्ध्वरोमकः ॥ ५ ॥  
करालवदनो दुष्टो यमरूपो दुरासदः ॥  
कृष्णाञ्जनचयाकारः पाशपाणिर्विभीषणः ॥ ६ ॥  
तौ तु दैत्यौ समागत्य कृतसङ्केतकौ तदा ॥  
ब्रह्माणं हन्तुमिच्छन्तौ प्रमत्तावभिधावितौ ॥ ७ ॥  
ततो ब्रह्मा भयाविष्टः कान्दिशीकश्चचार ह ॥  
ततो जलेऽतिगम्भीरे सोऽपश्यदमितद्युतिम् ॥ ८ ॥  
पुरुषं पीतवसनं शङ्खचक्रगदाधरम् ॥  
तमालोक्य ततो ब्रह्मा सन्त्रासं परमं गतः ॥  
उवाच को भवाञ्छेते निःशेषेस्मिंश्चराचरे ॥ ९ ॥  
तमुवाच ततो विष्णुरहमेवं जगत्पिता ॥  
लोककृल्लोकसंहर्त्ता लोकस्थितिविधायकः ॥ 5.2.48.१० ॥  
इत्युक्तः पद्मजस्तेन कृष्णेनाक्लिष्टकर्मणा ॥  
प्रत्युवाच तदा ब्रह्मा स्रष्टाहं भुवनत्रये ॥ ११ ॥  
मया सृष्टं जगत्सर्वं सदेवासुरमानुषम् ॥  
अत्रान्तरे च तौ दैत्यावायातौ बलदर्पितौ ॥ १२ ॥  
भोक्तुकामौ क्षुधाविष्टौ दृष्ट्वा ब्रह्माब्रवीदिदम् ॥  
कृष्णं कमलपत्राक्षं कम्पिताधरपल्लवः ॥ १३ ॥  
यदि त्वं कारणं किञ्चिदस्य लोकस्य कथ्यसे ॥  
तदा तावसुरौ भीमौ हन्तुमर्हसि साम्प्रतम् ॥ १४ ॥  
तच्छ्रुत्वा तु तदा विष्णुर्ज्ञात्वा दुःखं परस्परम् ॥  
क्षणं विश्रम्यतां तावत्पश्चाद्द्वन्द्वं भविष्यति ॥ १५ ॥  
इत्युक्त्वा कृतसङ्केतौ तौ दैत्यौ बलगर्वितौ ॥  
ब्रह्मनारायणौ हन्तुं धावितौ तु त्वरान्वितौ ॥ १६ ॥  
ब्रह्मविष्णू तदा दृष्ट्वा दानवौ दुर्जयौ रणे ॥  
सन्त्रासं जग्मतुस्तत्र स्वेदकम्पपरिप्लुतौ ॥ १७ ॥  
अन्योन्यमूचतुस्तौ हि देशकालोचितं वचः ॥  
कर्तव्यं किं नु वा कार्यं मम वा तव वा भवेत् ॥ १८ ॥  
उपस्थितं भयं घोरं तत्र किं कार्यमस्ति नौ ॥  
आसन्नं मरणं दृष्ट्वा ब्रह्मा प्रोवाच केशवम् ॥ १९ ॥  
गम्यतां कृष्ण शीघ्रं वै महाकालवनोत्तमम् ॥  
प्रलयेऽप्यक्षयं प्रोक्तं तत्र रक्षा भविष्यति ॥  
अहं तत्र गमिष्यामि व्रज त्वं तत्र केशव ॥ 5.2.48.२० ॥  
इत्युक्तो ब्रह्मणा कृष्णो जगाम सह तेन वै ॥  
महाकालवनं प्राप्तौ न च दृष्टो महेश्वरः ॥  
तत्रापि दशसाहस्रकालः पर्यटतोस्तयोः ॥ २१ ॥  
ततो ज्वालामयं दिव्यं नूपुरेश्वरदक्षिणे ॥  
दृष्ट्वा तल्लिङ्गमाहात्म्यं ब्रह्मविष्णू ततः स्वयम् ॥  
प्रार्थयाञ्चक्रतुर्देवमभयं देहि नौ प्रभो ॥ २२ ॥  
शरणं भव देवेश दानवाभ्यां प्रपीडितौ ॥  
अभयं च ततो दत्तं तेन लिङ्गेन पार्वति ॥ २३ ॥  
शुश्राव गर्जितं ताभ्यां दानवाभ्यां पितामहः ॥  
प्रत्युवाच भयत्रस्तो लिङ्गं कम्पितकं धरः ॥ २४ ॥  
स एष मृत्युरस्माकमेति शीघ्रं भयावहः ॥  
दीयतामभयं देव कृष्णेनोक्तं तदा प्रिये ॥ २५ ॥  
भयार्त्तवचनं श्रुत्वा ब्रह्मणः केशवस्य च ॥  
तौ दैवौ तेन लिङ्गेन जठरे सन्निवेशितौ ॥ २६ ॥  
दृष्टं ताभ्यां जगत्सर्वं सार्कचन्द्रमहीधरम् ॥  
ससिद्धगन्धर्वकुलं शैलताललताकुलम् ॥ २७ ॥  
समुद्रपीठसंयुक्तं नानावर्णाश्रमोज्ज्वलम् ॥  
सपातालतलं देवि सभुजङ्गमहीरुहम् ॥ २८ ॥  
ससप्तलोकविन्यासं सदेवासुरराक्षसम् ॥  
पुनस्तौ निःसृतौ तस्माज्जठराद्विस्मयान्वितौ ॥ २९ ॥  
दृष्ट्वौ भस्मीकृतौ दैत्यौ तेन लिङ्गेन पार्वति ॥  
तुष्टुवाते परं लिङ्गं भक्त्या परमया युतौ ॥ 5.2.48.३० ॥  
लिङ्गेनोक्तं प्रसन्नेन भवद्भ्यां किं ददाम्यहम्॥  
ममामोघमिदं देवौ दर्शनं चातिदुर्लभम् ॥ ३१ ॥  
ततो ब्रह्मा च विष्णुश्च वरयामासतुर्वरम् ॥  
यदि देयो वरोऽ स्माकं नृणामभयदो भव ॥ ३२ ॥  
ये च त्वां पूजयिष्यन्ति यक्ष्यन्ति च समाहिताः ॥  
संस्मरिष्यन्ति सततं तेषामभयदो भवे ॥ ३३ ॥  
अभयेश्वरसञ्ज्ञस्तु ख्यातो भुवि भविष्यसि ॥  
ते कृतार्था भविष्यन्ति ये त्वां पश्यन्ति भक्तितः ॥ ३४ ॥  
भविष्यति भयं नैव संसारपतनं तथा ॥  
धनपुत्रकलत्राणां वियोगो न भविष्यति ॥ ३५ ॥  
दुःखिता दुर्भगा नारी दर्शनं या करिष्यति ॥  
सौभाग्यसुखसंयुक्ता भविष्यति न संशयः ॥  
वीरं तु गुर्विणी कन्या पतिमाप्स्यति शोभनम् ॥ ३६ ॥  
यंयं काममभिध्याय ये त्वां पश्यन्ति मानवाः ॥  
तन्तं मनोरथं सर्वं गमिष्यन्ति न संशयः ॥ ३७ ॥  
एवं भविष्यतीत्युक्त्वा लिङ्गेन परमेश्वरि ॥  
विसर्जितौ गतौ दैवौ ब्रह्मविष्णू स्वमालयम् ॥ ३८ ॥  
एष ते कथितो देवि प्रभावः पापनाशनः ॥  
अभयेश्वर देवस्य श्रूयतां पृथुकेश्वरम्॥३९॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्येऽभयेश्वरमाहात्म्यवर्णनन्नामाष्टाचत्वारिंशोऽध्यायः॥४८॥