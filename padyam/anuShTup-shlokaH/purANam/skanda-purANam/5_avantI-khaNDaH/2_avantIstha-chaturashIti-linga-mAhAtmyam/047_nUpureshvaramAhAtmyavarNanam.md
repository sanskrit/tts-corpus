+++
title = "०४७ नूपुरेश्वरमाहात्म्यवर्णनम्"

+++
॥ श्रीदेवदेव उवाच ॥ ॥  
सप्ताधिकं विजानीहि नूपुरेश्वरसञ्ज्ञकम् ॥  
यस्य दर्शनमात्रेण प्राप्यन्ते सर्वसिद्धयः ॥ ॥ १ ॥  
पुरा राथन्तरे कल्पे नूपुरोनाम वै गणः ॥  
रुद्रभक्तिपरोनित्यं पञ्चमुद्राविभूषितः ॥ २ ॥  
स एकदा कुबेरस्य सभायां प्राप्य संस्थितः ॥  
द्रष्टुं महोत्सवं तत्र अप्सरोभिः कृतं तदा ॥ ३ ॥  
ननृतुश्चापरास्तत्र ह्युर्वशी योषितां वरा ॥  
रम्भा तिलोत्तमा मेना ननृतुर्हर्षसंयुताः ॥ ४ ॥  
तासां नृत्यं तदा वीक्ष्य नूपुरो गणपस्तदा ॥  
कामबाणार्दितो नूनं तासां मध्ये ननर्त्त ह ॥ ५ ॥  
नृत्यमानस्ततो हृष्टः पुष्पगु च्छेन वक्षसि ॥  
उर्वशीं ताडयामास कामबाणप्रपीडितः ॥ ६ ॥  
उर्वशी तु ततः क्रुद्धा पुष्पगुच्छेन ताडिता ॥  
जगाम शरणं देवं धनदं सर्वकामदम् ॥ ७ ॥  
उवाच धनदस्तत्र क्रोधेनाकुलमानसः ॥ ८ ॥  
यस्मात्त्वया रङ्गभङ्गः कृतः कामार्द्दितेन वै ॥  
तस्मात्त्वं मानुषे लोके पतस्व पापपूरुष ॥ ९ ॥  
कुबेरस्य च शापात्तु जगाम धरणीतलम् ॥  
विललाप सुदुःखार्त्तः किं कृतं पापिना मया ॥ 5.2.47.१० ॥  
विलप्य सुभृशं सोऽथ शरणं परमेश्वरीम् ॥  
जगाम मनसा देवि त्वां स वै वरदायिनीम् ॥ ११ ॥  
त्वं तुष्टा तु तदा जाता प्रत्यक्षा परमेश्वरी ॥  
उवाच गणपं प्रीत्या भक्तिनम्रं तदा भुवि ॥ १२ ॥  
गच्छ पुत्र ममादेशान्महाकालवनं शुभम् ॥  
प्राचीसरस्वती तत्र वाप्याकारा च विद्यते ॥ १३ ॥  
तस्या दक्षिणतो वत्स विद्यते लिङ्गमुत्तमम् ॥  
वाप्यां स्नात्वा च तल्लिङ्गं समाराधय भक्तितः ॥१४॥  
सा प्राची स च देवेशस्त्वन्नाम्ना ख्यातिमेष्यति ॥  
इत्युक्तो नूपुरो देवि महाकालवनं गतः ॥ १५ ॥  
त्वया च प्रेरितो देवि कीर्त्यर्थं तत्र गम्यताम् ॥  
इत्युक्तो नूपुरो दिव्यो गणो हृष्टः कृताञ्जलिः ॥ १६ ॥  
महाकालवनं रम्यं देवगन्धर्वसेवितम् ॥  
ददर्श तत्र तल्लिङ्गं सुरगन्धर्वसेवितम् ॥ १७ ॥  
प्राची सरस्वती तत्र वाप्याकारा च संस्थिता ॥  
तस्यां स्नात्वा ततो देवं पूजयामास नूपुरः ॥ १८ ॥  
ततो देवः प्रसन्नात्मा प्रत्युवाचाथ नूपुरम्॥  
साधु नूपुर भद्रं ते स्वस्ति प्राप्नुहि सर्वदा ॥ ॥ १९ ॥  
भविता वल्लभो देव्याः पार्वत्याः शङ्करस्य च ॥  
इत्युक्तस्तेन लिङ्गेन तत्क्षणान्नूपुरः प्रिये ॥ 5.2.47.२० ॥  
उदितादित्यसङ्काशो विभावसुसम द्युतिः ॥  
तेजोराशिश्च सञ्जातो दुर्निरीक्ष्यस्त्रिविष्टपैः ॥ २१ ॥  
प्रभावं तादृशं दृष्ट्वा देवैरुक्तं वरानने ॥  
अहो लिङ्गस्य माहात्म्यं दृश्यतेत्यद्भुतं भुवि ॥ २२ ॥  
प्राप्ता च कामिकी सिद्धिर्नूपुरेण च दर्शनात् ॥  
अतो देवोऽद्यप्रभृति विख्यातो भूतलेऽभवत् ॥ २३ ॥  
सर्वकामप्रदो नित्यं नूपुरेश्वर नामतः ॥  
दर्शनं ये करिष्यन्ति स्नात्वा वाप्यां समाहिताः ॥ २४ ॥  
नूपुरेश्वररुद्रस्य ते यान्ति परमं पदम् ॥  
ये च पूजां करिष्यन्ति भक्तिभावसम न्विताः ॥  
वसन्ति मुदिताः सर्वे यावदाभूतसम्प्लवम् ॥ २५ ॥  
जन्ममृत्युजरारोगदुःखानि विविधानि च ॥  
प्रयान्ति विलयं सद्यः पूजिते नूपुरेश्वरे ॥ २६ ॥  
वापी गङ्गासमा सा तु स्वयमेव शुभेक्षणे ॥  
सङ्गमस्तु वितस्तायां यमुनायास्तु सुव्रते ॥  
प्रयागमेतज्जानीहि भूधरेन्द्राङ्गसम्भवे ॥ २७ ॥।  
सोमतीर्थं तदा देवि सर्वपातकनाशनम् ॥  
तत्र स्नात्वा पुमान्देवि वाजपेयफलं लभेत् ॥ २८ ॥  
कृष्णाष्टम्यां च यः स्नात्वा पूजयेन्नूपुरेश्वरम् ॥  
कुलं वै तारयेत्सोपि मातृकं पितृकं शतम् ॥ २९ ॥  
एष ते कथितो देवि प्रभावः पापनाशनः ॥  
नूपुरेश्वरदेवस्य श्रूयतामभयेश्वरम् ॥ 5.2.47.३० ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये नूपुरेश्वरमाहात्म्यवर्णनन्नाम सप्तचत्वारिंशो ऽध्यायः ॥ ४७ ॥