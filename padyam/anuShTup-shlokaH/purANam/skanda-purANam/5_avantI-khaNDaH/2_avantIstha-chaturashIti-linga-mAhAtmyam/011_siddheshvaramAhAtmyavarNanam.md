+++
title = "०११ सिद्धेश्वरमाहात्म्यवर्णनम्"

+++
॥ ॥ श्रीमहादेव उवाच ॥ ॥  
लिङ्गमेकादशं विद्धि देवि सिद्धेश्वरं शुभम् ॥  
वीरभद्रसमीपे तु सर्वसिद्धिप्रदायकम् ॥१॥  
देव दारुवने पूर्वं विप्रा योगसमन्विताः ॥  
स्पर्द्धया सिद्धिलब्ध्यर्थं तपोऽकुर्वत संयताः॥२॥  
शाकाहारा निराहाराः पर्णाहारास्तथापरे ॥  
दन्तोलूखलिनः केचिदश्मकुट्टास्तथा परे ॥ ३ ॥  
केचिद्वीरासनरता धूम्रपानरताः परे ॥  
पादैरूर्ध्वैरधोवक्त्रैः केचिदभ्रावकाशिकाः ॥ ४ ॥  
कृच्छ्रचान्द्रायणादीनि कुर्वन्त्यन्ये समाहिताः ॥  
न चापि परमा प्राप्ता सिद्धिर्वर्षशतैरपि ॥ ५ ॥  
दुःखार्त्ताश्चिन्तयामासुः कथं सिद्धिर्भविष्यति ॥  
तपसा दुष्करेणैव सिद्धिर्न वात्र लभ्यते ॥ ६ ॥  
व्यर्था श्रुतिस्तथा जाता या गीता मुनिभिः पुरा ॥  
तपसा लभ्यते सर्वं तपोमूलमिदं जगत् ॥ ७ ॥  
अञ्जनं गुटिका चैव पादुकागमनं तथा ॥  
खड्गसिद्धिर्बिले वासश्चिन्तामणिरपेक्षितम् ॥ ८ ॥  
एवं तेऽचिन्तयसिद्धाः परमामर्षपूरिताः ॥  
उत्सार्य तत्तपोधर्मं नास्तिक्यं भावमागताः ॥ ९ ॥  
एतस्मिन्नेव काले तु वागुवाचाशरीरिणी ॥  
आश्वासयन्ती तान्सिद्धान्माता पुत्रमिवौरसम् ॥ 5.2.11.१० ॥  
माऽवमन्यध्वमार्या हि श्रुतिर्व्यर्था महीतले ॥  
तपो न निन्द्यं धर्मो वा श्रूयतामत्र कारणम् ॥ ११ ॥  
भविता भवतां सिद्धिरत्र नैव तपोधनाः ॥  
स्पर्द्धया सिद्धिकामैश्च तपस्तद्धि कृतं वृथा ॥ १२ ॥  
कामाच्च तपसो हानिरहङ्काराच्च विस्मयः ॥  
क्रोधाल्लोभात्तथा मोहाज्जायते नात्र संशयः ॥ ॥ १३ ॥  
स्पर्द्धया रहितो यस्तु कामक्रोधविवर्जितः ॥  
करोति कर्म भावेन स तपःफलमश्नुते ॥ १४ ॥  
वासनावासितो यस्तु एकचित्तः समाहितः ॥  
आस्तिकः श्रद्दधानश्च स तपःफलमश्नुते ॥ १५ ॥  
मातृवत्परदाराणि परद्रव्याणि लोष्टवत् ॥  
यः पश्यति नरो नित्यं स तपः फलमश्नुते ॥ १६ ॥  
ईदृशे पुरुषे विप्रास्तपःसिद्धिश्च दृश्यते ॥  
भवन्तः स्पर्द्धया चैव कृतवन्तश्च दुष्करम् ॥१७॥  
तस्माद्वर्षसहस्रेण नैव सिद्धिर्भविष्यति ॥  
यदि मद्वचनं कार्यं निर्विकल्पेन चेतसा ॥ १८ ॥  
महाकालवनं गत्वा यूयं सर्वे समाहिताः ॥  
आराधयध्वं देवेशं सदा सिद्धिप्रदायकम् ॥ १९ ॥  
दर्शनात्तस्य देवस्य लभ्यते सिद्धिरुत्तमा ॥  
सनकादयोऽपि ये देवमासाद्य योगतत्पराः ॥  
पूजयित्वापि भावेन संसिद्धिं परमां गताः ॥ 5.2.11.२० ॥  
राज्ञा वसुमता पूर्वं खङ्गसिद्धिः सुदुर्लभा ॥  
प्राप्ता दर्शनमात्रेण लिङ्गस्यास्य प्रभावतः ॥२१॥  
पादुकागमनं लब्धं हैहयेन महात्मना ॥  
कृतवीरात्मजेनैव वाहानां च सहस्रकम् ॥२२॥  
अदृश्यकरणं चैव प्राप्तं चानूरुणा पुरा॥  
स्वर्णसिद्धिश्च सिद्धेन पादलेपो रसायनम्॥  
अञ्जनं च तथा लब्धं लिङ्गस्यास्य च दर्शनात्॥२३॥  
आकाशवचनं श्रुत्वा ते सिद्धा विस्मयान्विताः॥  
समायाता मुदा युक्ता महाकालवनोत्तमे॥२४॥  
सर्वसिद्धिप्रदं चैव ददृशुर्लिङ्गमुत्तमम् ॥  
दर्शनात्तस्य लिङ्गस्य संसिद्धिं परमां गताः ॥ २५ ॥  
ततःप्रभृति विख्यातो देवैः सिद्धेश्वरः परः ॥  
ये पश्यन्ति नरा देवि देवं सिद्धेश्वरं परम् ॥  
न तेषां दुर्लभा सिद्धिर्भविष्यति महीतले ॥ २६ ॥  
सिद्धेश्वरं गमिष्यन्ति भावहीनाः प्रसङ्गतः ॥  
संसिद्धास्ते भविष्यन्ति नियता नात्र संशयः ॥ २७ ॥  
महापातकसंयुक्तो यस्तु सिद्धेश्वरं स्मरेत् ॥  
संसिद्धस्तु भवेन्नूनं ज्ञानैश्वर्यसमन्वितः ॥ २८ ॥  
नियमेन तु यः पश्येद्देवं सिद्धेश्वरं परम् ॥  
षण्मासाज्जायते सिद्धिर्वाञ्छिता या भवेद्धृदि ॥ २९ ॥  
अष्टम्यां च चतुर्द्दश्यां कृष्णपक्षे विशेषतः ॥  
सिद्धेश्वरं तु यः पश्येत्स पश्येन्मम मन्दिरम् ॥ 5.2.11.३० ॥  
अपुत्रो लभते पुत्रं निर्धनस्तु धनं लभेत् ॥  
विद्यार्थी लभते विद्यां भार्यार्थी लभते स्त्रियम् ॥ ॥ ३१ ॥  
सङ्क्रान्तौ सोमवारे च ग्रहणे चैव योऽर्चयेत् ॥  
कुलानां शतमुद्धृत्य पैतृकं स्वाधिकं प्रिये ॥  
मोदते मम लोके च यावदिन्द्राश्चतुर्दश ॥३२॥  
एष ते कथितो देवि प्रभावः पापनाशनः ॥  
सिद्धेश्वरस्य देवस्य लोकपालेश्वरं शृणु ॥ ३३ ॥  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये सिद्धेश्वरमाहात्म्यवर्णनन्नामैकादशोऽध्यायः ॥ ११ ॥ ॥ छ ॥