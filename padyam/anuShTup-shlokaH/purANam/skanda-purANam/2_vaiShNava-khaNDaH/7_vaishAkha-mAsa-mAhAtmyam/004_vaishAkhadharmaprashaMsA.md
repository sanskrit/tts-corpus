+++
title = "००४ वैशाखधर्मप्रशंसा"

+++
॥ नारद उवाच ॥ ॥  
तैलाभ्यङ्गं दिवास्वापं तथा वै कांस्य भोजनम् ॥  
खट्वा निद्रां गृहे स्नानं निषिद्धस्य च भक्षणम् ॥ १ ॥  
वैशाखे वर्जयेदष्टौ द्विभुऽक्तं नक्तभोजनम्॥  
पद्मपत्रे तु यो भुङ्क्ते वैशाखे ब्रतसंस्थितः ॥ २ ॥  
स तु पापविनिर्मुक्तो विष्णुलोकं च गच्छति ॥  
वैशाखे मासि मध्याह्ने श्रौतानां तु द्विजन्मनाम् ॥  
पादावनेजनं कुर्यात्तद्व्रतं सुव्रतोत्तमम् ॥ ३ ॥  
अध्वश्रान्तं द्विजं यस्तु मध्याह्ने स्वगृहागतम् ॥  
उपवेश्यासने रम्ये कृत्वा पादावनेजनम् ॥ ५ ॥  
धृत्वा शिरसि ताश्चापो विध्वस्ताखिलबन्धनः ॥  
गङ्गादिसर्वतीर्थेषु स्नातो भवति निश्चितम्॥ ६॥  
अस्नायी वाऽप्यपत्राशी वैशाखं तु नयेद्यदि ॥  
रासभी योनिमासाद्य पश्चादश्वतरो भवेत् ॥ ७ ॥  
दृढाङ्गो रोगहीनश्च तथा स्वस्थोऽपि मानवः ॥  
वैशाखे तु गृहे स्नात्वा चाण्डालीं योनिमाप्नुयात् ॥ ८ ॥  
वैशाखे मासि राजेन्द्र मेषसंस्थे दिवाकरे ॥  
न करोति बहिःस्नानं श्वानयोनिशतं व्रजेत् ॥ ९ ॥  
अस्नात्वा चाप्यदत्त्वा च वैशाखो येन नीयते ॥  
स पिशाचो भवेन्नूनमवैशाखादथो व्रजेत् ॥ 2.7.4.१० ॥  
यो न दद्याज्जलं चान्नं वैशाखे लोभमानसः ॥  
पापहानिं दुःखहानिं नैवाप्नोति न संशयः ॥ ११ ॥  
नदीस्नानं तु यः कुर्याद्वैशाखे विष्णुतत्परः ॥  
जन्मत्रयार्जितात्पापान्मुच्यते नात्र संशयः ॥ १२ ॥  
समुद्रगनदीस्नानं कुर्यात्प्रातर्भगोदये ॥  
सप्तजन्मार्जितैः पापैस्तत्क्षणादेव मुच्यते ॥ १३ ॥  
कुर्यादुषसि यः स्नानं सप्तगङ्गासु मानवः ॥  
कोटिजन्मार्जितात्पापान्मुच्यते नात्र संशयः ॥ १४ ॥  
जाह्नवी वृद्धगङ्गा च कालिन्दी च सरस्वती ॥  
कावेरी नर्मदा वेणी सप्तगङ्गाः प्रकीर्तिताः ॥ १५ ॥  
देवखातेषु यः कुर्यात्प्रातर्वैशाखमज्जनम् ॥  
जन्मारभ्य कृतात्पापान्मुच्यते नात्र संशयः ॥ १६ ॥  
वैशाखे मासि सम्प्राप्ते यो वापीष्ववगाहनम् ॥  
प्रातः कुर्यान्महाराज महापातकनाशनम् ॥ १७ ॥  
अपि गोष्पदमात्रेषु बहिःस्थेषु जलेषु च ॥  
तिष्ठन्ति सरितः सर्वा गङ्गाद्या इति निश्चयः ॥  
इति जानन्समाप्नोति सर्वतीर्थाधिकं फलम् ॥ १८ ॥  
क्षीरं रसाधिकं क्षीरादधिकं दधि भूमिप ॥  
दध्नोऽधिकं घृतं यद्वदूर्जो मासोऽधिकस्तथा ॥ १९ ॥  
कार्तिकादधिको माघो माघाद्वैशाख उत्तमः ॥  
तस्मिन्मासे कृतो धर्मो वर्द्धते वटबीजवत् ॥ 2.7.4.२० ॥  
आढ्यो वाऽतिदरिद्रो वा परतन्त्रोऽथ वा नरः ॥  
यद्वस्तु लभते तेन तद्दातव्यं द्विजातये ॥ २१ ॥  
कन्दमूलफलं शाकं लवणं गुडमेव च ॥  
कोलं पत्रं जलं तक्रमानन्त्यायोपकल्पते ॥ ॥ २२ ॥  
नादत्तं लभते क्वापि ब्रह्माद्यैस्त्रिदशैरपि ॥ २३ ॥  
दानेन हीनो हि भवेदकिञ्चनो निष्किञ्चनत्वाच्च करोति पापम् ॥  
पापादवश्यं नरकं प्रयाति दातव्यमस्मात्सुखमिच्छता तदा ॥ २४ ॥  
यथा गृहं सर्वगुणोपपन्नं परिच्छदैर्हीनमशोभनं तथा ॥  
मासेषु धर्मः सकलेष्वनुष्ठितो वैशाखहीनस्तु वृथैव याति ॥ २५ ॥  
यथैव कन्या सकलैश्च लक्षणैर्युक्ताऽपि जीवत्पतिलक्षणा न हि ॥  
क्रियाऽपि साङ्गा सकलाऽपि राजन्वैशाखहीना तु वृथैव तां विदुः ॥ २६ ॥  
दयाविहीनास्तु यथा गुणा वृथा वैशाखधर्मेण विना तथा क्रियाः ॥  
शाकं तु यद्वल्लवणेन हीनं न रोचते सर्वगुणोपपन्नम् ॥ २७ ॥  
वैशाखहीनं तु तथैव पुण्यं न साधुसेव्यं न फलाप्तिहेतुः ॥  
यद्वन्न भूषासहिताऽपि शोभते वस्त्रेण हीना ललना सुरूपा ॥  
क्रियाकलापः सुकृतोऽपि पुम्भिर्न भासते तन्मधुमासहीनम् ॥ २८ ॥  
तस्मात्सर्वप्रयत्नेन येन केनाऽपि जन्तुना ॥  
धर्मो वैशाखमासे तु कर्तव्य इति निश्चयः ॥ २९ ॥  
मधुसूदनमुद्दिश्य मेषसंस्थे दिवाकरे ॥  
प्रातः स्नात्वाऽर्चयद्विष्णुमन्यथा नरकं व्रजेत् ॥ 2.7.4.३० ॥  
कश्चिन्महीरथो राजा कामासक्तो जितेन्द्रियः ॥  
वैशाखस्नानयोगेन वैकुण्ठं गतवान्स्वयम् ॥ ३१ ॥  
वैशाखः सफलो मासो मधुसूदनदैवतः ॥  
तीर्थयात्रातपोयज्ञदानहोमफलाधिकः ॥ ३२ ॥  
॥ ॥ प्रार्थनामन्त्रः ॥ ॥  
मधुसूदन देवेश वैशाखे मेषगे रवौ ॥  
प्रातः स्नानं करिष्यामि निर्विघ्नं कुरु माधव ॥३३॥  
॥ अर्घ्यमन्त्राः ॥ ॥  
वैशाखे मेषगे भानौ प्रातःस्नानपरायणः ॥  
अर्घ्यं तेऽहं प्रदास्यामि गृहाण मधुसूदन ॥ ३४ ॥  
गङ्गाद्याः सरितः सर्वास्तीर्थानि च ह्रदाश्च ये ॥  
प्रगृह्णीत मया दत्तमर्घ्यं सम्यक्प्रसीदथ ॥ ३५ ॥  
ऋषभः पापिनां शास्ता त्वं यमः समदर्शनः ॥  
गृहाणार्घ्यं मया दत्तं यथोक्तफलदो भव ॥ ३६ ॥  
इति चार्घ्यं समर्प्याथ पश्चात्स्नानं समाचरेत् ॥  
वाससी परिधायाथ कृत्वा कर्माणि सर्वशः ॥ ३७ ॥  
मधुसूदनमभ्यर्च्य प्रसूनैर्माधवोद्भवैः ॥  
श्रुत्वा विष्णुकथां दिव्यामेतन्मासप्रशंसिनीम् ॥ ३८ ॥  
कोटिजन्मार्जितात्पापान्मुक्तो मोक्षमवाप्नुयात् ॥ ३९ ॥  
न जातु खिद्यते भूमौ न स्वर्गे न रसातले ॥  
न गर्भे जायते क्वापि न भूयः स्तनपो भवेत् ॥ 2.7.4.४० ॥  
वैशाखे कांस्यभोजी यस्तथा चाश्रुतसत्कथः ॥  
न स्नातो नापि दाता च नरकानेव गच्छति ॥ ४१ ॥  
ब्रह्महत्यासहस्रस्य पापं शाम्येत्कथञ्चन ॥  
वैशाखे येन न स्नातं तत्पापं नैव गच्छति ॥ ४२ ॥  
स्वाधीनेन स्वकायेन जले स्वातन्त्र्य वर्तिनि ॥  
स्वाधीनजिह्वयोच्चार्यं हरिरित्यक्षरद्वयम् ॥ ४३ ॥  
न कुर्याद्यदि वैशाखे प्रातःस्नानं नराधमः ॥  
जीवन्नेव स पञ्चत्वमागतो नात्र संशयः ॥ ४४ ॥  
येन केनाप्युपायेन माधवे मधुसूदनम्॥  
नार्चयेद्यदि मूढात्मा शौकरीं योनिमाप्नुयात् ॥ ४५ ॥  
योऽर्चयेत्तुलसीपत्रैर्वैशाखे मधुसूदनम् ॥  
नृपो भूत्वा सार्वभौमः कोटिजन्मसु भोगवान् ॥  
पश्चात्कोटिकुलैर्युक्तो विष्णोः सायुज्यमाप्नुयात्॥ ॥ ४६ ॥  
विविधैर्भक्तिमार्गैश्च विष्णुं सेवेत यौ व्रतैः ॥  
सगुणं निर्गुणं वाऽपि नित्यं ध्यायेदनन्यधीः ॥ ४७ ॥  
इति श्रीस्कान्दे महापुराण एकाशीतिसाहस्र्यां सहितायां द्वितीये वैष्णवखण्डे वैशाखमासमाहात्म्ये नारदाम्बरीषसंवादे वैशाखधर्मप्रशंसा नाम चतुर्थोऽध्यायः ॥ ४ ॥