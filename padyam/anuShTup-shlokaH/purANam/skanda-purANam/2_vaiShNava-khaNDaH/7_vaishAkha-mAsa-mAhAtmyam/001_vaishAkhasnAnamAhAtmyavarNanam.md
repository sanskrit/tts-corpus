+++
title = "००१ वैशाखस्नानमाहात्म्यवर्णनम्"

+++
॥ अथ वैशाखमासमाहात्म्य प्रारम्भः ॥ ॥  
नारायणं नमस्कृत्य नरं चैव नरोत्तमम् ॥  
देवीं सरस्वतीं व्यासं ततो जयमुदीरयेत् ॥ १ ॥  
॥ सूत उवाच ॥ ॥  
भूयोऽप्यङ्गभुवं राजा ब्रह्मणः परमेष्ठिनः ॥  
पुण्यं माधवमाहात्म्यं नारदं पर्यपृच्छत ॥ १ ॥ ॥  
॥ अंवरीष उवाच ॥ ॥  
सर्वेषामपि मासानां त्वत्तो माहात्म्यमञ्जसा ॥  
श्रुतं मया पुरा ब्रह्मन्यदा चोक्तं तदा त्वया ॥ २ ॥  
वैशाखः प्रवरो मासो मासेष्वेतेषु निश्चितम् ॥  
इति तस्माद्विस्तरेण माहात्म्यं माधवस्य च ॥ ३ ॥  
श्रोतुं कौतूहलं ब्रह्मन्कथं विष्णुप्रियो ह्यसौ ॥  
के च विष्णुप्रिया धर्मा मासे माधववल्लभे ॥ ४ ॥  
तत्राप्यस्य तु कर्तव्याः के धर्मा विष्णुवल्लभाः ॥  
किं दानं किं फलं तस्य कमुद्दिश्याऽऽचरेदिमान् ॥ ॥ ५ ॥  
कैर्द्रव्यैः पूजनीयोऽसौ माधवो माधवागमे ॥  
एतन्नारद विस्तार्य मह्यं श्रद्धावते वद ॥ ६ ॥  
॥ श्रीनारद उवाच ॥ ॥  
मया पृष्टः पुरा ब्रह्मा मासधर्मान्पुरातनान् ॥  
व्याजहार पुरा प्रोक्तं यच्छ्रियै परमात्मना ॥ ७ ॥  
ततो मासा विशिष्योक्ताः कार्तिको माघ एव च ॥  
माधवस्तेषु वैशाखं मासानामुत्तमं व्यधात् ॥ ८ ॥  
मातेव सर्वजीवानां सदैवेष्ट प्रदायकः ॥  
दानयज्ञ्रव्रतस्नानैः सर्वपापविनाशनः ॥ ९ ॥  
धर्म यज्ञक्रियासारस्तपःसारः सुरार्चितः ॥  
विद्यानां वेदविद्येव मन्त्राणां प्रणवो यथा ॥ 2.7.1.१० ॥  
भूरुहाणां सुरतरुर्धेनूनां कामधेनुवत् ॥  
शेषवत्सर्वनागानां पक्षिणां गरुडो यथा ॥ ११ ॥  
देवानां तु यथा विष्णुर्वर्णानां ब्राह्मणो यथा ॥  
प्राणवत्प्रियवस्तूनां भार्येव सुहृदां यथा ॥ १२ ॥  
आपगानां यथा गङ्गा तेजसां तु रविर्यथा ॥  
आयुधानां यथा चक्रं धातूनां काञ्चनं यथा ॥ १३ ॥  
वैष्णवानां यथा रुद्रो रत्नानां कौस्तुभो यथा ॥  
मासानां धर्महेतूनां वैशाखश्चोत्तमस्तथा ॥ १४ ॥  
नानेन सदृशो लोके विष्णुप्रीतिविधायकः ॥  
वैशाखस्नाननिरते मेषे प्रागर्यमोदयात् ॥ १५ ॥  
लक्ष्मीसहायो भगवान्प्रीतिं तस्मिन्करोत्यलम् ॥  
जन्तूनां प्रीणनं यद्वदन्नेनैव हि जायते ॥ १६ ॥  
तद्वद्वैशाखस्नानेन विष्णुः प्रीणात्यसंशयम् ॥  
वैशाखस्नाननिरताञ्जनान्दृष्ट्वाऽनुमोदते ॥ १७ ॥  
तावतापि विमुक्तोऽघैर्विष्णुलोके महीयते ॥  
सकृत्स्नात्वा मेषसंस्थे सूर्ये प्रातः कृताह्निकः ॥ ॥ १८ ॥  
महापापैर्विमुक्तोऽसौ विष्णोः सायुज्यमाप्नुयात् ॥  
स्नानार्थं मासि वैशाखे पादमेकं चरेद्यदि ॥ १९ ॥  
सोऽश्वमेधायुतानां च फलमाप्नोत्यसंशयम् ॥  
अथवा कूटचित्तस्तु कुर्यात्सङ्कल्पमात्रकम् ॥ 2.7.1.२० ॥  
सोऽपि क्रतुशतं पुण्यं लभेदेव न संशयः ॥  
यो गच्छेद्धनुरायामं स्नातुं मेषगते रवौ ॥ २१ ॥  
सर्वबन्धविनिर्मुक्तो विष्णोः सायुज्यमाप्नुयात् ॥  
त्रैलोक्ये यानि तीर्थानि ब्रह्माण्डान्तर्गतानि च ॥ २२ ॥  
तानि सर्वाणि राजेन्द्र सन्ति बाह्येऽल्पके जले ॥  
तावल्लिखितपापानि गर्जन्ति यमशासने ॥ २३ ॥  
यावन्न कुरुते जन्तुर्वैशाखे स्नानमम्भसि ॥  
तीर्थादिदेवताः सर्वा वैशाखे मासि भूमिप ॥ २४ ॥  
बहिर्जलं समाश्रित्य सदा सन्निहिता नृप ॥  
सूर्योदयं समारभ्य यावत्षड्घटिकावधि ॥ २५ ॥  
तिष्ठन्ति चाऽऽज्ञया विष्णोर्नराणां हितकाम्यया ॥  
तावन्नागच्छतां पुंसां शापं दत्त्वा सुदारुणम् ॥  
स्वस्थानं यान्ति राजेन्द्र तस्मात्स्नानं समाचरेत् ॥ ॥ २६ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे वैशाखमासमाहात्म्ये नारदाम्बरीषसंवादे वैशाखमास प्रशंसापूर्वक वैशाखस्नानमाहात्म्यवर्णनं नाम प्रथमोऽध्यायः ॥ १ ॥