+++
title = "००३ दाननिरूपणम्"

+++
॥ नारद उवाच ॥ ॥  
यो मर्त्यो द्विजवर्याय पर्यङ्कं तु ददाति हि ॥  
यत्र स्वस्थः सुखं शेते शीतानिलनिषेवितः ॥ १ ॥  
धर्मसाधनभूते हि देहे नैरुज्यमाप्नुते ॥  
तं दत्त्वा सकलं तापं निरस्य गतकल्मषः ॥ २ ॥  
अखण्डपदवीं याति योगिनामपि दुर्लभाम् ॥  
वैशाखे घर्मतप्तानां श्रान्तानां तु द्विजन्मनाम् ॥३॥  
दत्त्वा श्रमापहं दिव्यं पर्यङ्कं मनुजेश्वर ॥  
न जातु सीदते लोके जन्ममृत्युजरादिभिः॥४॥  
गृहीत्वा ब्राह्मणो यत्र शेते चाजीवमास्थितः ॥  
आसीने सकलं पापं ज्ञानतोऽज्ञानतः कृतम् ॥ ५ ॥  
विलयं याति राजेन्द्र कर्पूर इव चाग्निना ॥  
शयने ब्रह्मनिर्वाणं स नरो याति निश्चितम् ॥ ६ ॥  
यो दद्यात्कशिपुं मासे वैशाखे स्नानवल्लभे ॥  
सर्वभोगसमायुक्तस्तस्मिन्नेव हि जन्मनि ॥ ७ ॥  
सान्वयो वर्तते नूनं रोगादिभिरनाहतः ॥  
आयुष्यं परमारोग्यं यशो धैर्यं च विन्दति ॥ ८ ॥  
नाधार्मिकः कुले तस्य जायते शतपौरुषम् ॥  
भुक्त्वा तु सकलान्भोगांस्ततः पञ्चत्वमेष्यति ॥ ९ ॥  
निर्धूताखिलपापस्तु ब्रह्मनिर्वाणमृच्छति ॥ श्रो  
त्रियाय द्विजेन्द्राय यो दद्यादुपबर्हणम् ॥ 2.7.3.१० ॥  
सुखं निद्रा विना येन न नृणां जायते क्वचित् ॥  
सर्वेषामाश्रयो भूत्वा भुवि साम्राज्यमश्नुते ॥ ११ ॥  
पुनः सुखी पुनर्भोगी पुनर्धर्मपरायणः ॥  
आसप्तजन्म राजेन्द्र जायते सर्वतो जयी ॥ १२ ॥  
पश्चात्सप्तकुलैर्युक्तो ब्रह्मभूयाय कल्पते ॥  
तार्णं कटं तु यो दद्यात्कटमन्यदथापि वा ॥ १३ ॥  
तत्र शेते स्वयं विष्णुर्यत्रस्थः परमेश्वरः ॥  
यथा जलगता चोर्णा न जलैर्भिद्यते क्वचित् ॥ १४ ॥  
तथा संसारगो जन्तुः संसारे न च बध्यते ॥  
आसने शयने सक्तः कटदः सर्वतः सुखी ॥ १५ ॥  
प्रश्रये शयनार्थाय यो दद्यात्कटकम्बलम् ॥  
तावन्मात्रेण मुक्तः स्यान्नात्र कार्या विचारणा ॥ १६ ॥  
निद्रया हीयते दुःखं निद्रया हीयते श्रमः ॥  
सा निद्रा कटसंस्थस्य सुखं सञ्जायते धुवम् ॥ १७ ॥  
यो दयात्कम्बलं राजन्वैशाखे माधवाऽऽगमे ॥  
अपमृत्योः कालमृत्योर्मुक्तो जीवति वै शतम् ॥ १८ ॥  
दद्याद्वस्त्रं सूक्ष्मतरं द्विजेन्द्रे घर्मकर्शिते ॥  
पूर्णमायुः समाप्नोति परत्र च परां गतिम् ॥ १९ ॥  
अतस्तापहरं दिव्यं कर्पूरं तु द्विजातये ॥  
दत्त्वा मोक्षमवाप्नोति दुःखशान्तिं च विन्दति ॥ 2.7.3.२० ॥  
कुसुमानि च यो दद्यात्कुकुमं च द्विजातये ॥  
सार्वभौमो भवेद्राजा सर्वलोकवशङ्करः ॥ २१ ॥  
पुत्रपौत्रादिभोगांश्च भुक्त्वा मोक्षमवाप्नुयात् ॥  
त्वगस्थिगतसन्तापं सद्यो हरति चन्दनम् ॥ २२ ॥  
तापत्रयविनिर्मुक्तस्तद्दत्त्वा मोक्षमाप्नुयात् ॥  
औशीरं चाषकं कौशं यो दद्याज्जलवासितम् ॥ २३ ॥  
सर्वभोगेषु राजेन्द्र स तु देवसहायवान् ॥  
पापहानिं दुःखहानिं प्राप्य निर्वृतिमाप्नुयात् ॥ २४ ॥  
गोरोचं मृगनाभिं च दद्याद्वैशाखधर्मवित् ॥  
तापत्रयविनिर्मुक्तः परं निर्वाणमृच्छति ॥ २५ ॥  
ताम्बूलं च सकर्पूरं यो दद्यान्मेषगे रवौ ॥  
सार्वभौमसुखं भुक्त्वा परं निर्वाणमृच्छति ॥ २६ ॥  
शतपत्रीं च यूथीं च मेषमासे ददन्नरः ॥  
स सार्वभौमो भवति पश्चान्मोक्षं च विन्दति ॥२७॥  
केतकीं मल्लिकां वाऽपि यो दद्यान्माधवाऽऽगमे ॥  
स तु मोक्षमवाप्नोति मधुशासनशासनात् ॥ २८ ॥  
पूगीफलं तु यो दद्यात्सुगन्धं तु द्विजातये ॥  
नारिकेलफलं राजंस्तस्य पुण्यफलं शृणु ॥ ॥ २९ ॥  
सप्त जन्म भवेद्विप्रो धनाढ्यो वेदपारगः ॥  
पश्चात्सप्तकुलैर्युक्तो विष्णुलोकं स गच्छति ॥ 2.7.3.३० ॥  
विश्राममण्डपं यस्तु कृत्वा दद्याद्द्विजन्मने ॥  
तस्य पुण्यफलं वक्तुं नाहं शक्नोमि भूपते ॥ ३१ ॥  
सुच्छायामण्डपं यस्तु सिकताऽऽकीर्णमञ्जसा ॥  
सप्रपं कारयेद्यस्तु स तु लोकाधिपो भवेत् ॥ ३२ ॥  
मार्गोद्यानं तडागं वा कूपं मण्डपमेव च॥  
यः करोति स धर्मात्मा तस्य पुत्रैस्तु किं फलम् ॥ ३३ ॥  
कूपस्तडागमुद्यानं मण्डपं च प्रपा तथा ॥  
सद्धर्मकरणं पुत्रः सन्तानं सप्तधोच्यते ॥ ३४ ॥  
एतेष्वन्यतमाभावे नोर्ध्वं गच्छन्ति मानवाः ॥  
सच्छास्त्र श्रवणं तीर्थयात्रा सजनसङ्गतिः ॥ ३५ ॥  
जलदानं चान्नदानमश्वत्थारोपणं तथा ॥  
पुत्रश्चेति च सन्तानं सप्तेमेऽतिविदो विदुः ॥ ३६ ॥  
नासन्ततिर्लभेल्लोकान्कृत्वा धर्मशतान्यपि ॥  
तस्मात्सन्तानमन्विच्छेत्सन्तानेष्वेकतो व्रजेत् ॥ ३७ ॥  
पशूनां पक्षिणां चैव मृगाणां चैव भूरुहाम् ॥  
नोर्ध्वलोकं सुखं याति मनुष्याणां तु का कथा ॥ ३८ ॥  
पूगीफलसमायुक्तं नागवल्लीदलैर्युतम् ॥  
कपूरागुरुसंयुक्तं ददत्ताम्बूलमुत्तमम् ॥ ३९ ॥  
शारीरैः सकलैः पापैर्मुच्यते नात्र संशयः ॥  
ताम्बूलदो यशो धैर्यं श्रियमाप्नोति निश्चितम् ॥ 2.7.3.४० ॥  
रोगी दत्त्वा विरोगः स्यादरोगी मोक्षमाप्नुयात् ॥  
वैशाखे मासि यो दद्यात्तक्रं तापविनाशनम् ॥ ४१ ॥  
विद्यावान्धनवान्भूमौ जायते नात्र संशयः ॥  
न तक्रसदृशं दानं घर्मकालेषु विद्यते ॥ ४२ ॥  
तस्मात्तक्रं प्रदातव्यमध्वश्रान्तद्विजातये ॥  
जम्बीरसुरसोपेतं लसल्लवणमिश्रितम्॥४३॥  
यस्तक्रमरुचिघ्नं तु दत्त्वा मोक्षमवाप्नुयात् ॥  
यो दद्याद्दधिखण्डं तु वैशाखे घर्मशान्तये ॥ ४४ ॥  
तस्य पुण्यफलं वक्तुं नाहं शक्नोमि भूमिप ॥  
यो दद्यात्तण्डुलान्दिव्यान्मधुसूदनवल्लभे ॥ ४५ ॥  
स लभेत्पूर्णमायुष्यं सर्वयज्ञफलं लभेत् ॥  
यो घृतं तेजसो रूपं गव्यं दद्याद्द्विजातये ॥  
सोऽश्वमेधफलं प्राप्य मोदते विष्णुमन्दिरे ॥ ४६ ॥  
उर्वारुगुडसम्मिश्रं वैशाखे मेषगे रवौ ॥  
सर्वपापविनिर्मुक्तः श्वेतद्वीपे वसेद्ध्रुवम् ॥ ४७ ॥  
यश्चेक्षुदण्डं सायाह्ने दिवा तापोपशान्तये ॥  
ब्राह्मणाय च यो दद्यात्तस्य पुण्यमनन्तकम् ॥ ४८ ॥  
वैशाखे पानकं दत्त्वा सायाह्ने श्रमशान्तये ॥  
सर्वपापविनिर्मुक्तो विष्णोः सायुज्यमाप्नुयात् ॥४९॥  
सफलं पानकं मेषमासे सायं द्विजातये ॥  
दद्यात्तेन पितॄणां तु सुधापानं न संशयः॥2.7.3.५०॥  
वैशाखे पानकं चूतसुपक्वफलसंयुतम् ॥  
तस्य सर्वाणि पापानि विनाशं यान्ति निश्चितम् ॥ ५१ ॥  
यो दद्याच्चैत्रदर्शे तु कुम्भं पूर्णं तु पानकैः ॥  
गयाश्राद्धशतं तेन कृतमेव न संशयः ॥ ५२ ॥  
कस्तूरी कर्पुरोपेतं मल्लिकोशीरसंयुतम् ॥  
कलशं पानकैः पूर्णं चैत्रदर्शे तु मानवः ॥  
दद्यात्पितॄन्समुद्दिश्य स षण्णवतिदो भवेत् ॥ ५३ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे वैशाखमासमाहात्म्ये नारदाम्बरीषसंवादे दाननिरूपणन्नाम तृतीयोऽध्यायः ॥ ३ ॥ ॥ छ ॥