+++
title = "००२ परीक्षिदादीनामुद्धवदर्शनवर्णनः"

+++
॥ श्रीऋषय ऊचुः ॥ ॥  
शाण्डिल्ये तौ समादिश्य परावृत्ते स्वमाश्रमम् ॥  
कि कथं चक्रतुस्तौ तु राजानौ सूत तद्वद ॥ १ ॥ ॥  
॥ श्रीसूत उवाच ॥ ॥  
ततस्तु विष्णुरातेन श्रेणीमुख्वाः सहस्रशः ॥  
इन्द्रप्रस्थात्समानाय्य मथुरास्थानमापिताः ॥ २ ॥  
माथुरान्ब्राह्मणांस्तत्र वानरांश्च पुरातनान् ॥  
विज्ञाय माननीयत्वं तेषु स्थापितवान्स्वरादट् ॥ ३ ॥  
वज्रस्तु तत्सहायेन शाण्डिल्यस्याऽप्यनुग्रहात् ॥  
गोविन्दगोपगोपीनां लीलास्थानान्यनुक्रमात् ॥ ४ ॥  
विज्ञायाऽभिधयाऽऽस्थाप्य ग्रामानावासयद्बहून् ॥  
कुण्डकूपादिपूर्तेन शिवादिस्थापनेन च ॥ ५ ॥  
गोविन्दहरिदेवादिस्वरूपाऽऽरोपणेन च ॥  
कृष्णैकभक्तिं स्वे राज्यं ततान च मुमोद ह ॥ ६ ॥  
प्रजास्तु मुदितास्तस्य कृष्णकीर्तनतत्पराः॥  
परमानन्दसम्पन्ना राज्यं तस्यैव तुष्टुवुः ॥ ७ ॥  
एकदा कृष्णपत्न्यस्तु श्रीकृष्णविरहातुराः ॥  
कालिन्दीं मुदिता वीक्ष्य पप्रच्छुर्गतमत्सराः ॥ ८ ॥॥  
॥ श्रीकृष्णपत्न्य ऊचुः ॥ ॥  
यथा वयं कृष्णपत्न्यस्तथा त्वमपि शोभने ॥  
वयं विरहदुःखार्तास्त्वं न कालिन्दि तद्वद ॥ ९ ॥  
तच्छ्रुत्वा स्मयमाना सा कालिन्दी वाक्यमब्रवीत् ॥  
सापत्न्यं वीक्ष्य तत्तासां करुणापरमानसा ॥ 2.6.2.१० ॥ ॥  
श्रीकालिन्द्युवाच ॥ ॥  
आत्मारामस्य कृष्णस्य ध्रुवमात्मास्ति राधिका ॥  
तस्या दास्यप्रभावेण विरहोऽस्मान्न संस्पृशेत् ॥ ११ ॥  
तस्या एवांशविस्ताराः सर्वाः श्रीकृष्णनायिकाः ॥  
नित्यसम्भोग एवास्ति तस्याः साम्मुख्ययोगतः ॥ १२ ॥  
स एव सा स सैवास्ति वशी तत्प्रेमरूपिका ॥  
श्रीकृष्णनखचन्द्रालिसङ्गाच्चन्द्रावली स्मृता ॥ १३ ॥  
रूपान्तरं च गृह्णाना तयोः सेवातिलालसा ॥  
रुक्मिण्यादिसमावेशो मयात्रैव विलोकितः ॥ १४ ॥  
युष्माकमपि कृष्णेन विरहो नैव सर्वतः ॥  
किन्तु एवं न जानीथ तस्माद्व्याकुलतामिताः ॥ १५ ॥  
एवमेवात्र गोपीनामक्रूरावसरे पुरा ॥  
विरहाभास एवासीदुद्धवेन समाहितः ॥ १६ ॥  
तेनैव भवतीनां चेद्भवेदत्र समागमः ॥  
तर्हि नित्यं स्वकान्तेन विहारमपि लप्स्यथ ॥ १७ ॥  
॥ श्रीसूत उवाच ॥ ॥  
एवमुक्तास्तु ताः पत्न्यः प्रसन्नां पुनरब्रुवन् ॥  
उद्धवालोकनेनात्मप्रेष्ठसङ्गमलालसाः ॥ १८ ॥  
॥ श्रीकृष्णपत्न्य ऊचुः ॥ ॥  
धन्यासि सखि कान्तेन यस्या नैवास्ति विच्युतिः ॥  
यतस्ते स्वार्थसंसिद्धिस्तस्या दास्यो बभूविम ॥ १९ ॥  
परन्तूद्धवलाभे स्यादस्मत्सर्वार्थसाधनम् ॥  
तथा वदस्व कालिन्दि तल्लाभोऽपि यथा भवेत् ॥ 2.6.2.२० ॥  
॥ श्रीसूत उवाच ॥ ॥  
एवमुक्ता तु कालिन्दी प्रत्युवाचाथ तास्तथा ॥  
स्मरन्ती कृष्णचन्द्रस्य कलाषोडशरूपिणी ॥ २१ ॥  
साधनभूमिर्बदरी व्रजता कृष्णेन मन्त्रिणे प्रोक्ता ॥  
तत्रास्ते स तु साक्षात्तद्वयुनं ग्राहयँल्लोकान् ॥ २२ ॥  
फलभूमिर्व्रजभूमिर्दत्ता तस्मै पुरैव सरहस्यम् ॥  
फलमिह तिरोहितं सत्तदिहेदानीं स उद्धवोऽलक्ष्यः ॥ २३ ॥  
गोवर्द्धनगिरिनिकटे सखीस्थले तद्रजःकामः ॥  
तत्रत्याङ्कुरवल्लीरूपेणास्ते स उद्धवो नूनम् ॥ २४ ॥  
आत्मोत्सवरूपत्वं हरिणा तस्मै समर्पितं नियतम् ॥  
तस्मात्तत्र स्थित्वा कुसुमसरःपरिसरे सवज्राभिः ॥ २५ ॥  
वीणावेणुमृदङ्गैः कीर्तनकाव्यादिसरससङ्गीतैः ॥  
उत्सव आरब्धव्यो हरिरतलोकान्समानाय्य ॥ २६ ॥  
तत्रोद्धवावलोको भविता नियतं महोत्सवे वितते ॥  
यौष्माकीणामभिमतसिद्धिं सविता स एव सवितानाम् ॥ २७ ॥  
॥ श्रीसूत उवाच ॥ ॥  
इति श्रुत्वा प्रसन्नास्ताः कालिन्दीमभिवन्द्य तत् ॥  
कथयामासुरागत्य वज्रं प्रति परीक्षितम् ॥ २८ ॥  
विष्णुरातस्तु तच्छ्रुत्वा प्रसन्नस्तद्युतस्तदा ॥  
तत्रैवागत्य तत्सर्वं कारयामास सत्वरम् ॥ २९ ॥  
गोवर्धनाददूरेण वृन्दारण्ये सखीस्थले ॥  
प्रवृत्तः कुसुमाम्भोधौ कृष्णसङ्कीर्तनोत्सवः ॥ 2.6.2.३० ॥  
वृषभानुसुताकान्तविहारे कीर्तनश्रिया ॥  
साक्षादिव समावृत्ते सर्वेऽनन्यदृशोऽभवन् ॥ ३१ ॥  
ततः पश्यत्सु सर्वेषु तृणगुल्मलताचयात् ॥  
आजगामोद्धवः स्रग्वी श्यामः पीताम्बरावृतः ॥ ३२ ॥  
गुञ्जामालाधरो गायन्बल्लवीवल्लभं मुहुः ॥  
तदागमनतो रेजे भृशं सङ्कीर्तनोत्सवः ॥ ३३ ॥  
चन्द्रिकागमतो यद्वत्स्फाटिकाट्टालभूमणिः ॥  
अथ सर्वे सुखाम्भोधौ मग्नाः सर्वं विसस्मरुः ॥ ३४ ॥  
क्षणेनागतविज्ञाना दृष्ट्वा श्रीकृष्णरूपिणम् ॥  
उद्धवं पूजयाञ्चक्रुः प्रतिलब्धमनोरथाः ॥ ३५ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीमद्भागवतमाहात्म्ये गोवर्द्धनपर्वतसमीपे परीक्षिदादीनामुद्धवदर्शनवर्णनोनाम द्वितीयोऽध्यायः ॥ २ ॥