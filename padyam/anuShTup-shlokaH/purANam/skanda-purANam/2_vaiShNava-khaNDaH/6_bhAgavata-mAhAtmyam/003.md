+++
title = "००३"

+++
॥ श्रीसूत उवाच ॥ ॥  
अथोद्धवस्तु तान्दृष्ट्वा कृष्णकीर्तनतत्परान् ॥  
सत्कृत्याथ परिष्वज्य परीक्षितमुवाच ह ॥ १ ॥  
॥ उद्धव उवाच ॥ ॥  
धन्योऽसि राजन्कृष्णैकभक्त्या पूर्णोऽसि नित्यदा ॥  
यस्त्वं निमग्नचित्तोऽसि कृष्णसङ्कीर्तनोत्सवे ॥ २ ॥  
कृष्णपत्नीषु वज्रे च दिष्ट्या प्रीतिः प्रवर्तिता ॥  
तवोचितमिदं तात कृष्णदत्ताङ्ग वैभव ॥ ३ ॥  
द्वारकास्थेषु सर्वेषु धन्या एते न संशयः ॥  
येषां व्रजनिवासाय पार्थमादिष्टवान्प्रभुः ॥ ४ ॥  
श्रीकृष्णस्य मनश्चन्द्रो राधास्यप्रभयान्वितः ॥  
तद्विहारवनं गोभिर्मण्डयन्रोचते सदा ॥ ५ ॥  
कृष्णचन्द्रः सदा पूर्णस्तस्य षोडश याः कलाः ॥  
चित्सहस्रप्रभाभिन्ना अत्रास्ते तत्स्वरूपता ॥ ६ ॥  
एवं वज्रस्तु राजेन्द्र प्रपन्नभयभञ्जकः ॥  
श्रीकृष्णदक्षिणे पादे स्थानमेतस्य वर्तते ॥ ७ ॥  
अवतारेऽत्र कृष्णेन योगमायाऽति भाविता ॥  
तद्बलेनात्मविस्मृत्या सीदन्त्येते न संशयः ॥ ८ ॥  
ऋते कृष्णप्रकाशं तु स्वात्मबोधो न कस्यचित् ॥  
तत्प्रकाशस्तु जीवानां मायया पिहितः सदा ॥ ९ ॥  
अष्टाविंशे द्वापरान्ते स्वयमेव यदा हरिः ॥  
उत्सारयेन्निजां मायां तत्प्रकाशो भवेत्तदा ॥ 2.6.3.१० ॥  
स तु कालो व्यतिक्रान्तस्तेनेदमपरं शृणु ॥  
अन्यदा तत्प्रकाशस्तु श्रीमद्भागवताद्भवेत् ॥ ११ ॥  
श्रीमद्भागवतं शास्त्रं यत्र भागवतैर्यदा ॥  
कीर्त्यते श्रूयते चापि श्रीकृष्णस्तत्र निश्चितम् ॥ १२ ॥  
श्रीमद्भागवतं यत्र श्लोकं श्लोकार्द्धमेव च ॥  
तत्रापि भगवान्कृष्णो बल्लवीभिर्विराजते ॥ १३ ॥  
भारते मानवं जन्म प्राप्य भागवतं न यैः ॥  
श्रुतं पापपराधीनैरात्मघातस्तु तैः कृतः ॥ १४ ॥  
श्रीमद्भागवतं शास्त्रं नित्यं यैः परिसेवितम् ॥  
पितुर्मातुश्च भार्यायाः कुलपङ्क्तिः सुतारिता ॥ १५ ॥  
विद्याप्रकाशो विप्राणां राजां शत्रुजयो विशाम् ॥  
धनं स्वास्थ्यं च शूद्राणां श्रीमद्भागवताद्भवेत् ॥ १६ ॥  
योषितामपरेषां च सर्ववाञ्छितपूरणम् ॥  
अतो भागवतं नित्यं को न सेवेत भाग्यवान् ॥ १७ ॥  
अनेकजन्मसंसिद्धः श्रीमद्भागवतं लभेत् ॥  
प्रकाशो भगवद्भक्तेरुद्भवस्तत्र जायते ॥ १८ ॥  
साङ्ख्यायनप्रसादाप्तं श्रीमद्भागवतं पुरा ॥  
बृहस्पतिर्दत्तवान्मे तेनाहं कृष्णवल्लभः ॥ १९ ॥  
आख्यायिका च तेनोक्ता विष्णुरात निबोध ताम् ॥  
ज्ञायते सम्प्रदायोऽपि यत्र भागवतश्रुतेः ॥ 2.6.3.२० ॥ ॥  
श्रीबृहस्पतिरुवाच ॥ ॥  
ईक्षाञ्चक्रे यदा कृष्णो मायापुरुषरूपधृक् ॥  
ब्रह्मा विष्णुः शिवश्चापि रजःसत्त्वतमोगुणैः ॥२१॥  
पुरुषास्त्रय उत्तस्थुरधिकारांस्तदादिशत् ॥  
उत्पत्तौ पालने चैव संहारे प्रक्रमेण तान् ॥ २२ ॥  
ब्रह्मा तु नाभिकमलादुत्पन्नस्तं व्यजिज्ञपत् ॥  
॥ श्रीब्रह्मोवाच ॥ ॥  
नारायणादिपुरुष परमात्मन्नमोऽस्तु ते ॥ २३ ॥  
त्वया सर्गे नियुक्तोऽस्मि पापीयान्मां रजोगुणः ॥  
त्वत्स्मृतौ नैव बाधेत तथैव कृपया प्रभो ॥ २४ ॥  
॥ श्रीबृहस्पतिरुवाच ॥ ॥  
यदा तु भगवांस्तस्मै श्रीमद्भागवतं पुरा ॥  
उपदिश्याब्रवीद्ब्रह्मन्सेवस्वैनत्स्वसिद्धये ॥ २५ ॥  
ब्रह्मा तु परमप्रीतस्तेन कृष्णाप्तयेऽनिशम् ॥  
सप्तावरणभङ्गाय सप्ताहं समवर्तयत् ॥ २६ ॥  
श्रीभागवतसप्ताहसेवनाप्तमनोरथः ॥  
सृष्टिं वितनुते नित्यं ससप्ताहः पुनःपुनः ॥२७॥  
विष्णुरप्यर्थयामास पुमांसं स्वार्थसिद्धये ॥  
प्रजानां पालने पुंसा यदनेनापि कल्पितः ॥ २८ ॥  
॥ श्रीविष्णुरुवाच ॥ ॥  
प्रजानां पालनं देव करिष्यामि यथोचितम् ॥  
प्रवृत्त्या च निवृत्त्या च कर्मज्ञानप्रयोजनात् ॥२९॥  
यदायदैव कालेन धर्मग्लानिर्भविष्यति ॥  
धर्मं संस्थापयिष्यामि ह्यवतारैस्तदा तदा ॥ 2.6.3.३० ॥  
भोगार्थिभ्यस्तु यज्ञादिफलं दास्यामि निश्चितम् ॥  
मोक्षार्थिभ्यो विरक्तेभ्यो मुक्तिं पञ्चविधां तथा ॥ ३१ ॥  
येऽपि मोक्षं न वाञ्छन्ति तान्कथं पालयाम्यहम् ॥  
आत्मानं च श्रियं चापि पालयामि कथं वद ॥ ३२ ॥  
तस्मा अपि पुमानाद्यः श्रीभागवतमादिशत् ॥  
उवाच च पठस्वैनत्तव सर्वार्थसिद्धये ॥ ॥ ३३ ॥  
ततो विष्णुः प्रसन्नात्मा परमार्थकपालने ॥  
समर्थोऽभूच्छ्रिया मासिमासि भागवतं स्मरन् ॥ ३४ ॥  
यदा विष्णुः स्वयं वक्ता लक्ष्मीश्च श्रवणे रता ॥  
तदा भागवतश्रावो मासेनैव पुनःपुनः ॥ ३५ ॥  
यदा लक्ष्मीः स्वयं वक्त्री विष्णुश्च श्रवणे रतः ॥  
मासद्वयं रसास्वादस्तदातीव सुशोभते ॥ ३६ ॥  
अधिकारे स्थितो विष्णुर्लक्ष्मीर्निश्चिन्तमानसा ॥  
तेन भागवतास्वादस्तस्या भूरि प्रकाशते ॥ ३७ ॥  
अथ रुद्रोऽपि तं देवं संहाराधिकृतः पुरा ॥  
पुमांसं प्रार्थयामास स्वसामर्थ्यविवृद्धये ॥ ३८ ॥  
॥ श्रीरुद्र उवाच ॥ ॥  
नित्ये नैमित्तिके चैव संहारे प्राकृते तथा ॥  
शक्तयो मम विद्यन्ते देवदेव मम प्रभो ॥ ३९ ॥  
आत्यन्तिके तु संहारे मम शक्तिर्न विद्यते ॥  
महद्दुःखं ममैतत्तु तेन त्वां प्रार्थयाम्यहम् ॥ 2.6.3.४० ॥ ॥  
श्रीबृहस्पतिरुवाच ॥ ॥  
श्रीमद्भागवतं तस्मा अपि नारायणो ददौ ॥  
स तु संसेवनादस्य जिग्ये चापि तमोगुणम् ॥ ४१ ॥  
कथा भागवती तेन सेविता वर्षमात्रतः ॥  
लये त्वात्यन्तिके तेनावाप शक्तिं सदाशिवः ॥ ४२ ॥  
॥ उद्धव उवाच ॥ ॥  
श्रीभागवतमाहात्म्य इमामाख्यायिकां गुरोः ॥  
श्रुत्वा भागवतं लब्ध्वा मुमुदेऽहं प्रणम्य तम् ॥ ४३ ॥  
ततस्तु वैष्णवीं रीतिं गृहीत्वा मासमात्रतः ॥  
श्रीमद्भागवतास्वादो मया सम्यङ्निषेवितः ॥ ४४ ॥  
तावतैव बभूवाहं कृष्णस्य दयितः सखा ॥  
कृष्णेनाथ नियुक्तोऽहं व्रजे स्वप्रेयसीगणे ॥४५॥  
विरहार्त्तासु गोपीषु स्वयं नित्यविहारिणा ॥  
श्रीभागवतसन्देशो मन्मुखेन प्रयोजितः ॥ ४६ ॥  
तं यथामति लब्ध्वा ता आसन्विरहवर्ज्जिताः ॥  
नाज्ञासिषं रहस्यं तच्चमत्कारस्तु लोकितः ॥ ४७ ॥  
स्वर्वासं प्रार्थ्य कृष्णं च ब्रह्माद्येषु गतेषु मे ॥  
श्रीमद्भागवते कृष्णस्तद्रहस्यं स्वयं ददौ ॥४८॥  
पुरतोऽश्वत्थमूलस्य चकार मयि तद्दृढम् ॥  
तेनात्र व्रजवल्लीषु वसामि बदरीं गतः ॥ ४९ ॥  
तस्मान्नारदकुण्डेऽत्र तिष्ठामि स्वेच्छया सदा ॥  
कृष्णप्रकाशो भक्तानां श्रीमद्भागवताद्भवेत् ॥2.6.3.५०॥  
तदेषामपि कार्य्यार्थं श्रीमद्भागवतं त्वहम् ॥  
प्रवक्ष्यामि सहायोऽत्र त्वयैवानुष्ठितो भवेत् ॥५१॥  
॥ श्रीसूत उवाच ॥ ॥  
विष्णुरातस्तु श्रुत्वा तदुद्धवं प्रणतोऽब्रवीत्॥ ॥  
॥ श्रीपरीक्षिदुवाच ॥ ॥  
हरिदास त्वया कार्य्यं श्रीभागवतकीर्तनम् ॥५२॥  
आज्ञाप्योऽहं यथाकार्य्यं सहायोऽत्र मया तथा ॥  
॥श्रीसूत उवाच ॥  
श्रुत्वैतदुद्धवो वाक्यमुवाच प्रीतमानसः ॥ ५३ ॥  
॥ उद्धव उवाच ॥ ॥  
श्रीकृष्णेन परित्यक्ते भूतले बलवान्कलिः ॥  
करिष्यति परं विघ्नं सत्कार्ये समुपस्थिते ॥ ५४ ॥  
तस्माद्दिग्विजयं याहि कलिनिग्रहमाचर ॥  
अहं तु मासमात्रेण वैष्णवीं रीतिमास्थितः ॥ ५५ ॥  
श्रीमद्भागवतास्वादं प्रचार्य त्वत्सहायतः ॥  
एतान्सम्प्रापयिष्यामि नित्यधाम्नि मधुद्विषः ॥ ५६ ॥  
॥ श्रीसूत उवाच ॥ ॥  
श्रुत्वैवं तद्वचो राजा मुदितश्चिन्तयातुरः ॥  
तदा विज्ञापयामास स्वाभिप्रायं तमुद्धवम् ॥ ५७ ॥  
॥ श्रीपरीक्षिदुवाच ॥ ॥  
कलिं तु निग्रहीष्यामि तात ते वचसि स्थितः ॥  
श्रीभागवतसम्प्राप्तिः कथं मम भविष्यति ॥ ५८ ॥  
अहं तु समनुग्राह्यस्तव पादतले श्रितः ॥  
॥ श्रीसूत उवाच ॥ ॥  
श्रुत्वैतद्वचनं भूयोऽप्युद्धवस्तमुवाच ह ॥ ५९ ॥  
॥ ॥ उद्धव उवाच ॥ ॥  
राजंश्चिन्ता तु ते काऽपि नैव कार्य्या कथञ्चन ॥  
तवैव भगवच्छास्त्रे यतो मुख्याधिकारिता ॥ 2.6.3.६० ॥  
एतावत्कालपर्य्यन्तं प्रायो भागवतश्रुतेः ॥  
वार्तामपि न जानन्ति मनुष्याः कर्मतत्पराः ॥ ६१ ॥  
त्वत्प्रसादेन बहवो मनुष्या भारताजिरे ॥  
श्रीमद्भागवतप्राप्तौ सुखं प्राप्स्यन्ति शाश्वतम् ॥ ६२ ॥  
नन्दनन्दनरूपस्तु श्रीशुको भगवानृषिः ॥  
श्रीमद्भागवतं तुभ्यं श्रावयिष्यत्यसंशयः ॥६३॥  
तेन प्राप्स्यसि राजंस्त्वं नित्यं धाम व्रजेशितुः ॥  
श्रीभागवतसञ्चारस्ततो भुवि भविष्यति ॥ ६४ ॥  
तस्मात्त्वं गच्छ राजेन्द्र कलिनिग्रहमाचर ॥  
॥ श्रीसूत उवाच ॥ ॥  
इत्युक्तस्तं परिक्रम्य गतो राजा दिशां जये ॥६५॥  
वज्रस्तु निजराज्येशं प्रतिबाहुं विधाय च ॥  
तत्रैव मातृभिः साकं तस्थौ भागवताशया ॥६६॥  
अथ वृन्दावने मासं गोवर्द्धनसमीपतः ॥  
श्रीमद्भागवतास्वादस्तूद्धवेन प्रवर्तितः ॥ ६७॥  
तस्मिन्नास्वाद्यमाने तु सच्चिदानन्दरूपिणी ॥  
प्रचकाशे हरेर्लीला सर्वतः कृष्ण एव च ॥ ६८ ॥  
आत्मानं च तदन्तःस्थं सर्वेऽपि ददृशुस्तदा ॥  
वज्रस्तु दक्षिणे दृष्ट्वा कृष्णपादसरोरुहे ॥ ६९ ॥  
स्वात्मानं कृष्णवैधुर्य्यान्मुक्तस्तद्भुव्यशोभत ॥  
ताश्च तन्मातरः कृष्णे रासरात्रिप्रकाशिनि ॥ 2.6.3.७० ॥  
चन्द्रे कलाप्रभारूपमात्मानं वीक्ष्य विस्मिताः ॥  
स्वप्रेष्ठ विरहव्याधिविमुक्ताः स्वपदं ययुः ॥ ७१ ॥  
येऽन्ये च तत्र ते सर्वे नित्यलीलान्तरं गताः ॥  
व्यावहारिकलोकेभ्यः सद्योऽदर्शनमागताः ॥ ७२ ॥  
गोवर्द्धननिकुञ्जेषु गोषु वृन्दावनादिषु ॥  
नित्यं कृष्णेन मोदन्ते दृश्यन्ते प्रेमतत्परैः ॥ ७३ ॥  
॥ श्रीसूत उवाच ॥ ॥  
य एतां भगवत्प्राप्तिं शृणुयाच्चापि कीर्तयेत् ॥  
तस्य वै भगवत्प्राप्तिर्दुःखहानिश्च जायते ॥ ७४ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे परीक्षिदुद्धवसंवादे श्रीभागवतमाहात्म्ये तृतीयोऽध्यायः ॥ ३ ॥