+++
title = "००४"

+++
॥ श्रीऋषय ऊचुः ॥ ॥  
साधु सूत चिरं जीव चिरमेवं प्रशाधि नः ॥  
श्रीभागवतमाहात्म्यमपूर्वं त्वन्सुखाच्छ्रुतम् ॥ १ ॥  
तत्स्वरूपप्रमाणं च विधिं च श्रवणे वद ॥  
तद्वक्तुर्लक्षणं सूत श्रोतुश्चापि वदाधुना ॥ २ ॥  
॥ श्रीसूत उवाच ॥ ॥  
श्रीमद्भागवतस्याथ श्रीमद्भगवतः सदा ॥  
स्वरूपमेकमेवास्ति सच्चिदानन्दलक्षणम् ॥ ३ ॥  
श्रीकृष्णासक्तभक्तानां तन्माधुर्य्यप्रकाशकम् ॥  
समुज्जृम्भति यद्वाक्यं विद्धि भागवतं हि तत् ॥ ४ ॥  
ज्ञानविज्ञानभक्त्यङ्गचतुष्टयपरं वचः ॥  
मायामर्दन दक्षं च विद्धि भागवतं च तत् ॥ ५ ॥  
प्रमाणं तस्य को वेद ह्यनन्तस्याक्षरात्मनः ॥  
ब्रह्मणे हरिणा तद्दिक्चतुःश्लोक्या प्रदर्शिता ॥ ६ ॥  
तदानन्त्यावगाहेन स्वेप्सितावहनक्षमाः ॥  
त एव सन्ति भो विप्रा ब्रह्मविष्णुशिवादयः ॥ ७ ॥  
मितबुद्ध्यादिवृत्तीनां मनुष्याणां हिताय च ॥  
परीक्षिच्छुकसंवादो योऽसौ व्यासेन कीर्तितः ॥ ८ ॥  
ग्रन्थोऽष्टादशसाहस्रो योऽसौ भागवताभिधः ॥  
कलिग्राहगृहीतानां स एव परमाश्रयः ॥ ९ ॥  
श्रोतारो ऽथ निरूप्यन्ते श्रीमद्विष्णुकथाश्रयाः ॥  
प्रवरा अवराश्चति श्रोतारो द्विविधा मताः ॥ 2.6.4.१० ॥  
प्रवराश्चातको हंसः शुको मीनादयस्तथा ॥  
अवरा वृकभूरुण्डवृषोष्ट्राद्याः प्रकीर्तिताः ॥ ११ ॥  
अखिलोपेक्षया यस्तु कृष्णशास्त्रश्रुतौ व्रती ॥  
स चातको यथाम्भोदमुक्ते पाथसि चातकः ॥ १२ ॥  
हंसः स्यात्सारमादत्ते यः श्रोता विविधाच्छ्रुतात् ॥  
दुग्धेनैक्यं गतात्तोयाद्यथा हंसोऽमलं पयः ॥ १३ ॥  
शुकः सुष्टु मितं वक्ति व्यासं श्रोतृंश्च हर्षयन् ॥  
सुपाठितः शुको यद्वच्छिक्षकं पार्श्वगानपि ॥ १४ ॥  
शब्दं नानिमिषो जातु करोत्यास्वादयन्रसम् ॥  
श्रोता स्निग्धो भवेन्मीनो मीनः क्षीरनिधौ यथा ॥ १५ ॥  
यस्तुदन्रसिकाञ्च्छ्रोतॄन्विरौत्यज्ञो वृको हि सः ॥  
वेणुस्वनरसासक्तान्वृकोऽरण्ये मृगान्यथा ॥ १६ ॥  
भूरुण्डः शिक्षयेदन्याञ्च्छ्रुत्वा न स्वयमाचरेत् ॥  
यथा हिमवतः शृङ्गे भूरुण्डाख्यो विहङ्गमः ॥ १७ ॥ (भारुण्ड)  
सर्वं श्रुतमुपादत्ते सारासारान्धधीर्वृषः ॥  
स्वादु द्राक्षां खलिं चापि निर्विशेषं यथा वृषः ॥ १८ ॥  
स उष्ट्रो मधुरं मुञ्चन्विपरीते रमेत यः ॥  
यथा निम्बं चरत्युष्ट्रो हित्वाऽऽम्रमपि तद्युतम् ॥ १९ ॥  
अन्येऽपि बहवो भेदा द्वयोर्भृङ्गखरादयः ॥  
विज्ञेयास्तत्तदाचारैस्तत्तत्प्रकृतिसम्भवैः ॥ 2.6.4.२० ॥  
यः स्थित्वाऽभिमुखं प्रणम्य विधिवत्त्यक्तान्यवादो हरेर्लीलाः श्रोतुमभीप्सतेऽतिनिपुणो नम्रो ऽथ क्लृप्ताञ्जलिः ॥  
शिष्यो विश्वसितोऽनुचिन्तनपरः प्रश्नेऽनुरक्तः शुचिर्नित्यं कृष्णजनप्रियो निगदितः श्रोता स वै वक्तृभिः ॥ २१ ॥  
भगवन्मतिरनपेक्षः सुहृदो दीनेषु सानुकम्पो यः ॥  
बहुधाबोधनचतुरो वक्ता सम्मानितो मुनिभिः ॥ २२ ॥  
अथ भारतभूस्थाने श्रीभागवतसेवने ॥  
विधिं शृणुत भो विप्रा येन स्यात्सुखसन्ततिः ॥ २३ ॥  
राजसं सात्त्विकं चापि तामसं निर्गुणं तथा ॥  
चतुर्विधं तु विज्ञेयं श्रीभागवत सेवनम् ॥ २४ ॥  
सप्ताहं यज्ञवद्यत्तु सश्रमं सत्वरं मुदा ॥  
सेवितं राजसं तत्तु बहुपूजादिशोभनम् ॥२५॥  
मासेन ऋतुना वापि श्रवणं स्वादसंयुतम्॥  
सात्त्विकं यदनायासं समस्तानन्दवर्द्धनम् ॥ २६ ॥  
तामसं यत्तु वर्षेण सालसं श्रद्धयाऽयुतम् ॥  
विस्मृतिस्मृतिसंयुक्तं सेवनं तच्च सौख्यदम् ॥ २७ ॥  
वर्षमासदिनानां तु विमुच्य नियमाग्रहम् ॥  
सर्वदा प्रेमभक्त्यैव सेवनं निर्गुणं मतम् ॥ २८ ॥  
पारीक्षितेऽपि संवादे निर्गुणं तत्प्रकीर्तितम्॥  
तत्र सप्तदिनाख्यानं तदायुर्दिनसङ्ख्यया ॥ २९ ॥  
अन्यत्र त्रिगुणं चापि निर्गुणं च यथेच्छया ॥  
यथा कथञ्चित्कर्तव्यं सेवनं भगवच्छ्रुतेः ॥ 2.6.4.३० ॥  
ये श्रीकृष्णविहारैकभजनास्वादलोलुपाः ॥  
मुक्तावपि निराकाङ्क्षास्तेषां भागवतं धनम् ॥ ३१ ॥  
येऽपि संसारसन्तापनिर्विण्णा मोक्षकाङ्क्षिणः ॥  
तेषां भवौषधं चैतत्कलौ सेव्यं प्रयत्नतः ॥ ३२ ॥  
ये चापि विषयारामाः सांसारिकसुखस्पृहाः ॥  
तेषां तु कर्ममार्गेण या सिद्धिः साऽधुना कलौ ॥ ॥ ३३ ॥  
सामर्थ्यधनविज्ञानाभावादत्यन्तदुर्ल्लभा ॥  
तस्मात्तैरपि संसेव्या श्रीमद्भागवती कथा ॥ ३४ ॥  
धनं पुत्रांस्तथा दारान्वाहनादि यशो गृहान् ॥  
असापत्न्यं च राज्यं च दद्याद्भागवती कथा ॥ ३५ ॥  
इह लोके वरान्भुक्त्वा भोगान्वै मनसेप्सितान् ॥  
श्रीभागवतसङ्गेन यात्यन्ते श्रीहरेः पदम् ॥ ३६ ॥  
यत्र भागवती वार्ता ये च तच्छ्रवणे रताः ॥  
तेषां संसेवनं कुर्याद्देहेन च धनेन च ॥ ३७ ॥  
तदनुग्रहतोऽस्यापि श्रीभागवतसेवनम् ॥  
श्रीकृष्णव्यतिरिक्तं यत्तत्सर्वं धनसञ्ज्ञितम् ॥ ३८ ॥  
कृष्णार्थीति धनार्थीति श्रोता वक्ता द्विधा मतः ॥  
यथा वक्ता तथा श्रोता तत्र सौख्यं विवर्द्धते ॥ ३९ ॥  
उभयोर्वैपरीत्ये तु रसाभासे फलच्युतिः॥  
किन्तु कृष्णार्थिनां सिद्धिर्विलम्बेनापि जायते ॥ 2.6.4.४० ॥  
धनार्थिनस्तु संसिद्धिर्विधिसम्पूर्णतावशात् ॥  
कृष्णार्थिनोऽगुणस्यापि प्रेमैव विधिरुत्तमः ॥ ४१ ॥  
आसमाप्ति सकामेन कर्तव्यो हि विधिः स्वयम् ॥  
स्नातो नित्य क्रियां कृत्वा प्राश्य पादोदकं हरेः ॥ ४२ ॥  
पुस्तकं च गुरुं चैव पूजयित्वोपचारतः ॥  
ब्रूयाद्वा शृणुयाद्वापि श्रीमद्भागवतं मुदा ॥ ४३ ॥  
पयसा वा हविष्येण मौनं भोजनमाचरेत् ॥  
ब्रह्मचर्य्यमधःसुप्तिं क्रोधलोभादिवर्ज्जनम् ॥ ४४ ॥  
कथान्ते कीर्तनं नित्यं समाप्तौ जागरं चरेत् ॥  
ब्राह्मणान्भोजयित्वा तु दक्षिणाभिः प्रतोषयेत् ॥ ४५ ॥  
गुरवे वस्त्रभूषादि दत्त्वा गां च समर्पयेत् ॥  
एवं कृते विधाने तु लभते वाञ्छितं फलम् ॥ ४६ ॥  
दारागारसुतान्राज्यं धनादि च यदीप्सितम् ॥  
परन्तु शोभते नात्र सकामत्वं विडम्बनम् ॥ ४७ ॥  
कृष्णप्राप्तिकरं शश्वत्प्रेमानन्दफलप्रदम् ॥  
श्रीमद्भागवतं शास्त्रं कलौ कीरेण भाषितम् ॥ ४८ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीमद्भागवतमाहात्म्ये चतुर्थोऽध्यायः ॥ ४ ॥