+++
title = "०१० तत्फलकथनयोगः"

+++
॥ ब्रह्मोवाच ॥ ॥  
नैवेद्यानन्तरं तात किं कर्तव्यं नृभिः प्रभो ॥  
यत्कर्तव्यं सहोमासे तत्सर्वं ब्रूहि तत्त्वतः ॥ १ ॥  
श्रीभगवानुवाच ॥ ॥  
अथ भुक्तवते दत्त्वा जलैः कर्पूरवासितैः ॥  
आचमनं च ताम्बूलं चन्दनं करमार्जनम् ॥ २ ॥  
पुष्पाञ्जलिं ततः कुर्याद्भक्त्याऽऽदर्शं प्रदर्शयेत् ॥  
नीराजनं ततः कार्यं कार्पूरं विभवे सति ॥ ३ ॥  
समर्प्य मुकुटादीनि भूषणानि विचक्षणः ॥  
ततः पश्चान्महाभाग प्रकल्प्य च्छत्रचामरे ॥४॥  
प्रसादसुमुखं ध्यात्वा श्यामसुन्दरविग्रहम् ॥  
जपेदष्टोत्तरशतं स्तुवीत स्तुतिभिः प्रभुम् ॥५॥  
शङ्खरौप्यमयी माला काञ्चनी च विशेषतः ॥  
पद्माक्षैश्चैव सुभगैर्विद्रुमैर्मणिमौक्तिकैः ॥ ६ ॥  
रचितेन्द्राक्षकैर्माला तथैवाङ्गुलिपर्वभिः ॥  
पुत्रजीवमयी माला शस्ता वै जपकर्मणि ॥ ७ ॥  
न च क्रमन्न च हसन्न पार्श्वमवलोकयन् ॥  
न पदा पदमाक्राम्य करप्राप्तशिरास्तथा ॥८॥  
नोत्तिष्ठन्मन्मनुं विद्वान्न जपेद्व्यग्रमानसः ॥  
जपकाले न भाषेत व्रतहोमार्चनादिषु ॥९॥  
गृहेष्वेकगुणञ्जाप्यं गोष्ठे दशगुणं भवेत् ॥  
नदीतीरे शतं विद्यादग्न्यगारे दशाऽधिकम् ॥ 2.5.10.१० ॥  
तीर्थादिषु सहस्रं स्यादनन्तं मम सन्निधौ ॥  
एवं कृत्वा सहोमासे यः कुर्याच्च प्रदक्षिणाम् ॥ ११ ॥  
सप्तद्वीपवतीपुण्यं लभते स पदेपदे ॥  
पठन्नामसहस्रं तु अथवा नाम केवलम् ॥ १२ ॥  
एका प्रदक्षिणा भक्त्या दहेत्पापं सदाऽऽह्निकम् ॥  
प्रदक्षिणीकृता तेन सप्तद्वीपा वसुन्धरा ॥ १३ ॥  
दिनसप्तोद्भवं पापं मम तिस्रः प्रदक्षिणाः ॥  
तत्क्षणान्नाशयन्त्येव पापं देहे दशाऽऽह्निकम् ॥ १४ ॥  
कृताः प्रदक्षिणा येन एकविंशति भक्तितः ॥  
भ्रूणहत्यादिपापानि नाशमायान्ति तत्क्षणात् ॥ १५ ॥  
अष्टोत्तरशतं येन कृता भक्त्या प्रदक्षिणाः ॥  
तेनेष्टं क्रतुभिः सर्वैः समाप्तवरदक्षिणैः ॥ १६ ॥  
प्रदक्षिणीकृता तेन तावद्वारं वसुन्धरा ॥  
मातुः प्रदक्षिणास्तद्वद्भूतधात्रीप्रदक्षिणाः ॥ १७ ॥  
शालिग्रामशिलायाश्च सममेतत्त्रयं स्मृतम् ॥  
एको दण्डप्रपातश्च सहे सप्तप्रदक्षिणाः ॥ १८ ॥  
सममेतद्द्वयं नो वा दण्डपातो विशिष्यते ॥  
प्रदक्षिणे दण्डपातं यः करोति सदा मम ॥ १९ ॥  
सहोमासे विशेषेण आकल्पं स वसेद्दिवि ॥  
कल्पादनन्तरं तात चक्रवर्ती प्रजायते ॥ 2.5.10.२० ॥  
चिरायुर्धनवान्भोगी दानवान्धर्मवत्सलः ॥  
सहस्रनामपठनात्पापं नश्येत्त्रिधा कृतम् ॥ २१ ॥  
अथ किं बहुनोक्तेन शृणु गुह्यं च मे सुत ॥  
दामोदरेति नाम्ना वै भवेत्प्रीतिर्ममाऽतुला ॥ २२ ॥  
गुणसम्बन्धि मन्नाम कृतं मात्रा यशोदया ॥  
यदा मे दधिभाण्डस्य स्फोटनं गोकुले कृतम्॥ २३ ॥  
तदा यशोदया गाढं बद्धो दाम्ना ह्युलूखले ॥  
ततः प्रभृति मे नाम ख्यातं दामोदरेति च॥२४॥  
नमो दामोदरायेति जपेद्यः सुसमाहितः ॥  
सूर्योदये शुचिर्भूत्वा त्रिसहस्रं दिनेदिने ॥ २५ ॥  
सार्द्धलक्षत्रयं यावत्तत उद्यापयेद्बुधः ॥  
तर्पणं हवनं चैव ब्रह्मभोज्यं दशांशतः ॥ २६ ॥  
एवं यः कुरुते भक्त्या तस्य यच्छामि वाञ्छितम् ॥  
धनं धान्यं तथा दारान्पुत्रांश्चान्यच्च वाञ्छितम् ॥ २७ ॥  
त्रिसत्येन मया चोक्तं श्रद्धत्स्व त्वं महामते ॥  
मन्त्रराजमिमं पुत्र कृपया मे प्रकाशितम् ॥ २८ ॥  
दामोदरायेति पठन्नित्यं कुर्यात्प्रदक्षिणम्॥  
दण्डपातं तथा पुत्र अष्टाङ्गेन समन्वितम् ॥ २९ ॥  
पद्भ्यां कराभ्यां जानुभ्यामुरसा शिरसा तथा ॥  
मनसा वचसा दृष्टवा प्रणामोष्टाङ्ग उच्यते ॥ 2.5.10.३० ॥  
शिरो मत्पादयोः कृत्वा बाहुभ्यां च परस्परम्॥  
प्रपन्नं पाहि मामीश भीतं मृत्युग्रहाऽर्णवात् ॥ ३१ ॥  
पश्चाच्छेषां मया दत्तां शिरस्याधाय सादरम् ॥  
एवं ब्रूयात्ततो वत्स मम पूजाप्रपूर्त्तये ॥ ३२ ॥  
मन्त्रहीनं क्रियाहीनं भक्तिहीनं जनार्दन ॥  
यत्पूजितं मया देव परिपूर्णं तदस्तु मे ॥ ३३ ॥  
मृदङ्गवाद्येन समं प्रणवेन सुसंयुतम् ॥  
एवं कार्यं सहोमासे नृत्यं पुण्यप्रदं नृणाम् ॥ ३४ ॥  
गीतं वाद्यं च नृत्यं च तथा पुस्तकवाचनम् ॥  
पूजाकाले चतुर्वक्त्र सर्वदा मम च प्रियम् ॥३५॥  
गीतवाद्याद्यभावे च मम नामसहस्रकम् ॥  
स्तवराजं तथा पुत्र गजेन्द्रस्य च मोक्षणम् ॥३६॥  
अनुस्मृतिश्च गीता च स्तवनं पञ्चधा मतम् ॥  
पञ्चस्तवं महाभाग मम प्रीतिकरं परम्॥३७॥  
पादोदकं पिबेद्यो वै शालिग्रामसमुद्भवम् ॥  
पञ्चगव्यसहस्रैस्तु प्राशितैः किं प्रयोजनम्॥३८॥  
शालिग्रामशिलातोयं यः पिबेद्बिन्दुना समम् ॥  
मातुः स्तन्यं पुनर्नैव स पिबेन्मुक्तिभाग्नरः॥ ३९ ॥  
आशौचं नैव विद्येत सूतके मृतकेऽपि च ॥  
येषां पादोदकं मूर्ध्नि प्राशनं ये प्रकुर्वते ॥ 2.5.10.४० ॥  
अन्तकालेऽपि यस्येदं दीयते पादयोर्जलम् ॥  
सोऽपि सद्गतिमाप्नोति सदाचारबहिष्कृतः ॥ ४१ ॥  
अपेयं पिबते यस्तु भुङ्क्ते यद्यप्यभोजनम् ॥  
अगम्यागमनो यो वै पापाचारश्च यो नरः ॥ ४२ ॥  
सोऽपि पूतो भवत्याशु सद्यः पादाम्बुधारणात् ॥  
चान्द्रायणात्पादकृच्छ्रादधिकं पादयोर्जलम् ॥४३॥  
अगुरुं कुङ्कुमं वाऽपि कर्पूरं चाऽनुलेपनम् ॥  
मम पादाम्बुसंस्पृष्टं तद्वै पावनपावनम् ॥४४॥  
दृष्टिपूतं तु यत्तोयं भवेद्वै विप्रसत्तम ॥  
तद्वै पापहरं नृणां किं पुनः पादयोर्जलम् ॥ ४५ ॥  
प्रियस्त्वं मेऽग्रजः पुत्रो विशेषेण च मत्प्रियः ॥  
तदर्थं कथितं सर्वं रहस्यं यच्च मे स्थितम् ॥४६॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमाहात्म्ये पूजाविधिसमापनं तदुद्यापनं तत्फलकथनयोगोनाम दशमोऽध्यायः ॥ १० ॥