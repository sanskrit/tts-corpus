+++
title = "००१ गोपीकृतमार्गशीर्षस्नानफलकथनम्"

+++
॥ सूत उवाच ॥ ॥  
देवकीनन्दनं कृष्णं जगदानन्दकारकम् ॥  
भु्क्तिमुक्तिप्रदं वन्दे माधवं भक्तवत्सलम् ॥ १ ॥  
श्वेतद्वीपे सुखासीनं देवदेवं रमापतिम् ॥  
चतुर्वक्त्रो नमस्कृत्य पप्रच्छ पितरं तदा ॥ २ ॥  
॥ ब्रह्मोवाच ॥ ॥  
हृषीकेश जगद्धातः पुण्यश्रवणकीर्तन ॥  
पृष्टं यद्ब्रूहि देवेश सर्वज्ञ सकलेश्वर ॥ ३ ॥  
मासानां मार्गशीर्षोऽहमित्युक्तं भवता पुरा ॥  
तस्य मासस्य माहात्म्यं ज्ञातुमिच्छामि तत्त्वतः ॥ ४ ॥  
को देवस्तस्य किं दानं कथं स्नानं विधिश्च कः ॥  
पुरुषैस्तत्र किं कार्यं भोक्तव्यं किं रमापते ॥ ५ ॥  
वक्तव्यं किं तथा पूजाध्यानमन्त्रादिकं च यत् ॥  
तत्र यत्क्रियते कर्म तत्सर्वं ब्रूहि मेऽच्युत ॥ ६ ॥  
॥ श्रीभगवानुवाच ॥ ॥  
साधु पृष्टं त्वया ब्रह्मन्सर्वलोकोपकारिणा ॥  
यस्मिन्कृते कृतं सर्वमिष्टापूर्तादिकं भवेत ॥ ७ ॥  
सर्वयज्ञेषु यत्पुण्यं सर्वतीर्थेषु यत्फलम् ॥  
तत्फलं समवाप्नोति मार्गशीर्षे कृते सुत ॥ ८ ॥  
तुलापुरुषदानाद्यैर्यत्फलं लभते नरः ॥  
तत्फलं प्राप्यते पुत्र माहात्म्यश्रवणात्किल ॥ ९ ॥  
यज्ञाध्ययनदानाद्यैः सर्वतीर्थावगाहनैः ॥  
सन्न्यासेन च योगेन नाऽहं वश्योऽभवं नृणाम् ॥ 2.5.1.१० ॥  
स्नानेन दानेन च पूजनेन ध्यानेन मौनेन जपादिभिश्च ॥  
वश्यो यथा मार्गशिरे च मासि तथा न चान्येषु च गुह्यमुक्तम् ॥ ११ ॥  
अन्यैर्धर्मादिभिः कृत्वा गोपितं मार्गशीर्षकम् ॥  
मत्प्राप्तेः कारणं मत्वा देवैः स्वर्गनिवासिभिः ॥ १२ ॥  
ये केचित्पुण्यकर्माणो मम भक्तिपरायणाः ॥  
तेषामवश्यं कर्तव्यो मार्गशीर्षो मदापनः ॥ १३ ॥  
मार्गशीर्षं न कुर्वन्ति ये नरा भारताऽजिरे ॥  
पापरूपाश्च ते ज्ञेयाः कलिकालविमोहिताः ॥ १४ ॥  
अष्टस्वपि च मासेषु यत्फलं लभते नरः ॥  
तत्फलं प्राप्यते वत्स माघे मकरगे रवौ ॥ १५ ॥  
माघाच्छतगुणं पुण्यं वैशाखे मासि लभ्यते ॥  
तस्मात्सहस्रगुणितं तुलासंस्थे दिवाकरे ॥ १६ ॥  
तस्मात्कोटिगुणं पुण्यं वृश्चिकस्थे दिवाकरे ॥  
मार्गशीर्षोऽधिकस्तस्मात्सर्वदा च मम प्रियः ॥ १७ ॥  
उषस्युत्थाय यो मर्त्यः स्नानं विधिवदाचरेत् ॥  
तुष्टोऽहं तस्य यच्छामि स्वात्मानमपि पुत्रक ॥ १८ ॥  
अत्राप्युदाहरन्तीदं शृणु पुत्र कथानकम् ॥  
नन्दगोपो महात्मा वै ख्यातो यो भूतलेऽभवत् ॥ १९॥  
तस्य वै गोकुले रम्ये गोपकन्याः सहस्रशः ॥  
तासां चित्तं च मद्रूपे लग्नमासीत्पुराऽनघ ॥ 2.5.1.२० ॥  
तासां बुद्धिर्मया दत्ता मागशीर्षाऽवगाहने ॥  
ततस्ताभिः कृतं स्नानं प्रातःकाले यथाविधि ॥ २१ ॥  
पूजा कृता हविष्यान्नं भुक्तं ताभिः कृता नतिः ॥  
एवं कृतेन विधिना प्रसन्नोऽहं ततोऽनघ ॥ २२ ॥  
वरो दत्तो मयाऽऽत्मा हि तासां तुष्टेन वै किल ॥  
तस्मान्नरैस्तु कर्तव्यो मार्गशीर्षो यथाविधि ॥ २३ ॥  
इति श्रीस्कान्दे महापुराण एकाशीति साहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमाहात्म्ये गोपीकृतमार्गशीर्षस्नानफलकथनन्नाम प्रथमोऽध्यायः ॥॥ १ ॥