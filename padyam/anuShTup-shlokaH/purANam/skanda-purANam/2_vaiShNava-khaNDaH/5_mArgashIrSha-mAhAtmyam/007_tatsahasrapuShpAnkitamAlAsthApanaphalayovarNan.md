+++
title = "००७ तत्सहस्रपुष्पाङ्कितमालास्थापनफलयोवर्णनम्"

+++
॥ ब्रह्मोवाच ॥ ॥  
माहात्म्यं वद देवेश पुष्पजातिसमुद्भवम् ॥  
येनयेन च पुष्पेण यत्फलं लभते नरः ॥ १ ॥  
॥ श्रीभगवानुवाच ॥ ॥  
शृणु पुत्र प्रवक्ष्यामि माहात्म्यं पुष्पसम्भवम्॥  
येन पुष्पेण मे प्रीतिर्भवेत्सम्यङ्न संशयः ॥ २ ॥  
मल्लिका मालती चैव यूथिका चातिमुक्तका ॥  
पाटला करवीरं च जयन्ती विजया तथा ॥ ३ ॥  
कुब्जकस्तबकश्चैव कर्णिकारं कुरण्टकः ॥  
चम्पकश्चातकः कुन्दो बाणः कर्चूरमल्लिका ॥ ४ ॥  
अशोकस्तिलकश्चैव तथैवाऽपरयूथिकः ॥  
अमी पुष्पप्रकारास्तु शस्ता मे पूजने सुत ॥ ५ ॥  
केतकीपत्रपुष्पं च भृङ्गराजस्तथैव च ॥  
तुलसीपत्रपुष्पं च सद्यः प्रीतिकरं मम॥ ६ ॥  
पद्मान्यम्बुसमुत्थानि रक्तनीलोत्पले तथा ॥  
सितोत्पलं सहोमासे ममाऽत्यन्तं हि वल्लभम् ॥ ७ ॥  
तान्येव च प्रशस्तानि कुसुमानि च मे सुत ॥  
यानि स्युर्वर्णयुक्तानि रसगन्धयुतानि च ॥ ८ ॥  
निर्गन्धान्यपि शस्तानि कुसुमानि मतानि मे ॥  
सुरभीणि तथाऽन्यानि वर्जयित्वा तु केतकीम् ॥ ९ ॥  
बाणं च चम्पकाऽशोकं करवीरं च यूथिका ॥  
पारिभद्रं पाटला च बकुलं गिरिशालिनी ॥ 2.5.7.१० ॥  
बिल्वपत्रं शमीपत्रं पत्रं भृङ्गिरजस्य च ॥  
तमालामलकीपत्रं शस्तं मे पूजने सुत ॥ ११ ॥  
पुष्पैररण्यसम्भूतैः पत्रैर्वा गिरिसम्भवैः ॥  
अपर्युषितनिश्छिद्रैः प्रोक्षितैर्जन्तुवर्जितैः॥ १२ ॥  
अथारामोद्भवैर्वापि पुष्पैः सम्पूजयेच्च माम् ॥  
पुष्पजातिविशेषेण भवेत्पुण्यं विशेषतः ॥१३॥  
तपःशीलगुणोपेते पात्रे वेदस्य पारगे ॥  
दश दत्त्वा सुवर्णानि यत्फलं लभते नरः ॥  
तत्फलं लभते मर्त्यः सहे कुसुमदानतः ॥ १४ ॥  
द्रोणपुष्पे तथैकस्मिन्मह्यं च विनिवेदिते ॥  
दश दत्त्वा सुवर्णानि फलं तदधिकं सुत ॥ १५ ॥  
पुष्पात्पुष्पान्तरे भेदो यथाऽऽसीत्तन्निबोध मे ॥ १६ ॥  
द्रोणपुष्पसहस्रेभ्यः खादिरं तु विशिष्यते ॥  
खादिरात्पुष्पसाहस्राच्छमीपुष्पं विशिष्यते ॥ १७ ॥  
शमीपुष्पसहस्रेभ्यो बिल्वपुष्पं विशिष्यते ॥  
बिल्वपुष्पसहस्रेभ्यो बकपुष्पं विशिष्यते ॥१८॥  
बकपुष्पसहस्रेभ्यो नन्द्यावर्तं विशिष्यते ॥  
नन्द्यावर्तसहस्राद्धि करवीरं विशिष्यते ॥ १९ ॥  
करवीरसहस्रस्य कुसुमं श्वेतमुत्तमम् ॥  
करवीरश्वेतपुष्पात्पालाशं पुष्पमुत्तमम् ॥ 2.5.7.२० ॥  
पालाशपुष्पसाहस्रात्कुशपुष्पं विशिष्यते ॥  
कुशपुष्पसहस्राद्धि वनमाला विशिष्यते ॥ २१ ॥  
वनमाला सहस्राद्धि चम्पकं च विशिष्यते ॥  
चम्पकस्य पुष्पशतादशोकं पुष्पमुत्तमम् ॥ २२ ॥  
अशोकपुष्पसाहस्राच्छेवन्तीपुष्पमुत्तमम् ॥  
शेवन्तीपुष्पसाहस्रात्कुजकं पुष्पमुत्तमम् ॥ २३ ॥  
कुजपुष्पसहस्राद्धि मालतीपुष्पमुत्तमम् ॥  
मालतीपुष्पसाहस्रात्सन्ध्यापुष्पं विशिष्यते ॥ २४ ॥  
सन्ध्या पुष्पसहस्राद्धि त्रिसन्ध्यापुष्पमुत्तमम् ॥ २५ ॥  
त्रिसन्ध्यारक्तसाहस्रात्त्रिसन्ध्याश्वेतमुत्तमम् ॥  
त्रिसन्ध्याश्वेतसाहस्रात्कुन्दपुष्पं विशिष्यते ॥ ॥ २६ ॥  
कुन्दपुष्पसहस्राद्धि जातीपुष्पं विशिष्यते ॥  
सर्वासां पुष्पजातीनां जातीपुष्पमिहोत्तमम् ॥ २७ ॥  
जातीपुष्पसहस्रेण यच्छेन्मालां सुशोभनाम् ॥  
मह्यं यो विधिवद्दद्यात्तस्य पुण्यफलं शृणु ॥ २८ ॥  
कल्पकोटिसहस्राणि कल्पकोटिशतानि च ॥  
मत्पुरे वसते नित्यं ममतुल्य पराक्रमः ॥ २९ ॥  
येषां सन्ति च पुष्पाणि प्रशस्तानि ममाऽर्चने ॥  
तेषां पत्राणि शस्तानि तदभावे फलानि च ॥ 2.5.7.३० ॥  
एतैः पत्रैश्च पुष्पैश्च फलैश्चाऽपि तथाहि माम् ॥  
अर्चन्दशसुवर्णस्य प्रत्येकं फलमाप्नुयात् ॥ ३१ ॥  
एताभिः पुष्पजातीभिः सहोमासेऽर्चयन्ति ये ॥  
भक्तिं ददामि तेषां वै तुष्टः सन्नात्र संशयः ॥ ३२ ॥  
धनं पुत्रांस्तथा दारान्यत्किञ्चिद्वाञ्छते हि सः ॥  
तत्तद्ददामि देवेश पुष्पैरेभिः प्रतोषितः ॥ ३३ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमाहात्म्ये जातीपुष्पश्रैष्ठ्यकथनपूर्वकं विष्णुकण्ठे तत्सहस्रपुष्पाङ्कितमालास्थापनफलयोवर्णनन्नाम सप्तमोऽध्यायः ॥ ७ ॥