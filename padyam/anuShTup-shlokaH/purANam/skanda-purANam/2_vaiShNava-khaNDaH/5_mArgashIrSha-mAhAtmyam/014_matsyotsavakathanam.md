+++
title = "०१४ मत्स्योत्सवकथनम्"

+++
॥ श्रीभगवानुवाच ॥ ॥  
ततः प्रभाते द्वादश्यां कार्यो मत्स्योत्सवो बुधैः ॥  
मार्गशीर्षे शुक्लपक्षे यथाविध्युपचारतः ॥ १ ॥  
अथ मार्गशिरे मासे दशम्यां नियतात्मवान् ॥  
कृत्वा देवार्चनं धीमानग्निकार्यं यथाविधि ॥ २ ॥  
शुचिवासाः प्रसन्नात्मा हव्यमन्नं सुसंस्कृतम् ॥  
पक्त्वा पञ्चपदे गत्वा पुनः शौचं तु पादयोः ॥ ३ ॥  
कृत्वाऽष्टाङ्गुलमानं तु क्षीरवृक्षे समुद्भवम् ॥  
भक्षयेद्दन्तकाष्ठं तु ततश्चाचम्य यत्नतः ॥ ४ ॥  
दृष्ट्वाऽऽकाशानि सर्वाणि ध्यात्वा वै मां गदाधरम् ॥  
शङ्खचक्रगदापाणिकिरीटं पीतवाससम् ॥ ५ ॥  
प्रसन्नवदनांऽभोजं सर्वलक्षणलक्षितम् ॥  
ध्यात्वा पुनर्जलं हस्ते गृहीत्वा भानुमध्यगम् ॥ ६ ॥  
ध्यात्वाऽर्घ्यं दापयेत्तत्र करतोयेन मानवः ॥  
एवमुच्चारयेद्वाचं तस्मिन्काले चतुर्मुख॥७॥  
एकादश्यां निराहारः स्थित्वाऽहनि परे ह्यहम् ॥  
भोक्ष्यामि पुण्डरीकाक्ष शरणं मे भवाऽच्युत ॥ ८ ॥  
एवमुक्त्वा ततो रात्रौ मम मूर्तेश्च सन्निधौ ॥  
जपेन्नारायणायेति स्वयं तत्र विधानतः ॥ ९ ॥  
ततः प्रभाते विमलां नदीं गत्वा समुद्रगाम् ॥  
इतरां वा तडागं वा गृहे वा नियतात्मवान् ॥2.5.14.१०॥  
आनीय मृत्तिकां शुद्धां मन्त्रेणाऽनेन मानवः॥  
वन्दयेद्देवदेवेशं तदा शुद्धो भवेन्नरः ॥ ११ ॥  
धारणं पोषणं त्वत्तो भूतानां देवि सर्वदा ॥  
तेन सत्येन मे पापं यावन्मोचय सुव्रते ॥१२॥  
ब्रह्माण्डोदरतीर्थानि करैः स्पृष्टानि दैवतैः ॥  
तेनेमां मृत्तिकां स्पृष्टा माऽऽलभामि त्वयोद्धृताम् ॥ १३ ॥  
त्वयि नित्यं रसाः सर्वे स्थिता वरुण सर्वदा ॥  
तेनेमां मृत्तिकां प्लाव्य पूतां कुरुष्व माचिरम् ॥१४॥  
एवं मृदं तथा तोयं प्रसाद्याऽऽत्मानमालभेत् ॥  
त्रिःकृत्वाऽशेषमृदया पिण्डमालिप्य वै जले ॥ १५ ॥  
तस्मिन्नरः सदा सम्यङ्नक्रकच्छपदूरतः ॥  
स्नात्वा चावश्यकं कृत्वा पुनर्मम गृहं व्रजेत् ॥ १६ ॥  
तत्राऽऽराध्य महायोगिन्देवं नारायणं हरिम् ॥  
केशवाय नमः पादौ कटिं दामोदराय च ॥१७॥  
जानुयुग्मं नृसिंहाय उरः श्रीवत्सधारिणे ॥  
कण्ठे कौस्तुभनाभाय वक्षः श्रीपतये तथा ॥ १८ ॥  
त्रैलोक्यविजयायेति बाहुं सर्वात्मने शिरः ॥  
रथाङ्गधारिणे वक्त्रं श्रीकरायेति वारिजम् ॥ १९॥  
गम्भीरायेति च गदामम्भोजं शान्तमूर्तये ॥  
एवमभ्यर्च्य देवेशं देवं नारायणं प्रभुम् ॥ 2.5.14.२० ॥  
पुनस्तस्याऽग्रतः कुम्भांश्चतुरः स्थापयेद्बुधः ॥  
जलपूर्णान्समाल्यांश्च सितचन्दनलेपितान् ॥ २१ ॥  
चूतपल्लवसंयुक्तान्सितवस्त्रावगुण्ठितान् ॥  
छादितांस्ताम्रपात्रैश्च तिलपूर्णैः सकाञ्चनैः ॥२२॥  
चत्वारस्तु समुद्राश्च कलशाः सम्प्रकीर्तिताः ॥  
तेषां मध्ये शुभं पीठं स्थापयेद्वस्त्रगर्भितम् ॥२३॥  
तस्मिन्सुवर्णं रौप्यं वा ताम्रं वा दारवं तथा ॥  
अलाभे सर्वपात्राणां पालाशं पात्रमिष्यते ॥ २४ ॥  
तोयपूर्णं च तत्कृत्वा तस्मिन्पात्रे ततो न्यसेत् ॥  
सौवर्णं मत्स्यरूपं च कृत्वा देवं जनार्दनम् ॥२५॥  
देवदेवाङ्गसंयुक्तं श्रुतिस्मृतिविभूषितम् ॥  
तत्राऽनेकविधैर्भक्ष्यैः फलैः पुष्पैश्च शोभितम् ॥२६॥  
गन्धैर्धूपैश्च वस्त्रैश्च अर्चयित्वा यथाविधि ॥  
रसातलगता वेदा यथादेव त्वयोद्धृताः ॥ २७ ॥  
मत्स्यरूपेण तद्वन्मां भवादुद्धर केशव ॥  
एवमुच्चार्य तस्याग्रे जागरं तत्र कारयेत् ॥ ॥ २८ ॥  
यथाविभवसारेण प्रभाते विमले तथा ॥  
चतुर्णां ब्राह्मणानां च चतुरो दापयेद्घटान् ॥ २९ ॥  
पूर्वं च बह्वृचे दद्याच्छान्दोग्ये दक्षिणं तथा ॥  
यजुःशाखान्विते दद्यात्पश्चिमं घटमुत्तमम् ॥ 2.5.14.३० ॥  
उत्तरं कामतो दद्यादेष एव विधिः स्मृतः ॥  
ऋग्वेदः प्रीयतां पूर्वं सामवेदस्तुदक्षिणे ॥ ३१ ॥  
यजुर्वेदः पश्चिमतो ह्यथर्वश्चोत्तरेण तु ॥  
अनेन क्रमयोगेन प्रीयतामिति वाचयेत् ॥ ३२ ॥  
मत्स्यरूपं तु सौवर्णमाचार्याय निवेदयेत् ॥  
गन्धधूपादि वस्त्रैस्तु सम्पूज्य विधिवत्क्रमात् ॥ ३३ ॥  
यस्त्विमं सरहस्यं च मन्त्रेणैवोपपादयेत् ॥  
विधानं विधिवद्दत्त्वा दाता कोटिगुणोत्तरम् ॥ ३४ ॥  
प्रतिपद्य गुरुं यस्तु मोहाद्विप्रतिपद्यते ॥  
स जन्मकोटिं नरके पच्यते पुरुषाधमः ॥ ३५ ॥  
विधानस्य प्रदाता यो गुरुरित्युच्यते बुधैः ॥  
एवं दत्वा विधानेन द्वादश्यां मां समर्चयेत् ॥ ३६ ॥  
विप्राणां भोजनं दद्याद्यथाशक्त्या च दक्षिणाम् ॥  
भूरिणा परमान्नेन ततः पश्चात्स्वयं नरः ॥ ३७ ॥  
भुञ्जीत सहितो विप्रैर्वाग्यतः संयतेन्द्रियः ॥  
अनेन विधिना यस्तु कुर्यान्मत्स्योत्सवं नरः ॥ ३८ ॥  
तस्य पुण्यफलं चाग्रे शृणु सत्यवतां वर ॥  
यदि वक्त्र सहस्राणां सहस्राणि भवन्ति हि ॥ ३९ ॥  
आयुश्च ब्रह्मणा तुल्यं लभेद्यदि महाव्रत ॥  
तदा वै ह्यस्य धर्मस्य फलं कथयितुं भवेत् ॥ 2.5.14.४० ॥  
य इमं श्रावयेद्भक्त्या द्वादशीकल्पमुत्तमम् ॥  
शृणोति वा स पापैस्तु सर्वैरेव विमुच्यते ॥ ४१ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमासमाहात्म्ये मत्स्योत्सवकथनन्नाम चतुर्दशोऽध्यायः ॥ १४ ॥