+++
title = "००१ विष्णुहरिमाहात्म्यवर्णनम्"

+++
॥ अयोध्यामाहात्म्यं प्रारभ्यते ॥ ॥  
जयति पराशरसूनुः सत्यवतीहृदयनन्दनो व्यासः ॥  
यस्यास्यकमलगलितं वाङ्मयममृतं जगत्पिबति ॥ १ ॥  
नारायणं नमस्कृत्य नरं चैव नरोत्तमम्॥  
देवीं सरस्वतीं चैव ततो जयमुदीरयेत् ॥ २ ॥  
॥ व्यास उवाच ॥ ॥  
हिमवद्वासिनः सर्वे मुनयो वेदपारगाः ॥  
त्रिकालज्ञा महात्मानो नैमिषारण्यवासिनः ॥ ३ ॥  
येऽर्बुदारण्यनिरता दण्डकारण्यवासिनः ॥  
महेन्द्राद्रिरता ये वै ये च विन्ध्यनिवासिनः ॥ ४ ॥  
जम्बूवनरता ये च ये गोदावरिवासिनः ॥  
वाराणसीश्रिता ये च मथुरावासिनस्तथा ॥ ५ ॥  
उज्जयिन्यां रता ये च प्रथमाश्रमवासिनः ॥  
द्वारावतीश्रिता ये च बदर्य्याश्रयिणस्तथा॥ ६ ॥  
मायापुरीश्रिता ये च ये च कान्तीनिवासिनः ॥  
एते चान्ये च मुनयः सशिष्या बहवोऽमलाः ॥ ७ ॥  
कुरुक्षेत्रे महाक्षेत्रे सत्रे द्वादशवार्षिके ॥  
वर्तमाने च रामस्य क्षितीशस्य महात्मनः ॥  
समागताः समाहूताः सर्वे ते मुनयोऽमलाः ॥ ८ ॥  
सर्वे ते शुद्धमनसो वेदवेदाङ्गपारगाः ॥  
तत्र स्नात्वा यथान्यायं कृत्वा कर्म जपादिकम् ॥ ९ ॥  
भारद्वाजं पुरस्कृत्य वेदवेदाङ्गपारगम् ॥  
आसनेषु विचित्रेषु बृष्यादिषु ह्यनुक्रमात् ॥ 2.8.1.१० ॥  
उपविष्टाः कथाश्चक्रुर्नानातीर्थाश्रितास्तदा ॥  
कर्मान्तरेषु सत्रस्य सुखासीनाः परस्परम् ॥ ११ ॥  
कथान्तेषु ततस्तेषां मुनीनां भावितात्मनाम् ॥  
आजगाम महातेजास्तत्र सूतो महामतिः ॥ १२ ॥  
व्यासशिष्यः पुराणज्ञो समः हर्षणसञ्ज्ञकः ॥  
तान्प्रणम्य यथान्यायं मुनीनुपविवेश सः ॥  
उपविष्टो यथान्यायं मुनीनां वचनेन सः ॥ १३ ॥  
व्यासशिष्यं मुनिवरं सूतं वै रोमहर्षणम् ॥  
तं पप्रच्छुर्मुनिवरा भारद्वाजादयोऽमलाः ॥ १४ ॥  
॥ ऋषय ऊचुः ॥ ॥  
त्वत्तः श्रुता महाभाग नानातीर्थाश्रिताः कथाः ॥  
सरहस्यानि सर्वाणि पुराणानि महामते ॥ १५ ॥  
साम्प्रतं श्रोतुमिच्छामः सरहस्यं सनातनम् ॥  
अयोध्याया महापुर्या महिमानं गुणोज्ज्वलम् ॥ १६ ॥  
कीदृशी सा सदा मेध्याऽयोध्या विष्णुप्रियापुरी ॥  
आद्या सा गीयते वेदे पुरीणां मुक्तिदायिका ॥ १७ ॥  
संस्थानं कीदृशं तस्यास्तस्यां के च महीभुजः ॥  
कानि तीर्थानि पुण्यानि माहात्म्यं तेषु कीदृशम् ॥ १८ ॥  
अयोध्यासेवनान्नृणां फलं स्यात्सूत कीदृशम् ॥  
किं चरित्रं सूत तस्याः का नद्यः के च सङ्गमाः ॥१९॥  
तत्र स्नानेन किं पुण्यं दानेन च महामते ॥  
तत्सर्वं श्रोतुमिच्छामस्त्वत्तः सूत गुणाधिक॥ 2.8.1.२० ॥  
एतत्सर्वं क्रमेणैव तथ्यं त्वं वेत्थ साम्प्रतम्॥  
अयोध्याया महापुर्य्या माहात्म्यं वक्तुमर्हसि ॥ २१ ॥  
॥ सूत उवाच ॥ ॥  
व्यासप्रसादाज्जानामि पुराणानि तपोधनाः ॥  
सेतिहासानि सर्वाणि सरहस्यानि तत्त्वतः ॥ २२ ॥  
तं प्रणम्य प्रवक्ष्यामि माहात्म्यं भवदग्रतः ॥  
अयोध्याया महापुर्या यथावत्सरहस्यकम् ॥ २३ ॥  
विद्यावन्तं विपुलमतिदं वेदवेदाङ्गवेद्यं श्रेष्ठं शान्तं शमितविषयं शुद्धतेजोविशालम् ॥  
वेदव्यासं सततविनतं विश्ववेद्यैकयोनिं पाराशर्य्यं परमपुरुषं सर्वदाऽहं नमामि ॥२४॥  
ॐ नमो भगवते तस्मै व्यासायामिततेजसे ॥  
यस्य प्रसादाज्जानामि ह्ययोध्यामहिमामहम् ॥२५॥  
शृण्वन्तु मुनयः सर्वे सावधानाः सशिष्यकाः ॥  
माहात्म्यं कथयिष्यामि अयोध्याया महोदयम् ॥ २६ ॥  
उदीरितमगस्त्याय स्कन्देनाश्रावि नारदात् ॥  
अगस्त्येन पुरा प्रोक्तं कृष्णद्वैपायनाय तत् ॥२७॥  
कृष्णद्वैपायनाच्चैतन्मया प्राप्तं तपोधनाः ॥  
तदहं वच्मि युष्मभ्यं श्रोतुकामेभ्य आदरात् ॥ २८ ॥  
नमामि परमात्मानं रामं राजीवलोचनम्॥  
अतसीकुसुमश्यामं रावणान्तकमव्ययम् ॥२९॥  
अयोध्या सा परा मेध्या पुरी दुष्कृतिदुर्ल्लभा ॥  
कस्य सेव्या च नाऽयोध्या यस्यां साक्षाद्धरिः स्वयम् ॥ 2.8.1.३० ॥  
सरयूतीरमासाद्य दिव्या परमशोभना ॥  
अमरावतीनिभा प्रायः श्रिता बहुतपोधनैः ॥३१॥  
हस्त्यश्वरथपत्त्याढ्या सम्पदुच्चा च संस्थिता ॥  
प्राकाराढ्यप्रतोलीभिस्तोरणैः काञ्चनप्रभैः ॥ ३२ ॥  
सानूपवेषैः सर्वत्र सुविभक्तचतुष्टया ॥  
अनेकभूमिप्रासादा बहुभित्तिसुविक्रिया ॥३३॥  
पद्मोत्फुल्लशुभोदाभिर्वापीभिरुपशोभिता॥  
देवतायतनैर्दिव्यैर्वेदघोषैश्च मण्डिता ॥३४ ॥  
वीणावेणुमृदङ्गादिशब्दैरुत्कृष्टतां गता।  
शालैस्तालैर्नालिकेरैः पनसामलकैस्तथा॥ ३५॥  
तथैवाम्रकपित्थाद्यैरशोकैरुपशोभिता ॥  
आरामैर्विविधैर्युक्ता सर्वर्तुफलपादपैः॥ ३६ ॥  
मालतीजातिबकुलपाटलीनागचम्पकैः ॥  
करवीरैः कर्णिकारैः केतकीभिरलङ्कृता ॥ ३७ ॥  
निम्बजंवीरकदलीमातुलिङ्गमहाफलैः ॥  
लसच्चन्दनगन्धाढ्यैर्नागरैरुपशोभिता ॥३८॥  
देवतुल्यप्रभायुक्तैर्नृपपुत्रैश्च संयुता ॥  
सुरूपाभिर्वरस्त्रीभिर्देवस्त्रीभिरिवावृता॥ ३९॥  
श्रेष्ठैः सत्कविभिर्युक्ता बृहस्पतिसमैर्द्विजैः॥  
वणिग्जनैस्तथा पौरैः कल्पवृक्षैरिवावृता॥ 2.8.1.४०॥  
अश्वैरुच्चैःश्रवस्तुल्यैर्दन्तिभिर्दिग्गजैरिव॥  
इति नानाविधैर्भावैरुपेतेन्द्रपुरी समा॥४१ ॥  
यस्यां जाता महीपालाः सूर्यवंशसमुद्भवाः॥  
इक्ष्वाकुप्रमुखाः सर्वे प्रजापालनतत्पराः॥ ४२॥  
यस्यास्तीरे पुण्यतोया कूजद्भृङ्गविहङ्गमा ॥  
सरयूर्नाम तटिनी मानसप्रभवोल्लसा ॥४३॥  
धर्मद्रवपरीता सा घर्घरोत्तमसङ्गमा ॥  
मुनीश्वराश्रिततटा जागर्ति जगदुच्छ्रिता ॥ ४४ ॥  
दक्षिणाच्चरणाङ्गुष्ठान्निःसृता जाह्नवी हरेः ॥  
वामाङ्गुष्ठान्मुनिवराः सरयूर्निर्गता शुभा ॥ ४५ ॥  
तस्मादिमे पुण्यतमे नद्यौ देवनमस्कृते ॥  
एतयोः स्नानमात्रेण ब्रह्महत्यां व्यपोहति ॥ ४६ ॥  
तामयोध्यामथ प्राप्तोऽगस्त्यः कुम्भोद्भवो मुनिः ॥  
यात्रार्थं तीर्थमाहात्म्यं ज्ञात्वा स्कन्दप्रसादतः ॥ ॥ ४७ ॥  
आगत्य तु इतः सोऽपि कृऽत्वा यात्रां क्रमेण च ॥  
यथोक्तेन विधानेन स्नात्वा सन्तर्प्य तान्पितॄन् ॥ ४८ ॥  
पूजयित्वा यथान्यायं देवताः सकला अपि ॥  
सर्वाण्यपि च तीर्थानि नमस्कृत्य यथाविधि ॥४९॥  
कृतकृत्योर्ज्जितानन्दस्तीर्थमाहात्म्यदर्शनात् ॥  
अभूदगस्त्यो रूपेण पुलकां चितविग्रहः ॥ 2.8.1.५० ॥  
स त्रिरात्रं स्थितस्तत्र यात्रां कृत्वा यथाविधि ॥  
स्तुवन्नयोध्यामाहात्म्यं प्रतस्थे मुनिसत्तमः ॥ ५१ ॥  
तमायान्तं विलोक्याशु बहुलानन्दसुन्दरम् ॥  
कृष्णद्वैपायनो व्यासः पप्रच्छानन्दकारणम् ॥ ५२ ॥  
॥ व्यास उवाच ॥ ॥  
कुतः समागतो ब्रह्मन्साम्प्रतं मुनिसत्तमः ॥  
परमानन्दसन्दोहः समभूत्साम्प्रतं तव ॥ ५३ ॥  
कस्मादानन्दपोषोऽभूत्तव ब्रह्मन्वदस्व मे ॥  
ममापि भवदानन्दात्प्रमोदो हृदि जायते ॥ ५४ ॥ ॥  
॥ अगस्त्य उवाच ॥ ॥  
अहो महदथाश्चर्य्यं विस्मयो मुनिसत्तम ॥  
दृष्ट्वा प्रभावं मेऽद्याभूदयोध्यायास्तपोधन ॥ ५५ ॥  
तस्मादानन्दसन्दोहः समभून्मम साम्प्रतम् ॥  
तच्छ्रुत्वागस्त्यवचनं व्यासः प्रोवाच तं मुनिम् ॥ ५६ ॥  
॥ व्यास उवाच ॥ ॥  
भगवन्ब्रूहि तत्त्वेन विस्तरात्सरहस्यकम् ॥  
अयोध्याया महापुर्या महिमानं गुणाधिकम् ॥ ५७ ॥  
कः क्रमस्तीर्थयात्रायाः कानि तीर्थानि को विधिः ॥  
कि फलं स्नानतस्तत्र दानस्य च महामुने ॥  
एतत्सर्वं समाचक्ष्व विस्तराद्वदतां वर ॥ ५८ ॥  
॥ अगस्त्य उवाच ॥ ॥  
अहो धन्यतमा बुद्धिस्तव जाता तपोधन ॥  
दृश्यते येन पृच्छा ते ह्ययोध्यामहिमाश्रिता ॥ ५९ ॥  
अकारो ब्रह्म च प्रोक्तं यकारो विष्णुरुच्यते ॥  
धकारो रुद्ररूपश्च अयोध्यानाम राजते ॥ 2.8.1.६० ॥  
सर्वोपपातकैर्युक्तैर्ब्रह्महत्यादिपातकैः ॥  
नायोध्या शक्यते यस्मात्तामयोध्यां ततो विदुः ॥ ६१ ॥  
विष्णोराद्या पुरी येयं क्षितिं न स्पृशति द्विज ॥  
विष्णोः सुदर्शने चक्रे स्थिता पुण्यकरी क्षितौ ॥ ६२ ॥  
केन वर्णयितुं शक्यो महिमाऽस्यास्तपोधन ॥  
यत्र साक्षात्स्वयं देवो विष्णुर्वसति सादरः ॥ ६३ ॥  
सहस्रधारामारभ्य योजनं पूर्वतो दिशि ॥  
प्रतीचि दिशि तथैव योजनं समतोवधिः ॥ ६४ ॥  
दक्षिणोत्तरभागे तु सरयूतमसावधिः ॥  
एतत्क्षेत्रस्य संस्थानं हरेरन्तर्गृहं स्थितम् ॥  
मत्स्याकृतिरियं विप्र पुरी विष्णोरुदीरिता ॥ ६५ ॥  
पश्चिमे तस्य मूर्द्धा तु गोप्रतारासिता द्विज ॥ ६६ ॥  
पूर्वतः पृष्ठभागो हि दक्षिणोत्तरमध्यमः ॥  
तस्यां पुर्य्यां महाभाग नाम्ना विष्णुर्हरिः स्वयम् ॥  
पूर्वन्दृष्टप्रभावोऽसौ प्राधान्येन वसत्यपि ॥ ६७ ॥  
॥ व्यास उवाच ॥ ॥  
भगवन्किं प्रभावोऽसौ योऽयं विष्णुहरिस्त्वया ॥  
कीर्तितो मुनिशार्दूल प्रसिद्धिं गतवान्कथम् ॥  
एतत्सर्वं समाचक्ष्व विस्तरेण ममाग्रतः ॥ ६८ ॥  
॥ ॥ अगस्त्य उवाच ॥ ॥  
विष्णुशर्मेति विख्यातः पुराभूद्ब्राह्मणोत्तमः ॥  
वेदवेदाङ्गतत्त्वज्ञो धर्मकर्मसमाश्रितः ॥ ६९ ॥  
योगध्यानरतो नित्यं विष्णुभक्तिपरायणः ॥  
स कदाचित्तीर्थयात्रां कुर्वन्वैष्णवसत्तमः ॥  
अयोध्यामागतो विष्णुर्विष्णुःसाक्षाद्वसेदिति ॥ 2.8.1.७० ॥  
चिन्तयन्मनसा वीरस्तपः कर्तुं समुद्यतः ॥  
स वै तत्र तपस्तेपे शाकमूलफलाशनः ॥ ७१ ॥  
ग्रीष्मे पञ्चाग्निमध्यस्थो ह्यतपत्स महातपाः ॥  
वार्षिके च निरालम्बो हेमन्ते च सरोवरे ॥ ७२ ॥  
स्नात्वा यथोक्तविधिना कृत्वा विष्णोस्तथार्चनम् ॥  
वशीकृत्येन्द्रियग्रामं विशुद्धेनान्तरात्मना ॥ ७३ ॥  
मनो विष्णौ समावेश्य विधाय प्राणसंयमम् ॥  
ॐकारोच्चारणाद्धीमान्हृदि पद्मं विकासयन् ॥ ७४ ॥  
तन्मध्ये रविसोमाग्निमण्डलानि यथाविधि ॥  
कल्पयित्वा हरिं मूर्तं यस्मिन्देशे सनातनम् ॥ ७५ ॥  
पीताम्बरधरं विष्णुं शङ्खचक्रगदाधरम् ॥  
तं च पुष्पैः समभ्यर्च्य मनस्तस्मिन्निवेश्य च ॥ ७६ ॥  
ब्रह्मरूपं हरिं ध्यायञ्जपन्वै द्वादशाक्षरम् ॥  
वायुभक्षः स्थितस्तत्र विप्रस्त्रीन्वत्सरान्वसन् ॥ ७७ ॥  
ततो द्विजवरो ध्यात्वा स्तुतिं चक्रे हरेरिमाम् ॥  
प्रणिपत्य जगन्नाथं चराचरगुरुं हरिम् ॥  
विष्णुशर्माथ तुष्टाव नारायणमतन्द्रितः ॥ ७८ ॥  
॥ विष्णुशर्म्मोवाच ॥ ॥  
प्रसीद भगवन्विष्णो प्रसीद पुरुषोत्तम ॥  
प्रसीद देवदेवेश प्रसीद कमलेक्षण ॥ ७९ ॥  
जय कृष्ण जयाचिन्त्य जय विष्णो जयाव्यय ॥  
जय यज्ञपते नाथ जय विष्णो पते विभो ॥ 2.8.1.८० ॥  
जय पापहरानन्त जय जन्मज्वरापह ॥  
नमः कमलनाभाय नमः कमलमालिने ॥८१॥  
नमः सर्वेश भूतेश नमः कैटभसूदन ॥  
नमस्त्रैलोक्यनाथाय जगन्मूल जगत्पते ॥ ८२ ॥  
नमो देवाधिदेवाय नमो नारायणाय वै ॥  
नमः कृष्णाय रामाय नमश्चक्रायुधाय च ॥ ८३ ॥  
त्वं माता सर्वलोकानां त्वमेव जगतः पिता ॥  
भयार्त्तानां सुहृन्मित्रं त्वं पिता त्वं पितामहः ॥ ८४ ॥  
त्वं हविस्त्वं वषट्कारस्त्वं प्रभुस्त्वं हुताशनः ॥  
करणं कारणं कर्त्ता त्वमेव परमेश्वरः ॥ ८५ ॥  
शङ्खचक्रगदापाणे मां समुद्धर माधव ॥ ८६ ॥  
प्रसीद मन्दरधर प्रसीद मधुसूदन ॥  
प्रसीद कमलाकान्त प्रसीद भुवनाधिप ॥ ८७ ॥  
॥ अगस्त्य उवाच ॥ ॥  
इत्येवं स्तुवतस्तस्य मनोभक्त्या महात्मनः ॥  
आविर्बभूव विश्वात्मा विष्णुर्गरुडवाहनः ॥ ८८ ॥  
शङ्खचक्रगदापाणिः पीताम्बरधरोऽच्युतः ॥  
उवाच स प्रसन्नात्मा विष्णुशर्माणमव्ययः ॥ ८९ ॥  
॥ श्रीभगवानुवाच ॥ ॥  
तुष्टोऽस्मि भवतो वत्स महता तपसाऽधुना ॥  
स्तोत्रेणानेन सुमते नष्टपापोऽसि साम्प्रतम् ॥2.8.1.९०॥  
वरं वरय विप्रेन्द्र वरदोऽहं तवाग्रतः ॥  
नाऽतप्ततपसा द्रष्टुं शक्यः केनाप्यहं द्विज ॥ ९१ ॥  
॥ विष्णुशर्म्मोवाच ॥ ॥  
कृतकृत्योऽस्मि देवेश साम्प्रतं तव दर्शनात् ॥  
त्वद्भक्तिमचलामेकां मम देहि जगत्पते ॥ ९२ ॥  
॥ ॥ श्रीभगवानुवाच ॥ ॥  
भक्तिरस्त्वचला मे वै वैष्णवी मुक्तिदायिनी ॥  
अत्रैवास्त्वचला मे वै जाह्नवी मुक्तिदायिनी ॥ ९३ ॥  
इदं स्थानं महाभाग त्वन्नाम्ना ख्यातिमेष्यति ॥ ९४ ॥  
॥ अगस्त्य उवाच ॥ ॥  
इत्युक्त्वा देवदेवेशश्चक्रेणोत्खाय तत्स्थलम् ॥  
जलं प्रकटयामास गाङ्गं पातालमण्डलात् ॥ ९५ ॥  
जलेन तेन भगवान्पवित्रेण दयाम्बुधिः ॥  
नीरजस्तु भूमितलं क्षणाच्चक्रे कृपावशात् ॥ ९६ ॥  
चक्रतीर्थमिति ख्यातं ततः प्रभृति तद्द्विज ॥  
जातं त्रैलोक्यविख्यातमघौघध्वंसकृच्छुभम् ॥ ९७ ॥  
तत्र स्नानेन दानेन विष्णुलोकं व्रजेन्नरः ॥ ९८ ॥  
ततः स भगवान्भूयो विष्णुशर्माणमच्युतः ॥  
कृपया परया युक्त उवाच द्विजवत्सलः ॥ ९९ ॥  
॥श्रीभगवानुवाच ॥ ॥  
त्वन्नामपूर्विका विप्र मन्मूर्तिरिह तिष्ठतु ॥  
विष्णुहरीति विख्याता भक्तानां मुक्तिदायिनी ॥2.8.1.१००॥  
॥ अगस्त्य उवाच ॥ ॥  
इति श्रुत्वा वचो विप्रो वासुदेवस्य बुद्धिमान्॥  
स्वनामपूर्विकां मूर्तिं स्थापयामास चक्रिणः ॥१०१॥  
ततः प्रभति विप्रेश शङ्खचक्रगदाधरः ॥  
पीतवासाश्चतुर्बाहुर्नाम्ना विष्णुहरिः स्थितः॥१०२॥  
कार्तिके शुक्लपक्षस्य प्रारभ्य दशमी तिथिम् ॥  
पूर्णिमामवधिं कृत्वा यात्रा सांवत्सरी भवेत् ॥ १०३ ॥  
चक्रतीर्थे नरः स्नात्वा सर्वपापैः प्रमुच्यते ॥  
बहुवर्षसहस्राणि स्वर्गलोके महीयते ॥ १०४ ॥  
पितॄनुद्दिश्य यस्तत्र पिण्डान्निर्वापयिष्यति ॥  
तृप्तास्तु पितरो यान्ति विष्णुलोकं न संशयः ॥ १०५ ॥  
चक्रतीर्थे नरः स्नात्वा दृष्ट्वा विष्णुहरिं विभुम् ॥  
सर्वपापक्षयं प्राप्य नाकपृष्ठे महीयते ॥ १०६ ॥  
स्वशक्त्या तत्र दानानि दत्त्वा निष्कल्मषो नरः ॥  
विष्णुलोके वसेद्धीमान्यावदिन्द्राश्चतुर्दश ॥ १०७ ॥  
अन्यदापि नरस्तत्र चक्रतीथे जितेन्द्रियः ॥  
दृष्ट्वा सकृद्धरिं देवं सर्वपापैः प्रमुच्यते ॥ १०८ ॥  
इति सकलगुणाब्धिर्ध्येयमूर्तिश्चिदात्मा हरिरिह परमूर्त्या तस्थिवान्मुक्तिहेतोः ॥  
तमिह बहुलभक्त्या चक्रतीर्थाभिषेकी वसति सुकृतिमूर्त्तिर्योऽर्चयेद्विष्णुलोके ॥ ॥ १०९ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डेऽयोध्यामाहात्म्ये विष्णुहरिमाहात्म्यवर्णनन्नाम प्रथमोऽध्यायः ॥ १ ॥