+++
title = "००५ तिलोदर्काप्रभाववर्णनम्"

+++
॥ व्यास उवाच ॥ ॥  
भगवन्ब्रूहि तत्त्वेन कथं निर्बन्धतो मुनिः ॥  
विश्वामित्रो निजं शिष्यं कौत्सं क्रोधेन तादृशम् ॥ १ ॥  
दुष्प्राप्यमर्थं यत्नेन बहु प्रार्थितवांस्तदा ॥  
एतत्सर्वं च कथय मयि यद्यस्ति ते कृपा ॥ २ ॥  
॥ अगस्त्य उवाच ॥ ॥  
शृणु द्विज कथामेतां सावधानेन्द्रियः स्वयम् ॥  
विश्वामित्रो मुनिश्रेष्ठः स दिव्यज्ञानलोचनः ॥ ३ ॥  
निजाश्रमे तपो दुर्गं चकार प्रयतो व्रती ॥  
एकदा तमथो द्रष्टुं दुर्वासा मुनिरागतः ॥ ४ ॥  
आगत्य च क्षुधाक्रान्त उच्चैः प्रोवाच स द्विजः ॥  
भोजनं दीयतां मह्यं क्षुधापीडितचेतसे ॥  
पायसं शुचि चोष्णं च शीघ्रं क्षुधार्त्तिने द्विज ॥ ५ ॥  
इति श्रुत्वा वचः क्षिप्रं विश्वामित्रः प्रयत्नतः ॥  
स्थाल्यां पायसमादाय तं समर्प्य ततः स्वयम्॥ ६ ॥  
तदादायोत्थितं दृष्ट्वा दुर्वासास्तं विलोकयन् ॥  
उवाच मधुरं वाक्यं मुनिं लक्षणतत्परः ॥ ७ ॥  
क्षणं सहस्व विप्रेन्द्र यावत्स्नात्वा व्रजाम्यहम् ॥  
तिष्ठतिष्ठ क्षणं तिष्ठ आगच्छाम्येष साप्रतम् ॥ ८ ॥  
इत्युक्त्वा स जगामैव दुर्वासाः स्वाश्रमं तदा ॥ ९ ॥  
विश्वामित्रस्तपोनिष्ठस्तदा सानुरिवाऽचलः ॥  
दिव्यं वर्षसहस्रं स तस्थौ स्थिरमतिस्तदा ॥ 2.8.5.१० ॥  
तस्य शुश्रूषणपरो मुनिः कौत्सो यतव्रतः ॥  
बभूव परमोदारमतिर्विगतमत्सरः ॥ ११ ॥  
पुनरागत्य स मुनिर्दुर्वासा गतकल्मषः ॥  
भुक्त्वा च पायसं सद्यः स जगाम निजाश्रमम् ॥ १२ ॥  
तस्मिन्गते मुनिवरे विश्वामित्रस्तपोनिधिः ॥  
कौत्सं विद्यावतां श्रेष्ठं विससर्ज गृहान्प्रति ॥ १३ ॥  
स विसृष्टो गुरुं प्राह दक्षिणा प्रार्थ्यतामिति ॥  
विश्वामित्रस्तु तं प्राह किं दास्यसि दक्षिणाम् ॥  
दक्षिणा तव शुश्रूषा गृहं व्रज यतव्रत ॥ १४ ॥  
पुनःपुनर्गुरुं प्राह शिष्यो निर्बन्धवान्यदा ॥  
तदा गुरुर्गुरुक्रुद्धः शिष्यं प्राह च निष्ठुरम् ॥ १५ ॥  
सुवर्णस्य सुवर्णस्य चतुर्दश समाहर ॥  
कोटीर्मे दक्षिणा विप्र पश्चाद्गच्छ गृहं प्रति ॥ १६ ॥  
इत्युक्तो गुरुणा कौत्सो विचार्य समुपागमत् ॥  
काकुत्स्थं दिग्विजेतारं ययाचे गुरुदक्षिणाम्॥ १७ ॥  
इत्युक्तं ते मुनिवर त्वया पृष्टं हि यत्पुनः ॥  
अतोऽन्यच्छृणु ते वच्मि तीर्थकारणमुत्तमम् ॥ १८ ॥  
तस्माद्दक्षिणदिग्भागे सम्भेदः सिद्धसेवितः ॥  
तिलोदकीसरय्वोश्च सङ्गत्या भुवि संश्रुतः ॥ १९ ॥  
तत्र स्नात्वा महाभाग भवन्ति विरजा नराः ॥  
दशानामश्वमेधानां कृतानां यत्फलं भवेत् ॥  
तदाप्नोति स धर्मात्मा तत्र स्नात्वा यतव्रतः ॥ 2.8.5.२० ॥  
स्वर्णादिकं च यो दद्याद्ब्राह्मणे वेदपारगे ॥  
शुभां गतिमवाप्नोति अग्निवच्चैव दीप्यते ॥ २१ ॥  
तिलोदकीसरय्वोश्च सङ्गमे लोकविश्रुते ॥  
दत्त्वान्नं च विधानेन न स भूयोऽभिजायते ॥ २२ ॥  
उपवासं च यः कृत्वा विप्रान्सन्तर्पयेन्नरः ॥  
सौत्रामणेश्च यज्ञस्य फलमाप्नोति मानवः ॥ २३ ॥  
एकाहारस्तु यस्तिष्ठेन्मासं तत्र यतव्रतः ॥  
यावज्जीवकृतं पापं सहसा तस्य नश्यति ॥ २४ ॥  
नभस्य कृष्णामावस्यां यात्रा सांवत्सरी भवेत् ॥  
रामेण निर्मिता पूर्वं नदी सिन्धुरिवापरा ॥ २५ ॥  
सिन्धुजानां तुरङ्गाणां जलपानाय सुव्रत ॥  
तिलवच्छ्याममुदकं यतस्तस्यां सदा बभौ ॥ २६ ॥  
तिलोदकीति विख्याता पुण्यतोया सदा नदी ॥  
सङ्गमादन्यतो यस्यां तिलोदक्यां शुचिव्रतः ॥  
स्नातो विमुच्यते पापैः सप्तजन्मार्जितैरपि ॥ २७ ॥  
तस्मात्तिलोदकीस्नानं सर्वपापहरं मुने ॥  
कर्त्तव्यं सुप्रयत्नेन प्राणिभिर्धर्मकाङ्क्षिभिः ॥  
स्नानं दानं व्रतं होमं सर्वमक्षयतां व्रजेत् ॥ २८॥  
इति विविधविधानैस्तीर्थयात्राङ्क्रमेण प्रथितगुणविकासः प्राप्तपुण्योविधाय ॥  
हरिमुपहृतभावः पूजयन्सर्वतीर्थं व्रजति परमधाम न्यस्तपापः कथञ्चित् ॥ २९ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डेऽयोयामाहात्म्ये तिलोदर्काप्रभाववर्णनन्नाम पञ्चमोऽध्यायः ॥ ५ ॥