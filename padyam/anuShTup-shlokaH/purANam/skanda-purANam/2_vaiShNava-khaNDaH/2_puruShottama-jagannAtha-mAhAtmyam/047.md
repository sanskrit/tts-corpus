+++
title = "०४७"

+++
॥ मुनय ऊचुः ॥ ॥  
भगवन्सर्वशास्त्रज्ञ श्रुतं परममद्भुतम् ॥  
यात्रारूपं भगवतो माहात्म्यं पापनाशनम् ॥ १ ॥  
यथाहं पूजितो देवः कामिभिः सर्वकामदः ॥  
भूत्युपासनया भूतिप्रदो ब्रूहि तथा हि नः ॥२॥  
॥जैमिनिरुवाच॥  
सर्वा विभूतयो विष्णोर्जगत्यस्मिंश्चराचराः॥  
भूतिप्रदो विभूतिश्च स एकः परमेश्वरः॥३॥  
यथायथोप चरति तथा वै जायते नरः॥  
एतावदस्य महिमा परिमातुं न शक्यते॥४॥  
यो यथा समुपास्ते तं तथा वै फलमाप्नुयात्॥  
एकः पन्थाश्चतुर्णां वै धर्मादीनां स दारवः ॥ ५ ॥  
धर्मस्य पथा गहनः सङ्कीर्णो वहुशासनैः ॥  
तत्त्वावधारणे नास्य क्षमः कोऽपि द्विजोत्तमाः ॥ ६ ॥  
अर्थकामौ हि तन्मूलावित्थं स्थूलगती सदा ॥  
तेषां त्रयाणां भगवाननायासेन वृद्धिकृत् ॥ ७ ॥  
धर्मो हि भगवान्विष्णुर्धर्ममूलमिदं जगत् ॥  
धर्मस्य जगतश्चापि प्रभुरेष जनार्दनः ॥ ८ ॥  
पुरुषार्थमये तस्मिन्भक्तिर्यस्य प्रतिष्ठिता ॥  
स सर्वकामतृप्तात्मा न शोचति न काङ्क्षति ॥ ९ ॥  
त्रैलोक्यैश्वर्यदातासौ शक्ररूपो ह्युपासितः ॥  
भावितो धातृरूपेण वंशवृद्धिकरो हरिः ॥ 2.2.47.१० ॥  
सनत्कुमाररूपेण दीर्घमायुः प्रयच्छति ॥  
वृत्तिसम्पत्प्रदो ह्येष पृथुरूपेण भावितः ॥ ११ ॥  
गङ्गादितीर्थफलदो वाचस्पतिरुपासितः ॥  
अन्तस्तमः प्रणुदति भास्वद्रूपेण भावितः ॥ १२ ॥  
सौभाग्यमतुलं दद्यादमृतांशुरुपासितः ॥  
विद्याष्टादशतत्त्वज्ञो वाक्पतित्वेन भावयन् ॥ १३ ॥  
वाजिमेधादियज्ञानां फलदोऽयं सनातनः ॥  
यज्ञेश्वरस्वरूपेण भावितोऽयं जगन्मयः ॥ १४ ॥  
ध्यातः कुबेररूपेण समृद्धिमतुलां ददेत् ॥ १५ ॥  
एवं दयाम्बुधिरसौ तस्मिन्नीलाचले वसन् ॥  
दीनानाथानुग्रहाय दारुव्याजशरीरवान् ॥ १६ ॥  
प्रयात तत्र भो विप्रा वसध्वं सुसमाहिताः ॥  
श्रीशपादाब्जयुगलं शरणं तत्प्रपद्यत ॥ १७ ॥  
ऐहिकामुष्मिकान्भोगान्वाञ्छध्वं यदि शाश्वतान् ॥  
अन्ते मुक्तिं च कैवल्यां यथेच्छं तत्र प्राप्नुत ॥ १८ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये सप्तचत्वारिंशोऽध्यायः ॥ ४७ ॥