+++
title = "०४९"

+++
॥मुनय ऊचुः ॥ ॥  
भगवञ्जैमिने सर्वं वेदवेदाङ्गपारग ॥  
त्वदनुग्रहतोऽस्माभिर्माहात्म्यं जगदीशितुः ॥ १ ॥  
क्षेत्रराजस्य तस्यैव यात्राणां चैव सर्वशः ॥  
भगवद्भोजनोच्छिष्टप्राशनादिफलं तथा ॥ २ ॥  
इन्द्रद्युम्नस्य राज्ञो वै वृत्तान्तमतिदुर्लभम् ॥  
नीलमाधवरूपं तु दारुब्रह्मप्रकाशनम् ॥ ॥ ३ ॥  
श्रुतं त्वद्वदनाम्भोजाद्गलितं तद्यथाविधि ॥  
इदानीं श्रोतुमिच्छामस्त्वत्तो हि वदतां वर ॥ ४ ॥  
सर्वं विस्तरतो ब्रह्मन्वयं सर्वे मुदान्विताः ॥  
पुराणश्रवणस्यैव यदुक्तं फलमेव तत् ॥ ५ ॥  
को वा तस्य विधिश्चैव केन वा स्यात्तु साङ्गकम्॥  
अस्मासु चेदनुक्रोशो यथावद्वक्तुमर्हसि ॥ ६ ॥  
॥ ॥ जैमिनिरुवाच ॥ ॥  
साधु साधु मुनिश्रेष्ठा यत्पृष्टं परया मुदा ॥  
तत्र मे प्रीतिरतुला जाता रोमाञ्चकारिणी ॥ ७ ॥  
तद्वः सर्वं प्रवक्ष्यामि शृणुध्वं सावधानतः ॥  
पुराणश्रवणारम्भे यथाविभवमात्मनः ॥ ८ ॥  
आदौ सङ्कल्प्य विधिवद्ब्राह्मणं शुद्धवंशजम् ॥  
अव्यङ्गावयवं शान्तं स्वशाखं स्वपुरोधसम् ॥ ९ ॥  
सर्वशास्त्रार्थतत्त्वज्ञं भूषणैरतिशोभनैः ॥  
वस्त्रचन्दनमाल्याद्यैर्वृणुयात्पाठसंश्रुतौ ॥ 2.2.49.१० ॥  
कृताञ्जलिपुटो भूत्वा ततः सम्प्रार्थयेद्द्विजम् ॥  
त्वं विष्णुर्विष्णुरेव त्वं न तु भेदः कदाचन ॥ ११ ॥  
निर्विघ्नं मे भवत्वेव त्वत्प्रसादात्प्रसीद च ॥  
ततो वृतं ब्राह्मणं च बहुमूल्यासने शुभे ॥ ॥ १२ ॥  
वासयित्वा च तस्यैव गले मालां विनिक्षिपेत् ॥  
मस्तके पुष्पगर्भं च चन्दनैरनुलेपयेत् ॥ १३ ॥  
यस्मात्तस्मिंश्च समये विप्रो व्याससमो मतः ॥  
तेनैव ब्राह्मणेनैव पुस्तके विष्णुरूपके ॥ १४ ॥  
कारयेद्व्यासपूजां च श्रीखण्डागुरुपुष्पकैः ॥  
नानोपचारै रुचिरैर्भक्ष्यभोज्यादिकैरपि ॥ १५ ॥  
भक्त्या चासनदानादिविधिः कार्यो दिने दिने ॥  
साम्प्रतं कथयाम्येवं श्रूयतां श्रोतृलक्षणम् ॥ १६ ॥  
गतानुगतिकानां च निवासार्थं तथा द्विजाः ॥  
आसनानि यथायोग्यं रचयित्वा स्वयं तथा ॥ १७ ॥  
शुभासनान्तरस्थो हि भवेदुत्कण्ठमानसः ॥  
अथवा संस्कृते देशे सर्वैः सह वसेद्भुवि ॥ १८ ॥  
व्यासस्याग्रे निवसतिरासने नोच्च एव च ॥  
कृतस्नानो मुदा युक्तो धारयञ्ञ्छुक्लवाससी ॥ १९ ॥  
आचान्तः शङ्खचक्रादितिलकान्वितविग्रहः ॥  
मनसा भावयेद्विष्णुं विश्वासं कारयेद्भृशम् ॥ 2.2.49.२० ॥  
पुराणे ब्राह्मणे चैव देवे च मन्त्रकर्मणि ॥  
तीर्थे वृद्धस्य वचने विश्वासः फलदायकः ॥ २१ ॥  
अतो मुनिवराः सर्वं पुण्यं विश्वासकारणम् ॥  
पाषण्डादिकसम्भाषं वृथालापं प्रयत्नतः ॥ २२ ॥  
पुराणश्रवणे काले सर्वचिन्तां च वर्जयेत् ॥  
अनेन विधिना विप्राः प्रत्यहं शृणुयान्मुदा ॥ २३ ॥  
ततः पाठे समाप्ते च करतालादिकैर्मुहुः ॥  
जय कृष्ण जगन्नाथ हर इत्यादिनामभिः ॥ २४ ॥  
विस्तारयेद्यथाकाशे श्रूयते शब्द एव सः ॥  
एवं च प्रत्यहं कुर्यात्प्रीतये मुरवैरिणः ॥ २५ ॥  
ततो ग्रन्थसमाप्तौ च विष्णुप्रीणनतत्परः ॥  
विशेषाद्वस्त्रमाल्यादिचन्दनैर्भूषणैस्तथा ॥  
भूषयेत्परया भक्त्या विप्रं व्याससमं द्विजाः ॥ २६ ॥  
आत्मशक्त्या प्रदद्याच्च दक्षिणां वै यथाविधि ॥  
ये ये प्रदद्युर्यद्यच्च मत्तस्तच्छृणुताधुना ॥ २७ ॥  
राजानः करिणो दद्युः सालङ्कारान्सुलक्षणान् ॥  
क्षत्रिया एवमेवं च ते वै राजसमा मताः ॥ २८ ॥  
ब्राह्मणाः पुस्तकांश्चैव विष्णोरर्चाकरण्डिकाः ॥  
कनकं रजतं चैव धान्यं वस्त्रं स्वभक्तितः ॥ २९ ॥  
विशश्च रत्नभूषाढ्यान्सिन्धुदेशोद्भवानपि ॥  
गाश्च लक्षणसंयुक्ताः सवत्साश्च पयस्विनीः ॥ 2.2.49.३० ॥  
अन्यच्च कनकाद्यं च त्यजेयुर्धर्मतत्पराः ॥  
शूद्राः प्रदद्युः परया मुदा संयुक्तमानसाः ॥ ३१ ॥  
वासांसि च सुवर्णं च धान्यं रत्नानि गास्तथा ॥  
नानालङ्कारयुक्ताश्च घटोघ्नीर्बालगर्भिणीः ॥ ३२ ॥  
एवं वै दक्षिणां दद्याद्येन सन्तुष्यते गुरुः ॥  
आत्मनः शक्तितो विप्रा वित्तशाठ्यं न कारयेत् ॥ ३३ ॥  
शान्तिकं पौष्टिकं चैव व्रतोद्वाहादि कर्म च ॥  
मोक्षस्य साधकं कर्म पुराणश्रवणं तथा ॥ ३४ ॥  
यज्ञादिकं च दानं च व्रतं नानाविधं तथा ॥  
यदि चेद्दक्षिणाहीनं तदा भवति निष्फलम्॥३५॥  
असुराः कर्मणस्तस्य हरन्ति फलमेव तत् ॥  
यथा स्त्रीणां च लावण्यं भर्तृस्नेहविवर्जितम् ॥ ३६ ॥  
युद्धात्पलायितानां च पृष्ठं कृत्वा धनुष्मताम् ॥  
विना धावनमश्वानां दुष्टत्वं हि यथा द्विजाः ॥ ३७ ॥  
मूकत्वेनेव पाण्डित्यं सर्वशास्त्रविपश्चिताम् ॥  
हीनं दक्षिणया यद्यत्कर्म तद्वच्च निष्फलम् ॥३८॥  
दानेन क्षीयते यस्मादुरितानां कदम्बकम् ॥  
दक्षिणेति तथा विप्रा गीयते शास्त्रवेदिभिः ॥ ३९ ॥  
ततो विप्रान्भोजयेद्वै यथाशक्तिप्रकल्पितैः ॥  
कर्पूरेण च खण्डेन सर्पिषा पायसैर्युतैः ॥2.2.49.४० ॥  
षड्विधैरन्नपानाद्यैः सुस्वादैरमृतोपमैः ॥  
तेभ्योपि स्वर्णवस्त्रादि यथाशक्त्या प्रदापयेत्॥ ४१ ॥  
एतद्वः कथितं सर्वं पुराणश्रवणस्य च ॥  
साङ्गोपाङ्गविधानं च येन स्यात्सफलं त्विदम् ॥  
इदानीं भो मुनिश्रेष्ठाः किमन्यज्ज्ञातुमिच्छथ ॥४२॥  
॥ मुनय ऊचुः ॥ ॥  
अहोऽस्माकं महाभाग्यं यत्पापौघविनाशनम् ॥  
पुराणश्रवणस्यैव फलमस्माभिरेव च ॥ ४३ ॥  
साङ्गोपाङ्गविधानं च श्रुतं त्वन्मुखपङ्कजात् ॥  
धन्याः स्म कृतपुण्याः स्म संसारे विगतज्वराः ॥ ४४ ॥  
इदानीमात्मशक्त्या वै दीयते भवते मुने ॥  
दक्षिणा फलसम्प्राप्त्यै प्रसन्नस्त्वं गृहाण च ॥ ४५ ॥  
इत्युक्तवन्तो मुनयो ह्यकिञ्चनाः समित्कुशं पुष्पफलाक्षतादिकम् ॥  
क्लृप्त्वा च तस्मै मुनयः सुमुक्ताः क्षेत्रोत्तमं जग्मुरतिप्रहर्षिताः ॥ ४६ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्र माहात्म्ये जैमिनिऋषिसंवाद एकोनपञ्चाशत्तमोऽध्यायः ॥ ४९ ॥ ॥ ॥ ॥ ॥ ॥  
इति वैष्णवखण्डे द्वितीयं श्रीपुरुषोत्तम (जगन्नाथ) क्षेत्रमाहात्म्यं समाप्तम् ॥ (२-२) ॥