+++
title = "०४२ मकरसङ्क्रमविधिवर्णनम्"

+++
॥ जैमिनिरुवाच ॥ ॥  
मृगराशिं सङ्क्रमति यदा भास्वान्द्विजोत्तमाः ॥  
उत्तराशां जिगमिषुस्तदा स्यादुत्तरायणम् ॥ १ ॥  
तस्य सङ्क्रमणार्द्धं च यावत्स्युर्विंशतिः कलाः ॥  
महापुण्यतमः कालः पितृदेवद्विजप्रियः ॥ २ ॥  
तत्र स्नात्वा विधानेन र्तार्थराजजले नरः ॥  
नारायणं समभ्यर्च्य कल्पवृक्षं प्रणम्य च ॥ ३ ॥  
प्रविश्य देवतागारं कृत्वा तं त्रिः प्रदक्षिणाम्॥  
मन्त्रराजेन सम्पूज्य देवं श्रीपुरुषोत्तमम् ॥ ४ ॥  
तथा बलं सुभद्रां च स्वमन्त्रेण प्रपूजयेत् ॥  
दृष्ट्वोत्तरायणे देवं मुच्यते देहबन्धनात् ॥ ५ ॥  
विधानं तस्य वक्ष्याभि शृणुध्वं पावनं महत् ॥  
सङ्क्रान्तेः पूर्वदिवसे नवां शालिं सुकुट्टिताम् ॥ ६ ॥  
प्रासादपूर्वदेशे च स्थापयित्वाधिवासयेत् ॥  
नवेन वाससावेष्ट्य दूर्वासर्षपपुष्पकैः ॥ ७ ॥  
पूजयित्वा मन्त्रयेद्वै कृष्णस्त्वामभिरक्षतु ॥  
तस्मिन्नेव निशायामे व्यतीते जगदीशितुः ॥ ८ ॥  
प्रत्यर्चां सन्निधौ नीत्वा भावयेदेकताधिये ॥  
उपचारावशिष्टाभ्यां पूजयेद्वै समाहितः ॥ ९ ॥  
ततो निर्माल्यवसनमालामस्यां निधापयेत् ॥  
महासमृद्ध्या तामर्चां त्रिर्देवान्भ्रामयेत्ततः ॥ 2.2.42.१० ॥  
आन्दोलिकायामारोप्य प्रासादद्वारमानयेत् ॥  
त्रिविक्रमं त्रिक्रमेण त्रैलोक्यक्रमणं विभुम् ॥ ११ ॥  
विडम्बयन्तं तां लीलां प्रासादं भ्रामयेच्च तम् ॥  
त्रिरन्ते पुनरङ्के च सुसमृद्ध्या शनैःशनैः ॥ १२ ॥  
दीपिकाशतसंरुद्धतमसोवरणान्तरे ॥  
छत्रध्वजपताकाभिर्नृत्यवादित्रगीतकैः ॥ १३ ॥  
तद्दर्शनपरिक्षीणपातकानां महात्मनाम् ॥  
न च चिह्नं शरीरेऽस्य नवाङ्गे भ्रमणं ततः ॥ १४ ॥  
अनुयान्ति तदा ये तं महे यान्तं त्रिविक्रमम् ॥  
लभन्ते वाजिमेधस्य फलं ते वै पदे पदे ॥ १५ ॥  
प्रथमभ्रमणं दृष्ट्वा मुच्यते पञ्चपातकैः ॥  
मलिनीकरणैर्मुच्येद्द्वितीयं भ्रमणं द्विजाः ॥ १६ ॥  
अपात्रीकरणैर्दृष्ट्वा तृतीयं भ्रमणं ध्रुवम् ॥  
उपपातकपापैश्च चतुर्थं मुच्यते ततः ॥ १७ ॥  
पुनः प्रभाते देवेशं प्रलिम्पेद्गन्धचन्दनैः ॥  
वस्त्रालङ्कारमाल्यैश्च भूषयित्वा यथाविधि ॥ १८ ॥  
पूजयेदुपचारैस्तं यथाशक्ति समृद्धिमत् ॥  
नीराजयित्वा देवेशं तन्दुलानधिवासितान् । १९ ॥  
स्थालीषु शातकुम्भासु दधिखण्डाज्यमिश्रितान् ॥  
सनारिकेलशकलाच्छृङ्गवेर दलान्वितान् ॥ 2.2.42.२० ॥  
प्रासादं त्रिः परिभ्रम्य नयेद्देवसमीपतः ॥  
पङ्क्तिशः स्थापयेदग्रे गन्धपुष्पाक्षतान्वितान् ॥ २१ ॥  
जीवनं सर्वभूतानां जनकस्त्वं जगत्प्रभो ॥  
त्वन्मयाः शालयो ह्येते त्वयैव जनिताः प्रभो ॥ २२ ॥  
लोकानुग्रहणार्थाय गृहीतोचितविग्रह ॥  
तव प्रीत्यै कृतानेतान्गृहाण परमेश्वर ॥ २३ ॥  
त्वयि तुष्टे जगत्सर्वमनेन प्रभविष्यति ॥  
स्वाहाकारस्वधाकारवषट्कारा दिवौकसाम् ॥ २४ ॥  
आप्यायना भविष्यन्ति तैरेवाप्यायितं जगत् ॥  
रक्ष सर्वं जगन्नाथ त्वन्मयं सचराचरम् ॥ २५ ॥  
इति सम्प्रार्थ्य देवेशं शालिस्तम्बान्निवेदयेत् ॥  
तन्मयान्भक्षभोज्यांश्च दधिकुम्भान्सुगन्धिनः ॥ २६ ॥  
कर्पूरखण्डमरिचचूर्णयुक्तान्निवेदयेत् ॥  
ब्राह्मणान्पूजयेद्भक्त्या देवदेवपुरःस्थितान् ॥ २७ ॥  
तेभ्यः प्रदद्याद्भक्त्या ताञ्छाल्यादीन्भगवद्धिया ॥  
इमं महोत्सवं विप्राः पुरा कल्पे च कश्यपः ॥ २८ ॥  
स च सृष्टिं विनिर्माय भगवत्प्रीतयेऽकरोत् ॥  
ये पश्यन्त्युत्सवं चैनं कश्यपेन विनिर्मितम् ॥ २९ ॥  
सर्वदा सर्वकामैस्ते पूर्णाः शोचन्ति न द्विजाः ॥  
उषित्वा त्रिदशैः सार्द्धं कल्पान्ते मोक्षमाप्नुयुः ॥ 2.2.42.३० ॥  
महानसस्य संस्कारं वह्नेः संस्कारमेव च ॥  
अत्रापि कुर्यान्मुनयो वैश्वदेवं दिनेदिने ॥ ३१ ॥  
आधानसंस्कृते वह्नौ भगवद्भुक्तये रमा ॥  
प्रत्यहं पाकमाधत्ते दिव्यरूपा तिरोहिता ॥ ३२ ॥  
अस्मिन्महापुण्यतम उत्सवे परमात्मनः ॥  
तुलापुरुषदानादि कोटिकोटिगुणं भवेत्॥ ३३ ॥  
स्नानं दानं तपो होमः स्वाध्यायः पितृतर्पणम् ॥  
सर्वमक्षयतां याति ह्युत्सवे चोत्तरायणे ॥ ३४ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये मकरसङ्क्रमविधिवर्णनन्नाम द्विचत्वारिंशोऽध्यायः॥ ४२ ॥