+++
title = "००१"

+++
अथ पुरुषोत्तम (जगन्नाथ) क्षेत्रमाहात्म्य प्रारम्भः ॥  
नारायणं नमस्कृत्य नरं चैव नरोत्तमम् ॥  
देवीं सरस्वतीं व्यासं ततो जयमुदीरयेत् ॥ १ ॥  
॥ मुनय ऊचुः ॥ ॥  
भगवन्सर्वशास्त्रज्ञ सर्वतीर्थमहत्त्ववित् ॥  
कथितं यत्त्वया पूर्वं प्रस्तुते तीर्थकीर्तने ॥  
पुरुषोत्तमाख्यं सुमहत्क्षेत्रं परमपावनम् ॥२॥  
यत्रास्ते दारवतनुः श्रीशो मानुषलीलया ॥  
दर्शनान्मुक्तिदः साक्षात्सर्वतीर्थफलप्रदः ॥३॥  
तन्नो विस्तरतो ब्रूहि तत्क्षेत्रं केन निर्मितम् ॥  
ज्योतिःप्रकाशो भगवान्साक्षान्नारायणः प्रभुः ॥ ४ ॥  
कथं दारुमयस्तस्मिन्नास्ते परमपूरुषः ॥  
वद त्वं वदतां श्रेष्ठ सर्वलोकगुरो मुने ॥ ५ ॥  
श्रोतुमिच्छामहे ब्रह्मन्परं कौतूहलं हि नः ॥  
॥ जैमिनिरुवाच ॥ ॥  
शृणुध्वं मुनयः सर्वे रहस्यं परमं हि तत् ॥ ६ ॥  
अवैष्णवानां श्रवणे भक्तिस्तव न जायते ॥  
यस्य सङ्कीर्तनादेव सकलं लीयते तमः ॥ ७ ॥  
यद्यप्येष जगन्नाथः सर्वगः सर्वभावनः ॥  
स्कन्देन कथितं पूर्वं श्रुत्वा शम्भोर्मुखाम्बुजात् ॥  
सन्ति क्षेत्राणि चान्यानि सर्वपापहराणि वै ॥ ८ ॥  
एतत्क्षेत्रं परं चास्य वपुर्भूतं महात्मनः ॥  
स्वयं वपुष्मांस्तत्रास्ते स्वनाम्ना ख्यापितं हि तत् ॥९॥  
तत्र ये स्थातुमिच्छन्ति तेपि सर्वे हतांहसः ॥  
किं पुनस्तव तिष्ठन्तो ये पश्यन्ति गदाधरम् ॥2.2.1.१०॥  
अहो तत्परमं क्षेत्रं विस्तृतं दशयोजनम् ॥  
तीर्थराजस्य सलिलादुत्थितं वालुकाचितम् ॥ ११ ॥  
नीलाचलेन महता मध्यस्थेन विराजितम् ॥  
एकस्तनमिव पृथ्व्याः सुदूरात्परिभावितम् ॥ १२ ॥  
वराहरूपिणा पूर्वं समुद्धृत्य वसुन्धराम् ॥  
सर्वतः सुसमां कृत्वा पर्वतैः सुस्थिरीकृताम् ॥ १३ ॥  
सृष्ट्वा चराचरं सर्वं तीर्थानि सरिदब्धिकान् ॥  
क्षेत्राणि च यथास्थानं सन्निवेश्य यथा पुरा । १४ ॥  
ब्रह्मा विचिन्तयामास सृष्टिभारनिपीडितः ॥  
पुनरेतां क्रियां गुर्वीं नारभेय कथं त्विति ॥ १५ ॥  
तापत्रयाभिभूता हि मुच्यन्ते जन्तवः कथम् ॥  
एवं चिन्तयमानस्य मतिरासीत्प्रजापतेः ॥१६॥  
मुक्त्येककारणं विष्णुं स्तोष्ये ऽहं परमेश्वरम् ॥  
॥ ब्रह्मोवाच ॥ ॥  
नमस्ते जगदाधार शङ्खचक्रगदाधर ॥ १७ ॥  
यन्नाभिपङ्कजादेव जातोऽहं विश्वसृष्टिकृत् ॥  
परमार्थस्वरूपं ते त्वं वै वेत्सि जगन्मय ॥ १८ ॥  
यन्मायया जगत्सर्वं निर्मितं महदादिकम् ॥  
यन्निःश्वाससमुद्भूतं शब्दब्रह्म त्रिधाऽभवत् ॥ १९॥  
उपजीव्य तदेवाहमसृजं भुवनानि वै ॥  
त्वत्तो नान्यः स्थूलसूक्ष्मदीर्घह्रस्वादि किञ्चन ॥ 2.2.1.२० ॥  
विकारभेदैर्भगवंस्त्वमेवेदं चराचरम् ॥  
कटकादि यथा स्वर्णं गुणत्रयविभागशः ॥२१॥  
स्रष्टा सृज्यं त्वमेवात्र पोष्टा पोष्यं जगत्प्रभो ॥  
आधारो ध्रियमाणं च धर्त्ता त्वं परमेश्वर ॥२२ ॥  
त्वत्प्रेरितमतिः सर्वश्चरते च शुभाऽशुभम् ॥  
ततः प्राप्नोति सदृशीं त्वयैव विहितां गतिम् ॥ २३ ॥  
जगतोऽस्य गतिर्भर्त्ता साक्षी त्वं परमेश्वर ॥  
चराचरगुरो सर्वजीवभूत कृपामय ॥  
प्रसीदाद्य जगन्नाथ नित्यं त्वच्छरण्यस्य मे ॥२४॥  
॥ जैमिनिरुवाच ॥ ॥  
एवं संस्तूयमानश्च ब्रह्मणा गरुडध्वजः ॥  
नीलजीमूतसङ्काशः शङ्खचक्रादिचिह्नितः ॥ २५ ॥  
पतगेन्द्रसमारूढः स्फुरद्वदनपङ्कजः ॥  
आविरासीद्द्विजश्रेष्ठा विवक्षुः स्फुरिताधरः ॥ २६ ॥  
॥ श्रीभगवानुवाच ॥ ॥  
यदर्थं मां स्तुषे ब्रह्मन्न शक्यः प्रतिभाति सः ॥ २७ ॥  
अनाद्यविद्या सुदृढा सुश्छेद्या कर्मबन्धनैः ॥  
प्रभवन्त्यां कथं तस्यां ह्रीयेते मृतिजन्मनी ॥२८॥  
तथापि चेदत्र कृते व्यवसायस्तवानघ ॥  
क्रमेण येन हि भवेत्तत्ते वक्ष्यामि कारणम् ॥ २९ ॥  
अहं त्वं त्वमहं ब्रह्मन्मन्मयं चाखिलं जगत् ॥  
चिस्ते यत्र मे तत्र नान्यथेति विचारय ॥ 2.2.1.३० ॥  
सागरस्योत्तरे तीरे महानद्यास्तु दक्षिणे ॥  
स प्रदेशः पृथिव्यां हि सर्वतीर्थफलप्रदः ॥३१॥  
तत्र ये मनुजा ब्रह्मन्निवसन्ति सुबुद्धयः ॥  
जन्मान्तरकृतानां च पुण्यानां फलभागिनः ॥ ३२ ॥  
नाल्पपुण्याः प्रजायन्ते नाभक्ता मयि पद्मज ॥  
एकाम्रकाननाद्यावद्दक्षिणोदधितीरभूः ॥ ३३ ॥  
पदात्पदाच्छ्रेष्ठतमः क्रमात्परमपावनः ॥  
सिन्धुतीरं तु यो बह्मन्राजते नीलपर्वतः ॥३४॥  
पृथिव्यां गोपितं स्थानं तव चापि सुदुर्लभम् ॥  
सुरासुराणां दुर्ज्ञेयं माययाछादितं मम ॥ ३५ ॥  
सर्वसङ्गपरित्यक्तस्तत्र तिष्ठामि देहभृत् ॥  
क्षराक्षरावतिक्रम्य वर्त्तेऽहं पुरुषोत्तमे ॥३६॥  
सृष्ट्या लयेन नाक्रान्तं क्षेत्रं मे पुरुषोत्तमम् ॥  
यथा मां पश्यसि ब्रह्मन्रूपं चक्रादिचिह्नितम् ॥ ३७ ॥  
ईदृशं तत्र गत्वैव द्रक्ष्यसे मां पितामह ॥  
नीलाद्रेरन्तरभुवि कल्पन्यग्रोधमूलतः ॥ ३८ ॥  
वारुण्यां दिशि यत्कुण्डं रौहिणं नाम विश्रुतम् ॥  
तत्तीरे निवसन्तं मां पश्यन्तश्चर्मचक्षुषा ॥ ३९ ॥  
तदम्भसा क्षीणपापा मम सायुज्यमाप्नुयुः ॥  
तत्र व्रज महाभाग दृष्ट्वा मां ध्यायतस्तव ॥ 2.2.1.४० ॥  
प्रकाशं यास्यते तस्य क्षेत्रस्य महिमाऽपरः ॥  
आश्चर्यभूतः परमस्तवापि च भविष्यति ॥ ४१ ॥  
श्रुतिस्मृतीहासपुराणगोपितं मन्मायया तन्न हि कस्य गोचरम् ॥  
प्रसादतो मे स्तुवतस्तवाधुना प्रकाशमायास्यति सर्वगोचरम् ॥ ४२ ॥  
व्रतेषु तीर्थेषु च यज्ञदानयोः पुण्यं यदुक्तं विमलात्मनां हि तत् ॥  
अहर्निवासाल्लभतेऽत्र सर्वं निःश्वास वासात्खलु चाश्वमेधिकम् ॥ ४३ ॥  
इत्यादिश्य विधिं विप्रास्तदासौ पुरुषोत्तमः ॥  
पश्यतस्तस्य तत्रैव प्रभुरन्तरधीयत ॥ ४४ ॥ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे प्रथमोऽध्यायः ॥ १ ॥