+++
title = "०२६"

+++
॥ जैमिनिरुवाच ॥ ॥  
निरुत्पातं समे देशे विधिवर्त्तनयापि च ॥  
प्रासादनिकटं देवाः प्रापिताः सुमुहुर्त्तके ॥ १ ॥  
ततः शालासुमहती रत्नवर्णविनिर्मिता ॥  
निदेशादिन्द्रद्युम्नस्य निर्मिता विश्वकर्मणा ॥ २ ॥  
सभार्चनायां वस्तूनि हवींषि च समित्कुशाः ॥  
भोज्यं नानाविधं गीतनृत्यांश्च विविधांस्तथा ॥ ३ ॥  
साम्राज्ये यादृशी पूर्वं सम्पत्तिरभवत्क्षितौ ॥  
ततः श्रेष्ठतरा विप्राः प्रतिष्ठायां बभूव ह ॥ ४ ॥  
गालोनाम महीपालस्तदा क्षितितलेऽभवत् ॥  
सोप्यत्र प्रतिमां कृत्वा माधवाख्यां दृषन्मयीम् ॥ ५ ॥  
स्थापयित्वात्र प्रासादे पूजयामास ऋद्धिमत् ॥  
कनीयांसं च प्रासादं निर्माय नृपसत्तमः ॥ ६ ॥  
तत्र तां स्थापयामास ततो निष्कृष्य सादरम् ॥  
ततोऽस्य नृपतिर्दूतमुखाच्छुत्वास्य कर्म तत् ॥ ७ ॥  
गालोऽभ्यागात्ससैन्यः सन्क्रुद्धस्तं नीलपर्वतम् ॥  
दृष्ट्वा प्रतिष्ठासम्भारं मर्त्यैः स्वप्नेऽपि दुर्लभम् ॥ ८ ॥  
विस्मयाविष्टचेताः स तस्थौ गालो नराधिपः ॥  
किमेतदिति वृत्तान्तं को वा कारयतीदृशम् ॥ ॥ ९ ॥  
यत्नाद्दिव्यं स विज्ञाय इन्द्रद्युम्नं नराधिपम् ॥  
ब्रह्मलोकादागतं तं कर्त्तारं देववेश्मनः ॥ 2.2.26.१० ॥  
प्रतिष्ठापयितुं देवैः सार्द्धं सम्भारकारकम् ॥  
सहितं पद्मनिधिना गुरुणा नारदेन च ॥ ११ ॥  
ब्रह्माणं चागमिष्यन्तं प्रतिष्ठायै सुरोत्तमम् ॥  
श्रुत्वा सर्वं च वृत्तान्तं तद्राजा दिव्यचेष्टितम् ॥ ॥ १२ ॥  
मेने कृतार्थमात्मानं तद्राज्ये परमाद्भुतम् ॥  
इतः श्रेयस्करं कर्म न भूतं न भविष्यति ॥ १३ ॥  
तदस्य निकटे स्थित्वा ज्ञात्वा कर्मक्रमं विधिम् ॥  
उत्सवांश्चापि विज्ञाय करिष्ये प्रतिवत्सरम् ॥ १४ ॥  
अमुं दारुमयं साक्षाद्ब्रह्मरूपं जनार्दनम् ॥  
अभाग्योपचयादेतावन्तं कालं न जानता ॥ १५ ॥  
असेव्यमानेन कृतं जन्मैव विफलं मया ॥  
तदेनमिन्द्रद्युम्नं वै प्रणिपत्य जगद्गुरुम् ॥ १६ ॥  
महाभागवतश्रेष्ठं ब्रह्मलोकादिहागतम् ॥  
उपेत्य शरणं साक्षाद्दृष्ट्वा नारायणं विभुम् ॥ १७ ॥  
प्रतिष्ठितं वै प्रासादे मुक्तिमेष्यामि निश्चयम् ॥  
वैकुण्ठं स प्रतिष्ठाप्य मय्येवारोपयिष्यति ॥ १८ ॥  
ब्रह्मलोकं गतो यो वै किं क्षितौ सोऽवतिष्ठते ॥  
उपचारान्समादिश्य कोषं सम्भृत्य च प्रभोः॥ ॥ १९ ॥  
ब्रह्मणा सहितोऽवश्यं पुनर्यास्यति तत्क्षयम् ॥  
विचार्य मन्त्रिभिः सार्द्धं ततो गालोऽपि वैष्णवः ॥ 2.2.26.२० ॥  
इन्द्रद्युम्नस्य निकटं विनीतः प्रययौ मुदा ॥  
गत्वा तं दूरतो दृष्ट्वा प्रणिपातपुरःसरम् ॥ २१ ॥  
बद्धाञ्जलिपुटो राजा मूर्ध्नि वीक्षन्ससाध्वसम् ॥  
शनैः शनैर्ययौ तस्य निकटं गालपार्थिवः ॥ २२ ॥  
देव त्वं राजराजोऽसि मर्त्योऽसि ब्रह्मलोकगः ॥  
किं स्तौमि नृपकीटोऽहं त्वां जीवन्मुक्तमीश्वरम् ॥ २३ ॥  
अज्ञात्वा महिमानं ते सचिवैर्मन्त्रयन्मुहुः ॥  
योद्धुमभ्यागतो देव दृष्ट्वा ते पौरुषं महत् ॥ २४ ॥  
अतिमानुषमाश्चर्यं पदं चापि शचीपतेः ॥  
दृष्ट्वैतन्निश्चितं देव ब्रह्मलोकागतस्य हि ॥ २५ ॥  
ईदृशं हि महत्कर्म यदाज्ञाकृन्महानिधिः ॥  
चेतः प्रसादप्रवणं मयि धेहि सुरोत्तम ॥ २६ ॥  
त्रैलोक्यवासिनो देवा यदाज्ञावशवर्तिनः ॥ २७ ॥  
॥ जैमिनिरुवाच ॥ ॥  
इत्थं विज्ञापयन्तं तं गालं नृपतिकुञ्जरम् ॥  
स्मयमान उवाचेदं राजन्किं बहु भाषसे ॥ २८॥  
भवानपि हरेर्भक्तः सार्वभौमो महीपतिः ॥  
सामान्यमेतद्राज्ञा वै भूस्वाम्यं भुवि वर्त्तताम् ॥ २९ ॥  
साम्प्रतं हि भवानत्र पृथिव्यामेकपार्थिवः ॥  
नृपायत्ताः क्रियाः सर्वा मर्त्यानां मरुतामपि॥2.2.26.३०॥  
अष्टदिक्पालकांशैस्तु ब्रह्मणा निर्मितो नृपः॥  
न ह्यल्पपुण्यकृद्राजा प्रजापालनतत्पर ॥ ३१ ॥  
इह कीर्तिं च धर्मश्च यत्र गच्छन्सुवर्त्मनि ॥  
प्राप्नोति राजशार्दूल विशेषात्त्वं तु वैष्णवः ॥३२॥  
प्रासादे स्थापयेद्यस्तु हरेरर्चां विधानतः॥  
न देहबन्धमाप्नोति याति विष्णोः परं पदम् ॥३३॥  
माधवप्रतिमामेतां दारवीं शुभलक्षणाम् ॥  
साक्षान्मुक्तिप्रदां भूप स्वयं स्थापितवानसि ॥३४॥  
निर्विघ्नं कर्म ते जातं मम मन्वन्तरं गतम् ॥  
भवेद्वा संशयो मेऽत्र न स्वतन्त्रश्चतुर्मुखः ॥ ३५ ॥  
प्रतिष्ठायै प्रार्थितोऽयं तदन्यः स्थापयेत्कथम् ॥  
साक्षाद्दार्ववतारस्य प्रासादस्य नृपोत्तम ॥ ३६ ॥  
सन्निधानेन चेदत्र विधातानुग्रहिष्यति ॥  
तदेनं स्थापयित्वा तु चतूरूपं जनार्दनम् ॥ ३७ ॥  
समर्प्य त्वां गमिष्यामि त्वमेवोपचरिष्यसि ॥  
नित्योपहारं यात्राश्च उत्सवांश्च जगत्पतेः ॥ ३८ ॥  
यानेवोपदिशेद्देवः स्वयं वा प्रपितामहः ॥  
तांस्तान्प्रयत्नात्कुर्वीत राजा वै धर्मपालकः ॥ ३९ ॥  
ततः स गालो नृपतिः श्रुत्वा तच्चिन्तितं स्वयम् ॥  
इन्द्रद्युम्नादिष्टमेतदिति प्राप परां मुदम् ॥ 2.2.26.४० ॥  
तस्थौ तस्यान्तिके गाल आज्ञाकार इव स्वयम् ॥  
तत्तदाशु करोत्येष इन्द्रद्युम्नो यदादिशत् ॥ ४१ ॥  
एवं सम्भृतसम्भारः सिंहासनगतः प्रभुः ॥  
देवैः परिवृतश्चेन्द्रद्युम्नः शक्र इवाबभौ ॥ ४२ ॥  
ततोऽश्रूयन्त निनदा दिव्यदुन्दुभिजाः शुभाः ॥  
मृदङ्गवेणुवीणादि तालकाहालनिःस्वनाः ॥ ४३ ॥  
ऐरावतादिकरिणां बृंहितानि बहूनि खे ॥  
समन्ताज्जयशब्दाश्च पुष्पवृष्टिविमिश्रिताः ॥ ४४ ॥  
आकाशगङ्गासलिलकणा मन्दारमिश्रिताः ॥  
दिव्य स्रग्लेपधूपानां गन्धा दिग्व्यापिनस्तथा ॥  
वैमानिकानां देवानां किङ्किणीजालनिःस्वनाः ॥ ४५ ॥  
ततश्च तेजसां राशी रोदसीमध्यपूरकः ॥  
आविरासीत्क्षितिगत नयनाच्छादको द्विजाः ॥ ४६ ॥  
उत्तोलिताक्षिमालाभिः प्रजाभिर्वीक्षितः पुरः ॥  
ततः क्रमात्स ददृशे विमानाग्र्यं प्रजापतेः ॥ ॥ ४७ ॥  
स्वर्णहंसशतैः स्कन्धेनोह्यमानः समन्ततः ॥  
दिक्पालैश्चामरव्यग्रहस्तैरासेवितः पुरः ॥ ४८ ॥  
जाह्नवीयमुनानीरप्रकीर्णककरेऽभितः ॥  
पार्श्वयोश्चन्द्रसूर्याभ्यामुभाभ्यामातपत्रके ॥ ४९ ॥  
धार्यमाणे शनैर्वायोर्गतिचञ्चलचोलके ॥  
ब्रह्मर्षिभिर्गौतमाद्यैः स्तूयमानो रहस्यकैः ॥ 2.2.26.५० ॥  
तन्मध्यस्थः प्रजानाथ इन्द्रद्युम्नादिभिः स्तुतः ॥  
आलुलोके देवगणैर्जयशब्दैरभिष्टुतः ॥ ५१ ॥  
रम्भादिकाभिर्वेश्याभिर्नृत्यते स्म ससाध्वसम् ॥  
हाहाहूहूप्रभृतिभिर्गीयमानश्च गायकैः ॥ ५२ ॥  
सिद्धविद्याधरगणैः सादरं चोपवीणितः ॥  
कृताञ्जलिपुटैर्दूरात्तपस्विभिरुपासितः ॥ ५३ ॥  
सावित्रीशारदे तस्य वाक्प्रबन्धैर्विचित्रकैः ॥  
तोषमासादयन्त्यौ च कोऽन्यस्तत्तोषणे क्षमः ॥ ५४ ॥  
जाह्नवीयमुनानीर प्रकीर्णित कलेवरः ॥  
ये च गन्धर्वसिद्धाद्या नारदप्रमुखा द्विजाः ॥ ५५ ॥  
वेत्रहस्ताः सविनया दिव्यसोपानदर्शनाः ॥  
सम्मर्दः स महानासीद्देवानां दिवि गच्छताम् ॥ ५६ ॥  
न कोऽपि गण्यते देवः को वा केन पथा व्रजेत् ॥  
अहम्पूर्विकया तेषां व्रजतां त्रिदिवौकसाम् ॥ ५७ ॥  
सम्मर्दातिशयात्तेषां विभ्रंशोऽभूत्स्ववाहनैः ॥  
स्रष्टा पाता च संहर्त्ता जगतां यो जगन्मयः ॥ ५८ ॥  
साक्षाद्व्रजति तत्रैषां सुराणां महिमा कुतः ॥  
तं दृष्ट्वा साध्वसान्नम्रो भक्त्या बद्धाञ्जलिर्नृपः ॥ ५९ ॥  
तैर्देवैर्गालराजेन नारदप्रमुखेन च ॥  
सहितो धरणीं प्रायात्साष्टाङ्गं प्रणिपत्य च ॥ 2.2.26.६० ॥  
उत्थाय परया भक्त्या प्रहृष्टेनान्तरात्मना ॥  
पुलकाङ्कितसर्वाङ्गं स्वं मन्वानः कृतार्थकम् ॥ ६१ ॥  
पुरतो जगदीशस्य पश्यञ्छुद्धं पितामहम् ॥  
कृताञ्जलिपुटो राजा ममज्जानन्दसागरे ॥ ६२ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे षड्विंशोऽध्यायः ॥ २६ ॥