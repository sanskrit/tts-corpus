+++
title = "०२१"

+++
॥ जैमिनिरुवाच ॥ ॥  
इति ब्रुवाणं राजर्षिं कश्चिदृग्वेदपारगः ॥  
वेदान्तविज्ज्ञानशीलो द्विजो वाक्यं मुदा जगौ ॥ १ ॥  
अहो तवायं खलु भाग्यराशिर्येनाविरासीद्भुवि दारुमूर्तिः ॥  
यस्यात्युपास्तिं श्रुतिराह मुक्तिप्रदामनात्मज्ञविमोहितानाम्॥ २ ॥  
य एष प्लवते दारुः सिन्धोः पारे ह्यपौरुषम् ॥  
तमुपास्य दुराराध्यं मुक्तिं यान्ति सुदुर्लभाम् ॥ ३ ॥  
ब्रह्मज्ञाननिधिः साक्षान्नारदः प्रत्युवाच यत् ॥  
न हि वेदान्तवचसोऽपरस्माज्ज्ञानमस्य वै ॥ ४ ॥  
न हि प्रवृत्तिर्विष्णोस्तु विना वेदं प्रवर्तते ॥  
परेषां स्वस्य वा सृष्टौ श्रुतिप्रामाण्यवान्प्रभुः ॥ ५ ॥  
विना श्रुतिं प्रवर्तेच्चेत्कस्तत्प्रामाण्यमृच्छति ॥  
तस्माच्छ्रुतिप्रसिद्धोऽयमवतारोऽत्र भूपते ॥६॥  
वेदान्तवेद्यं पुरुषं गीतं तं सामगीतिषु ॥  
प्रतिमां न तु जानीहि निःश्रेयसकरं नृणाम् ॥ ७ ॥  
दर्शनादेव नः शान्तं सुदृढं तम उत्तमम् ॥  
सन्त्येव श्रुतयः पूर्वमेतदर्चाप्रकाशिकाः ॥ ८ ॥  
एतदर्चा प्रशस्ता वै सदर्थे विनियोजिता ॥  
अहो भारतवर्षस्था मनुष्याः क्षीणकल्मषाः ॥ ९ ॥  
अपवर्गप्रदो येषामाविरासीज्जनार्दनः ॥  
तत्राप्ययं चोढ्रदेशः सर्वेषामुत्तमोत्तमः ॥ 2.2.21.१० ॥  
यत्रस्थाश्चर्मनेत्रेण पश्यन्ति ब्रह्मरूपिणम् ॥  
श्रुतिस्मृतीनां गहनः पन्था कर्मभिराकुलः ॥ ११ ॥  
येन याता भ्रमन्तीह घटीयन्त्रवदाकुलाः ॥  
निर्व्यलीकपदप्राप्तिहेतुरेष स चिन्मयः ॥ १२ ॥  
श्रुत्यादिभिर्विनोपायैः परमानन्दमुक्तिदः ॥  
निरन्तरगतायातदुःस्थितानां दुरात्मनाम्॥ १३ ॥  
एष दारुवपुर्विष्णुः सुखदाता सुबान्धवः ॥  
श्रुतिस्मृत्युक्तनियमा वर्तन्ते नेह पार्थिव ॥ १४ ॥  
यथा तथा दृष्टिपथमाचाण्डालाद्विमुक्तिदः ॥  
अभक्तश्चेदमुं पश्येद्गतानुगतिको नरः ॥ १५ ॥  
अश्वमेधसहस्राणां फलं ह्यविकलं लभेत् ॥  
भजेच्चेन्नियमस्थो हि भक्तिमान्दृढमानसः ॥ १६ ॥  
असंशयं स सायुज्यं ब्रह्मणा लभते नरः ॥  
क्व दुःखायासबहुलमनायासविनश्वरम् ॥ १७ ॥  
अचिरस्थं क्षुद्रफलं पुनरावृत्तिलक्षणम् ॥  
क्वेदं दारुमयं ब्रह्म पापराशिदवानलम् ॥ १८ ॥  
सच्चिदानन्दकैवल्यमुक्तिदं दर्शनादपि ॥  
वेदानुवचनादीनि दुष्कराणि दुरात्मनाम् ॥ १९ ॥  
महात्मभिस्तैर्यत्प्राप्यं तदव्यग्रमयं ददेत् ॥  
अन्यक्षेत्रेषु भगवान्सुदूरो मर्त्यवासिनाम् ॥2.2.21.२०॥  
स्वक्षेत्रेऽस्मिन्निवसति नित्यं मुक्तिप्रदो विभुः ॥  
अस्मादत्र महाभाग तिष्ठ स्वबलपौरुषः ॥ २१ ॥  
विद्वत्तमोऽसि भक्तश्च साङ्गोपाङ्गममुं भज ॥ २२ ॥  
॥ जैमिनिरुवाच ॥ ॥  
द्विजस्य तद्वचः श्रुत्वा नारदो हृष्टमानसः ॥  
साधूक्तं द्विजवर्येण श्रौतमार्गानुसारिणा ॥ २३ ॥  
सृष्ट्यादौ ब्रह्मनिश्वासैरभवद्वेदसंहतिः ॥  
तत्रोपनिषदर्थोऽयं साम्प्रतं व्यक्तिमागतः ॥ २४ ॥  
वेत्त्येतदर्थं भगवान्पद्मयोनिः प्रजापतिः ॥  
अज्ञासिषं च भूपाल साम्प्रतं तन्मुखादहम् ॥ २५ ॥  
तस्याज्ञया कृतं सर्वं यथाभिलषितं तव ॥  
एनमाराध्य तिष्ठात्र याम्यहं ब्रह्मणोंऽतिकम् ॥ २६ ॥  
कृतं निवेदयिष्यामि प्रकाशं च मुरद्विषः ॥  
प्रासादं कुरु भूपाल धनेन महता तथा ॥ २७ ॥  
प्रासादे नरसिंहं तु प्रतिष्ठाप्य विमुच्यसे ॥ २८ ॥  
॥ जैमिनिरुवाच ॥ ॥  
तच्छ्रुत्वा स तु भूमीन्द्रः प्रत्युवाच मुनिं तदा ॥  
महर्षेऽहं त्वया सार्द्धं यियासुर्ब्रह्मणोंऽतिकम् ॥ २९ ॥  
यत्प्रसादाज्जगन्नाथश्चकेऽयं लोचनातिथिः ॥  
निवेद्य तं च प्रासादं प्रतिष्ठार्थं मुरद्विषः ॥ 2.2.21.३० ॥  
विज्ञापयिष्ये सान्निध्ये प्रासादस्थापनोत्सवम् ॥  
यथा स्वयं समागम्य ब्रह्मलोकात्पितामहः ॥ ३१ ॥  
महोत्सवं भगवतः प्रासादेऽत्र करिष्यति ॥  
तन्मुने मामपि विधेः सन्निधिं प्रापयस्व च ॥ ३२ ॥  
गर्भप्रतिष्ठां प्रासादे समाप्येह स्थितो मुने ॥  
पश्चादावां गमिष्यावः कञ्चित्कालं प्रतीक्ष मे ॥ ॥ ३३ ॥  
ततः स नृपतिः सर्वाञ्छिल्पशास्त्रविशारदान् ॥  
पाषाणखण्डघटनाकर्मण्येकैकयोगतः ॥ ३४ ॥  
सत्कारैर्दानमानैश्च योजयामास सादरम् ॥  
दिने दिने सुघटितः प्रासादो ववृधे द्विजाः ॥ ३५ ॥  
परितः पूर्यमाणस्तु शुक्लपक्षे यथा शशी ॥  
एवं संवर्ध्यमानोऽपि प्रासादः परिवर्द्धितः ॥ ३६ ॥  
महोच्छ्रयत्वादल्पेन न कालेनाभिलक्ष्यते ॥  
पाषाणसङ्ख्या शक्या वा कथञ्चिद्घटनाक्रमात् ॥ ३७ ॥  
वित्तव्ययस्तु कोटीनां न सङ्ख्यातुं च शक्यते ॥  
यावन्तो भारते वर्षे लोकाः समयवर्तिनः ॥ ३८ ॥  
इन्द्रद्युम्नस्य नृपतेर्नियुक्तास्ते महीभृतः ॥  
एकैकशो नियुक्ता ये परस्परसमन्विताः ॥३९॥  
तेऽपि चान्यैर्नियुक्तास्ते सर्वे तत्र प्रवर्तिताः ॥  
अजस्रं तन्नियुक्तानां यो हर्षोत्थो महारवः ॥ 2.2.21.४० ॥  
आकाशमश्नुवानोऽसौ दिशां भागानपूरयत् ॥  
नृपतेः श्रद्धया भक्त्या सात्त्विकेन प्रसादिता ॥ ४१ ॥  
श्रीः समृद्धाभवद्विप्राः कीर्त्या सह महीपतेः ॥  
क्वचित्काञ्चनविन्यस्तनानारत्नमहोज्ज्वलः ॥ ४२ ॥  
क्वचित्स्फटिकभागान्तशारदाभ्रनिभच्छविः ॥  
क्वचिन्नीलाश्मघटिता भित्तिः कालाभ्रमेदुरा ॥ ४३ ॥  
एवं सुघटिते विष्णोः प्रासादे सुमनोहरे ॥  
गर्भप्रतिष्ठां विधिवत्कृत्वा स नृपसत्तमः ॥ ४४ ॥  
वज्रपातादिभङ्गादिवारणार्थं यथोचितम् ॥  
शिल्पशास्त्रेषु मण्यादि विन्यस्य पौरुषाहृतम् ॥ ४५ ॥  
पुनः प्रासादघटनासम्भारोचितमेव वै ॥  
बहुमूल्यं वस्तुजातं यत्नात्तत्र न्यवेशयत् ॥ ४६ ॥  
ततो विरच्यमानेऽस्मिन्प्रासादे कीर्तिवर्द्धने ॥  
मनसापि न सम्भाव्ये त्रिषु लोकेषु भूभुजाम् ॥ ४७ ॥  
देवानामपि नो लक्ष्ये द्विजाः कल्पान्तवासिनाम् ॥  
प्रासाद ईदृशो भूमौ क्वचिच्च घटितो न हि ॥ ४८ ॥  
स्वर्गे वा इत्थमादित्या आलपन्ति परस्परम्॥  
अहो सुबुद्धिरस्योच्चैर्येयमीदृक्परीणता ॥ ४९ ॥  
श्रद्धया भगवत्पादपद्मयोः साभिलाषिणी ॥  
अलौकिकानि कर्माणि पश्यन्ति हि रचन्त्यपि ॥ 2.2.21.५० ॥  
के वात्र भूमौ राजानो बभूवुर्नीतिशालिनः ॥।  
सार्वभौमास्तु साम्राज्यजेतारः सर्वविद्विषाम् ॥ ५१ ॥  
वित्तानि यैः सञ्चितानि सुबहूनि च कोटिशः ॥  
अश्वमेधसहस्रं तु यत्कृतं त्रिदिवेशितुः ॥ ॥५२॥  
शक्यं वा स्याद्भूभुजां तु नातः पूर्वमनुष्ठितम्॥  
न दृष्टं न श्रुतं वापि वाजिमेधसहस्रकम्॥५३॥  
महीक्षितानुष्ठितं वै यत्र त्रैलोक्य वासिनः॥  
पृथिव्यामस्य नृपतेः सहस्था भोगभोगिनः॥५४॥  
ब्रह्मलोक इवाभाति सभ यस्य च यज्विनः॥  
मूर्तिमन्तस्त्रयो वेदाश्चतुष्पादो वृषस्तथा ॥ ५५ ॥  
सुराः सङ्कल्पकामास्तु यत्राद्भुतधियोऽभवन् ॥  
अयं प्रासादवर्यो वै बुद्धेर्विषयतां गतः ॥ ५६ ॥  
मनोऽपि यत्र भवति न वा त्रैलोक्यवासिनाम् ॥  
भूपतेर्दुर्लभं किं स्यात्सहायो यस्य नारदः ॥ ५७ ॥  
पितामहश्च जगतां स्रष्टा सर्वामरेश्वरः ॥  
अथवा विष्णुभक्तस्य नातिदूरं चिकीर्षितम् ॥ ५८ ॥  
विष्णोस्तद्भक्तलोकस्य नान्तरं विद्यते द्विजः ॥  
ततः स नारदं प्राह प्रासादान्ते मुनीश्वरम् ॥ ५९ ॥  
सर्वं सपन्नमासीन्मे यदशक्यं सुरासुरैः ॥  
साक्षाद्भगवतो विष्णोरद्वैतोपासनारतः ॥ 2.2.21.६० ॥  
भगवद्वपुराभाषि प्रासादस्तु चिरं मयि ॥  
इत्युक्त्वा पादयोर्मूर्ध्ना प्रणनाम स नारदम्॥ ६१॥  
नारदोऽपि तमुत्थाप्य परिपूज्य नृपोत्तमम्॥  
त्वत्तो न भेदो नृपते ममास्ति खलु तत्त्वतः॥६३॥  
यस्तु साक्षाज्जगन्नाथ आविर्भूतः कृतेन वा॥  
अवश्यमर्चयस्वैनं जीवन्मुक्तोऽसि साम्प्रतम्॥६३॥  
तत्पादपद्मे यादृक्ते चेतः प्र प्रवणतान्वितम्॥  
भक्त्या ह्यनन्यया पुंसः किमतः परमस्ति वै॥६४॥  
तीर्थैर्मन्त्रैर्जपैर्दानैः क्रतुभिर्भूरिदक्षिणैः॥  
व्रतैरध्ययनैर्भूप तपोभिश्च यदर्जितुम्॥ ६५॥  
न शक्यं तव राजेन्द्र भक्त्या तत्करमागतम् ॥  
अतः परं न शोचस्व भक्तियोगे नमोऽस्तु ते ॥ ६६ ॥  
प्रकर्षं बहुराजेन्द्र स्थित्वा चास्मिंश्चिरं भुवि ॥  
आराधय जगन्नाथमुपचारैर्महोत्सवैः ॥ ६७ ॥  
पितामहं द्रष्टुकामो गन्ता चेदन्तिकं विभोः ॥  
उपदेक्ष्यति सोऽप्यस्य यात्रास्तास्ता महोत्सवाः ॥ ६८ ॥  
स्वयं च भगवानेव वरं तुभ्यं प्रदास्यति ॥  
प्रतिष्ठापिते प्रासादे तस्मिन्काले स्वयम्भुवा ॥ ६९ ॥  
अहमप्यागमिष्यामि तदा सप्तर्षिभिः सह ॥  
तदावां तत्र गच्छावो ब्रह्मलोकमकल्मषम् ॥ 2.2.21.७० ॥  
त्वां विना भुवि कः शक्तो ब्रह्मलोकगतिं प्रति ॥  
इत्युक्त्वा नारदो भूपं समुत्तस्थौ नभस्तलम् ॥ ७० ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवाद एकविंशोऽध्यायः ॥ २१ ॥