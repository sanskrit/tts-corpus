+++
title = "०१५"

+++
॥ जैमिनिरुवाच ॥ ॥  
ततस्ते प्रस्थिता विप्रा नीलकण्ठान्तिकं मुदा ॥  
प्रपूज्य तं महादेवं श्रीदुर्गां प्रणिपत्य च ॥ १ ॥  
विमुच्य स्यन्दनवरं पादचाराः सहानुगाः ॥  
आरोढुं नीलभूमिध्रं प्रयाताः संयतेद्रियाः ॥ २ ॥  
नानाद्रुमलताकीर्णं नानापक्षिगणाकुलम् ॥  
शिलाविषमसंरोधमभितः परिवेषकम् ॥ ३ ॥  
भ्रमद्भ्रमरसम्भूतभ्रमकृद्गण्डशैलकम्॥  
दक्षिणाम्भोधिकल्लोलजलावृतनितम्बकम् ॥ ४ ॥  
अप्रतर्क्यं सदा मर्त्यैर्दुष्प्रवेश्यं महोरगैः ॥  
मत्तमातङ्गकघटाबृंहितैर्भीषणान्तरम् ॥ ५ ॥  
श्वापदैश्चिरसंवासैः शस्त्राघातमवेदिभिः ॥  
निर्भयैः परितः कीर्णं मृगयूथैरनेकशः ॥ ६ ॥  
प्रवेष्टुकामा न प्रापुर्यदा ते मार्गमन्तरम्॥  
तदा नारदसंसर्गाद्विदित्वा तु गिरेः शिरः ॥ ७ ॥  
आसेदुर्यत्र वसति कृष्णागुरुतरोरधः ॥  
सर्वापद्भयसंहर्ता दिव्यसिंहवपुर्विभुः ॥ ॥ ८ ॥  
यं दृष्ट्वा ब्रह्महत्याया लीयन्ते कोटयो नृणाम् ॥  
व्यात्तास्यं भीमदशनमापिङ्गलसटाकुलम् ॥ ९ ॥  
उग्रं त्रिनेत्रं दैत्यस्य स्वोरावुत्तानशायिनः ॥  
वक्षःस्थलं दारयन्तं नखरैर्वज्रदारुणैः ॥ 2.2.15.१० ॥  
अरुणाभं लसज्जिह्वं साट्टहासमुखं विभुम् ॥  
शङ्खचक्रलसद्बाहुं किरीटमुकुटोज्ज्वलम् ॥॥ ११ ॥  
नेत्रोच्छलद्वह्निकणसन्त्रासितदिगन्तरम् ॥  
प्रचण्डाघातभूम्यन्तप्रविष्टपदपङ्कजम् ॥ १२ ॥  
तमादिमृर्तिं ते दृष्ट्वा नारदाग्रे तदा हरिम् ॥  
निर्भया ददृशुर्दूरात्प्रणेमुर्विगतज्वराः ॥ १३ ॥  
इन्द्रद्युम्नोऽपि तं दृष्ट्वा नारदोक्तौ विशस्वसे ॥  
भाविकार्ये प्रत्ययवानिदमाह महामुनिम् ॥ १४ ॥  
महर्षे कृतकृत्योऽस्मि त्वं हि ज्ञाननिधिः परम् ॥  
दुराराध्यो नृसिहोऽयं दर्शनेऽपि भयावहः ॥१५॥  
भवादृशैः सुसेव्योयं मादृशैर्दूरतोऽपि सः ॥  
दर्शनात्कृतकृत्योऽस्मि संलीनाशेषपातकः ॥ १६ ॥  
त्वत्सन्निधानादेवात्र तिष्ठामो निर्भया मुने ॥  
अत्युग्र मूर्तिर्भगवान्स्वल्पवीर्यैर्नरैः कथम् ॥ १७ ॥  
आराध्यते दैत्यराजं त्रिलोकेशं विदारयन् ॥  
यस्य नीलमयी मूर्तिः कृपासिन्धोः स्थिता तु वै ॥ १८ ॥  
कस्मिन्स्थले मुनिश्रेष्ठ दर्शनाद्या विमुक्तिदा ॥  
तन्मे दर्शय विप्रेन्द्र यन्मे मुक्तिप्रदं मतम् ॥ १९ ॥  
इत्युक्तो नारदस्तस्मै दर्शयामास पावनम् ॥  
स्थानं यत्र स्थितो देवः स्वर्णसैकत संवृतः ॥ 2.2.15.२० ॥  
पश्यैतं योजनायामं योजनद्वयमुच्छ्रितम् ॥  
कल्पान्तस्थायिनं भूप न्यग्रोधं मुक्तिदं नृणाम् ॥ २१ ॥  
छायायाः क्रमणाद्यस्य मुच्यते पापकञ्चुकात् ॥  
अस्य मूले नरः प्राणांस्त्यजन्मुक्तिमवाप्नुयात् ॥२२॥  
न्यग्रोधरूपं दृष्ट्वापि नारायणमकल्मषम् ॥  
निष्पापो जायते मर्त्यः किमुत पूजयन्स्तुवन् ॥ २३ ॥  
अस्य मूलात्प्रतीच्यां हि नृसिंहस्योत्तरे नृप ॥  
अतिष्ठन्माधवो यत्र चतुर्मूर्तिधरो विभुः ॥ २४ ॥  
अनुग्रहीतुं त्वामेव पुनरत्रोद्भविष्यति ॥  
श्वेतद्वीपे यथा विष्णुर्भोगभूमौ निजालयः ॥ २५ ॥  
जम्बूद्वीपे कर्मभूमौ निजं स्थानमिदं स्मृतम् ॥  
स्वस्यैवातिरहस्यत्वान्न प्रकाशोस्य सम्मतः ॥ २६ ॥  
मोक्षाधिकारी जानाति स्थलमेतन्महीपते ॥  
अविश्वासपदं नृणां दुष्कृतां हि विशेषतः ॥ २७ ॥  
अत्र याऽन्या प्रतिकृतिः पौरैर्विष्णोः प्रतिष्ठिता ॥  
सापि मुक्तिप्रदा भूप किं पुनः सा स्वयम्भुवा ॥ २८ ॥  
अन्तर्द्धानतिरोधाने सुनिमित्ते जगत्प्रभोः॥  
अनुग्रहार्थं साधूनां जायते च युगेयुगे ॥ २९ ॥  
नानावतारैर्भगवान्मत्स्यकूर्मादिकैर्नृप ॥  
निमित्तनाशे च तिरोदधाति परमेश्वरः ॥ 2.2.15.३० ॥  
निर्निमित्तं स्थितो नित्यमिह कारुण्यसागरः ॥  
श्वेतद्वीपाद्यथा विष्णुरन्यत्रावतरेत्प्रभुः ॥ ३१ ॥  
अत्र स्थितोऽपि स द्वारकाकाञ्चीपुष्करादिषु ॥  
प्रकाशं याति कृपया तरुमूलप्ररोहवत् ॥ ३२ ॥  
नानातीर्थेषु देशेषु क्षेत्रेष्वायतनेषु च ॥  
अंशावतारास्तस्यैव मा भूत्ते संशयो नृप ॥३३॥  
क्षणं न त्यजतीशानः क्षेत्रं क्षेत्रमिव स्वकम् ॥  
त्वदुपज्ञस्तु भूपाल प्रकाशोऽन्यो भविष्यति ॥ ३४ ॥  
इति सन्दर्शितं स्थानं नारदेन महात्मना ॥  
साष्टाङ्गपातं भूमौ तदिन्द्रद्युम्नो ननाम ह ॥ ३५ ॥  
मन्वानस्तु स्थितं देवं प्रकाशमिव तुष्टुवे ॥ ३६ ॥  
॥ इन्द्रद्युम्न उवाच ॥ ॥  
देवदेव जगन्नाथ प्रणतार्तिविनाशन ॥  
त्राहि मां पुण्डरीकाक्ष पतितं भवसागरे ॥ ३७ ॥  
त्वमेक एव दुःखौघध्वंसकः परमेश्वर ॥  
क्षुद्राः क्षुद्रान्हि सेवन्ते सुखलेशस्य लिप्सया ॥ ३८ ॥  
अनादित्रिविधौघस्य राशेः स्वस्य महांहसः ॥  
दुरुच्छेद्यस्य सततं पूर्यमाणस्य जन्मनः ॥ ३९ ॥  
किं पुनर्भक्तिभावेन साक्षान्मुक्तिप्रदं नृणाम्॥  
कर्माधीनं तु ये मूढा वदन्ति त्वां क्रृपानिधिम् ॥ 2.2.15.४० ॥  
ते न जानन्ति भगवन्कर्मैवं प्रेरितं त्वया ॥  
अजामिलेन विप्रेण त्यक्त्वा वर्णाश्रमोदितम् ॥ ४१ ॥  
किं न पापं कृतं स्वामिन्सोऽपि त्वन्नामकीर्तनात् ॥  
मुक्तोऽभूत्स्मरणादेव पाशहस्तैर्विमोचितः ॥ ४२ ॥  
सर्वेऽप्युपाया देवेश कीर्तितास्तव दर्शने ॥  
त्वयि दृष्टे हि भिद्यन्ते संशया हृदि संस्थिताः ॥ ४३ ॥  
निःसंशयो भवेत्सद्यः पापपुण्यक्षयो धुवम् ॥  
त्वमेव शरणं दीनमनुगृह्णीष्व मां विभो ॥ ४४ ॥  
निश्चितानि त्वया देव गर्भस्थस्य च यानि मे ॥  
तैरेव मे जनिर्जातु याचे त्वां केवलं त्विदम् ॥ ४५ ॥  
तिरश्चो मुक्तिदा मूर्तिः स्थिता ते याऽत्र तां पुनः ॥  
अनेन चक्षुषा पश्यामीश नान्यत्प्रयोजनम् ॥४६॥  
कृताञ्जलिपुटो राजा स्तुत्वैवं मधुसूदनम्॥  
पुनर्ननाम धरणीपृष्ठे साश्रुविलोचनः ॥ ४७ ॥  
ततोंऽतरिक्षगा वाणी सामसुस्वरभाषिणी ॥  
उच्चचार नभोमध्ये इन्द्रद्युम्नस्य शृण्वतः ॥ ४८ ॥  
मा चिन्तां व्रज भूपाल व्रजिष्ये त्वदृशोः पथम् ॥  
पैतामहं वचः प्राह नारदो यत्कुरुष्व तत् ॥ ४९ ॥  
तच्छ्रुत्वा दिव्यवचनं नारदस्य च भाषितम् ॥  
श्रद्दधे वाजिमेधाय भगवत्प्रीतिकारकः ॥ 2.2.15.५० ॥  
नारदं च पुनः प्राह हर्षगद्गदया गिरा ॥  
मुने त्वया यदादिष्टं चतुर्मुखनिदेशतः ॥ ५१ ॥  
अशरीरा त्वियं वाणी अनुजज्ञे तदेव हि ॥  
पितामहो जगन्नाथो भेदो वै नाऽनयोः क्वचित् ॥ ५२ ॥  
पद्मयोनेः सुतस्त्वं हि वचस्ते भगवद्वचः ॥  
तत्कर्तव्यं प्रयत्नेन यच्छ्रेयउपपादकम् ॥ ५३ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे पञ्चदशोऽध्यायः ॥ १५ ॥