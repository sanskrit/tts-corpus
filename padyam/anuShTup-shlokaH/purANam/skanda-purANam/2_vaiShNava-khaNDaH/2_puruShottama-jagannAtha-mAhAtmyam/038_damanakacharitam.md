+++
title = "०३८ दमनकचरितम्"

+++
॥ जैमिनिरुवाच ॥ ॥  
इति दत्त्वा वरं तस्मै श्वेतराजाय वै पुरा ॥  
जगामान्तर्हितो विप्राः प्रासादान्तः स्थितो हरिः॥१॥  
समस्तजगतां या श्रीः सृष्टिस्थितिविनाशकृत् ॥  
वैष्णवीशक्तिरतुला परिवेषणकारिणी ॥ २ ॥  
सुधोपमं सुपक्वान्नं भुङ्क्ते नारायणः प्रभुः ॥  
तदुच्छिष्टोपभोगो हि सर्वाघक्षयकारकः ॥ ३ ॥  
न तादृशसमं पुण्यं वस्त्वस्ति पृथिवीतले ॥  
पापसंस्कारकर्तॄणां सम्पर्कात्तु न दुष्यति ॥ ४ ॥  
पद्मायाः सन्निधानेन सर्वे ते शुचयः स्मृताः ॥  
विष्ण्वालयगतं तद्धि निर्माल्यं पतितादयः ॥ ५ ॥  
स्पृशन्ति चेन्न दुष्टं तद्यथा विष्णुस्तथैव तत् ॥  
व्रतस्था विधवाश्चैव सर्वे वर्णाश्रमास्तथा ॥ ६ ॥  
तत्प्राशनेन पूयन्ते दीक्षिताश्चाग्निहोत्रिणः ॥  
दरिद्रः कृपणो वापि गृहस्थः प्रभुरेव वा ॥७॥  
स्वदेश्याः परदेश्या वा सर्वे तत्र समागताः ॥  
नाभिमानं प्रकुर्वीरन्विष्णोर्निर्माल्यभक्षणे ॥ ८ ॥  
भक्त्या लोभात्कौतुकाद्वा क्षुधासंशमनेन वा ॥  
आकण्ठभक्षितं तद्धि पुनाति सकलांहसः ॥ ९ ॥  
सर्वरोगोपशमनं पुत्रपौत्रप्रवर्द्धनम् ॥  
दारिद्र्यहरणं श्रेष्ठं विद्यायुःश्रीप्रदं शुभम् ॥ 2.2.38.१० ॥  
पक्षपातो महांस्तत्र विष्णोरमिततेजसः ॥  
निन्दन्ति ये तदमृतं मूढाः पण्डितमानिनः ॥ ११ ॥  
स्वयं दण्डधरस्तेषु सहते नापराधिनः ॥  
येषामत्र स दण्डश्चेद्ध्रुवा तेषां हि दुर्गतिः ॥ १२ ॥  
कुम्भीपाके महाघोरे पच्यन्ते तेऽतिदारुणे  
तं न विक्रयः क्रयो वापि प्रशस्तस्तस्य भो द्विजाः ॥ १३ ॥  
निर्माल्यं जगदीशस्य नाशित्वाश्नामि किञ्चन ॥  
इति सत्यप्रतिज्ञो यः प्रत्यहं तच्च भक्षयेत् ॥ १४ ॥  
सर्वपापविनिर्मुक्तः शुद्धान्तःकरणो नरः ॥  
स शुद्धं वैष्णव स्थानं क्रमाद्याति न संशयः ॥ १५ ॥  
चिरस्थमपि संशुष्कं नीतं वा दूरदेशतः ॥  
यथातथोपयुक्तं तत्सर्वं पापापनोदनम् ॥ १६ ॥  
कुक्कुरस्य मुखाद्भ्रष्टं तदन्नं पतितं यदि ॥  
ब्राह्मणेनापि भोक्तव्यमितरेषां तु का कथा ॥ १७ ॥  
उपोष्य तिष्ठता वापि नोपवासं च कुर्वता ॥  
अशुचिर्वाप्यनाचारो मनसा पापमाचरन् ॥  
प्राप्तमात्रेण भोक्तव्यं नात्र कार्या विचारणा ॥ १८ ॥  
नैवेद्यान्नं जगद्भर्त्तुर्गाङ्गं वारि समं द्वयम् ॥  
दृष्टेः स्वर्गादि सम्प्राप्तिर्भक्षणाच्चाघनाशनम् ॥ १९ ॥  
जगद्धात्र्या हि यत्पक्वं वैष्णवेऽग्नौ सुसंस्कृते ॥  
भुक्तेऽन्वहं चक्रपाणिर्युगमन्वन्तरादिषु ॥ 2.2.38.२० ॥  
सप्तद्वीप धरामध्ये सान्निध्यं नेदृशं हरेः ॥  
यादृशं नीलगोत्रेऽस्मिन्व्याजमानुषचेष्टितम् ॥ २१ ॥  
दारुरूपं परं ब्रह्म सर्वचाक्षुषगोचरम् ॥  
प्रकाशते भो मुनयो न दृष्टं न श्रुतं क्वचित् ॥ २२ ॥  
तस्मै प्रवृत्तिरूपाय ब्रह्मणे परमात्मने ॥  
प्रवृत्तिरूपा शक्तिः श्रीः प्रवर्तयति यद्धविः ॥ २३ ॥  
तदश्नाति जगन्नाथस्तच्छेषं दुरितापहम् ॥  
किमत्र चित्रं भो विप्रा यदुक्तं मुक्तिकारणम् ॥ २४ ॥  
नाल्पपुण्यवतां तत्र विश्वासश्च प्रजायते ॥  
वेदाचारप्रधानेषु युगे ह्येतत्प्रकीर्तितम् ॥ २५ ॥  
महिमानं न वेदास्य विशेषाच्छ्रूयतां कलौ ॥  
घोरे कलियुगे तस्मिंस्त्रिपादो धर्मविप्लवः ॥ २६ ॥  
धर्मः स्यादेकपादस्तु क्वचित्तस्य भयाच्चरेत् ॥  
सर्वेनृतप्रधाना हि दाम्भिकाः शब्दवृत्तयः ॥ २७ ॥  
प्रायश्च धर्मविमुखा जिह्वोपस्थपरायणाः ॥  
न ध्यायन्ति तपस्यन्ति व्रतयन्ति कदाचन ॥ २८ ॥  
अधर्मबहुलाः सर्वे हिंसका लोलुपाः परम् ॥  
परेषां परिवादेन तुष्यन्ति स्वकृतं विना ॥ २९ ॥  
प्रसङ्गात्कौतुकाद्वापि निघ्नन्ति परकर्म वै ॥  
क्षुद्रकार्याशयात्स्वस्य परकार्यप्रबाधकाः ॥ 2.2.38.३० ॥  
धर्मलब्धां स्त्रियं रम्यामवज्ञाय स्ववेश्मनि ॥  
परयोषिति निन्द्यायां प्रसक्ताः पशुचेष्टिताः ॥ ३१ ॥  
अग्निहोत्रादिकं वापि व्रतं नान्यत्क्वचित्क्वचित् ॥  
जीविका तद्द्विजातीनां येषां वा पारलौकिकम्॥३२॥  
अव्रताधीतवेदेन अन्यायाप्तधनेन च ॥  
वित्तशाठ्येन च कृतं न तथा फलदायि तत् ॥ ३३ ॥  
प्रायः कलियुगे भूपाः प्रजावनपराङ्मुखाः ॥  
करादानपरा नित्यं पापिष्ठाश्चौर्यवृत्तयः ॥ ३४ ॥  
वर्णसङ्करिणः सर्वे शूद्रप्रायाः कलौ युगे ॥  
हर्तारः पार्थिवा एव शूद्राश्च नृपसेवकाः ॥ ३५ ॥  
श्रौतस्मार्तादिकं कर्म न तथा सदनुष्ठितम् ॥  
युगे चतुर्थे भो विप्राः परलोकाय कल्पिते ॥ ३६ ॥  
दानधर्मः परो ह्येष नान्यो धर्मः प्रशस्यते ॥  
कर्मणा मनसा वाचा हितमिच्छेद्द्विजन्मनाम् ॥ ३७ ॥  
इति होवाच भगवान्ब्राह्मणो मामकी तनुः ॥  
ब्राह्मणा यस्य सन्तुष्टाः सन्तुष्टस्तस्य चाप्यहम् ॥ ३८ ॥  
उभयत्र समो भूयाद्ब्राह्मणे च जनार्दने ॥  
यद्वदन्ति द्विजा वाक्यं तत्स्वयं भगवान्वदेत् ॥ ३९ ॥  
यथातथा वर्तमानो वर्णानां ब्राह्मणो गुरुः ॥  
भगवानपि देवेशः स साक्षाद्ब्राह्मणप्रियः ॥ 2.2.38.४० ॥  
सदावतारं कुरुते ब्राह्मणार्थं जनार्दनः ॥  
तत्पालनार्थं दुष्टान्वै निगृह्णाति युगे युगे ॥ ४१ ॥  
ससर्ज ब्राह्मणानग्रे सृष्ट्यादौ स चतुर्मुखः ॥  
सर्वे वर्णाः पृथक्पश्चात्तेषां वंशेषु जज्ञिरे ॥ ४२ ॥  
तस्मात्कलियुगे तस्मिन्ब्राह्मणो विष्णुरेव च ॥  
उभौ गतिश्च सर्वेषां ब्राह्मणानां हरिर्गतिः ॥ ४३ ॥  
हरिरेवात्र सर्वेषां गतिः प्राप्ते कलौ युगे ॥  
शालग्रामादिके क्षेत्रे स्मर्यते कीर्त्यतेऽपि च ॥ ॥ ४४ ॥  
तस्मिन्नीलाचले पुण्ये क्षेत्रे क्षेत्रज्ञवर्ष्मणि ॥  
जीवभूतः स सर्वेषां दारुव्याजशरीरभृत् ॥ ४५ ॥  
कलिकल्मषनाशाय प्रायो दुष्कृतकर्मणाम् ॥  
दर्शनस्तवनोच्छिष्टभोजनैर्मुक्तिदायकः ॥ ४६ ॥  
उच्छिष्टेन सुरेशस्य व्याप्तं यस्य कलेवरम् ॥  
तदाहारस्तदात्मा हि लिप्यते न स पातकैः ॥ ४७ ॥  
निवेदनीयमन्यासु मूर्तिष्वीशस्य वर्तते ॥  
पावनं तदपि प्रोक्तमुच्छिष्टं तु विमोचकम् ॥ ४८ ॥  
भुङ्क्ते त्वत्रैव भगवान्पश्यत्यन्यत्र चक्षुषा ॥  
पुरायं प्रार्थितो देवो योगिभिः परिवेष्टितैः ॥ ४९ ॥  
निर्माल्योच्छिष्टभोगेन तव मायां जयेमहि ॥  
अत्यन्तस्तिमिताक्षाणामनायासेन मुक्तिदः ॥ 2.2.38.५० ॥  
शयनासनभोगाद्यै रमते च श्रिया सह ॥  
अत्र चेष्टा भगवतो वेदार्थ इति धार्यताम् ॥ ५१ ॥  
समतिक्रान्तवेदो हि न कदाचित्प्रवर्तते ॥  
वेदरक्षार्थमेवास्य सम्भवो हि युगे युगे ॥ ५२ ॥  
प्रमाणभूतो भगवान्विरुद्धं कथमाचरेत् ॥  
तस्मिन्विरुद्धं चरति जगदेव तथा भवेत् ॥ ५३ ॥  
आचारेण हि वेदार्थो नियतो धामतां गतः ॥  
मध्यदेशभवः पूर्वमत्रागच्छद्द्विजोत्तमः ॥ ५४ ॥  
शिष्टाचारैः सुविमलः शास्त्रार्थपरिनिष्ठितः ॥  
सदा शान्तः सदा दान्तः कायवाङ्मनसैर्गृही ॥ ५५ ॥  
स तीर्थविधिना देवं समभ्यर्च्य च साग्निकः ॥  
त्रिरात्रमत्रोषितवान्विष्ण्वर्चनपरः शुचिः ॥ ॥ ५६ ॥  
यज्ञशेषं गृहस्थानां भोक्तव्यमिति शास्त्रतः ॥  
देवोच्छिष्टं न जग्राह अन्यपाकाभिशङ्कया ॥ ५७ ॥  
दैवतैरत्र संस्कार्यो देवयोग्यः कथं भवेत् ॥  
अयोग्यत्वाच्च नैवेद्यमग्राह्यं च भवेद्ध्रुवम् ॥५८॥  
अगृहीते च नैवेद्ये श्रोत्रियेण तदा द्विजाः ॥  
सर्वे च तस्यानुचरा नाभुञ्जन्त निवेदितम् ॥ ॥ ५९ ॥  
ततः स व्याधिसम्मग्नो विह्वलीभूतविग्रहः ॥  
सकुटुम्बोऽभवन्मूको भगवद्द्रोहसंयुतः ॥ 2.2.38.६० ॥  
मनसा चिन्तयत्येवं निर्निमित्तं कथं नु मे ॥  
कुटुम्बसहितस्याभूत्पीडा सर्वाङ्गभञ्जिनी ॥ ६१ ॥  
एवं चिन्तयमानस्य त्रिरात्रान्तेऽभवन्मतिः ॥  
नेदृशी व्याधिपीडा च सर्वेषामेकदा भवेत् ॥ ॥ ६२ ॥  
को वा द्रोहः कृतोऽस्माभिरेतस्मिन्पुरुषोत्तमे ॥  
न बुद्धिपूर्वकः किं स्यात्ततो मे व्याधिकारणम् ॥ ६३ ॥  
मुहुरित्थं चिन्तयित्वा दध्यौ नारायणं प्रभुम् ॥  
ध्यानावसाने तुष्टाव शास्त्रतत्त्वार्थदर्शकः ॥ ६४ ॥  
॥ शाण्डिल्य उवाच ॥ ॥  
चतुर्दशापि या विद्या धर्मनिर्णयहेतवः ॥  
ताः सर्वास्तव वाक्यानि मुखपद्मविनिर्गताः ॥ ६५ ॥  
ताभिरेवाचरेद्धर्ममिति शास्त्रार्थनिश्चयः ॥  
तस्य धर्मस्य रक्षार्थमवतारो युगे युगे ॥ ६६ ॥  
तमुल्लङ्घ्य वर्त्तमानो भवद्द्रोहकरो ध्रुवम् ॥  
अहं ते देवदेवेश कर्मणा मनसा गिरा ॥ ६७ ॥  
धर्मशास्त्रमतिक्रम्य न वर्त्तेऽप्यर्थकामयोः ॥  
अनेक जन्मसाहस्रैः सञ्चितं पापसञ्चयम् ॥ ६८ ॥  
दग्धुमत्रागतो देव त्वद्दर्शनदवाग्निना ॥  
कोऽपराधः कृतो देव त्वच्छास्त्रपथि वर्तिना ॥  
सर्वाङ्गं वाधते यस्मादुग्रो व्याधिरहेतुकः ॥ ६९ ॥  
ज्ञानतोऽज्ञानतो वापि त्वत्पादसरसीरुहे ॥  
कृतोऽपराधो यो देव तं क्षमस्व कृपाम्बुधे ॥  
भूमौ स्खलितपादानां भूमिरेवावलम्बनम् ॥ 2.2.38.७० ॥  
त्वयि जातापराधानां त्वमेव शरणं प्रभो ॥  
तवापराधजं पापं त्वमेव च क्षमस्व मे ॥ ७१ ॥  
वह्निसन्तापतो नश्येद्वह्निसन्तापजो व्रण ॥  
तदिमां दुर्दशां देव प्रारब्धां पापबीजजाम् ॥ ७२ ॥  
लीलापाङ्गेन शमय अपवर्गैकहेतुना ॥  
मामुद्धर जगन्नाथ पतितं शोकसागरे ॥ ७३ ॥  
त्वद्दर्शनपथं यातः किं नु शोच्यो भवेन्नरः ॥  
निसर्गकरुणाम्भोधे यस्त्वद्दृष्टिपथं गतः ॥ ७४ ॥  
सदानन्दाब्धिसम्मग्नो न शोचति न काङ्क्षति ॥  
नाल्पभाग्यो ह्यहं देव त्वामद्राक्षं स्वचक्षुषा ॥ ७५ ॥  
अपवर्गान्तरायो मे ध्रुवमेषा विभीषिका ॥  
तत्प्रसीद जगन्नाथ सेवकं द्रोहिणं सदा ॥ ७६ ॥  
सेव्यसेवकसम्बन्धादपराधं क्षमस्व मे ॥  
इति स्तवान्ते तस्याशु देहपीडागमत्तदा ॥ ७७ ॥  
ददर्श सोथ गोविन्दं नृसिंहं भक्तवत्सलम् ॥  
दिव्यसिंहासनारूढं दिव्यालङ्कारभूषितम् ॥ ७८ ॥  
आददानं श्रिया दत्तं परमान्नं कराम्बुजे ॥  
ग्रासावशेषं पात्रेषु क्षिपन्तं च मुहुर्मुहुः ॥ ७९॥  
यावद्दत्तं वस्तुजातं तावदश्नन्तमत्वरम् ॥  
विलाससस्मितापाङ्गं हस्ते लक्ष्म्यापवर्जितम् ॥ 2.2.38.८० ॥  
तं दृष्ट्वा विस्मयाविष्टः शाण्डिल्यः स द्विजोत्तमः ॥  
सस्मारात्मकृतं द्रोहं नैवेद्याग्रहणे स्थितम् ॥ ८१ ॥  
क्वाहं प्रादेशिकः प्राज्ञः सर्वज्ञाननिधिर्भवान् ॥  
क्व त्वं महदहङ्कारभूततत्त्व विसर्जकः ॥ ८२ ॥  
त्वन्मायामूढमनसो जानीयुः कथमीश ते ॥  
निरङ्कुशामनिर्वाच्यामिच्छां सृष्टिलयात्मिकाम् ॥ ८३ ॥  
इति स्तुवन्तं नृहरिस्तेनैवोच्छिष्टपाणिना ॥  
सिषेच ग्रासशिष्टांश्च सर्वाङ्गे द्विजसत्तमम् ॥ ८४ ॥  
तैः सिक्तैर्ब्राह्मणः सद्यः सुधासेकोपमैर्मुदा ॥  
बभौ दिव्यवपुः श्रीमाञ्ञ्जीवन्मुक्तो यथा मुनिः ॥ ८५ ॥  
महिमानं हि भक्तेस्तु भक्ता एव विजानते ॥  
महतीं सूतिपीडां तु वन्ध्या नानुभवेत्क्वचित्॥ ८६ ॥  
इत्युदीर्य स्वयं गात्रादुच्छिष्टं परमात्मनः ॥  
भुक्त्वा कृतार्थमात्मानं मेने श्रोत्रियपुङ्गवः ॥ ८७ ॥  
साधारणं धर्मशास्त्रं क्षेत्रेऽस्मिन्न विचार्यते ॥  
अयं तु परमो धर्मो यो देवेन प्रकीर्तितः ॥ ८८ ॥  
आचारप्रभवो धर्मो धर्मस्य प्रभुरच्युतः ॥  
इत्थं सञ्चितयन्विप्रः कुटुम्बार्थेऽवशेषितम् ॥ ८९ ॥  
आजहार स्वयं मुष्ट्या ध्यानभङ्गमवाप च ॥  
प्रबुद्धश्चिन्तयामास स्वप्नं तं विस्मिताशयः ॥ 2.2.38.९० ॥  
अयमेव मम द्रोहो ह्यवज्ञासिषमीश्वरम् ॥  
नैवेद्याशन माहात्म्यमजानन्परमाद्भुतम् ॥ ९१ ॥  
अष्टादश चतुर्दश ब्रह्माण्डं यत्पदाम्बुजम् ॥  
धर्मद्रवेण प्रक्षाल्य अपुनात्स्वं तदम्बुना ॥ ९२ ॥  
यमर्चयन्ति शक्राद्या दिव्यभोगैरनुत्तमैः ॥  
स मानुष्यकृतं भुङ्क्ते क्षेत्रेस्मिन्महदद्भुतम् ॥ ९३ ॥  
इत्याश्चर्यपरस्तेन स्वप्नलब्धेन वै द्विजाः ॥  
नैवेद्येन कुटुम्बं स्वं मार्जयामास सादरम् ॥ ९४ ॥  
ततः सर्वे नीरुजास्ते सुवाक्याहृष्टमानसाः ॥  
पुनर्जन्म मन्यमानाः शशंसुः क्षेत्रमुत्तमम् ॥ ९५ ॥  
नास्त्यस्य सदृशं क्षेत्रं सप्तद्वीपावनीतले ॥  
यत्र स्वोच्छिष्टदानेन पापान्मोचयते नरान् ॥ ९६ ॥  
पुरुषोत्तममाहात्म्यं क्षेत्रं परमदुर्लभम् ॥  
यतः स्वर्गश्च भोगश्च मुक्तिश्चैव करे स्थिता ॥९७ ॥  
आर्तानां भवकान्तारे भाग्यादत्र समीयुषाम् ॥  
नानाभोगोपतृप्तानां मुक्तिमार्गः सुखं भवेत् ॥ ९८ ॥  
इत्थं ते हर्षमापन्नाः प्रलपन्तः परस्परम् ॥  
यथेष्टं भोजयामासुरन्योन्यं च निवेदितम् ॥९९॥  
ततस्ते निर्मला विप्रास्तरुणादित्यवर्चसः॥  
देवा इव बभुः सर्वे निष्पापा निर्गतज्वराः ॥2.2.38.१००॥  
नैवेद्याशनमाहात्म्यं कथितं वो द्विजोत्तमाः ॥  
श्रुत्वापि महतः पापान्मुच्यते पापकृत्तमः॥१॥  
निर्माल्यग्रहणस्यास्य फलं वक्तुं न शक्नुमः॥  
साक्षाद्ब्रह्मस्वरूपेण ध्रियते वपुषा हि तत् ॥ २ ॥  
पुष्पचन्दनमाल्यादि यदङ्गैरुपधार्यते॥  
अपनीतं यथाकाले निर्माल्यं तत्प्रकीर्तितम् ॥३॥  
धारणं शिरसा तस्य तेनाङ्गे चापि मार्जनम् ॥  
सार्द्धानां कोटितीर्थानामभिषेकफलप्रदम् ॥  
भक्षणं गुरुतल्पादि पातकौघविनाशनम् ॥ ४ ॥  
लेप्या मूर्त्तिरियं विष्णोरन्येभ्यो लेप उत्तमः ॥  
श्रीखण्डागुरुकर्पूरकस्तूरीकुङ्कुमादिभिः ॥५ ॥  
प्रपिष्टलेपस्नेहेन चन्दनागुरुदारुणा ॥  
शरीरे वासुदेवस्य इन्द्रद्युम्नेन कारितः ॥ ६ ॥  
प्रत्यहं भो द्विजश्रेष्ठा वर्षान्ते चापनीयते ॥  
लेप्यानां लेपनिर्मोके दर्शनं न प्रशस्यते ॥ ७ ॥  
अन्तरा चेत्पतेल्लेपः पिष्टं लिम्पेत्पुनश्च तम् ॥  
नान्यलेपः प्रशस्यो हि स विष्णोरङ्गसम्मतः ॥ ८ ॥  
चन्दनार्द्रशरीरं च दृष्ट्वा विष्णुं पुरा किल ॥  
सौगन्ध्याल्लोभयामास नृपपुत्रः स मूढधीः ॥ ९ ॥  
तस्य प्रीत्यै नियुक्तस्तु आकृष्याङ्गात्प्रलेपनम् ॥  
ददौ नृपकुमाराय स लिलिम्पे हृदि स्वके ॥ 2.2.38.११० ॥  
तावत्प्रदेशं कुष्ठं वै श्वेतं तस्याभवत्क्षणात् ॥  
स आसीत्कुष्ठपाणिस्तु तस्मै यो दत्तवान्किल ॥ ११ ॥  
ततो वर्षावधिष्ठायी लेपः पुण्यतमः स्मृतः ॥  
निर्माल्यानां प्रधानं तद्घ्राणादंहोविनाशनम् ॥१२॥  
पुरा दमनकं दैत्यं समुद्रोदकचारिणम् ॥  
बाधितारं जनानां वै मायाबलपराक्रमम्॥१३॥  
भगवानपि मायावी पितामहनिदेशतः ॥  
मत्स्यावतारेण विभुः प्रविश्य वरुणालयम् ॥ १४ ॥  
अन्विष्याकृष्य वेलायां निष्पिपेष महीतले ॥  
मधोः शुक्लचतुर्दश्यां पतितो दानवोत्तमः ॥ १५ ॥  
भगवत्करसम्पर्कात्सुगन्धिरभवत्तृणम् ॥  
तस्यैव नाम्ना त सम्यग्जग्राहाश्चर्यमानसः ॥ १६ ॥  
मालां कृत्वा हृत्प्रदेश मिलितं वनमालया ॥  
अचिन्तयत्तस्य गन्धं यावद्वस्तु चिरस्थितम् ॥ १७ ॥  
तस्यापि गन्धः सर्वेषां पुष्पाणां सौरभापहः ॥  
वर्णस्तु भगवन्मूर्तेस्तुल्योऽभूत्स सुशोभनः ॥ १८ ॥  
तस्य माला भगवतः परमप्रीतिकारिणी ॥  
शुष्का पर्युषिता वापि न दुष्टा भवति क्वचित् ॥ १९ ॥  
तस्य सुग्रथितां मालां दत्त्वा दमनकारये ॥  
उत्पादयेन्महाप्रीतिं विष्णोर्या मुक्तिदायिनी ॥ 2.2.38.१२० ॥  
अङ्गापकर्षितां मालां भक्त्या यो धारयेन्नरः ॥  
हयमेधसहस्रस्य फलं प्राप्नोत्यसंशयम् ॥ २१ ॥  
तुलसीकल्पितां मालां विष्णोरङ्गापकर्षिताम् ॥  
धारयेन्मूर्ध्नि कण्ठे च भक्तो यो विन्यसेद्धदि ॥  
तावत्सङ्ख्यं वाजिमेधफलमव्यग्रमश्नुते ॥ २२ ॥  
निर्माल्यतुलसीपत्रं यावद्भक्षयते हरेः ॥  
तावज्जन्मसहस्रं तु विष्णुलोके महीयते ॥ २३ ॥  
हरेर्नैवेद्यमन्नं च तुलसीदलमिश्रितम् ॥  
प्रतिग्रासं सोमपानं फलं तत्सममश्नुते ॥२४॥  
यावज्जीवं तु भुञ्जानो ध्रुवं मोक्षमवाप्नुयात् ॥२५॥  
अर्घ्यशेषादिकं विष्णोस्तथा चाचमनोदकम् ॥  
पादोदकं स्नानवारि प्रत्येकं पापनाशनम् ॥ २६ ॥  
सर्वतीर्थाभिषेकाणां फलदं ग्रहनाशनम् ॥  
अलक्ष्मीपापरक्षोघ्नं भूतवेतालनाशनम् ॥ ॥ २७ ॥  
शवाद्यमेध्यसंस्पर्शदोषनाशनमुत्तमम् ॥  
सर्वदीक्षाव्रतफलप्रदमैश्वर्यवर्द्धनम् ॥ २८ ॥  
अकालमृत्युहरणं व्याधिव्यूहनिबर्हणम् ॥  
सुरोपमांसभक्ष्यादि पापसङ्घविनाशनम् ॥ २९ ॥  
एतैराप्लुतदेहस्तु शृणुयाद्यदि सूतकम् ॥  
नाशौचं विद्यते तस्य सर्वकर्माधिकारिणः ॥ 2.2.38.१३० ॥  
यावज्जीवं प्रतिज्ञाय यस्त्वेतान्येकमेव वा ॥  
गृह्णीयाद्भूरि वा स्वल्पं मुच्येद्विष्णोः प्रसादतः ॥ ३१ ॥  
एवं तत्र वसन्देवो लोकानुग्रहकाङ्क्षया ॥  
रममाणः श्रिया सार्द्धमनायासविमोचकः ॥ ३२ ॥  
निर्माल्यपादाम्बुनि वेदनीयदानैस्तदालोकनतत्प्रणामैः ॥  
पूजोपहारैश्च विमुक्तिदाता क्षेत्रोत्तमेस्मिन्पुरुषोत्तमाख्ये ॥ १३३ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे दमनकचरितन्नामाष्टत्रिंशोऽध्यायः ॥ ३८ ॥