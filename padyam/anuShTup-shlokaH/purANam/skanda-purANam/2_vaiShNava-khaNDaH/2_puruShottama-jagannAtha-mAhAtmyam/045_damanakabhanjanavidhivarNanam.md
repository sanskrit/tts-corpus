+++
title = "०४५ दमनकभञ्जनविधिवर्णनम्"

+++
॥ मुनय ऊचुः ॥ ॥  
मुने व्रतमिदं पुण्यं श्रुतं वै मूर्तिपञ्जरम् ॥  
अन्तःप्रमोदजननं महिम्ना च महत्तरम् ॥ १ ॥  
यात्रा द्वादश पुण्या या उद्दिष्टा भगवत्प्रियाः ॥  
तासां द्वे अवशिष्टे नः कथयस्व महामुने ॥ २ ॥  
॥ जैमिनिरुवाच ॥ ॥  
वासन्तिकां समाख्यास्ये यात्रां दमनभञ्जिकाम्॥  
यस्यां कृतायां दृष्टायां प्रीणाति पुरुषोत्तमः ॥ ३ ॥  
पुरा यत्कथितं विप्रास्तृणं दमनकाह्वयम् ॥  
चैत्रशुक्लत्रयोदश्यामाहरेत्तत्समूलकम् ॥ ४ ॥  
तन्मध्ये मण्डलं कुर्यात्सुशुभं पद्मसञ्ज्ञितम् ॥  
तदन्तर्वासयेद्देवप्रत्यर्चां प्रतिपूजिताम् ॥ ५ ॥  
युक्तां श्रीसत्यभामाभ्यां पूजयेद्विधिवच्च ताः ॥  
अर्द्धरात्रे तु कर्मेदं देवदेवस्य कारयेत् ॥ ६ ॥  
पुरा निशीथेऽपि विभुर्बभञ्ज दमनासुरम् ॥  
भङ्क्त्वा लेभे परां प्रीतिं तदङ्गोत्थं च तत्तृणम् ॥७॥  
तस्यामेव त्रयोदश्यां तृणं दैत्यं विभावयेत् ॥  
कृताञ्जलिपुटो भूत्वा वाक्यं चेदमुदाहरेत् ॥ ८॥  
अवधीर्दमनं दैत्यं पुरा त्रैलोक्यकण्टकम् ॥  
स एवेत्थं परिणतः पुरतस्तव तिष्ठति ॥ ९ ॥  
अस्योत्पत्तौ तदा प्रीतिरासीद्या तव माधव ॥  
अधुनापि तथैवास्तां प्रीतिर्दमनभञ्जने ॥ 2.2.45.१० ॥  
इत्युक्त्वा तृणमेके तु करे देवस्य दापयेत् ॥  
ततोऽवशिष्टां रात्रिं च नृत्यगीतादिभिर्नयेत् ॥ ११ ॥  
ततश्चाभ्युदिते सूर्ये देवं तृणपुरःसरम् ॥  
नयेच्च जगदीशस्य समीपं द्विजसत्तमाः ॥ १२ ॥  
उपचारैर्जगन्नाथं पूजयेत्पूर्ववत्ततः ॥  
हिरण्यकशिपुं हत्वा ह्यन्त्रमालां तदङ्गजाम् ॥ १३ ॥  
कृत्वा कण्ठे यथाऽप्रीणास्तथेदं दमनं तृणम् ॥  
तव प्रीत्यै तु भगवन्मया दत्तं तवाङ्गके ॥ १४ ॥  
इत्युच्चार्य हरेर्मूर्ध्नि दद्याद्गन्धतृणं शुभम् ॥  
तदा दृष्ट्वा हरेर्वक्त्रपद्मं प्रीतिकरं मुदा ॥  
भवदुःखपरिक्षीणः सुखमाप्नोत्यनुत्तमम् ॥ १५ ॥  
गृहीत्वा मूर्ध्नि तच्छाखां विष्णुमूर्ध्नोऽपकाषताम् ॥  
सर्वपापविनिर्मुक्तो वसेद्विष्णुपुरे ध्रुवम् ॥ १६ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये दमनकभञ्जनविधिवर्णनन्नाम पञ्चचत्वारिंशोऽध्यायः ॥ ४५ ॥