+++
title = "०२९"

+++
॥ जैमिनिरुवाच ॥ ॥  
इत्युक्त्वा नृपशार्दूलं लोकसङ्ग्रहणाय वै ॥  
सिंहाकृति स हृदये उद्वास्य कमलासनः ॥१॥  
पूर्वं प्रकाशरूपं यद्विष्णोस्तु प्रकटीकृतम् ॥  
रथावरोहणे दृष्टाश्चतस्रो मूर्त्तयः पुरा ॥ २ ॥  
ता एव सिंहासनगाः सर्वे ते ददृशुः पुनः ॥  
द्विषडक्षरमन्त्रेण बलभद्रमपूजयत् ॥ ३ ॥  
सूक्तेन पौरुषेणैनं नारायणमनामयम् ॥  
देवीसूक्तेन चक्रं च द्वादशाक्षरकेण च ॥  
पूजयित्वानुग्रहाय पार्थिवस्य न्यवेदयत् ॥ ४ ॥ ॥  
॥ ब्रह्मोवाच ॥ ॥  
भगवन्देवदेवेश भक्तानुग्रहकारक ॥  
इन्द्रद्युम्नस्य जन्मानि त्वयि भक्तिं प्रकुर्वतः ॥  
सहस्रं समतीतानि तदन्ते त्वामलोकयत् ॥ ५ ॥  
त्वद्दर्शनं हि भगवंस्त्वयि सायुज्यकारणम् ॥  
यद्यप्ययं भक्तियोगेनेच्छति त्वां समर्चितुम् ॥ ६ ॥  
तदाज्ञापय येन त्वां भक्तियोगेन भावयेत् ॥  
देशकालव्रताद्यैस्तु तथा नानोपचारकैः ॥ ७ ॥  
त्वन्मुखाम्भोजगलितमाज्ञामृतरसं नृपः ॥  
पिपासुस्त्वां जगन्नाथ पश्यत्येषोऽनिमेषकम्॥८ ॥  
॥ जैमिनिरुवाच ॥ ॥  
इति विज्ञापितो देवः साक्षात्कमलयोनिना ॥  
दारुदेहोऽपि विहसन्प्राह गम्भीरया गिरा ॥ ९ ॥  
॥ श्रीप्रतिमोवाच ॥ ॥  
इन्द्रद्युम्न प्रसन्नस्ते भक्त्या निष्कामकर्मभिः ॥  
त्वदन्येनेदृशी सम्पन्न केनाप्यपवर्जिता ॥ 2.2.29.१० ॥  
वरं ददामि ते भूप मयि भक्तिः स्थिराऽस्तु ते ॥  
उत्सृज्य वित्तकोटीस्तु यन्ममायतनं कृतम् ॥ ११ ॥  
भङ्गेप्येतस्य राजेन्द्र स्थानं न त्यज्यते मया ॥  
कालान्तरेऽपि योऽप्यन्यः प्रासादं कारयिष्यति ॥ १२ ॥  
तवैव कीर्त्तिः सा नूनं त्वत्प्रीत्या तत्र मे स्थितिः ॥  
सत्यं सत्यं पुनः सत्यं सत्यमेव ब्रवीमि ते ॥ १३ ॥  
प्रासाद भङ्गे तत्स्थानं न त्यक्ष्यामि कदाचन ॥  
अनेन दारुवपुषा स्थास्याम्यत्र परार्द्धकम् ॥ १४ ॥  
द्वितीयं पद्मयोनेस्तु यावत्परिसमाप्यते ॥  
मनोः स्वायम्भुवस्यास्य द्वितीये च चतुर्युगे ॥ १५ ॥  
कृतस्य प्रथमे ज्येष्ठे दशेति क्रतुसंस्थितिः ॥  
ज्यैष्ठ्यामहं चावतीर्णस्तत्पुण्यजन्मवासरम् ॥ १६ ॥  
तस्यां मे स्नपनं कुर्यान्महास्नानविधानतः ॥  
प्रत्यर्चायां महाराज साधिवासं समृद्धिमत् ॥१७॥  
पापं विनाशयिष्यामि कोटिजन्मभिरर्जितम् ॥  
सर्वतीर्थक्रतुफलं सर्वदानफलं तथा ॥ १८ ॥  
पश्यतां चापि राजेन्द्र फलं तावत्प्रपद्यते ॥  
न्यग्रोधादुत्तरे कूपः सर्वतीर्थमयोऽस्ति हि ॥ १९ ॥  
स्नानाय पूर्वं निर्माय किञ्चिदाच्छादितं भुवा ॥  
अवतीर्णस्त्वहं पश्चात्तं विविच्य प्रकाशय ॥ 2.2.29.२० ॥  
संस्कार्यः स चतुर्दश्यां बलिं दत्त्वा विधानतः ॥  
रक्षकक्षेत्रपालाय दिशाम्पालेभ्य एव च ॥ २१ ॥  
कम्बुकाहालमुरजध्वनिषु सुस्वरेषु च ॥  
द्विजातयः स्वर्णकुम्भैरुद्धरेयुस्ततो जलम् ॥२२॥  
ज्यैष्ठ्यां प्रातस्तने काले ब्रह्मणा सहितं च माम् ॥  
रामं सुभद्रां संस्नाप्य मम लोकमवाप्नुयात् ॥ २३ ॥  
स्नाप्यमानं तु यः पश्येन्मां तदा नृपसत्तम ॥  
देहबन्धं च नाप्नोति स पुनर्न तु पूरुषः ॥ २४ ॥  
कारयित्वा दृढं मञ्चमैशान्यां दिशि मण्डितम् ॥  
वितानशोभारचितं चन्दनाम्भः समुक्षितम् ॥ २५ ॥  
तत्र मां रामभद्राभ्यां स्नापयित्वा पुनर्नयेत् ॥ २६ ॥  
दक्षिणाभिमुखं यान्तं यो मां पश्यति भक्तितः ॥  
तत्तद्ध्रुवमवाप्नोति मनसा यद्यदिच्छति ॥ २७ ॥  
ततः पञ्चदशाहानि स्थापयित्वा तु मां नृप ॥  
विरूपमभिरूपं वा न पश्येत्तु कदाचन ॥ २८ ॥  
ज्येष्ठस्नानमिदं कृत्वा सर्वपापैः प्रमुच्यते ॥ २९ ॥  
गुण्डिचाख्यां महायात्रां प्रकुर्वीयाः क्षितीश्वर ॥  
यस्याः सङ्कीर्तनादेव नरः पापाद्विमुच्यते ॥ 2.2.29.३० ॥  
माघमासस्य पञ्चम्यामष्टम्यां चैत्रशुक्लके ॥  
एते कालाः प्रशस्ता हि गुण्डिचाख्यमहोत्सवे ॥ ३१ ॥  
विशेषान्मोक्षदाषाढद्वितीया पुष्यसंयुता ॥  
ऋक्षाभावे तिथौ कार्या सदा सा प्रीतये मम ॥ ३२ ॥  
आषाढस्य सिते पक्षे द्वितीया पुष्यसंयुता ॥  
तस्यां रथे समारोप्य रामं मां भद्रया सह ॥ ३३ ॥  
महोत्सवप्रवृत्त्यर्थं प्रीणयित्वा द्विजान्बहून् ॥  
गुण्डिचामण्डपन्नाम यत्राहमजनं पुरा ॥ ३४ ॥  
अश्वमेधसहस्रस्य महावेदी तदाभवत् ॥  
तस्याः पुण्यतमं स्थानं पृथिव्यां नेह विद्यते ॥ ३५ ॥  
यत्राजुहोः पञ्चशतवर्षाणि प्रीतये मम ॥  
मम प्रीतिकरं स्थानं तस्मान्नान्यद्धरागतम् ॥ ३६ ॥  
यथेयं नीलशिखरा प्रासादेन तवाधुना ॥  
चतुर्मुखानुरोधेन महाप्रीतिकरी मम ॥ ३७ ॥  
तथा नृसिंहक्षेत्रे वै महावेदी तव क्रतोः ॥  
ममोत्पत्तेश्च निलयं प्रीतिकृन्मम शाश्वतम् ॥ ३५ ॥  
बहुकालं स्थितश्चाहं तस्यां मे प्रीतिरुत्तमा ॥  
आत्मा मे पद्मभूरेष प्रासादे स्थापितोऽमुना ॥ ३९ ॥  
अस्यानुरोधात्त्वद्भक्त्या ह्यवतिष्ठेऽत्र नित्यदा ॥  
दिनानि नव यास्यामि तथा तस्मादिहागतः ॥ 2.2.29.४० ॥  
तत्रास्ति ते महाराज सर्वतीर्थमयं सरः ॥  
तत्तीरे सप्तदिवसान्स्थास्याम्यनुजिघृक्षया ॥ ४१ ॥  
तत्र स्थितं मां पश्यन्तो यान्ति मर्त्या ममालयम् ॥  
तिस्रः कोट्योऽर्द्धकोटी च तीर्थानां भुवनत्रये ॥ ४२ ॥  
तानि सर्वाणि सरसि मत्सान्निध्याद्व्रजन्ति ते ॥  
तत्र स्नात्वा च विधिवद्दृष्ट्वा मां भक्तिभावतः ॥ ४३ ॥  
जननीजठरे क्लेशं पुनर्नानुभवन्ति हि ॥  
नवमेऽह्नि समायातं दक्षिणाशामुखं तदा ॥ ४४ ॥  
ये पश्यन्ति प्रतिपदमश्वमेधक्रतोः फलम् ॥  
प्राप्य भोगानिन्द्रसमान्भुक्त्वान्ते मां विशन्ति ते ॥ ४५॥  
ममोत्थानं मम स्वापं मत्पार्श्वपरिवर्त्तनम् ॥  
मार्गप्रावरणं चैव पुष्यस्नानमहोत्सवम् ॥४६ ॥  
फाल्गुन्यां क्रीडनं कुर्याद्दोलायां मम भूमिप ॥  
दोलायां येऽपि पश्यन्ति दक्षिणामुखपूजितम् ॥ ४७ ॥  
ब्रह्महत्यादिभिः पापैर्मुच्यते नात्र संशयः ॥ ४८ ॥  
अनयोर्मां समभ्यर्च्य दृष्ट्वा मां प्रणिपत्य च ॥  
प्रत्येकमष्टसाहस्रं वाजिमेधफलं लभेत् ॥ ४९ ॥  
चैत्रे सितत्रयोदश्यां कुर्यात्कर्मप्रपूरणम् ॥  
चैत्रे मासि चतुर्दश्यां दमनैर्मे प्रपूजनम् ॥  
शुक्लपक्षे तु ये लोकाः सर्वपापक्षयो भवेत् ॥ 2.2.29.५० ॥  
वैशाखस्य सिते पक्षे तृतीयाऽक्षयसञ्ज्ञिता ॥  
तत्र मां लेपयेद्गन्धलेपनैरतिशोभनैः ॥ ५१ ॥  
प्रीतये मम ये कुर्युरुत्सवान्मम शाश्वतान् ॥  
चतुर्वर्गप्रदा ह्येते प्रत्येकं परिकीर्तिताः ॥ ५२ ॥  
॥ जैमिनिरुवाच ॥ ॥  
इति दत्त्वा वरं तस्मा इन्द्रद्युम्नाय भो द्विजाः ॥  
ब्रह्माणमाह भगवान्स्मेराम्भोरुहसन्मुखः॥ ५३ ॥  
चतुर्मुख तव प्रीत्यै सर्वं सम्पादितं मया ॥  
त्वदिच्छा हि ममैवेच्छा न भेदो ह्यावयोर्ध्रुवम् ॥ ५४ ॥  
यन्मां माधवमूर्तिं त्वं पुरा प्रार्थितवानसि ॥  
तस्यैव परिपाकोऽयमवतारः कृतो मया ॥ ५५ ॥  
मामत्र दृष्ट्वा त्वभ्यर्च्य प्राणान्सन्त्यज्य मुच्यते ॥  
क्रमात्सर्वे त्वया सार्द्धं भूयः सायुज्यमेव च ॥ ५६ ॥  
यद्वाचाभिलपन्मर्त्यो मामत्र हि निषेवते ॥  
अवश्यं तदवाप्नोति सङ्गत्या चात्र भूपतिः ॥ ५७ ॥  
व्रजेदानीं सत्यलोकं त्रिदिवं यान्तु देवताः॥  
तवायुःपूर्णिपर्यन्तमहमत्र स्थितो ध्रुवम् ॥ ५८ ॥  
ततस्ते हर्षिताः सर्वे ब्रह्मर्षिसुरसत्तमाः ॥  
प्रणम्य शिरसा देवं जग्मुस्ते निलयं स्वकम् ॥ ५९ ॥  
देवोऽपि च जगन्नाथः प्रतिमारूपधृक्तदा ॥  
तूष्णीं तिष्ठति सर्वेषां हर्षमापादयन्नृणाम्॥ 2.2.29.६० ॥  
इन्द्रद्युम्नोऽपि धर्मात्मा विष्णुभक्तो दृढव्रतः ॥  
अनुव्रजन्पद्मयोनिं तेनादिष्टो न्यवर्तत ॥ ६१ ॥  
यात्राः सर्वा भगवता आज्ञप्ताः साधु कारय ॥  
अस्मिंस्तुष्टे जगन्नाथे सन्तुष्टं वै चराचरम्॥६२॥  
इत्याज्ञां पद्मयोनेस्तु मूर्ध्न्याधाय क्षितीश्वरः ॥  
नारदेन सह श्रीमान्निधिना च समृद्धिमत् ॥  
ज्येष्ठस्नानादिकं सर्वमुत्सवं निरवर्तयत् ॥ ६३ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्य एकोनत्रिंशोऽध्यायः ॥ २९ ॥