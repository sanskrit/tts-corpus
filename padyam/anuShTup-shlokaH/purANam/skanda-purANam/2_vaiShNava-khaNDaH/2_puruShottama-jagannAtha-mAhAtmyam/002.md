+++
title = "००२"

+++
॥ जैमिनिरुवाच ॥ ॥  
ततो ब्रह्मागमत्तूर्णं यत्रास्ते भगवान्स्वयम् ॥  
स्तवान्तेऽसौ यथा दृष्टस्तथाद्राक्षीत्प्रभुं तदा ॥ १ ॥  
प्रत्यभिज्ञानसंहृष्टस्तं दृष्ट्वा परमेश्वरम् ॥  
अत्यद्भुतज्ञाननिधिर्बभूवासौ द्विजोत्तमाः ॥ २ ॥  
यावत्स्तोतुं समारेभे हर्षसम्फुल्ललोचनः ॥  
तावदेव समागत्य कुतश्चिद्वायसोत्तमः ॥ ३ ॥  
कारुण्योदकसम्पूर्णे तस्मिन्कुण्डे निमज्य तम् ॥  
विलोक्य माधवं नीलरत्नकान्तिं कृपानिधिम् ॥ ४ ॥  
काकदेहं समुत्सृज्य लुठमानो मुहुः क्षितौ ॥  
शङ्खचक्रगदापाणिस्तस्य पार्श्वे व्यवस्थितः ॥ ५ ॥  
तिरश्चस्तां गतिं दृष्ट्वा योगीन्द्राणां सुदुर्लभाम् ॥  
मेनेऽसौ मुनयः सृष्टिः क्रमात्क्षीणा भविष्यति ॥ ६ ॥  
मनुष्याधिकृते मुक्तौ वेदान्ते संशयोऽभवत्॥  
न किञ्चिद्दुर्लभं चेह विष्णुभक्तस्य विद्यते ॥ ७ ॥  
प्रत्यक्षोऽभूद्द्विजश्रेष्ठाः पुराणपुरुषोदिते ॥  
सङ्कीर्त्य यन्नाम नरः सर्वपापैः प्रमुच्यते ॥ ८ ॥  
तस्य सन्दर्शने विप्रा मुक्तिः किं खलु दुर्लभा ॥  
मनसा ध्याययन्विष्णुं त्यजन्प्राणान्विमुच्यते ॥ ९ ॥  
साक्षात्कृतो भगवतः किं चित्रं मुक्तिमेति यत् ॥  
पुरुषोत्तमसञ्ज्ञस्य क्षेत्रस्य महिमाद्भुतः ॥ 2.2.2.१० ॥  
यत्र काकोऽपि च हरिं साक्षात्पश्यति भो द्विजाः ॥  
सुदुर्लभं क्षेत्रमिदमज्ञानां च विमोचनम् ॥  
अहो क्षेत्रस्य माहात्म्यं काकस्यापि विमुक्तिदम् ॥  
किं पुनः सततं शान्ति वैराग्यज्ञानसंयुजाम् ॥ ११ ॥  
॥ ऋषय ऊचुः ॥ ॥  
नीलाख्यं माधवं दृष्ट्वा किं चकार पितामहः ॥ १२ ॥  
तद्दर्शने क्षणान्नष्टदेहबन्धं च वायसम् ॥ १३ ॥  
॥ जैमिनिरुवाच ॥ ॥  
अत्यद्भुतमयं दृष्ट्वा यावद्ध्यायति माधवम् ॥  
तावत्पितृपतिः स्वाधिकारसंयमनाकुलः ॥ १४ ॥  
दीनाननो निःश्वसन्वै तत्र यातस्त्वरान्वितः ॥  
नीलाद्रौ माधवं दृष्ट्वा साऽष्टाङ्गं प्रणिपत्य च ॥ १५ ॥  
तुष्टाव स जगन्नाथं स्वाधिकारदृढस्थितौ ॥ ॥  
॥ यम उवाच ॥ ॥  
नमस्ते देवदेवेश सृष्टिस्थित्यन्तकारण ॥ १६ ॥  
त्वयि प्रोतमिदं सर्वं सूत्रे मणिगणा यथा ॥  
त्वया धृतं त्वया सृष्टं त्वया चाप्यायितं जगत् ॥ १७ ॥  
चन्द्रसूर्यादिरूपेण नित्यं भासयसेऽखिलम् ॥  
विश्वेश्वरं जगद्योनिं विश्वावासं जगद्गुरुम् ॥ ॥ १८ ॥  
विश्वसाक्षिणमाद्यन्तवर्जितं प्रणमाम्यहम् ॥  
नमः परमकारुण्यजलसम्भृतसिन्धवे ॥ १९ ॥  
परापरपरातीतविभवे विश्वसम्भवे ॥ ॥ 2.2.2.२० ॥  
भवसन्तापनीहारभानवे दीनबन्धवे ॥  
स्वमायारचिताशेष भवे गुणरज्जवे ॥ २१ ॥  
नमः कमलकिञ्जल्क पीतनिर्मलवाससे ॥  
महाहवरिपुस्कन्ध कृन्तचक्राय चक्रिणे ॥ २२ ॥  
दंष्ट्रोद्धृत क्षितिभृते त्रयीमूर्तिमते नमः ॥  
नमो यज्ञवराहाय चन्द्रसूर्याग्निचक्षुषे ॥ २३ ॥  
नरसिंहाय दंष्ट्रोग्रमूर्तिद्रावितशत्रवे ॥  
यदपाङ्गविलासैक सृष्टिस्थित्युपसंहृतिः ॥ २४ ॥  
उच्चावचात्मको ह्येष भवः सम्भवते मुहुः ॥  
तममुं नीलमेघाभं नीलाश्ममणिविग्रहम् ॥ २५ ॥  
नीलाचलगुहावासं प्रणमामि कृपानिधिम् ॥  
शङ्खचक्रगदापद्मधारिणं शुभदायिनम् ॥ २६ ॥  
प्रणताशेषपापौघदारिणं मुरवैरिणम् ॥  
नमस्ते कमलापाङ्ग सङ्गसंस्कारचक्षुषे ॥ २७ ॥  
श्रीवत्सकौस्तुभोद्भासि मनोहृद्व्यूढवक्षसे ॥  
यत्पादपङ्कजद्वन्द्वसंश्रयैश्वर्यभागिनी ॥ ॥ २८ ॥  
श्रीः संश्रिता जनैः शश्वत्पृथगैश्वर्यदायिनी ॥  
या परापरसम्भिन्ना प्रकृतिस्ते सिसृक्षया ॥ २९ ॥  
निर्विकारं परं ब्रह्म विकारि ससृजेंऽजसा॥  
सर्वलक्षणसम्पूर्णा लक्षितां शुभलक्षणैः ॥  
लक्ष्मीशोरसि नित्यस्था लक्ष्मीं तां प्रणमाम्यहम् ॥ 2.2.2.३० ॥  
॥ जैमिनिरुवाच ॥ ॥  
तदेवं धर्मराजेन श्रीकान्तः परितोषितः ॥  
पार्श्वस्थां वल्लकीहस्तां नेत्रान्तेनादिशच्छ्रियम् ॥ ३१ ॥  
तेन सम्भाविता लक्ष्मीर्भवदुःखविनाशिनी ॥  
शुभाय सर्वलोकानां यमं प्रोवाच लीलया ३२ ॥  
॥ लक्ष्मीरुवाच ॥ ॥  
यदर्थमावां संस्तौषि क्षेत्रेस्मिन्दुर्लभं हि तत् ॥  
अत्याज्यमावयोरेतत्क्षेत्रं श्रीपुरुषोत्तमम् ॥ ३३ ॥  
कल्पावसानेप्यावां वै ध्रियेते परमेष्ठिना ॥  
ब्रह्मादिदिक्प्रभूणां हि स्वामित्वं नेह विद्यते ॥ ३४ ॥  
नेह कर्मपरीपाकाः सम्भवन्ति कदाचन॥  
अत्र प्रवसतां नृणां तिरश्चामपि दुष्कृताम्॥ ३५ ॥  
दह्यते ज्वलिताग्नौ हि तूलराशिर्यथा भृशम् ॥  
ये बद्धा पापपुण्याभ्यां निगडाभ्यामहर्निशम् ॥ ३६ ॥  
तेषां संयमिता त्वं हि यमः पूर्वं विनिर्मितः ॥  
अत्र साक्षाद्वपुष्मन्तं नीलेन्द्रमणिमञ्जुलम् ॥ ३७ ॥  
दृष्ट्वा नारायणं देवं मुच्यते कर्मबन्धनात् ॥  
अतोऽन्यतः कर्मभूमौ प्रभुत्वं सूर्यसम्भव ॥ ३८ ॥  
वैक्लव्यं क्षेत्रराजेस्मिन्मा गास्त्वं यम संयमे ॥  
तवापि भगवानेष विधाता प्रपितामहः ॥ ३९ ॥  
तिर्यञ्चं विष्णुसारूप्यं प्राप्तं पश्यति कौतुकात् ॥  
एष कर्मपरीपाकं सर्वेषां वेत्ति कञ्जजः ॥ 2.2.2.४० ॥  
ज्ञात्वा क्षेत्रस्य माहात्म्यं स्तौति देवं गदाधरम्॥  
त्वद्वशं गन्तुमुचिता नेह तिष्ठन्ति जन्तवः ॥ ४१ ॥  
वैवस्वत वसन्त्यत्र जीवन्मुक्ता मुमुक्षवः ॥  
तया सम्बोधितस्त्वेवं विष्णुना स्त्रीस्वरूपिणा ॥  
ततोऽहङ्कारलज्जाभ्यां विनीतः प्राब्रवीद्यमः ॥ ४२ ॥  
॥ यम उवाच ॥ ॥  
मातस्त्वया यदाज्ञप्तं पुरा नैतन्मया श्रुतम्॥ ४३ ॥  
अज्ञानोपहतो वेद्मि रहस्यं कथमुत्तमम् ॥  
यस्य स्वरूपं वेदाश्च न च वेत्ति पितामहः॥४४॥  
महिमानं कथं तस्य वेद्म्यहङ्कार मोहितः॥  
यदादिष्टं सुरेशानि क्षेत्रमेतद्विमु्क्तिदम्॥४५॥  
सान्निध्याद्वासुदेवस्य ईश्वरेच्छा निरङ्कुशा॥  
अन्यत्र बन्धदो विष्णुरत्र मोक्षं ददाति यत्॥ ४६॥  
ममापि निरयाणां च स्रष्टासौ त्रिदिवस्य च॥  
मृतानामत्र मुक्तिश्चेत्तन्मामम्ब सुविस्तरम्॥४७॥  
क्षेत्रसंस्थाप्रमाणं हि तत्र स्थिति फलं हि यत् ॥  
तीर्थानि कानि सन्त्यत्र किमन्यद्वा रहस्यकम् ॥ ४८ ॥  
किमधिष्ठातृकं क्षेत्रं तत्सर्वं कथयस्व मे ॥  
तदहं सम्परित्यज्य निर्भयः सञ्चरे यथा॥ ४९ ॥ ॥  
इति श्रीस्कान्दे महापुराण एकाशातिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे द्वितीयोऽध्यायः ॥ २ ॥