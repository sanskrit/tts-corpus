+++
title = "०२८"

+++
॥ जैमिनिरुवाच ॥ ॥  
ततः स भगवान्मन्त्रमहिम्ना नरकेसरी ॥  
इन्द्रद्युम्नादिभिः सर्वैददृशेऽद्भुतदर्शनः ॥ १ ॥  
लेलिहानो जगत्सर्वं समन्ताज्ज्वलजिह्वया ॥  
कालाग्निरुद्रं सकलं ग्रसन्तमिव चोत्थितम् ॥ २ ॥  
रोदसीकन्दरं व्याप्य तेजसा तपता भृशम् ॥  
अनेकाक्षिमुखग्रीवाकरपादश्रुतिर्विभुः ॥ ३ ॥  
सर्वाश्चर्यमयो देवः केवलं तेजसो निधिः ॥  
भयत्रस्ताः समुद्विग्ना नेशाः स्तोतुमपि प्रभुम् ॥ ४ ॥  
तं तथाविधमालोक्य नारदः पितरं तदा ॥  
पप्रच्छ भगवन्नित्थं कथमेष प्रकाशते ॥ ५ ॥  
॥ नारद उवाच ॥ ॥  
अनुग्रहायावतरत्प्रत्युतैष भयप्रदः ॥  
सर्वे भयात्स्थिरतराः प्रलयाशङ्किनोऽधुना ॥ ६ ॥  
त्वमेव भगवल्लीलां जानासि जगतां पते ॥ ७ ॥  
तच्छ्रुत्वा नारदवचः पद्मयोनिः स्मिताननः ॥  
उवाच कौतुकं वाक्यं सर्वेषामुपकारकम् ॥ ८ ॥  
॥ ब्रह्मोवाच ॥ ॥  
अवतीर्णं जगन्नाथं दृष्ट्वा दारुवपुर्धरम् ॥ ९ ॥  
अवज्ञास्यन्ति वै लोकाः साक्षाद्ब्रह्मस्वरूपिणम् ॥  
अतत्त्ववेदिनो मूढा महिमानं विदन्त्विति ॥ 2.2.28.१० ॥  
मन्त्रितो मन्त्रराजेन येनासौ परमेष्ठिना ॥  
पुराभिमन्त्रितो येन विददार महासुरम् ॥ ११ ॥  
तादृग्रूपं सुदुर्दर्शं प्राप्यमेति भयप्रदम् ॥  
मूर्तिरेषा परा काष्ठा विष्णोरमिततेजसः ॥ ॥ १२ ॥  
यामभ्यर्च्य गतिं यान्ति पुनरावृत्तिदुर्लभाम् ॥  
नृसिंहाभिमुखः स्तोत्रमिदमाह मुदान्वितः ॥ १३ ॥  
नमोऽस्तु ते देववरैकसिम्ह नमोऽस्तु पापौघगजैकसिम्ह ॥  
नमोऽस्तु दुःखार्णवपारसिम्ह नमोऽस्तु तेजोमय दिव्यसिम्ह ॥ १४ ॥  
नमोऽस्तु सर्वाकृतिचित्रसिम्ह नमोऽस्तु ते क्लेशविमुक्तिसिम्ह ॥  
नमोऽस्तु ते दिव्यवपुर्नृसिम्ह नमोऽस्तु ते वीरवरैकसिम्ह ॥ १५ ॥  
नमोऽस्तु ते दैत्यविदारसिम्ह नमोऽस्तु देवेष्वधि देवसिम्ह ॥  
नमोऽस्तु वेदान्तवनैकसिम्ह नमोऽस्तु ते योगिगुहैकसिम्ह ॥ १६ ॥  
नमोऽस्तु ते सिम्ह वृषैकसिम्ह नमोऽस्तु नीलाचलशृङ्गसिम्ह ॥ १७ ॥  
॥ जैमिनिरुवाच ॥ ॥  
स्तुत्वेत्थं दिव्यसिंहं तमिन्द्रद्युम्नं प्रजापतिः ॥  
सिंहयन्त्रं समालेख्य तस्योपरि निवेश्य च ॥ १८ ॥  
दीक्षयित्वा मन्त्रराजं साक्षादाथर्वणोदितम् ॥  
आहुर्वैष्णवनिर्वाणं यं वेदान्तपरायणाः ॥ १९ ॥  
यत्र वेदाश्च चत्वारः साक्षान्नित्यं प्रतिष्ठिताः ॥  
यमधीत्य महामन्त्रं मनुः स्वायम्भुवः पुरा ॥ 2.2.28.२० ॥  
सृष्टिं चकार भगवान्प्राप्तमस्माच्चतुर्मुखात् ॥  
अणिमादिगुणा यस्य फलं स्यादानुषङ्गिकम् ॥ २१ ॥  
एक एव महामन्त्रः पुरुषार्थचतुष्टयम् ॥  
प्राप्तुं कारणभूतो हि किं पुनः क्षुद्रकामनाम् ॥ २२ ॥  
एक एव महामन्त्रः सर्वक्रतुफलप्रदः ॥  
सर्वतीर्थप्रदः सर्वदानव्रतफलप्रदः ॥ २३ ॥  
यथायं सर्वपापौघतूलराशेर्दवानलः ॥  
दिव्यसिंहाकृतिर्देवो मन्त्रराज्ञस्तथा ह्ययम् ॥ २४ ॥  
एनमभ्यस्य यतयो भवरोग त्यजन्ति हि ॥  
यस्य ग्रहणमात्रेण ग्रहापस्मारराक्षसाः ॥ २५ ॥  
डाकिन्यो भूतवेतालपिशाचा उरगा ग्रहाः ॥  
दूरादेव पलायन्ते नेशते वीक्षितुं च तम् ॥ २६ ॥  
मन्त्रराजं ततो लब्ध्वा इन्द्रद्युम्नश्चतुर्मुखात् ॥  
नृसिंहं शातवपुषं लक्ष्मीसंश्रितवक्षसम् ॥ २७ ॥  
चक्रं पिनाकं दधतं चन्द्रसूर्याग्निचक्षुषम् ॥  
जानुप्रसारितकरसरोजद्वन्द्वमुन्नसम् ॥ २८ ॥  
योगपट्टासनारूढद्वात्रिंशद्दलपद्मके ॥  
मन्त्रवर्णमये मध्ये कर्णिकाप्रणवोज्ज्वले ॥ २९ ॥  
सुखासीनं साट्टहासं वीक्षन्तं श्रीमुखाम्बुजम् ॥  
सटामण्डितवक्त्राब्जं दिव्यरत्नोज्ज्वलाकृति ॥ 2.2.28.३० ॥  
फणासहस्रं विस्तार्य पश्चाच्छत्राकृतिं विभोः ॥  
ददर्श बलभद्रं तं हललाङ्गलधारिणम् ॥ ३१ ॥  
प्रजहर्ष नृपो दृष्ट्वा तादृशं पुरुषोत्तमम् ॥  
विस्मयाविष्टचेताश्च पप्रच्छ कमलासनम् ॥ ३२ ॥  
भगवंश्चित्रमेतद्वै चरितं मधुघातिनः ॥  
विज्ञातुं कथमस्माभिः शक्यः स्याल्लोकभावन ॥ ३३ ॥  
यज्ञान्ते तादृशं रूपं बभार दारुनिर्मितम् ॥  
रथस्थं भगवानेव प्रासादान्तर्न्यवेशयत् ॥ ३४ ॥  
मामाह पूर्वं वाणी सा गगनान्तरिता तदा ॥  
अपौरुषेयतरुणा चतुर्मूर्तिर्भविष्यति ॥ ३५ ॥  
इदानीमेक एवासौ दृश्यते सुप्रतिष्ठितः ॥  
माया वा तत्त्वमथ वा तत्त्वतो मे वद प्रभो ॥ ३६ ॥  
श्रवणे यदि मां वेत्सि भाजनं भवभावन ॥  
श्रुत्वैतत्प्रत्युवाचाथ संशयानं नृपोत्तमम् ॥ ३७ ॥  
॥ ब्रह्मोवाच ॥ ॥  
आद्या मूर्तिर्भगवतो नारसिंहाकृतिर्नृप ॥  
नारायणेन प्रथिता मदनुग्रहतस्त्वयि ॥ ३८ ॥  
दारवी मूर्तिरेषेति प्रतिमाबुद्धिरत्र वै ॥  
मा भूत्ते नृपशार्दूल परं ब्रह्माकृतिस्त्वियम् ॥ ३९ ॥  
खण्डनात्सर्वदुःखानामखण्डानन्ददानतः ॥  
स्वभावाद्दारुरेषो हि परं ब्रह्माभिधीयते ॥ 2.2.28.४० ॥  
इत्थं दारुमयो देवश्चतुर्वेदानुसारतः ॥  
स्रष्टा स जगतां तस्मादात्मानं चापि सृष्टवान् ॥ ४१ ॥  
शब्दब्रह्म परम्ब्रह्म नानयोर्भेद इष्यते ॥  
लये तु एकमेवेदं सृष्टौ भेदः प्रवर्त्तते ॥ ४२ ॥  
अन्योन्यापेक्षिणौ भूप शब्दार्थौ हि परस्परम्॥  
अर्थाभावेन शब्दोऽस्ति शब्दाभावेन बुद्ध्यते ॥ ४३ ॥  
अर्थस्तस्माच्चतुर्वेदाः शब्दा ह्यर्थाश्च तादृशाः ॥  
ऋग्वेदरूपी हलधृक्सामवेदो नृकेसरी ॥ ४४ ॥  
यजुर्मूर्त्तिस्त्वियं भद्रा चक्रमाथर्वणं स्मृतम् ॥  
वेदश्चतुर्द्धा भेदोऽयमेकराशिरभेदतः ॥ ४५ ॥  
अतस्ते संशयो मा भूदेकस्तु बहुधा विभुः ॥  
अवतारेषु चान्येषु न्यायेनैतेन वर्त्तते ॥ ४६ ॥  
भेदाभेदौ तथा ख्यातौ जगन्नाथस्य ते नृप ॥  
येन ते मनसस्तुष्टिस्तेन भक्त्या समाचर ॥ ४७ ॥  
सर्वरूपमयो ह्येष सर्वमन्त्रमयः प्रभुः ॥  
आराध्यते यथा येन तथा तस्य फलप्रदः ॥ ४८ ॥  
यथा सुशुद्धं कनकं स्वेच्छया घटितं नृप ॥  
तत्तत्सञ्ज्ञामवाप्येह तत्तत्सन्तोषकारकम् ॥ ४९ ॥  
एवं महिम्ना भगवानत्राविरभवन्नृप ॥  
यस्य यावांस्तु विश्वासस्तस्य सिद्धिस्तु तावती ॥ 2.2.28.५० ॥  
कर्मणा मनसा वाचा विशुद्धेनान्तरात्मना ॥  
समाराधय गोविन्दमत्र दारुवपुर्द्धरम् ॥ ५१ ॥  
चतुर्वर्गफलावाप्त्यै यथाभिलषितं तव ॥  
अनेन मन्त्रराजेन विष्णुमेनं समर्चय ॥ ५२ ॥  
नातः परतरो मन्त्रो न भूतो न भविष्यति ॥  
अनेनाभ्यर्चितो विष्णुः प्रीतो भवति तत्क्षणात् ॥ ५३ ॥  
ददाति स्वपुरं चापि भगवान्भक्तवत्सलः ॥  
यज्ञैस्तीर्थैर्व्रतैर्दानैस्तपोभिश्चापि तस्य किम् ॥ ५४ ॥  
नीलाचलस्थं यो विष्णुं दारुमूर्तिमुपास्ति वै ॥  
तत्त्वं ब्रवीमि ते भूप श्रुत्वैतदवधारय ॥ ५५ ॥  
न्यग्रोधमूले कूलेऽस्य सिन्धोर्नीलाचले स्थितम् ॥  
दारुव्याजामृतं ब्रह्म दृष्ट्वा मुच्येन्न संशय ॥ ५६ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादेऽष्टाविंशोऽध्यायः ॥ २८ ॥