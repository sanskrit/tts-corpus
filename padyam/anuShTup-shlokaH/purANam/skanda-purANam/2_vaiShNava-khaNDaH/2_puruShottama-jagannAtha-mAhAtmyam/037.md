+++
title = "०३७"

+++
॥ जैमिनिरुवाच ॥ ॥  
अतः परं प्रवक्ष्यामि दक्षिणायनमुत्तमम् ॥  
सङ्क्रान्तेः पूर्वकाले याः कला वै विंशतिर्मताः ॥ १ ॥  
अयनं पुण्यकालोऽयं पुण्यकर्मसु कर्मिणाम् ॥  
पञ्चामृतैस्तत्र देवं स्नापयेत्स्वापवद्द्विजाः ॥ २ ॥  
सर्वाङ्गं लेपयेदस्यागुरुकर्पूरचन्दनैः ॥  
सुगन्ध माल्यालङ्कारैश्चारुवस्त्रैश्च दीपकैः ॥ ३ ॥  
नानाभक्ष्योपहारैश्च पूजयेत्परमेश्वरम् ॥  
कर्पूरालतिकामुच्चैर्मुखाभ्याशे हरेर्ददेत् ॥ ४ ॥  
दूर्वाङ्कुराक्षतैर्नीराजनेनाथ प्रवन्दयेत् ॥  
माङ्गल्यगीतनृत्ताद्यैर्नारी हुलुहुलां वदेत् ॥ ५ ॥  
पूजितं पूज्यमानं च यः पश्येत्पुरुषोत्तमम् ॥  
पूजाशतगुणं पुण्यं तस्मै दद्याज्जनार्दनः ॥ ६ ॥  
अयने दक्षिणे तस्मिन्नर्च्यमानं श्रियः पतिम् ॥  
विहाय सर्वपापानि विष्णुलोकं व्रजन्ति ते ॥ ७ ॥  
स्वल्पा वा महती यात्रा सर्वा मुक्तिप्रदा हरेः ॥  
तस्मिंस्तस्मिन्दिने दृष्टो भगवान्मुक्तिदो ध्रुवम् ॥ ८ ॥  
विश्वासहेतोर्मूर्खाणां यात्रा ह्येताः कृपावता ॥  
विष्णुना कथिता विप्राः पापिनां किल्बिषापहाः ॥ ९ ॥  
आयासजनितं पुण्यं मन्यन्ते ये नराधमाः ॥  
लक्ष्मीपतेर्भोजनाय संस्कार्योऽत्र महानसः ॥ 2.2.37.१० ॥  
वैष्णवाग्निं समाधाय निरुप्य चरुमुत्तमम् ॥  
वैश्वदेवं प्रकुर्वीत भगवत्पाकसाधनम् ॥११॥  
ब्रह्मणे वास्तुपतये प्रजानां पतये तथा ॥  
विष्णवे विश्वकर्त्रे च शुच्यग्नौ जुहुयाच्छुचिः ॥ १२ ॥  
राज्ञा नियुक्त आचार्यः श्रौतस्मार्तक्रियापरः ॥  
द्वारपालप्रचण्डाभ्यामैशान्यां क्षेत्रपालिने ॥ १३ ॥  
दक्षिणे च विरूपाय खगानां पतये तथा ॥  
दुर्गासरस्वतीभ्यां च नैर्ऋत्यां विनिवेदयेत् ॥ १४ ॥  
महालक्ष्मीमहेन्द्राभ्यां प्राच्यां दिशि बलिः स्मृतः ॥  
विष्णु पारिषदेभ्योऽथ पशूनां पतये तथा ॥ १५ ॥  
उदीच्यां बलिदानं तु नारदायाथ पश्चिमे ॥  
आग्नेय्यामग्नये दद्याद्वायव्यां विश्वसाक्षिणे ॥ १६ ॥  
पञ्चश्वसनरूपेभ्यो विश्वकर्त्रेऽथ मध्यतः ॥  
आद्यन्तयोर्जलं दद्यात्प्रत्येकं बलिकर्मणि ॥ ३७ ॥  
दत्त्वा वलिं तदग्नौ तु कारयेत्पाकमुत्तमम् ॥  
सन्ध्यात्रये भगवतः पूजायै चरुकारणात् ॥ १८ ॥  
चरुसंस्कारकाङ्गानि भक्ष्यभोज्यादिकानि वै ॥  
न दीप्तान्योजयेत्तत्र लोके त्रैवर्णिको नृपः ॥ ॥ १९ ॥  
आर्यान्पवित्राञ्छूद्रान्वा वर्णांश्च परिसेवकान् ॥  
लौकिकव्यवहारोऽयं पचति श्रीः स्वयं ध्रुवम् ॥ 2.2.37.२० ॥  
भुङ्क्ते नारायणो नित्यं तया पक्वं शरीरवान् ॥  
अमृतं तद्धि नैवेद्यं पापघ्नं मूर्ध्नि धारणात् ॥ २१ ॥  
भक्षणान्मद्यपानादिमहादुरितनाशनम् ॥  
आघ्राणान्मानसं पापं दर्शनाद्दृष्टिजं तथा ॥ २२ ॥  
आस्वादात्तु कृतं पापं श्रावणं च व्यपोहति ॥  
स्पर्शनात्त्वक्कृतं पापं मिथ्याभाषणजं तथा ॥ २३ ॥  
गात्रलेपाद्दहेत्पापं शारीरं वै न संशयः ॥ २४ ॥  
महापवित्रं हि हरेर्निवेदितं नियोजयेद्यः पितृदेवकर्मसु ॥  
तृप्यन्ति तस्मै पितरः सुरास्तथा प्रयान्ति लोकं मधुसूदनस्य ते ॥ २५ ॥  
नात्ः पवित्रं वस्त्वस्ति हव्यकव्येषु भो द्विजाः ॥  
नराणां रूपमास्थाय तदश्नन्ति दिवौकसः ॥ २६ ॥  
अभिमानो महांस्तत्र देवदेवस्य चक्रिणः ॥  
श्वेतो नाम महाराजः पुरा त्रेतायुगेऽभवत् ॥ २७ ॥  
व्रतस्थोऽपि महाभक्तिं चकार पुरुषोत्तमे ॥  
इन्द्रद्युम्नेन रचितभोगमात्रानुसारतः ॥ २८ ॥  
भोगान्प्रकल्पयामास प्रत्यहं श्रीपतेर्मुदा ॥  
भक्ष्यभोज्यान्यनेकानि षड्रसांश्च सुसंस्कृतान् ॥ २९ ॥  
माल्यानि च विचित्राणि सुगन्धमनुलेपनम् ॥  
गीतवादित्रनृत्यानि दिव्यानि सुबहूनि च ॥ 2.2.37.३० ॥  
राजोपचारा बहुशोऽवसरेऽवसरे हरेः ॥  
बहुवित्तव्ययायास भक्तिभावनिरूपकाः ॥ ३१ ॥  
तत्तद्वैष्णवशास्त्रोक्तचित्रभोगाः पृथग्विधाः ॥  
कल्पितास्तेन भूपेन विद्वत्पङ्कजभानुना ॥ ३२ ॥  
प्रातः पूजनवेलायां हरिं द्रष्टुं जगाम सः ॥  
कस्मिंश्चिद्दिवसे राजा पूज्यमानं ददर्श तम् ॥ ३३ ॥  
प्रणम्य देवदेवं तु बद्धाञ्जलिपुटो मुदा ॥  
प्रासादद्वारनिकटे तस्थिवानृपसत्तमः ॥ ३४ ॥  
दृष्ट्वा स्वयं विरचितानुपचाराननुत्तमान् ॥  
उपायनसहस्रं च हरेरग्रे प्रकल्पितम् ॥ ३५ ॥  
चिन्तयामास मनसा किञ्चिद्ध्यानावलम्बितः ॥  
मनुष्यकल्पितम्भोगं ग्रहीष्यति हरिः किमु ॥ ३६ ॥  
देवैर्दिव्योपचारैर्यो शक्यते नार्चनाविधौ ॥  
मानसैरुपहारैर्यं पूजयन्ति यतव्रताः ॥ ३७ ॥  
भावदुष्टो बहिर्यागो न मुदे तस्य निश्चितम् ॥  
इत्थं सञ्चितयन्राजा दिव्यासनगतं विभुम् ॥ ३८ ॥  
भुञ्जानमन्नपानाढ्यं श्रिया सुपरिवेषितम् ॥  
दिव्यस्रजालङ्कृतया दिव्यगन्धदुकूलया ॥ ३९ ॥  
अनर्घ्यरत्नमञ्जीरसिञ्जितेन सुरालयम् ॥  
पूरयन्त्या स्वर्णदर्व्या ददत्या सादरं रसान् ॥ 2.2.37.४० ॥  
भगवत्प्रतिरूपैश्च भुञ्जानैः परिवेष्टितम् ॥  
दृष्ट्वा कृतार्थमात्मानं मन्यमानस्तदद्भुतम् ॥ ४१ ॥  
प्रोन्मीलिताक्षः स पुनः प्राग्दृष्टं समवैक्षत ॥  
अतः प्रभृति राजासौ परां निर्वृतिमाप्तवान् ॥ ४२ ॥  
निवेदिताशीर्व्रतवांश्चचार सुमहत्तपः ॥  
अकालमृत्युनाशाय स्वराज्ये मृतमुक्तये ॥ ४३ ॥  
मन्त्रराजं जपन्नित्यं श्रितानां कल्पपादपम् ॥  
ददर्श शतवर्षान्ते नृहरिं दुरितापहम् ॥ ४४ ॥  
योगासनाब्जनिलयं वामाङ्गावस्थितश्रियम् ॥  
दिव्यालङ्कृतसर्वाङ्गं स्फटिकामलविग्रहम् ॥ ४५ ॥  
त्रिदशैः सिद्धमुक्तैश्च स्तूयमानं स्मिताननम् ॥  
भ्रान्तो विस्मयभीतिभ्यां हर्षगद्गदया गिरा ॥  
प्रसीद नाथेति लपन्पपात धरणीतले ॥ ४६ ॥  
तपःकृशं तं प्रणतं दृष्ट्वा मनुजकेसरी ॥  
अकल्मषं क्षितिपतिं विवक्षुर्भक्तवत्सलः ॥ ४७ ॥ ॥  
॥ श्रीभगवानुवाच ॥ ॥  
उत्तिष्ठ वत्स भक्त्या ते प्रसन्नं विद्धि मां प्रभुम् ॥  
मयि प्रसन्ने नालभ्यं वरं तत्प्रार्थ्यतां भवान् ॥४८॥  
श्रुत्वेत्थं भगवद्वाक्यं समुत्तस्थौ ततो नृपः ॥  
बद्धाञ्जलिपुटो नम्रो भक्त्योवाच जनार्दनम् ॥ ४९ ॥  
॥ श्वेत उवाच ॥ ॥  
स्वामिन्यदि प्रसादस्ते मयि जातः सुदुर्लभः ॥  
सारूप्यमथ सम्प्राप्य स्थास्यामि तव सन्निधौ ॥ 2.2.37.५० ॥  
स्थास्ये यावन्नृपत्वेऽहं मद्राज्ये नो जनः क्वचित् ॥  
अकाले म्रियतां जन्तुः काले चेन्मुक्तिमाप्नुयात् ॥५१॥  
तच्छ्रुत्वा भगवान्प्राह श्वेतराजानमुत्तमम् ॥५२॥  
श्वेत ते वाञ्छितं भूयात्तिष्ठ त्वं मम दक्षिणे ॥  
भुक्त्वा वर्षसहस्रं तु स्वराज्यं सुसमृद्धिमत् ॥५३॥  
मम निर्माल्यभोगेन क्षीणशेषाघसञ्चयः ॥  
सुनिर्मलान्तःकरणो मत्सायुज्यमवाप्स्यसि ॥ ५४ ॥  
वटसागरयोर्मध्ये मुक्तिस्थाने सुदुर्लभे ॥  
मदीयाऽऽद्यावतारस्य विष्णोर्मत्स्यस्वरूपिणः॥५५॥  
सम्मुखीनो वस त्वं हि स्फटिकामलविग्रहः ॥  
ख्यातिं यास्यसि भूर्लोके श्वेतमाधवसञ्ज्ञया॥५६॥  
युवयोरन्तराले ये प्राणांस्त्यक्ष्यन्ति मानवाः ॥  
तिर्यञ्चोऽपि च कीटा वा ध्रुवं ते मुक्तिमाप्नुयुः ॥५७॥  
अमरा यत्र मरणमिच्छन्ति किमु मानवाः ॥  
तवोत्तरस्यां दिशि यत्सरः पापनिबर्हणम् ॥५८॥  
तत्र स्नात्वा उपस्पृश्य तदीये दक्षिणे तटे ॥  
उभयोर्दृष्टिपूतःसन्त्यक्त्वा प्राणान्विमुच्यते ॥ ॥५९॥  
आसमन्तादिदं क्षेत्रं यत्रतत्रापि मुक्तिदम् ॥  
मूढात्मनां विश्वसितुं प्रधानं स्थानमीरितम्॥2.2.37.६०॥  
तव राज्ये तु ये लोका मम निर्माल्यभोजिनः॥  
मृतिराकालिकी तेषां न कदाचिद्भविष्यति ॥ ६१ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये सप्तत्रिंशोऽध्यायः॥३७॥