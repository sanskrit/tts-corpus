+++
title = "०३६"

+++
॥ जैमिनिरुवाच ॥ ॥  
अतः परं प्रवक्ष्यामि शयनोत्सवमुत्तमम् ॥  
आषाढीमवधिं कृत्वा हरेः स्वापस्तु कर्कटे ॥ १ ॥  
वार्षिकांश्चतुरो मासान्यावत्स्यात्कार्त्तिकी द्विजाः ॥  
अयं पुण्यतमः कालो हरेराराधनं प्रति ॥ २ ॥  
काश्यां बहुयुगं वासान्नियमव्रतसंस्थितेः ॥  
फलं यदुक्तं तद्विद्यात्क्षेत्रे श्रीपुरुषोत्तमे ॥ ३ ॥  
चातुर्मास्यदिनैकेन वसतः सन्निधौ हरेः ॥  
वार्षिकाणां चतुर्णां तु यान्यहानि वसन्नयेत् ॥ ४ ॥  
पुण्यक्षेत्रे जगन्नाथसन्निधौ निर्मलान्तरे ॥  
प्रत्यक्षं वाजिमेधस्य सहस्रस्य लभेत्फलम् ॥ ५ ॥  
स्नात्वा सिन्धुजले पुण्ये दृष्ट्वा श्रीपुरुषोत्तमम् ॥  
चातुर्मास्यव्रते तिष्ठन्न शोचति कुतश्चन ॥ ६ ॥  
चातुर्मास्ये निवसति क्षेत्रे श्रीपुरुषोत्तमे ॥  
साक्षाद्दृष्टिर्भगवतस्तद्द्वयं मुक्तिसाधनम् ॥ ७ ॥  
तस्मात्सर्वाणि सन्त्यज्य श्रौतस्मार्त्तानि मानवः ॥  
प्रयत्नान्निवसेत्पुण्ये क्षेत्रे श्रीपुरुषोत्तमे ॥ ८ ॥  
भोगिभोगासने सुप्तश्चातुर्मास्येषु वै प्रभुः ॥  
सर्व क्षेत्रेषु सान्निध्यं न करोति जगद्गुरुः ॥ ९ ॥  
अत्र साक्षान्निवसति यथा वैकुण्ठवेश्मनि ॥  
द्वादशस्वपि मासेषु भगवानत्र मूर्तिमान् ॥  
मुक्तिदश्चक्षुषा दृष्टश्चातुर्मास्ये विशेषतः ॥ 2.2.36.१० ॥  
अष्टमासनिवासेन दृष्ट्वा विष्णुं दिने दिने ॥  
यदाप्नोति फलं तद्धि चातुर्मास्यदिनैकतः ॥ ११ ॥  
चातुर्मास्यनिवासेन क्षेत्रे श्रीपुरुषोत्तमे ॥  
दिनं दिनं महापुण्यं सर्वक्षत्रनिवासजम् ॥  
फलं ददाति भगवान्क्षेत्रे वर्षनिवासतः ॥ १२ ॥  
सर्वपापप्रसक्तोऽपि सर्वाचारच्युतोऽपि च ॥  
सर्वधर्मबहिर्भूतो निवसेत्पुरुषोत्तमे ॥ १३ ॥  
चातुर्मास्यमथेकं यः कुर्याद्वै पापकृन्नरः ॥  
विहाय सर्वपापानि बहिरन्तश्च निर्मलः ॥ १४ ॥  
नरसिंहप्रसादेन वैकुण्ठभवनं व्रजेत् ॥ १५ ॥  
तस्मान्नरः सर्वभावैर्विष्णोः शयनभावितान् ॥  
वार्षिकांश्चतुरो मासान्निवसेत्पुरुषोत्तमे ॥ १६ ॥  
कुर्यादन्यन्न वा कुर्याज्जन्मसाफल्यमृच्छति ॥ १७ ॥  
आषाढशुक्लैकादश्यां कुर्यात्स्वापमहोत्सवम् ॥  
मण्डपं रचयेत्तत्र शयनागारमुत्तमम् ॥ १८ ॥  
देवस्य पुरतः शय्यां रत्नपल्यङ्किकोपरि ॥  
स्वास्तीर्य सोपधानां तु मृदुचीनोत्तरच्छदाम् ॥ १९ ॥  
कर्पूरधूलिविक्षिप्तां साधुचन्द्रातपां शुभाम् ॥  
सर्वतो वेष्टितां छिद्ररहितां चदनोक्षिताम् ॥ 2.2.36.२० ॥  
साधुद्वारां समां स्निग्धां नानाचित्रोपशोभिताम्॥  
एकं स्वापगृहं कृत्वा निशीथे प्रतिमात्रयम् ॥ २१ ॥  
सौवर्णं राजतं वापि रीतिजं दार्षदं तथा ॥  
यथाश्रद्धं प्रकुर्वीत प्रशस्तं चोत्तरोत्तरम्॥ २२ ॥  
तत्त्रयाणां सुराणां वै पादमूले यथातथम् ॥  
निधाय पूजूयेद्देवांस्तच्छेषं तेषु निक्षिपेत् ॥ २३ ॥  
पूजान्ते भावयेदैक्य तेषां कृष्णादिभिः सह ॥  
एह्येहि भगवन्देव सर्वलोकैकजीवन ॥ २४ ॥  
स्वापार्थं चतुरो मासान्सर्वकल्याणवृद्धये ॥  
इति सम्प्रार्थ्य देवेशांस्तदङ्गात्तत्स्रजां त्रयम् ॥ २५ ॥  
प्रत्यर्चासु विनिक्षिप्य माङ्गल्यस्तुतिगीतिभिः ॥  
नयेच्छय्यागृहद्द्वारं वासयेद्धटिकात्रये ॥२६॥  
पञ्चामृतैः स्नापयेत्तान्पृथक्पलशताधिकैः ॥  
सुगन्धचन्दनैर्लिप्तान्वस्त्रालङ्करणादिभिः ॥ २७ ॥  
पूजयित्वा यथान्यायं प्राञ्जलिर्मन्त्रमुच्चरेत् ॥  
जगद्वन्द्य जगन्नाथ जगत्त्राणपरायण ॥२८ ॥  
हिताय जगतामीश चातुर्मास्यान्घनागमान् ॥  
सुप्त्वा प्रशमयारिष्टाञ्छक्रेण सह पूजितः ॥ २९ ॥  
एह्येहि शयनागारं सुखमत्र स्वप प्रभो ॥  
इति सम्प्रार्थ्य देवेशं स्वापयेत्पुरुषोत्तमम् ॥ 2.2.36.३० ॥  
सुदृढं बन्धयेद्द्वारं विष्णोः शयनवेश्मनः ॥  
स्वापयित्वा जगन्नाथं लभते सुखमुत्तमम् ॥ ॥ ३१ ॥  
वार्षिकांश्चतुरो मासान्प्रसुप्ते वै जनार्दने ॥  
व्रतैरनेकैर्नियमैर्मासान्वै चतुरः क्षिपेत् ॥ ३२ ॥  
कल्पस्थायी विष्णुलोके नरो भक्तो भवेद्ध्रुवम्॥  
नियमव्रतानि गदतः शृणुध्वं मुनयो मम ॥ ३३ ॥  
मञ्चखट्वादिशयनं वर्जयेद्भक्तिमान्नरः ॥  
अनृतौ न व्रजेद्भार्यां मासं मधु परौदनम् ॥ ॥ ३४ ॥  
पटोलं मूलकं चैव वार्ताकं च न भक्षयेत् ॥  
अभक्ष्यं वर्जयेद्दूरान्मसूरं सितसर्षपम् ॥ ३५ ॥  
राजमाषान्कुलत्थांश्च आशुधान्यं च सन्त्यजेत्॥  
शाकं दधि पयो माषाच्छ्रावणादौ क्रमादिमान् ॥ ३६ ॥  
राजगोपयतींस्त्यक्त्वा नारोहेच्चर्मपादुके ॥  
वार्षिकांश्चतुरो मासानव्रतेन नयेद्यदि ॥  
तस्य पापस्य शान्त्यर्थं कार्तिके वा व्रती भवेत् ॥ ३७ ॥  
नमः कृष्णाय हरये केशवाय नमोनमः ॥  
नमोऽस्तु नारसिंहाय विष्णवे पापजिष्णवे ॥ ३८ ॥  
सायं प्रातर्दिवामध्ये कर्मान्तेषु च योजयेत् ॥ ३९ ॥  
तस्य पापानि घोराणि चितानि बहुजन्मसु ॥  
निर्दहत्येव सर्वाणि तूलराशिमिवानलः ॥ 2.2.36.४० ॥  
एकाहारो यताहारो विष्णुनिर्माल्यभोजनः ॥  
आषाढीमवधिं कृत्वा कार्तिक्यवधि यो भवेत् ॥  
नक्तभोजी भवेद्वापि स्वर्गस्तस्याल्पकं फलम्॥ ४१ ॥  
तैलाभ्यङ्गं दिवास्वापं मृषावादं च वर्जयेत् ॥  
आषाढशुक्लैकादश्यां सङ्क्रान्तौ कर्कटस्य वा ॥ ४२ ॥  
आषाढ्यां वा नरो भक्त्या गृह्णीयान्नियमं व्रती ॥  
सर्वपापहरं देवं प्रपूज्य मधुसूदनम् ॥ ४३ ॥  
तदग्रे प्रतिसङ्कल्प्य व्रतार्चनजपादिकम् ॥  
प्रार्थयेत्परमानन्दं कृताञ्जलिपुटो व्रती ॥ ४४ ॥  
चातुर्मास्यव्रतं देव गृहीतं त्वत्प्रसादतः ॥  
तव प्रसादान्निर्विघ्नं सिद्धिमायातु केशव ॥ ४५ ॥  
व्रतेस्मिन्यद्यसम्पूर्णे परलोकगतिर्भवेत्॥  
तन्मे भवतुसम्पूर्णं त्वत्प्रसादादधोक्षज ॥ ४६ ॥  
इति सम्प्रार्थ्य देवेशं पूर्वोक्तनियमे स्थितः ॥  
यापयेच्चतुरो मासान्विष्ण्वर्पित मतिर्व्रती॥४७॥  
पारणं प्रतिमासान्ते प्रीत्यै कृष्णस्य कारयेत् ॥४८॥  
मिष्टान्नैर्भोजयेद्विप्रान्पूजयित्वा जगत्पतिम् ॥  
असमर्थस्तु कार्तिक्यां पारयेद्व्रतमुत्तमम्॥४९॥  
तस्यां पूज्य जगन्नाथं वह्निस्थं तर्पयेत्ततः ॥  
द्विजाग्र्यान्पायसैर्मिष्टैर्विष्णुभक्त्या प्रपूजयेत् ॥2.2.36.५०॥  
यथाशक्त्या प्रदद्याद्वै कनकं वस्त्रमेव च ॥  
अशक्तः कार्तिके मासि व्रतं कुर्यात्पुरोदितम् ॥५१॥  
व्रतं च विविधं विष्णोः कृच्छ्रचान्द्रायणं तथा ॥५२॥  
पयः पीत्वा नयेद्यस्तु शाकाहारेण वा पुनः ॥  
भुक्त्वात्र विपुलान्भोगान्परं निर्वाणमृच्छति॥५३॥  
तत्रापि चेदशक्तः स्याद्भीष्मपञ्चकमुत्तमम्॥  
प्रीतये देवदेवस्य वन्यवृत्तिर्भवेद्व्रती ॥५४॥  
एतद्व्रतं समाख्यातं भगवत्प्रीतिकारकम् ॥  
सर्वपापप्रशमनं विष्णुलोकगतिप्रदम् ॥  
धन्यं यशस्यमायुष्यं सर्वकामप्रसाधनम् ॥५५॥  
मुनयः प्रोक्तमेतद्वो रहस्यं शृणुतापरम् ॥  
एतद्व्रतानि चान्यानि व्रतानि सबहूनि च ॥ ५६ ॥  
भगवद्भक्तिहीनानां जानीध्वं विफलानि वै ॥  
फलं महाक्रतूनां यत्तीर्थानां फलमुत्तमम् ॥ ५७ ॥  
दानानां तपसां चैव सात्त्विकानां च यत्फलम् ॥  
एकया विष्णुभक्त्या तत्समग्रं फलमश्नुते ॥ ५८ ॥  
ये पश्यन्ति महात्मानः शयनोप्सवमुत्तमम्॥  
मातुर्गर्भे न स्वपन्ति कारयन्ति च ये महम् ॥ ५९ ॥  
उत्सवान्ते व्रतं चेदं प्रतिज्ञाय तदग्रतः ॥  
पर्याप्तं पारयित्वा तु ब्रह्मलोके महीयते ॥ 2.2.36.६० ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये षट्त्रिंशोऽध्यायः ॥ ३६ ॥