+++
title = "०४८"

+++
॥ मुनय ऊचुः ॥ ॥  
प्रासादस्य प्रतिष्ठान्त इन्द्रद्युम्नाय यद्वरान् ॥  
आज्ञापयामास हरिर्यात्रास्ता द्वादशापि च ॥ १ ॥  
त्वत्सकाशाच्छुतं सर्वं ततः स पृथिवीपतिः ॥  
किं चकार महाबुद्धिर्विष्णुभक्तोऽप्यवस्थितः ॥ ॥ २ ॥  
॥ जैमिनिरुवाच ॥ ॥  
वराँल्लब्ध्वा जगन्नाथात्साक्षाद्ब्रह्मस्वरूपिणः ॥  
कृतकृत्यं स मेने वा आत्मानं नरपुङ्गवः ॥ ३ ॥  
यथाज्ञं कारयित्वा वै यात्रास्ताः पुण्यमोक्षदाः ॥  
बहूपचारैर्बहुधा समभ्यर्च्य जगद्गुरुम् ॥ ४ ॥  
गालराजं समादिश्य देवस्याज्ञां यथाविधि ॥  
इदं प्रोवाच मधुरं धर्मन्यायसमायुतम् ॥ ५ ॥  
॥ इन्द्रद्युम्न उवाच ॥ ॥  
राजन्बहुश्रुतोऽसि त्वं धर्मनिष्ठामुपागतः ॥  
भगवत्यपि भक्तिस्ते कर्मणा मनसा गिरा ॥ ॥ ६ ॥  
न ह्येकस्योपदशाय भगवाननुशास्ति वै ॥  
चराचरगुरुर्ह्येष विश्वं तच्छिष्यतां गतम् ॥ ७ ॥  
ममानुग्रहलक्ष्येण अवतीर्णो जगत्पतिः ॥  
उद्धृत्यै दीनमनसामत्रापि स्थास्यते चिरात् ॥ ८ ॥  
भक्त्या च श्रद्धया युक्त एतदाज्ञां प्रवर्त्तय ॥  
प्रतिमाव्यवहारेण नैनं जानीहि भूमिप ॥ ९ ॥  
प्रत्यक्षं ते यथा जातं त्रैलोक्यं भूमिमागतम् ॥  
प्रासादान्तः प्रवेशे हि यस्यास्य जगदीशितुः ॥ 2.2.48.१० ॥  
पितामहाद्यास्त्रिदशाः सर्वे युगपदागताः ॥  
विश्वमूर्त्या वयं सर्वे जाता वै नष्टचेतनाः ॥ ११ ॥  
चराचरमयो ह्येष साक्षाद्दारुस्वरूपधृक् ॥  
कल्पवृक्षमिमं विद्धि भूगतं सर्वकामदम् ॥ १२ ॥  
उपास्यैनं हि लभते यो यथा कामनाफलम् ॥  
यतन्तो बहुधा यं हि यतयो न विदन्ति वै ॥  
तमःपारे प्रतिष्ठतं किंस्विज्ज्योतिः स्वरूपिणम् ॥ १३ ॥  
यतीनां धर्मनिष्ठानां शुद्धानामूर्ध्वरेतसाम् ॥  
अनन्यभक्तियुक्तानामेकः पन्थास्तु योगिनाम् ॥ १४ ॥  
ग्रीष्मे शीत गभीरे वै निमज्ज्य सलिलाशये ॥  
परां निर्वृतिमाप्नोति तथास्मिन्करुणाम्बुधौ ॥ १५ ॥  
त्रितापदुःखं त्यजति सम्प्राप्ते पुरुषोत्तमे ॥ १६ ॥  
न माता न पिता मित्रं न पत्नी न सुतस्तथा ॥  
शरणागतदीनानां यथायमुपकारकः ॥ १७ ॥  
तदेनं परिसेवस्व भुक्तिमुक्तिफलप्रदम् ॥  
पौरैः प्रजाभिर्यात्रास्ताः समृद्धं परिवर्त्तय ॥ १८ ॥  
साधारणो धर्मपन्था नृपाणां नृपसत्तम ॥  
प्रवर्तितश्च पूर्वेण पाल्यतेऽनन्तरेण सः ॥ १९ ॥  
नृसिंहं भज राजेन्द्र उपचारैर्महर्द्धिभिः ॥  
पूजयस्व त्रिसन्ध्यं तं परं निर्वाणमाप्नुहि ॥ 2.2.48.२० ॥  
स्वकृतादुत्तमं प्राहुः परकृत्योपरक्षणम्॥  
पालयेत्परदत्तं यः स्वदत्तादुत्तमं हि तत् ॥ २१ ॥  
॥ जैमिनिरुवाच ॥ ॥  
कृताञ्जलिपुटः सोऽथ श्वेतो नृपतिसत्तमः ॥  
मूर्ध्नि जग्राह तद्वाक्यं मालामिव गुणान्विताम् ॥ २२ ॥  
इन्द्रद्युम्नोऽपि राजर्षिः प्रसाद्य पुरुषोत्तमम् ॥  
सह श्रीमान्ब्रह्मलोकं जगाम ह ॥ ॥ २३ ॥  
एतद्वः कथितं पुण्यं क्षेत्रमाहात्म्यमुत्तमम् ॥  
तत्र नित्योषितस्यापि माहात्म्यं ब्रह्मदारुणः ॥ २४ ॥  
यश्चैतच्छृणुयाद्भक्त्या वाच्यमानं द्विजोत्तमाः ॥  
अश्वमेधसहस्रस्य फलं सोऽविकलं लभेत् ॥ २५ ॥  
अर्द्धोदयस्तु यो योगः स्कन्देन परिकीर्तितः ॥  
तत्कोटिगुणितं पुण्यं विष्णोर्माहात्म्यकीर्तनात् ॥ २६ ॥  
प्रातः प्रातर्यः शृणुयात्कपिलाशतदो भवेत् ॥  
गाङ्गैः पुष्करजैस्तोयैरभिषेकफलं लभेत् ॥ २७ ॥  
धन्यं यशस्यमायुष्यं पुण्यं सन्तानवर्द्धनम्॥  
स्वर्गप्रतिष्ठागतिदं सर्वपापापनोदनम् ॥ २८ ॥  
एतद्रहस्यमाख्यातं पुराणेषु सुगोपितम् ॥  
वैष्णवेभ्यो विनाऽन्येषु न तु वाच्यं कदाचन ॥२९॥  
कुतर्कोपहता ये च दुरधीतश्रुतागमाः ॥  
नास्तिका दाम्भिका नित्यं परदोषोपदर्शिनः ॥  
अवैष्णवा मोघजीवास्तेभ्यो गोप्यं सदैव हि ॥ 2.2.48.३० ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्येऽष्टचत्वारिंशोऽध्यायः ॥ ४८ ॥