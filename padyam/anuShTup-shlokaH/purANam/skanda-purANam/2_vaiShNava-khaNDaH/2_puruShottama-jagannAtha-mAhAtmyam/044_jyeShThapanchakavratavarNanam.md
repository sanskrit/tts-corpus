+++
title = "०४४ ज्येष्ठपञ्चकव्रतवर्णनम्"

+++
॥ जैमिनिरुवाच ॥ ॥  
अत्र वः कथयिष्यामि व्रतं सांवत्सरं परम्॥  
संवत्सरस्यादिदिने पौर्णमास्यां तु फाल्गुने॥१॥  
अनादिदेवस्य हरेर्मूर्त्तयो द्वादशैव याः॥  
विष्ण्वादिनामप्रथिताः प्रतिमासं प्रपूजयेत्॥२॥  
एकैकां मूर्तिमेतासां मासेषु द्वादशस्वपि ॥  
प्रत्यहं पूजयेत्पुष्पैः फलैर्द्वादशभिस्तथा ॥३॥  
अशोको मल्लिका चैव पाटलं च कदम्बकम् ॥  
करवीरं जातिपुष्पं मालतीशतपत्रकम् ॥४ ॥  
उत्पलं चैव वासन्ती कुन्दं पुन्नागकं तथा॥  
एतानि क्रमशो दद्यात्कुसुमानि हरेर्मुदा ॥ ५ ॥  
दाडिमं नारिकेलं च आम्रं च पनसं तथा ॥  
खर्जूरं तृणराजं च प्राचीनामलकं तथा ॥ ६ ॥  
श्रीफलं नागरङ्गं च क्रमुकं करमङ्गकम् ॥  
जातीफलं च क्रमशः फलान्येतानि वै ददेत् ॥ ७ ॥  
भक्ष्यभोज्यानि चोष्याणि लेह्यानि मधुराणि च ॥  
आसनाद्युपचारांश्च दत्त्वा स्तुत्वा जगद्गुरुम् ॥ ८ ॥  
सर्वव्यापिञ्जगन्नाथ भूतभव्यभवत्प्रभो ॥  
त्राहि मां पुण्डरीकाक्ष विष्णो संसारसागरात् ॥ ९ ॥  
एकार्णवजले रौद्रे निरालम्बे पुरा मधुम्॥।  
अवधीर्विश्वरक्षार्थ मधुसूदन रक्ष माम् ॥2.2.44.१०॥  
त्रीन्विक्रमान्क्रमित्वा यो हत्वा दैत्यबलं महत्॥  
त्रैलोक्यं पालयामास त्रिविक्रम नमोस्तु ते ॥११॥  
कृत्वा वामनकं रूपमृग्यजुःसामगर्भकम् ॥  
मोहयित्वाद्भुतं रूपं तस्मै मायाविने नमः ॥ १२ ॥  
यः श्रियं धारयेन्नित्यं हृदि भक्तेभ्य एव च ॥  
ददात्यपि श्रियं तस्मै श्रीधराय नमोऽस्तु ते ॥ १३ ॥  
इन्द्रियाणामधिष्ठाता यः सर्वेषां सदा प्रभुः ॥  
सुखैकहेतुर्भक्तानां हृषीकेश नमोऽस्तु ते ॥ १४ ॥  
यन्नाभिपद्मसम्भूतं जगदेतच्चराचरम् ॥  
विधातुरासनं नित्यं पद्मनाभ नमोऽस्तु ते ॥ १५ ॥  
यस्यैतत्त्रिगुणैर्बद्धं जगदेतच्चराचरम्॥  
दाम्ना बद्धः स गोप्या तु दामोदर नमोऽस्तु ते ॥ १६ ॥  
त्रैलोक्यविप्लवकरं हतवान्केशिदानवम्॥  
ईशिता सर्वसौख्यानां त्राहि केशव मां प्रभो ॥ १७ ॥  
स्रष्टा ससर्ज भूतानि जगतामादिकारणम् ॥  
अचिन्त्यमहिमन्विष्णो नारायण नमोऽस्तु ते ॥१८॥  
मायया यस्य विश्वं वै मोहितं यदनाद्यया ॥  
सर्वधर्मस्वरूपाय माधवाय नमो नमः ॥ १९ ॥  
ज्ञानिनां ज्ञानगम्यस्त्वमगतीनां गतिप्रदः ॥  
सम्पूर्णमस्तु गोविन्द त्वत्प्रसादाद्व्रतं मम ॥ 2.2.44.२० ॥  
प्रतिमासं पूजनान्ते मन्त्रैरेतैः कृताञ्जलिः ॥  
प्रार्थयेत्परया भक्त्या भजनान्तं जनार्दनम् ॥ २१ ॥  
एवं संवत्सरं नीत्वा व्रतं वै मूर्तिपञ्जरम् ॥  
सम्पूर्णफलसिद्ध्यर्थं प्रतिष्ठाविधिमाचरेत् ॥ २२ ॥  
सुवर्णनिर्मिता विष्णोर्मूर्तयो द्वादशैव तु ॥  
यथाशक्ति कृताः स्थाप्याः कुम्भेषु द्वादशस्वपि ॥ २३ ॥  
आम्रपात्राच्छादितेषु साक्षात्तेषु पृथक्पृथक् ॥  
श्वेतवस्त्रावनद्धेषु गन्धपल्लववारिषु ॥ २४ ॥  
अष्टदिक्षु चतुर्दिक्षु सर्वतोभद्रमण्डले ॥  
स्थापनीयाश्च ते कुम्भास्तेषु पूज्याश्च मूर्तयः ॥ २५ ॥  
द्वादशाक्षरमन्त्रेण उपचारैः पृथक्पृथक् ॥  
पञ्चामृतैश्च स्नपनं सर्वेषामादितो द्विजाः ॥२६॥  
गीतवादित्रनृत्याद्यैस्तथा ब्राह्मणपूजनैः ॥  
वस्त्रयुग्मैर्द्वादशभिश्छत्रोपानद्युगैस्तथा ॥२७॥  
व्यजनैरुदकुम्भैश्च शयनीयैः सपीठकैः ॥  
गन्धैर्माल्यैः सुताम्बूलैर्मुद्रिकाकुण्डलैस्तथा ॥ २८ ॥  
प्रदीपाः सर्पिषा ज्वाल्या द्वादशद्वादश क्रमात् ॥  
नीत्वा त्रियामामित्थं वै प्रभाते वह्निकर्म च ॥ २९ ॥  
समिदाज्यचरूणां वै प्रतिदेवं शतत्रयम्॥  
अष्टोत्तरसहस्रं तु तिलैर्व्याहृतिभिस्ततः ॥ 2.2.44.३० ॥  
होमान्ते प्राशनं कृत्वा दद्यादाचार्यदक्षिणाम् ॥  
कपिला धेनवो देयाः सालङ्काराश्च द्वादश ॥३१॥  
शतं चतुश्चत्वारिंशद्ब्राह्मणान्भोजयेत्ततः ॥  
तद्देववृन्दं सघटं सवितानं सचामरम् ॥ ३२ ॥  
सर्वोपचारसहितमाचार्याय निवेदयेत्॥  
व्रतराजमिमं कृत्वा सर्वान्कामानवाप्नुयात् ॥३३॥  
गुण्डिचाद्यास्तु या यात्रा विष्णोर्द्वादश कीर्तिताः ॥  
तासां दर्शनजं पुण्यं व्रतेनानेन लभ्यते ॥ ३४॥  
ऐन्द्रं पदं सार्वभौमं चक्रवर्तित्वमेव च ॥  
अष्टैश्वर्यमवाप्नोति देवदेवप्रसादतः ॥ ३५ ॥  
एतन्महापुण्यतमं नारदः कृतवान्व्रतम् ॥  
कृत्वा द्वादश वर्षाणि जीवन्मुक्तोऽभवन्मुनिः ॥ ३६ ॥  
अन्ये च वैष्णवा ये वै चक्रुस्ते बहुशः पुरा ॥ व्रतं नातः परतरं भगवत्प्रीतिकारकम् ॥ ३७ ॥  
धर्म्यं यशस्यमायुष्यं ब्राह्मण्यं वंशवर्द्धनम्॥  
भवन्तोऽपि यतात्मानः कुर्वन्ति व्रतमुत्तमम्॥ ३८ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये ज्येष्ठपञ्चकव्रतवर्णनन्नाम चतुश्चत्वारिंशोऽध्यायः ॥ ४४ ॥