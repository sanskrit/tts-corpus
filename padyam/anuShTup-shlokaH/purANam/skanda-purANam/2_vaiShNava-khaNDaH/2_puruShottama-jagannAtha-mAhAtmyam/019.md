+++
title = "०१९"

+++
॥ जैमिनिरुवाच ॥ ॥  
ततः स पृथिवीपालस्तथा कृत्वांऽतरिक्षगा ॥  
यदुवाच गिरां देवी तद्वत्परिचचार ह ॥ १ ॥  
एवं दिनेदिने याते दिव्यगन्धोऽनुभूयते ॥  
पारिजातप्रसूनानां वृष्टिर्मर्त्येषु दुर्लभा ॥ २ ॥  
दिव्यसङ्गीतनादश्च गीतानि रुचिराणि च ॥  
स्वर्गङ्गाजलवृष्टिश्च सूक्ष्मबिन्दुसुशोभना ॥ ३ ॥  
ऐरावतादिनागानां मदगन्धो वनद्विपैः ॥  
दुःसहः सर्वभूतानां सुखकार्यनुभूयते ॥ ४ ॥  
यज्ञार्थमागता देवास्ते सर्वे विगतज्वराः ॥  
आविर्भूतं हरिं दृष्ट्वा उपासाञ्चक्रिरे द्विजाः ॥ ५ ॥  
यथा हि माधवं पूर्वं तथा तं विष्णुशाखिनम् ॥  
उपासनासु देवानां दिव्यचिह्नानि जज्ञिरे ॥ ६ ॥  
निर्ववाह स्वयं देवः क्रमात्पञ्चदशे दिने ॥  
चतुर्मूर्तिः स भगवान्यथा पूर्वं मयोदितः ॥ ७ ॥  
तादृगाविर्बभूवासौ युष्माकं वर्णितः पुरा ॥  
दिव्यसिंहासनगतो बलभद्रासुदर्शनैः ॥ ८ ॥  
शङ्खचक्रगदापद्मलसद्बाहुर्जनार्दनः ॥  
गदामुसलचक्राब्जं धारयन्पन्नगाकृतिः ॥ ९ ॥  
छत्राकृतिफणासप्तमुकुटोज्ज्वलकुण्डलः ॥  
सुभद्रा चारुवदना वराब्जाभयधारिणी ॥ 2.2.19.१० ॥  
लक्ष्मीः प्रादुर्बभूवेयं सर्वचैतन्यरूपिणी ॥  
इयं कृष्णावतारे हि रोहिणीगर्भसम्भवा ॥ ११ ॥  
बलभद्राकृतिर्जाता बलरूपस्य चिन्तनात् ॥  
क्षणं न सहते सा हि मोक्तुं लीलावतारिणम्॥ १२ ॥  
न भेदोऽस्तीह को विप्राः कृष्णस्य च बलस्य च ॥  
एकगर्भप्रसूतत्वाद्व्यवहारोऽथ लौकिकः ॥ १३ ॥  
भगिनी बलदेवस्येत्येषा पौराणिकी कथा ॥  
पुंरूपे स्त्रीस्वरूपेण लक्ष्मीः सर्वत्र तिष्ठति ॥ १४ ॥  
पुन्नाम्ना भगवान्विष्णुः स्त्रीनाम्ना कमलालया ॥  
देवतिर्यङ्मनुष्यादौ विद्यते न तयोः परम्॥ १५॥  
को ह्यन्यः पुण्डरीकाक्षाद्भुवनानि चतुर्दश ॥  
धारयेत्तु फणाग्रेण सोऽनन्तो बलसञ्ज्ञितः ॥ १६ ॥  
तस्य शक्तिस्वरूपेयं भगिनी श्रीः प्रकीर्तिता ॥  
सुदर्शनं तु यच्चक्रं सदा विष्णोः करे स्थितम् ॥ १७ ॥  
शाखाग्रस्तम्भमध्यस्थं तद्रूपं तत्तुरीयकम् ॥  
एवं तु मूर्त्तयस्तेन चतस्रो वै प्रकाशिताः ॥१८॥  
निर्वृत्ते भगवद्रूपे चतुर्द्धा दिव्यरूपिणि ॥  
लोकानामुपकाराय पुनराहान्तरिक्षगा ॥ १९ ॥  
पटैराच्छाद्य सुदृढं नृपते प्रतिमास्त्विमाः ॥  
स्वं स्वं वर्णं प्रापयाशु वर्णकैश्चित्रकर्मणा ॥ 2.2.19.२० ॥  
नीलाभ्रश्यामलं विष्णुं शङ्खेन्दुधवलं बलम् ॥  
रक्तं सुदर्शनं चक्रं सुभद्रां कुङ्कुमारुणाम् ॥ २१ ॥  
नानालङ्काररुचिरां नानाभङ्गिविभागशः ॥  
अमी दारुस्वरूपेण दृष्टाः पापाय हेतवे ॥ २२ ॥  
गोपनीया प्रयत्नेन पटनिर्यासवल्कलैः ॥  
तस्मात्प्रथममेवैतांस्तरोरेवास्य वल्कलैः ॥ २३ ॥  
शिल्पिभिः कर्मकुशलैर्दृढमाच्छादयाग्रतः ॥  
वर्षे वर्षे च संस्कार्याः पूर्वसंस्कार मोचनात् ॥ २४ ॥  
ऋते वल्कललेपं तु स तु दिव्यश्चिरन्तनः ॥  
प्रमादाद्य इमं लेपमपनीयेत कश्चन ॥ २५ ॥  
दुर्भिक्षं मरकं राष्ट्रे सन्ततिश्चास्य हीयते ॥  
नेक्षितव्यास्त्वया राजन्कदाचिदपवारणाः ॥ २६ ॥  
मनुष्यैश्चापि राजेन्द्र दृष्टाः स्युर्भयहेतवः ॥  
तस्मात्सचित्रा द्रष्टव्या बहुलेपविलेपिताः ॥ २७ ॥  
सुचित्रं पुण्डरीकाक्षं सविलासं सविभ्रमम् ॥  
दृष्ट्वा विमुच्यते पापैः कल्पकोटिसमुद्भवैः ॥ २८ ॥  
सुचित्रान्कुरु राजेन्द्र चित्रान्कामानवाप्स्यति ॥  
आविर्बभूव भगवांस्तवानुग्रहकाम्यया ॥ २९ ॥  
तव प्रसादाज्जन्तूनां चतुर्वर्गं प्रदास्यति ॥  
नीलाद्रौ कल्पवृक्षस्य वायव्यां शतहस्ततः ॥ 2.2.19.३० ॥  
प्रदेशे सुमहत्स्थाने प्रासादं सुदृढायतम् ॥  
उत्तरे नरसिंहस्य सहस्रकरमुच्छ्रितम् ॥ ३१ ॥  
कारयित्वा प्रतिष्ठाप्य तत्रैनं विनिवेशय ॥  
पुरा स्थितं पर्वतेऽस्मिन्योऽभ्यर्चयति माधवम् ॥ ३२ ॥  
नाम्ना विश्वावसुर्नाम शबरो वैष्णवोत्तमः ॥  
पुरोधसः सख्यमासीत्तेन सार्द्धं पुरा च ते ॥ ३३ ॥  
तयोः सन्ततिरेवास्य लेपसंस्कारकर्मणि ॥  
नियुज्यतां महाराज भविष्यत्सूत्सवेषु च ॥ ३४ ॥  
विररामैतदाभाष्य सा तु दिव्या सरस्वती ॥  
तयोपदिष्टमाकर्ण्य प्रहृष्टेनान्तरात्मना ॥ ३९ ॥  
वेष्टनं मोचयामास महावेद्या नृपोत्तमः ॥  
ददृशुस्ते तदा सर्वे रत्नसिंहासने स्थितम् ॥ ३६ ॥  
रामं कृष्णं सुभद्रां च वासुदेवं सुदर्शनम् ॥  
यथोपदिष्टलेप्यादिसंस्कारे रुचिराकृतिम् ॥ ३७ ॥  
कृपया स्मेरवदनमुन्नतायतवक्षसम् ॥  
दीनानामुद्धृतौ नाथं प्रलम्बभुजपञ्जरम् ॥ ३८ ॥  
प्रबुद्धपुण्डरीकाक्षं हासशोणायताधरम् ॥  
पश्यतां दृष्टिमात्रेण हर्तारं पापसञ्चयम् ॥ ३९ ॥  
पद्मासनस्थितं कृष्णं दिव्यालङ्कारभूषितम्॥  
स्वतेजसा परिवृतं दारुदेहेऽपि निर्मलम् ॥ 2.2.19.४० ॥  
नीलजीमूतसङ्काशं सर्वसन्तापनाशनम् ॥  
ददर्श बलदेवं च साट्टहासमुखाम्बुजम् ॥ ४१ ॥  
फणामण्डलविस्तीर्णं वारुणीघूर्णितेक्षणम् ॥  
प्रोत्थितं नागराजानं पीनोन्नतसुवक्षसम् ॥ ४२ ॥  
किञ्चिन्नतं पृष्ठदेशे कुण्डलीकृतविग्रहम् ॥  
अग्रसम्फुल्लककुभं कैलासशिखरं यथा ॥ ४३ ॥  
हलचक्राब्जमुसलधारिणं वनमालिनम् ॥  
हारकुण्डलकेयूरकिरीटमुकुटोज्ज्वलम् ॥ ४४ ॥  
तयोर्मध्ये स्थितां लक्ष्मीं सुभद्रां भद्ररूपिणीम् ॥ ४५ ॥  
सर्वदेवारणीं पापसागरोत्तारकारिणीम् ॥  
विकचाम्भोजवदनां वराब्जाभयधारिणीम् ॥ ४६ ॥  
रूपलावण्यवसतिं शोभमानां प्रसाधनैः ॥  
कुङ्कुमारुणदेहां तां साक्षाल्लक्ष्मीमिवापराम् ॥ ४७ ॥  
ददर्श विष्णोर्वामस्थां चक्रशाखाग्रनिर्मिताम् ॥  
बालार्कसदृशीं तीक्ष्णधारां तेजोमयीं द्विजाः ॥ ४८ ॥  
तां दृष्ट्वानन्दपाथोधि निमग्नः पृथिवीपतिः ॥  
कर्तव्यमूढः स्वतनौ स्वयं न प्रबभूव ह ॥ ४९ ॥  
दरमीलितनेत्रः सन्सृजन्बाष्पाम्बु केवलम् ॥  
कृताञ्जलिपुटस्तस्थौ स्थूणाकारो नृपोत्तमः ॥ 2.2.19.५० ॥  
उवाच तं मुनिवरः स्मितवक्त्रः क्षितीश्वरम् ॥  
यदर्थं श्रममापन्नस्तत्साम्प्रतमभूत्तव ॥ ५१ ॥  
प्रत्यक्षं नृपशार्दूल एकस्त्वं भाग्यवान्भुवि ॥  
अमुं पश्य जगन्नाथं पुण्डरीकायतेक्षणम् ॥ ५२ ॥  
भक्तानुग्रहपाथोधिं सर्वज्ञाननिधिं हरिम् ॥  
यं द्रष्टुं योगिनो नित्यं यतन्ति यतमानसाः ॥ ५३ ॥  
अवधानेन महता क्षणं पश्यन्ति मानवाः ॥  
सोऽयं दारुमयं देहं समास्थाय जनार्दनः ॥ ५४ ॥  
अनुग्रहीतुं त्वां भूप प्रत्यक्षत्वमुपागतः ॥  
भजैनं धरणीनाथं स्तुहि कारुण्यसागरम् ॥ ५५ ॥  
ददाति संस्तुतः कामान्सर्वान्नृप मनोगतान् ॥ ५६ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवाद एकोनविशोऽध्यायः ॥ १९ ॥