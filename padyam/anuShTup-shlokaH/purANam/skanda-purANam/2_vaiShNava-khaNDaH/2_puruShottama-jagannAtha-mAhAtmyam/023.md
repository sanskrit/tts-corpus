+++
title = "०२३"

+++
॥ नारद उवाच ॥ ॥  
दौवारिकाय राजर्षिरिन्द्रद्युम्नो महायशाः ॥  
सार्वभौमो वैष्णवाग्र्यो धातारं द्रष्टुमागतः ॥ १ ॥  
यात्वयं पुरतस्तस्य यदि त्वमनुमन्यसे ॥  
इत्युक्तस्तं पुनः प्राह नारदं मणिकोदरः ॥ २ ॥  
स्वामिंस्त्वयागतो योऽसौ न सामान्यो हि बुध्यते ॥  
यत्र पश्यसि दिक्पालान्पितॄन्मन्वन्तराधिपान् ॥ ३ ॥  
तत्रायं मर्त्त्यनिलयस्तिष्ठेदपि हि पौरुषम् ॥  
भवान्गत्वा पद्मयोनिं विज्ञाप्यैनं प्रवेशय ॥ ४ ॥  
सभाद्वारगतो योऽसौ दिक्पालैः सह यास्यति ॥  
एकाग्रचित्तो भगवान्गायने चतुराननः ॥ ५ ॥  
अस्माकं द्वारि युक्तानां प्रतीक्ष्योऽवसरो ध्रुवम् ॥  
न क्रोधो मयि कर्त्तव्यो दासे तव पितुश्च ते ॥६॥  
इत्युक्तो नारदो गत्वा ब्रह्माणं जगतां पतिम् ॥  
नत्वा साष्टाङ्गपतनं विज्ञप्तो वसुधाधिपः ॥ ७ ॥  
कटाक्षेणादिशत्सोऽथ इन्द्रद्युम्नप्रवेशनम् ॥  
नोवाच किञ्चिद्भगवान्गाने दत्तावधानतः ॥ ८ ॥  
दिव्यगायनसङ्गीते कौतुकाविष्टमानसः ॥  
ज्ञात्वेङ्गितं नारदोऽथ इन्द्रद्युम्नं नृपोत्तमम् ॥  
प्रवेशयामास ततः शक्राद्यैः सुनिरीक्षितः ॥ ९ ॥  
दृष्ट्वा पितामहं दूरात्स्रष्टारं जगतां नृपः ॥  
अमन्यत द्विजश्रेष्ठाः साक्षाद्दारुमयं हरिम् ॥ 2.2.23.१० ॥  
शनैः शनैर्ययौ भूपः प्रणमंश्च कृताञ्जलिः ॥  
स्तुवन्नमन्प्रणिपतन्साध्वसस्खलितं व्रजन् ॥  
किञ्चिद्दूरे स्थितो भूपो नारदस्य निदेशतः ॥ ११ ॥  
ततः पुण्यं गीयमानं चरितं सिन्धुजापतेः ॥  
शृण्वंश्चतुर्मुखस्तस्थौ मुहू्र्त्तं द्विजपुङ्गवाः ॥ १२ ॥  
सावित्रीशारदाभ्यां च वीज्यमानस्तु पार्श्वयोः ॥  
शुद्धदेहधरैर्वेदैः स्तूयमानः स्वयम्भुवः ॥ १३ ॥  
कलाकाष्ठानिमेषादि कल्पयन्युगपर्ययम् ॥  
न जराजन्ममरणं रूपादिपरिणामनम् ॥ १४ ॥  
यस्य लोकगतानां वै नाधयो व्याधयस्तथा ॥  
मन्वतरादयो यत्र युगावर्त्तादयस्तथा ॥ १५ ॥  
कल्पान्ताद्या न विद्यन्ते स साक्षात्परमेश्वरः ॥  
गीतावसाने तं भूपमुवाच प्रहसन्निव ॥ १६ ॥  
इन्द्रद्युम्न महासत्त्व साक्षात्त्वं भगवत्प्रियः ॥  
अन्यस्य दुर्लभो लोकः सत्याख्यो विदितस्तव ॥ १७ ॥  
अत्रागतिं हि वाञ्छन्तो मुनयः क्षीणकल्मषाः ॥  
तपोनिष्ठाश्च तिष्ठन्ति यावदाभूतसम्प्लवम् ॥ १८ ॥  
चतुर्दशसु लोकेषु सृष्टानां प्राणिनां हि यत् ॥  
चैतन्यादिविचित्राणि सर्वेषामाश्रयो ह्यसौ ॥ १९ ॥  
जानन्नपि हि तत्कार्यं मानयन्नृपसत्तमम् ॥  
उवाच परमप्रीत इन्द्रद्युम्नं पितामहः ॥ 2.2.23.२० ॥  
किमर्थमागतोस्यत्र तद्ब्रूहि हृदयस्थितम् ॥  
मयि दृष्टे न दुष्प्रापममृतं किन्नु वाञ्छितम् ॥ २१ ॥  
॥ इन्द्रद्युम्न उवाच ॥ ॥  
अन्तर्यामिन्हि भगवंस्त्वदज्ञातं कुतो भवेत्॥  
तथापि प्रश्नो यो नाथ मय्यनुक्रोश एव सः ॥ २२ ॥  
मूर्ध्न्याधाय तवानुज्ञां कथितं तव सूनुना ॥  
इष्टाः सहस्रं क्रतवस्तदन्ते दारुदेहभृत्॥ २३ ॥  
आविर्बभूव भगवान्भूतभव्यभवत्प्रभुः ॥  
त्वदनुग्रहसम्पत्तिवशादेवावलोकयन् ॥ २४ ॥  
तादृशं पुण्डरीकाक्षं येन त्वल्लोकमागतः ॥  
यस्यारब्धो मया देव प्रासादस्तत्र चेत्स्वयम् ॥ २५ ॥  
गत्वा देवं जगन्नाथं स्थापयिष्यसि चेत्प्रभो ॥  
त्वदनुग्रहस्तु सफलो भवेन्मे लोकभावन ॥। ॥ २६ ॥  
एतदर्थं जगत्स्वामिन्नारदेन सहाधुना ॥  
त्वत्पादपद्मयुगलं द्रष्टुं त्वल्लोकमागतः ॥ २७ ॥  
प्रसीद मां कुरुष्वेदं जगन्नाथस्त्वमेव हि ॥  
त्वमेव स जगन्नाथो न भेदो युवयोर्विभो ॥२८ ॥  
स्थाप्यः स्थापयिता चासि वेद्यो वेदयिता भवान् ॥ २९ ॥  
॥ जैमिनिरुवाच ॥ ॥  
एवं विज्ञापनान्ते तु दुर्वासा स महामुनिः ॥  
प्रणम्य साष्टाङ्गपातं कृताञ्जलिरुपस्थितः ॥  
प्रोवाच विनयान्नीचो धातारं जगतां गुरुम् ॥ 2.2.23.३० ॥  
विभो द्वारप्रवेशेऽत्र दौवारिकनिवारिताः ॥  
लोकपालाः सपितरस्तथा मन्वन्तराधिपाः ॥ ३१ ॥  
तिष्ठन्ति दीनजनवत्सुचिराल्लोकभावन ॥  
तदाज्ञापय पश्यन्तु तव पादसरोरुहम् ॥ ३२ ॥  
तच्छ्रुत्वा देवदेवस्तु तदा दुर्वाससो वचः ॥  
प्रहस्य वचनं प्राह नैषां प्रस्ताव एव हि ॥ ३३ ॥  
इन्द्रद्युम्नेन स्पर्द्धन्ते किं तु मोहवशानुगाः ॥  
जीवन्मुक्तोऽयं नृपतिः क्षीणकर्माघसंहतिः । ३४ ॥  
मत्सन्ततेः पञ्चमोऽयं वैष्णवो विष्णुतत्परः ॥  
एते हि सुखभोगाय कर्मणा प्राप्तपौरुषाः ॥ ३५ ॥  
अत्रागतिं प्रार्थयन्तस्तपस्तप्त्वा हि देवताः ॥  
ममानुग्रहत एते आयाता मदुपासने ॥ ३६ ॥  
तथापि त्वदनुज्ञाता आयान्तु मम दर्शने ॥  
ततः प्रविष्टास्ते देवा दुर्वासोवचनेन वै ॥ ३७ ॥  
दूरात्प्रणेमुर्ब्रह्माणं गायनानां समीपतः ॥  
इन्द्रद्युम्नं नरपतिं संलपन्तं कृताञ्जलिम्॥ ३८ ॥  
ताँल्लोकपालान्प्रणतान्कटाक्षेण जगत्प्रभुः ॥  
अनुजग्राह कथयन्निन्द्रद्युम्नं ससादरम् ॥ ३९ ॥  
राजन्कृतस्त्वया सत्यं प्रासादो भगवत्स्थितौ ॥  
नायं कालस्तथा राज्यं न वा त्वत्सन्ततिर्नृप ॥ 2.2.23.४० ॥  
गीतगानावसरतो भूयान्कालो गतस्तव ॥  
मन्वन्तरो हि दिव्यानां युगानामेकसप्ततिः ॥ ४१ ॥  
तव वंशोऽपि विच्छिन्नः कोटिशः क्षितिपा गताः ॥  
देवोंऽतिमश्च प्रासादो द्वयमत्रावशिष्यते ॥ ४२ ॥  
द्वितीयस्य मनोरादियुगं स्वारोचिषस्य तु ॥  
ममान्तिकेऽत्र वसतोमृत्युर्वा न जरा तथा ॥ ४३ ॥  
विपर्ययमृतूनां वा न कालपरिणामता ॥  
तद्गच्छ भूमौ राजेन्द्र देवं प्रासादमेव च ॥ ४४ ॥  
आत्मसम्बन्धिनं कृत्वा पुनरायाहि वेगवान् ॥  
अथवाहं प्रयास्यामि तवानुपदमेव हि ॥ ४५ ॥  
त्वमग्रतो धरां गत्वा यावत्सम्भारमृद्धिमत् ॥  
करिष्यसि महाभाग तावदेव व्रजाम्यहम् ॥ ४६ ॥  
इत्याज्ञाप्येन्द्रद्युम्नं तं भगवान्स पितामहः ॥  
देवान्पुरःस्थितानाह विनयानतकन्धरान् ॥ ४७ ॥  
बद्धाञ्जलीन्साध्वसांस्तांस्तत्पादन्यस्तवीक्षणान् ॥  
उवाच भगवान्स्निग्धगम्भीरवचसा द्विजाः ॥ ४८ ॥  
किमर्थमागताः सर्वे युगपत्तु दिवौकसः ॥  
यत्कार्यं वो मया कार्यं विज्ञापयत मा चिरम् ॥ ४९ ॥  
॥ जैमिनिरुवाच ॥ ॥  
इति श्रुत्वा वचो धातुस्त्रिदशा विगतज्वराः ॥  
प्रत्यूचुर्हर्षिताः सर्वे भगवन्तं पितामहम् ॥ 2.2.23.५० ॥  
॥ देवा ऊचुः ॥ ॥  
उपासितः पुरास्माभिर्यो नीलाद्रौ मणीमयः ॥  
अन्तर्हितः कथं देव इदानीं दारुदेहधृक् ॥ ५१ ॥  
आविर्भूतः क्रतोरन्त इन्द्रद्युम्नस्य भूपतेः ॥  
एतस्य कारणं ज्ञातुं भवतः पादपङ्कजम् ॥ ५२ ॥  
आराधितुमिहायाताः प्रसीद कथयस्व तत् ॥  
इत्युक्ते त्रिदशैर्देवो भगवान्पङ्कजासनः ॥ ५३ ॥  
रहस्यमेतद्भो देवाः कस्यचिन्नोदितं पुरा ॥  
सर्वे समुदिता यस्मादपृच्छत चिरागताः ॥ ५४ ॥  
ततो वः कथयिष्यामि सुराणां गुह्यमुत्तमम् ॥  
पूर्वे परार्द्धे भो देवाः क्षेत्रं श्रीपुरुषोत्तमम् ॥ ५५ ॥  
नीलाश्मवपुरास्थाय न तत्याज जनार्दनः ॥  
साम्प्रतं मे द्वितीयं तु परार्द्धं समुपस्थितम् ॥ ५६ ॥  
मनुः स्वायम्भुवो नाम श्वेतवाराहकल्पके ॥  
प्रवर्त्ततेऽयं कालो वै प्रातराद्यदिनस्य च ॥ ५७ ॥  
दारुमूर्तिरयं देवो भुवनानां हि मध्यमे ॥  
ममायुषः प्रमाणं तु स्थास्यते मानयन्प्रभुः ॥ ५८ ॥  
ममात्मा एष भगवानहमेतन्मयः सुराः ॥  
नावयोर्विद्यते किञ्चिदस्मिन्स्थावरजङ्गमे ॥ ५९ ॥  
क्षीरोदार्णवमध्ये हि श्वेतद्वीपे हि तल्पके ॥  
यः शेते योगनिद्रां तां मानयन्पुरुषोत्तमः ॥ 2.2.23.६० ॥  
स मूलं जगतामादिस्तस्य रोमाणि यानि वै ॥ तानि कल्पद्रुमाख्यानि शङ्खचक्राङ्कितानि वै ॥ ६१ ॥  
तन्मध्यस्थो ह्ययं वृक्षश्चैतन्याधिष्ठितः सुराः ॥  
स्वयमुत्पतितः सिन्धोः सलिले सत्यपूरुषः ॥ ६२ ॥  
भोगान्भोक्तुं त्रिलोकस्थान्दारुवर्ष्मा जनार्दनः ॥  
अनेकजन्मसाहस्रैर्भक्तियोगेन भावितः ॥ ६३ ॥  
घोरसंसारनाशाय मया पूर्वं प्रयाचितः ॥  
पुनः पुनः सृष्टिलीनपालनोद्विग्नचेतसा ॥ ६४ ॥  
अशेषकर्मनाशाय जगतां सर्वमुक्तये ॥  
धारणाध्यानयोगानां दुष्कराणां विनापि सः ॥ ६५ ॥  
मोक्षाय भगवानाविर्बभूव पुरुषोत्तमः ॥  
प्रच्छन्नं वपुरेतस्य क्षेत्रं नास्य विचारयेत् ॥ ६६ ॥  
धर्मिग्राहप्रमाणेन यादृग्दृष्टः स एव सः ॥  
चतुर्वर्गप्रदो देवो यो यथा तं विभावयेत् ॥ ६७ ॥  
तद्दर्शनपरिक्षीणपापसङ्घाः क्रमाद्भुवि ॥  
भवन्ति निर्मलात्मानः पुरुषा मुक्तिभाजनम् ॥ ६८ ॥  
॥ जैमिनिरुवाच ॥ ॥  
एतच्छ्रुत्वा तु ते देवाः पद्मयोनेर्वचोमृतम् ॥  
हृष्टाः सञ्चिन्तयामासुः प्रहृष्टेनान्तरात्मना ॥ ६९ ॥  
अचिरस्थायि देवत्वं विहायैतद्भुवं गताः ॥  
अस्मिन्क्षेत्रवरे देवमाराध्यामः सुसंयताः ॥ 2.2.23.७० ॥  
हर्षप्रफुल्लवदनान्सुरान्दृष्ट्वा पितामह ॥  
इन्द्रद्युम्नानुग्रहाय यः प्रकाशं गतः प्रभुः ॥ ७१ ॥  
याताऽत्र प्रतिमा त्वस्य स्वयमेव वदिष्यति ॥  
वरान्प्रदास्यति बहून्भगवान्भक्तवत्सलः ॥ ७२ ॥  
प्रासादमिन्द्रद्युम्नस्य प्रतिष्ठापयितुं विभुम् ॥  
अहं चापि गमिष्यामि यूयं तत्र प्रयात वै ॥ ७३ ॥  
इन्द्रद्युम्नोऽग्रतो यातु प्रतिष्ठावस्तुसम्भृतौ ॥  
सहायास्तत्र भवत यूयं क्षीणाधिकारिणः ॥ ७४ ॥  
मन्वन्तरं व्यतीतं वै प्रथमं साम्प्रतं सुराः ॥  
इन्द्रद्युम्नेन सहितास्तत्र गत्वा सुरोत्तमाः ॥ ७५ ॥  
प्रासादप्रतिमानां च विधर्ता स्वाम्यमस्य वै ॥  
तस्मात्सम्भृतसम्भारः ससहायोऽधुना ह्यसौ ॥ ७६ ॥  
अस्य सन्ततिसम्बन्धस्मरणादपि भूतले ॥  
मदाज्ञया पद्मनिधिः सह यास्यति भूतलम् ॥ ७७ ॥  
प्रतिष्ठायै भगवतः संयतौ सर्ववस्तुनः ॥  
इन्द्रद्युम्नोऽपि हृष्टात्मा दृष्ट्वा ब्राह्मीं श्रियं द्विजाः ॥ ७८ ॥  
महदाश्चर्यसम्पन्नः प्रणिपत्य जगद्गुरुम् ॥  
तदाज्ञां शिरसा धृत्वा देवैः क्षीणाधिकारिभिः ॥ ७९ ॥  
आजगाम भुवं विप्रा विधिना चानुमोदिताः ॥ 2.2.23.८० ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे त्रयोविंशोऽध्यायः ॥ २३ ॥