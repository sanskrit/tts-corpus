+++
title = "०४३ दोलारोहणम्"

+++
॥ जैमिनिरुवाच ॥ ॥  
फाल्गुने मासि कुर्वीत दोलारोहणमुत्तमम् ॥  
यत्र क्रीडति गोविन्दो लोकानुग्रहणाय वै ॥ १ ॥  
प्रत्यर्चां देवदेवस्य गोविन्दाख्यां तु कारयेत् ॥  
प्रासादपुरतः कुर्यात्षोडश स्तम्भमुच्छ्रितम॥ २ ॥  
चतुरस्रं चतुर्द्वारं मण्डपं वेदिकान्वितम् ॥  
चारुचन्द्रातपं माल्यचामरध्वजशोभितम् ॥ ३ ॥  
भद्रासनं वेदिकायां श्रीपर्णीकाष्ठनिर्मितम् ॥  
फल्गूत्सवं प्रकुर्वीत पञ्चाहानि त्र्यहाणि वा ॥ ४ ॥  
फाल्गुन्यां पूर्वतो विप्राश्चतुर्दश्यां निशामुखे ॥  
वह्न्युत्सवं प्रकुर्वीत दोलामण्डपपूर्वतः ॥ ५ ॥  
गोविन्दानुगृहीतं तु यात्राङ्गं तत्प्रकीर्तितम्॥  
आचार्यवरणं कृत्वा वह्निं निर्मथनोद्भवम् ॥ ६ ॥  
भूमिं संस्कृत्य विधिवत्तृणराशिं महोच्छ्रयम्॥  
सुसमं कारयित्वा तु वह्निं तत्र विनिक्षिपेत्॥ ७ ॥  
पूजयित्वा विधानेन कूष्माण्डविधिना हुनेत् ॥  
गोविन्दं पूजयित्वा तु भ्रामयेत्स तत विभुम् ॥ ८ ॥  
यत्नात्तं रक्षयेद्वह्निं यावद्यात्रा समाप्यते ॥  
प्रातर्यामे चतुर्दश्यां गोविन्दप्रतिमां शुभाम् ॥ ९ ॥  
वासयित्वा हरेरग्रे पूजयेत्पुरुषोत्तमम् ॥  
उपचारावशिष्टैस्तु प्रत्यर्चामपि पूजयेत् ॥ 2.2.43.१० ॥  
ततोऽवरोप्य वसनं मालां च द्विजसत्तमाः ॥  
अर्चायां विन्यसेन्मन्त्री परं ज्योतिर्विभावयन् ॥ ११ ॥  
ततः सा प्रतिमा साक्षाज्जायते पुरुषोत्तमः ॥  
रत्नान्दोलिकया तां वै नयेत्स्नानस्य मण्डपम् ॥ ॥ १२ ॥  
तत्र नाना तूर्यनादैः शङ्खध्वनिपुरःसरम्॥  
जयशब्दैस्तथा स्तोत्रैः पुष्पवृष्टिभिरेव च ॥ १३ ॥  
छत्रध्वजपताकाभिश्चामरैर्व्यजनैस्तथा ॥  
निरन्तरं दीपिकाभिस्तदा कुर्यान्महोत्सवम् ॥ १४ ॥  
आगच्छन्ति तदा देवाः पितामहपुरोगमाः ॥  
द्रष्टुं चर्षिगणैः सार्द्धं गोविन्दस्य महोत्सवम् ॥ ॥ १५ ॥  
भद्रासनेऽधिवास्यैव पूजयेदुपचारकैः ॥  
महास्नानस्य विधिना स्नपनं तस्य कारयेत् ॥ १६ ॥  
पञ्चामृतैश्च सर्वैश्च तेषामन्यतमेन वा ॥  
स्नानान्ते गन्धतोयेन श्रीसूक्तेनाभिषेचयेत् ॥ १७ ॥  
सम्प्रोक्ष्य भूषयेद्देवं वस्त्रालङ्कारमाल्यकैः ॥  
नीराजयित्वा सम्पूज्य प्रासादं परिवेष्टयेत् ॥ १८ ॥  
सप्तकृत्वस्ततो देवं दोलामण्डपमानयेत् ॥  
सुसंस्कृतायां रथ्यायां पताकातोरणादिभिः ॥  
अधोदेशे मण्डपं तं सप्तशो भ्रामयेत्पुनः ॥ १९ ॥  
ऊर्द्ध्वदेशे पुनः सप्त स्तम्भवेद्यां च सप्त वै ॥  
यात्रावसाने च पुनर्भ्रामयेदेकविंशतिम् ॥ 2.2.43.२० ॥  
इयं लीला भगवतः पितामहमुखेरिता ॥  
राजर्षिणेन्द्रद्युम्नेन कारिता पूर्वमेव हि ॥ २१ ॥  
फलपुष्पोपनम्रैश्च शाखिभिः परिकल्पिते ॥  
वृन्दावनान्तरे रम्ये मत्तभ्रमरराविणि ॥ २२ ॥  
कोकिलारावमधुरे नानापक्षिगणाकुले ॥  
नानोपशोभारचितनानागुरुसुधूपिते ॥ २३ ॥  
प्रफुल्लकेतकीषण्डगन्धामोदिदिगन्तरे ॥  
मल्लिकाशोकपुन्नागचम्पकैरुपशोभिते ॥ २४ ॥  
तत्काननान्तर्घटिते मण्डपे चारुतोरणे ॥  
भूषिते माल्यवसनचामरैरुपशोभिते ॥ २५ ॥  
रत्नखट्वान्दोलिकायां तन्मध्ये वासयेत्प्रभुम् ॥  
सद्रत्नमुकुटं तारहारशोभितवक्षसम् ॥ २६ ॥  
अनर्घ्यरत्नघटितकुण्डलोद्भासितश्रुतिम् ॥  
यथास्थानं यथाशोभं दिव्यालङ्कारमञ्जुलम् ॥ २७ ॥  
विकचाम्बुजमध्यस्थं विश्वधात्र्या श्रिया युतम् ॥ २८ ॥  
शङ्खचक्रगदापद्मधारिणं वनमालिनम् ॥  
सुप्रसन्नं सुनासं तं पीनवक्षःस्थलोज्ज्वलम् ॥ २९ ॥  
पुरो व्योमस्थितैर्देवैर्ब्रह्माद्यैर्नतमस्तकैः ॥  
कृताञ्जलिपुटैर्भक्त्या जयशब्दैरभिष्टुतम् ॥ 2.2.43.३० ॥  
गन्धर्वैरप्सरोभिश्च किन्नरैः सिद्धचारणैः ॥  
हाहाहूहूप्रभृतिभिः सत्वरं दिव्यगायनैः ॥ ३१ ॥  
अहम्पूर्विकया नृत्यगीतवादित्रकारिभिः ॥  
नेत्राम्बुजसहस्रैश्च पूज्यमानं मुदान्वितैः ॥ ३२ ॥  
किरद्भिः सर्वतोदिक्षु गन्धचन्दनजं रजः ॥  
उपवेश्याथ गोविन्दं पूजयेदुपचारकैः ॥ ३३ ॥  
बल्लवीवृन्दमध्यस्थं कदम्बतरुमूलगम् ॥  
हावहास्यविलासैश्च क्रीडमानं वनान्तरे ॥ ३४ ॥  
गोपीभिश्चैव गोपालैर्लीलान्दोलितयानगम् ॥  
चिन्तयित्वा जगन्नाथं विकिरेद्गन्धचूर्णकैः ॥ ३५ ॥  
सकर्पूरै रक्तपीतशुक्लैर्दिक्षु समन्ततः ॥  
दिव्यैर्वस्त्रैर्दिव्यमाल्यैर्द्दिव्यैर्गन्धैः सुधूपकैः ॥ ३६ ॥  
चामरान्दोलनैर्गीतैः स्तुतिभिश्च समर्चितम् ॥  
आन्दोलयेद्दोलिकास्थं सप्तवाराञ्छनैः शनैः ॥ ॥३७॥  
तदा पश्यन्ति ये कृष्णं मुक्तिस्तेषां न संशयः ॥  
ब्रह्महत्यादिपापानां पञ्चकानां क्षयो भवेत् ॥ ३८ ॥  
त्रिरेवं दोलयेद्देवं सर्वपापापनोदनम् ॥  
भक्त्यानुग्राहकं पुंसां भुक्तिमुक्त्येककारणम् ॥ ३९ ॥  
लीलाविचेष्टितं यस्य कृत्रिमं सहजं तथा ॥  
अंहःसङ्घक्षयकरं मूलाविद्यानिवर्त्तकम् ॥ 2.2.43.४० ॥  
पश्यन्द्वितीयं हरति गोहत्याद्युपपातकम् ॥  
हरत्यशेषपापानि तृतीये नात्र संशयः ॥४१॥  
दृष्ट्वा दोलायितं देवं सर्वपापैः प्रमुच्यते ॥  
आध्यात्मिकैराधिभौतैराधिदैवैर्विमुच्यते ॥ ४२ ॥  
इमां यात्रां कारयित्वा चक्रवर्ती भवेन्नृपः ॥  
ब्राह्मणस्तु चतुर्वेदी ज्ञानवाञ्जायते ध्रुवम् ॥४३॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये दोलारोहणन्नाम त्रयश्चत्वारिंशोऽध्यायः ॥४३॥