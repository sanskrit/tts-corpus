+++
title = "००५"

+++
॥ स्कन्द उवाच ॥ ॥  
किमर्थं भगवांस्तत्र वसति श्रद्धया पुनः ॥  
किं पुण्यं किं फलं तस्य दर्शनस्पर्शनादिभिः ॥ १ ॥  
नैवेद्यभक्षणं चापि महापूजाकृतेस्तथा ॥  
प्रदक्षिणस्य च फलं ब्रूहि मे कृपया पितः ॥ २ ॥  
॥ शिव उवाच ॥ ॥  
पुरा कृतयुगस्यादौ सर्वभूतहिताय च ॥  
मूर्तिमान्भगवांस्तत्र तपोयोगसमाश्रितः ॥ ३ ॥  
त्रेतायुगे ह्यृषिगणैर्योगाभ्यासैकतत्परः ॥  
द्वापरे समनुप्राप्ते ज्ञाननिष्ठो हि दुर्लभः ॥ ४ ॥  
ऋषीणां देवतानां च दुर्दर्शो भगवानभूत् ॥  
ततो ह्यृषिगणा देवा अलभ्य भगवद्गतिम् ॥ ५ ॥  
स्वायम्भुवं पदं याता विस्मयाकुलचेतसः ॥  
तत्र गत्वा नमस्कृत्य ऊचुर्लोकेश्वरं मुदा ॥  
बृहस्पतिं पुरस्कृत्य ऋषयश्च तपोधनाः ॥ ६ ॥  
॥ देवा ऊचुः ॥ ॥  
नमस्ते सर्वलोकानामाश्रयः शरणार्तिहा ॥  
वृत्तिदः करुणापूर्णः पितामह सुरेश्वर ॥  
निवेदनीया विपदः समुद्धर्ता पितासि नः ॥ ७ ॥  
॥ ब्रह्मोवाच ॥ ॥  
किमर्थमागता यूयं विस्मयाकुलमानसाः ॥  
मिलिता ऋषिभिः साकं ब्रूतागमनकारणम् ॥ ८ ॥  
॥ देवा ऊचुः ॥ ॥  
द्वापरे समनुप्राप्ते विशालायां विशालधीः ॥  
भगवान्दृश्यते नैव तत्र किं कारणं वद ॥ ९ ॥  
विशाला किं परित्यक्ता ततो वा क्व गतः स्वयम् ॥  
अपराधादुतास्माकं कथं चासौ प्रसीदति ॥ 2.3.5.१० ॥  
॥ ब्रह्मोवाच ॥ ॥  
नाहमेतद्विजानामि श्रुतं चाद्य मुखाद्धि वः ॥  
को हेतुर्दृक्पथातीतो भगवान्भवतां सुराः ॥  
आगच्छत वयं यामस्तीरं क्षीरपयोनिधेः ॥११॥  
इत्युक्तास्ते पुरोधाय ब्रह्माणं त्रिदिवौकसः ॥  
ययुः क्षीराम्बुधेस्तीरमृषयश्च तपोधनाः॥१२॥  
तत्र गत्वा जगन्नाथं देवदेवं वृषाकपिम् ॥  
गीर्भिश्चित्रपदार्थाभिस्तुष्टुवुर्जगदीश्वरम् ॥ १३ ॥  
॥ ब्रह्मोवाच ॥ ॥  
नमस्ते पुरुषाध्यक्ष सर्वभूतगुहाशय ॥  
वासुदेवाखिलाधार जगद्धेतो जगन्मय ॥ १४ ॥  
त्वमेव सर्वभूतानां हेतुः पतिरुताश्रयः ॥  
मायाशक्तिमुपाश्रित्य विचरस्येकसुन्दर ॥ १५ ॥  
एको नानायते योऽसौ नटवज्जायतेऽव्ययः ॥  
व्यापकोऽपि कृपालुत्वाद्भक्तहृत्पद्मषट्पद ॥  
ददाति विविधानन्दं तं वन्दे जगतां पतिम् ॥ १६ ॥ ॥  
॥ देवा ऊचुः ॥ ॥  
विपद्वनान्ते हुतभुग्जनानां गृहीतसत्त्वस्त्रिदशावनीशः ॥  
चराचरात्मा भगवाननन्तः कृपाकटाक्षैरवलोकतां नः ॥ १७ ॥  
सकृद्यन्नामपीयूषरसपानपरः पुमान् ॥  
निःश्रेयसं तृणमिव मन्यते तं हरिं भजे॥ १८ ॥  
अविद्याप्रतिबिम्बत्वाज्जीवभावमुपागतः ॥  
विज्ञत्वादुपशान्तात्मा स पुनातु जगत्त्रयम् ॥१९॥  
॥ गन्धर्वा ऊचुः ॥ ॥  
पिबन्ति ये हरेः पदाम्बुसङ्गलेशतः पयः पयो न ते पुनःपुनः पिबन्ति मातुरङ्कतः ॥  
प्रसङ्गतो यदा भिधासुधां निपीय मानवा मृताऽमृतं व्रजन्त्यधो न जातु यान्त्यशङ्किताः ॥ 2.3.5.२० ॥  
ततः स्तुतो हरिः साक्षात्सिन्धोरुत्थाय चाब्रवीत् ॥  
अलक्षितोऽपरैर्ब्रह्मा परं तद्वेद नापरः ॥ २१ ॥  
ब्रह्मा तदुपधार्याथ नत्वा तस्मै दिवौकस ॥  
बोधयामास सकलं सुराः शृणुत सादरम् ॥ २२ ॥  
अन्तर्हितोऽसौ भगवान्दृष्ट्वा लोकान्कुमेधसः ॥  
श्रुत्वेत्थं वचनं तस्य सर्वे देवा दिवं ययुः ॥२३॥  
ततोऽहं यतिरूपेण तीर्थान्नारदसञ्ज्ञकात् ॥  
उद्धृत्य स्थापयिष्यामि हरिं लोकहितेच्छया ॥ २४ ॥  
यस्य दर्शनमात्रेण पातकानि महान्त्यपि ॥  
विलीयन्ते क्षणादेव सिंहं दृष्ट्वा मृगा इव ॥ २५ ॥  
धर्माधर्मान्विजित्याथ बदरीशं विभुं हरिम् ॥  
दृष्ट्वा मुक्तिमुपायान्ति विनाऽऽयासं षडानन ॥ २६ ॥  
त्यक्तप्रायाणि तीर्थानि हरिणा कलिकालतः ॥  
बदरीं समनुप्राप्य साक्षादेवावतिष्ठते ॥ २७ ॥  
कलिकालमनुप्राप्य मुक्तिर्येषामभीप्सिता ॥  
द्रष्टव्या बदरी तैस्तु हित्वा तीर्थान्यशेषतः ॥ २८ ॥  
विना ज्ञानेन योगेन तीर्थाटनपरिश्रमैः ॥  
एकेन जन्मना जन्तुः कैवल्यं पदमश्नुते ॥ २९ ॥  
जन्मान्तरसहस्रैस्तु येन चाराधितो हरिः ॥  
स गच्छेद्बदरीं द्रष्टुं यत्र जन्तुर्न शोचति ॥ 2.3.5.३० ॥  
बदरीबदरीत्युक्त्वा प्रसङ्गान्मनुजोत्तमः ॥  
संसारतिमिराबाधे दीपमुज्वालयत्यसौ ॥ ३१ ॥  
यथा दीपावलोकेन तमोबाधा न जायते ॥  
तथैव बदरीं दृष्ट्वा पुंसो मृत्युभयं कुतः ॥३२॥  
दर्शनाद्यस्य पापानि रुदन्त्यव्याहतानि च ॥  
मुक्तिमार्गमुपालक्ष्य तं वन्दे बदरीपतिम् ॥ ॥३३॥  
सशैलकानना भूमिर्दशधा दक्षिणीकृता ॥  
हरेः प्रदक्षिणं तद्वद्बदर्यां तत्पदेपदे ॥ ३४ ॥  
अश्वमेधे तु यत्पुण्यं वाजपेयशतेन च ॥  
हरेः प्रदक्षिणात्तद्वद्बदर्यां तत्पदेपदे ॥ ३५ ॥  
चतुर्मासे तु यत्पुण्यं ब्रह्माण्डदानतस्तथा ॥  
हरेः प्रदक्षिणं तद्वद्बदर्यां तत्पदेपदे ॥ ३६ ॥  
अतिकृच्छ्रैर्महाकृच्छ्रैश्छान्दसैः सुकृतं भवेत् ॥  
हरेः प्रदक्षिणं तद्वद्बदर्यां तत्पदेपदे ॥ ३७ ॥  
बदर्यां विष्णुनैवेद्यं सिक्थमात्रं षडानन ॥  
अशनाच्छोधयेत्पापं तुषाग्निरिव काञ्चनम् ॥ ३८ ॥  
यदन्नं भगवानत्ति ऋषिभिर्न्नारदादिभिः ॥  
तत्सत्त्वशुद्धये सर्वैर्भोक्तव्यमविचारितम् ॥ ३९ ॥  
अमरा अपि यन्नूनं व्याजेनेच्छन्ति सर्वतः ॥  
भोक्तुं बदरिकां विष्णोर्नैवेद्यं यान्ति तत्पराः ॥ 2.3.5.४० ॥  
भोजनानन्तरं विष्णोः प्रगच्छन्ति स्वमालयम् ॥  
प्रह्लादप्रमुखा भक्ताः प्रविशन्ति हरेः पदम् ॥ ४१ ॥  
बाल्ययौवनवार्द्धक्ये यत्पापं ज्ञानतः कृतम् ॥  
नैवेद्यभक्षणाद्विष्णोर्बदर्यां तद्विलीयते ॥ ४२ ॥  
प्राणान्तं यस्य पापस्य प्रायश्चित्तं प्रकीर्तितम् ॥  
विष्णोर्निवेदितं भुक्त्वा बदर्य्यां तन्निवर्त्तते ॥४६॥  
तीर्थान्तरेषु यत्नेन मुक्तिं गच्छति मानवः ॥  
नैवेद्यभक्षणाद्विष्णोः सालोक्यं लभते नरः ॥४४॥  
हृदि रूपं मुखे नाम नैवेद्यमुदरे हरेः ॥  
पादोदकं सनिर्माल्यं मस्तके यस्य सोऽच्युतः॥४५॥  
ब्रह्महत्या सुरापानं स्तेयं गुर्वङ्गनागमः ॥  
नैवेद्यभक्षणाद्विष्णोर्बदर्यां यान्ति सङ्क्षयम् ॥ ४६ ॥  
बदरीसदृशं क्षेत्रं नैवेद्यसदृशं वसु ॥  
नारदीयसमं क्षेत्रं न भूतं न भविष्यति ॥४७॥  
बदरी यत्नतो गम्या भोक्तव्यं तन्निवेदितम् ॥  
द्रष्टव्यो भगवान्वह्नितीर्थे स्नानं सुदुर्लभम् ॥ ४८ ॥  
पृथिव्यां यानि तीर्थानि व्रतानि नियमास्तथा ॥  
पादोदकं विशालायां पावनं पुरतो भवेत् ॥ ४९ ॥  
किं तस्य दानैस्तपसा तीर्थाटनपरिश्रमैः ॥  
बदर्यां विष्णुपादोदबिन्दुमात्रं लभेद्यदि ॥ 2.3.5.५० ॥  
प्रायश्चित्तानि जल्पन्ति तावदेव षडानन ॥  
यावन्न लभ्यते विष्णोर्बदर्यां चरणोदकम् ॥ ५१ ॥  
अनायासेन येषां वा इच्छा मुक्तिपथे नृणाम् ॥  
कर्त्तव्यं तैः प्रयत्नेन विष्णोर्नैवेद्यभक्षणम् ॥ ५२ ॥  
ये नराः प्रतिगृह्णन्ति पापाः संसारभागिनः ॥  
यात्राकृतं फलं तेषां न कदाचित्प्रजायते ॥ ॥ ५३ ॥  
नैवेद्यनिन्दनाद्विष्णोर्निन्द्यन्ते ते तमोगताः ॥  
नैवेद्यभक्षणात्सत्त्वशुद्धिरेव न संशयः ॥ ५४ ॥  
नैवेद्यं स्वयमानीय ब्राह्मणान्भोजयन्ति ये ॥  
तुलापुरुषदानेन किं फलं ते कृतार्थिनः ॥ ५५ ॥  
कुरुक्षेत्रे समासाद्य राहुग्रस्ते दिवाकरे ॥  
महादानेन यत्पुण्यं बदर्य्यां ग्रासमात्रतः ॥ ५६ ॥  
बदरीक्षेत्रमासाद्य ग्रासमात्रं प्रयत्नतः ॥  
उपायोऽयं महांस्तत्र बदर्यां हरितोषणे ॥  
यतिभ्यो भोजनाद्विष्णोरपराध्यपि वल्लभः ॥ ५७ ॥  
न विष्णोः सदृशो देवो न विशाला समा पुरी ॥  
न भिक्षुसदृशं पात्रमृषितीर्थसमं न हि ॥ ५८ ॥  
चातुर्मास्यं प्रकुर्वन्ति ये नराः पुण्यशालिनः॥  
तेषां पुण्यफलं वक्तुं ब्रह्मणापि न शक्यते ॥ ५९ ॥  
भिक्षुकाणां फलावाप्तिर्विशेषादिह कीर्त्यते ॥  
वेदान्तश्रवणात्पुण्यं दशधा यत्प्रकीर्तितम् ॥ 2.3.5.६० ॥  
बदरी दृष्टिमात्रेण भिक्षुकाणां तदिष्यते ॥  
चातुर्मास्ये विशेषेण कैवल्यफलभागिनः ॥ ६१ ॥  
न्यासिनो बदरीस्थाने विनायासेन पुत्रक ॥  
ये मूर्खा जाड्यमापन्ना दम्भकाषायवाससः ॥  
बदरीदर्शनात्तेषां मुक्तिः करतले स्थिता ॥ ६२ ॥  
ज्ञानिनोऽज्ञानिनो वापि न्यासिनो नियतव्रता ॥  
द्रष्टव्या बदरी तैस्तु फलानि समभीप्सुभिः ॥ ६३ ॥  
श्रुत्वाऽध्यायमिमं पुण्यं प्रसङ्गेनापि मानवः ॥  
सर्वपापविनिर्मुक्तो विष्णुलोके महीयते ॥ ६४ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे बदरिकाश्रममाहात्म्ये शिवकार्त्तिकेयसंवादे पञ्चमोऽध्यायः ॥ ५ ॥