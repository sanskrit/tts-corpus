+++
title = "००३ अग्नितीर्थनारदशिलामार्कण्डेयशिलामाहात्म्यवर्णनम्"

+++
॥ स्कन्द उवाच ॥ ॥  
भगवन्सर्वभूतेषु सर्वधर्मविशारद ॥  
अग्नितीर्थस्य माहात्म्यं कृपया वद मे पितः ॥ १ ॥  
॥ शिव उवाच ॥ ॥  
अतिगुह्यतमं तीर्थं सर्वतीर्थनिषेवितम् ॥  
सङ्क्षेपात्कथयाम्येतत्तवादरवशादहम्॥ २ ॥  
महापातकिनो ये च अतिपातकिनस्तथा ॥  
स्नानमात्रेण शुद्ध्यन्ति विनायासेन पुत्रक ॥ ३ ॥  
प्रायश्चित्तेन यत्पापं न गच्छेन्मरणान्तिकम्॥  
स्नानमात्रेण तीर्थस्य पावकस्य विशुद्ध्यति ॥ ४ ॥  
अत्यन्तमलसम्बद्धं यथा शुद्ध्यति हाटकम् ॥  
तथाग्नितीर्थमासाद्य देही पापैर्विशुद्ध्यति ॥ ५ ॥  
कुशाग्रेणोदबिन्दुं च पीत्वा वर्षत्रयं नरः ॥  
अन्यक्षेत्रे तपः कृत्वा तदत्र स्नानमात्रतः ॥ ६ ॥  
ब्राह्मणान्भोजयित्वास्मिन्यथाविभवसम्भवैः ॥  
दरिद्रता कुले तेषां न कदाचित्प्रजायते ॥७ ॥  
उपवासेन यः प्राणान्वह्नितीर्थे त्यजेन्नरः ॥  
स भित्त्वा सूर्यलोकादीन्विष्णुलोकं प्रपद्यते ॥८॥  
चान्द्रायणसहस्रैस्तु कृच्छ्रैः कोटिभिरेव च ॥  
यत्फलं लभते मर्त्यस्तत्स्नानाद्वह्नितीर्थतः ॥ ९ ॥  
पञ्चधा ये प्रकुर्वन्ति पापमस्मिन्षडानन ॥  
जपेन पवनायामैर्विशुद्धिरिति मे मतिः ॥ 2.3.3.१० ॥  
ज्ञानेन मोहवशतः पापं कुर्वन्ति येऽधमाः ॥  
पैशाचीं योनिमायामति यावदिन्द्राश्चतुर्दश ॥ ११ ॥  
अनाश्रमी चाश्रमी वा यावद्देहस्यधारणम् ॥  
न तीर्थे पावके कुर्यात्पातकं बुद्धिपूर्वकम् ॥ १२ ॥  
स्नानं दानं जपो होमः सन्ध्या देवार्चनं तथा ॥  
अत्रानन्तगुणं प्रोक्तमन्यतीर्थात्षडानन ॥ १३ ॥  
बहूनि सन्ति तीर्थानि पावनानि महान्त्यपि ॥  
वह्नितीर्थसमं तीर्थं न भूतं न भविष्यति ॥ १४ ॥  
न ब्रह्मा न शिवः शेषो न देवा न च तापसाः ॥  
शक्नुवन्ति फलं नालं वक्तुं पावकतीर्थजम् ॥१५॥  
किं तेषां बहुभिर्यज्ञैः किं दानैर्नियमैर्यमैः॥  
येषां पावकतीर्थेऽस्मिन्स्नानं दशदिनं भवेत् ॥ १६ ॥  
उपवासेन यः प्राणान्वह्नितीर्थे जयेन्नरः ॥  
उपवासत्रयं कृत्वा पूजयित्वा जनार्द्दनम्॥  
नरः पावकतीर्थेऽस्मिन्स भवेत्पावकोपमः ॥ १७ ॥  
शिलापञ्चकमध्यस्थं सान्निध्यं नित्यदा हरेः ॥  
तत्रैव पावकं तीर्थं सर्वपापप्रणाशनम् ॥१८ ॥  
॥ स्कन्द उवाच ॥ ॥  
कथं तत्र शिलाः पञ्च केन वा तत्र निर्मिताः ॥  
किं पुण्यं किं फलं तासां वक्तुमर्हस्यशेषतः ॥ १९ ॥  
॥ शिव उवाच ॥ ॥  
नारदी नारसिंही च वाराही गारुडी तथा ॥  
मार्कण्डेयीति विख्याताः शिलाः सर्वार्थसिद्धिदाः ॥ 2.3.3.२० ॥  
नारदो भगवांस्तेपे तपः परमदारुणम्॥  
दर्शनार्थं महाविष्णोः शिलायां वायुभोजनः ॥ २१ ॥  
षष्टिवर्षसहस्राणि शिलायां वृक्षवृत्तिमान्॥  
तदासौ भगवान्विष्णुस्तत्र ब्राह्मणरूपधृक् ॥ २२ ॥  
जगाम पुरतस्तस्य कृपया मुनिसत्तमम् ॥  
उवाच वचनं चारु किमिति क्लिश्यते ह्यृषे ॥  
किं वा तवेप्सितं ब्रूहि तपसा क्षीणकल्मष ॥ २३ ॥  
॥ नारद उवाच ॥ ॥  
को भवान्विजनेऽरण्ये ममानुग्रहतत्परः ॥  
मनः प्रसन्नतामेति दर्शनात्ते द्विजोत्तम ॥ २४ ॥  
इत्युक्तो नारदेनासौ शङ्खचक्रगदाधरः ॥  
पीताम्बरलसत्पद्मवनमालाविभूषणः ॥ २५ ॥  
श्रीवत्सकौस्तुभभ्राजत्कमलाविमलालयः ॥  
सुनन्दनप्रमुख्यैः स स्तूयमानो जनार्द्दनः ॥ २६ ॥  
दर्शयामास रूपं स्वं नारदाय कृपार्दितः ॥  
तं दृष्ट्वा सहसोत्थाय तनुं प्राण इवागतः ॥ २७ ॥  
कृताञ्जलिपुटो भूत्वा नमस्कृत्य पुनः पुनः ॥  
तुष्टाव प्रणतो भूत्वा जगतामीश्वरेश्वरम् ॥ २८ ॥  
॥ नारद उवाच ॥ ॥  
यः सर्वसाक्षी जगतामधीश्वरो भक्तेच्छया जातशरीरसम्पदः ॥  
कृपामहाम्भोनिधिराश्रितानां प्रसीदतां पावनदिव्यमूर्तिः ॥ २९ ॥  
हिताय लोकस्य सतां पुनर्मनः सुतोषणायाचिरमुत्कलादिभिः ॥  
प्रसन्नलीलाहसितावलोकनः प्रसीदतां सत्त्वनिकायमूर्तिमान् ॥ 2.3.3.३० ॥  
कन्दर्प्पलावण्यविलाससुन्दरः प्रसन्नगम्भीरगिरेन्दिरोत्सवः ॥  
स्वमाश्रितानां वरकल्पपादपः प्रसीदतां दीनदयार्द्रमानसः ॥ ३१ ॥  
यदङ्घ्रिपद्मार्चननिर्मलान्तरा ज्ञानासिना शातितबन्धहेतवः ॥  
विदन्ति यद्ब्रह्मसुखं गतक्लमाः प्रसीदतां दीनदयार्द्रमानसः ॥३२॥  
संसारवारान्निधिबद्धसेतुर्यः सृष्टिपालान्तविधानहेतुः ॥  
उपान्तनामा गुणलब्धमूर्तिः प्रसीदतां ब्रह्मसुखानुभूतिः ॥ ३३ ॥  
य इन्द्रियाधिष्ठितभूतसूक्ष्माद्विकासहेतुर्द्युतिमद्वरिष्ठः ॥  
जीवात्मतां गच्छति मायया स्वया स एक ईशो भगवान्प्रसीदताम् ॥ ३४ ॥  
स्वदृग्गुणैर्येन विलिप्यते महान्गुणाश्रयं येन च पाञ्चभौतिकम्॥  
एकोऽपि नानागुणसम्प्रयुक्तः प्रसीदतां दीनदयालुवर्यः ॥ ३५ ॥  
यस्यानुवर्तिनो देवा विपदां पदमम्बुधिम् ॥  
कृत्वा वत्सपदं स्वर्गे निरातङ्का वसन्ति हि ॥३६॥  
नमस्ते वासुदेवाय नमः सङ्कर्षणाय च ॥  
प्रद्युम्नायानिरुद्धाय सर्वभूतात्मने नमः ॥ ३७ ॥  
अद्य मे जीवितं धन्यमद्य मे सफलं तपः ॥  
अद्य मे सफलं ज्ञानं दर्शनात्ते जनार्दन ॥ ३८ ॥  
॥ श्रीभगवानुवाच ॥ ॥  
तुष्टोऽहं तपसानेन स्तोत्रेण तव नारद ॥  
त्वत्तो भक्तो न मे कश्चित्त्रिषु लोकेषु विद्यते ॥ ३९ ॥  
वरं वरय भद्रं ते वरदोऽहं तवाग्रतः ॥  
मद्दर्शनात्ते कामः स्यात्संसिद्धो विद्धि नारद॥ 2.3.3.४० ॥  
॥ नारद उवाच ॥ ॥  
वरदो यदि मे देव वरार्हो यदि वाप्यहम् ॥  
भक्तिं तव पदाम्भोजे निश्चलां देहि मे विभो ॥ ४१ ॥  
पच्छिलासन्निधानं च न त्याज्यं ते कदाचन ॥  
मत्तीर्थदर्शनात्स्पर्शात्स्नानादाचमनात्तथा ॥  
देहैर्न युज्यते देयस्ततीयस्तु वरो मम ॥ ४२ ॥  
॥ श्रीभगवानुवाच॥ ॥  
एवमस्तु तव स्नेहात्तव तीर्थे वसाम्यहम् ॥  
चराचराणां जन्तूनां विदेहाय न संशयः ॥ ४३॥  
एवमुक्त्वा हरिः साक्षात्तत्रैवान्तरधीयत ॥  
नारदोऽपि महातेजा दिनानि कतिचित्सह ॥  
बदरीमावसन्हृष्टो ययौ मधुपुरीं ततः ॥ ४४ ॥  
॥ स्कन्द उवाच ॥ ॥  
मार्कण्डेयशिलायास्तु महिमानं वदस्व मे ॥  
किं पुण्यं किं फलं तस्याः सञ्ज्ञा च तादृशी कथम् ॥४५॥  
॥शिव उवाच ॥ ॥  
पुरा त्रेतायुगस्यान्ते मृकण्डुतनयो महान् ॥  
स्वल्पायुषं निजं ज्ञात्वा जजाप परमं जपम् ॥ ४६ ॥  
द्वादशाक्षरमन्त्रेण पूजितो हरिरव्ययः ॥  
सप्तकल्पायुषं ज्ञात्वा तत्रैवान्तरतो ययौ ॥ ४७ ॥  
मार्कण्डेयस्ततः श्रुत्वा तीर्थाटनपरिश्रमम् ॥  
दर्शनं नारदस्यासीन्मथुरायां षडानन ॥ ४८ ॥  
पूजितो वन्दितस्तेन नारदो मुनिसत्तमः ॥  
कथयामास माहात्म्यं बदर्या यत्र केशवः ॥ ४९ ॥  
॥ नारद उवाच ॥ ॥  
किमिति क्लिश्यते साधो तीर्थाटनपरिश्रमैः ॥  
बदर्याख्यं महाक्षेत्रं सान्निध्यं नित्यदा हरेः ॥ 2.3.3.५० ॥  
तत्र याहि यत्र साक्षाद्धरिं पश्यसि चक्षुषा ॥  
तच्छ्रुत्वा विस्मयोपेतो विशालामाययावृषिः ॥ ५१ ॥  
स्नात्वा शिलामुपविशञ्जजापाष्टाक्षरं परम् ॥  
ततःप्रसन्नो भगवाँस्त्रिरात्र्यन्ते जनार्दनः ॥ ५२ ॥  
शङ्खचक्रगदापद्मवनमालाविभूषणम् ॥  
तं दृष्ट्वा सहसोत्थाय प्रेमगद्गदया गिरा ॥  
तुष्टाव प्रणतो भूत्वा मार्कण्डेयो जनार्दनम् ॥ ५३ ॥  
॥ मार्कण्डेय उवाच ॥ ॥  
अशाश्वते च संसारे सारे ते चरणाम्बुजे ॥  
समुद्धारः कथं नृणां त्राहि मां परमेश्वर ॥५४॥  
तापत्रयपरिश्रान्तमनेकाज्ञानजृम्भितम् ॥  
संसारकुहरे भ्रान्तं त्राहि मां कृपयाऽच्युत ॥ ५५ ॥  
अनेकयोनियन्त्रेषु निःसृतेस्तनुवेदनाम् ॥  
गर्भवासकृतां प्राप्तं त्राहि मां करुणाम्बुधे ॥५६॥  
कृमिभक्षितसर्वाङ्गं क्षुत्पिपासाकुलं च हि ॥  
आन्त्रमालाकुलेगर्भे त्राहि मां मधुसूदन ॥ ५७॥  
अमेध्यादिभिरालिप्तं निश्चेष्टश्रममाकुलम्॥  
स्मरन्तं निजकर्मोत्थं त्राहि मां मधुसूदन ॥ ५८ ॥  
वचनादाननिःश्वासाशक्तं भयमुपागतम्॥  
गर्भवासमहादुःखं त्राहि मां मधुसूदन ॥ ५९ ॥  
जरामरणबाल्यादिदुःखसंसारपीडितम् ॥  
दुःखाब्धौ सुखबुद्धिं मां कृपासिन्धो प्रपालय ॥ 2.3.3.६० ॥  
कदाचित्कृमितां प्राप्तं कदाचित्स्वेदजन्मिताम्॥  
कदाचिदुद्भिज्जत्वं च कदाचिन्नरतां गतम् ॥६१॥  
सर्वयोनिसमापन्नं विपन्नं विगतप्रभम्॥  
अनाथं त्वां समापन्नं त्राहि मां कृपयाऽच्युत॥६२॥  
एवं स्तुतस्ततः कृष्णो मार्कण्डेयेन धीमता ॥  
प्रीतस्तमाह विप्रर्षे वरं मे व्रियतामिति ॥६३॥  
॥ श्रीमार्कण्डेय उवाच ॥ ॥  
यदि तुष्टो भवान्मह्यं भगवन्दीनवत्सल ॥  
निश्चलां देहि मे भक्तिं पूजायां दर्शने तव ॥  
शिलायां तव सान्निध्यमेष एव वरो मम ॥॥ ६४ ॥  
॥ सूत उवाच ॥ ॥  
तथेत्युक्त्वा महाविष्णुर्ययावन्तर्हितं द्विज ॥  
मार्कण्डेयस्ततस्तुष्टो जगाम पितुराश्रमम् ॥ ६५ ॥  
उपस्थानमिदं पुण्यं सर्वपापप्रणाशनम् ॥  
शृणुयाच्छ्रावयेन्मर्त्यो गोविन्दे लभते गतिम् ॥ ६६ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे शिवकार्तिकेयसंवादे अग्नितीर्थनारदशिलामार्कण्डेयशिलामाहात्म्यवर्णनन्नाम तृतीयोऽध्यायः ॥ ३ ॥