+++
title = "००४ नारसिंहीशिलामाहात्म्यवर्णनम्"

+++
॥ स्कन्द उवाच ॥  
वैनतेयशिलायास्तु माहात्म्यं वद मे पितः ॥  
किं पुण्यं किं फलं चास्य अनुभावं च किं भवेत् ॥ १ ॥  
॥ शिव उवाच ॥ ॥  
कश्यपाद्विनतागर्भे महाबलपराक्रमौ ॥  
गरुडारुणौ प्रजातौ द्वावरुणः सूर्यसारथिः ॥ २ ॥  
बदर्य्या दक्षिणे भागे गन्धमादनशृङ्गके ॥  
गरुडस्तप आतेपे हरिवाहनकाम्यया ॥ ३ ॥  
फलमूलजलाहारो निर्द्वन्द्वो जपतां वरः ॥  
पदैकेनोपसङ्क्रम्य भुवि जेपे निरामयः ॥ ४ ॥  
त्रिंशद्वर्षसहस्राणि हरिदर्शन लालसः ॥  
ततस्तु भगवान्साक्षात्पीतवासा निजायुधः ॥ ५ ॥  
आविरासीद्यथा प्राच्यां दिशीन्दुरिव पुष्कलः ॥  
उवाच वचनं सम्यङ्मेघगम्भीरनिस्वनः ॥ ६ ॥  
तथापि न बहिर्वृत्तिर्दध्मौ दरवरं ततः ॥  
तथापि न बहिर्वृत्तिर्गरुडस्य महात्मनः ॥ ७ ॥  
ततः प्रविश्य भगवानन्तरं पवनक्रमात् ॥  
बहिरुन्मुखतां चैव रचयन्बहिराबभौ ॥ ८ ॥  
भगवन्तं हरिं दृष्ट्वा गरुडो गतसाध्वसः ॥  
पुलकाङ्कित सर्वाङ्गस्तुष्टाव विहिताञ्जलिः ॥ ९ ॥  
॥ गरुड उवाच ॥ ॥  
जयजय त्रिभुवनजनमनोभवन विदलिताघगुण सकलगीर्वाणवन्दित चरणकमलयुगलपरिमलबहलरिपुवनविभञ्जन विद्योतमान सकलसुरासुरमुकुटकोटिविलसित निजपीठकमलनिरसित निजजनहृदयतिमिरपटलबहल हिमकर इव त्रिविधसन्तापसन्दोहहरणचरण  
जगदुदयस्थितिलयविलासविलसित त्रिविधमूर्तिकीर्तिविस्फूर्जित जगदुदयसन्दोह दिनकर इव निजजनमानससरोजषट्पदविदित सकलवेदविद्योतमान मानस निजजनमुनिजनवन्दित पदनखनीरपवित्रीकृत गीर्वाणमुनिमानसवन्दित चरणरजःप्रसादसारभूत जगतामधीश नमस्ते नमस्ते ॥ ॥ 2.3.4.१० ॥  
अपि च ॥  
अष्टशक्तिसहितो वनमाली पीतचैलकुसुमावलिशोभः ॥  
पङ्कजाकरविराजितपादः पातु मामवहितेन्द्रियवर्गः ॥ ११ ॥  
भक्तहृत्कमलराजितमूर्तिर्दुष्टदैत्यदलनोत्थितकीर्तिः ॥  
बद्धसेतुरविताश्रितलोकः पातु मामनुदिनं भुवनेशः ॥ १२ ॥  
स्थिरचलत्रिविधतापहिमांशुर्भासमानतरणिप्रतिभासः ॥  
एक एव बहुधा कृतवेषो माययावतु महामतिरीशः ॥ १३ ॥  
भक्तचिन्तनकृते कृतरूपः शैशवेन बहुशासितभूपः ॥  
वेदमार्ग उरुधा हितकारी रीतिरीशितुरियं गुणशाली ॥ १४ ॥  
यज्ञभुग्घृदयबन्धनधारी विश्वमूर्तिरबलांशुकहारी॥  
पालनेऽपि महतां बहुदेहो रास एष तनुमानवतान्नः ॥१५॥  
प्रेमभक्तिपुरुषैरुपलभ्यः पूरुषः कृतसमस्तनिवासः ॥  
दास्यवृन्दहृषितो निजदासः प्रेक्षणैककरुणोवतु विश्वम् ॥ १६ ॥  
कण्ठलम्बिततरक्षुनखाग्रक्रुष्टगोपरमणीकुचभारः॥  
लीलया युवतिभिः कृतवेषः शेष एष भवतादुपशान्त्यै॥१७॥  
दण्डपाणिरयमेव जनानां शासितात्मनियमोक्तहितानाम्॥  
पावनाय महतामनुशाली विश्वदुःखशमनो भवतान्नः ॥१८॥  
एवं स्तुतस्ततः साक्षाद्गरुडेन महात्मना ॥  
पूजार्थमाजुहावैनां गङ्गां त्रिपथगामिनीम् ॥१९॥  
ततः पञ्चमुखी साक्षादाविरासीन्नगोपरि॥  
तेनोदकेन पादार्घं चकार विनतासुतः ॥2.3.4.२०॥  
व्रियतां वर इत्युक्तो गरुडो हरिणा ततः ॥  
तवैकवाहनः श्रीमान्बलवीर्यपराक्रमः ॥  
अजेयो देवदैत्यानां स्यामहं ते प्रसादतः ॥ २१ ॥  
इयं मन्नामविख्याता सर्वपापहरा शिला ॥  
एतस्याः स्मरणात्पुंसां विषव्याधिर्न जायताम्॥२२॥  
एवमुक्त्वा ततस्तूष्णीं बभूव विनतासुतः ॥  
ओमित्युक्त्वा ततो विष्णुरुवाचेदं वचो हितम् ॥२३॥  
बदरीं त्वं प्रयाहीति नारदेन निषेविताम् ॥  
स्नानं नारदतीर्थादावुपवासत्रयं शुचिः ॥  
कृत्वा मद्दर्शनं तत्र सुलभं ते भविष्यति ॥ २४ ॥  
इत्युक्त्वान्तर्द्दधे विष्णुस्तडित्सौदामनी यथा ॥  
गरुडस्तु ततः शीघ्रमागत्य बदरीं मुदा ॥ २५ ॥  
वह्नितीर्थं समासाद्य शिलामाश्रित्य तत्परः ॥  
स्नात्वा नारदतीर्थेषु व्रतचर्यामथाकरोत् ॥ २६ ॥  
ततस्तु नारदे तीर्थे दृष्ट्वा भगवतः स्थितिम् ॥  
नमस्कृत्य विधानेन तदाज्ञातः पुरं ययौ ॥ २७ ॥  
ततः प्रभृति त्रैलोक्ये गारुडीति शिलोच्यते ॥ २८ ॥  
॥ स्कन्द उवाच ॥ ॥  
वाराह्या वद माहात्म्यं कीदृशं हीश्वरेश्वर ॥  
किं पुण्यं किं फलं तस्या अभिधानं तथा कथम् ॥ २९ ॥  
॥ शिव उवाच ॥ ॥  
रसातलात्समुद्धृत्य महीं दैवतवैरिणम् ॥  
हिरण्याक्षं रणे हत्वा बदरीं समुपागतः ॥ 2.3.4.३० ॥  
आकल्पान्तं महादेवो योगधारणया स्थितः ॥  
बदर्याः सौष्ठवादेव विदधे स्थितिमात्मनः ॥ ३१ ॥  
शिलारूपेण भगवान्स्थितिं तत्र चकार ह ॥  
तत्र गत्वा तु मनुजः स्नात्वा गङ्गाजलेऽमले ॥ ३२ ॥  
दानं दत्त्वा स्वशक्त्या वै गङ्गाम्भः शान्तमानसः ॥  
अहोरात्रे स्थितो भूत्वा जपेदेकाग्रमानसः ॥ ३३ ॥  
शिलायां देवदृष्टिश्च तस्य पुंसः प्रजायते ॥  
बहुना किमिहोक्तेन यद्वदिष्यति साधकः ॥ ३४ ॥  
तत्तस्य सिध्यति क्षिप्रं यद्यपि स्यात्सुदुष्करम् ॥ ३५ ॥ ॥  
॥ स्कन्द उवाच ॥ ॥  
नारसिंहीशिलायास्तु माहात्म्यं वद मे प्रभो ॥  
त्वत्प्रसादान्महादेव दुर्ल्लभं श्रुतवानहम् ॥३६॥  
॥ शिव उवाच ॥ ॥  
हिरण्यकशिपुं हत्वा नखाग्रेणैव लीलया ॥  
क्रोधाग्निना प्रदीप्ताङ्गः प्रलयानलसन्निभः ॥ ३७ ॥  
तदा देवैः समागत्य स्थित्वा दूरे दयालुभिः ॥  
स्तुतोऽसौ भगवान्देवो लीलया धृतविग्रहः ॥ ३८ ॥  
तदा प्रसन्नो हरिरुग्रविक्रमः स्वतेजसा व्याप्तसुरासुरोत्तमः ॥  
उवाच मत्तो वरमावृणीध्वं गीर्वाणनिर्वाण सुखैकहेतुम् ॥ ३९ ॥  
तदासुराणामधिपः स्वयम्भूरुवाच वाक्यं स्मितशोभिताननः ॥  
रूपं तवात्युग्रमशेषदेहिनां भयावहं संहर नारसिम्ह ॥ 2.3.4.४० ॥  
अनेकधैतद्विधिवद्विधाय निधाय शैलादिषु दिव्यमूर्तिम् ॥  
उवाच किं वः प्रकरोमि कृत्यमहं प्रसन्नस्त्रिदशाः परन्तपाः ॥ ४१ ॥  
ततोमरा ऊचुरनेन चैव रूपेण सङ्क्षोभितविश्वमूर्ते ॥  
प्रशान्तमन्तःसुखहेतुबन्धि चतुर्भुजत्वं वरमीप्सितं नः ॥ ४२ ॥  
ततो हरिर्वीक्ष्य निरीक्षणेन दिव्येन विश्वं प्रययौ विशालाम्॥  
गङ्गाजले क्रीडति विष्टचेताः सुरासुरेभ्यो भगवानुवाच ॥ ४३ ॥  
ततोऽमराः शान्तभया अथैनं निरीक्ष्य देवं जलमध्यसंस्थम् ॥ ॥  
नत्वा परिक्रम्य तदा समाययुर्निरूढभावाः स्वपुरं ततः क्रमात् ॥ ४४ ॥  
ततः समस्ता ऋषयस्तपोधनाः समाययुर्भक्तिभरावनम्राः ॥  
नृसिंहमत्यद्भुतविकमं हरिं समीडिरे बद्धकरा वचोभिः ॥ ४५ ॥  
॥ ऋषय ऊचुः ॥ ॥  
नमोनमस्ते जगतामधीश विश्वेश विश्वाभय विश्वमूर्ते ॥  
कृपाम्बुराशे भजनीयतीर्थ पादाम्बुज श्रीश दयां विधेहि ॥ ४६ ॥  
एकोऽसि नाना निजमायया स्वया घटे पयो यद्वदुपाधिभिन्नम् ॥  
भक्तेच्छयोपात्तविचित्रविग्रह प्रसीद विश्वानन विश्वभावन ॥ ४७ ॥  
ततः प्रसन्नो भगवान्नृसिंहः सिंहविक्रमः ॥  
उवाच वचनं चारु वरं मे व्रियतामिति ॥ ४८ ॥  
॥ ऋषय ऊचुः ॥ ॥  
यदि प्रसन्नो भगवन्कृपया जगतां पते ॥  
विशाला न परित्याज्या वरोऽस्माकमभीप्सितः ॥ ४९ ॥  
एवमस्तु ततः सर्वे स्वाश्रमं ह्यृषयो ययुः ॥  
नृसिंहोऽपि शिलारूपी जलक्रीडापरोऽभवत् ॥ 2.3.4.५० ॥  
उपवासत्रयं कृत्वा जपध्यानपरायणः ॥  
नृसिंहरूपिणं साक्षात्पश्यत्येव न संशयः ॥ ५१ ॥  
य एतच्छ्रद्धया मर्त्यः शृणोति श्रावयञ्छुचिः ॥  
सर्वपापविनिर्मुक्तो वैकुण्ठे वसतिं लभेत्॥५२॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे बदरिकाश्रममाहात्म्ये शिवकार्त्तिकेयसंवादे गरुडशिला वाराहीशिला नारसिंहीशिलामाहात्म्यवर्णनन्नाम चतुर्थोऽध्यायः ॥४ ॥