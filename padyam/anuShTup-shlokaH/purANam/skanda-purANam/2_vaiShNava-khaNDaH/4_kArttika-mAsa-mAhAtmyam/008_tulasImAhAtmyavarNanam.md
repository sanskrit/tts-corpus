+++
title = "००८ तुलसीमाहात्म्यवर्णनम्"

+++
॥ नारद उवाच ॥ ॥  
भूयः कथय तृप्तिर्हि नास्ति मे कमलासन ॥  
त्वद्वागमृतपानेन तृषा भूयः प्रवर्धते ॥ १ ॥  
॥ ब्रह्मोवाच ॥ ॥  
प्रातः स्नात्वा शुचिर्भूत्वा कार्तिके विष्णुतत्परः ॥  
देवं दामोदरं पूज्य कोमलैस्तुलसीदलैः ॥  
स तु मोक्षमवाप्नोति नाऽत्र कार्या विचारणा ॥ २ ॥  
भक्त्या विरहितो यस्तु सुवर्णादिभिरर्चयेत् ॥  
तस्य पूजां न गृह्णाति नाऽत्र कार्या विचारणा ॥ ३ ॥  
सर्वेषामपि वर्णानां भक्तिरेषा परा स्मृता ॥  
भक्त्या विरहितं कर्म न विष्णोः प्रियकारणम् ॥ ४ ॥  
भक्त्या सम्पूजितो नित्यं तुलस्यास्तु दलार्धतः ॥  
स्वयं प्रत्यक्षमायाति भगवान्हरिरीश्वरः ॥ ५ ॥  
विष्णुदासः पुरा भक्त्या तुलसीपूजनेन च ॥  
विष्णुलोकं गतः शीघ्रं चोलो गौणत्वमागतः ॥ ६ ॥  
तुलस्याः शृणु माहात्म्यं पापघ्नं पुण्यवर्द्धनम् ॥  
यत्पुरा विष्णुना प्रोक्तं रमायै तद्वदाम्यहम् ॥ ७ ॥  
सम्प्राप्ते कार्तिके मासि तुलस्याः पूजनं हरेः॥  
ये कुर्वन्ति नरा भक्त्या ते यान्ति परमं पदम् ॥८॥  
तस्मात्सर्वप्रयत्नेन तुलस्याः कोमलैर्दलैः ॥  
पूजनीयो महाभक्त्या सर्वक्लेशविनाशनः ॥ ९ ॥  
रोपिता तुलसी यावत्कुरुते मूलविस्तरम् ॥  
तावद्युगसहस्राणि ब्रह्मलोके महीयते ॥ 2.4.8.१० ॥  
तुलसीपत्रसंयुक्तजले स्नानं चरेद्यदि ॥  
सर्वपापविनिर्मुक्तो मोदते विष्णुमन्दिरे ॥ ११ ॥  
वृन्दावनं च कुरुते रोपणार्थं महामुने ॥  
तावतैव विमुक्ताऽघो ब्रह्मभूयाय कल्पते ॥ १२ ॥  
तुलसीकाननं ब्रह्मन्गृहे यस्याऽवतिष्ठते ॥  
तद्गृहं तीर्थभूतं तु न यान्ति यमकिङ्कराः ॥ १३ ॥  
सर्वपापहरं पुण्यं कामदं तुलसीवनम् ॥  
रोपयन्ति नराः श्रेष्ठास्ते न पश्यन्ति भास्करिम् ॥ १४ ॥  
तुलसीकाष्ठसंयुक्तं गन्धं यो धारयेन्नरः ॥  
तद्देहं न स्पृशेत्पापं क्रियमाणं तथैव च ॥ ॥ १५ ॥  
तुलसीविपिनच्छाया यत्र चैव भवेद्द्विज ॥  
तत्र श्राद्धं प्रकर्तव्यं पितॄणां तृप्तिहेतवे ॥ १६ ॥  
यत्कृते तुलसीपत्रं कर्णे शिरसि दृश्यते ॥  
यमस्तं नेक्षितुं शक्तः किमु दूता भयङ्कराः ॥ १७ ॥  
तुलस्या महिमां यस्तु शृणुयान्नित्यमादृतः ॥  
सवपापविमुक्तात्मा ब्रह्मलोकं स गच्छति ॥ १८ ॥  
अत्रैवोदाहरन्तीममितिहासं पुरातनम् ॥  
तुलस्या विषये ब्रह्मञ्च्छ्रवणात्पापनाशनम् ॥ १९ ॥  
पुरा काश्मीरदेशे तु ब्राह्मणौ सम्बभूवतुः ॥  
हरिमेधःसुमेधाख्यौ विष्णुभक्तिपरायणौ ॥2.4.8.२०॥  
सर्वभूतदयायुक्तौ सर्वतत्त्वार्थवेदिनौ ॥  
कदाचित्तौ द्विजवरौ तीर्थयात्रापरायणौ ॥२१॥  
गच्छतावेकतो विप्रौ कान्तारे श्रमविह्वलौ ॥  
तुलसीकाननं तत्र ददर्शतुररिन्दमौ ॥ २२ ॥  
तयोः सुमेधास्तद्दृष्ट्वा तुलसीकाननं महत् ॥  
प्रदक्षिणीकृत्य तदा ववन्दे भक्तिसंयुतः ॥ २३ ॥  
दृष्ट्वैतद्धरिमेधास्तु उवाच परया मुदा ॥  
ज्ञातुं तुलस्या माहात्म्यं तत्फलं च पुनःपुनः ॥ २४ ॥ ॥  
॥ हरिमेधा उवाच ॥ ॥  
किमर्थं विप्र देवेषु तीर्थेषु च व्रतेषु च ॥  
स्थितेषु विप्रमुख्येषु प्रणामं कृतवानसि ॥ २५ ॥  
॥ सुमेधा उवाच ॥ ॥  
शृणु विप्र महाभाग साधु वाक्यमुदीरितम् ॥  
आतपो बाधते ह्यावां गत्वैतद्वटसन्निधौ ॥ २६ ॥  
तस्यच्छायां समाश्रित्य वक्ष्यामि ते यथार्थतः ॥  
एवमुक्तः सुमेधास्तु हरिमेधेन संयुतः ॥ २७ ॥  
वटं जगाम धर्मज्ञो महत्कोटरसंयुतम् ॥  
तत्र विश्राम्य विप्रोसौ हरिमेधमुवाच ह ॥ २८ ॥  
श्रूयतां विप्रशार्दूल तुलस्यास्तूत्तमां कथाम् ॥  
परमेशप्रसादेन सञ्जाता या पयोनिधौ ॥ २९ ॥  
पुरा दुर्वाससः शापाद्गतैश्वर्ये पुरन्दरे ॥  
ममन्थुः क्षीरजलधिं ब्रह्माद्याः ससुराऽसुराः ॥ 2.4.8.३० ॥  
ऐरावतः कल्पतरुश्चन्द्रमाः कमला तथा ॥  
उच्चैःश्रवा कौस्तुभश्च तथा धन्वन्तरिर्हरिः ॥ ३१ ॥  
हरीतक्यादयश्चाऽपि दिव्या ओषधयस्तथा ॥  
अजायन्त द्विजश्रेष्ठ लोकश्रेयोविधायकाः ॥ ३२ ॥  
ततः पीयूषकलशमजरामरदायकम् ॥  
कराभ्यां कलशं विष्णुर्धारयन्सुतलं परम् ॥  
अवेक्ष्य मनसा सद्यः परां निर्वृतिमाप ह ॥ ३३ ॥  
तस्मिन्पीयूषकलश आनन्दास्रोदबिन्दवः ॥  
व्यपतंस्तुलसी सद्यः समजायत मण्डला ॥ ३४ ॥  
सर्व लक्षणसम्पन्ना सर्वाभरणभूषिता ॥ ३५ ॥  
तत्रोत्पन्नां तथा लक्ष्मीं तुलसीं च ददुर्हरेः ॥  
देवा ब्रह्मादयस्ते हि जगृहे भगवान्हरिः ॥ ३६ ॥  
ततोऽतीव प्रियकरा तुलसी जगतां पतेः॥३७॥  
सा तु देवगणैः सर्वैर्विष्णुवत्पूज्यते प्रिया ॥  
नारायणो जगत्त्राता तुलसी तस्य वल्लभा ॥३८॥  
तस्मात्तस्या नमस्कारो मया विप्र कृतस्ततः ॥  
इत्येवं वदतस्तस्य सुमेधस्य महात्मनः ॥ ३९ ॥  
आराददृश्यत महद्विमानं सूर्यवर्चसम् ॥  
तदानीं वटवृक्षस्तु पपात पुरतो मुने ॥2.4.8.४०॥  
तथैव तस्माद्वृक्षाच्च पुरुषौ द्वौ विनिर्गतौ ॥  
द्योतयन्तौ दिशः सर्वास्तेजसा सूर्यसन्निभौ ॥ ४१ ॥  
प्रणामं चक्रतुस्तौ हि हरिमेधसुमेधयोः ॥  
हरिमेधसुमेधौ तौ तौ दृष्ट्वा भयविह्वलौ ॥ ४२॥  
ऊचतुर्विस्मयाविष्टौ तावुभौ देवसन्निभौ ॥४३॥  
हरिमेधसुमेधसावूचतुः ॥  
युवां कौ देवसङ्काशौ भवन्तौ सर्वमङ्गलौ ॥  
मन्दारमालां तरुणां धारयन्तौ तथाऽमरौ ॥  
नमस्कार्यौ तथाऽऽवाभ्यां पूज्यौ च सुररूपिणौ ॥ ४४ ॥  
इत्युक्तौ ब्राह्मणाभ्यां तावूचतुर्वृक्षनिर्गतौ ॥  
युवामेव पिता माता आवयोश्च तथा गुरुः ॥४५॥  
बन्ध्वादयस्तथा चैव युवामेव न संशयः ॥  
ज्येष्ठ उवाच ॥ ॥  
अहं तु देवलोकस्य आस्तीकोनाम नामतः ॥ ४६ ॥  
अप्सरोगणसंवीतः कदाचिन्नन्दन वनम् ॥  
क्रीडार्थमगमं चाद्रौ विषयासक्त चेतनः ॥ ४७ ॥  
रेमिरे देववनिता यथाकामं मया सह ॥  
मुक्तामल्लिकमाल्यानि निपेतुस्तानि योषिताम् ॥ ४८ ॥  
तपतो रोमशस्यैव तद्दृष्ट्वा कुपितो मुनिः ॥  
योषितां नाऽपराधोयं यासां वै परतन्त्रता ॥ ४९ ॥  
अयमेव दुराचारः शापार्ह इति चाऽब्रवीत् ॥  
त्वं ब्रह्मराक्षसो भूत्वा वटवृक्षे चरेति माम् ॥ 2.4.8.५० ॥  
प्रसादितो मया सोऽथ विशापमपि दत्तवान् ॥  
तुलसीपत्रमाहात्म्यं विष्णोर्नाम तथा द्विजात् ॥ ॥५१॥  
यदा शृणोषि सद्यस्त्वं विमुक्तिं यास्यसे पराम्॥  
इति शप्तस्तु मुनिना चिरकालं सुदुःखितः ॥ ५२ ॥  
वसाम्यत्र वटे दैवाद्भवद्दर्शनतो ध्रुवम् ॥  
मुक्तिर्जाता विप्रशापाद्द्वितीयस्य कथां शृणु ॥ ५३ ॥  
अयं मुनिवरः पूर्वं गुरुशुश्रूषणे रतः ॥  
गुरोराज्ञामनादृत्य ब्रह्मराक्षसतां गतः ॥ ॥५४ ॥  
युष्मत्प्रसादादधुना ब्रह्मशापाद्विमोचितः ॥  
तीर्थयात्राफलं चैव युवाभ्यामिह साधितम् ॥५५॥  
उत्तरोत्तरपुण्यानि वर्धन्ते च दिनेदिने ॥  
इत्युक्त्वा तौ मुनिवरौ प्रणम्य च पुनःपुनः ॥ ५६ ॥  
तावनुज्ञाप्य तौ धाम जग्मतुः परया मुदा ॥  
ततस्तौ तीर्थयात्रार्थं परमौ मुनिपुङ्गवौ ॥ ॥ ५७ ॥  
शंसन्तौ तुलसीं पुण्यां जग्मतुर्मुनिपुङ्गव ॥  
एवं नारद माहात्म्यं तुलस्याः को नु वर्णयेत् ॥ ५८ ॥  
तस्मान्नारद मासेऽस्मिन्कार्तिके हरितुष्टिदे ॥  
कर्तव्या तुलसीपूजा नाऽत्र कार्या विचारणा ॥ ५९ ॥  
एवमङ्ग व्रतान्येव प्रोक्तानि मुनिसत्तम ॥  
उपाङ्गानि प्रवक्ष्यामि वालखिल्योदितानि च ॥ 2.4.8.६० ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये तुलसीमाहात्म्यवर्णनं नामाऽष्टमोऽध्यायः ॥८॥