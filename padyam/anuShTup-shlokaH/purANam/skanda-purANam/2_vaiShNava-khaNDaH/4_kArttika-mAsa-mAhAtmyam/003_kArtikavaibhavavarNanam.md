+++
title = "००३ कार्तिकवैभववर्णनम्"

+++
॥ ॥ ब्रह्मोवाच ॥ ॥  
भूयः शृणुष्व विप्रेन्द्र कार्तिकस्य च वैभवम् ॥  
दशमीदिनमारभ्य दशम्यां तु समापयेत् ॥ १ ॥  
पौर्णमासीं समारभ्य पौर्णमास्यां समापयेत् ॥  
आश्विनस्य हरिदिनीं समारभ्य तु भक्तिमान् ॥ २ ॥  
दामोदरं नमस्कृत्य कुर्यात्सङ्कल्पमादितः ॥  
दामोदर नमस्तेऽस्तु सर्वपापविनाशन ॥ ३ ॥  
कार्तिकस्य व्रतं कर्तुमनुज्ञां दातुमर्हसि ॥  
निर्विघ्नं कुरु देवेश आमासं पुरुषोत्तम ॥ ४ ॥  
इति सम्प्रार्थ्य विधिना कार्तिकव्रतमाचरेत् ॥  
अनूरुं वदता प्रोक्तं भास्करेण श्रुतं मया ॥  
कलौ च स्वर्गगमनकारणं श्रूयतां हि तत् ॥ ५ ॥  
॥ सूर्य उवाच ॥ ॥  
द्वादशानां तु मासानां मार्गशीर्षोऽतिपुण्यदः ॥ ६ ॥  
तस्मात्पुण्यफलः प्रोक्तो वैशाखो नर्मदातटे ॥  
ततो लक्षगुणः प्रोक्तः प्रयागे माघमासकः ॥ ॥ ७ ॥  
तस्मान्महाफलः प्रोक्तः कार्तिको जलमात्रके ॥  
एकतः सर्वदानानि व्रतानि नियमास्तथा ॥ ८ ॥  
एकतः कार्तिकस्नानं ब्रह्मणा तुलया धृतम् ॥  
सन्ततिश्चैव सम्पत्तिः कलौ येषां प्रजायते ॥ ९ ॥  
अवश्यं तैः कृतं विद्धि कार्तिकस्नानमादरात् ॥  
स्नानं च दीपदानं च तुलसीवनपालनम् ॥ 2.4.3.१० ॥  
भूमिशय्या ब्रह्मचर्य्यं तथा द्विदलवर्जनम् ॥  
विष्णुसङ्कीर्तनं सत्यं पुराणश्रवणं तथा ॥ ११ ॥  
कार्तिके मासि कुर्वन्ति जीवन्मुक्तास्त एव हि ॥  
न कार्तिकसमं धर्म्यमर्थ्यं नो कार्तिकात्परम् ॥ १२ ॥  
न कार्तिकसमं काम्यं मोक्षदानं न कार्तिकात् ॥  
युधिष्ठिरेण धर्मार्थमर्थार्थं च ध्रुवेण च ॥१३ ॥  
श्रीकृष्णेन तु कामार्थं मोक्षार्थं नारदेन च ॥  
कृतमेतद्व्रतं तस्माच्छ्रेष्ठं कृष्णप्रियं च हि ॥ १४ ॥ ॥  
॥ अरुण उवाच ॥ ॥  
ब्रूहि भास्कर सर्वात्मन्कदाऽऽरभ्य व्रतं कृतम्॥  
सफलं जायते सम्यक्का च पूज्याऽत्र देवता ॥१५॥  
॥ भास्कर उवाच ॥  
अहं विष्णुश्च शर्वश्च देवी विघ्नेश्वरस्तथा ॥  
एकोऽहं पञ्चधा जातो नाट्ये सूत्रधरो यथा ॥ १६ ॥  
अस्माकं सर्व एवैते भेदा विद्धि खगेश्वर ॥  
तस्मात्सौरैश्च गाणेशैः शाक्तैः शैवैश्च वैष्णवैः ॥ १७ ॥  
कर्तव्यं कार्तिकस्नानं सर्वपापापनुत्तये ॥  
सूर्यस्य प्रीतये कार्यं तुलासंस्थे दिवाकरे॥१८॥  
इषपूर्णां समारभ्य यावत्कार्तिकपूर्णिमा ॥  
तावत्स्नानं विधातव्यं शिवसन्तुष्टये नरैः ॥ १९॥  
देवीपक्षं समारभ्य महारात्रिचतुर्दशी ॥  
तावत्स्नानं विधातव्यं देवी सम्प्रीयतामिति॥ 2.4.3.२०॥  
गणपक्षं समारभ्य कृष्णा या कार्तिके भवेत्॥  
चतुर्थी तावदेव स्यात्स्नानं गणपतुष्टये॥२१॥  
एकादशीं समारभ्य आश्विनस्याऽसितेतराम् ॥  
एकादश्यां कार्तिकस्य शुक्लायां परिपूर्यते ॥  
कृतं येन तु तस्य स्यात्परितुष्टो जनार्दनः ॥ २२ ॥  
न कार्तिकसमो मासो न काशीसदृशी पुरी ॥  
न प्रयागसमं तीर्थं न देवः केशवात्परः ॥ २३ ॥  
प्रसङ्गाद्वा बलात्कारैर्ज्ञात्वाज्ञात्वा कृतं भवेत् ॥  
स्नानं कार्तिकमासस्य न पश्येद्यमयातनाम् ॥ २४ ॥  
स्नानार्थं चेन्न सामर्थ्यं दत्वान्यस्मै धनादिकम् ॥  
स्नातस्य तस्य हस्तस्य ग्रहणा पुण्यभाग्भवेत् ॥ २५ ॥  
अथवा कार्तिकस्नानं ये कुर्वन्ति द्विजातयः ॥  
तेषां प्रावरणं दत्त्वा स्नानजं फलमाप्नुयात् ॥२६॥  
राधादामोदरः पूज्यः कार्तिके तु विशेषतः ॥ २७ ॥  
स्वर्णस्य वाथ रौप्यस्याऽप्यभावे शुल्बजामपि ॥  
मृज्जां वा चित्रजातां वाऽथ वा पिष्टविचित्रिताम् ॥ २८ ॥  
दामोदरस्य राधायास्तुलस्यधोऽर्चयन्ति ये ॥  
मूर्तिं ते तु नरा ज्ञेया जीवन्मुक्ता न संशयः ॥२९॥  
अपि पापसहस्राढ्यः कार्तिकस्नानतो नरः ॥  
मुक्तोऽवश्यं स भवति नाऽत्र कार्या विचारणा ॥ 2.4.3.३० ॥  
तुलस्यभावे कर्तव्या पूजा धात्रीतले खग ॥  
मुख्यपूजाविधानं तु कर्तव्यं सूर्यमण्डले ॥ ३१ ॥  
अप्रत्यक्षाः सर्वदेवाः प्रत्यक्षो भगवानयम् ॥  
सर्वे देवाः कालवशाः कालकालो दिवाकरः ॥३२॥  
एतदाराधनेऽशक्तः प्रतिमां पूजयेन्नरः ॥  
प्रतिमातोऽधिकं पुण्यं ब्राह्मणस्य तु पूजने ॥ ३३ ॥  
दरिद्रो दानपात्रं स्याद्विद्यावांस्तु विशेषतः ॥  
विप्राभावे पूजनीया गावः कृष्णा मनोहराः ॥ ३४ ॥  
विष्णोर्मूर्तिर्जङ्गमतः स्थावरा तु प्रशस्यते ॥  
शूद्रस्थापितमूर्तीनां नमस्कारं करोति यः ॥  
पितृभिर्निरयं याति दशपूर्वैर्दशापरैः ॥ ३५ ॥  
शूद्रार्चितस्य संस्पर्शाद्दहेदासप्तमं कुलम् ॥ ३६ ॥  
तस्माद्विचार्य्य विप्रैर्या स्थापिता तां समर्चयेत् ॥  
ततोऽपि या देवताभिः कृता सा भुक्तिमुक्तिदा ॥ ३७ ॥  
मूर्त्यभावे पूजनीयोऽश्वत्थो वाऽथ वटोऽथ वा ॥  
अश्वत्थरूपी विष्णुः स्याद्वटरूपी शिवो यतः ॥ ३८ ॥ $  
कार्तिके तुलसीशाकं ताम्बूलं वा नराधमः ॥  
अज्ञानाज्ज्ञानतो वाऽपि भुञ्जानो निरयं व्रजेत् ॥ ३९ ॥  
शालिग्रामशिलाचक्रे नित्यं सन्निहितो हरिः ॥  
तस्मात्सर्वप्रयत्नेन शालिग्रामं प्रपूजयेत् ॥ 2.4.3.४० ॥  
रुद्रशापवशाद्गावो विष्ठाभक्षणतत्पराः ॥  
तथाऽपि ताः पूजनीया लोकद्वयफलप्रदाः ॥ ४१ ॥  
ब्रह्मांऽशकसमुद्भूते पालाशे यस्तु भोजनम् ॥  
कुर्यात्कार्तिकमासेऽसौ विष्णुलोकं प्रयास्यति ॥ ४२ ॥ *  
अश्वत्थरूपी भगवान्वटरूपी सदाशिवः ॥  
तस्मात्सर्वप्रयत्नेन कार्तिकेऽश्वत्थमर्चयेत् ॥ ४३ ॥  
या नारी कार्तिके मासि लक्षं कुर्यात्प्रदक्षिणाः ॥  
राधादामोदरं पूज्य मन्दवारे च तत्तले ॥ ४४ ॥  
दम्पती भोजयेद्राधादामोदरस्वरूपिणौ ॥  
भोजयित्वा सपत्नीकान्पश्चाद्भुञ्जीत वाग्यतः ॥ ४५ ॥  
वन्ध्याऽपि लभते पुत्रमितरासां तु का कथा ॥  
सदा सन्निहितो विष्णुर्द्विपत्सु ब्राह्मणे यथा ॥ ४६ ॥  
बोधिद्रुमे पादपेषु शालिग्रामे शिलासु च ॥  
तस्मादश्वत्थमूले वै कर्तव्यं विष्णुपूजनम् ॥ ४७ ॥ **  
अश्वत्थपूजा स्पर्शेन कर्त्तव्या शनिवासरे ॥ ***  
अन्यवारेऽश्वत्थसङ्गाद्दरिद्रो जायते नरः ॥४८॥  
स्नानं जागरणं दीपं तुलसीवनपालनम् ॥  
कार्तिके मासि कुर्वन्ति ते नरा विष्णुमूर्तयः ॥ ४९ ॥  
सम्मार्जनं विष्णुगृहे स्वस्तिकादिनिवेदनम् ॥  
विष्णोः पूजां च ये कुर्युर्जीवन्मुक्तास्तु ते नराः ॥ 2.4.3.५० ॥  
स्नानकालं प्रवक्ष्यामि तीर्थादिषु च यत्फलम् ॥  
स्नानधर्माश्च ये केचित्तान्सर्वान्मे निबोधत ॥ ५१ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये कार्तिकवैभववर्णनन्नाम तृतीयोऽध्यायः ॥ ३ ॥.