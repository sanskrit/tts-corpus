+++
title = "०१२ धात्रीमाहात्म्यवर्णनम्"

+++
॥ शौनक उवाच ॥ ॥  
कार्तिकस्य च माहात्म्यं महत्पुण्यफलप्रदम् ॥  
कदा धात्री समुत्पन्ना कथं सा ख्यातिमागता ॥ १ ॥  
कस्मादियं पवित्रा च कस्मात्पापप्रणाशिनी ॥  
आमर्दकी कृता केन कथयस्वात्र विस्तरात् ॥ २ ॥  
॥ सूत उवाच ॥ ॥  
कथयामि द्विजश्रेष्ठ यथा चेयं हि पुण्यदा ॥  
ऊर्जशुक्लचतुर्दश्यां धात्रीपूजां समाचरेत् ॥ ३ ॥  
आमर्दकीमहावृक्षः सर्वपापप्रणाशनः ॥  
वैकुण्ठाख्यचतुर्दश्यां धात्रीछायां गतो नरः ॥ ४ ॥  
पूजयेत्तत्र देवेशं राधया सहितं हरिम् ॥  
प्रदक्षिणां ततः कुर्याच्छतमष्टोत्तरं तथा ॥ ५ ॥  
सुवर्णरजतैर्वापि फलैरामलकैस्तथा ॥  
शतमष्टोत्तरं कुर्यादेकैकेन प्रदक्षिणाम् ॥ ६ ॥  
साष्टाङ्गं प्रणतो भूत्वा प्रार्थयेत्परमेश्वरम् ॥  
धात्रीछायां समाश्रित्य शृणुयाच्च कथामिमाम् ॥ ७ ॥  
ब्राह्मणान्भोजयेत्पश्चाद्यथाशक्त्या च दक्षिणाम् ॥  
ब्राह्मणेषु च तुष्टेषु तुष्टो मोक्षप्रदो हरिः ॥ ॥  
अत्र ते कथयिष्यामि कथां पुण्यफलप्रदाम् ॥  
आमर्दकीफलं वक्तुं ब्रह्मा चाऽपि न पार्यते ॥ ९ ॥  
एकार्णवे पुरा जाते नष्टे स्थावरजङ्गमे ॥  
नष्टे देवाऽसुरगणे प्रणष्टोरगराक्षसे ॥ 2.4.12.१० ॥  
तत्र देवाधिदेवेशः परमात्मा सनातनः ॥  
जजाप ब्रह्म परममात्मनः परमाव्ययम् ॥ ११ ॥  
ततोऽस्य ब्रह्म जपतो निरगाच्छ्वसितं पुरः ॥  
तद्दर्शनाऽनुरागेण नेत्राभ्यामगमज्जलम् ॥ १२ ॥  
प्रेमाश्रुभरनिर्भिन्नो भूमौ बिन्दुः पपात सः ॥  
तस्माद्बिन्दो समुत्पन्नः स्वयं धात्री नगो महान् ॥ १३ ॥  
शाखाप्रशाखाबहुलः फलभारेण पीडितः ॥  
सर्वेषामेव वृक्षाणामादिरोहः प्रकीर्तितः ॥ १४ ॥  
ब्रह्मा तमसृजत्पूर्वं तत्पश्चाच्चाऽसृजत्प्रजाः ॥  
देवदानवगन्धर्वयक्षराक्षसपन्नगान् ॥ १५ ॥  
असृजद्भगवान्देवो मानुषांश्च तथामलान् ॥  
आजग्मुस्तत्र देवास्ते यत्र धात्री हरिप्रिया ॥ १६ ॥  
तां दृष्ट्वा ते महाभागाः परमं विस्मयं गताः ॥  
न जानीम इमं वृक्षं चिन्तयन्तो मुहुर्मुहुः ॥ १७ ॥  
एवं चिन्तयतां तेषां वागुवाचाऽशरीरिणी ॥  
आमर्दकी नगो ह्येष प्रवरो वैष्णवो यतः ॥ १८ ॥  
अस्य वै स्मरणादेव लभेद्गोदानजं फलम् ॥  
दर्शनाद्द्विगुणं पुण्यं त्रिगुणं भक्षणात्तथा ॥ १९ ॥  
तस्मात्सर्वप्रयत्नेन सेव्या आमर्दकी सदा ॥  
सर्वपापहरा प्रोक्ता वैष्णवी पापनाशिनी ॥ 2.4.12.२० ॥  
तस्या मूले स्थितो विष्णुस्तदूर्ध्वं च पितामहः ॥  
स्कन्धे च भगवान्रुद्रः संस्थितः परमेश्वरः ॥ २१ ॥  
शाखासु सवितारश्च प्रशाखासु च देवताः ॥  
पर्णेषु देवताः सन्ति पुष्पेषु मरुतस्तथा ॥ २२ ॥  
प्रजानां पतयः सर्वे फलेष्वेवं व्यवस्थिताः ॥  
सर्वदेवमयी ह्येषा धात्री वै कथिता मया ॥ २३ ॥  
अतः सा पूजनीया च सर्वकामार्थसिद्धये ॥  
एकदा नारदो योगी ब्रह्मणः पुरतः स्थितः ॥  
नमस्कृत्वा जगन्नाथं पप्रच्छातीव विस्मितः ॥ २४ ॥  
॥ श्रीनारद उवाच ॥ ॥  
यथा प्रियं सुतुलसीकाननं सर्वदा हरेः ॥  
तथा धात्रीवनं मासे कार्तिके श्रीहरिप्रियम् ॥ २५ ॥  
॥ ब्रह्मोवाच ॥ ॥  
धात्रीवने हरेः पूजा धात्री छायासु भोजनम् ॥  
कार्तिके मासि यः कुर्यात्तस्य पापं विनश्यति ॥ २६ ॥  
तीर्थानि मुनयो देवा यज्ञाः सर्वेऽपि कार्तिके ॥  
नित्यं धात्रीं समाश्रित्य तिष्ठन्त्यर्के तुलास्थिते ॥ २७ ॥  
यत्किञ्चित्कुरुते पुण्यं धात्रीछायासु मानवः ॥  
तत्कोटिगुणितं भूयान्नाऽत्र कार्या विचारणा ॥ २८ ॥  
अत्रैवोदाहरन्तीममितिहासं पुरातनम् ॥ ॥ २९ ॥  
अयोध्यानगरे कश्चिद्वैश्यश्चासीद्विजोत्तम ॥  
पुत्रदारविहीनश्च दैवाद्दारिद्र्यपीडितः ॥ 2.4.12.३० ॥  
भिक्षया चोदराग्निं स शमयामास नारद ॥  
कदाचिद्वणिजो वैश्यो ययाचे क्षुत्प्रपीडितः ॥ ३१ ॥  
भिक्षाप्तचणकान्गृह्य धात्रीछायामगात्किल ॥  
तत्र तान्भक्षयामास कार्तिके मासि नारद ॥ ३२ ॥  
केचिदुर्वरितास्तेपु चणकास्तत्र नारद ॥  
वैश्येन तेन दत्ता हि क्षुत्क्षामाय द्विजातये ॥ ३३ ॥  
तेन पुण्यप्रभावेन राजाऽऽसीद्धनिकः क्षितौ ॥  
तस्माद्दानं प्रकर्तव्यं कार्तिके मासि सर्वदा ॥ ३४ ॥  
धात्रीवने मुनिश्रेष्ठ सर्वकामार्थसिद्धये ॥  
धात्रीछायां समाश्रित्य कार्तिके च हरेः कथाम् ॥  
यः शृणोति स पापेभ्यो मुच्यते द्विजसूनुवत् ॥ ३५ ॥ ॥  
॥ नारद उवाच ॥ ॥  
कोऽभूद्द्विजसुतो ब्रह्मन्किं पापं कृतवान्पुरा ॥  
तस्य जाता कथं मुक्तिरेतद्विस्तरतो वद ॥ ३६ ॥  
॥ ब्रह्मोवाच ॥ ॥  
पुरा द्विजवरश्चासीत्कावेर्या उत्तरे तटे ॥ ३७ ॥  
देवशर्मेति विख्यातो वेदवेदाङ्गपारगः ॥  
तस्य पुत्रो दुराचारस्तमाह च पिता हितम् ॥ ३८ ॥  
इदानीं कार्तिको मासो वर्तते हरिवल्लभः ॥  
तत्र स्नानं च दानं च व्रतानि नियमान्कुरु ॥ ३९ ॥  
तुलसीपुष्पसहितां कुरुपूजां हरेः सुत ॥  
दीपदानं च विविधं नमस्कारं प्रदक्षिणाम् ॥ 2.4.12.४० ॥  
एवं पितुर्वचः श्रुत्वा पुत्रः क्रोधसमन्वितः॥  
पितरं प्राह दुष्टात्मा चलदोष्ठो विनिन्दयन् ॥ ४१ ॥  
॥ पुत्र उवाच ॥ ॥  
न करिष्याम्यहं तात कार्तिके पुण्यसङ्ग्रहम् ॥  
इति पुत्रवचः श्रुत्वा सक्रोधः प्राह तं सुतम् ॥ ४२ ॥  
मूषको भव दुर्बुद्धे वने वृक्षस्य कोटरे ॥  
इति शापभयाद्भीतो नत्वा पितरमब्रवीत् ॥ ४३ ॥  
दुर्योनेर्मम मुक्तिः स्यात्कथं तद्वद मे गुरो ॥  
इति प्रसादितो विप्रः प्राह निष्कृतिकारणम् ॥ ४४ ॥  
यदोर्ज्जव्रतजं पुण्यं शृणोषि हरिवल्लभम् ॥  
तदा ते भविता मुक्तिस्तत्कथाश्रवणात्सुत ॥ ४५ ॥  
स पित्रा चैवमुक्तस्तु तत्क्षणान्मूषकोऽभवत् ॥  
बहुवर्षसहस्राणि गह्वरे विपिने वसन् ॥ ४६ ॥  
एकदा कार्तिके मासि विश्वामित्रः सशिष्यकः ॥  
स्नात्वा नद्यां हरिं चार्च्य धात्रीछायां समाश्रितः ॥ ४७ ॥  
कथयामास माहात्म्यं शिष्येभ्यश्चोर्ज्जसम्भवम् ॥  
तदा कश्चिद्दुराचारो व्याधोऽगान्मृगयां चरन् ॥ ४८ ॥  
दृष्ट्वा ऋषिगणान्हन्तुं कृतेच्छः प्राणिघातकः ॥  
तेषां दर्शनमात्रेण सुबुद्धिरभवत्तदा ॥ ४९ ॥  
अथोवाच द्विजान्नत्वा भवद्भिः क्रियतेऽत्र किम् ॥  
तेनैवमुक्तो विप्रेन्द्रो विश्वामित्रस्तमब्रवीत् ॥ 2.4.12.५० ॥  
॥ ॥ विश्वामित्र उवाच ॥ ॥  
सर्वेषामेव मासानां कार्तिकः श्रेष्ठ उच्यते ॥  
तस्मिन्यत्क्रियते कर्म वर्धते वटबीजवत् ॥ ५१ ॥  
कार्तिके मासि यः कुर्यात्स्नानं दानं च पूजनम् ॥  
विप्राणां भोजनं चैव तदक्षय्यफलं भवेत् ॥ ५२ ॥  
व्याधप्रयुक्तमाकर्ण्य धर्मं च ऋषिणा द्विजः ॥  
मौषकं देहमुत्सृज्य दिव्यदेहोऽभवत्तदा ॥ ५३ ॥  
विश्वामित्रं प्रणम्याथ स्ववृत्तान्तं निवेद्य च ॥  
अनुज्ञातोऽथ ऋषिणा विमानस्थो दिवं ययौ ॥ ५४ ॥  
विस्मितो गाधिपुत्रस्तु व्याधश्चैव विशेषतः ॥  
व्याधोऽप्यूर्जव्रतं कृत्वा जगाम हरिमन्दिरम् ॥ ५५ ॥  
तस्मात्सर्वप्रयत्नेन कार्तिके केशवाऽग्रतः ॥  
धात्रीछायां समाश्रित्य कथाश्रवणमाचरेत् ॥ ५६ ॥  
मूषकोऽपि च दुर्योनेर्मुक्त ऊर्जकथाश्रुतेः ॥  
शृणुयाच्छ्रावयेद्यो वा मुक्तिभागी न संशयः ॥ ॥ ५७ ॥  
धात्रीछायां समाश्रित्य वनभोजनमाचरेत् ॥  
आदौ कृत्वा तथा स्नानमुदके वनसंस्थिते ॥  
कृत्वा कर्माणि नित्यानि माधवं पूजयेत्ततः ॥ ५८ ॥  
धात्रीछायां समाश्रित्य हरौ भक्तिसमन्वितः ॥  
शृणुयाच्च कथां दिव्यां मासमाहात्म्यशंसनीम् ॥ ५९ ॥  
ततस्तु ब्राह्मणान्भक्त्या भोजयेद्ब्रह्मवित्तमान् ॥  
ततो भुञ्जीत विप्रेन्द्र स्वयं हरिमनुस्मरन् ॥ 2.4.12.६० ॥  
एवङ्कृते व्रते विप्र कार्तिके हरिवल्लभे ॥  
यत्पापं नश्यते पुत्र सावधानमना शृणु ॥ ६१ ॥  
हरेर्नार्पितभोगाच्च भोजने सूर्यदर्शनात् ॥  
रजस्वलावाक्छ्रवणपापाद्भोजनके तथा ॥ ६२ ॥  
भोजनावसरे चान्यस्पर्शदोषस्तु यद्भवेत् ॥  
निषिद्धभोजनात्तस्माद्भोजने चाऽन्नदूषणात् ॥ ६३ ॥  
शुद्धस्यापि तथा त्यागात्पुण्यकाले हरिप्रिये ॥  
एतैर्यत्साधितं पापं तत्सर्वं नश्यति धुवम् ॥ ६४ ॥  
तस्मात्सर्वप्रयत्नेन धात्र्यां भोजनमाचरेत् ॥ ६५ ॥  
कार्तिके मासि वै विप्रो धात्रीमालां तु यो वहेत् ॥  
तथैव तुलसीमालां तस्य पुण्यमनन्तकम् ॥ ६६ ॥  
धात्रीछायां समाश्रित्य दीपमालार्पणं नरः ॥  
करिष्यति विशेषेण तस्य पुण्यमनन्तकम् ॥ ६७ ॥  
राधादामोदरौ पूज्यौ तुलस्यधो विशेषतः ॥  
तुलस्यभावे कर्तव्या पूजा धात्रीतले शुभा ॥ ६८ ॥  
धात्रीछायातले येन सकृद्भुक्तं तु कार्तिके ॥  
दम्पत्योर्भोजनं दत्तमन्नदोषात्प्रमुच्यते ॥ ६९ ॥  
सम्पूर्णे कार्तिके यस्तु सम्पूज्यामलकीं शुभाम् ॥  
राधादामोदरप्रीत्यै भोजयित्वा च दम्पती ॥  
पश्चात्स्वयं तु भुञ्जीत न श्रीस्तस्य क्षयं व्रजेत् ॥ 2.4.12.७० ॥  
यः कश्चिद्वैष्णवो लोके धत्ते धात्रीफलं मुने ॥  
प्रियो भवति देवानां मनुष्याणां च का कथा ॥ ७१ ॥  
धात्रीफलविलिप्ताङ्गो धात्रीफलसमन्वितः॥  
धात्रीफलकृताहारो नरो नारायणो भवेत् ॥ ७२ ॥  
धात्रीफलानि यो नित्यं वहते करसम्पुटे ॥  
तस्य नारायणो देवो वरमिष्टं प्रयच्छति ॥ ७३ ॥  
श्रीकामः सर्वदा स्नानं कुर्यादामलकैर्नरः ॥  
तुष्यत्यामलकैर्विष्णुरेकादश्यां विशेषतः ॥ ७४ ॥  
नवम्यां दर्शे सप्तम्यां सङ्क्रान्तौ रविवासरे ॥  
चन्द्रसूर्योपरागे च स्नानमामलकैस्त्यजेत् ॥ ७५ ॥  
धात्रीछायां समाश्रित्य कुर्य्यात्पिण्डं त यो नरः ॥  
प्रयान्ति पितरो मुक्तिं प्रसादान्माधवस्य तु ॥ ॥ ७६ ॥  
मूर्ध्नि पाणौ मुखे चैव बाह्वोः कण्ठे तु यो नरः ॥  
धत्ते धात्रीफलं वत्स धात्रीफलविभूषितः ॥७७ ॥  
यावल्लुठति कण्ठस्था धात्रीमाला नरस्य हि ॥  
तावत्तस्य शरीरे तु प्रीत्या लुण्ठति केशवः। ७८ ॥  
धात्रीफलं च तुलसी मृत्तिका द्वारकोद्भवा ॥  
सफलं जीवितं तस्य त्रितयं यस्य वेश्मनि ॥ ७९ ॥  
यावद्दिनानि वहते धात्रीमालां कलौ नरः ॥  
तावद्युगसहस्राणि वैकुण्ठे वसतिर्भवेत् ॥ 2.4.12.८० ॥  
मालायुग्मं वहेद्यस्तु धात्रीतुलसिसम्भवम् ॥  
यो नरः कण्ठदेशे तु कल्पकोटिं दिवं वसेत् ॥ ८१ ॥  
धात्रीछायां गतो यस्तु द्वादश्यां पूजयेद्धरिम् ॥  
तत्रैव भोजनं यस्तु ब्राह्मणानां च कारयेत् ॥ ८२ ॥  
स्वयं च तत्र भुङ्क्ते यः सूपभक्षादिकं तथा ॥  
न तस्य पुनरावृत्तिः कल्पकोटिशतैरपि ॥ ८३ ॥  
तुलस्याश्चैव धात्र्याश्च फलैः पत्रैर्हरिं यजेत् ॥ ८४ ॥  
तुलसी धात्रीयुक्ता हि सिक्ते सति च कार्तिके ॥  
विलयं यान्ति पापानि ब्रह्महत्यादिकानि च ॥ ८५ ॥  
धर्मदत्तो द्विजः पूर्वं यथा मुक्तिमवाप ह ॥ ८६ ॥  
॥ नारद उवाच ॥ ॥  
कार्तिके मासि सा सेव्या पूजनीया सदा नरैः ॥  
चातुर्मास्ये न सेव्या सा इत्युक्तं भवता पुरा ॥  
तस्मात्सर्वमशेषेण कथयस्व ममाग्रतः ॥ ८७ ॥  
॥ ब्रह्मोवाच ॥ ॥  
कार्तिके मासि विप्रर्षे शुक्ला या दशमी शुभा ॥  
तद्दिनाऽऽरभ्य सा सेव्या दैवे पित्र्ये च कर्मणि ॥  
दशम्यारभ्य तत्पत्रैः फलकैर्मधुसूदनम् ॥ ८८ ॥  
पूजयन्ति नरा ये वै ते वै वैकुण्ठगामिनः ॥  
समाप्ते कार्तिकव्रते वनभोजनमाचरेत् ॥ ८९ ॥  
दशम्यां वाऽथ द्वादश्यां पौर्णमास्यामथाऽपि वा ॥  
पञ्चम्यां वा महाभाग वनभोजनमाचरेत् ॥॥ 2.4.12.९० ॥  
सर्वोपस्करसंयुक्तो वृद्धबालैश्च संयुतः ॥  
वनं प्रवेशयेद्धीमान्धात्रीवृक्षैः सुशोभितम् ॥ ९१ ॥  
चूतैर्बकैस्तथाऽश्वत्थैः पिचुमन्दैः कदम्बकैः ॥  
न्यग्रोधतिन्तिणीवृक्षैः समन्तात्परिशोभितम्॥ ९२॥  
तत्र गत्वा महाप्राज्ञ पुण्याऽहं कारयेत्पुरा॥  
वास्तुपीठं तथा पूज्यं धात्रीमूले तु कारयेत् ॥ ९३ ॥  
वेदिकां चतुरस्रां च हस्तमात्रायतां शुभाम् ॥  
तथोपवेदिकां कृत्वा वेदिकाग्रे महामते ॥ ९४ ॥  
उपवेशाय देवस्य ह्यलं कार्यं तु धातुभिः ॥  
वेदिकापश्चिमेभागे कारयेत्कुण्डमण्डपम् ॥ ९५ ॥  
मेखलात्रयसंयुक्तं पिप्पलच्छदसंयुतम् ॥  
हस्तमात्रायतं सौम्य एवं कुण्डं तु कारयेत् ॥ ९६ ॥  
पश्चात्स्नात्वा ततो जप्त्वा देवपूजां समाचरेत् ॥  
पश्चादग्निं समाधाय होमं कुर्याद्यथाविधि ॥ ९७ ॥  
पायसाऽऽज्यगुडसूपपालाशसमिधा तथा ॥  
ग्रहाणां वास्तुदेवेभ्यश्चरुं कृत्वा प्रयत्नतः ॥ ९८ ॥  
धात्री शान्तिस्तथा कान्तिर्माया प्रकृतिरेव च ॥  
विष्णुपत्नी महालक्ष्मी रमा मा कमला तथा ॥ ९९ ॥  
इन्दिरा लोकमाता च कल्याणी कमला तथा ॥  
सावित्री च जगद्धात्री गायत्री सुधृतिस्तथा ॥ 2.4.12.१०० ॥  
अन्तज्ञा विश्वरूपा च सुकृपा ह्यब्धिसम्भवा ॥  
प्रधानदेवताभिस्तु रक्षाहोमं समारभेत् ॥१॥  
संसृष्टेति च मन्त्रेण ऋषभं मेति मन्त्रतः ॥  
अपूपं गुडसूपाभ्यां संयुतं जुहुयाद्धविः ॥ २ ॥  
अष्टोत्तरशतं हुत्वा मूलमन्त्रेण पायसम् ॥  
ततो ग्रहादि देवांस्तु यथासङ्ख्येन होमयेत् ॥ ३ ॥  
धात्रीहोमे महाप्राज्ञ रक्षाहोमे तु पायसम् ॥  
ततः स्विष्टकृतं हुत्वा बलिदानं समाचरेत् ॥ ४ ॥  
इन्द्रादि लोकपालांश्च रक्षा पूज्या प्रयत्नतः ॥  
धात्रीवृक्षस्य सर्वत्र वेदिकासंयुतस्य च ॥ ५ ॥  
सूपेन गुडमिश्रेण बलिं पश्चान्निवेदयेत् ॥  
देवि धात्रि नमस्तुभ्यं गृहाण बलिमुत्तमम्॥ ६ ॥  
मिश्रितं गुडसूपाभ्यां सर्वमङ्गलदायिनि ॥  
पुत्रान्देहि महाप्राज्ञान्यशो देहि शुभप्रदम् ॥ ७ ॥  
प्रज्ञां मेधां च सौभाग्यं विष्णुभक्तिं च देहि मे ॥  
नीरोगं कुरु मे नित्यं निष्पापं कुरु सर्वदा ॥ ८ ॥  
वर्चस्कं कुरु मां देवि धनवन्तं तथा कुरु ॥  
इति तां प्रार्थयेद्देवीं प्रादक्षिण्याद्बलिं न्यसेत् ॥ ९ ॥  
बलिप्रदानकाले तु ये कुर्वन्ति प्रदक्षिणम् ॥  
ते यान्ति विष्णुसालोक्यं पितृभिः सार्द्धमेव च ॥2.4.12.११०॥  
ततः पूर्णाहुतिं कृत्वा होमशेषं समापयेत् ॥ ११ ॥  
धात्रीवृक्षस्य मूलस्थं मन्दस्मितरमापतिम् ॥  
ते यान्ति विष्णुसायुज्यं ये पश्यन्तीह चक्षुषा ॥ १२ ॥  
वैश्वदेवं ततः कृत्वा पूजयेद्वनदेवताः ॥  
गन्धाक्षतांस्ततो दत्त्वा विप्रेभ्यः पद्मसम्भव ॥ १३ ॥  
ब्राह्मणान्भोजयेत्पश्चात्स्वयं भुञ्जीत बन्धुभिः ॥  
गृहं प्रवेशयेत्पश्चाद्वृद्धान्बालादिकैः सह ॥ १४ ॥  
ब्रह्मचारी भवेद्रात्रौ क्षितिशायी भवेत्ततः ॥  
ग्रामस्थैश्च मिलित्वा च स्वयं वा कारयेद्बुधः ॥ १५ ॥  
सर्वपापविमुक्त्यर्थं वनभोजनमुत्तमम् ॥  
कृत्वैवं सकलं कर्म कृष्णाय च समर्पयेत् ॥ १६ ॥  
अश्वमेधसहस्रस्य राजसूयशतस्य च ॥  
यत्फलं समवाप्नोति तत्फलं वनभोजने ॥ १७ ॥  
अतो धात्री महाभाग पवित्रा पापनाशनी ॥  
धात्री चैव नृणां धात्री धात्रीवत्कुरुते क्रियाम् ॥ १८ ॥  
ददात्यायुः पयःपानात्स्नानाद्वै धर्मसञ्चयम् ॥  
अलक्ष्मीनाशनं स्नानमात्रैर्निर्वाणमाप्नुयात् ॥  
विघ्नानि नैव जायन्ते धात्रीस्नानेन वै नृणाम् ॥ १९ ॥  
तस्मात्त्वं कुरु विप्रेन्द्र धात्रीस्नानं हि यत्नतः ॥  
प्रयास्यसि हरेर्द्धाम देवत्वं प्राप्य नारद ॥ 2.4.12.१२० ॥  
यत्रयत्र मुनिश्रेष्ठ धात्रीस्नानं समाचरेत् ॥  
तीर्थे वाऽपि गृहे वाऽपि तत्रतत्र हरिः स्थितः ॥ २१ ॥  
धात्रीस्नानेन विप्रर्षे यस्यास्थीनि कलेवरे ॥  
प्रक्षाल्यन्ते मुनिश्रेष्ठ न स गर्भगृहं वसेत् ॥ २२ ॥  
धात्रीजलेन विप्रेन्द्र येषां केशाश्च रञ्जिताः ॥  
ते नराः केशवं यान्ति नाशयित्वा कलेर्मलम् ॥ २३ ॥  
धात्रीफलं महापुण्यं स्नानं पुण्यतमं स्मृतम् ॥  
पुण्यात्पुण्यतरं वत्स भक्षणे मुनिसत्तम ॥ ॥ २४ ॥  
न गङ्गा न गया काशी न वेणी न च पुष्करम् ॥  
एकैव हि यथा पुण्या धात्री माधववासरे ॥ २५ ॥  
धात्रीस्नानं हरेर्नाम तथैवैकादशी सुत ॥  
गयाश्राद्धं तथा वत्स समानि मुनयो विदुः ॥ २६ ॥  
संस्पृशन्यस्तु वै धात्रीमहन्यहनि मानवः ॥  
मुच्यते पातकैः सर्वैर्मनोवाक्कायसम्भवैः ॥ २७ ॥  
धात्रीफलैरमावास्यासप्तमीनवमीषु च ॥  
रविवारे च सङ्क्रान्तौ न स्नायान्मुनिसत्तम ॥ २८ ॥  
यस्मिन्गृहेमुनिवर धात्री तिष्ठति सर्वदा ॥  
तस्मिन्गृहे न गच्छन्ति प्रेतकूष्माण्डराक्षसाः ॥ २९ ॥  
धात्रीफलकृतां मालां कण्ठस्थां यो वहेन्नहि ॥  
स वैष्णवो न विज्ञेयो विष्णोर्भक्तिपरो यदि ॥ 2.4.12.१३० ॥  
न त्याज्या तुलसीमाला धात्रीमाला विशेषतः ॥  
तथा पद्माक्षमालाऽपि धर्मकामार्थमीप्सुभिः ॥ ३१ ॥  
यावद्दिनानि वहते धात्रीमालां कलौ नरः ॥  
तावद्युगसहस्राणि वैकुण्ठे वसतिर्भवेत् ॥ ३२ ॥  
सर्वदेवमयी धात्री वासुदेवमनःप्रिया ॥  
आरोपणीया सेव्या च पूजनीया सदा नरैः ॥ ३३ ॥  
एतत्ते सर्वमाख्यातं धात्रीमाहात्म्यमुत्तमम् ॥  
श्रोतव्यं च सदा भक्तैश्चतुर्वर्गफलप्रदम् ॥ ३४ ॥  
धात्रीछायां समाश्रित्य कार्तिकेऽन्नं भुनक्ति यः ॥  
अन्नसंसर्गजं पापमावर्षं तस्य नश्यति ॥ १३५ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये धात्रीमाहात्म्यवर्णनन्नाम द्वादशोऽध्यायः ॥ १२ ॥ ॥ छ ॥