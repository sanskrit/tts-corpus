+++
title = "०१८ रुद्रसेनापराभवः"

+++
॥ नारद उवाच ॥ ॥  
जलन्धरस्तु तच्छुत्वा कोपाकुलितविग्रहः ॥  
निर्जगामाऽऽशु दैत्यानां कोटिभिः परिवारितः ॥ १ ॥  
गच्छतोऽस्याऽग्रतः शुक्रो राहुर्दृष्टिपथेऽभवत् ॥  
मुकुटश्चाऽपतद्भूमौ वेगात्प्रस्खलितस्तदा ॥ २॥  
दैत्यसैन्याऽऽवृतैस्तस्य विमानानां शतैस्तदा ॥  
व्यराजत नभःपूर्णं प्रावृषीव यथा घनैः ॥ ॥ ३ ॥  
तस्योद्योगं तदा दृष्ट्वा देवाः शक्रपुरोगमाः ॥  
अलक्षितास्तदा जग्मुः शूलिनं तं व्यजिज्ञपुः ॥ ४ ॥  
॥ देवा ऊचुः ॥ ॥  
न जानासि कथं स्वामिन्देवापत्तिमिमां विभो ॥  
तदस्मद्रक्षणार्थाय जहि सागरनन्दनम् ॥ ५ ॥  
॥ नारद उवाच ॥  
इति देववचः श्रुत्वा प्रहस्य वृषभध्वजः॥  
महाविष्णुं समाहूय वचनं चेदमब्रवीत्॥ ६ ॥  
॥ ईश्वर उवाच ॥  
जलन्धरः कथं विष्णो न हतः सङ्गरे त्वया ॥  
तद्गृहं चाऽपि यातोऽसि त्यक्त्वा वैकुण्ठमात्मनः ॥ ७ ॥  
॥ विष्णुरुवाच ॥ ॥  
तवांशसम्भवत्वाच्च भ्रातृत्वाच्च तथा श्रियः ॥  
न मया निहतः सङ्ख्ये त्वमेनं जहि दानवम् ॥ ८ ॥  
॥ ईश्वर उवाच ॥  
नायमेभिर्महातेजाः शस्त्रास्त्रैर्वध्यते मया ॥  
देवैः सह स्वतेजोंशं शस्त्रार्थं दीयतां मम ॥ ९ ॥  
॥ नारद उवाच ॥ ॥  
अथ विष्णुमुखा देवाः स्वतेजांसि ददुस्तदा ॥  
तान्यैक्यमागतानीशो दृष्ट्वा स्वं चामुचन्महः ॥ 2.4.18.१० ॥  
तेनाकरोन्महादेवो महसा शस्त्रमुत्तमम् ॥  
चक्रं सुदर्शनं नाम ज्वालामालातिभीषणम् ॥ ११ ॥  
ततः शेषेण च तदा वज्रं च कृतवान्हरिः ॥  
तावज्जलन्धरो दृष्टः कैलासतलभूमिषु ॥ १२ ॥  
हस्त्यश्वरथपत्तीनां कोटिभिः परिवारितः ॥  
तं दृष्ट्वा लक्षिता जग्मुर्देवाः सर्वे यथागताः ॥१३॥  
गणाश्च समसज्जन्त युद्धायाऽतित्वरान्विताः ॥  
नन्दीभवक्त्रसेनानीमुखाः सर्वे शिवाज्ञया ॥ १४ ॥  
अवतेरुर्गणा वेगात्कैलासाद्युद्धदुर्मदाः ॥  
ततः समभवद्युद्धं कैलासोपत्यकाभुवि ॥ १५ ॥  
प्रमथाधिपदैत्यानां घोरशस्त्रास्त्रसङ्कुलम् ॥  
भेरीमृदङ्गशङ्खौघ निःस्वनैर्वीरहर्षणैः ॥ १६ ॥  
गजाश्वरथशब्दैश्च नादिता भूर्व्यकम्पत ॥  
शक्तितोमरबाणौघमुसलप्रासपट्टिशैः ॥१७॥  
व्यराजत नभः पूर्णमुल्काभिरिव संवृतम् ॥  
निहतैरथनागाश्वपत्तिभिर्भूर्व्यराजत ॥ १८ ॥  
वज्राहताचलशिरःशकलैरिव संवृता ॥  
प्रमथाहतदैत्यौघैर्दैत्याहतगणैस्तथा ॥ १९ ॥  
वसासृङ्मांसपङ्काढ्या भूरगम्याऽभवत्तदा ॥  
प्रमथाहतदैत्यौघान्भार्गवः समजीवयत् ॥2.4.18.२०॥  
युद्धे पुनः पुनस्तत्र मृतसञ्जीविनीबलात् ॥  
तं दृष्ट्वा व्याकुलीभूता गणाः सर्वे भयान्विताः ॥  
शशंसुर्देवदेवाय तत्सर्वं शुक्रचेष्टितम् ॥ २१ ॥  
अथ रुद्रमुखात्कृत्या बभूवाऽतीवभीषणा ॥  
तालजङ्घा दरीवक्त्रा स्तनापीडितभूरुहा ॥२२॥  
सा युद्धभूमिमासाद्य भक्षयन्ती महासुरान् ॥  
भार्गवं स्वभगे धृत्वा जगामान्तर्हिता नभः ॥२३॥  
विधृतं भार्गवं दृष्ट्वा दैत्यसैन्यं गणास्तदा ॥  
अम्लानवदना हर्षान्निजघ्नुर्युद्धदुर्मदाः ॥ २४ ॥  
अथाभज्यत दैत्यानां सेना गणभयार्दिता ॥  
वायुवेगेनाहतेव प्रकीर्णा तृणसन्ततिः ॥  
भग्नां गणभयात्सेनां दृष्ट्वामर्षयुता ययुः ॥  
निशुम्भशुम्भौ सेनान्यौ कालनेमिश्च वीर्यवान् ॥२६ ॥  
त्रयस्ते वारयामासुर्गणसेनां महाबलाः ॥  
मुञ्चतः शरवर्षाणि प्रावृषीव बलाहकाः ॥ २७ ॥  
ततो दैत्यशरौघास्ते शलभानामिव व्रजाः ॥  
रुरुधुः खं दिशः सर्वा गणसेनामकम्पयन् ॥ २८ ॥  
गणाः शरशतैर्भिन्ना रुधिरासारवर्षिणः ॥  
वसन्ते किंशुकाभासा न प्राज्ञायत किञ्चन ॥ ॥ २९ ॥  
पतिताः पात्यमानाश्च भिन्नाश्छिन्नास्तदा गणाः ॥  
त्यक्त्वा सङ्ग्रामभूमिं ते सर्वेपि विमुखाऽभवन् ॥ 2.4.18.३० ॥  
ततः प्रभग्नं स्वबलं विलोक्य शैलादिलम्बोदरकार्तिकेयाः ॥  
त्वरान्विता दैत्यवरान्प्रसह्य निवारयामासुरमर्षिणस्ते ॥ ३१ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये जलन्धरोपाख्याने रुद्रसेनापराभवोनामाऽष्टादशोऽध्यायः ॥ १८ ॥