+++
title = "००२ कार्तिकव्रतधर्मनिरूपणम्"

+++
॥ ॥ ब्रह्मोवाच ॥ ॥  
अथ कार्तिकमासस्य धर्मान्वक्ष्यामि नारद ॥  
सम्प्राप्तं कार्तिकं दृष्ट्वा परान्नं यस्तु वर्जयेत् ॥ १ ॥  
स तु मोक्षमवाप्नोति नात्र कार्या विचारणा ॥  
सर्वेषामेव धर्माणां गुरुपूजा परा मता ॥  
गुरुशुश्रूषया सर्वं प्राप्नोति ऋषिसत्तम ॥२॥  
गुरौ तुष्टे च तुष्टाः स्युर्देवाः सर्वे सवासवा ॥  
गुरौ रुष्टे च रुष्टाः स्युर्देवाः सर्वे सवासवाः ॥ ३ ॥  
कार्तिकं मासि सम्प्राप्ते कृत्वा कर्माणि भूरिशः ॥ ४ ॥  
अकृत्वा गुरुशुश्रूषां नरकानेव विन्दति ॥ ४ ॥  
यत्किञ्चिद्वा समादिष्टो गुरुणा तत्समाचरेत् ॥५॥  
आज्ञप्तो गुरुणा विप्र न तद्वाक्यं तु लङ्घयेत् ॥  
यदि दुःखादिकं प्राप्तं गुरुं तु शरणं व्रजेत् ॥ ६ ॥  
मातृत्वे च पितृत्वे च गुरुमेव स्मरेद्बुधः ॥  
गुरौ न प्राप्यते यत्तन्नान्यत्राऽपि हि लभ्यते ॥ ७ ॥  
गुरुप्रसादात्सर्वं तु प्राप्नोत्येव न संशयः ॥  
मेधावी कपिलश्चैव सुमतिश्च महातपाः ॥  
गौतमस्य गुरोः सम्यक्सेवयाऽमरतां गताः ॥ ८ ॥*  
तस्मात्सर्वप्रयत्नेन कार्तिके विष्णुतत्परः ॥  
गुरुसेवां प्रकुर्वीत ततो मोक्षमवाप्नुयात् ॥ ९ ॥  
नरेभ्यो वैष्णवं धर्मं यो ददाति द्विजोत्तमः ॥  
ससागरमहीदाने तत्पुण्यं लभते हि सः ॥ 2.4.2.१० ॥  
तिलधेनुं हिरण्यं च रजतं भूमिवाससी ॥  
गोप्रदानानि दास्यन्ति सर्वभावेन सुव्रत ॥ ११ ॥  
सर्वेषामेव दानानां कन्यादानं विशिष्यते ॥ *  
सहस्रमेव धेनूनां शतं चानडुहां समम् ॥ १२ ॥  
दशानडुत्समं यानं दशयानसमो हयः ॥  
हयदान सहस्रेभ्यो गजदानं विशिष्यते ॥ १३ ॥  
गजदानसहस्राणां स्वर्णदानं च तत्समम् ॥  
स्वर्णदानसहस्राणां विद्यादानं च तत्समम् ॥ १४ ॥  
विद्यादानात्कोटिगुणं भूमिदानं विशिष्यते ॥  
भूमिदानसहस्रेण गोप्रदानं विशिष्यते ॥ १५ ॥  
गोप्रदानसहस्रेभ्यो ह्यन्नदानं विशिष्यते ॥  
अन्नाधारमिदं प्रोक्तं तस्माद्देयं तु कार्तिके ॥ १६ ॥  
परान्नवर्जनादेव लभेच्चान्द्रायणं फलम् ॥  
दिनेदिनेऽतिकृच्छ्रस्य फलं प्राप्नोति मानवः ॥ १७ ॥  
कार्तिके वर्जयेन्मांसं सन्धानं च विशेषतः ॥  
राक्षसीं योनिमाप्नोति सकृन्मांसस्य भक्षणात् ॥ १८ ॥  
प्रवृत्तानां तु भक्ष्याणां कार्तिके नियमे कृते ॥  
अवश्यं विष्णुरूपत्वं प्राप्यते मोक्षदं पदम् ॥ १९ ॥  
ब्राह्मणेभ्यो महीं दत्त्वा ग्रहणे सूर्यचन्द्रयोः ॥  
यत्फलं लभते वत्स तत्फलं भूमिशायिनः ॥ 2.4.2.२० ॥  
भोजनं द्विजदम्पत्योः पूजनं च विलेपनैः ॥  
कम्बलानि च रत्नानि वासांसि विविधानि च ॥ २१ ॥  
तूलिकाश्च प्रदातव्याः प्रच्छादनपटैः सह ॥  
उपानहावातपत्रं कार्तिके देहि सुव्रत ॥ २२ ॥  
कार्तिके क्षितिशायी च हन्यात्पापं युगार्जितम् ॥  
जागरं कार्तिके मासि यः करोत्यरुणोदये ॥ २३ ॥  
दामोदराग्रे देवर्षे गोसहस्रफलं लभेत् ॥  
नदीस्नानं कथा विष्णोर्वैष्णवानां च दर्शनम् ॥ २४ ॥  
न भवेत्कार्तिके यस्य हरेत्पुण्यं दशाब्दिकम् ॥  
पुष्करं यः स्मरेत्प्राज्ञः कर्मणा मनसा गिरा ॥ २५ ॥  
कार्तिके मुनिशार्दूल लक्षकोटिगुणं भवेत् ॥  
प्रयागो माघमासे तु पुष्करं कार्तिके तथा ॥ २६ ॥  
अवन्ती माधवे मासि हन्यात्पापं युगार्जितम् ॥  
धन्यास्ते मानवा लोके कलिकाले विशेषतः ॥ २७ ॥  
ये कुर्वन्ति नरा नित्यं प्रीत्यर्थं हरिपूजनम् ॥  
तारितास्तैश्च पितरो नरकाच्च न संशयः ॥ २८ ॥  
क्षीरादिस्नपनं विष्णोः क्रियते पितृकारणात् ॥  
कल्पकोटिं दिवं प्राप्य वसन्ति त्रिदिवैः सह ॥ २९ ॥  
कार्तिके नार्चितो यैस्तु कृष्णस्तु कमलेक्षणः ॥  
जन्मकोटिषु विप्रेन्द्र न तेषां कमला गृहे ॥ 2.4.2.३० ॥  
अहो मुष्टा विनष्टास्ते पतिताः कलिकन्दरे ॥  
यैर्नार्चितो हरिर्भक्त्या कमलैरसितैः सितैः ॥ ३१ ॥  
पद्मेनैकेन देवेशं योऽर्चयेत्कमलापतिम् ॥  
वर्षायुतसहस्रस्य पापस्य कुरुते क्षयम् ॥  
पुष्करार्चनयोगेन श्वेतो मुक्तिमवाप ह ॥ ३२ ॥ *  
अपराधसहस्राणि तथा सप्तशतानि च ॥  
पद्मेनैकेन देवेशः क्षमते प्रणतोऽर्चितः ॥३३॥  
तुलसीपत्रलक्षेण कार्तिके योऽर्चयेद्धरिम् ॥  
पत्रेपत्रे मुनिश्रेष्ठ मौक्तिकं लभते फलम् ॥ ३४ ॥  
मुखे शिरसि देहे तु कृष्णोत्तीर्णां तु यो वहेत् ॥  
तुलसी कृष्णनिर्माल्यैर्यो गात्रं परिमार्जयेत् ॥  
सर्वरोगैस्तथा पापैर्मुक्तो भवति मानवः ॥ ३५ ॥  
शङ्खोदकं हरेर्भक्तिर्निर्माल्यं पादयोर्जलम् ॥  
चन्दनं धूपशेषं च ब्रह्महत्यापहारकम् ॥ ३६ ॥  
कार्तिके मासि विप्रेन्द्र प्रातःस्नानपरायणः ॥  
विप्रेभ्यश्चान्नदानं तु कुर्याच्छक्त्यनुसारतः ॥ ३७ ॥  
सर्वेषामेव दानानामन्नदानं विशिष्यते ॥  
अन्नेन जायते लोको ह्यन्नेनैवाऽभिवर्द्धते ॥ ३८ ॥  
अन्नं हि सर्वभूतानां प्राणभूतं परं विदुः ॥  
अन्नदः सर्वदो लोके सर्वयज्ञादिकृद्भवेत् ॥ ३९ ॥  
तीर्थस्नानेन किं तस्य देवयात्रादिनाऽपि किम् ॥  
सर्वं सम्पाद्यते ब्रह्मन्नन्नदानान्न संशयः ॥ 2.4.2.४० ॥  
सत्यकेतुर्द्विजः पूर्वं चान्नदानेन केवलम् ॥  
सर्वपुण्यफलं प्राप्य मोक्षं प्राप सुदुर्लभम् ॥ ४१ ॥*  
कार्तिकव्रतनिष्ठस्तु कुर्याद्गोदानमुत्तमम्॥  
व्रतं सम्पूर्णतां याति गोदानेन न संशयः ॥ ४२ ॥  
गोदानात्परमं दानं संसारार्णवतारकम् ॥  
नास्ति नारद लोकेऽस्मिन्सुशर्मा ब्राह्मणो यथा ॥ ४३ ॥ *  
कार्तिके मासि विप्रेन्द्र दत्त्वा दानान्यनेकशः ॥  
हरिस्मृतिविहीनश्चेन्न पुनन्ति कदाचन ॥ ४४ ॥  
नामस्मरणमाहात्म्यं मया वक्तुं न शक्यते ॥  
पुष्करेण यथा पूर्वं नारकीयाश्च मोचिताः ॥ ४५ ॥ *  
गोविन्द गोविन्द हरे मुरारे गोविन्द गोविन्द् मुकुन्द कृष्ण ॥  
गोविन्द गोविन्द रथाङ्गपाणे गोविन्द दामोदर माधवेति ॥ ४६ ॥  
श्लोकार्द्धं श्लोकपादं वा नित्यं भागवतोद्भवम् ॥  
कार्तिके यः पठन्मर्त्यः श्रद्धाभक्तिसमन्वितः ॥ ४७ ॥  
यैर्न श्रुतं भागवतं पुराणं नाराधितो वै पुरुषः पुराणः ॥  
हुतं मुखे नैव धरामराणां तेषां वृथा जन्म गतं नराणाम् ॥ ४८ ॥  
कार्तिके मासि विप्रेन्द्र यस्तु गीतां पठेन्नरः ॥  
तस्य पुण्यफलं वक्तुं मम शक्तिर्न विद्यते ॥ ४९ ॥  
गीतायास्तु समं शास्त्रं न भूतं न भविष्यति ॥  
सर्वपापहरा नित्यं गीतैका मोक्षदायिनी ॥ 2.4.2.५० ॥  
एकेनाऽध्यायपाठेन सर्वपापकृतोऽपि च ॥  
मुच्यन्ते नरकाद्घोराज्जडो वै ब्राह्मणो यथा ॥ ५१ ॥ *  
शालिग्रामशिलादानं यः कुर्यात्कार्तिके मुने ॥  
तस्य पुण्यस्य विश्रान्तिर्विष्णुना न निरूपिता ॥ ५२ ॥ *  
शालिग्रामं समभ्यर्च्य श्रोत्रियाय महामुने ॥  
दानं यः कुरुते विप्र तस्य पुण्यफलं शृणु ॥ ५३ ॥  
सप्तसागरपर्यन्तं भूदानाद्यत्फलं भवेत् ॥  
शालिग्रामशिलादानात्तत्फलं समवाप्नुयात् ॥ ५४ ॥  
शालिग्रामशिलादानात्कार्तिके ब्राह्मणी यथा ॥  
विधवा सधवा जाता विवाहे पञ्चमेऽहनि ॥ ५५ ॥ *  
तस्मात्तु कार्तिके मासि स्नानदानपुरःसरम् ॥  
शालिग्रामशिलादानं कर्तव्यं नाऽत्र संशयः ॥ ५६ ॥ *  
इति श्रीस्कान्दे महापुराण एकाशीति साहस्र्यां संहितायां द्वितीये वैष्णवखण्डे कार्तिकमासमाहात्म्ये कार्तिकव्रतधर्मनिरूपणन्नाम द्वितीयोऽध्यायः ॥ २ ॥