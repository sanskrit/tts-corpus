+++
title = "०२२ जलन्धरमुक्तिकथनम्"

+++
॥ नारद उवाच ॥ ॥  
ततो जलन्धरो दृष्ट्वा रुद्रमद्भुतविक्रमम् ॥  
चकार मायया गौरीं त्र्यम्बकं मोहयन्निव ॥ १ ॥  
रथोपरि च तां बद्धां रुदन्तीं पार्वतीं शिवः ॥  
निशुम्भप्रमुखाद्यैश्च वध्यमानां ददर्श सः ॥ २ ॥  
गौरीं तथाविधां दृष्ट्वा शिवोऽप्युद्विग्नमानसः ॥  
अवाङ्मुखः स्थितस्तूष्णीं विस्मृत्य स्वपराक्रमम् ॥ ३ ॥  
ततो जलन्धरो वेगात्त्रिभिर्विव्याध सायकैः ॥  
आपुङ्खमग्रैस्तं रुद्रं शिरस्युरसि चोदरे ॥ ४ ॥  
ततो जज्ञे स तां मायां विष्णुना च प्रबोधितः ॥  
रौद्ररूपधरो जातो ज्वालामालाऽतिभीषणः ॥ ५ ॥  
तस्याऽतीव महारौद्रं रूपं दृष्ट्वा महासुराः ॥  
न शेकुः सम्मुखे स्थातुं भेजिरे ते दिशो दश ॥६॥  
ततः शापं ददौ रुद्रस्तयोः शुम्भनिशुम्भयोः ॥  
मम युद्धादपक्रान्तौ गौर्या बध्यौ भविष्यथः ॥ ७ ॥  
पुनर्जलन्धरो वेगाद्ववर्ष निशितैः शरैः ॥  
बाणान्धकारैः सञ्छन्नं तदा भूमितलं महत् ॥ ८ ॥  
यावद्रुद्रश्च चिच्छेद तस्य बाणगणं जवात् ॥  
तावत्स परिघेणाऽऽशु जघान वृषभं बली ॥ ९ ॥  
वृषस्तेन प्रहारेण परावृत्तो रणाङ्गणात् ॥  
रुद्रेणाऽऽकृष्यमाणोऽपि न तस्थौ रणभूमिषु ॥ 2.4.22.१० ॥  
ततः परमसङ्कुद्धो रुद्रो रौद्रवपुर्धरः ॥  
चक्रं सुदर्शनं वेगाच्चिक्षेपाऽऽदित्यवर्चसम् ॥ ११ ॥  
प्रदहद्रोदसी वेगात्पपात वसुधातले ॥  
जहार तच्छिरः कायान्महदायतलोचनम् ॥ १२ ॥  
रथात्कायः पपाताऽस्य नादयन्वसुधातलम् ॥  
तेजश्च निर्गतं देहात्तद्रुद्रे लयमागमत् ॥ १३ ॥  
वृन्दादेहोद्भवं तेजस्तद्गौर्यां विलयं गतम् ॥  
अथ ब्रह्मादयो देवा हर्षादुत्फुल्ललोचनाः ॥ १४ ॥  
प्रणम्य शिरसा रुद्रं शशंसुर्विष्णुचेष्टितम् ॥  
॥ देवा ऊचुः ॥ ॥  
महादेव त्वया देवा रक्षिताः शत्रुजाद्भयात् ॥ १५ ॥  
किञ्चिदन्यत्समुद्भूतं तत्र किं करवामहे ॥  
वृन्दालावण्यसम्भ्रान्तो विष्णुस्तिष्ठति मोहितः ॥ १६ ॥  
॥ ईश्वर उवाच ॥ ॥  
गच्छध्वं शरणं देवा विष्णोर्मोहापनुत्तये ॥  
शरण्यां मोहिनीं मायां सा वः कार्यं करिष्यति ॥ १७ ॥  
॥ नारद उवाच ॥ ॥  
इत्युक्त्वान्तर्दधे देवः सर्वभूतगणैस्तदा ॥  
देवाश्च तुष्टुवुर्मूलप्रकृतिं भक्तवत्सलाम् ॥ १८ ॥  
॥ देवा ऊचुः ॥ ॥  
यदुद्भवाः सत्त्वरजस्तमोगुणाः सर्गस्थितिध्वंसनिदानकारिणः ॥  
यदिच्छया विश्वमिदं भवाऽभवौ तनोति मूलप्रकृतिं नताः स्म ताम् ॥ १९ ॥  
या हि त्रयोविंशतिभेदशब्दिता जगत्यशेषे समधिष्ठिता परा ॥  
यद्रूपकर्माणि जडास्त्रयोऽपि देवा न विद्युः प्रकृतिं नताः स्म ताम् ॥ 2.4.22.२० ॥  
यद्भक्तियुक्ताः पुरुषास्तु नित्यं दारिद्र्यभीमोहपराभवादीन् ॥  
न प्राप्नुवन्त्येव हि भक्तवत्सलां सदैव मूलप्रकृतिं नताः स्म ताम् ॥ २१ ॥  
॥ नारद उवाच ॥ ॥  
स्तोत्रमेतत्त्रिसन्ध्यं यः पठेदेकाग्रमानसः ॥  
दारिद्यमोहदुःखानि न कदाचित्स्पृशन्ति तम् ॥२२॥  
इत्थं स्तुवन्तस्ते देवास्तेजोमण्डलमास्थितम् ॥  
ददृशुर्गगनं तत्र ज्वालाव्याप्तदिगन्तरम् ॥ २३ ॥  
तन्मध्याद्भारतीं सर्वे शुश्रुवुर्व्योमचारिणीम् ॥  
॥ शक्तिरुवाच ॥ ॥  
अहमेव त्रिधा भिन्ना तिष्ठामि त्रिविधैर्गुणैः ॥ ॥ २४ ॥  
गौरी लक्ष्मी स्वरा चेति रजःसत्त्वतमोगुणैः ॥  
तत्र गच्छत ताः कार्यं विधास्यति च वः सुराः ॥ २५ ॥  
॥ नारद उवाच ॥ ॥  
शृण्वतामिति तां वाचमन्तर्धानमगान्महः ॥  
देवानां विस्मयोत्फुल्लनेत्राणां तत्तदा नृप ॥ २६ ॥  
ततः सर्वेऽपि ते देवा गत्वा तद्वाक्यनोदिताः ॥  
गौरीं लक्ष्मीं स्वरां चैव प्रणेमुर्भक्तितत्पराः ॥ २७ ॥  
ततस्तास्तान्सुरान्दृष्ट्वा प्रणतान्भक्तवत्सलाः ॥  
बीजानि प्रददुस्तेभ्यो वाक्यान्यूचुश्च भूमिप ॥ २८ ॥  
॥ देव्य ऊचुः ॥ ॥  
इमानि तत्र बीजानि विष्णुर्यत्राऽवतिष्ठते ॥  
निर्वपध्वं ततः कार्यं भवतां सिद्धिमेष्यति ॥ २९ ॥ ॥  
॥ नारद उवाच ॥ ॥  
ततस्तु हृष्टाः सुरसिद्धसङ्घाः प्रगृह्य बीजानि विचिक्षिपुस्ते ॥  
वृन्दान्वितो भूमितले स यत्र विष्णुः सदा तिष्ठति सौख्यहीनः ॥ 2.4.22.३० ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये जलन्धरमुक्तिकथनं नाम द्वाविंशोऽध्यायः ॥ २२ ॥