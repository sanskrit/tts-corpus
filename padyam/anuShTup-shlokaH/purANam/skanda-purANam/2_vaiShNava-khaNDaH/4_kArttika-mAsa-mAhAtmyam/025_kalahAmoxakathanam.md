+++
title = "०२५ कलहामोक्षकथनम्"

+++
॥ धर्मदत्त उवाच ॥ ॥  
विलयं यान्ति पापानि तीर्थे दानव्रतादिभिः ॥  
प्रेतदेहस्थितायास्ते तेषु नैवाऽधिकारिता ॥ १ ॥  
त्वद्ग्लानिदर्शनादस्मात्खिन्नं च मम मानसम् ॥  
न वै निर्वृतिमायाति त्वामनुद्धृत्य दुःखिताम् ॥ २ ॥  
तस्मादाजन्मचरितं यन्मया कार्तिकव्रतम् ॥  
तत्पुण्यस्यार्द्धभागेन सद्गतिं त्वमवाप्नुहि ॥ ३ ॥  
॥ नारद उवाच ॥  
इत्युक्त्वा धर्मदत्तोऽसौ यावत्तामभ्यषेचयत् ॥  
तुलसीमिश्रतोयेन श्रावयन्द्वादशाक्षरम् ॥ ४ ॥  
तावत्प्रेतत्वनिर्मुक्ता ज्वलदग्निशिखोपमा ॥  
दिव्यरूपधरा जाता लावण्येन यथेन्दिरा ॥ ५ ॥  
ततः सा दण्डवद्भूमौ प्रणनामाथ तं द्विजम् ॥  
उवाच सा तदा वाक्यैर्हर्षगद्गदभाषिणी ॥ ६ ॥  
॥ ॥ कलहोवाच ॥ ॥  
त्वत्प्रसादाद्द्विजश्रेष्ठ विमुक्ता निरयादहम् ॥  
पापाब्धौ मज्जमानायास्त्वं नौभूतोऽसि मे ध्रुवम् ॥ ७ ॥  
॥ नारद उवाच ॥ ॥  
इत्थं वदन्ती सा विप्रं ददर्शाऽऽयातमम्बरात् ॥  
विमानं भास्वरं युक्तं विष्णुरूपधरैर्गणैः ॥ ८ ॥  
अथ सा तद्विमानाऽग्र्यं द्वाःस्थाभ्यामवरोपिता ॥  
पुण्यशीलसुशीलाभ्यामप्सरोगणसेविता ॥ ९ ॥  
तद्विमानं तदाऽपश्यद्धर्मदत्तः सविस्मयः॥  
पपात दण्डवद्भूमौ दृष्ट्वा तौ विष्णुरूपिणौ ॥ 2.4.25.१० ॥  
पुण्यशीलसुशीलौ च तमुत्थाप्याऽऽनतं द्विजम् ॥  
अभिनन्द्य ततो वाक्यमूचतुर्धर्मसंयुतम् ॥ ११ ॥  
॥ गणावूचतुः ॥ ॥  
साधुसाधु द्विजश्रेष्ठ यस्त्वं विष्णुरतः सदा ॥  
दीनाऽनुकम्पी सर्वज्ञो विष्णुव्रतपरायणः ॥१२॥  
आ बालत्वाच्छुभं त्वेतद्यत्त्वया कार्तिकव्रतम् ॥  
कृतं तस्याऽर्द्धदानेन पुण्यं द्वैगुण्यमागमत्॥१३॥  
जन्मान्तरशतोद्भूतं पापं तद्विलयं गतम्॥  
स्नानैरेव गतं पापं यदस्याः पूर्वकर्मजम् ॥१४॥  
हरिजागरणाद्यैश्च विमानमिदमास्थिता॥  
वैकुण्ठे नीयते साधो नानाभोगयुता त्वियम् ॥१५॥  
दीपदानभवैः पुण्यैस्तेजःसारूप्यमास्थिता ॥  
तुलसीपूजनाद्यैश्च कार्तिकव्रतकैः शुभैः ॥  
विष्णुसान्निध्यगा जाता त्वया दत्तैः कृपानिधे ॥१६॥  
त्वमप्यस्य भवस्यान्ते भार्याभ्यां सह यास्यसि ॥  
वैकुण्ठ भुवनं विष्णोः सान्निध्यं च सरूपताम् ॥ १७ ॥  
ते धन्याः कृतकृत्यास्ते तेषां च सफलो भवः॥  
यैर्भक्त्याराधितो विष्णुर्धर्मदत्त यथा त्वया ॥ ॥ १८ ॥  
सम्यगाराधितो विष्णुः किं न यच्छति देहिनाम् ॥  
औत्तानचरणिर्येन ध्रुवत्वे स्थापितः पुरा ॥ १९॥  
यन्नामस्मरणादेव देहिनो यान्ति सद्गतिम् ॥ 2.4.25.२० ॥  
ग्राहग्रस्तो हि नागेन्द्रो यन्नामस्मरणात्पुरा ॥  
विमुक्तः सन्निधिं प्राप्तो जातोऽयं जयसञ्ज्ञकः ॥ २१ ॥  
यतस्त्वयाऽर्चितो विष्णुस्तत्सान्निध्यं प्रयास्यसि ॥  
बहून्यब्दसहस्राणि भार्याद्वययुतः किल ॥ २२ ॥  
ततः पुण्यक्षयेजाते यदा यास्यसि भूतलम् ॥  
सूर्यवंशोद्भवो राजा विख्यातस्त्वं भविष्यसि ॥ २३ ॥  
नाम्ना दशरथस्तत्र भार्याद्वययुतः पुनः ॥  
तृतीययाऽनया चाऽपि या ते पुण्यार्द्धभागिनी ॥ २४ ॥  
तत्राऽपि तव सान्निध्यं विष्णुर्यास्यति भूतले ॥  
आत्मानं तव पुत्रत्वे प्रकल्प्याऽमरकार्यकृत् ॥ २५ ॥  
तव जन्मव्रतादस्माद्विष्णुसन्तुष्टिकारकात् ॥  
न यज्ञा न च दानानि न तीर्थान्यधिकानि वै ॥ २६ ॥  
धन्योऽसि विप्राग्र्य यतस्त्वयैतद्व्रतं कृतं तुष्टिकरं जगद्गुरोः॥  
यदर्धभागात्सफला मुरारेः प्रणीयतेऽस्माभिरियं सलोकताम्॥२७॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये धर्मदत्तोपाख्याने कलहामोक्षकथनन्नाम पञ्चविंशोऽध्यायः ॥ २५ ॥