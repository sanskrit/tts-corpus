+++
title = "०२१ वृन्दाग्निप्रवेशवर्णनम्"

+++
॥ नारद उवाच ॥ ॥  
विष्णुर्जलन्धरं गत्वा तद्दैत्यपुटभेदनम् ॥  
पातिव्रत्यस्य भङ्गाय वृन्दायाश्चाऽकरोन्मतिम् ॥ १ ॥  
अथ वृन्दारका देवी स्वप्नमध्ये ददर्श ह ॥  
भर्तारं महिषाऽऽरूढं तैलाभ्यक्तं दिगम्म्बरम् ॥ २॥  
कृष्णप्रसूनभूषाढ्यं क्रव्यादगणसेवितम् ॥  
दक्षिणाशागतं मुण्डं तमसाप्याऽऽवृतं तदा ॥ ३ ॥  
स्वपुरं सागरे मग्नं सहसैवाऽऽत्मना सह ॥  
ततः प्रबुद्धा सा बाला तत्स्वप्नं प्रविचिन्वती ॥ ४ ॥  
ददर्शोदितमादित्यं सच्छिद्रं निष्प्रभं मुहुः ॥  
तदनिष्टमिति ज्ञात्वा रुदती भयविह्वला ॥ ५ ॥  
कुत्रचिन्नाऽलभच्छर्म गोपुराट्टालभूमिषु ॥  
ततः सखीद्वययुता नगरोद्यानमागमत् ॥ ६ ॥  
तत्राऽपि साऽभ्रमद्बाला नाऽलभत्कुत्रचित्सुखम् ॥  
वनाद्वनान्तरं याता नैव वेदात्मनस्तदा ॥ ७ ॥  
ततः सा भ्रमती बाला ददर्शाऽतीवभीषणौ ॥  
राक्षसौ सिंहवदनौ दंष्ट्राऽऽननविभीषणौ ॥ ८ ॥  
तौ दृष्ट्वा विह्वलाऽतीव पलायनपराऽभवत् ॥  
ददर्श तापसं शान्तं सशिष्यं मौनमास्थितम् ॥ ९ ॥  
ततस्तत्कण्ठमावृत्य निजां बाहुलतां भयात् ॥  
मुने मां रक्ष शरणमागताऽस्मीत्यभाषत ॥ 2.4.21.१० ॥  
मुनिस्तां विह्वलां दृष्ट्वा राक्षसाऽनुगतां तदा ॥  
हुङ्कारेणैव तौ घोरौ चकार विमुखौ रुषा ॥ ११ ॥  
तौ हुङ्कारभयत्रस्तौ दृष्ट्वा च विमुखौ गतौ ॥  
प्रणम्य दण्डवद्भूमौ वृन्दा वचनमब्रवीत् ॥ १२ ॥  
॥ वृन्दोवाच ॥ ॥  
रक्षिताहं त्वया घोराद्भयादस्मात्कृपानिधे ॥  
किञ्चिद्विप्तुमिच्छामि कृपया तन्निशामय ॥ १३ ॥  
जलन्धरो हि मद्भर्ता रुद्रं योद्धुं गतः प्रभो ॥  
स तत्राऽस्ते कथं युद्धे तन्मे कथय सुव्रत ॥ १४ ॥  
॥ नारद उवाच ॥ ॥  
मुनिस्तद्वाक्यमाकर्ण्य कृपयोर्ध्वमवैक्षत ॥  
तावत्कपी समायातौ प्रणम्य चाग्रतः स्थितौ ॥ १५ ॥  
ततस्तद्भ्रूलतासञ्ज्ञानियुक्तौ गगनं गतौ ॥  
गत्वा क्षणार्द्धादागत्य प्रणतावग्रतः स्थितौ ॥  
शिरःकबन्धे हस्तौ च गृहीत्वा समुपस्थितौ ॥ १६ ॥  
शिरःकबन्धे हस्तौ च दृष्ट्वाऽब्धितनयस्य सा ॥  
पपात मूर्छिता भूमौ भर्तृव्यसनदुःखिता ॥ १७ ॥  
कमण्डलूदकैः सिक्त्वा मुनिनाऽऽश्वासिता तदा ॥  
स्वभर्तृभाले सा भालं कृत्वा दीना रुरोद ह ॥ १८ ॥  
॥ वृन्दोवाच ॥ ॥  
यः पुरा सुखसंवादे विनोदयसि मां प्रभो ॥  
स कथं न वदस्यद्य वल्लभा मामनागसम् ॥ १९ ॥  
येन देवाः सगन्धर्वा निर्जिता विष्णुना सह ॥  
स कथं तापसेनाऽद्य त्रैलोक्यविजयी हतः ॥ 2.4.21.२० ॥  
॥ नारद उवाच ॥ ॥  
रुदित्वेति तदा वृन्दा तं मुनिं वाक्यमब्रवीत् ॥  
॥ वृन्दोवाच ॥ ॥  
कृपानिधे मुनिश्रेष्ठ जीवयैनं मम प्रियम् ॥२१॥  
त्वमेवास्य मुने शक्तो जीवनाय मतो मम  
॥ नारद उवाच ॥ ॥  
इति तद्वाक्यमाकर्ण्य प्रहसन्मुनिरब्रवीत् ॥ २२ ॥  
॥ मुनिरुवाच ॥ ॥  
नाऽयं जीवयितुं शक्तो रुद्रेण निहतो युधि ॥  
तथाऽपि त्वत्कृपाविष्ट एनं सञ्जीवयाम्यहम् ॥ २३ ॥  
॥ नारद उवाच ॥ ॥  
इत्युक्त्वान्तर्दधे विप्रस्तावत्सागरनन्दनः ॥  
वृन्दामालिङ्ग्य तद्वक्त्रं चुचुम्ब प्रीतमानसः ॥ २४ ॥  
अथ वृन्दाऽपि भर्तारं दृष्ट्वा हर्षितमानसा ॥  
रेमे तद्वनमध्यस्था तद्युक्ता बहुवासरम् ॥ २५ ॥  
कदाचित्सुरतस्यान्ते दृष्ट्वा विष्णुं तमेव च ॥  
निर्भर्त्स्य क्रोधसंयुक्ता वृन्दा वचनमब्रवीत् ॥ २६ ॥  
॥ वृन्दोवाच ॥ ॥  
धिक्त्वदीयं हरे शीलं परदाराभिगामिनः ॥  
ज्ञातोऽसि त्वं मया सम्यङ्मायाप्रच्छन्नतापसः ॥ २७ ॥  
यौ त्वया मायया द्वाःस्थौ स्वकीयौ दर्शितौ मम ॥  
तावेव राक्षसौ भूत्वा भार्यां तव हरिष्यतः ॥२८॥  
त्वं चाऽपि भार्यादुःखार्तो वने कपिसहायवान् ॥  
भ्रम सर्पेश्वरेणाऽयं यस्ते शिष्यत्वमागतः ॥ २९॥  
इत्युक्त्वा सा तदा वृन्दा प्राविशद्धव्यवाहनम् ॥  
विष्णुना वार्यमाणाऽपि तस्यामासक्तचेतसा ॥2.4.21.३०॥  
ततो हरिस्तामनुसंस्मरन्मुहुर्वृन्दान्वितोभस्मरजोवगुण्ठितः ॥  
तत्रैव तस्थौ सुरसिद्धसङ्घैः प्रबोध्यमानोऽपि ययौ न शान्तिम् ॥३१॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये जलन्धरोपाख्याने वृन्दाग्निप्रवेशवर्णनन्नामैकविंशोऽध्यायः ॥ २१ ॥*