+++
title = "०१४ जलन्धरोत्पत्तिवर्णनम्"

+++
॥ पृथुरुवाच ॥ ॥  
यत्त्वया कथितं ब्रह्मन्व्रतमूर्जस्य विस्तरात् ॥  
तत्र या तुलसीमूले विष्णोः पूजा त्वयोदिता ॥ १ ॥  
तेनाऽहं प्रष्टुमिच्छामि माहात्म्यं तुलसीभवम् ॥  
कथं साऽतिप्रिया तस्य देवदेवस्य शार्ङ्गिणः ॥ २ ॥  
कथमेषा समुत्पन्ना कस्मिन्स्थाने च नारद ॥  
एवं ब्रूहि समासेन सर्वज्ञोऽसि मतो मम ॥ ३ ॥  
॥ नारद उवाच ॥ ॥  
शृणु राजन्नवहितो माहात्म्यं तुलसीभवम् ॥  
सेतिहासं पुरावृत्तं तत्सर्वं कथयामि ते ॥ ४ ॥  
पुरा शक्रः शिवं द्रष्टुमगात्कैलासपर्वतम् ॥  
सर्वदेवैः परिवृतो ह्यप्सरोगणसेवितः ॥ ५ ॥  
यावद्गतः शिवगृहं तावत्तत्र स दृष्टवान् ॥  
पुरुषं भीमकर्माणं दंष्ट्राऽऽननविभीषणम् ॥ ६ ॥  
स पृष्टस्तेन कस्त्वं भोः क्व गतो जगदीश्वरः ॥  
एवं पुनः पुनः पृष्टः स तदा नोक्तवान्नृप ॥ ७ ॥  
ततः कुद्धो वज्रपाणिस्तं निर्भर्त्स्य वचोऽब्रवीत् ॥  
रे मया पृच्छयमानोऽपि नोत्तरं दत्तवानसि ॥ ८ ॥  
अतस्त्वां हन्मि वज्रेण कस्ते त्राताऽस्ति दुर्मते ॥  
इत्युदीर्य ततो वज्री वज्रेणाऽभ्यहनद्दृढम् ॥ ९ ॥  
तेनास्य कण्ठो नीलत्वमगाद्वज्रं च भस्मताम् ॥  
ततो रुद्रः प्रजज्वाल तेजसा प्रदहन्निव ॥ 2.4.14.१० ॥  
दृष्ट्वा बृहस्पतिस्तूर्णं कृताञ्जलिपुटोऽभवत् ॥  
इन्द्रं च दण्डवद्भूमौ कृत्वा स्तोतुं प्रचक्रमे ॥ ११ ॥  
॥ बृहस्पतिरुवाच ॥ ॥  
नमो देवाधिपतये त्र्यम्बकाय कपर्दिने ॥  
त्रिपुरघ्नाय शर्वाय नमोऽधङ्कनिषूदिने ॥ १२ ॥  
विरूपायाऽतिरूपाय बहुरूपाय शम्भवे ॥  
यज्ञविध्वंसकर्त्रे च यज्ञानां फलदायिने ॥ १३ ॥  
कालान्तकाय कालाय कालभोगिधराय च ॥  
नमो ब्रह्मशिरोहन्त्रे ब्राह्मणाय नमो नमः ॥ १४ ॥  
॥ नारद उवाच ॥ ॥  
एवं स्तुतस्तदा शम्भुर्धिषणेन जगाद तम् ॥  
संहरन्नयनज्वालां त्रिलोकीदहन क्षमाम्॥ १५ ॥  
वरं वरय भो ब्रह्मन्प्रीतः स्तुत्याऽनया तव ॥  
इन्द्रस्य जीवदानेन जीवेति त्वं प्रथां वज्र ॥ १६ ॥  
॥ बृहस्पतिरुवाच ॥ ॥  
यदि तुष्टोऽसि देव त्वं पाहीन्द्रं शरणागतम् ॥  
अग्निरेष शमं यातु भालनेत्रसमुद्भवः ॥ १७ ॥  
॥ ॥ ईश्वर उवाच ॥ ॥  
पुनः प्रवेशमायाति भालनेत्रे कथं शिखी ॥  
एनं त्यक्ष्याम्यहं दूरे यथेन्द्रं नैव पीडयेत् ॥ १८ ॥  
॥ नारद उवाच ॥ ॥  
इत्युक्त्वा तं करे धृत्वा प्राक्षिपल्लवणार्णवे ॥  
सोऽपतत्सिन्धुगङ्गायाः सागरस्य च सङ्गमे ॥ १९ ॥  
तावत्स बालरूपत्वमगात्तत्र रुरोद च ॥  
रुदतस्तस्य शब्देन प्राकम्पद्धरणी मुहुः ॥ 2.4.14.२० ॥  
स्वर्गाद्याः सत्यलोकान्तास्तत्स्वनाद्बधिरीकृताः ॥  
श्रुत्वा ब्रह्मा ययौ तत्र किमेतदिति विस्मितः ॥ ॥ २१ ॥  
तावत्समुद्रस्योत्सङ्गे तं बालं स ददर्श ह ॥  
दृष्ट्वा ब्रह्माणमायातं समुद्रोऽपि कृताञ्जलिः ॥ २२ ॥  
प्रणम्य शिरसा बालं तस्योत्सङ्गे न्यवेशयत् ॥  
भो ब्रह्मन्सिन्धुगङ्गायां जातोऽयं मम पुत्रकः ॥  
जातकर्माऽऽदिसंस्कारान्कुरुष्वाऽद्य जगद्गुरो ॥ २३ ॥  
॥ नारद उवाच ॥ ॥  
इत्थं वदति पाथोधौ स बालः सागरात्मजः ॥२४ ॥  
ब्रह्माणमग्रहीत्कूर्चे विधुन्वंस्तं मुहुर्मुहुः ॥  
धुन्वतस्तस्य कूर्चे तु नेत्राभ्यामगमज्जलम् ॥  
कथञ्चिन्मुक्तकूर्चोऽथ ब्रह्मा प्रोवाच सागरम् ॥ २५ ॥  
॥ ब्रह्मोवाच ॥ ॥  
नेत्राभ्यां विधृतं यस्मादनेनैतज्जलं मम ॥  
तस्माज्जलन्धर इति ख्यातो नाम्ना भविष्यति ॥ २६ ॥  
अनेनैवैष तरुणः सर्वशस्त्रास्त्रपारगः ॥  
अवध्यः सर्वभूतानां विना रुद्रं भविष्यति ॥ २७ ॥  
यत एष समुद्भूतस्तत्रैवान्तं गमिष्यति ॥ २८ ॥  
॥ नारद उवाच ॥ ॥  
इत्युक्त्वा शुक्रमाहूय राज्ये तं चाभ्यषेचयत् ॥  
आमन्त्र्य सरितां नाथं ब्रह्मान्तर्धानमागमत् ॥ २९ ॥  
अथ तद्दर्शनोत्फुल्लनयनः सागरस्तदा ॥  
कालनेमिसुतां वृन्दां तद्भार्यार्थमयाचत ॥ 2.4.14.३० ॥  
ते कालनेमिप्रमुखास्ततोऽसुरास्तस्मै सुतां तां प्रददुः प्रहर्षिताः॥  
स चाऽपि तां प्राप्य सुहृद्वरां वशां शशास गां शुक्रसहायवान्बली ॥ ३१ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये जलन्धरोत्पत्तिवर्णनन्नाम चतुर्दशोऽध्यायः ॥ १४ ॥