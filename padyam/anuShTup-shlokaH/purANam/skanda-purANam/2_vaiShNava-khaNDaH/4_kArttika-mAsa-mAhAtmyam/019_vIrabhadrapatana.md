+++
title = "०१९ वीरभद्रपतन"

+++
॥ नारद उवाच ॥ ॥  
ते गणाधिपतीन्दृष्ट्वा नन्दीभमुखषण्मुखान् ॥  
अमर्षादभ्यधावन्त द्वन्द्वयुद्धाय दानवाः ॥ १ ॥  
नन्दिनं कालनेमिश्च शुम्भो लम्बोदरं तथा ॥  
निशुम्भः षण्मुखं वेगादभ्यधावत दंशितः ॥ २ ॥  
निशुम्भः कार्तिकेयस्य मयूरं पञ्चभिः शरैः ॥  
हृदि विव्याध वेगेन मूर्च्छितः स पपात च ॥ ३ ॥  
ततः शक्तिधरः शक्तिं यावज्जग्राह रोषितः ॥  
तावन्निशुम्भो वेगेन स्वशक्त्या तमपातयत् ॥ ४ ॥  
नन्दीश्वरः शरव्रातैः कालनेमिमवध्यत ॥  
सप्तभिश्च हयान्केतुं त्रिभिः सारथिमच्छिनत् ॥ ५ ॥  
कालनेमिस्तु सङ्क्रुद्धो धनुश्चिच्छेद नन्दिनः ॥  
तदपास्य स शूलेन तं वक्षस्यहनद्बली ॥ ६ ॥  
स शूलभिन्नहृदयो हताश्वो हतसारथिः ॥  
अद्रेः शिखरमामुच्य शैलादिं सोऽप्यपातयत् ॥७ ॥  
अथ शुम्भो गणेशश्च रथमूषकवाहनौ ॥  
युध्यमानौ शरव्रातैः परस्परमविध्यताम् ॥ ८ ॥  
गणेशस्तु तदा शुम्भं हृदि विव्याध पत्रिणा ॥  
सारथिं च त्रिभिर्बाणैः पातयामास भूतले ॥ ९ ॥  
ततोऽतिक्रुद्धः शुम्भोऽपि बाणषष्ट्या गणाधिपम् ॥  
मूषकं च त्रिभिर्विद्ध्वा ननाद जलदस्वनः ॥ 2.4.19.१० ॥  
मूषकः शरभिन्नाङ्गश्चचाल दृढवेदनः ॥  
लम्बोदरश्च पतितः पदातिरभवन्नृप ॥ ११ ॥  
ततो लम्बोदरः शुम्भं हत्वा परशुना हृदि ॥  
अपातयत्तदा भूमौ मूषकं चारुहत्पुनः ॥ १२ ॥  
कालनेमिर्निशुम्भश्चाऽप्युभौ लम्बोदरं शरैः ॥  
युगपज्जघ्नतुः क्रोधात्तोत्रैरिव महाद्विपम् ॥ १३ ॥  
तं पीडयमानमालोक्य वीरभद्रो महाबलः ॥  
अभ्यधावत वेगेन भूतकोटियुतस्तदा ॥ १४ ॥  
कूष्माण्डभैरवाश्चाऽपि वेताला योगिनीगणाः ॥  
पिशाचयोगिनीसङ्घा गणाश्चाऽपि तमन्वयुः ॥ १५ ॥  
ततः किलकिलाशब्दैः सिंहनादैः सुघर्घरैः ॥  
भेरीतालमृदङ्गैश्च पृथिवी समकम्पत ॥ १६ ॥  
ततो भूतान्यधावन्त भक्षयन्तिस्म दानवान्॥  
उत्पतन्त्यापतन्ति स्म ननृतुश्च रणाङ्गणे ॥ १७ ॥  
नन्दी च कार्तिकेयश्च समाश्वस्य त्वरत्वितौ ॥  
निजघ्नतू रणे दैत्यान्निरन्तरशरव्रजैः ॥ १८ ॥  
छिन्नभिन्ना हतैर्देत्यैः पतितैर्भक्षितैस्तदा ॥  
व्याकुला साऽभवत्सेना विषण्णवदना तदा ॥ १९ ॥  
प्रविध्वस्तां तदा सेनां दृष्ट्वा सागरनन्दनः ॥  
रथेनाऽतिपताकेन गणानभिययौ बली ॥ 2.4.19.२० ॥  
हस्त्यश्वरथसंह्रादाः शङ्खभेरीस्वनास्तथा ॥  
अभवन्सिंहनादाश्च सेनयोरुभयोस्तदा ॥ २१ ॥  
जलन्धरशरव्रातैर्नीहारपटलैरिव ॥  
द्यावापृथिव्योराच्छिन्नमन्तरं समपद्यत ॥ २२ ॥  
गणेशं पञ्चभिर्विद्ध्वा शैलादिं नवभिः शरैः ॥  
वीरभद्रं च विंशत्या ननाद जलदस्वनः ॥ २३ ॥  
कार्तिकेयस्तदा दैत्यं शक्त्या विव्याध सत्वरः ॥  
युयुधे शक्तिनिर्भिन्नः किञ्चिद्व्याकुलमानसः ॥ २४ ॥  
ततः क्रोधपरीताक्षः कार्तिकेयं जलन्धरः ॥  
गदया ताडयामास स च भूमितलेऽपतत् ॥ २५ ॥  
तथैव नन्दिनं वेगादपातयत भूतले ॥  
ततो गणेश्वरः क्रुद्धो गदां परशुनाऽहनत् ॥ २६ ॥  
वीरभद्रस्त्रिभिर्बाणैर्हृदि विव्याध दानवम् ॥  
सप्तभिश्च हयान्केतुं धनुश्छत्रं च चिच्छिदे ॥ २७ ॥  
ततोऽतिक्रुद्धो दैत्येन्द्रः शक्तिमुद्यम्य दारुणाम् ॥  
गणेशं पातयामास रथं चाऽन्यमथाऽऽरुहत् ॥२८॥  
अभ्ययादथ वेगेन वीरभद्रं रुषान्वितः ॥  
ततस्तौ सूर्यसङ्काशौ युयुधाते परस्परम् ॥ २९ ॥  
वीरभद्रः पुनस्तस्य हयान्बाणैरपातयत् ॥  
धनुश्चिच्छेद दैत्येन्द्रः पुप्लुवे परिघायुधः ॥ 2.4.19.३० ॥  
स वीरभद्रं त्वरयाऽभिगम्य जघान दैत्यः परिघेण मूर्ध्नि ॥  
स चाऽपि वीरः प्रविभिन्नमूर्द्धा पपात भूमौ रुधिरं समुद्गिरन्॥ ३१ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये जलन्धरोपाख्याने वीरभद्रपतननामैकोनविंशोऽध्यायः ॥ १९ ॥