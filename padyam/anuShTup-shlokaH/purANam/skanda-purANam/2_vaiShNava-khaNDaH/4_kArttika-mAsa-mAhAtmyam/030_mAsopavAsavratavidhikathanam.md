+++
title = "०३० मासोपवासव्रतविधिकथनम्"

+++
॥ नारद उवाच ॥ ॥  
अद्भुतोऽयं त्वया प्रोक्तो महिमा कार्तिकस्य तु ॥  
स्वस्य कर्तुमसामर्थ्यं कथमेतत्कृतं भवेत् ॥ १ ॥  
॥ ब्रह्मोवाच ॥ ॥  
नास्ति कर्तुं स्वसामर्थ्यमुपायात्प्राप्यते फलम् ॥  
द्रव्यं दत्त्वा ब्राह्मणाय गृह्णीयात्फलमुत्तमम् ॥ २ ॥  
शिष्याद्वा भृत्यवर्गाद्वा स्त्रीभ्यो वाऽऽप्ताच्च कारयेत् ॥  
तस्मादपि फलं गृह्णन्फलभाग्जायते नरः ॥ ३ ॥  
॥ नारद उवाच ॥ ॥  
अदत्तान्यपि पुण्यानि प्राप्यन्ते केनचित्क्वचित् ॥  
एतदिच्छाम्यहं श्रोतुं कौतुकं मम वर्तते ॥ ४ ॥  
॥ ब्रह्मोवाच ॥ ॥  
अदत्तान्यपि पुण्यानि लभन्ते पातकान्यपि ॥  
येनोपायेन तद्वच्मि शृणुष्वैकमना द्विज ॥ ५ ॥  
सुकृतं वा दुष्कृतं वा कृतमेकेन यत्कृते ॥  
जायते तस्य तद्राष्ट्रे त्रेतायां तु पुरो भवेत् ॥ ६ ॥  
द्वापरे वंशमध्ये तु कलौ कर्तैव केवलम्॥  
आज्ञानाद्यत्कृतं कर्म बाल्ये स्वप्ने तु तत्फलम् ॥ ७ ॥  
अज्ञानाद्यच्च तारुण्ये बाल्ये तस्य फलं भवेत् ॥  
ज्ञानपूर्वं कृतं कर्म आजन्मान्तं च तत्फलम् ॥ ८ ॥  
षण्मासं पापिसङ्गेन नरः पापी प्रजायते ॥  
पापिनां वा धर्मिणां वा संसर्गाद्दशमासिकम् ॥ ९ ॥  
भोजनादेकपङ्क्तौ च विंशांशः पुण्यपापयोः ॥  
एकासने द्वयोर्वासात्सहस्रांशेन लिप्यते ॥ 2.4.30.१० ॥  
यो वै यस्यान्नमश्नाति स भुङ्क्ते तस्य किल्बिषम् ॥  
जपादौ पापिसंसर्गात्षोडशांऽशो विनश्यति ॥ ११ ॥  
परस्य स्तवनाद्यानादेकपात्रस्थभोजनात् ॥  
एकशय्याप्रावरणात्षष्ठांशः पुण्यपापयोः ॥ १२ ॥  
पुरुषो हरते सर्वं भार्याया औरसस्य च ॥  
अर्द्धं शिष्याच्चतुर्थांशं पापं पुण्यं तथैव च ॥ १३ ॥  
भर्तुराज्ञाकरी नारी भर्तुरर्द्धं वृषं हरेत् ॥  
यद्धस्तपक्वं भुजीयाद्दशांशं तदघं हरेत् ॥ १४ ॥  
वर्षाऽशनं तु यो दत्ते तदर्द्धाघस्य भागयम् ॥  
वर्षाशनार्द्धं पुण्यं तु भुङ्क्ते वर्षाशनी नरः ॥ १५ ॥  
पुरोहितस्य षष्ठांशं पापं वा पुण्यमेव वा ॥  
यजमानो भुनक्त्येव तद्दशांशं पुरोहितः ॥ १६ ॥  
उद्योगी चानुमन्ता च यश्चोपकरणप्रदः ॥  
षष्ठांशं पुण्यपापानामुपद्रष्टा दशांशकम् ॥ १७ ॥  
यद्धस्तात्कार्यते कर्म नान्नमस्मै प्रयच्छति ॥  
विना भृतकशिष्याभ्यां षष्ठांशं पुण्यमाहरेत्॥ १८ ॥  
व्यवहारात्तथा प्रीत्या नित्यं सम्भाषणादिभिः ॥  
दशांशं पुण्यपापानां लभते नात्र संशयः ॥ १९ ॥  
संसर्गपुण्ययोगेन एकदन्तो द्विजाधमः ॥  
नरकान्विविधान्दृष्ट्वा स्वर्गं प्राप तदैव हि ॥ 2.4.30.२० ॥  
॥ ॥ नारद उवाच ॥ ॥  
ईदृशं कार्तिकव्रतमल्पायासं महत्फलम् ॥  
न कुर्वन्ति जनाः केचित्किमर्थं वै पितामह ॥ २१ ॥  
॥ ब्रह्मोवाच ॥ ॥  
स्वसृष्टिवृद्धये वेधा धर्माऽधर्मौ ससर्ज ह ॥  
धर्ममेवाऽनुतिष्ठन्तः प्राप्नुवन्ति शुभां गतिम् ॥ २२ ॥  
अधर्ममनुतिष्ठन्तो यान्ति तेऽधोगतिं नराः ॥  
पुण्यकर्मफलं नाको नरकस्तद्विपर्ययः ॥ २३ ॥  
तयोः पालनकर्तारौ द्वावेव विधिना कृतौ ॥  
शतक्रतुयमौ तौ च पुण्यपापानुसारिणौ ॥ २४ ॥  
गुरुतल्पादयः पुत्राः कामस्य प्रथिता भुवि ॥  
क्रोधस्य पितृघाताद्या लोभस्य तनयाञ्छृणु ॥ २५ ॥  
ब्रह्मस्वहरणाद्याश्च एते नरकनायकाः ॥  
कृता यमेन तैर्व्याप्ता मनुजा न हि कुर्वते ॥ २६ ॥  
व्रतादिधर्मकृत्यं यैस्तैर्मुक्तास्ते हि कुर्वते ॥ २७ ॥  
श्रद्धा मेधा विघातिन्यौ वर्तेते भुवि सर्वदा ॥  
ताभ्यां व्याप्तस्तु मनुजः श्रीविष्णोः श्रवणादिकम् ॥ २८ ॥  
न करोति सुदुर्मेधा येनान्धं याति वै तमः ॥  
कृष्णेन सत्यभामायै यदुक्तं तद्वदामि ते ॥ २९ ॥  
अध्यापनाद्याजनाद्वाऽप्येकपङ्क्त्यशनादपि ॥  
तुर्याम्श पुण्यपापानां परोक्षं लभते नरः ॥ 2.4.30.३० ॥  
एकासनादेकयानान्निश्वासस्याङ्गसङ्गतः ॥  
षडंशं फलभागी स्यान्नियतं पुण्यपापयोः ॥ ३१ ॥  
स्पर्शनाद्भाषणाद्वाऽपि परस्य स्तवनादपि ॥  
दशांशं पुण्यपापानां नित्यं प्राप्नोति मानवः ॥ ३२ ॥  
दर्शनश्रवणाभ्यां च मनोध्यानात्तथैव च ॥  
परस्य पुण्यपापानां शतांशं प्राप्नुयान्नरः ॥ ३३ ॥  
परस्य निन्दां पैशुन्यं धिक्कारं च करोति यः ॥  
तत्कृतं पातकं प्राप्य स्वपुण्यं प्रददाति सः ॥ ३४ ॥  
कुर्वतः पुण्यकर्माणि सेवां यः कुरुते नरः ॥  
पत्नीभृतकशिष्येभ्यो यदन्यः कोऽपि मानवः ॥ ३५ ॥  
तस्य सेवाऽनुरूपं च द्रव्यं किञ्चिन्न दीयते ॥  
सोऽपि सेवानुरूपेण तत्पुण्यफलभाग्भवेत् ॥ ३६ ॥  
एकपङ्क्तिस्थितं यस्तु लङ्घयेत्परिवेषणम् ॥  
तत्पुण्यस्य षडंशं च लभेद्यस्तु विलङ्घितः ॥ ३७ ॥  
स्नानसन्ध्यादिकं कुर्वन्यः स्पृशेद्वाऽथ भाषते ॥  
स कर्मपुण्यषष्ठांशं दद्यात्तस्मै विनिश्चितम् ॥ ३८ ॥  
धर्मोद्देशेन यो द्रव्यमपरं याचते नरः ॥  
तत्पुण्यकर्मजं तस्य धनदस्त्वाप्नुयात्फलम् ॥ ३९ ॥  
अपहृत्य परद्रव्यं पुण्यकर्म करोति यः ॥  
कर्मकृत्पापभाक्तत्र धनिनस्तद्भवं फलम् ॥ 2.4.30.४० ॥  
नापकृत्य ऋणं यस्तु परस्य म्रियते नरः ॥  
धनी तत्पुण्यमादत्ते तद्धनस्याऽनुरूपतः ॥ ४१ ॥  
बुद्धिदाताऽनुमन्ता च यश्चोपकरणप्रदः ॥  
बलकृच्चापि षष्ठांशं प्राप्नुयात्पुण्यपापयोः ॥ ४२ ॥  
प्रजाभ्यः पुण्यपापानां राजा षष्ठांशमुद्धरेत् ॥  
शिष्याद्गुरुः स्त्रियो भर्ता पिता पुत्रात्तथैव च ॥ ४३ ॥  
स्वपतेरपि पुण्यस्य योषिदर्धमवाप्नुयात् ॥  
चित्तस्याऽनुव्रता शश्वद्वर्तते तुष्टिकारिणी ॥ ४४ ॥  
परहस्तेन दानादि कुर्वतः पुण्यकर्मणः ॥  
विना भृतकपुत्राभ्यां कर्ता षष्ठांशमुद्धरेत् ॥४५॥  
वृत्तिदो वृत्तिसम्भोक्तुः पुण्यं षष्ठांशमुद्धरेत् ॥  
आत्मनो वा परस्याऽपि यदि सेवां न कारयेत् ॥ ॥ ४६ ॥  
इत्थं ह्यदत्तान्यपि पुण्यपापान्यायान्ति नित्यं परसञ्चितानि ॥  
कलौ त्वयं वै नियमो न कार्यः कर्तैव भोक्ता खलु पुण्यपापयोः ॥ ॥ ४७ ॥  
कलौ ज्ञानं दृढं नास्ति कलौ गर्वेण सत्क्रिया ॥  
कलौ दम्भाऽन्वितो योगो नश्यत्येव न संशयः ॥४८॥  
तपोनिष्ठः पुरा दम्भी सती शुद्धप्रभावतः ॥  
पित्रोः पूजादर्शनेन चोर्जसेवी परं गतः ॥ ४९ ॥**  
॥ ॥ नारद उवाच ॥ ॥  
भगवञ्छ्रोतुमिच्छामि व्रतानामुत्तमं व्रतम् ॥  
विधिं मासोपवासस्य फलं चास्य यथोचितम् ॥2.4.30.५० ॥  
॥ ॥ ब्रह्मोवाच ॥ ॥  
साधु नारद सर्वं ते यत्पृष्टं प्रब्रुवेऽनघ ॥  
भक्त्या मतिमतां श्रेष्ठ शृणुष्व गदतो मम ॥ ५१ ॥  
सुराणां च यथा विष्णुस्तपतां च यथा रविः ॥  
मेरुः शिखरिणां यद्वद्वैनतेयश्च पक्षिणाम् ॥ ५२ ॥  
श्रेष्ठं सर्वव्रतानां तु तद्वन्मासोपवासनम् ॥  
सर्वव्रतेषु यत्पुण्यं सर्वतीर्थेषु चैव हि ॥ ५३ ॥  
सर्वदानोद्भवं चैव यज्ञैश्च भूरिदक्षिणैः ॥  
न तत्पुण्यमवाप्नोति यन्मासपरिलङ्घनात् ॥ ५४ ॥  
गुरोराज्ञां ततो लब्ध्वा कुर्यान्मासोपवासनम् ॥  
अतिकृच्छ्रं च पाराकं कृत्वा चान्द्रायणं ततः ॥ ५५ ॥  
मासोपवासं कुर्वीत ज्ञात्वा देहबलाऽबलम् ॥  
वानप्रस्थो यतिर्वापि नारी वा विधवा मुने ॥ ५६ ॥  
मासोपवासं कुर्वीत गुरोर्विप्राज्ञया ततः ॥  
आश्विनस्याऽमले पक्षे एकादश्यामुपोषितः ॥ ५७ ॥  
व्रतमेतत्तु गृह्णीयाद्यावत्त्रिंशद्दिनानि तु ॥  
अच्युतस्याऽऽलये भक्त्या त्रिकालं पूजयेद्धरिम् ॥ ५८ ॥  
नैवेद्यधूपदीपाद्यैः पुष्पैर्नानाविधैरपि ॥  
मनसा कर्मणा वाचा पूजयेद्गरुडध्वजम् ॥ ५९ ॥  
नरः स्वधर्मनिरतः सधवा च जितेन्द्रिया ॥  
नारी वा विधवा साध्वी वासुदेवं समर्चयेत् ॥ 2.4.30.६० ॥  
वस्त्वालोकनगन्धादिस्वादितं परिकीर्तितम् ॥  
अन्यस्य वर्जयेद्वासं ग्रासानां सम्प्रमोक्षणम् ॥६१॥  
गात्राभ्यङ्गं शिरोभ्यङ्गं ताम्बूलं सविलेपनम् ॥  
व्रतस्थो वर्जयेत्सर्वं यच्चाऽन्यच्च निराकृतम् ॥ ६२ ॥  
न व्रतस्थः स्पृशेत्कञ्चिद्विकर्मस्थं न चालपेत्॥  
देवतायतने तिष्ठन्गृहस्थश्चाऽऽचरेद्व्रतम् ॥६३॥  
कृत्वा मासोपवासं तु यथोक्तविधिना नरः ॥  
अन्यूनाधिकमेवं तु व्रतं त्रिंशद्दिनैरिति ॥ ॥ ६४ ॥  
ततोऽर्चयेदेव पुण्यं द्वादश्यां गरुडध्वजम् ॥  
वस्त्रदानादिभिश्चैव भोजयित्वा द्विजोत्तमान् ॥६५॥  
दद्याच्च दक्षिणां तेभ्यः प्रणिपत्य क्षमापयेत्॥  
विप्रान्क्षमापयित्वा तुविसृज्याऽभ्यर्च्य पूज्य च ॥ ६६ ॥  
एवं मासोपवासान्ते वृत्वा विप्रांस्त्रयोदश ॥  
कारयेद्वैष्णवं यज्ञमेकादश्यामुपोषितः ॥ ६७ ॥  
ततोऽनुभोजयेद्विप्रान्नमस्कारपुरःसरम् ॥  
ताम्बूलवस्त्रयुग्मानि भोजनाऽऽच्छादनानि च ॥ ६८ ॥  
योगपट्टानि सूत्राणि शय्यां सोपस्करां तथा ॥  
दत्त्वा चैव द्विजाग्र्येभ्यः पूजयित्वा विसर्जयेत् ॥ ६९ ॥  
विधिर्मासोपवासस्य यथावत्परिकीर्तितः ॥  
अतःपरं प्रवक्ष्यामि नवम्यादितिथौ विधि ॥ 2.4.30.७० ॥  
ऋषिभ्यो वालखिल्यैश्च प्रोक्तं तं शृणु नारद ॥ ७१ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये दत्तपुण्यपापफलप्राप्तिवर्णनपूर्वक मासोपवासव्रतविधिकथनन्नाम त्रिंशोऽध्यायः ॥ ३० ॥