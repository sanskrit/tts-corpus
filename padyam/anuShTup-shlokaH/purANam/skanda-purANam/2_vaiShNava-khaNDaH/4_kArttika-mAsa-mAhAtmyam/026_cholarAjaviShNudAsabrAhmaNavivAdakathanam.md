+++
title = "०२६ चोलराजविष्णुदासब्राह्मणविवादकथनम्"

+++
॥ नारद उवाच ॥ ॥  
इत्थं तद्वचनं श्रुत्वा धर्मदत्तः सविस्मयः ॥  
प्रणम्य दण्डवद्भूमौ वाक्यमेतदुवाच ह ॥ १ ॥ ॥  
॥ धर्मदत्त उवाच ॥ ॥  
आराधयन्ति सर्वेऽपि विष्णुं भक्ताऽर्तिनाशनम् ॥  
यज्ञैर्दानैर्व्रतैस्तीर्थैस्तपोभिश्च यथाविधि॥२॥  
विष्णुप्रीतिकरं तेषां किञ्चित्सान्निध्यकारकम् ॥  
यत्कृत्वा तानि चीर्णानि सर्वाण्यपि भवन्ति हि ॥ ३ ॥  
॥ गणावूचतुः ॥ ॥  
साधु पृष्टं त्वया विप्र शृणुष्वैकाग्रमानसः ॥  
सेतिहासकथां पुण्यां कथ्यमानां पुराभवाम् ॥ ४ ॥  
काञ्चिपुर्यां पुरा चोलश्चक्रवर्ती नृपोऽभवत् ॥  
यस्याख्ययैव ते देशाश्चोला इति प्रथां गताः ॥ ५ ॥  
यस्मिञ्छासति भूचक्रं दरिद्रो वाऽपि दुःखितः॥  
पापबुद्धिः सरुग्वापि नैव कश्चिदभून्नरः ॥६॥  
यस्याप्युन्नतयज्ञस्य ताम्रपर्ण्यास्तटावुभौ ॥  
सुवर्णयूपैः शोभाढ्यावास्तां चैत्ररथोपमौ ॥ ७ ॥  
स कदाचिदगाद्राजा ह्यनन्तशयनं द्विज ॥  
यत्राऽसौ जगतां नाथो योगनिद्रामुपाश्रितः॥ ६ ॥  
तत्र श्रीरमणं देवं सम्पूज्य विधिवन्नृपः ॥  
मणिमुक्ताफलैर्दिव्यैः स्वर्णपुष्पैश्च शोभनैः ॥ ९ ॥  
प्रणम्य दण्डवद्भूमावुपविष्टः स तत्र वै ॥  
तावद्ब्राह्मणमायान्तमपश्यद्देवसन्निधौ ॥ 2.4.26.१० ॥  
देवार्चनार्थं पाणौ तु तुलस्युदकधारिणम्॥  
स्वपुरीवासिनं तत्र विष्णुदासाह्वयं द्विजम् ॥ ११ ॥  
स तत्राभ्येत्य विप्रर्षिर्देवदेवमपूजयत् ॥  
विष्णुसूक्तेन संस्नाप्य तुलसीमञ्जरीदलैः ॥ १२ ॥  
तुलसीपूजया तस्य रत्नपूजां पुरा कृताम् ॥  
आच्छादितां समालोक्य राजा कुद्धोऽब्रवीदिदम्॥ १३ ॥  
॥ चोल उवाच ॥ ॥  
माणिक्यस्वर्णपूजाऽत्र शोभाढ्या या कृता मया ॥  
विष्णुदास कथं सेयमाच्छन्ना तुलसीदलैः ॥ १४ ॥  
विष्णुभक्तिं न जानासि वराकोऽसि मतो मम ॥  
यस्त्विमामतिशोभाढ्यां पूजामाच्छादयस्यहो ॥ ॥ १५ ॥  
इति तद्वचनं श्रुत्वा सक्रोधः स द्विजोत्तमः ॥  
राज्ञो गौरवमुल्लङ्घ्य जगाद वचनं तदा ॥ १६ ॥  
॥ विष्णुदास उवाच ॥ ॥  
राजन्भक्तिं न जानासि गर्वितोऽसि नृपश्रिया ॥  
कियद्विष्णुव्रतं पूर्वं त्वया चीर्णं वदस्व तत् ॥ १७ ॥  
॥गणावूचतुः॥  
तद्ब्राह्मणवचः श्रुत्वा प्रहस्य स नृपोत्तमः॥  
विष्णुदासं तदा गर्वादुवाच वचनं द्विजम्॥ १८॥  
॥राजोवाच॥  
इत्थं चेद्वदसे विप्र विष्णुभक्त्याऽतिगर्वितः॥  
भक्तिस्ते कियती विष्णोर्दरिद्रस्याऽधनस्य च ॥१९॥  
यज्ञदानादिकं नैव विष्णोस्तुष्टिकरं कृतम् ॥  
नाऽपि देवालयं पूर्वं कृतं विप्र त्वया क्वचित् ॥ 2.4.26.२० ॥  
ईदृशस्याऽपि ते गर्व एष तिष्ठति भक्तितः ॥  
तच्छृण्वन्तु वचो मेऽद्य सर्वेऽप्येते द्विजातयः ॥ २१ ॥  
साक्षात्कारमहं विष्णोरेष वादो गमिष्यति ॥  
पश्यन्तु सर्वेऽपि ततो भक्तिं ज्ञास्यन्ति चावयोः ॥ २२ ॥  
॥ गणावूचतुः ॥ ॥  
इत्युक्त्वा स नृपोऽगच्छन्निजराजगृहं तदा ॥  
आरभद्वैष्णवं सत्रं कृत्वाऽऽचार्यं तु मुद्गलम् ॥ २३ ॥  
ऋषिसङ्घसमाजुष्टं बह्वन्नं बहुदक्षिणम् ॥  
यच्च ब्रह्मकृतं पूर्वं गयाक्षेत्रे समृद्धिमत् ॥ २४ ॥  
विष्णुदासोऽपि तत्रैव तस्थौ देवालये व्रती ॥  
यथोक्तनियमान्कुर्वन्विष्णोस्तुष्टिकरान्सदा ॥ २५ ॥  
माघोर्जयोर्व्रतं सम्यक्तुलसीवनपालनम् ॥  
एकादश्यां हरेर्जाप्यं द्वादशाक्षरविद्यया ॥ २६ ॥  
उपचारैः षोडशभिर्नृत्यगीतादिमङ्गलैः ॥  
नित्यं विष्णोस्तथा पूजां व्रतान्येतानि सोऽकरोत् ॥ २७ ॥  
नित्यं संस्मरणं विष्णोर्गच्छन्भुवि स्वपन्नपि ॥  
सर्वभूतस्थितं विष्णुमपश्यत्समदर्शनः ॥ ॥ २८ ॥  
माघकार्तिकयोर्नित्यं विशेषनियमानपि ॥  
अकरोद्विष्णुतुष्ट्यर्थं सोद्यापनविधिं तथा ॥ २९ ॥  
एवं समाराधयतोः श्रियः पतिं तयोश्च चोलेश्वरविष्णुदासयोः ॥  
अगाद्धि कालः सुमहान्व्रतस्थयोस्तन्निष्ठसर्वेन्द्रियकर्मणोस्तदा ॥ 2.4.26.३० ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये चोलराजविष्णुदासब्राह्मणविवादकथनन्नाम षड्विंशोऽध्यायः ॥ २६ ॥