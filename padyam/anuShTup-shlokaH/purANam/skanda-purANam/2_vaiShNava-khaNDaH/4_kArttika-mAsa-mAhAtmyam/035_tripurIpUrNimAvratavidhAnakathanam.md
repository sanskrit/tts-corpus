+++
title = "०३५ त्रिपुरीपूर्णिमाव्रतविधानकथनम्"

+++
॥ ब्रह्मोवाच ॥ ॥  
वैकुण्ठाख्यचतुर्दश्या माहात्म्यं ते वदाम्यहम् ॥  
वालखिल्यैः पुरा प्रोक्तं सङ्क्षेपेण शृणुष्व तत् ॥ १ ॥  
॥ वालखिल्या ऊचुः ॥ ॥  
कार्तिकस्य सिते पक्षे चतुर्दश्यां समागमत् ॥  
वैकुण्ठेशस्तु वैकुण्ठाद्वाराणस्यां कृते युगे ॥ २ ॥  
रात्र्यां तुर्यांशशेषायां स्नात्वाऽसौ मणिकर्णिके ॥  
गृहीत्वा हेमपद्मानां सहस्रं वै ततोऽव्रजत् ॥ ३ ॥  
अतिभक्त्या पूजयितुं शिवया सहितं शिवम् ॥  
विधाय पूजां वैश्वेशीं ततः पद्मैरपूजयत् ॥ ४ ॥  
सहस्रसङ्ख्यां कृत्वादावेकनाम्ना ततः परम् ॥  
आरब्धं पूजनं तेन शिवस्तद्भक्तिमैक्षत ॥ ५ ॥  
एकं पद्मं पद्ममध्यान्निलीयाऽऽत्तं हरेण तु ॥  
ततः पूजितवान्विष्णुरेकोनं कमलं त्वभूत् ॥ ६ ॥  
इतस्ततस्तेन दृष्टं पद्मं तिष्ठति न क्वचित् ॥  
कमलेषु भ्रमो जातोऽथवा नामसु मे भ्रमः ॥ ७ ॥  
क्षणं विचार्य स हरिर्न मे नामभ्रमोऽभवत् ॥  
पद्मे चैव भ्रमो जातो विचार्यैवं पुनःपुनः ॥ ८ ॥  
सहस्रपद्मसङ्कल्पः पूजार्थं तु कृतो मया ॥  
अर्च्यः कथं महादेव एकोनकमलैर्मया ॥ ९ ॥  
यद्यानेतुं गमिष्यामि भङ्गः स्यादासनस्य तु ॥  
अतः परं किं विधेयं चिन्तोद्विग्नो हरिस्तदा ॥ 2.4.35.१० ॥  
एकः प्रकार उत्पन्नो हृदयेऽस्य मुनीश्वराः ॥  
पुण्डरीकाक्ष इत्येवं मां वदन्ति मुनीश्वराः ॥ ११ ॥  
नेत्रं मे पद्मसदृशे पद्मार्थे त्वर्पयाम्यहम् ॥  
इति निश्चित्य मनसा दत्त्वा तर्जनिकां स तु ॥ १२ ॥  
नेत्रमध्यात्तदुत्पाट्य महादेवस्तु पूजितः ॥  
ततो महेश्वरस्तुष्टो वाक्यमेतदुवाच ह ॥ १३ ॥  
॥ महादेव उवाच ॥ ॥  
त्वत्समो नास्ति मद्भक्तस्त्रैलोक्ये सचराचरे ॥  
राज्यं दत्तं त्रिलोक्यास्ते भव त्वं लोकपालकः ॥ १४ ॥  
अन्यं वरय भद्रं ते वरं यन्मनसेप्सितम् ॥  
अवश्यमेव दास्यामि नात्र कार्या विचारणा ॥ १५ ॥  
मद्भक्तिं तु समालम्ब्य ये द्विषन्ति जनार्दनम् ॥  
ते मद्द्वेष्या नरा विष्णो व्रजेयुर्नरकं ध्रुवम् ॥ १६ ॥  
॥ ॥ विष्णुरुवाच ॥ ॥  
त्रैलोक्यरक्षाकरणं ममादिष्टं महेश्वर ॥  
दुमर्दाश्च महासत्त्वा दैत्या मार्याः कथं मया ॥१७॥।  
॥ शिव उवाच ॥ ॥  
एतत्सुदर्शनं चक्रं महादैत्यनिकृन्तनम् ॥  
गृहाण भगवन्विष्णो मया तुभ्य निवेदितम् ॥१८॥  
अनेन सर्वदैत्यानां भगवन्कदनं कुरु ॥  
एवं चक्रं हरेर्दत्त्वा ततो वचनमब्रवीत् ॥ १९ ॥  
॥ शिव उवाच ॥ ॥  
वर्षे च हेमलम्बाख्ये मासे श्रीमति कार्तिके ॥  
शुक्लपक्षे चतुर्दश्यामरुणाभ्युदयं प्रति ॥2.4.35.२०॥  
महादेवतिथौ ब्राह्मे मुहूर्ते मणिकर्णिके ॥  
स्नात्वा वैश्वेश्वरं लिङ्गं वैकुण्ठादेत्य पूजितम्॥२१॥  
सहस्रकमलैस्तस्माद्भविष्यति मम प्रिया ॥  
विख्याता सर्वलोकेषु वैकुण्ठाख्या चतुर्दशी ॥२२॥  
अन्यं वरं प्रयच्छामि शृणु विष्णो वचो मम ॥  
पूर्वरात्रेषु ते पूजा कर्तव्या सर्वजातिभिः ॥२३॥  
उपवासं दिवा कुर्यात्सायङ्काले तवार्चनम् ॥  
पश्चान्ममार्चनं कार्यमन्यथा निष्फलं भवेत् ॥ २४ ॥  
ग्राह्या तु हरिपूजायां रात्रिव्याप्ता चतुर्दशी ॥  
अरुणोदयवेलायां शिवपूजां समाचरेत् ॥ २५ ॥  
सहस्रकमलैर्विष्णुरादौ यैः पूजितो नरैः॥  
पश्चाच्छिवः पूजितश्चेज्जीवन्मुक्तास्त एव हि ॥ २६ ॥  
सायं स्नात्वा पञ्चनदे बिन्दुमाधवमर्चयेत् ॥  
स्नात्वा यो विष्णुकाञ्च्यां वाऽनन्तसेनं समर्चयेत् ॥ २७ ॥  
रुद्रकाञ्च्यां ततः स्नात्वा प्रणवेशं समर्चयेत् ॥  
आदौ स्नात्वा वह्नितीर्थे यजेन्नारायणं ततः ॥ २८ ॥  
रेतोदके ततः स्नात्वा केदारेशं समर्चयेत् ॥  
आदौ स्नात्वा सूर्यपुत्र्यां वेणीमाधवमर्चयेत् ॥ २९ ॥  
जाह्नव्यां च ततः स्नात्वा सङ्गमेशं प्रपूजयेत् ॥  
सर्वाः श्रियस्तस्य वश्याः सत्यं विष्णो मयोदितम् ॥ 2.4.35.३० ॥  
एवं तस्मै वरान्दत्त्वा ह्यन्तर्धानं ययौ शिवः ॥  
तस्मात्सर्वप्रयत्नेन पूज्यौ हरिहरावुभौ ॥ ३१ ॥  
कलौ दशसहस्राणि विष्णुस्त्यजति मेदिनीम् ॥  
तदर्द्धं जाह्नवीतोयं तदर्द्धं ग्रामदेवताः ॥ ३२ ॥  
कार्तिक्यां पूर्णिमायां तु कुर्यात्त्रैपुरमुत्सवम् ॥  
दीपो देयोऽवश्यमेव सायङ्काले शिवालये ॥ ३३ ॥ *  
त्रिपुरो नाम दैत्येन्द्रः प्रयागे तप आस्थितः ॥  
तपसा तस्य सन्तुष्टो ददौ ब्रह्मा वरं परम्॥ ३४ ॥  
देवासुरमनुष्येभ्यो न ते मृत्युर्भविष्यति ॥  
इति लब्धवरो दैत्यो विश्वकर्मविनिर्मितम् ॥ ३५ ॥  
त्रिपुराख्यं विमानं तमारुह्य भुवनत्रयम् ॥  
यदा वै पीडयामास तदा देवैः स्तुतो हरः ॥ ३६ ॥  
त्रिपुरं घातयामास बाणेनैकेन शत्रुहा ॥  
कार्तिक्यां पूर्णिमायां तु सर्वे देवाः प्रतुष्टुवुः ॥ ३७ ॥  
तस्मिन्दिने सर्वदेवैर्दीपा दत्ता हराय च ॥  
सर्वथैव प्रदेयाश्च दीपास्तु हरतुष्टये ॥ ३८ ॥  
विंशतिः सप्तशतकाः सहिता दीपवर्तयः ॥  
ददद्दीपं पूर्णिमायां सर्वपापैः प्रमुच्यते ॥ ३९ ॥  
पौर्णमास्यां तु सन्ध्यायां कर्तव्यस्त्रिपुरोत्सवः ॥  
दद्यादनेन मन्त्रेण प्रदीपांश्च सुरालये ॥ 2.4.35.४० ॥  
कीटाः पतङ्गा मशकाश्च वृक्षा जले स्थले ये विचरन्ति जीवाः ॥  
दृष्ट्वा प्रदीपं न च जन्मभागिनो भवन्तु नित्यं श्वपचा हि विप्राः ॥ ४१ ॥  
कार्यस्तस्मात्पौर्णमास्यां त्रिपुराय महोत्सवः ॥  
कार्तिक्यां कृत्तिकायोगे यः कुर्यात्स्वामिदर्शनम् ॥ ॥ ४२ ॥  
सप्त जन्म भवेद्विप्रो धनाढ्यो वेदपारगः ॥  
अत्र कृत्वा वृषोत्सर्गं नक्ताच्छैवपुरं व्रजेत् ॥ ४३ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये वैकुण्ठचतुर्दशी त्रिपुरीपूर्णिमाव्रतविधानकथनन्नाम पञ्चत्रिंशोऽध्यायः ॥ ३५ ॥