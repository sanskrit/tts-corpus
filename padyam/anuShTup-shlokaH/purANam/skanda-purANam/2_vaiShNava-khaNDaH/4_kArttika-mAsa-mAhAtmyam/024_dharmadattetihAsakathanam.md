+++
title = "०२४ धर्मदत्तेतिहासकथनम्"

+++
॥ पृथुरुवाच ॥ ॥  
यदूर्जव्रतिनः पुंसः फलं महदुदादृतम् ॥  
तत्पुनर्ब्रूहि माहात्म्यं केन चीर्णमिदं शुभम् ॥ १ ॥  
॥ नारद उवाच ॥ ॥  
आसीत्सह्याद्रिविषये करवीरपुरे पुरा ॥  
ब्राह्मणो धर्मवित्कश्चिद्धर्मदत्तेति विश्रुतः ॥ २ ॥  
विष्णुव्रतकरः सम्यग्विष्णुपूजारतः सदा ॥  
कदाचित्कार्तिके मासि हरिजागरणाय सः ॥ ३ ॥  
रात्र्यां तुर्यावशेषायां जगाम हरिमदिरम्॥  
हरिपूजोपकरणान्प्रगृह्य व्रजता तदा ॥४॥  
तेन दृष्टा समायाता राक्षसी भीमदर्शना ॥  
तां दृष्ट्वा भयवित्रस्तः कम्पितावयवस्तदा ॥ ५ ॥  
पूजोपकरणैः सर्वैः पयोभिश्चाहनद्भयात् ॥  
संस्मृत्य तद्धरेर्नाम तुलसीयुक्तवारिणा ॥  
तेन वै हतमात्रे तु पापं तस्या ह्यगाल्लयम् ॥ ६ ॥  
अथ संस्मृत्य सा पूर्वजन्मकर्मविपाकजाम् ॥  
स्वां दशामब्रवीद्विप्रं दण्डवच्च प्रणम्य वै ॥ ७ ॥  
॥ कलहोवाच ॥ ॥  
पूर्वकर्मविपाकेन दशामेतां गतास्म्यहम् ॥  
तत्कथं नु पुनर्विप्र प्रयास्याम्युत्तमां गतिम् ॥ ८ ॥  
॥ नारद उवाच ॥ ॥  
तां दृष्ट्वा प्रणतां सम्यग्वदमानां स्वकर्म तत् ॥  
अतीव विस्मितो विप्रस्तदा वचनमब्रवीत् ॥ ९ ॥ ॥  
॥ धर्मदत्त उवाच ॥ ॥  
केन कर्मविपाकेन त्वं दशामीदृशीं गता ॥  
कुत्रत्या का च किं शीला तत्सर्वं कथयस्व मे ॥2.4.24.१०॥  
॥ कलहोवाच ॥ ॥  
सौराष्ट्रनगरे ब्रह्मन्भिक्षुर्नामाऽभवद्द्विजः ॥  
तस्याहं गृहिणी पूर्वं कलहाख्याऽतिनिष्ठुरा ॥ ११ ॥  
न कदाचिन्मया भर्तुर्वचसाऽपि शुभं कृतम् ॥  
नाऽर्पितं तस्य मिष्टान्नं भर्तुर्वचनशीलया ॥१२॥  
कलहप्रियया नित्यं मयोद्विग्नमना यदा ॥  
परिणेतुं यदाऽन्यां स मतिं चक्रे पतिर्मम ॥ १३ ॥  
ततो गरं समादाय प्राणास्त्यक्ता मया द्विज ॥  
अथ बद्ध्वा बध्यमानां मां निन्युर्यमकिङ्कराः ॥ १४ ॥  
यमश्च मां तदा दृष्ट्वा चित्रगुप्तमपृच्छत ॥ ॥ १५ ॥  
॥ यम उवाच ॥ ॥  
अनया किं कृतं कर्म चित्रगुप्त विलोकय ॥  
प्राप्नोत्वेषा च तत्कर्म शुभं वा यदि वाऽशुभम् ॥ १६ ॥  
॥ ॥ कलहोवाच ॥ ॥  
चित्रगुप्तस्तदा वाक्यं भर्त्सयन्मामुवाच सः ॥  
॥ चित्रगुप्त उवाच ॥ ॥  
अनया तु कृतं कर्म शुभं किञ्चिन्न विद्यते ॥ १७ ॥  
मिष्टान्नं भुञ्जमानेयं न भर्तरि तदर्पितम् ॥  
अतश्च वल्गुलीयोन्यां स्वविष्ठादाऽवतिष्ठतु ॥ १८ ॥  
भर्तुर्द्वेषात्तदाप्येषा नित्यं कलहकारिणी ॥  
विष्ठादां सूकरीं योनिं तस्मात्तिष्ठत्वियं हरे ॥ १९ ॥  
पाकभाण्डे सदा भुङ्क्ते भुङ्क्ते चैका यतस्ततः ॥  
तस्मादेषा बिडाल्यस्तु स्वजाताऽपत्यभक्षिणी ॥ 2.4.24.२० ॥  
भर्तारमपि चोद्दिश्य ह्यात्मघातः कृतोऽनया ॥  
तस्मात्प्रेतशरीरेऽपि तिष्ठत्वेकाऽतिनिन्दिता ॥ २१ ॥  
अतश्चैषा मरुद्देशं प्रापितव्या भटैरियम् ॥  
तत्र प्रेतशरीरस्था चिरं तिष्ठत्वियं ततः ॥ २२ ॥  
ऊर्ध्वं योनित्रयं चैषा भुनक्त्वशुभकारिणी॥२३॥  
॥ कलहोवाच ॥ ॥  
साहं पञ्चशताब्दानि प्रेतदेहे स्थिता किल॥  
क्षुतृड्भ्यां पीडिताऽऽविश्य शरीरं वणिजस्य च॥  
आयाता दक्षिणं देशं कृष्णावेण्योश्च सङ्गमम् ॥ २४ ॥  
तत्तीरं संश्रिता यावत्तावत्तस्य शरीरतः ॥  
शिवविष्णुगणैर्दूरमपकृष्टा बलादहम् ॥ २५ ॥  
ततः क्षुत्क्षामया दृष्टो मया हि त्वं द्विजोत्तम ॥  
त्वद्धस्ततुलसीवारिसंसर्गगतपापया ॥२६॥  
तत्कृत्यं कुरु विप्रेन्द्र कथं मुक्तिमियाम्यहम्॥  
योनित्रयादग्रभवादस्माच्च प्रेतदेहतः ॥२७॥  
इत्थं विचिन्त्य कलहावचनं द्विजाग्र्यस्तत्कर्मपाकभयविस्मयदुःखयुक्तः ॥  
तद्ग्लानिदर्शनकृपाचलचित्तवृत्ति ध्यात्वा चिरं स वचनं निजगाद दुःखात् ॥ २८ ॥  
इति श्रीस्कान्दे महापुराण एकाशीतिसाहस्र्यां सहितायां द्वितीये वैष्णवखण्डे कार्तिकमासमाहात्म्ये धर्मदत्तेतिहासकथनन्नाम चतुर्विंशोऽध्यायः ॥ २४ ॥