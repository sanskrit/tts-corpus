+++
title = "००७ श्रीनिवासोदन्तकमलालयाकल्याणविध्यादिवृत्तान्तवर्णनम्"

+++
अथ धरणीदेव्यै बकुलमालिकानिवेदितश्रीनिवासोदन्तः ॥  
॥ धरण्युवाच ॥ ॥  
कैषा बत वरा कन्या युष्माभिः सङ्गता कुतः ॥  
किमर्थमागता चेह पूज्यैषा प्रतिभाति मे ॥ १ ॥  
॥ कन्यका ऊचुः ॥ ॥  
एषा दिव्याङ्गना देवी त्वयि कार्यार्थमागता ॥  
देवालये सङ्गतेयमस्माभिः शिवसन्निधौ ॥ २ ॥  
पृष्टावदच्च भवतीं द्रष्टुमेवागतेति वै ॥  
शक्या द्रष्टुं राजगृहे मया राज्ञी सुखेन वा ॥ ३ ॥  
एवं पृष्टास्ततो ब्रूमः सहास्माभिश्च गम्यताम्॥  
वयं तु धरणीदास्यो गमिष्यामो नृपालयम् ॥ ४ ॥  
इत्युक्तास्माभिरायाता त्वत्समीपं वसुन्धरे॥  
भवत्या पृच्छयतामेषा किमित्यागमनं तव ॥ ५ ॥  
श्रीवराह उवाच ॥ ॥  
इति तासां वचः श्रुत्वा तामपृच्छद्वसुन्धरा ॥ ६ ॥  
॥ धरण्युवाच ॥ ॥  
कुतस्त्वमागता देवि किं वा कार्यं मया तव ॥  
ब्रूहि सत्यं करिष्यामि त्वदागमनकारणम् ॥ ७ ॥ ॥  
बकुलमालिकोवाच ॥ ॥  
वेङ्कटाद्रेः समायाता नाम्ना बकुलमालिका ॥ ८ ॥  
स्वामी नारायणोऽस्माकमास्ते श्रीवेङ्कटाचले ॥  
कदाचिद्धयमारुह्य हंसशुक्लं मनोजवम् ॥ ९ ॥  
मृगयार्थं गतो राज्ञो वेङ्कटाद्रेः समीपतः ॥  
वनानि विचरन्काले शोभने कुसुमाकरे ॥ 2.1.7.१० ॥  
पश्यन्मृगान्गजान्सिंहान्गवयाञ्छरभान्रुरून् ॥  
शुकान्पारावतान्हंसान्पत्रिणोऽन्यान्वनान्तरे ॥ ११ ॥  
गजराजं तत्र कञ्चिद्यूथपं मदवर्षिणम् ॥  
करेणुसहितं तुङ्गमन्वगच्छत्सुरोत्तमः ॥ १२ ॥ ॥  
अथ श्रीनिवासोक्त्या शङ्खनृपस्य स्वामितीर्थे तपःकरणम् ॥ ॥  
वनाद्वनान्तरं गत्वा नृपं शङ्खमुपागमत् ॥  
तपस्यन्तं बृहच्छैले प्रतिष्ठाप्य जनार्दनम् ॥ १३ ॥  
श्रीभूमिसहितं नित्यमर्चयन्तं च भक्तितः ॥  
शङ्खनागबिलन्नाम सरः पावनमुत्तमम् ॥ १४ ॥  
तत्सरस्तीरमासाद्य तुरङ्गादवरुह्य च ॥  
राजवेषं समासाद्य तमपृच्छन्नृपोत्तमम्॥ १५ ॥  
क्रियते किं नृपश्रेष्ठ पादेऽस्मिच्छेषभूभृतः ॥ १६ ॥  
॥ शङ्ख उवाच ॥ ॥  
अहं हैहयदेशीयः पुत्रः श्वेतस्य भूभृतः ॥  
महाविष्णोः प्रीतयेऽत्र कृतवानखिलान्क्रतून् ॥ १७ ॥  
अदर्शनान्महाविष्णोर्निर्विण्णोहं नृपात्मज ॥  
तदानीमवदद्दिव्या वाणी सर्वार्त्तिनाशिनी ॥ १८ ॥  
राजन्नात्र भविष्यामि प्रत्यक्षस्ते वचः शृणु ॥  
गच्छ नारायणाद्रिं त्वं तपः कुर्विति मां स्फुटम् ॥ १९ ॥  
ततो देशमहं त्यक्त्वा तपसाऽऽराधयाम्यहम्॥  
अत्र देवं नृपाचिन्त्यं प्रतिष्ठाप्य श्रियः पतिम् ॥ 2.1.7.२० ॥  
अगस्त्यानुग्रहान्नित्यमर्चयामि विधानतः ॥  
इति तस्य वचः श्रुत्वा सोत्प्रासं प्राह तं विभुः॥ ॥ २१ ॥  
गच्छ नारायणाद्रिं त्वमस्य पादे किमास्यते ॥  
आरुह्यानेन मार्गेण पश्चिमे शिखरे स्थितम् ॥ २२ ॥  
प्रणम्य विष्वक्सेनं त्वं बालं न्यग्रोधमूलतः ॥  
स्वामिपुष्करिणीं गत्वा स्नात्वा तीरेऽथ पश्चिमे ॥ २३ ॥  
अश्वत्थं तत्र वल्मीकं द्रक्ष्यसे नृपनन्दन ॥  
तयोर्मध्यं समासाद्य तपः कुर्वित्यचोदयत् ॥ २४ ॥  
कश्चिच्छ्वेतो वराहोऽस्मिन्वल्मीके चरति धुवम् ॥  
स तु पुण्यवतामेव दर्शनं याति भूपते ॥२५ ॥  
॥ ॥ श्रीवराह उवाच ॥ ॥  
इत्यादिश्य हयारूढो जगाम मृगयां विभुः ॥  
चरन्वनाद्वनं सुभ्रूः समासाद्यारणीं नदीम् ॥ २६ ॥  
अवरुह्य हयात्तत्र विचचार तटे शुभे ॥  
वनान्तादागतो वायुः पद्मकह्लारशीतलः ॥  
श्रमापनयनो मन्दं सिषेवे पुरुषोत्तमम् ॥ २७ ॥  
तरवः पुष्पवर्षाणि विकिरन्तः सिषेविरे ॥  
एवं स विचरन्देवः पुष्पभारानतांस्तरून् ॥ २८ ॥  
विचिन्वन्गजराजं तं पुष्पलावीर्ददर्श ह ॥  
कन्याः सुवेषा रुचिरा मेघेष्विव शतह्रदाः ॥ २९ ॥।  
तासां मध्यगतां तन्वीं ददर्शातिमनोहराम् ॥  
लक्ष्मीसमां हेमवर्णां तस्यां सक्तमना अभूत् ॥ 2.1.7.३० ॥  
तां गृध्नुराह ताः कन्याः केयमित्येव पूरुषः ॥  
उक्तस्ताभिरियं कन्या वियद्राज्ञो महाबल ॥ ३१ ॥  
इदं श्रुत्वा वचस्तासां हयमारुह्य वेगवान् ॥  
आजगामाशु भगवान्स्वालयं रुचिरं गिरिम्॥ ३२ ॥  
तत्र स्वालयमासाद्य स्वामिपुष्करिणीतटे ॥  
मामाहूयावदद्देवो हला बकुलमालिके ॥ ३३ ॥  
वियद्राजपुरं गत्वा प्रविश्यान्तःपुरं सखि ॥  
तत्पत्नीं धरणीं प्राप्य पृष्ट्वा कुशलमेव च ॥ ३४ ॥  
याचस्व तनयां तस्या रुचिरां कमलालयाम् ॥  
राज्ञोभिमतमाज्ञाय शीघ्रमागच्छ भामिनि ॥ ३५ ॥  
इत्थं दैवेन चाज्ञप्ता देवि त्वद्गृहमागता ॥  
यथोचितं कुरुष्वेह राज्ञा मन्त्रियुतेन च ॥ ३६ ॥ ॥  
अथ बकुलमालिकोक्त्या धरण्यादिकृतविवाहनिश्चयः ॥ ॥  
कन्यया च विचार्यैव प्रोच्यतामुत्तरं वचः ॥ ३७ ॥  
॥ श्रीवराह उवाच ॥ ॥  
अथ तस्या वचः श्रुत्वा प्रीता राज्ञी बभूव ह ॥  
आहूयाकाशराजं तमुपेत्य कमलालयाम् ॥ ३८ ॥  
मन्त्रिमध्येऽवदद्देवी वचनं बकुलस्रजः ॥ श्रु  
त्वा प्रीतोऽवदद्राजा मन्त्रिणः सपुरोहितान् ॥ ३९ ॥  
॥ आकाशराज उवाच ॥ ॥  
कन्या त्वयोनिजा दिव्या सुभगा कमलालया ॥  
अर्थिता देवदेवेन वेङ्कटाद्रिनिवासिना ॥ 2.1.7.४० ॥  
पूर्णो मनोरथो मेऽद्य ब्रूत किं सम्मतं तु वः ॥  
श्रुत्वा मन्त्रिगणाः सर्वे राज्ञो वचनमुत्तमम् ॥ ४१ ॥  
प्रोचुः सुप्रीतमनसो वियद्राजं महीपतिम् ॥  
वयं कृतार्था राजेन्द्र कुलं सर्वोन्नतं भवेत् ॥ ४२ ॥  
भवत्कन्येयमतुला श्रिया सह रमिष्यति ॥  
दीयतां देवदेवाय शार्ङ्गिणे परमात्मने ॥ ४३ ॥  
अयं वसन्तः श्रीमांश्च शुभं शीघ्रं विधीयताम् ॥ ४४ ॥ ॥  
अथ बृहस्पत्युक्त्या विवाहलग्नस्थिरीकरणम् ॥ ॥  
आहूय धिषणं लग्नं विवाहार्थं विधीयताम् ॥ ४५ ॥  
तथास्त्वित्याह्वयामास सुरलोकाद्बृहस्पतिम् ॥  
पप्रच्छ कन्यावरयोर्विवाहार्थं नरेश्वरः ॥ ४६ ॥  
॥ राजोवाच ॥ ॥  
कन्याया जन्मनक्षत्रं मृगशीर्षमिति स्मृतम् ॥  
देवस्य श्रवणर्क्षन्तु तयोर्योगो विचार्यताम् ॥ ४७ ॥  
श्रुत्वाऽब्रवीत्स धिषणस्तयोरुत्तरफल्गुनी ॥  
सम्मता सुखवृद्ध्यर्थं प्रोच्यते दैवचिन्तकैः ॥ ४८ ॥  
तयोरुत्तरफल्गुन्यां विवाहः क्रियतामिति ॥  
वैशाखमासे विधिवत्क्रियतामिति सोऽब्रवीत् ॥ ४९ ॥  
॥ श्रीवराह उवाच ॥ ॥  
राजा तु धिषणं तत्र सम्पूज्याथ विसृज्य च ॥  
देवस्य दूतिकामाह गच्छ देवालयं शुभे ॥ ॥ 2.1.7.५० ॥  
वैशाखे देवदेवाय कल्याणं वद सुव्रते ॥  
वैवाहिकविधानं तु कृत्वा चागम्यतामिति ॥ ५१ ॥  
ततो देव्याः प्रियकरं शुकं दूतं तया सह ॥  
विसृज्य वायुं स्वसुतमिन्द्राद्यानयनेऽसृजत् ॥ ५२ ॥  
॥ अथ विश्वकर्मादिकृतपुरालङ्कारादिक्रमः ॥ ॥  
आहूय विश्वकर्माणं पुरालङ्कारकर्मणि ॥  
नियोजयामास सोऽपि निर्ममे निमिषान्तरात् ॥ ५३ ॥  
इन्द्रोऽसृजत्पुष्पवृष्टिं ननृतुश्चाप्सरोगणाः ॥  
धनदो धनधान्याद्यैः पूरयामास वेश्म तत् ॥ ॥ ५४ ॥  
यमस्तु रोगरहितांश्चकार मनुजान्भुवि ॥  
वरुणो रत्नजालानि मौक्तिकादीन्यपूरयत् ॥ ५५ ॥  
एवं सम्पाद्य सर्वाणि ययुर्देवा वृषाचलम् ॥ ॥ ५६ ॥  
॥ अथ शुकेन सह बकुलायाः श्रीनिवाससमीपे गमनम् ॥  
॥ श्रीवराह उवाच ॥ ॥  
ततः सा हयमारुह्य शुकेन सहिता ययौ ॥  
श्रीवेङ्कटाद्रिमासाद्य देवालयसमीपतः ॥ ५७ ॥  
अवरुह्य तुरङ्गात्सा सशुकाऽभ्यन्तरं ययौ ॥  
दृष्ट्वा देवं रत्नपीठे श्रिया सह सुलोचनम् ॥ ॥ ५८ ॥  
प्रणम्य ह्यवदत्प्रीता कृत्यं तत्र कृतं विभो ॥  
माङ्गल्यवार्तां वक्तुं वै शुक एष समागतः ॥ ५९ ॥  
॥ अथ श्रीनिवासाय शुकावेदित पद्मावतीपरिणयवृत्तान्तः ॥ ॥  
वदेति देवेनाज्ञप्तः शुको नत्वा तमब्रवीत् ॥  
॥ शुक उवाच ॥ ॥  
त्वां प्रत्याह सुता भूमेर्मामङ्गीकुरु माधव ॥ 2.1.7.६० ॥  
वदामि तव नामानि स्मरामि त्वद्वपुस्सदा ॥  
ध्रियन्ते तव चिह्नानि भुजाद्यङ्गै रमापते ॥ ६१ ॥  
त्वद्भक्तानर्चयामीह पञ्चसंस्कारसंयुतान् ॥  
त्वत्प्रीतये हि कर्माणि करोमि मधुसूदन ॥ ६२ ॥  
एवं सदैवाचरन्त्याः पित्रोरनुमते मम ॥  
कुरु प्रसादं देवेश मामङ्गीकुरु माधव ॥ ६३ ॥  
इति विज्ञापयामास कमलस्था धरासुता ॥  
शुकस्य वचनं श्रुत्वा सुप्रियं त्वात्मनो हरिः ॥ ६४ ॥  
॥ अथ पद्मावत्याः शुकदत्तश्रीनिवासमालाधारणम्॥  
॥ श्रीभगवानुवाच ॥ ॥  
कर्तुं कल्याणमुद्वाहमागमिष्यामि चाऽमरैः ॥  
शुक गच्छ वदैवं तामित्थं देवोऽब्रवीदिति ॥ ६५ ॥  
शुकः श्रुत्वा देववाक्यमादाय वनमालिकाम्॥  
देवदत्तां ययौ शीघ्रं वियद्राजसुतां प्रति ॥ ६६ ॥  
तुलसीमालिकां दत्त्वा मृगनाभिसुगन्धिनीम् ॥  
प्रणम्य देवीमवदच्छुको देववचः शुभम् ॥ ६७ ॥  
श्रुत्वा तन्मालिकां गृह्य भूमिजा शिरसा दधौ ॥  
चक्रेऽलङ्कारमुचितं देवागमनकाङ्क्षिणी ॥ ॥ ६८ ॥  
वियद्राजोऽपि सानन्दमिन्दुमाहूय सादरम्॥  
अन्नं विधीयतां राजन्विविधं रससंयुतम् ॥ ६९ ॥  
विष्णोर्नैवेद्ययोग्यं यत्परमान्नं विधीयताम् ॥  
देवानां च ऋषीणां च नराणामपि सम्मतम् ॥ 2.1.7.७० ॥  
चतुर्विधं सुगन्धाढ्यममृतांशैः सुधाकर ॥  
एवं कृत्वा संविधानं प्रतीक्ष्यागमनं विभोः ॥ ७१ ॥  
सभायां मन्त्रिसहितः समास्त प्रीतमानसः ॥  
पुत्रीमलङ्कृतां कृत्वा धरणीसहितो नृपः ॥ ७२ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेङ्कटाचलमाहात्म्ये धरणीवराहसंवादे धरणीदेव्यै बकुलमालिकानिवेदित श्रीनिवासोदन्तकमलालयाकल्याणविध्यादिवृत्तान्तवर्णनन्नाम सप्तमोऽध्यायः ॥ ७ ॥