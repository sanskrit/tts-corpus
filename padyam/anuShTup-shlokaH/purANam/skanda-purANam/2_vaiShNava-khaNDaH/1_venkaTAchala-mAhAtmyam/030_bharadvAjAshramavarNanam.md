+++
title = "०३० भरद्वाजाश्रमवर्णनम्"

+++
॥ अथ सुवर्णमुखरीवर्णनम् ॥  
॥ सूत उवाच ॥ ॥  
तथा सर्वाणि तीर्थानि समालोक्यागतस्य च ॥  
मुदं प्रगुणयाञ्चके सा पार्थस्य महापगा ॥ १ ॥  
यस्यास्तटनिकुञ्जेषु मोदन्ते वनिताः सुखाः ॥  
सिद्धाः संसेविता वातैः शीकरासारशीतलैः ॥॥ २ ॥  
या समुद्यतहस्तेव गङ्गामाकाशवाहिनीम् ॥  
आलिङ्गितुं समुत्तुङ्गैः कल्लोलैरभ्रसङ्गिभिः ॥ ३ ॥  
धूमैराहुतिसम्भूतैस्तरुशाखोपलम्भिभिः ॥  
वल्कलैश्च विराजन्ते यत्तटाश्रमभूमयः ॥ ४ ॥  
मुनीन्द्रैः सुरवर्यैश्च स्थापितानि समन्ततः ॥  
यत्तटद्वितये भान्ति दिव्यलिङ्गानि शूलिनः ॥ ५ ॥  
यदीयसैकतावासविश्रान्ता मानसं सरः ॥  
न स्मरन्ति निजावासं मराला विहगोत्तमाः ॥ ६ ॥  
शमितावग्रहातङ्कैः कुल्यामुखविनिर्गतैः ॥  
पुष्णाति तोयैः सस्यानि लोकरक्षाक्षमाणि या ॥ ७ ॥  
चक्रवाककुचोत्तुङ्गवीचिवल्लीविभूषिता ॥  
आवर्तनाभिविलसत्सैकतश्रोणि मण्डला ॥ ८ ॥  
प्रफुल्लपद्मवदना चलन्मीनयुगेक्षणा ॥  
विलसत्फेनवसना हंसयानमनोहरा ॥ ९ ॥  
जलपक्षिरवालापा नयनानन्दकारिणी ॥  
अपूर्वकामिनीरूपा या विभात्यम्बुधिप्रिया ॥ 2.1.30.१० ॥  
रोधस्यन्तरवाहिन्या नद्याः प्राच्यां धनञ्जयः ॥  
ददर्श शैलमुत्तुङ्गं कालहस्तिसमाहयम् ॥११॥  
उदग्रशिखराभोगोल्लिखिताकाशमण्डलम् ॥  
सप्तपातालमूलाधोरूढमूलोपलाञ्चितम् ॥ १२ ॥  
॥ अथ अर्जुनस्य स्वर्णमुखरीतीरस्थकालहस्तीश्वरादिसेवाप्राप्तिः ॥ ॥  
स्नात्वा तस्यां महानद्यां तस्मिञ्छैले सुरार्चितम् ॥  
अपश्यदर्जुनो देवं कालहस्तीशनामकम् ॥ १३ ॥  
सम्पूज्य च महादेवं नगेन्द्रतनयासखम् ॥  
मनसा भक्तियुक्तेन कृतार्थत्वमुपेयिवान् ॥ १४ ॥  
ततो महागिरौ तस्मिन्नद्भुतैकनिकेतने ॥  
चचाराभूतपूर्वाणां विशेषाणां दिदृक्षया ॥ १५ ॥  
सिद्धानालोकयामास वसतो गिरिसानुषु ॥  
गायतो देवदेवस्य चरित्राण्यबलायुतान् ॥ १६ ॥  
अप्सरोललनाजुष्टान्पुष्पासवमदाकुलान् ॥  
निकुञ्जेषु समासीनान्गन्धर्वानैक्षतादरात् ॥ १७ ॥  
विविक्तेषु प्रदेशेषु शिवध्यानपरायणान् ॥  
अपश्यद्योगिनो दिव्यानादरानन्दशालिनः ॥ १८ ॥  
प्रशान्तान्याश्रमपदान्यवैक्षत समन्ततः ॥  
बलिनीवारविलसद्द्वारभूमीश्च पाण्डवः ॥ १९ ॥  
निराहारान्वायुभुजः पर्णादानातपाशनान् ॥  
शान्तानालोकयामास मुनीन्नियमितेन्द्रियान् ॥ 2.1.30.२० ॥  
मुदं वितेनिरे तस्य नेत्रयोः कमलाकराः॥  
फुल्लसौगन्धिकामोदसंवासितदिगन्तराः ॥ २१ ॥  
मृगयासम्भृतधियश्चरतोऽधिज्यकार्मुकान् ॥ २२ ॥  
॥ अथाऽर्जुनस्य सुवर्णमुखरीतीरस्थभरद्वाजाश्रमगमनम् ॥ ॥  
ददर्शान्वेषितमृगान्किरातान्वनितायुतान् ॥  
ततो दक्षिणदिग्भागे चरन्नद्रेर्मनोहरे ॥ २३ ॥  
पुण्यमाश्रममद्राक्षीद्भरद्वाजस्य कौरवः ॥  
कदलीनारिकेलाम्रकोलचम्पकचन्दनैः ॥ २४ ॥  
तक्कोलाशोकहिन्तालतालकेतकिदाडिमैः ॥  
जम्बूकदम्वकतकखदिरार्जुनपाटलैः ॥॥ २५ ॥  
नागपुन्नागसरलदेवदारुकरञ्जकैः ॥  
लवङ्गलुङ्गलवलीप्रियङ्गुतिलकैरपि ॥ २६ ॥  
बिभीतश्रीफलाश्वत्थमधूकप्लक्षकेसरैः ॥  
पूगजम्बीरनारङ्गनिम्बामलककौशिकैः ॥ २७ ॥  
अन्यैश्च फलपुष्पाढ्यैः शोभितं धरणीरुहैः ॥  
वासन्तीकुन्दजात्यादिलताभिः परिवेष्टितम् ॥ २८ ॥  
अपूर्वसौरभाकृष्टभ्रमरीभिः समन्ततः ॥  
चक्रवाकबकक्रौञ्चहंसकारण्डवाश्रयैः ॥ २९ ॥  
सौगन्धिकोत्पलाम्भोजकैरवौघविराजितैः ॥  
सरोभिरमृतस्यन्दिमधुरस्फारवारिभिः ॥ 2.1.30.३० ॥  
समापादितलक्ष्मीकं कौतुकैकनिकेतनम् ॥  
सिंहदन्तावलव्याघ्रतरक्षुरुरुरङ्कुभिः ॥ ३१ ॥  
मृगैरन्यैः समाकीर्णमन्योऽन्यहितकारिभिः ॥  
जितचैत्ररथोद्यानमधरीकृतनन्दनम् ॥ ३२ ॥  
अतिवाङ्मनसोदारं परमानन्दकारणम् ॥  
शिवागमानां दिव्यानामर्थजातमनुत्तमम् ॥ ३३ ॥  
प्रकाशयन्ति शावानां यत्र मञ्जुगिरः शुकाः ॥  
यस्मिन्हुताशनो दारधूमश्यामलितं नभः ॥ ३४ ॥  
अकालजलदभ्रान्तिमातनोति शिखण्डिनाम् ॥  
यस्मिन्विहारश्रान्तानां सिंहानां स्वेच्छयागताः ॥ ३५ ॥  
निर्वापयन्ति गात्राणि करिणः करशीकरैः ॥  
तदाश्रमपदं पश्यन्विस्मयाक्रान्तमानसः ॥ ३६ ॥  
प्रभावं पाण्डुतनयः प्रशशम्स तपस्विनाम् ॥  
निवार्य तत्र तत्रैव सकलाननुजीविनः ॥ ३७ ॥  
॥ अथार्जुनकृतभरद्वाजसेवाक्रमः ॥ ॥  
मित्रैर्विप्रवरैः सार्धं प्रविवेश तमाश्रमम् ॥  
अग्रे ददर्श कौन्तेयः स्फुरत्पावकतेजसम् ॥ ३८ ॥  
भरद्वाजं मुनिवरैरनेकैः परिवारितम् ॥  
भस्मानुलिप्तसर्वाङ्गं मृगचर्मोत्तरीयकम् ॥ ३९ ॥  
नववारिदसंवीतं कैलासमिव भास्वरम् ॥  
जटाभिर्लम्बमानाभिर्भास्वन्तं स्वर्णकान्तिभिः ॥ 2.1.30.४० ॥  
स्थिरविद्युल्लताकीर्णमिव शारदनीरदम् ॥  
श्रुतिस्मृति पुराणार्थैरेकीभूय समागतैः ॥ ४१ ॥  
अङ्गीकृतमिवाकारं दिव्यज्ञानशुभास्पदम् ॥  
धृतिक्षान्तिदयातुष्टिशान्तिभिर्नित्यसेवितम् ॥ ४२ ॥  
प्रियाभिरिव रक्ताभिरखण्डब्रह्मवर्चसम् ॥  
उपगम्य शनैः पार्थस्तत्पादाम्बुजयोः पुरः ॥ ४३ ॥  
चक्रे प्रणामं साष्टाङ्गं समालिङ्गितभूतलम् ॥ ४४ ॥  
॥ अथार्जुनं प्रति भरद्वाजकृतातिथ्यप्रकारः॥  
तमागतं पृथापुत्रमुत्थाप्य मुनिपुङ्गवः॥  
आशीर्भिरेधयाञ्चक्रे प्रहर्षोत्फुल्लमानसः॥ ४५॥  
सम्पूज्य च यथान्यायं तमर्घ्याद्यैः प्रियातिथिम्॥  
विनिर्दिष्टासनासीनं समपृच्छदनामयम्॥४६॥  
सम्माननमवाप्यास्मान्मुनेः पाण्डवमध्यमः॥  
प्रियैर्वाक्यैर्मुनिपतेरकरोन्मनसो मुदम् ॥ ४७ ॥  
सस्माराथ भरद्वाजः स्वर्धेनुं कामदोहिनीम् ॥  
सा वितेनेऽतिमहतीं भक्ष्यभोज्यादिकल्पनाम् ॥ ४८ ॥  
भुक्त्वा पार्थः सानुचरस्तमुपास्य तपोनिधिम् ॥  
दिनशेषं कथालापकौतुकेनात्यवाहयत् ॥ ४९ ॥  
ततः सायन्तनीं सन्ध्यामुपास्य हुतपावकः ॥  
विप्रैरमात्यैः सहितो ययौ तस्य कुटीगृहान् ॥ 2.1.30.५० ॥  
तत्रासीनो मुनिपतेराशीर्भिरभिनन्दितः ॥  
आनन्द्यमानो मुमुदे तन्नदीशीतलानिलैः ॥ ५१ ॥  
सम्प्रापिता केन भुवः प्रभूता कस्मान्महीध्रादधिकप्रभावा ॥  
इति प्रभावं परिपृच्छ्य नद्याः श्रोतुं मुनीन्द्रान्मतिरस्य जज्ञे ॥ ५२ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेङ्कटाचलमाहात्म्ये सुवर्णमुखरीमाहात्म्यप्रशंसायां भरद्वाजाश्रमवर्णनन्नाम त्रिंशोऽध्यायः ॥ ३० ॥