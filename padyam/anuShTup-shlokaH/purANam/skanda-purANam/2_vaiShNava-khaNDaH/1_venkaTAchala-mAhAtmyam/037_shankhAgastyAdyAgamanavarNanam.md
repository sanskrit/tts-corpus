+++
title = "०३७ शङ्खागस्त्याद्यागमनवर्णनम्"

+++
॥ ॥ अथ शङ्खाभिधाननृपवृत्तान्तः ॥  
॥ भारद्वाज उवाच ॥ ॥  
शृणु पार्थ प्रवक्ष्यामि कथामाश्चर्यकारिणीम् ॥  
यथाऽसौ भगवानस्मिञ्छैले प्राप प्रकाशताम् ॥ १ ॥  
श्रुताभिधानो नृपतिरस्ति हैहयवंशजः ॥  
यः प्रजाः स्वा इव चिरं शशास धरणीं शुभाम् ॥ २ ॥  
तस्य पुत्रो गुणनिधिः शङ्खो नाम महीपतिः ॥  
पालयामास वसुधां सर्वशास्त्रविशारदः ॥ ३ ॥  
तस्य विष्णौ जगन्नाथे पुण्डरीकायतेक्षणे ॥  
बभूव निश्चला भक्तिः परित्यक्तान्यसंश्रया ॥ ४ ॥  
देवदेवं जगन्नाथमनन्तं पुरुषोत्तमम् ॥  
प्रगाढनिश्चयो नित्यं ध्यायन्नद्भुतवैभवम् ॥ ५ ॥  
चक्रे व्रतानि दानानि पुण्यानि विविधानि च ॥  
वेदवेद्यस्य नियतं प्रीत्यर्थं मधुविद्विषः ॥ ६ ॥  
तमुद्दिश्यैव विदधे वाजिमेधादिकान्क्रतून् ॥  
यथोक्तदक्षिणायोगात्प्रीणिताशेषभूसुरः ॥ ॥ ७ ॥  
इष्टापूर्त्तात्मकं चक्रे कर्मजातमतन्द्रितः ॥  
विन्यस्तहृदयो नित्यं केशवे भक्तवत्सले ॥ ८ ॥  
स्मरत्यजस्रं गोविन्दं जपत्यच्युतमव्ययम् ॥  
पूजयत्यब्जनयनं सङ्कीर्तयति शार्ङ्गिणम् ॥ ९ ॥  
शृणोति सततं राजा संसारार्णवतारिणीः ॥  
पौराणिकैः समाख्याताः पवित्रा वैष्णवी कथाः ॥2.1.37.१०॥  
ब्राह्मणानर्चति स्मायं हरिप्रीत्यर्थमेव च ॥  
इत्थं सर्वात्मना युक्तोऽप्यश्रान्तः पृथिवीपतिः ॥ ११ ॥  
नापश्यच्छाश्वतैश्वर्यं स्वतन्त्रं पुरुषोत्तमम् ॥  
अप्राप्य दर्शनं विष्णोः सर्वयज्ञमयात्मनः ॥ १२ ॥  
सशोकाक्रान्तहृदयः परां चिन्तामुपागमत् ॥ १३ ॥  
॥ शङ्ख उवाच ॥ ॥  
परः सहस्रैर्जनैरतीतदुष्कृतं बहु ॥  
कृतं मया यदप्राप्तं हृषीकेशस्य दर्शनम् ॥ १४ ॥  
उपार्जितानां तमसामनेकैः पूर्वजन्मभिः ॥  
अखण्डं हि फलं विष्णोर्दर्शनं मधुघातिनः ॥ १५ ॥  
कथं नु यायाद्भगवान्विषयं मम नेत्रयोः ॥  
कदा वा लभ्यते श्रेयस्तद्वाक्याकर्णनात्मकम् ॥ १६ ॥  
हा धिङ्मां विहितागस्कं क्रियासाफल्यवर्जितम् ॥  
नारायणकृपादूरं संसारक्लेशगोचरम् ॥ १७ ॥  
॥ भरद्वाज उवाच ॥ ॥  
इति चिन्ताकुले तस्मिन्राज्ञि जीवितनिःस्पृहे ॥  
अदृश्यमूर्तिः सर्वेषां शृण्वतामाह केशवः ॥ १८ ॥  
॥ श्रीभगवानुवाच ॥ ॥  
मा शोकस्य वशं यायाः शृणु वक्ष्याभि ते हितम् ॥  
मदेकशरणं साधुं त्वां त्यक्ष्यामि कथं नृप ॥ १९ ॥  
अयं वेङ्कटनामाद्रिस्त्रिषु लोकेषु विश्रुतः ॥  
वैकुण्ठादपि मे राजन्नावासोऽतिप्रियावहः ॥ ॥2.1.37.२०॥  
तं गत्वा भूधरवरं तव भक्त्या तपस्यतः ॥  
गते सहस्रे वर्षाणां यास्याम्यालोकनीयताम् ॥२१॥  
भवानिवोद्यतोऽगस्त्यो मम दर्शनमञ्जसा ॥  
क्व वा सन्दृश्यते विष्णुरेवमाह चतुर्मुखम् ॥ २२ ॥  
वृषभाद्रौ हरिर्द्रष्टुं लभ्यते नियतात्मभिः ॥  
गच्छ तत्रेति मुनये कथयामास पद्मभूः ॥ २३॥  
अम्भोजसम्भवेनेत्थमादिष्टः कुम्भसम्भवः ॥  
अञ्जनाद्रौ महावासे तपस्तप्तुं समेष्यति ॥ २४ ॥  
तस्मिन्महीधरे पुण्ये कृतवासो भवानपि ॥  
आराध्य मां तपोनिष्ठो मम दर्शनमाप्स्यसि ॥ २५ ॥  
॥ अथ भगवदुक्त्या शङ्खनृपस्य श्रीवेङ्कटाचलागमनम् ॥  
॥ भरद्वाज उवाच ॥ ॥  
इत्याज्ञप्तो भगवता शङ्खो दानववैरिणा ॥  
जगाम प्रीतिमतुलां धन्योस्मीति स्वचेतसि ॥ २६ ॥  
विन्यस्य तनयं वज्रं प्रजापालनकर्मणि ॥  
गोविन्ददर्शनापेक्षी नारायणगिरिं ययौ ॥ २७ ॥  
तस्य शृङ्गे समुत्तुङ्गे स्वामिपुष्करिणीं शुभाम् ॥  
दिव्यैः पयोभिरापूर्णामपश्यदमृतोपमैः ॥ २८ ॥  
अनेकसिद्धगन्धर्वदेवर्षिगणसेविताम् ॥  
भवतापप्रशमनी सर्वतीर्थसमाश्रयाम् ॥ २९ ॥  
जलकाकबकक्रौञ्चहंसकारण्डवाकुलाम् ॥  
कुमुदोत्पलराजीवसौगन्धिकमनोहराम् ॥ 2.1.37.३० ॥  
तां दृष्ट्वा पद्मिनीं दिव्यां तत्तीरे विहितोटजः ॥  
तोषितः स्नानपानाद्यैर्निर्विकल्पमनोगतिः ॥ ३१ ॥  
सर्वकर्माणि विन्यस्य जगदीशे जनार्दने ॥ ३२ ॥  
॥ अथ भगवद्दर्शनार्थमगस्त्यस्य वेङ्कटाचलागमनम् ॥ ॥  
जपध्यानपरो नित्यं तपस्तेपे सुदारुणम् ॥  
तस्मिन्नेव मुनिः काले शासनात्परमेष्ठिनः ॥ ३३ ॥  
अगस्त्योऽप्याससादाद्यं शैलं मुनिशतावृतः ॥  
प्रतीचीं दिशमारभ्य कृतयत्नः प्रदक्षिणे ॥ ३४ ॥  
पश्यंस्तीर्थानि पुण्यानि बभ्राम सुचिरं गिरौ ॥  
तत्र तत्र ददर्शासौ हरिदर्शनलालसान् ॥ ३५ ॥  
विरिञ्चिगुहशक्रेशविष्वक्सेनादिकान्क्रमात् ॥  
सनकाद्यांश्च योगीन्द्रान्नारदप्रमुखानृषीन् ॥ ३६ ॥  
सिद्धगन्धर्वदैतेययक्षराक्षसपन्नगान् ॥  
तैस्तैः सम्मान्यमानोऽसौ प्रश्रयप्रियभाषणैः ॥ ३७ ॥  
पश्यन्नाश्चर्यभूतानि सर्वाणि विचचार ह ॥  
स्नात्वा तीर्थेषु सर्वेषु स्कन्दधारादिकेषु च ॥ ३८ ॥  
तत्र तत्रार्चयामास गोविन्दं जगतां पतिम् ॥  
एवं भ्रान्त्वा गतेऽब्दानां सहस्रे मुनिसत्तमः ॥ ३९ ॥  
नापश्यत्पुण्डरीकाक्षं चिन्ताशोकपरोऽभवत् ॥ 2.1.37.४० ॥  
॥ अथागस्त्यं प्रति गुरुवस्वाद्युक्तिः ॥ ॥  
तस्मिन्काले समाजग्मुर्धिषणोशनसौ पुनः ॥  
राजोपरिचरो नाम वसुश्च तमृषीश्वरम् ॥ ४१ ॥  
अस्माकं सफलं जातं जीवितं मुनिसत्तम ॥  
दृष्टो भवान्यदस्माभिर्नारायण इवापरः ॥ ४२ ॥  
ब्रह्मणा लोकनाथेन यदादिष्टा वयं मुने ॥  
अच्युतालोकनपरास्तदिदं कथ्यते तव ॥ ४३ ॥  
अस्ति दक्षिणदिग्भागे वेङ्कटोनाम भूधरः ॥  
श्वेतद्वीपादपि हरेरावासोऽयमभीप्सितः ॥ ४४ ॥  
तस्मिन्गिरावगस्त्यस्य शङ्खस्य च महीपतेः ॥  
दर्शयिष्यति गोविन्दो निजरूपं जगद्गुरुः ॥ ४५ ॥  
तदानीं सर्वदेवानामृषीणां यक्षरक्षसाम् ॥  
अस्माकं देवदेवस्य दर्शनं सम्भविष्यति ॥ ४६ ॥  
अचिरेणैव तद्भावि ततः सन्त्यक्तकल्मषाः ॥  
अन्वेष्टुं गच्छतागस्त्यं तस्मिन्नारायणाचले ॥ ४७ ॥  
इत्याज्ञप्ता वयं धात्रा समागम्यात्र भाग्यतः ॥  
दृष्टवन्तो महाभागं भवन्तं भूरितेजसम् ॥ ४८ ॥  
भवता सहिता गत्वा स्वामिपुष्करिणीतटे ॥  
तमप्यालोकयिष्यामः शङ्खं भागवतोत्तमम् ॥ ४९ ॥ ॥  
अथागस्त्यादिकृतश्रीवेङ्कटाचलस्थरम्यवस्तुदर्शनम् ॥  
॥ ॥ भरद्वाज उवाच ॥ ॥  
गीष्पतिप्रमुखैरित्थमादिष्टः कुम्भसम्भवः ॥  
शोकजालं परित्यज्य ययौ तैः सहितो द्रुतम् ॥ 2.1.37.५० ॥  
स ददर्श महावृक्षान्फलपुष्पभरानतात् ॥  
प्ररूढशाखानिकरच्छायाच्छादितदिक्तटान् ॥ ५१ ॥  
सिंहदन्तावलव्याघ्रवराहमहिषादिकान् ॥  
मृगानालोकयामास पन्थानं चान्तरान्तरा ॥ ५२ ॥  
तैस्तदानीं ददृशिरे सानवोऽप्यम्बुभृद्भृतः ॥  
सुवर्णरौप्यताम्रादिशोभितास्तत्र तत्र तु ॥ ५३ ॥  
उच्चलच्छीकरासारनिर्वाहितदिवौकसः ॥  
वेगोद्धृतशिला दृष्टाः शतशो गिरिनिर्झराः ॥ ५४ ॥  
तेषामापादयामास प्रमोदं मन्दमारुतः ॥  
कमलामोदसंवाही विचरन्गिरिसानुषु ॥ ५५ ॥  
शुकानां कोकिलानां च तदा शुश्रुविरे गिरः ॥ ५६ ॥  
तत्र तत्र समासीनान्विस्तीर्णासु दृषत्सु ते ॥  
सिद्धानपश्यन्कृष्णस्य गायतो गुणवैभवम् ॥ ५७ ॥  
अगस्त्यप्रमुखाः सर्वे परिक्रम्य मुनीश्वराः ॥  
स्वामिपुष्करिणीं दिव्यां ददृशुर्विमलोदकाम् ॥ ५८ ॥  
तत्तीरे विहितावासमपश्यच्छङ्खभूपतिम् ॥  
वाङ्मनःकायजं कर्म सन्निवेश्य स्थितं हरौ ॥ ५९ ॥  
स तानालोक्य सहसा मुनीन्द्रान्संशितव्रतान् ॥  
यथोक्तमकरोत्पूजां प्रणामस्तुतिपूर्विकाम् ॥ 2.1.37.६० ॥  
आसीनास्तत्र ते सर्वे सम्भाव्यान्योऽन्यमुत्सुकाः ॥  
गोविन्दकीर्तनपराः कृतार्थत्वं प्रपेदिरे ॥ ६१ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेङ्कटाचलमाहात्म्ये सुवर्णमुखरीमाहात्म्यप्रशंसायां श्रीवेङ्कटाचलं प्रति शङ्खागस्त्याद्यागमनवर्णनन्नाम सप्तत्रिंशोऽध्यायः ॥ ३७ ॥