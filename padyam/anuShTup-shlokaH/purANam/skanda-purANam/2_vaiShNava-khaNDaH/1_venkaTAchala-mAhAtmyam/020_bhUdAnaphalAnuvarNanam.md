+++
title = "०२० भूदानफलानुवर्णनम्"

+++
॥ अथ पापविनाशनतीर्थमाहात्म्यवर्णनम् ॥  
॥ ॥ श्रीसूत उवाच ॥ ॥  
पुनश्चाहं प्रवक्ष्यामि पापनाशनवैभवम् ॥  
भगवद्भक्तिभावेन शृणुध्वं सुसमाहिताः ॥ १ ॥  
इतिहासं प्रवक्ष्यामि सर्वपापविनाशनम् ॥  
यच्छ्रुत्वा सर्वपापेभ्यो मुच्यते नात्र संशयः ॥ २ ॥  
॥ अथ भद्रमत्याख्यदरिद्रद्विजवृत्तान्तः ॥ ॥  
आसीत्पुरा द्विजवरो वेदवेदाङ्गपारगः ॥  
दरिद्रो वृत्तिहीनश्च नाम्ना भद्रमतिर्द्विजः ॥ ३ ॥  
श्रुतानि सर्वशास्त्राणि तेन विप्रेण धीमता ॥  
श्रुतानि च पुराणानि धर्मशास्त्राणि सर्वशः ॥ ४ ॥  
अभवंस्तस्य षट् पत्न्यः कृता सिन्धुर्यशोवती ॥  
कामिनी मालिनी चैव शोभा चैव प्रकीर्तिताः ॥ ५ ॥  
तासु पत्नीषु तस्यासीत्पुत्राणां च शतद्वयम् ॥  
ते सर्वे तस्य पुत्राद्याः क्षुधया परिपीडिताः ॥ ६ ॥  
अकिञ्चनो भद्रमतिः क्षुधार्तानात्मजान्प्रियान् ॥  
पश्यन्प्रियाः क्षुधार्ताश्च विललापाकुलेन्द्रियः ॥ ७ ॥  
धिग्जन्म भाग्यरहितं धिग्जन्म धनवर्जितम् ॥  
धिग्जन्म कीर्तिरहितं धिग्जन्मातिथ्यवर्जितम् ॥ ८ ॥  
धिग्जन्माचाररहितं धिग्जन्म ज्ञानवर्जितम् ॥  
धिग्जन्म यत्नरहितं धिग्जन्म सुखवर्जितम् ॥ ॥ ९ ॥  
धिग्जन्म बन्धुरहितं धिग्जन्म ख्यातिवर्जितम् ॥  
नरस्य बह्वपत्यस्य धिग्जन्मैश्वर्यवर्जितम् ॥ 2.1.20.१० ॥  
अहो गुणाः सौम्यता च विद्वत्ता जन्म सत्कुले ॥  
दारिद्र्याम्बुधिमग्नस्य सर्वमेतन्न शोभते ॥ ११ ॥  
विप्राः पुत्राश्च पौत्राश्च बान्धवा भ्रातरस्तथा ॥  
शिष्याश्च सर्वे मनुजास्त्यजन्त्यैश्वर्यवर्जितम् ॥ १२ ॥  
इति निश्चित्य मतिमान्धीरो भद्रमतिर्द्विजः ॥  
चण्डालो वा द्विजो वापि भाग्यवानेव पूज्यते ॥ १३ ॥  
दरिद्रः पुरुषो लोके शववल्लोकनिन्दितः ॥  
अहो सम्पत्समायुक्तो निष्ठुरो वाप्यनिष्ठुरः ॥ १४ ॥  
गुणहीनोऽपि गुणवान्मूर्खो वापि स पण्डितः ॥  
निष्ठुरो वा गुणी वापि धर्महीनोऽथ वा नरः ॥ १५ ॥  
ऐश्वर्यगुणयुक्तश्चेत्पूज्य एव न संशयः ॥  
अहो दरिद्रता दुःखं तत्राप्याशातिदुःखदा ॥ १६ ॥  
आशाभिभूताः पुरुषा दुःखमश्नुवते क्षणात् ॥ १७ ॥  
आशाया ये दासा दासास्ते सर्वलोकस्य ॥  
आशा दासी येषां तेषां दासायते लोकः ॥ ॥ १८ ॥  
सर्वशास्त्रार्थवेत्तापि दरिद्रो भाति मूर्खवत् ॥  
आकिञ्चन्यमहाग्राहग्रस्तानां नास्ति मोचकः ॥ १९ ॥  
अहो दुःखमहो दुःखमहो दुःखं दरिद्रता ॥  
तत्रापि पुत्रदाराणां बाहुल्यमतिदुःखदम् ॥ 2.1.20.२० ॥  
एवमुक्त्वा भद्रमतिः सर्वशास्त्रार्थपारगः ॥  
अत्यैश्वर्यप्रदं धर्मं मनसा चिन्तयंस्तदा ॥  
तूष्णीं स्थितो भद्रमतिमहाक्लेशसमन्वितः ॥ २१ ॥  
॥ अथ भद्रमतेः कामिनीकृतवेङ्कटाद्रिगमनप्रोत्साहनम् ॥ ॥  
तदानीं तासु भार्यासु कामिनी पतिदेवता ॥ २२ ॥  
भार्या साधुगुणैर्युक्ता पतिं तं प्रत्यभाषत ॥ २३ ॥  
॥ कामिन्युवाच ॥ ॥  
भगवन्सर्वधर्मज्ञ सर्वशास्त्रार्थपारग ॥  
मम नाथ महाभाग वाक्यं शृणु महामते ॥ २४ ॥  
सुवर्णमुखरीतीरे ऋषिसङ्घनिषेविते ॥  
वर्तते दैवतैः सेव्यः पावनो वेङ्कटाचलः ॥ २५ ॥  
तस्मिन्वेङ्कटशैलेन्द्रे सुरासुरनमस्कृते ॥  
वर्तते पावनं तीर्थं पापानां दाहकं शुभम् ॥ २६ ॥  
तत्र गत्वा महाभाग पापनाशे महामते ॥  
कुरु स्नानं प्रयत्नेन भार्यापुत्रसमन्वितः ॥ २७ ॥  
तस्य तीर्थस्य माहात्म्यं नारदाच्च श्रुतं मया ॥  
बालभावे मम पितुरन्तिके प्रोक्तवान्मुनिः ॥ २८ ॥  
वेङ्कटाद्रौ महापुण्ये सर्वपातकनाशने ॥  
सर्वदुःखप्रशमने सर्वसम्पत्प्रदायके ॥ २९ ॥  
पापनाशे महातीर्थे स्नात्वा सङ्कल्पपूर्वकम् ॥  
अत्यैश्वर्यप्रदं धर्मं मनसा चिन्तयंस्तदा ॥ 2.1.20.३० ॥  
भूमिदानं विनिश्चित्य सर्वदानोत्तमोत्तमम् ॥  
प्रापकं परलोकस्य सर्वकामफलप्रदम् ॥ ३१ ॥  
दानानामुत्तमं दानं भूदानं परिकीर्तितम्॥  
तद्दत्त्वा समवाप्नोति यद्यदिष्टतमं नरः ॥ ३२ ॥  
इत्येवं नारदेनोक्तं श्रुत्वा मे जनको द्विजः ॥  
सम्प्रहृष्टमना भूत्वा शेषाद्रिं प्राप्तवांस्तदा ॥ ३३ ॥  
तत्र गत्वा महाभागः सर्वसम्पत्प्रदायकम् ॥  
भूदानं विप्रवर्याय श्रोत्रियाय प्रदत्तवान् ॥ ३४ ॥  
ततो मे जनको विद्वन्सर्वभाग्यसमन्वितः ॥  
इहलोके सुखं प्राप्य चान्ते विष्णुपुरं ययौ ॥ ३५ ॥  
त्वं च गत्वा महाभाग वेङ्कटाद्रिं नगोत्तमम् ॥  
कुरु दानं प्रयत्नेन भूदानं सर्वकामदम् ॥ ३६ ॥  
॥ अथ कामिनीकथितभूदानप्रशंसा ॥ ॥  
भूमिदानस्य माहात्म्यं शृणुष्व सुसमाहितः ॥  
न कोऽपि गदितुं शक्तो लोकेऽस्मिन्भगवन्प्रभो ॥ ३७ ॥  
भूमिदानात्परं दानं न भूतं न भविष्यति ॥  
परं निर्वाणमाप्नोति भूमिदो नात्र संशयः ॥ ३८ ॥  
स्वल्पामपि महीं दत्त्वा श्रोत्रियायाहिताग्नये ॥  
ब्रह्मलोकमवाप्नोति पुनरावृत्तिवर्जितम् ॥ ३९ ॥  
भूमिदः सर्वदः प्रोक्तो भूमिदो मोक्षभाग्भवेत् ॥  
भूभिदानं वृषाद्रौ च सर्वपापप्रणाशनम् ॥ 2.1.20.४० ॥  
महापातकयुक्तो वा युक्तो वा सर्वपातकैः ॥  
दशहस्तां महीं दत्त्वा सर्वपापैः प्रमुच्यते ॥ ४१ ॥  
सत्पात्रे भूमिदाता यः सर्वदानफलं लभेत् ॥  
भूमिदस्य समो नान्यस्त्रिषु लोकेषु विद्यते ॥ ४२ ॥  
द्विजस्य वृत्तिहीनस्य यः प्रदद्यान्महीं शुभाम्॥  
तस्य पुण्यफलं वक्तुं शेषो नार्हः कदाचन ॥ ४३ ॥  
विप्रस्य वृत्तिहीनस्य सदाचारस्य कस्यचित् ॥  
यो ऽल्पामपि महीं दद्यात्स विष्णुर्नात्र संशयः ॥ ४४ ॥  
इक्षुगोधूमकेदारपूगदृक्षादिसंयुता ॥  
पृथ्वी प्रदीयते येन स विष्णुर्नात्र संशयः ॥ ४५ ॥  
वृत्तिहीनस्य विप्रस्य दरिद्रस्य कुटुम्बिनः ॥  
स्वल्पामपि महीं दत्त्वा विष्णुसायुज्यमश्नुते ॥ ४६ ॥  
सक्तस्य देवपूजासु विप्रस्याटविका मही ॥  
दत्ता भवति गङ्गायां त्रिरात्रस्नानजं फलम्॥ ४७ ॥  
विप्रस्य वृत्तिहीनस्य सदाचाररतस्य च ॥  
द्रोणिकां पृथिवीं दत्त्वा यत्फलं लभते शृणु ॥ ४८ ॥  
गङ्गातीरेऽश्वमेधानां शतानि विधिवन्नरः ॥  
कृत्वा यत्फलमाप्नोति तदाप्नोति महत्फलम् ॥ ४९ ॥  
ददाति भारिकां भूमिं दरिद्राय द्विजातये ॥  
तस्य पुण्यं प्रवक्ष्यामि मन्नाथ भगवन्प्रभो ॥ 2.1.20.५० ॥  
अश्वमेधसहस्राणि वाजपेयशतानि च ॥  
विधाय जाह्नवीतीरे यत्फलं तल्लभेत सः ॥ ५१ ॥  
भूमिदानं महादानमतिदानं प्रकीर्तितम् ॥  
सर्वपापप्रशमनमपवर्गफलप्रदम् ॥ ५२ ॥  
यच्छ्रुत्वा श्रद्धया युक्तो भूमिदानफलं लभेत् ॥  
भार्याया वचनं श्रुत्वा त्वितिहाससमन्वितम् ॥ ५३ ॥  
सन्तुष्टो मनसि ध्यात्वा शेषाचलनिवासिनम् ॥ ५४ ॥  
॥ अथ भद्रमतये भूप्रदानात्सुघोषस्य सद्गतिः ॥ ॥  
गन्तुं प्रचक्रमे बुद्ध्या क्रीडाचलमनुत्तमम् ॥  
ततो भद्रमतिः सौम्यः सर्वधर्मपरायणः ॥ ५५ ॥  
सुशालिन्नाम नगरीं कलत्रसहितो ययौ ॥  
सुघोषं नाम विप्रेन्द्रं सर्वैश्वर्यसमन्वितम् ॥ ५६ ॥  
गत्वा याचितवान्भूमिं पञ्चहस्तायतां द्विजः ॥  
सुघोषो धर्मनिरतस्तं निरीक्ष्य कुटुम्बिनम् ॥ ॥ ५७ ॥  
मनसा प्रीतिमापन्नं समभ्यर्च्यैनमब्रवीत् ॥  
कृतार्थोऽहं भद्रमते सफलं मम जन्म च ॥  
मत्कुलं चानघं जातं त्वं हि ग्राह्योऽसि मे यतः ॥ ५८ ॥  
इत्युक्त्वा तं समभ्यर्च्य सुघोषो धर्मतत्परः ॥  
पञ्चहस्तप्रमाणां तां ददौ तस्मै महामतिः ॥ ५९ ॥  
पृथिवी वैष्णवी पुण्या पृथिवी विष्णुपालिता ॥  
पृथिव्यास्तु प्रदानेन प्रीयतां मे जनार्दनः ॥ 2.1.20.६० ॥  
मन्त्रेणानेन विप्रेन्द्राः सुघोषस्तं द्विजेश्वरम् ॥  
विष्णुबुद्ध्या समभ्यर्च्य तावतीं पृथिवीं ददौ ॥ ६१ ॥  
स भद्रमतये विप्रा धीमांस्तां याचितां भुवम् ॥  
दत्तवान्हरिभक्ताय श्रोत्रियाय कुटुम्बिने ॥ ६२ ॥  
सुघोषो भूमिदानेन कोटिवंशसमन्वितः ॥  
प्रपेदे विष्णुभवनं यत्र गत्वा न शोचति ॥ ६३ ॥  
॥ अथ भद्रमतेः पापनाशनतीरे भूदानार्थं वेङ्कटाद्रिगमनम्॥ ॥  
विप्रो भद्रमतिश्चापि पुत्रदारसमन्वितः ॥  
गतो वेङ्कटशैलेन्द्रं सुरासुरनमस्कृतम् ॥६४॥  
गन्धर्वयक्षशैलादिसेवितं मेरुपुत्रकम् ॥  
वैकुण्ठादागतं दिव्यं क्रीडाचलमनुत्तमम् ॥ ६५ ॥  
तत्र स्वामिसरस्तोये निर्मले पावने शुभे ॥  
दारपुत्रादिसंयुक्तः स्नात्वा सङ्कल्पपूर्वकम् ॥ ६६ ॥  
तत्पश्चिमतटे श्वेतसूकरं वसुधाधरम् ॥  
नत्वा तत्र विधानेन श्रीनिवासालयं गतः ॥६७॥  
तत्र ब्रह्मादिदेवैश्च सेवितं वेङ्कटेश्वरम् ॥  
दृष्टवान्सह पुत्राद्यैर्विष्णुभक्तो महामतिः॥६८॥  
भक्त्या प्रणम्य देवेशं श्रीनिवासं कृपानिधिम् ॥  
पुत्रदारादिसंयुक्तः पापनाशनमाययौ ॥ ६९ ॥  
तत्र स्नात्वा विधानेन कृतधर्मादिसत्क्रियः ॥  
कस्मैचिद्विष्णुभक्ताय श्रोत्रियाय महामतिः ॥2.1.20.७०॥  
विष्णुबुद्ध्या स प्रददौ भूदानं मोक्षदं शुभम्॥७१॥  
॥ अथ भूदानप्रभावेण भद्रमतेर्भगवत्साक्षात्कारः॥  
तदा प्रादुरभूद्देवः शङ्खचक्रगदाधरः ॥ ७२ ॥  
विनतानन्दनारूढो वनमालाविभूषितः ॥  
पापनाशस्य तीरे तु भूदानस्य प्रभावतः ॥७३॥  
तदा भद्रमतिः सौम्यः स्तोतुं समुपचक्रमे ॥ ७४ ॥  
नमोनमस्तेऽखिलकारणाय नमोनमस्तेऽखिलपालकाय ॥  
नमोनमस्तेऽमरनायकाय नमोनमो दैत्यविमर्दनाय ॥ ७५ ॥  
नमोनमो भक्तजनप्रियाय नमोनमः पापविदारणाय ॥  
नमोनमो दुर्जननाशकाय नमोऽस्तु तस्मै जगदीश्वराय ॥ ७६ ॥  
नमो नमः कारणवामनाय नारायणायामितविक्रमाय ॥  
श्रीशार्ङ्गचक्रासिगदाधराय नमोऽस्तु तस्मै पुरुषोत्तमाय ॥ ७७ ॥  
नमः पयोराशिनिवासकाय नमोऽस्तु लक्ष्मीपतयेऽव्ययाय ॥  
नमोऽस्तु सूर्याद्यमितप्रभाय नमोनमः पुण्यगतागताय ॥ ७८ ॥  
नमोनमोऽर्केन्दुविलोचनाय नमोऽस्तु ते यज्ञफलप्रदाय ॥  
नमोस्तु यज्ञाङ्गविराजिताय नमोऽस्तु ते सज्जनवल्लभाय ॥ ७९ ॥  
नमोनमः कारणकारणाय नमोऽस्तु शब्दादिविवर्जिताय ॥  
नमोऽस्तु तेऽभीष्टसुखप्रदाय नमोनमो भक्तमनोरमाय ॥ 2.1.20.८० ॥  
नमोनमस्तेऽद्भुतकारणाय नमोऽस्तु ते मन्दरधारकाय ॥  
नमोऽस्तु ते यज्ञवराहनाम्ने नमो हिरण्याक्षविदारकाय ॥ ८१ ॥  
नमोऽस्तु ते वामनरूपभाजे नमोऽस्तु ते क्षत्रकुलान्तकाय ॥  
नमोऽस्तु ते रावणमर्दनाय नमोऽस्तु ते नन्दसुताग्रजाय ॥ ८२ ॥  
नमस्ते कमलाकान्त नमस्ते सुखदायिने ॥  
श्रितार्तिनाशिने तुभ्यं भूयोभूयो नमोनमः ॥ ८३ ॥  
विप्रेण संस्तुतो देवो भगवान्भक्तवत्सलः ॥  
वात्सल्येनाब्रवीद्वाक्यं श्रीनिवासो दयानिधिः ॥ ८४ ॥  
तात तुष्टोऽस्मि भद्रं ते स्तोत्रेण महता द्विज ॥  
सर्वभोगसमायुक्तः पुत्रपौत्रादिभिर्युतः ॥ ८५ ॥  
इह लोके सुखं प्राप्य देहान्ते मुक्तिमाप्नुहि ॥  
इत्युक्त्वा भगवान्विष्णुस्तत्रैवान्तरधीयत ॥ ८६ ॥  
एवं वः कथितं विप्राः पापनाशनवैभवम् ॥  
तत्तीरे भूप्रदानस्य माहात्म्यं चापि वर्णितम् ॥ ८७ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेङ्कटाचलमाहात्म्ये पापविनाशनतीर्थे भूदानफलानुवर्णनन्नाम विंशतितमोऽध्यायः ॥ २० ॥