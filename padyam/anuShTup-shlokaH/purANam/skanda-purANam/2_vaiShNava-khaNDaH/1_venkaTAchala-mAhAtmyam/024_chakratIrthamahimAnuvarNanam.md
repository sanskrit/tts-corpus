+++
title = "०२४ चक्रतीर्थमहिमानुवर्णनम्"

+++
अथ सुन्दराख्यगन्धर्वस्य राक्षसत्वप्राप्तिनिवृत्त्योरुपोद्घातः ॥  
॥ ऋषय ऊचुः ॥ ॥  
भगवन्राक्षसः कोऽसौ सूत पौराणिकोत्तम ॥  
विष्णुभक्तं महात्मानं यो ब्राह्मणमबाधत ॥ १ ॥  
॥ श्रीसूत उवाच ॥ ॥  
वक्ष्यामि राक्षसं क्रूरं तं विप्राः शृणुतादरात् ॥  
यथा च राक्षसो जातो मुनीनां शापवैभवात् ॥ २ ॥  
पुरा वैकुण्ठसदृशे श्रीरङ्गे विष्णुमन्दिरे ॥  
वसिष्ठात्रिमुखाः सर्वे विष्णुभक्ता महौजसः ॥ ॥ ३ ॥  
श्रीरङ्गनाथं देवेशं भक्तानामभयप्रदम् ॥  
उपासाञ्चक्रिरे मुक्त्यै श्रीरङ्गपुरवासिनः ॥ ४ ॥  
कदाचित्तत्र गन्धर्वो वीरबाहुसुतो बली ॥  
सुन्दरो नाम विप्रेन्द्रा विटगोष्ठीपरायणः ॥ ५ ॥  
ललनाशतसंयुक्तो विवस्त्रः सलिलाशये ॥  
चिक्रीड स विवस्त्राभिः साकं युवतिभिर्मुदा ॥ ६ ॥  
कवेरजायास्तीर्थे तु वसिष्ठो मुनिभिः सह ॥  
माध्याह्निकं कर्तुमना ययौ श्रीरङ्गमन्दिरात् ॥ ७ ॥  
तानृषीनवलोक्याथ रामास्ता भयकातराः ॥  
वासांस्याच्छादयामासुः सुन्दरो न तु साहसी ॥ ८ ॥  
ततो वसिष्ठः कुपितः शशापैनं गतत्रपम् ॥ ९ ॥  
॥ वसिष्ठ उवाच ॥ ॥  
यस्मात्सुन्दर गन्धर्व दृष्ट्वाऽस्माँल्लज्जया त्वया ॥  
वासो नाच्छादितं शीघ्रं याहि राक्षसतां ततः ॥ 2.1.24.१० ॥  
एवमुक्ते वसिष्ठेन रामाः प्राञ्जलयस्तदा ॥  
प्रणिपत्य वसिष्ठं तं भक्तिनम्रेण चेतसा ॥११॥  
मुनिमण्डलमध्ये तु वसिष्ठमिदमब्रुवन् ॥ १२ ॥  
॥ रामा ऊचुः ॥ ॥  
भगवन्सर्वधर्मज्ञ चतुरानननन्दन ॥  
दयासिन्धोऽवलोक्यास्मान्न कोपं कर्तुमर्हसि ॥ १३ ॥  
पतिरेव हि नारीणां भूषणं परमुच्यते ॥  
पतिहीना तु या नारी शतपुत्रापि सा मुने ॥ ॥ १४ ॥  
विधवेत्युच्यते लोके तासां जन्म निरर्थकम् ॥  
तत्प्रसादं कुरु मुने पत्यावस्माकमादरात् ॥ १५ ॥  
एकोऽपराधः क्षन्तव्यो मुनिभिस्तत्त्वदर्शिभिः ॥  
क्षमां कुरु दयासिन्धो युष्मच्छिष्येऽत्र सुन्दरे ॥ १६ ॥  
॥ श्रीसूत उवाच ॥ ॥  
वसिष्ठः प्रार्थितस्त्वेवं सुन्दरस्याङ्गनाजनैः ॥  
प्रोवाच वचनं भूयः प्रसन्नः स द्विजोत्तमः ॥ १७ ॥  
॥ अथ सुन्दराख्यस्य वसिष्ठोक्तराक्षत्वनिवृत्त्युपायः ॥  
॥ वसिष्ठ उवाच ॥ ॥  
न मे स्याद्वचनं मिथ्या कदाचिदपि सुभ्रुवः ॥  
उपायं वः प्रवक्ष्यामि शृणुध्वं श्रद्धया सह ॥ १८ ॥  
षोडशाब्दावधिः शापो भर्तुर्वै भविता ध्रुवम् ॥  
षोडशाब्दावधौ चैव सुन्दरो राक्षसाकृतिः ॥ १९ ॥  
यदृच्छया वेङ्कटाद्रिं सर्वपापहरं शुभम् ॥  
गत्वासौ चक्रतीर्थं तद्गमिष्यति सुराङ्गनाः ॥ 2.1.24.२० ॥  
आस्ते तत्र महायोगी पद्मनाभो मुनीश्वरः ॥  
भक्षार्थं तं मुनिं सोऽयं राक्षसोऽभिगमिष्यति ॥ २१ ॥  
ततो ब्राह्मणरक्षार्थ प्रेरितं चक्रमुत्तमम् ॥  
विष्णुनास्य शिरः कायाद्धरिष्यति न संशयः ॥ २२ ॥  
ततः स्वं रूपमासाद्य शापान्मुक्तः स सुन्दरः ॥  
पतिर्वस्त्रिदिवं भूयो गन्ता नास्त्यत्र संशयः ॥ २३ ॥  
ततस्त्रिदिवमासाद्य सुन्दरोऽयं पतिर्हि वः ॥  
रमयिष्यति सुन्दर्यो युष्मान्सुन्दरवेषभृत् ॥ २४ ॥  
॥ श्रीसूत उवाच ॥ ॥  
इत्युक्त्वा तु वसिष्ठस्ताः सुन्दरस्य वराङ्गनाः ॥  
स्वाश्रमं प्रययौ तूर्णं श्रीरङ्गेश्वरभक्तिमान् ॥ २५ ॥  
अथ रामास्तमालिङ्ग्य सुन्दरं पतिमात्मनः ॥  
रुरुदुः शोकसन्तप्ता दुःखसागरमध्यगाः ॥ २६ ॥  
दृश्यमानासु तास्वेवं सुन्दरो राक्षसोऽभवत् ॥  
महादंष्ट्रो महाकायो रक्तश्मश्रुशिरोरुहः ॥ २७ ॥  
तं दृष्ट्वा भयसंविग्ना जग्मू रामास्त्रिविष्टपम् ॥  
ततो राक्षसवेषोऽयं सुन्दरी भैरवाकृतिः ॥ २८ ॥  
भक्षयन्प्राणिनः सर्वान्देशाद्देशं वनाद्वनम्॥  
भ्रमन्ननिलवेगोऽयं वेङ्कटाद्रिं नगोत्तमम् ॥ २९ ॥  
प्रविश्यासौ महापापी चक्रतीर्थं ततो ययौ ॥  
एवं षोडशवर्षाणि भ्रमतोऽस्य ययुस्तदा ॥ 2.1.24.३० ॥  
ततस्तु षोडशाब्दान्ते राक्षसोऽयं मुनीश्वराः ॥  
भक्षितुं पद्मनाभं तं चक्रतीर्थनिवासिनम् ॥ ३१ ॥  
उपाद्रवद्वायुवेगः सचास्तौषीज्जनार्दनम् ॥  
योगिना च स्तुतो विष्णुस्तदा चक्रमचोदयत् ॥ ३२ ॥  
रक्षितुं पद्मनाभं तं राक्षसेन प्रपीडितम् ॥  
अथागत्य हरेश्चक्रं राक्षसस्य शिरोऽहरत् ॥ ॥ ३३ ॥  
॥ अथ सुन्दराख्यस्य राक्षसत्वविमुक्तिपूर्वकं स्वस्वरूपप्राप्तिः ॥ ॥  
ततोऽयं राक्षसं देहं त्यक्त्वा दिव्यकलेवरः ॥  
विमानवरमारुह्य सुन्दरः पुष्पवर्षितः ॥ ३४ ॥  
प्राञ्जलिः प्रणतो भूत्वा ववन्दे तत्सुदर्शनम् ॥  
तुष्टाव श्रुतिरम्याभिर्वाग्भिरग्र्याभिरादरात् ॥ ३५ ॥  
॥ सुन्दर उवाच ॥ ॥  
सुदर्शन नमस्तेऽस्तु विष्णुहस्तैकभूषण ॥  
नमस्तेऽसुरसंहर्त्रे सहस्रादित्यतेजसे ॥ ३६ ॥  
कृपावेशेन भवतस्त्यक्वाहं राक्षसीं तनुम् ॥  
स्वं रूपमभजं विष्णोश्चक्रायुध नमोऽस्तु ते ॥ ३७ ॥  
अनुजानीहि मां गन्तुं त्रिदिवं विष्णुवल्लभ ॥  
भार्या मे परिशोचन्ति विरहातुरचेतसः ॥ ३८ ॥  
त्वन्मनस्को भविष्यामि यावज्जीवं यथा ह्यहम् ॥  
तथा रूपं कुरुष्व त्वं मयि चक्र नमोऽस्तु ते ॥ ३९ ॥  
एवं स्तुतं विष्णुचक्रं सुन्दरेण सभक्तिकम् ॥  
अनुजग्राह सहसा तथास्त्विति मुनीश्वराः ॥ 2.1.24.४० ॥  
चक्रायुधाभ्यनुज्ञातः सुन्दरो ब्राह्मणोत्तमम् ॥  
प्रणम्य तेनानुज्ञातो गन्धर्वस्त्रिदिवं ययौ ॥ ४१ ॥  
सुन्दरे तु गते स्वर्गं पद्मनाभो मुनीश्वरः ॥  
तच्चक्रं प्रार्थयामास विष्ण्वायुध नमोऽस्तु ते ॥ ॥ ४२ ॥  
चक्रायुध नमामि त्वां महासुरविमर्दन ॥  
सन्निधानं कुरुष्व त्वं चक्रतीर्थेऽमले शुभे ॥४३॥  
त्वत्सन्निधानात्सर्वेषां स्नातानां पापिनामिह ॥  
पापनाशं कुरुष्व त्वं मोक्षं च कुरु शाश्वतम् ॥ ४४ ॥  
चक्रतीर्थमिति ख्यातिं लोकेऽस्य परिकल्पय ॥  
त्वत्सन्निधानादत्रत्यमुनीनां भयनाशनम् ॥ ४५ ॥  
इतः परं भवत्वार्य चक्रायुध नमोऽस्तु ते ॥  
भूतप्रेतपिशाचेभ्यो भयं मा भवतु प्रभो ॥ ४६ ॥  
इति सम्प्रार्थितं चक्रं पद्मनाभेन योगिना ॥  
तथैवास्त्विति सम्भाष्य तस्मिंस्तीर्थे तिरोहितम् ॥ ४७ ॥  
॥ श्रीसूत उवाच ॥ ॥  
एवं वः कथितं विप्रा राक्षसस्योद्भवे मया ॥  
माहात्म्यं चक्रतीर्थस्य कथितं च मलापहम् ॥ ४८ ॥  
यच्छुत्वा सर्वपापेभ्यो मुच्यते मानवो भुवि ॥ ४९ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेङ्कटाचलमाहात्म्ये चक्रतीर्थमहिमानुवर्णनन्नाम चतुर्विंशोऽध्यायः ॥ २४ ॥