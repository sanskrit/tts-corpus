+++
title = "००५ श्रीनिवासस्यमोहप्राप्त्यादिवर्णनम्"

+++
अथ पद्मावतीदर्शनेन श्रीनिवासस्य मोहप्राप्तिः ॥ ॥ ॥  
॥ श्रीवराह उवाच ॥ ॥  
सम्प्राप्य चालयं दिव्यमवतीर्य हयोत्तमात् ॥  
विसृज्य सानुगान्सर्वान्देवान्कैरातरूपकान् ॥ १ ॥  
विश्रमध्वमिति प्रोच्य विवेश मणिमण्डपम् ॥  
आरुह्य मणिसोपानं पञ्चकक्षा अतीत्य च ॥ २ ॥  
मुक्तागृहं समासाद्य तस्मिँल्लोलायिते शुभे ॥  
नवरत्नमये मञ्चे संविवेशावशो हरिः ॥ ३ ॥  
संस्मरन्पद्मगर्भाभां तामेवायतलोचनाम् ॥  
तनुमध्यां पीनकुचां मन्दस्मितसुखाम्बुजाम् ॥ ४ ॥  
क्षीराब्धितनयामेव मेने पद्मोद्भवां शुभाम् ॥  
तस्यां गतमना देवः श्रीनिवासो मुमोह च ॥ ५ ॥  
॥ अथ मुह्यमानं श्रीनिवासं प्रति बकुलमालिकोक्तिः ॥ ॥  
ततो मध्याह्नसमये कृत्वान्नं दिव्यमुत्तमम् ॥  
सूपदंशं सुगन्धं च देवार्हमतिशोभनम् ॥ ६ ॥  
शुद्धान्नं पायसान्नं च गौडं मुद्गान्नमेव च ॥  
कृत्वा पञ्चविधापूपान्पूरिकावटकानपि ॥ ७ ॥  
देवं द्रष्टुं ययौ शीघ्रं सखी वकुलमालिका ॥  
पद्मावतीपद्मपत्रा चित्ररेखासमन्विता ॥ ८ ॥  
निवेश्य द्वारि देवस्य ताः सर्वाः प्रमदोत्तमाः ॥  
विवेश तत्समीपं सा स्वयं बकुलमालिका ॥९॥  
गत्वा समीपं देवस्य ववन्दे भक्तिभावतः ॥  
दृष्ट्वाथ देवं विवशं पर्यङ्के रत्नभूषिते ॥ 2.1.5.१० ॥  
पादसंवाहनं कृत्वा निमीलितविलोचनम् ॥  
तं ध्यायन्तं च किमपि व्याजहार शुचिस्मिता ॥ ११ ॥  
उत्तिष्ठ देवदेवेश किं शेषे पुरुषोत्तम ॥  
परमान्नं कृतं देव भोक्तुमागच्छ माधव ॥ १२ ॥  
किं वा त्वमार्तवच्छेषे सर्वलोकार्तिनाशन ॥  
मृगयामटता देव कि दृष्टं भवता वने ॥ १३ ॥  
अवस्था ते विशालाक्ष कामुकस्येव दृश्यते ॥  
का दृष्टा देवकन्या वा मानुषी वाऽहिकन्यका ॥ ॥ १४ ॥  
ब्रूहि मे त्वमचिन्त्यात्मन्कन्यां तां चित्तहारिणीम् ॥ १५ ॥  
॥ श्रीवराह उवाच ॥ ॥  
तस्यास्तद्वचनं श्रुत्वा निःश्वासमकरोद्विभुः ॥  
निःश्वसन्तं पुनः प्राह प्रीता बकुलमालिका ॥ १६ ॥  
एवं मनोहरा का सा तवापि पुरुषोत्तम ॥  
तामवोचद्धृषीकेशो वक्ष्यामि शृणु तत्त्वतः ॥ १७ ॥  
॥ ॥ अथ श्रीनिवासोक्तपद्मावतीपरिणयकारणानि ॥  
॥ श्रीभगवानुवाच ॥ ॥  
पुरा त्रेतायुगे पुण्ये रावणं हतवानहम् ॥  
तदा वेदवती कन्या साहाय्यमकरोच्छ्रियः ॥१८॥  
सीतारूपाभवल्लक्ष्मीर्जनकस्य महीतलात् ॥  
गते मयि तु मारीचं हन्तुं पञ्चवटीवने ॥ १९ ॥  
ममानुजोऽपि मामेव सीतया चोदितोन्वयात् ॥  
तदन्तरे राक्षसेन्द्रो हर्तुं सीतामुपाययौ ॥ 2.1.5.२० ॥  
अग्निहोत्रगतो वह्निस्तं ज्ञात्वा रावणोद्यमम् ॥  
आदाय सीतां पाताले स्वाहायां सन्निवेश्य च ॥ २१ ॥  
तेनैव रक्षसा स्पृष्टां पुरा वेदवतीं शुभाम् ॥  
अग्नौ विसृष्टदेहां तां संहर्तुं रावणं पुनः ॥ २२ ॥  
सीताया रूपसदृशीं कृत्वा चैवोत्ससर्ज ह ॥  
सा रावणहृता भूत्वा लङ्कायां च निवेशिता ॥ २३ ॥  
हते तु रावणे पश्चात्पुनरग्निं विवेश सा ॥  
अग्निस्तु रक्षितां लक्ष्मीं स्वाहायां मम जानकीम् ॥ २४ ॥  
दत्त्वा हस्ते च मामाह सीतया सहितां सखीम ॥  
इयं वेदवती देव सीतायाः प्रियकारिणी ॥ २५ ॥  
सीतार्थं राक्षसपुरे तेन बन्दीकृता स्थिता ॥  
तस्मादेनां वरेणैव प्रीणय त्वं श्रिया सह ॥ २६ ॥  
इति वह्निवचः श्रुत्वा सीता मामवदच्छुभा ॥  
मम प्रीतिकरी नित्यमियं वेदवती विभो ॥ २७ ॥  
तस्मात्परं भागवतीं देवैनां वरय प्रभो ॥ २८ ॥  
॥ श्रीभगवानुवाच ॥ ॥  
तथा देवि करिष्यामि ह्यष्टाविंशे कलौ युगे ॥  
तावदेषा ब्रह्मलोके वसत्वमरपूजिता ॥ २९ ॥  
पश्चात्तु भूमितनया भविष्यति वियत्सुता ॥  
इति दत्तवरा पूर्वं मया लक्ष्म्या च सुन्दरी ॥ 2.1.5.३० ॥  
अद्य नारायणपुरे सम्भूता धरणीतलात् ॥  
पद्मासमा पद्मनेत्री पद्मादत्तवरा सती ॥ ३१ ॥  
सखीभिरनुरूपाभिर्वने पुष्पाणि चिन्वती ॥  
मृगयामटता तत्र मया दृष्टा मनोरमा ॥ ३२ ॥  
तस्या रूपं मया वक्तुं न शक्यं शतहायनैः ॥  
लक्ष्म्येव च तया मेऽद्य सङ्गमो भविता यदि ॥ ३३ ॥  
प्राणाः स्थिरा भविष्यन्ति सत्यमित्यवधारय ॥ ३४ ॥  
॥ अथ वियद्राजपुरं प्रति बकुलमालिकागमनम्॥ ॥  
त्वं तत्र गत्वा तां कन्यां दृष्ट्वा बकुलमालिके ॥  
जानीहि रूपलावण्यादियं योग्येति चास्य वै ॥  
अनवद्या विशालाक्षी पद्मेन्दीवरलोचना ॥ ३५ ॥  
इत्युक्त्वा मोहमापन्नं तं प्राह बकुला पुनः ॥  
इतो गच्छामि देवेश मनोज्ञा तव यत्र सा ॥ ३६ ॥  
मार्गं वद रमाधीश गमिष्ये येन तां प्रति ॥  
एवमुक्तो रमाधीशस्तां प्राह वकुलस्रजम् ॥ ३७ ॥  
इतो गच्छ महाभागे श्रीनृसिंहगुहा यतः ॥  
तन्मार्गेणावतीर्यास्माद्भूधरेन्द्रान्मनोरमात् ॥ ३८ ॥  
अगस्त्याश्रममासाद्य दृष्ट्वा लिङ्गं तदर्चितम् ॥  
अगस्त्येश इति ख्यातं सुवर्णमुखरीतटे ॥ ३९ ॥  
तीरेणैव ततो गच्छ शुकब्रह्मऋषेर्वनम् ॥  
पश्यन्ती स्वर्णमुखरीं तत्र कल्लोलमालिनीम् ॥ 2.1.5.४० ॥  
तत्र पद्मसरोनाम पावनं पद्मसंयुतम् ॥  
तत्र स्नात्वाऽथ तत्तीरे तपन्तं मुनिसत्तमम् ॥ ४१ ॥  
छायाशुकं नमस्कृत्य कृष्णं च बलसंयुतम् ॥  
आराध्यमानं मुनिना शुकेन सततं शुभे ॥ ४२ ॥  
इन्द्रनीलमणिश्यामं पीतनिर्मलवाससम् ॥  
तीर्थयात्रां गमिष्यन्तं बलभद्रं सिताकृतिम् ॥ ४३ ॥  
उपासयन्तं मन्त्राणि मुक्तान्वितकरद्वयम् ॥  
उद्यन्तं पादुकायुक्तं बलभद्रं प्रणम्य च ॥ ४४ ॥  
आदाय स्वर्णकमलं सरसोऽस्माद्वरानने ॥  
तीर्त्वा सुवर्णमुखरीं वनान्युपवनानि च ॥ ४५ ॥  
अरणीतीरमासाद्य विश्रम्य च वनान्तरे ॥  
नारायणपुरीं दृष्ट्वा विस्मयं च गमिष्यसि ॥ ४६ ॥  
तस्याश्चोपवने वृक्षान्पुष्पाढ्यान्फलसंयुतान् ॥  
पनसाम्रशिरीषांश्च कुन्दतिन्दुकपाटलान् ॥ ४७ ॥  
पुन्नागनागवरणरसालाङ्कोलचम्पकान्॥  
बकुलामलकान्सालांस्तालहिन्तालपद्मकान् ॥ ४८ ॥  
जम्बूनिम्बकदम्बैलापिप्पलीमधुकार्जुनान् ॥  
प्रियङ्गुहिङ्गुखर्जूरमायूराशोकलोध्रकान् ॥ ४९ ॥  
अश्वत्थोदुम्बरप्लक्षबदरीभूर्जकीचकान् ॥  
चिञ्चाकिंशुकमन्दारशाल्मलीबीजपूरकान् ॥ 2.1.5.५० ॥  
पूगनारङ्गलिकुचनारिकेलवनाकुलान् ॥  
मल्लिकामालतीकुन्द यूथिकाकेतकीयुतान् ॥ ५१ ॥  
करवीराब्जसम्पन्नान्राजरम्भाविराजितान् ॥  
मयूरकीरगरुडशुकसारससङ्कुलान् ॥ ५२ ॥  
भृङ्गझङ्कारनिबिडानारामान्सुमनोहरान् ॥  
पश्यन्तीं परमं हर्षमवाप्य च नदीतटे ॥ ५३ ॥  
गत्वा पूर्वोत्तरे मार्गे पुरीमिन्द्रपुरीसमाम् ॥  
गङ्गयेवावृतां नित्यं सरितारणिनामया ॥ ५४ ॥  
आकाशराजनगरीं गत्वा तत्रोचितं कुरु ॥ ५५ ॥  
॥ श्रीवराह उवाच ॥ ॥  
इत्यादिश्य सुराधीशः सखीं तां बकुलाभिधाम् ॥  
विसृज्य शयने शुभ्रे स शिश्ये श्रीसमन्वितः ॥ ५६ ॥  
प्रणम्य देवदेवेशं सखी बकुलमालिका ॥  
गुञ्जामणिसमाकारं रक्ताश्वमधिरुह्य सा ॥ ५७ ॥  
यथोक्तमार्गेण ययौ पश्यन्ती विविधान्मृगान् ॥  
मत्तेभान्पर्वताकाराञ्छ्वेतदन्तविभूषितान् ॥ ॥ ५८ ॥  
करिणीयूथसहिताञ्जलदादानतत्परान् ॥  
सिंहाञ्छ्वे(?)तघनप्रख्यान्सिंहीयूथैरनुद्रुतान् ॥ ५९ ॥  
शार्दूलर्क्षांश्च खड्गांश्च शरभान्गवयान्मृगान् ॥  
कृष्णसारांश्च गोमायूञ्छशांश्च प्रियकानपि ॥ 2.1.5.६० ॥  
सारसांश्च मयूरांश्च मार्जारान्वनगोचरान् ॥  
वृकाञ्छुकान्सूकरांश्च सुवाचः पक्षिणस्तथा ॥ ६१ ॥  
पश्यन्ती विविधाकारांस्तुष्यन्ती च मुहुर्मुहुः ॥  
आससादारणीतीरं पश्चिमं पादपाकुलम् ॥ ६२ ॥  
अवतीर्यारुणादश्वादगस्त्येशसमीपतः ॥  
दृष्ट्वागस्त्येश्वरं लिङ्गमगस्त्येन सुपूजितम् ॥ ६३ ॥  
तत्र स्नात्वा च पीत्वा च विशश्राम नदीतटे ॥ ६४ ॥ ॥  
॥ अथ दिव्योद्यानस्थपद्मावतीसखीः प्रति बकुलमालिकोक्तिः ॥ ॥  
तत्रागता राजगृहाद्योषितो देवसन्निधौ ॥  
सखीः पद्मालयायास्ता दृष्ट्वा बकुलमालिका ॥ ६५ ॥  
गत्वा समीपे तासां सा किंवदन्तीं स्म पृच्छति ॥ ६६ ॥  
॥ बकुलमालिकोवाच ॥ ॥  
का यूयं योषितो ब्रूत विचित्राभरणस्रजः ॥  
कुतः समागता ह्यत्र किं कार्यं वोऽमलाननाः ॥ ६७ ॥  
तास्तु तस्या वचः श्रुत्वा स्मितपूर्वमथाब्रुवन् ॥  
शृणुष्वावहिता देवि वयं वक्ष्यामहेऽधुना ॥ ६८ ॥ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेङ्कटाचलमाहात्म्ये धरणीवराहसंवादे पद्मावतीदर्शनेन श्रीनिवासस्यमोहप्राप्त्यादिवर्णनन्नाम पञ्चमोऽध्यायः ॥ ५ ॥