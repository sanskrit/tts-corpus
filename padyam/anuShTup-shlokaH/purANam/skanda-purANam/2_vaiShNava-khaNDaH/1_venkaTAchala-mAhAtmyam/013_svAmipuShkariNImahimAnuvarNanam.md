+++
title = "०१३ स्वामिपुष्करिणीमहिमानुवर्णनम्"

+++
॥ अथ धर्मगुप्तचरित्रवर्णनम् ॥  
॥ श्रीसूत उवाच ॥ ॥  
भूयोपि सम्प्रवक्ष्यामि स्वामितीर्थस्य वैभवम् ॥  
युष्माकमादरेणाऽहं नैमिषारण्यवासिनः ॥ १ ॥  
नन्दोनाम महाराजः सोमवंशसमुद्भवः ॥  
धर्मेण पालयामास सागरान्तां धरामिमाम् ॥ २ ॥  
तस्य पुत्रः समभवद्धर्मगुप्त इति स्मृतः ॥  
राज्यरक्षाधुरं नन्दो निजपुत्रे निधाय सः ॥ ३ ॥  
जितेन्द्रियो जिताहारः प्रविवेश तपोवनम् ॥  
ताते तपोवनं याते धर्मगुप्ताभिधो नृपः ॥ ४ ॥  
मेदिनीं पालयामास धर्मज्ञो नीतितत्परः ॥  
ईजे वहुविधैर्यज्ञैर्देवानिन्द्र पुरोगमान् ॥ ५ ॥  
ब्राह्मणानां ददौ वित्तं क्षेत्राणि च बहूनि सः ॥  
सर्वे स्वधर्मनिरतास्तस्मिन्राजनि शासति ॥६॥  
कदाचिन्नाभवन्पीडास्तस्मिंश्चोरादिसम्भवाः ॥  
कदाचिद्धर्मगुप्तोऽयमारुह्य तुरगोत्तमम् ॥ ७ ॥  
वनं विवेश विप्रेन्द्रा मृगयारसकौतुकी ॥  
तमालतालहिन्तालकुरवाकुलदिङ्मुखे ॥ ८ ॥  
विचचार वने तस्मिन्सिंसहव्याघ्रभयानके ॥  
मत्तालिकुलसन्नादसम्मूर्च्छितदिगन्तरे ॥ ९ ॥  
पद्मकल्हारकुमुदनीलोत्पलवनाकुले ॥  
तटाके रससम्पूर्णे तपस्विजनमण्डिते ॥ 2.1.13.१० ॥  
तस्मिन्वने सञ्चरतो धर्मगुप्तस्य भूपतेः ॥  
अभूद्विभावरी विप्रास्तमसावृतदिङ्मुखा ॥ ११ ॥  
राजाऽपि पश्चिमां सन्ध्यामुपास्य विनयान्वितः ॥  
जजाप च वने तत्र गायत्रीं वेदमातरम् ॥ १२ ॥  
सिंहव्याघ्रादिभीत्यास्मिन्वृक्षमेकं समाश्रिते ॥  
राजपुत्रे तदभ्याशमृक्षः सिंहभयार्दितः ॥ १३ ॥  
अन्वधावत वृक्षं तमेकः सिंहो वनेचरः ॥  
अनुद्रुतः स सिंहेन ऋक्षो वृक्षमुपारुहत् ॥ १४ ॥  
आरुह्य ऋक्षो वृक्षं तं ददर्श जगतीपतिम् ॥  
वृक्षस्थितं महात्मानं महाबलपराक्रमम् ॥ १५ ॥  
उवाच भूपतिं दृष्ट्वा ऋक्षोयं वनगोचरः ॥  
मा भीतिं कुरु राजेन्द्र वत्स्यावो रजनीमिह ॥ १६ ॥  
महासत्त्वो महाकायो महादंष्ट्रसमाकुलः ॥  
वृक्षमूलं समायातः सिंहोऽयमतिभीषणः ॥ १७ ॥  
रात्र्यर्धं भज निद्रां त्वं रक्ष्यमाणो मयोद्यतः ॥  
ततः प्रसुप्तं मां रक्ष शर्वर्यर्धं महामते ॥ १८ ॥  
इति तद्वाक्यमाकर्ण्य सुप्ते नन्दसुते हरिः ॥  
प्रोवाच ऋक्षं सुप्तोऽयं नृपो मे त्यज्यतामिति ॥ १९ ॥  
तं सिंहमब्रवीदृक्षो धर्मज्ञो द्विजसत्तमाः ॥  
भवान्धर्मं न जानीते मृगराज वनेचर ॥ 2.1.13.२० ॥  
विश्वासघातिनां लोके महाकष्टं भवत्यहो ॥  
न हि मित्रद्रुहां पापं नश्येद्यज्ञायुतैरपि ॥ २१ ॥  
ब्रह्महत्यादिपापानां कथञ्चिन्निष्कृतिर्भवेत् ॥  
विश्वासघातिनां पापं न नश्येज्जन्मकोटिभिः ॥ २२ ॥  
नाहं मेरुं महाभारं मन्ये पञ्चास्य भूतले ॥  
महाभारमिमं मन्ये लोकविश्वासघातकम् ॥ २३ ॥  
एवमुक्तोऽथ ऋक्षेण सिंहस्तूष्णीं बभूव ह ॥  
धर्मगुप्ते प्रबुद्धे तु ऋक्षः सुष्वाप भूरुहे ॥ २४ ॥  
ततः सिंहोऽब्रवीद्भूपमेनमृक्षं त्यजस्व मे ॥  
एवमुक्तोऽथ सिंहेन राजा सुप्तमशङ्कितः ॥ २५ ॥  
स्वाङ्कन्यस्तशिरस्कं तमृक्षं तत्याज भूतले ॥  
पात्यमानस्ततो राज्ञा समालम्बितपादपः ॥ २६ ॥  
ऋक्षः पुण्यवशाद्वृक्षान्न पपात महीतले ॥  
स ऋक्षो नृपमभ्येत्य कोपाद्वाक्यमभाषत ॥ २७ ॥  
कामरूपधरो राजन्नहं भृगुकुलोद्भवः ॥  
ध्यानकाष्ठाभिधो नाम्ना ऋक्षरूपमधारयम् ॥ २८ ॥  
कस्मादनागसं सुप्तमत्याक्षीन्मां भवान्नृप ॥  
मच्छापादतिशीघ्रं त्वमुन्मत्तश्चर भूतले ॥ २९ ॥  
इति शप्त्वा मुनिर्भूपं ततः सिंहमभाषत ॥  
न सिंहस्त्वं महायक्षः कुबेरसचिवः पुरा ॥ 2.1.13.३० ॥  
हिमवद्गिरिमासाद्य कदाचित्तं वधूसखः ॥  
अज्ञानाद्गौतमाभ्याशे विहारमतनोर्मुदा ॥ ३१ ॥  
गौतमोऽप्युटजाद्दैवात्समिदाहरणाय वै ॥  
निर्गतस्त्वां विवसनं दृष्ट्वा शापमुदाहरत् ॥ ३२ ॥  
यस्मान्ममाश्रमेऽद्य त्वं विवस्त्रः स्थितवानसि ॥  
अतः सिंहत्वमद्यैव भविता ते न संशयः ॥ ३३ ॥  
इति गौतमशापेन सिंहत्वमगमत्पुरा ॥  
कुबेरसचिवो यक्षो भद्रनामा भवान्पुरा ॥ ३४ ॥  
कुबेरो धर्मशीलो हि तद्भृत्याश्च तथैव हि ॥  
अतः किमर्थं त्वं हंसि मामृषिं वनगोचरम् ॥ ३५ ॥  
एतत्सर्वमहं ध्यानाज्जानामि हि मृगाधिप ॥  
इत्युक्तो ध्यानकाष्ठेन त्यक्त्वा सिंहत्वमाशु सः ॥ ॥ ३६ ॥  
यक्षरूपं गतो दिव्यं कुबेरसचिवात्मकम् ॥  
ध्यानकाष्ठमसावाह प्राञ्जलिः प्रणतो मुनिम् ॥ ३७ ॥  
अद्य ज्ञातं मया सर्वं पूर्ववृत्तं महामुने ॥  
गौतमः शापकाले मे शापान्तमपि चोक्तवान् ॥ ३८ ॥  
ध्यानकाष्ठेन संवाद ऋक्षरूपेण ते यदा ॥  
तदा निर्धूय सिंहत्वं यक्षरूपमवाप्स्यसि ॥ ३९ ॥  
इति मामब्रवीद्ब्रह्मन्गौतमो मुनिपुङ्गवः ॥  
अद्य सिंहत्वनाशान्मे जानामि त्वां महामुने ॥ 2.1.13.४० ॥  
ध्यानकाष्ठाभिधं शुद्धं कामरूपधरं सदा ॥  
इत्युक्त्वा तं प्रणम्याथ ध्यानकाष्ठं स यक्षराट् ॥ ४१ ॥  
विमानवरमारुह्य प्रययावलकापुरीम् ॥  
उन्मत्तरूपं तं दृष्ट्वा मन्त्रिणस्तु नृपोत्तमम्॥ ॥ ४२ ॥  
पितुः सकाशमानिन्यू रेवातीरे नृपोत्तमम् ॥  
तस्मै निवेदयामासुर्मतिभ्रंशं सुतस्य च ॥ ४३ ॥  
ज्ञात्वा तु पुत्रवृत्तान्तं पिता वै नन्दनस्तदा ॥ ४४ ॥  
॥ अथ जैमिनिवाक्यात्स्वामितीर्थस्नातस्य धर्मगुप्तस्योन्मादनिवृत्तिः ॥ ॥  
पुत्रमादाय सहसा जैमिनेरन्तिकं ययौ ॥  
तस्मै निवेदयामास पुत्रवृत्तान्तमादितः ॥ ४५ ॥  
भगवञ्जैमिने पुत्रो ममाद्योन्मत्ततां गतः ॥  
अस्योन्मादविनाशाय ब्रूह्युपायं महामुने ॥ ४६ ॥  
इति पृष्टश्चिरं दध्यौ जैमिनिर्मुनिपुङ्गवः ॥  
ध्यात्वा तु सुचिरं कालं नृपनन्दनमब्रवीत् ॥ ४७ ॥  
ध्यानकाष्ठस्य शापेन ह्युन्मत्तस्ते सुतोऽभवत् ॥  
तस्य शापस्य मोक्षार्थमुपायं प्रब्रवीमि ते ॥ ४८ ॥  
सुवर्णमुखरीतीरे वेङ्कटेनाम पर्वते ॥  
सर्वपापहरे पुण्ये नानाधातुविनिर्मिते ॥ ४९ ॥  
स्वामिपुष्करिणी चेति तीर्थमस्ति महत्तरम् ॥  
पवित्राणां पवित्रं हि मङ्गलानां च मङ्गलम् ॥ 2.1.13.५० ॥  
श्रुतिसिद्धं महापुण्यं ब्रह्महत्यादिशोधकम् ॥  
नीत्वा तत्र सुतं तेऽद्य स्नापयस्व महामते ॥ ५१ ॥  
उन्मादस्तत्क्षणादेव तस्य नश्येन्न संशयः ॥  
इत्युक्तस्तं प्रणम्यासौ जैमिनिं मुनिपुङ्गवम् ॥ ५२ ॥  
नन्दः पुत्रं समादाय स्वामिपुष्करिणीं ययौ ॥  
तत्र च स्नापयामास पुत्रं नियमपूर्वकम् ॥ ५३ ॥  
स्नानमात्रात्ततः सद्यो नष्टोन्मादोऽभवत्सुतः ॥  
स्वयं सस्नौ स नन्दोऽपि स्वामिपुष्करिणीजले ॥ ५४ ॥  
उषित्वा दिनमेकं तु सहपुत्रः पिता तदा ॥  
सेवित्वा वेङ्कटेशं च श्रीनिवासं कृपानिधिम् ॥ ५५ ॥  
पुत्रमापृच्छ्य नन्दस्तं प्रययौ तपसे वनम् ॥  
गते पितरि पुत्रोऽपि धर्मगुप्तो नृपो द्विजाः ॥ ५६ ॥  
प्रददौ वेङ्कटेशस्य बहुवित्तानि भक्तितः ॥  
ब्राह्मणेभ्यो धनं धान्यं क्षेत्राणि च ददौ तदा ॥ ५७ ॥  
प्रययौ मन्त्रिभिः सार्धं स्वां पुरीं तदनन्तरम् ॥  
धर्मेण पालयामास राज्यं निहतकण्टकम् ॥ ५८ ॥  
पितृपैतामहं विप्रा धर्मगुप्तोतिधार्मिकः ॥  
उन्मादैरप्यपस्मारैर्ग्रहैर्दुष्टैश्च ये नराः ॥ ५९ ॥  
ग्रस्ता भवन्ति विप्रेन्द्रास्तेऽपि चात्र निमज्जनात् ॥  
पुष्करिण्यां विमुक्ताः स्युः सत्यं सत्यं वदाम्यहम् ॥ 2.1.13.६० ॥  
स्वामिपुष्करिणीं त्यक्त्वा तीर्थमन्यद्व्रजेत्तु यः ॥  
स्निग्धं स गोपयस्त्यक्त्वा स्नुहीक्षीरं प्रयाचते ॥ ६१ ॥  
स्वामितीर्थं स्वामितीर्थं स्वामितीर्थमिति द्विजाः ॥  
त्रिःपठन्तो नरा एवं यत्र क्वापि जलाशये ॥ ६२ ॥  
स्नान्ति सर्वे नरास्ते वै यास्यन्ति ब्रह्मणः पदम् ॥  
एवं वः कथिता विप्रा धर्मगुप्तकथा शुभा ॥ ६३ ॥  
यस्याः श्रवणमात्रेण ब्रह्महत्या विनश्यति ॥ ॥ ६४ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेङ्कटाचलमाहाल्ये स्वामिपुष्करिणीमहिमानुवर्णनन्नाम त्रयोदशोऽध्यायः ॥ १३ ॥ छ ॥