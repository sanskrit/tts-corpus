+++
title = "०३१ शङ्करविवाहागस्त्यदक्षिणदिग्गमनवर्णन"

+++
॥ अथ सुवर्णमुखरीप्रभावशुश्रूषया भरद्वाजं प्रत्यर्जुनप्रश्रः ॥  
॥ श्रीसूत उवाच ॥ ॥  
कृतसायन्तनविधिं हुताशनसमद्युतिम् ॥  
सुखासीनं मुनिपतिं प्रणम्य भरतर्षभः ॥ १ ॥  
तदीयशीतलामोदसुधापूरानुमोदितः ॥  
गम्भीरं प्रश्रयोपेतमिदं वचनमब्रवीत् ॥ २ ॥ ॥  
॥ अर्जुन उवाच ॥ ॥  
मुनिपुङ्गव लोकेऽस्मिन्धन्य एकोऽहमेव हि ॥  
पुत्राविशेषं भवता यदेवं सम्यगादृतः ॥ ३ ॥  
भवदादरसञ्जातकौतुकं मम मानसम् ॥  
भवद्वाक्यामृतं दिव्यं पातुं त्वरयतीव माम् ॥४॥  
कस्माच्छैलादियं जाता केनानीता महानदी ॥  
किं पुण्यं स्नानदानाद्यैः कृतैस्तत्रोपलभ्यते ॥५॥  
अस्याः प्रभावं प्रभवं प्रह्वस्य मम सन्मुने ॥  
वक्तुमर्हसि कार्यो हि भक्तानुग्रह एव ते ॥६॥  
अर्जुनस्य वचः श्रुत्वा भरद्वाजो द्विजोत्तमः ॥  
तदाननं समालोक्य वाक्यं वाक्यविदब्रवीत् ॥ ७ ॥  
॥ भरद्वाज उवाच ॥ ॥  
त्वमर्जुन महाबाहो कौरवान्वयपावनः ॥  
विशेषान्मम मान्योऽसि धर्मपुत्रानुजो यतः ॥ ८ ॥  
अनेके भूमिपा दृष्टा न ते त्वमिव फाल्गुन ॥  
लीलार्जवदयौदार्यधैर्यगाम्भीर्यशालिनः ॥ ९ ॥  
कुलं विद्या धनं चैव बलिनां मदकारणम् ॥  
भवादृशानां भव्यानां तानि प्रश्रयकारणम् ॥ 2.1.31.१० ॥  
प्राज्येषु राज्यभोगेषु विद्यमानेषु कौरव ॥  
ऋते भवन्तं को वान्यो नोपैति विकृतेर्वशम् ॥ ११ ॥  
परवानस्मि कौन्तेय गुणैलाकोत्तरैस्तव ॥  
किमस्त्यकथनीयं ते कौतुकोपेतमानस ॥ १२ ॥  
शृणु राजन्कथां दिव्यां मया मुनिमुखाच्छुताम् ॥  
यां श्रुत्वा पातकातङ्कान्मुच्यन्ते सर्वजन्तवः ॥ १३ ॥  
॥ अथ भरद्वाजकथित शङ्करविवाहप्रक्रिया ॥ ॥  
पूर्वं दाक्षायणी देवी जनकेनावमानिता ॥  
त्यक्त्वा तनुं तां नीहारगिरेरभवदात्मजा ॥ १४ ॥  
सप्तर्षिभिरुपागम्य प्रार्थितो धरणीधरः ॥  
मृत्युञ्जयाय स्वां पुत्रीं विवाहे दातुमुद्यतः ॥ १५ ॥  
वृषभाङ्को जगत्स्वामी विवोढुं सर्वमङ्गलाम् ॥  
प्राप्तो हिमवदावासमोषधीप्रस्थनामकम् ॥ १६ ॥  
तच्छासनात्समाजग्मुः स्थावराणि चराणि च ॥  
भूतानि भूतनाथस्य कल्याणमभिनन्दितुम् ॥ १७ ॥  
तद्भूरिभारसम्भग्ना भूमिरुत्तरसंश्रया ॥  
निम्नतामाययौ तावद्यावत्पातालमास्थिता ॥१८॥  
निर्भारलाघवादस्माद्भृशं दक्षिणगामिनी ।  
ऊर्ध्वं गता च तं दृष्ट्वा सर्वेषामभवद्भयम् ॥१९॥  
ज्ञात्वा तां विकृतिं भूमेर्दृष्ट्वागस्त्यम्महेश्वरः ॥  
इत एहि महाप्राज्ञेत्युक्त्वा वचनमब्रवीत् ॥ 2.1.31.२० ॥  
आगतेषु समस्तेषु भूतेष्वत्र वसुन्धरा ॥  
तद्भारेण समाक्रान्ता विकृतिं समुपागता ॥ २१ ॥  
तद्भुवः साम्यकरणे त्वमर्हसि महामते ॥  
ऋते त्वामत्र हि त्वत्तः परेणैतत्कथं भवेत् ॥ २२ ॥  
मत्तेजःसम्भवो हि त्वं लोकसंरक्षणोद्यतः ॥  
तस्मान्मद्वचनाद्वत्स भुवमेतां समीकुरु ॥ २३ ॥  
मत्पाणिग्रहणाल्लोककौतुकायत्तबुद्धिषु ॥  
आगतेषु समस्तेषु स्थातव्यं भवताऽपि च ॥ २४ ॥  
त्वं न तिष्ठसि चेदत्र न कश्चिद्विकृतिं भुवः ॥  
अपनेतुं हि शक्नोति तद्गन्तव्यं त्वयानघ ॥ २५ ॥  
इमां गिरिसुतापाणिग्रहकल्याणभासुराम् ॥  
मूर्तिं प्रदर्शयिष्यामि यत्र तिष्ठसि तत्र ते ॥ २६ ॥  
॥ अथ भूसाम्यकरणायागस्त्यस्य हिमाद्रेर्दक्षिणदिग्गमनम् ॥ ॥  
इत्युक्त्वा तं परिष्वज्य विससर्ज महेश्वरः ॥  
तथेति प्रणम्यासौ ययौ याम्यां दिशं मुनिः ॥ २७ ॥  
विन्ध्याद्रिं समतिक्रम्य दक्षिणामागते दिशम् ॥  
अगस्त्ये मुनिशार्दूले मही साम्यमुपाययौ ॥ २८ ॥  
भुवोऽपनीय विकृतिं स्थितं कलशजं मुनिम् ॥  
तुष्टुवुर्हर्षतरलाः सुरगन्धर्वकिन्नराः ॥ २९ ॥  
स ददर्श ततो गत्वा कश्चिच्छैलं समुन्नतम् ॥  
विततैर्धरणीं पादैर्धृत्वा संस्थितमग्रतः ॥ 2.1.31.३० ॥  
महौषधीनां रत्नानामशेषाणां स्वयम्भुवा ॥  
अखण्डतेजोदीप्तानां विनिर्मितमिवाकरम् ॥ ३१ ॥  
समुन्नतैर्यः शिखरैर्निपतद्व्योमभूतले ॥  
उदारधारासम्पन्नैर्दधातीव निरन्तरम् ॥ ३२ ॥  
शनैरारुह्य तं शैलमगस्त्यो मुनिपुङ्गवः ॥  
निवासाय मतिं चक्रे रम्ये तच्छिखरस्थले ॥ ३३ ॥  
तस्यामृतोपमेयस्य पद्मोत्पलकुलश्रियः ॥  
नानाद्रुमपरीतस्य कासारस्योत्तरे तटे ॥ ३४ ॥  
मनोहरे महीभागे विधायाश्रममुत्तमम् ॥  
आराध्य पितृदेवर्षीन्विधिवद्वास्तुदेवताम् ॥ ३५ ॥  
उवास सुचिरं तत्र मुनिसङ्घसमन्वितः ॥  
देवतासिद्धगन्धर्वाप्सरोजुष्टमहीधरे ॥ ३६ ॥  
तपः समावेशितवित्तवृत्तौ तपोवने तिष्ठति कुम्भजाते ॥  
प्रशस्तसौभाग्यसमन्वितोऽद्रिरगस्त्यशैलाह्वयमाससाद ॥ ३७ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे वेङ्कटाचलमाहात्म्ये सुवर्णमुखरीमाहात्म्यप्रशंसायामर्जुनभरद्वाजसंवादे शङ्करविवाहागस्त्यदक्षिणदिग्गमनवर्णननामैकत्रिंशोऽध्यायः ॥ ३१ ॥