+++
title = "०३३ सुवर्णमुखरीप्रभावप्रशंसा"

+++
॥ अथ सुवर्णमुखरीं प्रति शक्रादिस्तुतिः ॥  
॥ भरद्वाज उवाच ॥  
तदा दिव्यविमानस्थाः शक्रमुख्या दिवौकसः ॥  
अगस्त्यमनुयान्तीं तामनुजग्मुर्महापगाम् ॥ १ ॥  
नवावतारां तां दिव्यां सर्वे च मुनिपुङ्गवाः ॥  
कृताञ्जलिपुटाः स्तोत्रैरनुयाताः सिषेविरे ॥ २ ॥  
सिद्धचारणगन्धर्वाः सम्भृताश्च सहस्रश ॥  
तां नदीं तं मुनीन्द्रं च प्रशशंसुः शुभैःस्तवैः ॥ ३ ॥  
सुधोपमानममलं दिष्ट्या लब्धमिदं जलम् ॥  
इत्यौत्सुक्यरसायत्ता ननन्दुर्धरणीजनाः ॥ ४ ॥  
तदा निदेशाद्देवस्य पद्मयोनेः समीरणः ॥  
शृण्वतां सर्वदेवानामिदं वचनमब्रवीत् ॥ ५ ॥  
॥ अथ वायुकथितसुवर्णमुखरीनामनिष्पत्तिः ॥  
॥ वायुरुवाच ॥ ॥  
सुवर्णमिव लोकानां भागधेयादियं नदी ॥  
नीता भुवमगस्त्येन मुखरीकृतदिङ्मुखा ॥ ६ ॥  
तस्माद्यास्यति विख्यातिं सर्वलोकाभिनन्दिताम् ॥  
सुवर्णमुखरी नाम्ना धाम्नि कैवल्यसम्पदः ॥ ७ ॥  
एषा सुवर्णमुखरी सरित्सु सकलास्वपि ॥  
विशिष्टा सेवनीया च ब्रह्मणो वचनं त्विदम् ॥ ८ ॥ ॥  
अथागस्त्यकृतस्वानीतसुवर्णमुखरीमहिमानुवर्णनम् ॥  
॥ भरद्वाज उवाच ॥ ॥  
श्रुत्वेत्थं पवनेनोक्तं वचनं कुम्भसम्भवः ॥  
तुतोष विस्मयाक्रान्तः स्वान्तःपुलकिताङ्गकः ॥ ९ ॥  
एवमेषा दिव्यनदी स्नानपानादिकल्पनैः ॥  
सौख्यावहा मनुष्याणां प्रतिष्ठामगमद्भुवि ॥॥ 2.1.33.१० ॥  
आज्ञया पद्मगर्भस्य तटिन्याकाशवाहिनी। ॥  
सुवर्णमुखरीनाम्ना पुनात्यात्मैकसंश्रयान् ॥ ११ ॥  
बहून्गिरीन्द्रान्वनमण्डलं च देशाननेकान्सररिदुत्तमेयम् ॥  
क्रमादतिक्रम्य निषेव्यमाणा महानदीभिर्गिरिसम्भवाभिः ॥ १२ ॥  
रोगाहतानामधिकातुराणामनामयैकप्रतिपादकानि ॥  
अन्तर्बहिः सम्भृतभूरितापनिवारणानि प्रियकारणानि ॥ १३ ॥  
विहारलोलद्विरदप्रकाण्डशुण्डामहाघातरयोत्थितेन ॥  
पुष्पोपहारं पृषतोत्करेण हर्षाद्ददातीव दिवाकरस्य ॥ १४ ॥  
सौगन्धिकाम्भोरुहकैरवाणां सौरभ्यसंवासितदिङ्मुखानाम् ॥  
द्विरेफभाग्यैकनिकेतनानामाधारभूतान्प्रतिनिर्मलानि ॥ १५ ॥  
लीलावगाहोत्सुकनाकनारीसीमन्तसिन्दूररजोऽरुणानि ॥  
तत्केशपाशच्युतपारिजातप्रसूनगन्धैरधिवासितानि ॥ १६ ॥  
सा बिभ्रती सम्भृतमङ्गलानि स्वादून्यपङ्कान्यतिनिर्मलानि ॥  
सुधोपमानानि सुरेन्द्रसूनोः पयांसि पापप्रतिघातुकानि ॥ १७ ॥  
अगस्त्यशैलात्समवाप्तजन्मा नीता भुवं कुम्भसमुद्भवेन ॥  
प्रशस्ततीर्थौघविराजमाना समाययौ दक्षिणवारिराशिम् ॥ १८ ॥  
शीकराक्षतविन्यासै रत्नदीपार्पणैरपि ॥  
प्रत्युद्ययुस्तामम्भोधेर्वीचयोऽभिमुखागताः ॥ १९ ॥  
तरङ्गहस्तैरालिङ्ग्य सम्भाव्यैनां समागताम् ॥  
चकार सरितां नाथः प्रियमाघोषभाषणैः ॥॥ 2.1.33.२० ॥  
प्राप्तायामनुकूलायां तदा तस्यामपान्निधेः ॥  
प्रहृष्टेन तरङ्गेण जीवनं ववृधेतराम् ॥ २१ ॥  
इत्थं संसृज्य सरितमगस्त्यस्तामुदन्वता ॥  
स्तुत्वा ययौ समामन्त्र्य कृतकृत्यो यदृच्छया ॥ २२ ॥  
॥ अर्जुन उवाच ॥ ॥  
त्वयैष कथितो ब्रह्मन्महानद्याः समुद्भवः ॥  
अस्याः प्रभावं भगवन्निदानीं श्रोतुमुत्सहे ॥ २३ ॥  
॥ अथ भरद्वाजवर्णितसुवर्णमुखरीमाहात्म्यम् ॥  
॥ भरद्वाज उवाच ॥ ॥  
अहो निवर्हणं सर्वश्रेयसामेककारणम् ॥  
शृणु माहात्म्यमस्यास्ते कथयिष्यामि पाण्डव ॥ २४ ॥  
पाश्चात्त्यं जन्म सम्प्राप्य ज्ञानिनां कर्मणः क्षये ॥  
सुवर्णमुखरीस्नानं सिद्ध्येद्ब्रह्मत्वकारणम् ॥ २५ ॥  
एतां सुवर्णमुखरीं योजनानां शतैरपि ॥  
स्मृत्वा मनुष्यः पापेभ्यो मुच्यते नात्र संशयः ॥॥ २६ ॥  
निःक्षिप्तमस्थि जन्तूनां सुवर्णमुखरीजले ॥  
सोपानतां समायाति ब्रह्मलोकाधिरोहणे ॥ २७ ॥  
स्मरन्तः स्वर्णमुखरीं यत्र कुत्रापि मानवाः ॥  
तोयान्तरेषु स्नात्वापि लभन्ते फलमुत्तमम् ॥ २८ ॥  
तावदेवाभिभूयन्ते नराः पातककोटिभिः॥  
सुवर्णमुखरीस्नानं यावत्तल्लभ्यते शुभम् ॥ २९ ॥  
दिव्यान्तरिक्षभौमानि तीर्थानि निजसिद्धये ॥  
स्मरन्त्यहरहः प्रातः सुवर्णमुखरीं नदीम् ॥ 2.1.33.३० ॥  
अगस्त्याचलसम्भूता दक्षिणोदधिगामिनी ॥  
पापानि स्वर्णमुखरी स्मरणादेव नाशयेत् ॥ ३१ ॥  
सुवर्णमुखरीस्नानलोलुपेनान्तरात्मना ॥  
वाञ्छन्ति मर्त्यतामेव देवाः शक्रपुरोगमाः ॥ ३२ ॥  
सुवर्णमुखरीतोयपुष्टसस्यान्नभोजिनः ॥  
न लिप्यन्ते महापापैर्दुर्भोजनशतोद्भवैः ॥ ४३ ॥  
अपि निष्कमितं पीतं सुवर्णमुखरीजलम् ॥  
नाशयेदद्रितुल्यानि ह्याशु पापानि देहिनाम् ॥ ३४ ॥  
प्राप्याऽपि मानुषं जन्म सुवणमुखरीजले ॥  
ये वा स्नानं न कुर्वन्ति तेषां जन्म निरर्थकम् ॥ ३५ ॥  
सुवर्णमुखरीस्नानं यदेकं विधिना कृतम् ॥  
जाह्नवीस्नानकोटीनां समं भवति पर्वसु ॥ ३६ ॥  
गोविन्द इव देवेषु नक्षत्रेष्विव चन्द्रमाः ॥  
नरेष्विव महीपालो भूरुहेष्विव कल्पकः ॥ ३७ ॥  
महाभूतेष्विव वियन्मायेवाखिलशक्तिषु ॥  
गायत्रीव च मन्त्रेषु वज्रं देवायुधेष्विव ॥ ३८ ॥  
तत्त्वेष्विवात्मनस्तत्त्वं रुद्राध्यायो यजुष्ष्विव ॥  
अनन्त इव नागेषु हिमाचल इवाद्रिषु ॥ ३९ ॥  
पोत्रिक्षेत्रमिव क्षेत्रेष्विन्द्रियेष्विव मानसम् ॥  
नदीष्वपि च सर्वासु सुवर्णमुखरी वरा ॥ 2.1.33.४० ॥  
नित्यं स्मरेन्नमस्कुर्यात्कीर्तयेन्मनसार्चयेत् ॥  
शुद्धिक्षेम शिवापेक्षी सुवर्णमुखरीं शुभाम् ॥ ४१ ॥  
अगस्त्याचलसम्भूतां दक्षिणोदधिगामिनीम् ॥  
समस्तपापहन्त्रीं त्वां सुवर्णमुखरीं श्रये ॥ ४२ ॥  
महापातकविप्लुष्टं गात्रं मम तवोदकैः ॥  
क्षालयामि जगद्धात्रि श्रेयसा योजयस्व माम् ॥ ४३ ॥  
इति सूक्तद्वयं सम्यगुच्चार्य नियतो नरः ॥  
सुवर्णमुखरीतोये स्नात्वा शुद्धः प्रमोदते ॥ ४४ ॥  
ब्रह्मणा निर्मिता पूर्वमगस्त्येन समाहृता ॥  
स्वयं मन्दाकिनी मूर्ता सुवर्णमुखरी वरा ॥ ४५ ॥  
एवम्प्रभावा दिव्येयं कीर्तनीया शुभार्थिभिः ॥  
मनसा भक्तियुक्तेन स्नातव्या शुभकाङ्क्षिभिः ॥ ४६ ॥  
सोमसूर्योपरागेषु स्नानदानादिकं कृतम् ॥  
स्यादमेयफलं पार्थ सुवर्णमुखरीतटे ॥ ४७ ॥  
सङ्क्रान्तावयने पुण्ये व्यतीपातेऽथ वासरे ॥  
सुवर्णमुखरीस्नानं कुलकोटिं समुद्धरेत् ॥ ४८ ॥  
जन्मर्क्षे जन्मदिवसे सुवर्णमुखरीजले ॥  
स्नात्वा विधिवदाप्नोति क्षेमारोग्यसुखश्रियः ॥ ४९ ॥  
दुःस्वप्नविघ्नजं भूतग्रहदुःस्थानजं तथा ॥  
सुवर्णमुखरीतोये स्नात्वा तरति किल्बिषम् ॥ 2.1.33.५० ॥  
सुवर्णमुखरीतीरे गोपादप्रमितां भुवम् ॥  
दत्त्वा सर्वमहीदानाद्यत्फलं तदवाप्नुयात् ॥ ५१ ॥  
धेनुं सवस्त्रालङ्कारां सुवर्णमुखरीतटे ॥  
दत्त्वा विप्राय विधिवद्याति ब्रह्म सनातनम् ॥ ५२ ॥  
पुण्यकालेषु दानानि विधेयान्यखिलान्यपि ॥  
इहामुत्र फलप्राप्त्यै सुवर्णमुखरीतटे ॥ ५३ ॥  
जपो होमस्तपो दानं पितृकर्म सुरार्चनम् ॥  
कृतं भवेच्छतगुणं सुवर्णमुखरीतटे ॥ ५४ ॥  
अन्यत्ते कथयिष्यामि विधेयं व्रतमुत्तमम् ॥  
सुवर्णमुखरीतीरे प्रतिवर्षं सुखार्थिभिः ॥ ५५ ॥  
मेघकाले रविकरैस्तिरोधानमुपागतः ॥  
यदोदेति मुनिः श्रीमान्मित्रावरुणनन्दनः॥ ५६ ॥  
तस्मिन्दिने ये नियताः स्नानमस्यां प्रकुर्वते ॥  
तैः कल्पं च सुरावासे स्थीयते कुरुनन्दन ॥ ५७ ॥  
तदागस्त्यस्य यद्रूपं सुवर्णेन विनिर्मितम् ॥  
विधिना ददते पार्थ ते यान्ति ब्रह्म शाश्वतम् ॥ ५८ ॥  
॥ अर्जुन उवाच ॥ ॥  
विधिना केन कर्तव्यं व्रतमेतन्महामुने ॥  
तन्ममाचक्ष्व सकलं जिज्ञासोस्तु महात्मनः ॥ ५९ ॥  
॥ अथागस्त्यप्रतिमादानविधिः ॥  
॥ भरद्वाज उवाच ॥ ॥  
अगस्त्यस्योदयदिनं ज्ञात्वा नियतमानसः ॥  
स्वशक्त्या कारयेद्रूपं तस्य हेम्ना महामुनेः ॥ 2.1.33.६० ॥  
सुवर्णभास्वरच्छायं जटाबन्धमनोहरम् ॥  
दधानं करपद्माभ्यामक्षमालां कमण्डलुम् ॥ ६१ ॥  
वसानं मृदुलं वल्कं मृगचर्मोत्तरीयकम् ॥  
सौम्यं भस्माङ्करुचिरं रुद्राक्षकृतभूषणम् ॥ ६२ ॥  
एवं विधाय तद्रूपं स्नात्वा नियतमानसः ॥  
आचार्यं गन्धपुष्पाद्यैरलङ्कृत्य यथाविधि ॥ ६३ ॥  
शालेयतण्डुलानां तामाढकस्योपरि स्थिताम् ॥  
वस्त्रद्वयसमायुक्तां प्रतिमां प्रतिपूजयेत् ॥ ६४ ॥  
विन्ध्यसंस्तम्भनो वार्धिचुलकीकृतिपेशलः ॥  
ब्रह्मादिसर्वदेवानां तेजसा सुप्रकाशितः ॥ ६५ ॥  
अगस्त्यः कुम्भसम्भूतो देवासुरनमस्कृतः ॥  
प्रीतिमाप्नोतु महतीं दानेनानेन मे प्रभुः ॥ ६६ ॥  
इमं मन्त्रं समुच्चार्य धारापूर्वं सदक्षिणम् ॥  
दत्त्वा विमुक्तः पापेभ्यो याति ब्रह्म सनातनम् ॥ ६७ ॥  
जन्मान्तरकृतैर्नूनमिह जन्मकृतैरपि ॥  
महापापोपपापौघैर्मुच्यते नात्र संशयः ॥ ६८ ॥  
ब्रह्माद्याः सकला देवाः सनकाद्या महर्षयः ॥  
चराचराणि भूतानि प्रीतिं यान्ति न संशयः ॥ ६९ ॥  
कृत्वा व्रतमिदं पुण्यमगस्त्यस्य च सन्मुनेः ॥  
प्रीत्यर्थं भोजयेद्विप्रान्यथाशक्ति सदक्षिणम् ॥ 2.1.33.७० ॥  
तस्मिन्कर्मणि चाशक्तो यथाशक्ति महीसुरान् ॥  
स्वर्णधान्यादिदानेन तोषयेद्भक्तिसंयुतः ॥ ७१ ॥  
तिथिं न वितथीकुर्यात्तां यत्नेन समाचरेत् ॥  
यत्किञ्चिदपि चावश्यं कर्म कुर्याच्च पूरुषः ॥ ७२ ॥  
महामुनेरगस्त्यस्य परिपक्वं तपःफलम् ॥  
नदी सुवर्णमुखरी कीर्तनीया सुरासुरैः ॥ ७३ ॥  
एवं ते कथितः सम्यङ्महानद्याः समुद्भवः ॥  
प्रभावश्च तदाचक्ष्व यद्भूयः श्रोतुमिच्छसि ॥ ७४ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे वेङ्कटाचलमाहात्म्ये सुवर्णमुखरीप्रभावप्रशंसानाम त्रयस्त्रिंशोऽध्यायः ॥ ३३ ॥