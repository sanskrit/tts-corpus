+++
title = "०२५ जाबालितीर्थमहिमानुवर्णनम्"

+++
॥ अथ जाबालितीर्थमाहात्म्यवर्णनम् ॥  
॥ श्रीसूत उवाच ॥ ॥  
भोभोस्तपोधनाः सर्वे नैमिषारण्यवासिनः ॥  
वेङ्कटाद्रौ महापुण्ये सर्वपातकनाशने ॥ १ ॥  
ततो जाबालितीर्थस्य माहात्म्यं वर्णयाम्यहम् ॥  
दुराचाराभिधो यत्र स्नात्वा मुक्तोऽभवद्द्विजाः ॥ २ ॥  
॥ मुनय ऊचुः ॥ ॥  
दुराचाराभिधः कोऽसौ सूत तत्त्वार्थकोविद ॥  
किञ्च पापं कृतं तेन दुराचारेण वै मुने ॥ ३ ॥  
कथं वा पातकान्मुक्तस्तीर्थेस्मिन्स्नानवैभवात् ॥  
एतच्छुश्रूषमाणानां विस्तराद्वद नो मुने ॥ ४ ॥  
॥ अथ कावेरीतीरवासिदुराचाराख्यद्विजोदन्तः ॥  
॥श्रीसूत उवाच ॥ ॥  
मुनयः श्रूयतां तस्य दुराचारस्य पातकम् ॥  
जाबालितीर्थस्नानेन यथा मुक्तश्च पातकात्॥ ५ ॥  
दुराचाराभिधो विप्रः कावेरीतीरमाश्रितः ॥  
कश्चिदास्ते द्विजः पापी क्रूरकर्मरतः सदा ॥ ६ ॥  
ब्रह्मघ्नैश्च सुरापैश्च स्तेयिभिर्गुरुतल्पगैः ॥  
सदा संसर्गदुष्टोऽसौ तैः साकं न्यवसद्द्विजाः ॥ ७ ॥  
महापातकसंसर्गदोषेणास्य द्विजस्य वै ॥  
ब्राह्मण्यं सकलं नष्टं निःशेषेण द्विजोत्तमाः ॥ ८ ॥  
महापातकिभिः सार्धं दिनमेकं तु यो द्विजः ॥  
निवसेत्सादरं तस्य तत्क्षणाद्वै द्विजन्मनः ॥ ९ ॥  
ब्राह्मणस्य तु चैकांशो नश्यत्येव न संशयः ॥  
द्विदिनं सेवनात्स्पर्शाद्दर्शनाच्छयनात्तथा ॥ 2.1.25.१० ॥  
भोजनात्सह पङ्क्तौ च महापातकिभिर्द्विजाः ॥  
द्वितीयभागो नश्येत ब्राह्मण्यस्य न संशयः ॥ ११ ॥  
त्रिदिनाच्च तृतीयांशो नश्यत्येव न संशयः ॥  
चतुर्दिनाच्चतुर्थांशो विलयं याति हि धुवम् ॥ १२ ॥  
अतः परं च तैः साकं शयनासनभोजनैः ॥  
तत्तुल्यपातकी भूयान्महापातकिसङ्गवान् ॥ १३ ॥  
तेन ब्राह्मण्यहीनोऽयं दुराचाराभिधो द्विज. ॥  
ग्रस्तोऽभवद्भीषणेन व्यालेनेव बलीयसा ॥ १४ ॥  
असौ परवशस्तेन वेतालेनातिपीडितः ॥  
देशाद्देशं भ्रमन्विप्रो वनाच्चैव वनान्तरम् ॥ १५ ॥  
पूर्वपुण्यविपाकेन दैवयोगेन स द्विजः ॥  
वेङ्कटाद्रिं महापुण्यं सर्वपातकनाशनम् ॥ १६ ॥ ॥  
अथ ज्ञाबालितीर्थस्नानाद्दुराचारवेतालयोर्महपातकादिनिवृत्तिः ॥ ॥  
अनुद्रुतः पिशाचेन वेतालेन द्विजो ययौ ॥  
न्यमज्जयत्स वेतालो महापातकनाशने ॥ १७ ॥  
जाबालितीर्थे विप्रेन्द्रा महापातकिसङ्गिनम् ॥  
उदतिष्ठत्क्षणादेव वेतालेन विमोचितः ॥ १८ ॥  
उत्थितोऽसौ द्विजो विप्रास्तस्मात्तीर्थात्तु पावनात् ॥  
स्वस्थो व्यचिन्तयत्कोऽयं स्वर्णमुख्याः समीपतः ॥ १९ ॥  
कथं मयागतमहो कावेरीतीरवासिना ॥  
इति चिन्ताकुलः सोऽयं जाबालेस्तीर्थमुत्तमम् ॥ 2.1.25.२० ॥  
जाबालिं च महात्मानं योगीन्द्रवरमुत्तमम् ॥  
समागम्य प्रणम्यासौ दुराचारोऽभ्यभाषत ॥ २१ ॥  
न जाने भगवन्विप्र पर्वतोऽयं वदाधुना ॥  
कावेरीतीरनिलयो दुराचाराभिधो ह्यहम् ॥ २२ ॥  
कृपया ब्रूहि मे ब्रह्मन्मयात्र कथमागतम्॥  
इति पृष्टो मुनिस्तेन दुराचारेण सुव्रतः ॥ २३ ॥  
ध्यात्वा मुहुर्तमवदद्दुराचारं कृपानिधिः ॥ २४ ॥ ॥  
॥ अथ जाबालिवर्णितपार्वणश्राद्धाकरणदोषकथनम् ॥  
॥ जाबालिरुवाच ॥ ॥  
महापातकिसंसर्गाद्दुराचारस्य ते पुरा ॥  
ब्राह्मण्यं नष्टमभवद्वेतालस्त्वां ततोऽग्रहीत् ॥ २५ ॥  
तेनाविष्टस्त्वमायातो विवशोऽत्र विमूढधीः ॥  
न्यमज्जयत्त्वां वेतालस्तीर्थेऽस्मिन्नतिपावने ॥ २६ ॥  
अत्र मज्जनमात्रेण विमुक्तः पातकाद्भवान् ॥  
जाबालितीर्थे ये स्नानं पुण्यं कुर्वन्ति मानवाः॥ २७॥  
तेषां नश्यन्ति वै सत्यं पञ्चपातकसञ्चयाः ॥  
सत्कर्मसाधने पुण्यतीर्थेऽस्मिन्स्नानमात्रतः ॥ २८ ॥  
महापातकिसंसर्गदोषस्ते विलयं गतः ॥  
त्वामग्रहीद्यो वेतालः पुरायं ब्राह्मणोऽभवत् ॥ २९ ॥  
मृतेऽहनि पितृश्राद्धं नाकरोत्पार्वणेन वै ॥  
तेन स्वपितृभिः शप्तो वेतालत्वमगादयम् ॥ 2.1.25.३० ॥  
सोऽपि जाबालितीर्थस्य जले स्नानप्रभावतः ॥  
वेतालत्वं विहायैव विष्णुलोकमवाप्तवान्॥ ३१ ॥  
न कुर्याद्यो नरः श्राद्धं मातापित्रोर्मृतेऽहनि ॥  
वेतालत्वमवाप्याशु पश्चान्नरकमश्नुते ॥ ३२ ॥  
॥ श्रीसूत उवाच ॥ ॥  
दुराचारो महापापी तीर्थेऽस्मित्स्नानमात्रतः ॥  
प्राप्तवान्विष्णुलोकं वै पुनरावृत्तिवर्जितम् ॥ ३३ ॥  
एवं वः कथितं पुण्यं दुराचारविमोक्षणम्॥  
तस्मात्पुण्यतमं तीर्थं सर्वपापहरं शुभम् ॥ ३४ ॥  
यत्र हि स्नानमात्रेण दुराचारो विमोचितः ॥  
यानि निष्कृतिहीनानि पापान्यपि विनाशयेत् ॥ ३५ ॥  
शूद्रेण पूजितं लिङ्गं विष्णुं वा यो नमेद्द्विजः ॥  
प्रायश्चित्तं न स्मृतिषु तस्योक्तं परमर्षिभिः ॥ ३६ ॥  
नश्येत्तस्यापि तत्पापं तीर्थे जाबालिसञ्ज्ञके ॥  
विप्रनिन्दाकृतां चैव प्रायश्चित्तं न विद्यते ॥ ३७ ॥  
विश्वासघातुकानां च कृतघ्नानां च निष्कृतिः ॥  
भ्रातृभार्यारतानां च प्रायश्चित्तं न विद्यते ॥ ३८ ॥  
तेषां जाबालितीर्थे वै स्नानाच्छुद्धिर्भविष्यति ॥  
एवं वः कथितं विप्रा जाबालेस्तीर्थवैभवम् ॥ ३९ ॥  
यच्छ्रुत्वा सर्वपापेभ्यो मुच्यते मानवो भुवि ॥ 2.1.25.४० ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेङ्कटाचलमाहात्म्ये जाबालितीर्थमहिमानुवर्णनन्नाम पञ्चविंशोऽध्यायः ॥ २५ ॥