+++
title = "०३२ सुवर्णमुखर्याविर्भाववर्णनम्"

+++
॥ अथ नद्युत्पादनायागस्त्वं प्रति अशरीर्युक्तिः ॥  
॥ भरद्वाज उवाच ॥ ॥  
स कदाचिन्मुनिवरः कृतपौर्वाह्निकक्रियः ॥  
विवेश देवतागारं समाराधयितुं शिवम्॥ १ ॥  
अदृश्यरूपा वाग्देवी तत्राश्रावि महात्मना ॥  
तेनाद्भुतोपपन्नेन व्यक्तवर्णसमुज्ज्वला ॥ २ ॥  
आकाशवाण्युवाचैनमगस्त्यं जपतां वरम् ॥  
नदीहीनो ह्ययं देशः प्रसिद्धोऽपि न शोभते ॥ ३ ॥  
ज्ञानविज्ञानविमुखः साकार इव भूसुरः ॥  
दीक्षेव दक्षिणाहीना ज्योत्स्नाहीनेव शर्वरी ॥ ४ ॥  
न विभाति नदीहीना पृथ्वीयं भूसुरोत्तम ॥  
प्रवर्तय नदीं काञ्चिल्लोकानां हितकाम्यया ॥ ५ ॥  
अगाधदुरितोद्भूतभीतिमोचनशालिनीम् ॥  
हितमेतत्सुरौघानामेतन्मुनिवरार्थितम् ॥ ६ ॥  
भद्रमेतन्मनुष्याणामेतदाचर सुव्रत ॥  
देवानामृषिवर्याणां भूजनानां हितावहाम् ॥ ७ ॥  
पापपङ्कप्रशमनीं प्रवर्तय महानदीम् ॥ ८ ॥  
॥ श्रीभरद्वाज उवाच ॥ ॥  
तदाकर्ण्य वचो विप्रः क्षणं चिन्तापरायणः ॥  
समाप्य देवतापूजां बहिर्वेद्यामुपाविशत् ॥ ९ ॥  
आनाययामास तदा तदाश्रमगतान्मुनीन् ॥  
तेषामकथयच्चासौ दिव्यवाणीरितं वचः ॥ 2.1.32.१० ॥  
तदद्भुतमुपश्रुत्य मुनयो हृष्टमानसाः ॥ ११ ॥  
अभिवन्द्य मुनिश्रेष्ठं मैत्रावरुणिमब्रुवन् ॥ १२ ॥  
॥ अथ सुवर्णमुखर्युत्पादनायागस्त्यं प्रति महर्षिप्रार्थना ॥  
॥ मुनय ऊचुः ॥ ॥  
आश्चर्याणां महाश्चर्यं मङ्गलानां च मङ्गलम् ॥  
तवैव शोभते दिव्यं त्वच्चरित्रं कृपानिधे ॥॥ १३ ॥  
तव हुङ्कारमात्रेण भ्रष्टो देवाधिराज्यतः ॥  
नहुषः कीटतां प्राप ततश्चित्रं न विद्यते ॥ १४ ॥  
समावृतधराचक्रः कल्लोलाताडिताम्बरः ॥  
किं न्वतो विद्यते चित्रं यदब्धिश्चुलकीकृतः ॥ १५ ॥  
सूर्यमार्गनिरोधार्थं प्रवृत्तो विन्ध्यभूधरः ॥  
त्वया प्रशान्तिं गमितः किं न्वतो विद्यते परम् ॥ १६ ॥  
तवाद्भुतानि कर्माणि कः स्तोतुं प्रभवेद्भुवि ॥  
मन्महाभाग्ययोगात्त्वं प्राप्तोऽसीति शरीरिताम् ॥ १७ ॥  
वयं कृतार्थाः सञ्जातास्त्रैलोक्ये यन्महामुने ॥  
निवसामोऽत्र भवता सनाथा ह्याश्रमस्थले ॥ १८ ॥  
वर्ण्यो हि याम्यतो दूरे विषयोऽयं द्विजोत्तम ॥  
समस्तवस्तुपूर्णोपि नदीहीनो न राजते ॥ १९ ॥  
किमलब्धनदीस्नानेनाऽमुना हतजन्मना ॥  
अनदीके जनपदे वासादजननं वरम् ॥ 2.1.32.२० ॥  
परिपाकस्तु भाग्यानामस्माकं समुपस्थितः ॥  
यदादिष्टोसि विबुधैः प्रवर्तय महानदीम् ॥ २१ ॥  
प्रवर्तितायां देशेस्मिन्महानद्यां तवानघ ॥  
कदा नु खलु यास्यामः कृतस्नाना कृतार्थताम् ॥ २२ ॥  
किं वितर्केण बहुना प्रयत्नः क्रियतां धुवम् ॥  
समानेतुं जगद्वन्द्यां शरण्यां सरिदुत्तमाम् ॥ २३ ॥ ॥  
॥ श्रीभरद्वाज उवाच ॥ ॥  
स तेषां वचनं हृद्यं मानयित्वा महाद्विजः ॥  
समानेष्यामि सरितमिति चक्रे विनिश्चयम् ॥ २४ ॥ ॥  
॥ अथ सुवर्णमुखर्याविर्भावायागस्त्यकृततपःप्रकारः ॥ ॥  
मुनीश्वरैरनुज्ञातस्तानभ्यर्च्य सुरानपि ॥  
विशेषपूजां विधिवद्विधाय पुरविद्विषः॥ २५ ॥  
अङ्गीकृत्य व्रतं गाढं बहुलक्लेशदुःसहम् ॥  
अनन्यसुलभं यत्नात्स चकार महत्तपः ॥ २६ ॥  
घोरेषु घर्मदिवसेष्वन्तरस्थो हविर्भुजाम् ॥  
चतुर्णां सवितृन्यस्तदृष्टिर्नापययौ क्लमम् ॥ २७ ॥  
वार्षिकेषु दिनेषूग्रवायुसम्पातदुःसहैः ॥  
आसारैस्ताड्यमानोऽपि नोद्वेगमगमद्धृदि ॥ २८ ॥  
हेमन्ते समये तिष्ठन्कण्ठदघ्नेषु वारिषु ॥  
जपध्यानपरो भूत्वा न किञ्चिद्विकृतिं ययौ ॥ २९ ॥  
ततः समीहितार्थस्य विलम्बमवलोक्य सः ॥  
पुनर्गाढतरां निष्ठां प्रपेदे लोकभीषणाम् ॥ 2.1.32.३० ॥  
निगृह्य मानसीं वृत्तिं निराहारो जितेन्द्रियः ॥  
अविज्ञातबहिर्वृत्तिस्तस्थौ पाषाणवत्तदा ॥ ३१ ॥  
एवं तपस्यतस्तस्य सर्वाङ्गेषु हुताशनः ॥  
अभ्रंलिहो ज्वलज्ज्योतिर्निश्चक्राम भयङ्करः ॥३२॥  
ततोऽद्भुतशिखाजालैरावृताः सर्वतो दिशः ॥  
समुदग्रभयोद्विग्ना जनौघाः परिचुक्रुशुः ॥ ३३ ॥  
तदा तथाविधं घोरं जगत्सङ्क्षोभमागतम् ॥  
देवा विज्ञापयामासुर्नमस्कृत्याब्जजन्मने ॥ ३४ ॥  
॥ अथागस्त्याश्रमं प्रति चतुर्मुखागमनम् ॥ ॥  
तानाश्वास्य ततो ब्रह्मा सिद्धगन्धर्वसेवितः ॥  
प्रादुरासीत्कुम्भभुवः पुरोभागे तपस्यतः ॥ ३५ ॥  
तमागतं समालोक्य ब्रह्माणं परमं द्विजः ॥  
प्रणम्य विविधैः स्तोत्रैस्तोषयामास तन्मनाः ॥ ३६ ॥  
ततस्तं विनयानम्रमगस्त्यं वीक्ष्य पद्मभूः ॥  
प्रसादसुमुखो भूत्वा पूतां गिरमुपाददे ॥ ३७ ॥  
॥ ब्रह्मोवाच ॥ ॥  
परितुष्टोऽस्मि तपसा दुश्चरेण तवानघ ॥  
वृणीष्व यद्यदिष्टं ते तत्तद्दास्यामि सुव्रत ॥ ३८ ॥  
॥ अगस्त्य उवाच ॥ ॥  
तव प्रसादात्सकलमुपपन्नं मम प्रभो ॥  
सम्प्रयच्छसि चेत्कामं याचे निःशङ्कया धिया ॥ ३९ ॥  
नदीहीनमिमं देशं दृष्ट्वा खिद्यति मे मनः ॥  
अर्थाववोधरहितं श्रुतिपाठमिवाधिकम् ॥ 2.1.32.४० ॥  
उर्वीं पावयितुं दक्षां रक्षितुं च महानदीम् ॥  
प्रसादं कुरु देवेश ममेष्टमिदमेव हि ॥ ४१ ॥  
॥ अथागस्त्यप्रार्थनया गङ्गां प्रति चतुर्मुखचोदना ॥  
॥ श्रीभरद्वाज उवाच ॥ ॥  
अगस्त्यस्य वचः श्रुत्वा भूयादेवमिति ब्रुवन् ॥  
सस्मार मनसा ब्रह्मा सुरवर्त्माश्रयां नदीम् ॥ ४२ ॥  
अथोपेत्य वियद्गङ्गा पुरस्तात्परमेष्ठिनः ॥  
अतिष्ठन्मुकुटन्यस्तप्रशस्ताञ्जलिभासुरा ॥ ४३ ॥  
स्वशासनात्समायातां विनयानतमस्तकाम् ॥  
तां सर्वजगतां धात्रीमिदं वचनमब्रवीत् ॥ ४४ ॥ ॥  
॥ ब्रह्मोवाच ॥ ॥  
गङ्गे मयानुशास्यासि कार्ये लोकोपकारके ॥  
तवापि लोकरक्षायां ममेव नियता स्थितिः ॥ ४५ ॥  
देशे नदीविहीनेऽत्र प्रवर्तयितुमापगाम् ॥  
हितार्थं सर्वलोकानां कुम्भजन्मा समीहते ॥ ४६ ॥  
तस्मात्त्वमवतीर्योर्वीं स्वांशेनैकेन भूजनान् ॥  
पुनीहि गच्छ वसुधामेतद्दर्शितवर्त्मना॥ ४७ ॥  
भूलोके सम्प्रवृत्ते तु प्रवाहे सिद्धिकाङ्क्षिणः ॥  
सेविष्यन्ते सुरवरा मुनिवर्याश्च सन्ततम् ॥ ४८ ॥  
नदीषूत्तमतां याहि त्राहि त्वत्संश्रयाञ्जनान् ॥  
कुरु प्रियमगस्त्यस्य गच्छ भद्रे यथासुखम् ॥ ४९ ॥  
॥ भरद्वाज उवाच ॥ ॥  
इत्युक्त्वान्तर्दधे ब्रह्मा तया नद्या च तेन च ॥  
प्रणामपूजनस्तोत्रैर्विशेषैरभिनन्दितः ॥ 2.1.32.५० ॥  
॥ अथागस्त्यसमीपे स्वांशत्वेन गङ्गाकृतनद्युत्पत्त्यभ्युपगमः ॥ ॥  
अथ गङ्गा मुनिपतेः पुरस्तात्स्वांशसम्भवाम् ॥  
दिव्यतेजोमयीं मूर्तिं दर्शयित्वा वचोऽब्रवीत् ॥ ५१ ॥  
॥ गङ्गोवाच ॥ ॥  
मदीयांशोऽयमवनीं सम्प्राप्य मुनिवल्लभ ॥  
पूरयिष्यति तेऽभीष्टं नदीरूपं समाश्रितः ॥ ५२ ॥  
॥ भरद्वाज उवाच ॥ ॥  
इत्युक्त्वा सिद्धवाहिन्यां गतायां तत्प्रयुक्तया ॥  
गन्तव्यं वर्त्मना केनेत्युक्तो मुनिरुवाच ताम् ॥ ५३ ॥  
॥ अगस्त्य उवाच ॥ ॥  
गच्छन्पुरस्तात्कल्याणि त्वदीयगमनोचितम् ॥  
अहं प्रदर्शयिष्यामि मार्गं त्वं मामनुव्रज ॥ ५४ ॥  
इत्युक्ता मुनिना तेन सम्प्रहृष्टा तवानघ ॥  
यदिष्टं तत्करिष्येऽहमिति प्रोवाच सा शुभा ॥ ५५ ॥  
अथ मुनिरवतार्य तां नगेन्द्राद्धृततटिनीतनुमभ्रसङ्गिशृङ्गात् ॥  
मुदिततरमना ययौ पुरस्तात्तदभिमतां पदवीं प्रदर्शयन्सः ॥ ५६ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेङ्कटाचलमाहात्म्ये श्रीसुवर्णमुखरीमाहात्म्यप्रशंसायां सुवर्णमुखर्याविर्भाववर्णनन्नाम द्वात्रिंशोऽध्यायः ॥ ३२ ॥