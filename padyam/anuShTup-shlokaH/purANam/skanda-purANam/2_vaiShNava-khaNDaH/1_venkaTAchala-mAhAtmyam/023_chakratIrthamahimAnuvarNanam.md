+++
title = "०२३ चक्रतीर्थमहिमानुवर्णनम्"

+++
॥ अथ चक्रतीर्थमाहात्म्यम् ॥  
॥ श्रीसूत उवाच ॥ ॥  
अथाहं सम्प्रवक्ष्यामि द्विजेन्द्राः सत्यवादिनः॥  
चक्रतीर्थस्य माहात्म्यं सर्वपापप्रणाशनम् ॥१॥  
ये शृण्वन्ति महापुण्यं चक्रतीर्थस्य वैभवम् ॥  
ते यान्ति विष्णुभवनं पुनरावृत्तिवर्जितम् ॥२॥  
अन्नदाने च विमुखा जलदाने तथैव च ॥  
गोदानविमुखा ये च शुद्धास्तेऽत्र निमज्जनात् ॥३॥  
तस्मात्पुण्यतमं तीर्थं चक्रतीर्थमनुत्तमम्॥ ४ ॥ ॥  
अथ पद्मनाभाख्यद्विजकृततपःप्रकारः ॥  
॥ श्रीसूत उवाच ॥ ॥  
पुरा श्रीवत्सगोत्रीयः पद्मनाभो जितेन्द्रियः ॥  
चक्रपुष्करिणीतीरे सोऽतप्यत महत्तपः ॥ ५ ॥  
दयायुक्तो निराहारः सत्यवादी जितेन्द्रियः ॥  
आत्मवत्सर्वभूतानि पश्यन्विषयनिःस्पृहः ॥ ६ ॥  
सर्वभूतहितो दान्तः सर्वद्वन्द्वविवर्जितः ॥  
वर्षाणि कतिचित्सोऽयं जीर्णपर्णाशनोऽभवत् ॥ ७ ॥  
कञ्चित्कालं जलाहारो वायुभक्षः कियत्समाः ॥  
एवं द्वादश वर्षाणि पद्मनाभो महामुनिः ॥ ८ ॥  
॥ अथ चक्रतीर्थे पद्मनाभाख्यद्विजकृततपस्तुष्टभगवदाविर्भावः ॥ ॥  
अतप्यत तपो घोरं देवैरपि सुदुष्करम्॥  
अथ तत्तपसा तुष्टो भगवान्कमलापतिः ॥ ९ ॥  
प्रत्यक्षतामगात्तस्य शङ्खचक्रगदाधरः ॥  
विकचाम्बुजपत्राक्षः सूर्यकोटिसमप्रभः ॥ 2.1.23.१० ॥  
उन्मील्य चक्षुषी तत्र दृष्टवान्वेङ्कटेश्वरम् ॥  
शङ्खचक्रधरं शान्तं श्रीनिवासं कृपानिधिम् ॥  
दृष्ट्वा देवं महात्मानं स्तोतुं समुपचक्रमे ॥ ११ ॥  
॥ अथ पद्मनाभाख्यद्विजकृतश्रीनिवासस्तुतिः ॥ ॥  
नमो देवाधिदेवाय वेङ्कटेशाय शार्ङ्गिणे ॥  
नारायणाद्रिवासाय श्रीनिवासाय ते नमः ॥ १२ ॥  
नमः कल्मषनाशाय वासुदेवाय विष्णवे ॥  
शेषाचलनिवासाय श्रीनिवासाय ते नमः ॥ १३ ॥  
नमस्त्रैलोक्यनाथाय विश्वरूपाय साक्षिणे ॥  
शिवब्रह्मादिवन्द्याय श्रीनिवासाय ते नमः ॥ १४ ॥  
नमः कमलनेत्राय क्षीराब्धिशयनाय ते ॥  
दुष्टराक्षससंहर्त्रे श्रीनिवासाय ते नमः ॥ १५ ॥  
भक्तप्रियाय देवाय देवानां पतये नमः ॥ १६ ॥  
प्रणतार्तिविनाशाय श्रीनिवासाय ते नमः ॥ १७ ॥  
योगिनां पतये नित्यं वेदवेद्याय विष्णवे ॥  
भक्तानां पापसंहर्त्रे श्रीनिवासाय ते नमः ॥ १८ ॥  
एवं स्तुतो महाभागः श्रीनिवासो जगन्मयः ॥  
पद्मनाभाख्यऋषिणा चक्रतीर्थनिवासिना ॥ १९ ॥  
॥ अथ पद्मनाभस्य चक्रतीर्थे निरन्तरवासाय भगवन्नियमनम् ॥ ॥  
सन्तोषं परमं प्राप्य वेङ्कटेशो दयानिधिः ॥ 2.1.23.२० ॥  
पद्मनाभं द्विजवरं शान्तं धर्मपरायणम् ॥  
सुधाधारोपमं वाक्यमब्रवीत्पुरुषोत्तमः ॥ २१ ॥  
॥ श्रीनिवास उवाच ॥ ॥  
द्विजवर्य महाभाग मत्पादकमलार्चक ॥  
चक्रतीर्थस्य तीरे त्वमाकल्पं पूजयन्वस ॥ २२ ॥  
इत्युक्त्वा भगवान्विष्णुस्तत्रैवान्तरधीयत ॥  
अन्तर्धानं गते देवे श्रीनिवासे जगद्गुरौ ॥ २३ ॥  
चक्रतीर्थस्य तीरे तु वासं चक्रे महामतिः ॥  
ततः कालान्तरे कश्चिद्राक्षसो भीमदर्शनः ॥ २४ ॥  
मुनिं तं पद्मनाभाख्यं नारायणपरायणम् ॥  
आययौ भक्षितुं क्रूरः क्षुधया परिपीडतः ॥ २५ ॥  
ब्राह्मणं तरसा सोऽयं राक्षसो जगृहे तदा ॥  
गृहीतस्तरसा तेन् विप्रो वेदाङ्गपारगः ॥ ५४ ॥  
प्रचुक्रोश दयाम्भोधिमापन्नानां परायणम्॥  
नारायणं चक्रपाणिं पक्ष रक्षेति वै मुहुः॥ २७॥  
वेङ्कटेश दयासिन्धो शरणागतपालक ॥  
त्राहि मां पुरुषव्याघ्र रक्षोवशमुपागतम्॥२८॥  
लक्ष्मीकान्त हरे विष्णो वैकुण्ठ गरुडध्वज॥  
मां रक्ष राक्षसाक्रान्तं ग्राहाक्रान्तं गजं यथा॥ २९॥  
दामोदर जगन्नाथ हिरण्यासुरमर्दन ॥  
प्रह्लादमिव मां रक्ष राक्षसेनातिपीडितम् ॥ 2.1.23.३० ॥  
॥ अथ पद्मनाभहननोद्युक्तासुरवधाय भगवत्कृतचक्रप्रेषणम् ॥ ॥  
इत्येवं स्तुवततस्तस्य पद्मनाभस्य हे द्विजाः ॥  
स्वभक्तस्य भयं ज्ञात्वा चक्रपाणिर्दयानिधिः ॥ ३१ ॥  
स्वचक्रं प्रेषयामास भक्तरक्षणकारणात् ॥  
प्रेरितं विष्णुचक्रं तद्विष्णुना प्रभविष्णुना॥ ३२॥  
आजगामाथ वेगेन चक्रपुष्करिणीतटम्॥  
अनन्तादित्यसङ्काशमनन्ताग्निसमप्रभम्॥ ३३॥  
महाज्वालं महानाद महासुरविमर्दनम्॥  
दृष्ट्वा सुदर्शनं विष्णो राक्षसोऽथ प्रदुद्रुवे॥ ३४॥  
अथ भगवत्प्रेषितचक्रकृतासुरवधः॥  
द्रवमाणस्य तस्याशु राक्षसस्य सुदर्शनम्॥  
शिरश्चकर्त सहसा ज्वालामालादुरासदम् ॥ ३५ ॥  
ततो विप्रवरो दृष्ट्वा राक्षसं पतितं भुवि ॥  
मुदा परमया युक्तस्तुष्टाव च सुदर्शनम् ॥ ३६ ॥  
॥ पद्मनाभ उवाच ॥ ॥  
विष्णुचक्र नमस्तेऽस्तु विश्वरक्षणदीक्षित ॥  
नारायणकराम्भोज भूषणाय नमोऽस्तु ते ॥ ३७ ॥  
युद्धेष्वसुरसंहारकुशलाय महारव ॥  
सुदर्शन नमस्तुभ्यं भक्तानामार्तिनाशन ॥ ३८ ॥  
रक्ष मां भयसंविग्नं सर्वस्मादपि कल्मषात् ॥  
स्वामिन्सुदर्शन विभो चक्रतीर्थे सदा भवान् ॥ ३९ ॥  
सन्निधेहि हिताय त्वं जगतो मुक्तिकाङ्क्षिणः ॥  
ब्राह्मणेनैवमुक्तं तद्विष्णुचक्रं मुनीश्वराः ॥ 2.1.23.४० ॥  
तं प्राह पद्मनाभाख्यं प्रीणयन्निव सौहृदात् ॥ ४१ ॥  
॥ अथ द्विजप्रार्थनया चक्रकृतवरदानादिः ॥  
॥ सुदर्शन उवाच ॥ ॥  
पद्मनाभ महापुण्यं चक्रतीर्थमनुत्तमम्॥  
अस्मिन्वसामि सततं लोकानां हितकाम्यया ॥ ४२ ॥  
त्वत्पीडां परिचिन्त्याहं राक्षसेन दुरात्मना ॥ ४३ ॥  
प्रेरितो विष्णुना विप्र त्वरया समुपागतः ॥  
त्वत्पीडकोऽपि निहतो मयाऽयं राक्षसाधमः ॥ ४४ ॥  
मोचितस्त्वं भयादस्मात्त्वं हि भक्तो हरेः सदा ॥  
चक्रतीर्थे महापुण्ये सर्वपापहरे द्विज ॥ ४५ ॥  
सततं लोकरक्षार्थं सन्निधानं करोमि ते ॥  
अस्मिन्मत्सन्निधानात्ते तथान्येषामपि द्विज ॥ ४६ ॥  
इतः परं न पीडा स्याद्भूतराक्षससम्भवा ॥  
अस्मिन्मत्सन्निधानात्स्याच्चक्रतीर्थमिति प्रथा ॥ ४७ ॥  
स्नानं येऽत्र प्रकुर्वन्ति चक्रतीर्थे विमुक्तिदे ॥  
तेषां पुत्राश्च पौत्राश्च वंशजाः सर्व एव हि ॥ ४८ ॥  
विधूतपापा यास्यन्ति तद्विष्णोः परमं पदम् ॥  
इत्युक्त्वा विष्णुचक्रं तत्पद्मनाभस्य पश्यतः ॥ ४९ ॥  
अन्येषामपि विप्राणां पश्यतां सहसा द्विजाः ॥  
चक्रपुष्करिणीं तां तु प्राविशत्पापनाशिनीम् ॥ 2.1.23.५० ॥  
॥ श्रीसूत उवाच ॥ ॥  
चक्रतीर्थस्य माहात्म्यं विप्रेन्द्राः पापनाशनम् ॥  
युष्माकं कथितं सर्वं शौनकाद्या महौजसः ॥ ५१ ॥  
चक्रतीर्थसमं तीर्थं न भूतं न भविष्यति ॥  
अत्र स्नात्वा नरा विप्रा मोक्षभाजो न संशयः ॥९२ ॥  
कीर्तयेदिममध्यायं शृणुयाद्वा समाहितः ॥  
चक्रतीर्थाभिषेकस्य प्राप्नोति फलमुत्तमम् ॥ ५३ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेङ्कटाचलमाहात्म्ये चक्रतीर्थमहिमानुवर्णनन्नाम त्रयोविंशतितमोऽध्यायः ॥ २३ ॥