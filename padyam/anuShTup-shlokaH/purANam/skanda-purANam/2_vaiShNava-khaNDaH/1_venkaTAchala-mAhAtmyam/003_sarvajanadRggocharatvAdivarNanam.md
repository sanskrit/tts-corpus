+++
title = "००३ सर्वजनदृग्गोचरत्वादिवर्णनम्"

+++
अथ अगस्त्यप्रार्थनया भगवतः सर्वजनदृग्गोचरत्ववर्णनम् ॥  
॥ श्रीवराह उवाच ॥ ॥  
हन्त ते कथयिष्यामि पुरावृत्तं वरानने ॥  
शृणु पुण्यं महादेवि सभविष्यं सहोत्तरम् ॥ १ ॥  
वैवस्वतेऽन्तरे देवि पूर्वे कृतयुगेंऽतरे ॥  
वायोस्तपो महद्दृष्ट्वा श्रीभूमिसहितोऽनघ ॥  
आगच्छच्छ्रीनिवासश्च स्वामिपुष्करिणीतटे ॥ २ ॥  
दक्षिणेऽस्मिन्पुण्यतम आनन्दाख्यविमानके ॥  
वसिष्यति च श्रीकान्तो वायोः प्रियकरो हरिः ॥ ३ ॥  
तदारभ्य हृषीकेशः सेनान्याराधितोऽनिशम् ॥  
आकल्पान्तमदृश्योऽस्मिन्विमानेऽसौ वसिष्यति ॥ ४ ॥  
॥ धरण्युवाच ॥ ॥  
अदृश्यो भगवान्मर्त्यैः कथ दृश्यो भविष्यति ॥ ५ ॥  
श्रीनिवासोऽपि देवेशो भवद्दक्षिणपार्श्वगः ॥  
एतद्वद सुराधीश जनैराराध्यते कथम् ॥ ६ ॥ ॥  
॥ श्रीवराह उवाच ॥ ॥  
अगस्त्योऽस्मिन्समासाद्य दृष्ट्वा देवं सनातनम् ॥  
आराध्य द्वादशाब्दं तं प्रीणयित्वा पुनःपुनः ॥ ७ ॥  
ययाचे तत्र सान्निध्यं भवान्दृश्यो भवत्विति ॥  
एवमुक्तो हृषीकेशः श्रीभूमिसहितो धरे ॥ ८ ॥  
॥ श्रीभगवानुवाच ॥ ॥  
अहं दृश्यो भविष्यामि त्वत्कृते सर्वदेहिनाम् ॥  
एतद्विमानं देवर्षे न दृश्यं स्यात्कदाचन ॥ ९ ॥  
आकल्पान्तं मुनीन्द्रास्मिन्दृश्योऽहं नात्र संशयः ॥  
मुनिस्तद्वचनं श्रुत्वा प्रीतः प्रायात्स्वमाश्रमम् ॥ 2.1.3.१० ॥  
ततश्चतुर्भुजो देवः स दृश्योऽभून्नरादिभिः ॥  
विमाने मुनिचिन्त्येऽस्मिन्नासिता च तथोत्तरम् ॥ ११ ॥  
आराध्यमानः स्कन्देन वायुना सेवितः सदा ॥  
एवं गते महाकाले चतुर्युगसमन्विते ॥ १२ ॥  
॥अथ मित्रवर्मण आकाशराजाख्यसुतोत्पत्तिवर्णनम् ॥  
अष्टाविंशे तु सञ्जाते द्वापरान्ते वसुन्धरे ॥  
युद्धे च भारतेऽतीते तिष्ये सति युगे तथा ॥ १३ ॥  
विक्रमार्कादयो भूपाः शकाः शूद्रादयस्तथा ॥  
गमिष्यन्ति स्वर्गलोकं मामज्ञात्वा वरानने ॥ १४ ॥  
ततः सोमकुलोद्भूतो मित्रवर्मा महारथः ॥  
तुण्डीरमण्डले राजा नारायणपुरं वसन् ॥ १५ ॥  
भविष्यति वरारोहे महाभाग्योदयो महान् ॥  
तस्मिञ्छासति भूलोकं धर्मेण पृथिवीपतौ ॥ १६ ॥  
अकृष्टपच्या पृथिवी सर्वसस्यविभूषणा ॥  
निरीतिकोऽभवत्सर्वो जनो धर्मसमन्वितः ॥ १७ ॥  
तस्य पत्नी समभवत्पाण्ड्यकन्या मनोरमा ॥  
तस्य जज्ञे कुलोत्तंसो वियन्नामा सुतोऽस्य वै ॥ १८ ॥  
तस्य पत्नी तु धरणी नाम्नासीच्छकवंशजा ॥  
तस्मिन्राज्यं विनिक्षिप्य मित्रवर्मा नृपोत्तमः ॥ १९ ॥  
ययौ तपोवनं पुण्यं वेङ्कटाद्रेः समीपतः ॥ 2.1.3.२० ॥  
॥ अथ धरणीतलात्पद्मावत्युत्पत्तिक्रमः ॥ ॥  
आकाशनामा तु महान्राजाभूत्सार्वभौमकः ॥  
एकदारव्रतो राजा धरणीसक्तचेतनः ॥ २१ ॥  
यज्ञार्थं शोधयामास भुवमारणितीरतः ॥  
काञ्चनेन हलेनैव कृष्यमाणे धरातले ॥ २२ ॥  
बीजमुष्टिं विकिरता दृष्टा कन्या धरोद्गता ॥  
पद्मशय्यागता रम्या सर्वलक्षणलक्षिता ॥ २३ ॥  
तप्तजाम्बूनदमयी पुत्रिकेव विराजती ॥  
तां दृष्ट्वा स महीपालो विस्मयोत्फुल्ललोचनः ॥ २४ ॥  
आदाय तनया चेयं ममैवेति पुनःपुनः ॥  
जहर्ष मन्त्रिभिश्चैनं प्राह वागशरीरिणी ॥ २५ ॥  
सत्यं तवैव तनया वर्धयस्व सुलोचनाम् ॥  
ततः प्रीतमना राजा स्वपुरं प्रविवेश ह ॥ २६ ॥  
आहूय धरणीं देवीमिदमाह महीपतिः ॥  
देवदत्तामिमां पश्य भूतलादुत्थितां मम ॥ २७ ॥  
आवाभ्यां तदपुत्राभ्यां पुत्रीयं भविता ध्रुवम् ॥  
इत्युक्त्वा प्रददौ देव्या हस्ते प्रीत्या वियन्नृपः ॥ २८ ॥  
॥ अथ आकाशराजस्य धरण्याख्यपत्न्यां वसुदानाख्यसुतोत्पत्तिः ॥ ॥  
तस्यां गृहं प्रविष्टायां धरणी गर्भमादधौ ॥  
वियन्नृपश्च सुप्रीतो वीक्ष्य स्निग्धविलोचनाम् ॥ २९ ॥  
उवाच फलिता सुभ्रुर्लता सान्तानिकी च मे ॥ 2.1.3.३० ॥  
अथ सा धरणी देवी काले कमललोचना ॥  
सुप्रशस्ते मुहूर्ते च स्वोच्चसंस्थेषु पञ्चसु ॥  
ग्रहेषु सुषुवे पुत्रं मेषस्थे च दिवाकरे ॥ ३१ ॥  
देवदुन्दुभयो नेदुः पुष्पवृष्टिर्गृहेऽपतत् ॥  
ववौ वायुः सुखस्पर्शस्तज्जन्मदिवसे तदा ॥ ३२ ॥  
पुत्रसूतिप्रवक्तॄणां सुप्रीतः पुत्रजन्मनि ॥  
सर्वस्वदानमकरोच्छत्रचामर वर्जितम् ॥ ३३ ॥  
कपिलाकोटिदानं च वृषभाणां शताधिकम् ॥  
दिवसे द्वादशे पुण्ये जातकर्मादिकाः क्रिया ॥  
चकार नामधेयं च वसुदान इति स्वयम् ॥ ३४ ॥  
॥ श्रीवराह उवाच ॥ ॥  
आकाशतनयो देवि वसुदानो मनोरमः ॥  
ववृधे दिवसैर्बालः शुक्लपक्ष इवोडुराट् ॥ ३५ ॥  
उपनीतो विनीतोऽसौ गुरुभिर्ब्रह्मपारगैः ॥  
पितुरस्त्राणि शस्त्राणि मन्त्रवत्सोऽप्यशिक्षत ॥ ३६ ॥  
चतुष्पादं धनुर्वेदं साङ्गोपाङ्गमधीतवान् ॥  
पिता तेनातिबलिना दुराधर्षः परैरभूत् ॥ ३७ ॥  
आकाश इव निष्पङ्को ग्रीष्मे भानुमता युतः ॥  
वैशाख इव मध्याह्ने दुःसहो दुर्निरीक्षकः ॥ ३८ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेङ्कटाचलमाहात्म्ये धरणीवराहसंवादेऽगस्त्यप्रार्थनयाभगवतः सर्वजनदृग्गोचरत्वादिवर्णनन्नाम तृतीयोऽध्यायः ॥ ३ ॥ ॥ छ ॥