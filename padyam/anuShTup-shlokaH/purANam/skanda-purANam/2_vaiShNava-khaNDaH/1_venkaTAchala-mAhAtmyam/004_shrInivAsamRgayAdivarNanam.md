+++
title = "००४ श्रीनिवासमृगयादिवर्णनम्"

+++
॥ अथ उद्यानवासिन्याः पद्मावत्याः समीपे नारदागमनम् ॥  
॥ धरण्युवाच ॥ ॥  
उक्तं भगवता तस्य वियत्पुत्रस्य नाम च ॥  
अयोनिजायास्तत्पुत्र्याः किं नाम च तदाऽकरोत्॥१॥  
॥ श्रीसूत उवाच ॥ ॥  
इति पृष्टः पुनः प्राह श्रीवराहो जगत्पतिः ॥ २ ॥  
॥ श्रीवराह उवाच ॥ ॥  
आकाशराजो मतिमांस्तां दृष्ट्वा कमलेशयाम् ॥ ३ ॥  
पद्मिनीति च नाम्ना वै चकार वसुधासुताम् ॥  
तां तु यौवनसम्पन्नां सखीभिः परिवारिताम् ॥ ४ ॥  
आरामे विहरन्तीं च शुककोकिलनादिते ॥  
यदृच्छयाऽऽगतस्तत्र नारदो मुनिसत्तमः ॥ ५ ॥  
वनलक्ष्मीमिवालोक्य विस्मयादिदमब्रवीत् ॥ ६ ॥  
॥ नारद उवाच ॥ ॥  
कासि कस्य सुता भीरु हस्तं दर्शय मे तव ॥  
इत्युक्ता सा सुचार्वङ्गी स्वात्मानं मुनयेऽब्रवीत्॥ ७ ॥  
वियद्राजसुता ब्रह्मँल्लक्षणानि वदस्व मे ॥  
इत्युक्तः स तदा प्राह नारदो मुनिसत्तमः ॥ ८ ॥  
॥ अथ नारदोदीरित पद्मावतीशरीरलक्षणानि ॥  
॥ नारदउवाच ॥  
शृणु त्वं चारुवदने लक्षणानि वदामि ते ॥  
पादौ प्रतिष्ठितौ सुभ्रु रक्तपद्मदलान्वितौ ॥ ९ ॥  
पादाङ्गुल्यः समा रक्ता रक्ततुङ्गनखान्विताः ॥  
गुल्फौ गूढौ समावेतौ जङ्घे चारोमशे शुभे ॥ 2.1.4.१० ॥  
जानुनी समसुस्निग्धे समावूरू क्रमादुरू ॥  
नितम्बौ पृथुलौ पीनौ जघनं चिन्त्यमेव हि ॥ ११ ॥  
नाभिर्मण्डलवान्निम्नः पार्श्वौ ते मेदुरावुभौ ॥  
त्रिवलीललितं मध्यं रोमराजिविराजितम् ॥ १२ ॥  
स्तनौ पीनौ घनौ स्निग्धाबुन्नतौ मग्नचूचुकौ ॥  
करौ ते रक्तपद्माभौ पद्मरेखासमन्वितौ ॥  
सुसूक्ष्मौ रक्तसत्पर्व निरन्तरसमाङ्गुली ॥ १३ ॥  
शुकतुण्डसमाकारनखपङ्क्तिविराजितौ ॥  
दीर्घौ च कोमलौ भद्रे भुजौ ते पुष्पदण्डवत् ॥ १४ ॥  
पृष्ठं ते वेदिवद्भाति विलग्नमृजु मध्यमम् ॥  
कण्ठस्तु रक्तो दीर्घश्च स्कन्धौ चावनतौ शुभे ॥ १५ ॥  
मुखं प्रसन्नं सततमकलङ्कशशिप्रभम् ॥  
कपोलौ कनकादर्शसदृशौ कुण्डलोज्ज्वलौ ॥ १६ ॥  
तिलपुष्पसमाकारा नासिका ते शुभानने ॥  
अकलङ्काष्टमीचन्द्रसदृशोऽतिमनोहरः ॥ १७॥  
दृश्यतेऽयं ललाटस्ते नीलालकसुशोभितः ॥  
मूर्धा ते समवृत्तश्च स्निग्धायतकचान्वितः ॥ १८ ॥  
स्मितसंशोभिदशनं बिम्बाधरसमन्वितम् ॥  
मुखं ते विष्णुयोग्यं स्यादिति मे निश्चिता मतिः ॥१९॥  
नाभिस्ते दक्षिणावर्त आवर्त इव गाङ्गजः ॥  
त्वं हि क्षीराब्धिसम्भूता लक्ष्मीरिव हि दृश्यसे ॥ 2.1.4.२० ॥  
॥ श्रीवराह उवाच ॥  
इत्युक्त्वा पूजितस्ताभिर्नारदोऽन्तर्दधे तदा ॥  
एतच्छ्रुत्वाऽथ तत्सख्यस्तामूचुः पद्मिनीं सखीम् ॥२१॥  
अथ पद्मावत्याः स्वसखीभिः साकं पुष्पाटवी गमनम् ॥ ॥  
वनं गच्छाम पुष्पार्थं वसन्तः समुपागतः ॥  
कर्णिकाराश्च चूताश्च चम्पकाः पारिभद्रकाः ॥२२॥  
पलाशाः पाटलाः कुन्दा रक्ताशोकाश्च पुष्पिताः॥  
पद्मिन्यः सिन्धुवाराश्च मालत्यो यूथिकालताः॥२३॥  
कह्लारकरवीराश्च सङ्घर्षादिव पुष्पिताः ॥  
पुष्पावचयनं कुर्मो वनेऽस्मिन्सुमनोहरे ॥२४॥  
इत्युक्त्वा ता वनं जग्मुराकाशतनयायुताः ॥  
पुष्पाण्याहरमाणास्तु विचरन्त्यस्ततस्ततः ॥ २५ ॥  
कञ्चिद्गजेन्द्रं ददृशुः शुभ्रदन्तद्वयोज्ज्वलम् ॥  
गण्डभित्तितलोद्भूतमदधाराद्वयोज्ज्वलम्॥२६॥  
उन्नतं करिणीयूथैः समुपेतं रजोज्ज्वलम् ॥  
फूत्कारिपुष्करप्रोद्यच्छीकरापूरिताननम्॥ २७ ॥  
दृष्ट्वा चोद्विग्नहृदया वनस्पतिमुपाश्रिताः ॥  
एतस्मिन्नन्तरे चाशु ददृशुर्हयमुत्तमम्॥२८॥  
अथ मृगयार्थं पुष्पाटवीं प्रति श्रीनिवासागमनम्॥  
अकलङ्केन्दुधवलं जाम्बूनदपरिष्कृतम् ॥  
स्फुरद्विद्युल्लतायुक्तशरन्मेघमिवोन्नतम् ॥ २९ ॥  
तस्मिंस्तु पुरुषं कृष्णं मदनाकारवर्चसम्॥  
पुण्डरीकदलाकारकर्णान्तायतलोचनम् ॥ 2.1.4.३० ॥  
सुसूक्ष्मक्षौमसंवीतनीलचूलिकयोज्ज्वलम् ॥  
पद्मरागमणिद्योतिस्फुरत्कुण्डलमण्डितम् ॥ ३१ ॥  
सुवर्णरत्नखचितशार्ङ्गदिव्यधनुर्धरम् ॥  
अपरेण करेणैव वहन्तं काञ्चनं शरम् ॥३२॥  
पीतकक्षोमसंवीतकटिदेशं सुमध्यमम् ॥  
रत्नकङ्कणकेयूरकटिसूत्रविराजितम॥३३॥  
विशालवक्षः संशोभिदक्षिणावर्तसंयुतम् ॥  
स्वर्णयज्ञोपवीतेन स्फुरत्स्कन्धं मनोहरम्॥३४॥  
ईहामृगं समुद्दिश्य महावेगादनुद्रुतम् ॥  
तं दृष्ट्वा विस्मिता नार्यः सस्मितास्तस्थुरत्र वै ॥३५॥  
तं दृष्ट्वा हयमारूढं गजेन्द्रो नम्रमस्तकः ॥  
तुण्डमुद्धृत्य गर्जन्वै विनिर्वृत्य ययौ वनम् ॥३६॥  
तस्मिन्गते गजे तत्र हयारूढः समाययौ ॥  
ईहामृगं विचिन्वानः पुष्पलावीसमीपतः॥३७॥  
॥ अथ भगवतः कन्यकानां चान्योन्यसंवादः॥ ॥  
ताः समेत्य स चोवाच तुरगोपरि संस्थितः॥  
अत्रागतो मृगः कश्चिदीहामृग इतीरितः ॥३८॥  
दृष्टो वा भवतीभिः स ब्रूत मे कन्यका इति ॥३९।  
॥ श्रीवराह उवाच ॥ ॥  
प्रत्यूचुस्तास्तु तं कन्या दृष्टोस्माभिर्न कश्चन ॥2.1.4.४०॥  
किमर्थमागतोस्माकं वनं वरधनुर्धरः ॥  
अत्रावध्या मृगाः सर्वे वर्तमाना निषादप ॥४१॥  
आशु गच्छ वनादस्मादाकाशनृपपालितात् ॥  
इति तासां वचः श्रुत्वा हयादवरुरोह सः ॥ ४२ ॥  
कास्तु यूयमियं चापि कन्यकाम्बुजसन्निभा ॥  
सुभगा चारुसर्वाङ्गी पीनोन्नतपयोधरा ॥  
ब्रूत मेऽहं गमिष्यामि श्रुत्वा स्वस्यालयं गिरिम् ॥ ४३ ॥  
इति तस्या वचः श्रुत्वा धरण्यात्मजयेरिता ॥  
सखी पद्मावती प्राह निषादं पर्वतालयम् ॥ ४४ ॥  
आकाशराजतनया वसुधातलसम्भवा ॥  
अस्माकं नायिका शूर पद्मिनीनाम नामतः ॥ ४५ ॥  
ब्रूहि त्वं सुभगाकार किन्नामा कस्य वा सुतः ॥  
जातिः का कुत्र ते वासः किमर्थं त्वमिहागतः ॥  
इति पृष्टः स ताः प्राह मन्दस्मितमुखाम्बुजः ॥ ४६ ॥  
दिवाकरकुलं प्राहुरस्माकं तु पुराविदः ॥  
यस्य नामान्यनन्तानि पावनानि मनीषिणाम् ॥ ४७ ॥  
वर्णतो नामतश्चापि कृष्णं प्राहुस्तपस्विनः ॥  
ब्रह्मद्विषां सुरारीणां यस्य चक्रं भयावहम् ॥ ४८ ॥  
यस्य शङ्खध्वनिं श्रुत्वा मोहमीयुर्हि वैरिणः ॥  
यस्य वै धनुषस्तुल्यं धनुर्नैवामरेष्वपि ॥ ४९ ॥  
तं मां वीरपतिं प्राहुर्वेङ्कटाद्रिनिवासिनम् ॥  
तस्मादद्रितटात्सोऽहं निषादैरनुगैर्वृतः ॥ 2.1.4.५० ॥  
मृगयार्थं हयारूढो युष्माकं वनमागतः ॥  
मयाप्यनुद्रुतः कश्चिन्मृगो वायुगतिर्ययौ ॥ ५१ ॥  
तमदृष्ट्वा वनं पश्यन्दृष्टवान्सुभगामिमाम् ॥  
कामादिहागतोऽहं वो मया किं लभ्यते न्वियम् ॥ ५२ ॥  
इति कृष्णवचः श्रुत्वा कुद्धास्ताः पुनरब्रुवन् ॥  
आकाशराजो दृष्ट्वा त्वां कृत्वा निगडबन्धनम् ॥  
यावन्नयति तावत्त्वं गच्छ शीघ्रं स्वमालयम् ॥५३॥  
तर्जितस्ताभिरेवं स हयमारुह्य शीघ्रगम् ॥  
युक्तः स्वानुचरैः सर्वैर्ययौ द्रुततरं गिरिम् ॥ ५४ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेङ्कटाचलमाहात्म्ये धरणीवराहसंवाद उद्यानवासिन्याः पद्मावत्यास्समीपे नारदागमन श्रीनिवासमृगयादिवर्णनन्नाम चतुर्थोऽध्यायः ॥ ४ ॥