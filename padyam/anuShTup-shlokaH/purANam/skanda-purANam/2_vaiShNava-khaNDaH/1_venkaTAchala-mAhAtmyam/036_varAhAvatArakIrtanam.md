+++
title = "०३६ वराहावतारकीर्तनम्"

+++
॥ अथ वराहकृतधरण्युद्धरणक्रमः॥  
॥ भरद्वाज उवाच ॥ ॥  
पुरा निशात्यये धातुः प्रबुद्धो मधुसूदनः ॥  
पुनः प्रवृत्तिं भूतानामन्वियेष धिया भृशम् ॥१॥  
विना वसुमतीमन्ये भूतौघधरणक्षमाः ॥  
न भवन्तीति हृदये तर्कस्तस्याजनिष्ट च ॥ २ ॥  
अपश्यत्प्रणिधानेन महीं पातालगोचराम्॥  
अतिमात्रभयोद्विग्नां परीतां महताम्बुना ॥ ३ ॥  
प्रतिपेदे तदा रूपं भूसमुद्धरणोचितम् ॥  
उपकर्मोष्ठमनलजिह्वं प्रणवघोषणम् ॥४॥  
चतुराम्नायचरणं प्रायश्चित्तखुराञ्चितम् ॥  
प्राग्वंशकायं विलसद्दर्भरोमावलीयुतम् ॥ ५ ॥  
प्रवर्ग्यावर्तसम्पन्नं दक्षिणाग्न्युदरान्वितम् ॥  
स्रुक्तुण्डमखिलैः सर्वैः संविभक्ताङ्गसन्धिकम् ॥ ६ ॥  
दिव्यसूक्तसटाजालं परत्रह्मशिरस्तथा ॥  
हव्यकव्यरयोपेतं विशुद्धपशुजानुकम् ॥ ७ ॥  
उक्तात्युक्तादिकच्छन्दोमार्गमन्त्र बलान्वितम् ॥  
सर्वयज्ञमयं दिव्यं वाराहं रूपमास्थितः ॥ ८ ॥  
अन्वेष्टुं धरणीमब्धेर्विवेश सलिलान्तरम् ॥  
दंष्ट्राबालशशाङ्कोत्थलसत्कान्तिचयैर्हठात्॥ ॥ ९ ॥  
कल्पान्तसमयस्फीतं तमिस्रमपसारयन् ॥  
अभिभूताम्बुभृद्घोषैर्मुहुर्ब्रह्माण्डकन्दराम् ॥ 2.1.36.१० ॥  
निनादमुखरां कुर्वन्गाढैर्घुरुघुरुस्वनैः ॥  
खुरप्रखुरविन्यासैर्जर्जरीकृतविग्रहम् ॥ ११ ॥  
इतस्ततो विलुठयन्नुरगाणामधीश्वरम् ॥  
तीव्रैर्निःश्वासपवनैरापातालं सरित्पतेः ॥ १२ ॥  
प्रापयन्नतलस्पर्शमन्तरं दर्शनीयताम् ॥  
अतिदीर्घेण पात्रेण मग्नोन्मग्नेन वारिधेः ॥ १३ ॥  
सङ्क्षोभितानि पाथांसि कुर्वन्नन्तर्ययौ तदा ॥  
सप्तपातालमूलाधः स्थितां तोये भयाकुलाम् ॥ १४ ॥  
वेपमानां समालोक्य धरणीं हृष्टमानसः ॥  
तामारोप्य स्वदंष्ट्राग्रमुन्ममज्ज सरित्पतेः ॥ १५ ॥  
संस्तूयमानो मुनिभिर्जनलोकनिवासिभिः ॥  
तस्मिन्नुद्वहति प्रेम्णा देवे वसुमतीं क्षणम् ॥ १६ ॥  
प्रतिसारा बभूवाधो वारिधेमर्ङ्गलोचिता ॥  
तदुत्तारणवेलायां वराहवपुषोऽर्जुन ॥ १७ ॥  
गम्भीरघोषैरम्भोधिः प्राप मङ्गलतूर्यताम् ॥  
उद्वृत्तवीचिविक्षिप्तशीकरासारसङ्गतः ॥ १८ ॥  
भेजे मुक्ताफलचयो मङ्गलाक्षतविभ्रमम्॥  
उदूढा तेन देवेन सा बभौ सलिलाप्लुता ॥ १९ ॥  
गाढरागसमुत्पन्नस्वेदक्लिन्नतनूरिव ॥  
इत्थमुद्धृत्य भगवान्महीं पातालमूलतः ॥ 2.1.36.२० ॥  
सुदृढं स्थापयामास मध्येऽम्बुनिधिपाथसाम् ॥  
तेनोद्धृतायां मेदिन्यां पूर्णं तद्भूनभोन्तरे ॥ २१ ॥  
जलं तत्कृतमर्यादाऽव्यवच्छिन्नमभूत्तदा ॥  
संस्थाप्य पृथिवीमित्थं तदीयाधारसिद्धये ॥ २२ ॥  
दिग्गजानहिराजं च कमठं च न्यवेशयत् ॥  
तेषामपि च सर्वेषामाधारत्वेन सादरम् ॥ २३ ॥  
अव्यक्तरूपां स्वां शक्तिं युयोज च दयानिधिः ॥  
ततो धरां समुद्धृत्य स्थितं किटितनुं हरिम् ॥ २४ ॥  
तुष्टुवुः सनकाद्यास्तं जनलोकनिवासिनः ॥  
तदा वराहवपुषमाराध्य पुरुषोत्तमम् ॥ २५ ॥  
तदाज्ञया जगद्ब्रह्मा यथापूर्वमकल्पयत् ॥ २६ ॥  
॥ अर्जुन उवाच ॥ ॥  
कल्पान्तसलिले मग्ना कथं तिष्ठति भूरियम् ॥  
सप्तपाताललोकाधः किमाधारा महामुने ॥ २७ ॥  
कल्पकालः कियानेष स्यात्तद्वृत्तिश्च कीदृशी ॥ २८ ॥  
॥ अथ कल्पवृत्तान्तवर्णनपूर्वकं श्वेतवराहावतारवर्णनम् ॥ ॥  
एतद्विस्तार्य सकलं मम ब्रह्मन्मुने वद ॥ २९ ॥  
॥ भरद्वाज उवाच ॥ ॥  
विनाडिकानां षष्ट्या स्यान्नाडिकैका दिनं भवेत् ॥  
तत्षष्ट्या दिवसास्त्रिंशन्मासः पक्षद्वयात्मकः ॥ 2.1.36.३० ॥  
मासौ द्वावृतुरित्युक्तस्तैः षङ्भिर्वत्सरो भवेत् ॥  
अयनद्वितयाकारः शीतवर्षोष्णसंश्रयः ॥ ३१ ॥  
देवासुराणामन्योयमहोरात्रं विपर्ययात् ॥  
उत्तरं दक्षिणे भानोरयने ते यथाक्रमम् ॥ ३२ ॥  
मानुषाब्दैः खखव्योमखाक्षिपावकसागरैः ॥  
महायुगं भवेत्पार्थ कृताद्याकारसंयुतम् ॥ ॥ ३३ ॥  
सप्तत्या सैकया कालो युगानामन्तरं मनोः ॥  
अस्मिञ्छ्वेतवराहाख्ये कल्पे जातान्मनूञ्छृणु ॥ ३४ ॥  
स्वायम्भुवः स्यात्प्रथमस्ततः स्वारोचिषो मनुः ॥  
उत्तमस्तामसाख्यश्च रैवतश्चाक्षुषाह्वयः ॥ ३५ ॥  
एते गताः प्राङ्मनवः षट्सेन्द्रसुरतापसाः ॥  
वैवस्वतो वर्ततेऽद्य सप्तमो मनुरर्जुन ॥ ३६ ॥  
आदित्यवसुरुद्राद्यास्तत्काले देवतागणाः ॥  
इष्ट्वाश्वमेधशतकं तेजस्वी प्राप शक्रताम् ॥ ३७ ॥  
विश्वामित्रोऽहमत्रिश्च जमदग्निश्च कश्यपः ॥  
वसिष्ठो गौतमश्चैव ते वै सप्तर्षयोऽर्जुन ॥ ३८ ॥  
इक्ष्वाकुप्रमुखाः शूरा मनुपुत्रा महाबलाः ॥  
अवनिं पालयामासुर्नित्यं धर्मपरायणाः ॥ ३९ ॥  
सूर्यदक्षब्रह्मधर्मरुद्राणां पञ्च सूनवः ॥  
सावर्णिरौच्यभौमाद्या भविष्यन्मनुसप्तकम् ॥ 2.1.36.४० ॥  
चतुर्दश विधातुस्ते भवन्ति मनवोऽहनि ॥  
तत्कल्पसञ्ज्ञं तस्यान्ते निशा स्यात्तत्समा शृणु ॥ ४१ ॥  
दिनावसानसमये ब्रह्मणः पाण्डुनन्दन ॥  
जायतेऽवग्रहो घोरः पृथिव्यां शतवार्षिकः ॥ ४२॥  
तस्मिन्नवग्रहे पृथ्व्यां नीरसायां धनञ्जय ॥  
चतुर्विधानि भूतानि समायान्ति परिक्षयम् ॥ ४३ ॥  
तदा तप्तशिखाकारैरुपेतो घर्मदीधितिः ॥  
मयूखैरग्निसदृशैर्वमद्भिः पावकच्छटाः ॥ ४४ ॥  
विनष्टग्रामनगरशैलवृक्षादिकानना ॥  
कूर्मपृष्ठोपमोर्वी स्यात्तप्तायःपिण्डसन्निभा ॥ ४५ ॥  
ततो विधातुर्गात्रेभ्यः समुत्पन्ना महाघनाः ॥  
आच्छादयन्तो गगनं गर्जितध्वानबन्धुराः ॥ ४६ ॥  
सितपीतारुणश्यामाश्चित्रवर्णाश्च भीषणाः ॥  
शैलेभसौधवृक्षादिनानारूपसमन्विताः ॥ ४७ ॥  
ते शताब्दमितं कालं महावृष्टिं वितन्वते ॥  
तेनाम्भसा शमं याति सूर्योद्भूतो महानलः ॥ ४८ ॥  
भूयश्च शतवर्षाणि वर्षन्त्युग्रं महाघनाः ॥  
तदम्भसा समुद्वेला विकृतिं यान्ति वार्द्धयः ॥ ४९ ॥  
कल्पान्ताम्बुदनिर्मुक्तं लोकान्व्याप्नोति तज्जलम् ॥  
भूर्भुवःस्वर्महर्लोकानावृणोति तमो महत् ॥  
तदा निमग्ना सलिले मही पातालमूलगा ॥ 2.1.36.५० ॥  
अनष्टा कथमप्यास्ते ब्रह्मशक्त्यवलम्बिता ॥  
अथ निःश्वाससम्भूतो मारुतो ब्रह्मणोऽर्जुन ॥ ५१ ॥  
उत्सारयति तान्सर्वान्कल्पान्तोत्थान्महाघनान् ॥  
एवं प्रवृद्धः पवनः शतसंवत्सरात्मकम् ॥ ५२ ॥  
कालं निरन्तरं वाति दुर्निवाररयोत्थितः ॥  
तमुग्रमनिलं हित्वा हरेर्नाभिसरोरुहे ॥ ५३ ॥  
योगनिद्रामवाप्नोति तस्मिन्पाथसि पद्मभूः ॥  
योगनिद्रानुषक्तस्य याति तस्य जगद्विभोः ॥ ५४ ॥  
तावती शर्वरी पार्थ दिनं यावत्प्रमाणकम् ॥  
निशायां समतीतायामुत्थितो वेगवान्पुनः ॥ ५५ ॥  
सृजप्यखिलजन्तून्वै पूर्ववच्छासनाद्धरेः ॥  
कल्पेकल्पे समुचितै रूपैः पाति जगद्धरिः । ५६ ॥  
अस्मिन्कल्पे श्वेतवर्णां प्राप्तवान्यज्ञपोत्रिताम्॥  
वराहवपुषा देवो विहरन्नवनीतले ॥५७॥  
स्वपूर्वनियतावासं प्रपेदे वेङ्कटाचलम् ॥  
स्वामिपुष्करिणीतीरे चरंश्चिरमधोक्षजः॥५८॥  
भक्त्या परमया युक्तमपश्यज्जलजासनम् ॥  
सम्पूज्य प्रार्थयामास ब्रह्मा तं भूतभावनम् ॥ ५९ ॥  
पुरातनीं निजां स्वामिन्भज दिव्यां तनूमिति ॥  
गृहीत्वानुनयं तस्य त्यक्त्वा तां सूकराकृतिम् ॥ 2.1.36.६० ॥  
अनन्यभजनीयां स्वां प्राप विश्वात्मिकां तनुम् ॥  
तथास्थितं गिरौ तत्र कृत्वाप्युत्साहमूर्जितम् ॥॥ ६१ ॥  
द्रष्टुं न शेकुः सर्वेऽपि कालेन बहुनापि च ॥ ६२ ॥  
॥ अर्जुन उवाच ॥ ॥  
दर्शनस्मरणादीनां हरिरित्थमगोचरः ॥  
कथं प्रत्यक्षतां प्राप मानुषाणां महामुने ॥ ६३ ॥  
भाग्यभूतोऽथ जगतां यः को वाऽऽराध्य तं विभुम् ॥  
इह प्रकाशयामास कथामेतां निवेदय ॥ ६४ ॥  
हरिकथाश्रवणं दुरितापहं कथयतां सकलागमविद्भवान् ॥  
सुकृतिनां ननु सम्प्रति धुर्यता मुनिवरेण्य ममाद्य समागता ॥ ६५ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेङ्कटाचलमाहात्म्ये सुवर्णमुखरीमाहात्म्यप्रशंसायां वराहावतारकीर्तनं नाम षट्त्रिंशोऽध्यायः ॥ ३६ ॥