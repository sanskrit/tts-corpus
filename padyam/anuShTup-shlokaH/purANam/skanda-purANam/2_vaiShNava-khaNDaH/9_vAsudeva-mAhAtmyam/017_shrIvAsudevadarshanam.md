+++
title = "०१७ श्रीवासुदेवदर्शनम्"

+++
॥ स्कन्द उवाच ॥  
तत्त्वेककालसम्भूतकोटिकोट्यर्कसन्निभम् ॥  
स व्यचष्ट महत्तेजो दिव्यं सिततरं मुने ॥१॥  
दिशश्च विदिशः सर्वा ऊर्द्ध्वाधो व्याप्नुवच्च यत्॥  
अक्षरं ब्रह्म कथितं सच्चिदानन्दलक्षणम् ॥ २ ॥  
प्रकृतिं पुरुषं चोभौ तत्कार्याण्यपि सर्वशः ॥  
व्याप्तं यद्योगसंसिद्धाः षट्चक्राणि निजान्तरे ॥  
व्यतीत्य मूर्ध्नि पश्यन्ति वासुदेवप्रसादतः ॥ ३ ॥  
यद्भासा भासितः सूर्यो वह्निरिन्दुश्च तारकाः ॥  
भासयन्ति जगत्सर्वं स्वप्रकाशं तथामृतम् ॥ ४ ॥  
यद्ब्रह्मपुरमित्याहुर्भगवद्धाम सात्वताः ॥  
यस्यान्तिकेषु परितस्तिष्ठन्त्यर्चककोटयः ॥ ५ ॥  
ब्रह्मशङ्कर वृन्दानि ह्युपर्युपरि सम्भ्रमात् ॥  
पतन्ति बलिहस्तानि गोपगोपीव्रजाश्च यत् ॥ ६ ॥  
कृष्णस्यानुग्रहो यस्मिन्स तेजसि तमीक्षते ॥  
केवलं तेज एवान्ये पश्यन्ति न तु तं मुने ॥ ७ ॥  
तस्मिन्ददर्शाद्भुतदिव्यमन्दिरं विचित्ररत्नेन्द्रमयं मनोज्ञम् ॥  
रत्नोज्ज्वलस्तम्भसहस्रकान्तं महासभा मण्डपदर्शनीयम् ॥ ८ ॥  
सौधालिभिर्भूरिभिरुज्ज्वलाभिः स्वोपासकानां परितो विराजितम् ॥  
विचित्रसूक्ष्माम्बररत्नभूषाविभूषितानां हि नृणां च योषिताम् ॥ ९ ॥  
सिंहासनं तत्र मणीन्द्रसारै रत्नेन्द्रसारैश्च विनिर्मितं सः ॥  
आश्चर्यकृन्प्रेक्षकमानसानां दिव्य मुनिः प्रैक्षत भूरिहर्षः ॥2.9.17.१०॥  
तत्राऽथ कृष्णं भगवन्तमैक्षन्नारायणं निर्गुणमास्थितं सः ॥  
सर्वज्ञमीशं पुरुषोत्तमं च यं वासुदेवं च वदन्ति सात्वताः ॥ ११ ॥  
यं केचिदाहुः परमात्मसञ्ज्ञं केचित्परं ब्रह्म परात्परं च ॥  
ब्रह्मेति केचिद्भगवन्तमेके विष्णुं च भक्ताः परमेश्वरं च॥१२॥  
कन्दर्पसाहस्रमनोहराङ्गं सदा किशोरं करुणानिधानम् ॥  
अतिप्रशान्ताकृतिदर्शनीयं क्षराक्षरेभ्यश्च परं स्वतन्त्रम् ॥ १३ ॥  
नैकाण्डसर्गस्थितिनाशलीलाविधायकापाङ्गनिरीक्षणं च ॥  
अनेककोट्यण्डमहाधिराजं विश्वैकवन्द्यं नटवर्यवेषम् ॥ १४ ॥  
अनर्घ्यदिव्योत्तमपीतवाससमनेकसद्रत्नविभूषणाढ्यम् ॥  
नवीनजीमूतसमानवर्णं कर्णोल्लसत्सन्मकराभकुण्डलम् ॥ १५ ॥  
निजाङ्गनिर्यत्सितभूरितेजश्चयावृतत्वात्सितवर्णमुक्तम् ॥  
सद्रत्नसारोज्ज्वलसत्किरीटं शरत्सरोजच्छदचारुनेत्रम् ॥ १६ ॥  
सुगन्धिसच्चन्दनचर्चिताङ्गं श्रीवत्सलक्ष्माङ्कितहृत्कपाटम् ॥  
निनादयन्तं मधुरं च वेणुं कृत्वा मुखाग्रेम्बुजचारुदोर्भ्याम् ॥ १७॥  
जयासुशीलाललितामुखानां वृन्दैः सखीनां सह राधया च ॥  
समर्च्यमानं रमया च भामा कलिन्दजा जाम्बवतीमुखानाम् ॥१८॥  
धर्मेण वेदैरखिलैर्भगैश्च ज्ञानादिभिः संयतपाणियुग्मैः ॥  
निषेव्यमाणं च सुदर्शनाद्यैर्निजायुधैर्मूर्तिधरैरनेकैः ॥ १९ ॥  
मसारमाणिक्यसुवर्णवर्णैः सितैश्च कैश्चिन्निजपार्षदाग्र्यैः ॥  
उपासितं चक्रगदाब्जशङ्खलसद्भुजैर्नन्दसुनन्दमुख्यैः ॥ 2.9.17.२० ॥  
श्रीदाममुख्यैरथ गोपवेषैर्भक्त्यावनम्रैर्द्विभुजैरनेकैः ॥  
उपास्यमानं गरुडेन चाग्रतो विभूतिभिश्चाष्टभिरानताभिः ॥ २१ ॥  
मूर्त्या च शान्त्या दयया च सेवितं पुष्ट्या च तुष्ट्या ह्यथ मेधया च ॥  
श्रद्धाक्रिया ह्युन्नतिभिश्च मैत्र्या तथा तितिक्षास्मृतिबुद्धिभिश्च ॥ २२ ॥  
दृष्ट्वा तमत्यद्भुतदिव्यमूर्त्ति तद्रूपसौरभ्यहृताखिलेन्द्रियः ॥  
आनन्दवारिप्रतिरुद्धदृष्टिः प्रेम्णोर्द्ध्वरोमा सुखसम्भृतोऽभूत् ॥ २३ ॥  
दण्डवत्तं नमस्कृत्य नारदः प्रेमविह्वलः ॥  
बद्धाञ्जलिपुटस्तस्थौ वीक्षमाणस्तदाननम् ॥ २४ ॥  
तं मानयामास हरिः पृष्ट्वा स्वागतमादरात् ॥  
भक्तमेकान्तिकं स्वस्य स्वेनैव च दिदृक्षितम् ॥ २५ ॥  
भगवद्वाक्यपीयूषास्वादप्राप्तात्मसंस्मृतिः ॥  
तद्दर्शनमहानन्दो भक्त्या तुष्टाव तं मुनिः ॥ २६ ॥  
नारद उवाच ॥  
जय श्रीकृष्ण भगवन्नारायण जगत्प्रभो ॥  
वासुदेवाऽखिलावास सदैकान्तिकवल्लभ ॥ २७ ॥  
अप्याश्चर्यार्चनीयाङ्घ्रे राधिकाकमलादिभिः ॥  
त्वमेवात्यन्तिकं श्रेयोऽभीप्सतां परमा गतिः ॥ २८ ॥  
नित्यानामात्मनां नित्य आत्मा चेतनचेतनः ॥  
क्षराक्षरेभ्यश्च परस्त्वं ब्रह्म परमं हरे ॥ २९ ॥  
यथा विशुद्धिः सिद्धिश्च भक्त्या परमया तव ॥  
तथा न स्यान्नृणामन्यैः साधनैस्तप आदिभिः ॥ 2.9.17.३० ॥  
त्वदङ्घ्रिदिव्यज्योत्स्नैका मुमुक्षूणां हृदि स्थितम् ॥  
महत्सन्तमसंहर्तुं सद्यः शक्तास्ति सत्पते ॥ ३१ ॥  
सर्वैर्वेदैस्त्वमेवेज्य उपास्यो ज्ञेय एव च ॥  
निरूपितोसि भगवन्सर्वकारणकारणम् ॥ ३२ ॥  
एकैकस्मिन्रोमकूपे यत्तवास्ति सितं महः ॥  
शान्तमानन्दरूपं च तत्कोटीन्दुप्रभाधिकम् ॥ ३३ ॥  
अस्मिंस्त्वमक्षरे धाम्नि निर्गुणेऽमृतसञ्ज्ञके ॥  
महःपुञ्जे सदैवास्से निर्गुणः पुरुषोत्तमः ॥ ३४ ॥  
ब्रह्माण्डभयदात्कालान्मायायाश्च महाभयात् ॥  
मुक्ता भक्ता भवन्त्येव त्वदीयोपासनाबलात् ॥ ३५ ॥  
तं त्वामहमुपेतोस्मि शरणं जगदीश्वरम् ॥  
सर्वात्मानं विभुं ब्रह्म महापुरुषमच्युतम् ॥ ३६ ॥  
यथा त्वच्चरणाम्भोजे भक्तिर्मे निश्चला सदा ॥  
भवेत्तथैव देवेश कर्त्तुमर्हस्यनुग्रहम् ॥ ३७ ॥  
॥ स्कन्द उवाच ॥  
इत्थं देवर्षिणा भक्त्या संस्तुतः परमेश्वरः ॥  
तमाहानन्दयन्वाचा सुधासम्मितया मुनिम् ॥ ३८ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये श्रीवासुदेवदर्शनं नाम सप्तदशोऽध्यायः ॥ १७ ॥