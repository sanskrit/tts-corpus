+++
title = "०२९ श्रीवासुदेवपूजाविधिनिरूपणम्"

+++
॥श्रीनारायण उवाच ॥  
उपचारैर्बहुविधैर्मानसैस्तं प्रपूज्य सः ॥  
आवाह्य स्थापयेद्भक्तो मूर्तौ स्थापनमुद्रया ॥ १ ॥  
ततस्तदङ्गदेवांश्च तत्तन्मन्त्रैः पृथक्पृथक् ॥  
आवाह्य नाममन्त्रैर्वा सुप्रतिष्ठापयेच्च सः ॥ २ ॥  
घण्टादि वादयेद्वाद्यं कुर्याद्वा तालिकाध्वनिम् ॥  
सुप्तोत्थितमिवाऽथैनं कारयेद्दन्तधावनम्॥ ३ ॥  
श्यामाकविष्णुकान्ताभ्यां दूर्वाब्जाभ्यां सहोदकम् ॥  
पाद्यमेतत्प्रभोर्दद्यात्ततोर्घ्याचमनीयके ॥ ४ ॥  
चन्दनाक्षतपुष्पाणि दर्भाग्रतिलसर्षपान् ॥  
यवान्दूर्वा चार्घ्यपात्रे निक्षिपेदम्बुना भृते ॥ ५ ॥  
जातीफललवङ्गैलाकङ्कोलोशीरवासितम् ॥  
दद्यादाचमनीयाम्बु ततः संस्नपयेद्धरिम् ॥ ६ ॥  
सुगन्धिपुष्पतैलेन कुर्यादभ्यङ्गमादितः ॥  
सुरभिद्रव्यकल्केन कुर्याच्चोद्वर्तनं ततः ॥ ७ ॥  
क्षीरेण दध्ना चाज्येन मधुना सितया तथा ॥  
स्नपयेद्धरिमव्यग्रस्तत्तन्मन्त्रैः पृथक्पृथक् ॥ ८ ॥  
सुगन्धिना च शुद्धेन स्नानमुष्णेन चाम्बुना ॥  
तं कारयित्वा गन्धाद्यैः स्नानपीठेऽर्चयेल्लघु ॥ ९ ॥  
निर्माल्यपुष्पादि ततो विसृज्योत्तरतो द्विजः ॥  
राजनाद्यैः सामभिर्वा महापुरुषविद्यया ॥  
श्रीसूक्तविष्णुसूक्तक्ताभ्यामभिषेकं समाचरेत् ॥ 2.9.29.१० ॥  
नाम्नां सहस्रेण हरेरष्टोत्तरशतेन वा ॥  
अभिषेकं तु कुर्वीरन्स्त्रियः शूद्राश्च दीक्षिताः ॥ ११ ॥  
ततः प्रमार्ज्य वस्त्रेण तमनर्घ्यांशुकानि च ॥  
परिधापयेदतिप्रेम्णा राधां चान्यांश्च शक्तितः ॥ १२ ॥  
उपवीतं भगवते दद्यात्सूक्ष्मं सितं शुभम्॥  
रत्नहेमाद्यलङ्कारान्साङ्गायास्मै च धारयेत् ॥ १३ ॥  
यथाऋतु यथास्थानं चन्दनेन यथोचितम्॥  
तिलकानुलेपनं कुर्यात्सकेशरघनादिना ॥ १४ ॥  
यथोचितमलङ्कारान्धारयित्वा च राधिकाम् ॥  
पत्रलेखां च तिलकं विदध्यात्कुङ्कुमाक्षतैः ॥ १५ ॥  
आदर्शं दर्शयित्वाऽथ पुष्पस्रक्छेखरादिभिः ॥  
पूजयेत्तं सहस्रेण तुलसीमञ्जरीदलैः ॥ १६ ॥  
तुलस्या वाऽथ पुष्पेण प्रत्येकं नाम वैष्णवम् ॥  
नमः प्रान्तचतुर्थ्यन्तं कीर्त्तयन्नर्चयेत्प्रभुम् ॥ १७ ॥  
सुगन्धिद्रव्यचूर्णानि ततः सौभाग्यवन्ति च ॥  
समर्प्य धूपं कुर्वीत दशाङ्गं वामृतादिकम् ॥ १८ ॥  
दीपं घृतेन कुर्वीत वर्त्तिकाद्वयदीपितम् ॥  
कृतं स्वशक्तितः शुद्धं महानैवेद्यमर्पयेत् ॥ १९ ॥  
संयावपायसापूपशष्कुलीखण्डलड्डकान्॥  
पूरिकाः पोलिका मौद्गमोदनं व्यञ्जनानि च ॥  
दधिदुग्धघृतादीनि चतुष्पद्यां निधारयेत् ॥ 2.9.29.२० ॥  
भोजयेत्तं ततः प्रेम्णा मध्ये पानीयमर्पयन् ॥  
मुहूर्त्तार्द्धे गते दद्याद्धस्तप्रक्षालनाम्बु च ॥ २१ ॥  
उच्छेषणं भगवतो विष्वक्सेनादिदेवताः ॥  
उपकल्प्यान्यतः स्थाप्य स्वार्थं तद्भुवमामृजेत् ॥ २२ ॥  
मुखवासं ततो दद्यात्कृतां ताम्बूलवीटिकाम् ॥  
पूगचूर्णलवङ्गैलाजातीजादिसमन्विताम् ॥ २३ ॥  
फलं च नालिकेरादि दत्त्वा शक्त्या च दक्षिणाम् ॥  
महानीराजनं कुर्याद्गीतवादित्रपूर्वकम्॥ २४ ॥  
स्तुयात्पुष्पाञ्जलीन्दत्त्वा तत्स्तोत्रेणैव तं ततः ॥  
नामसङ्कीर्तनं कुर्याद्गायन्नृत्यंश्च तत्पुरः ॥ २५ ॥  
मुहूर्त्तं स विधायेत्थं कृत्वा चैव प्रदक्षिणाम् ॥  
प्रणामं दण्डवत्कुर्यात्तिर्यक्तद्दक्षिणे भुवि ॥ २६ ॥  
अष्टाङ्गं वापि पञ्चागं प्रणामं पुरुषश्चरेत् ॥  
पञ्चाङ्गमेव नारी तु नान्यथा मुनिसत्तम ॥ २७ ॥  
पद्भ्यां कराभ्यां जानुभ्यामुरसा शिरसा दृशा ॥  
वचसा मनसा चेति प्रणामोऽष्टाङ्ग ईरितः ॥ २८ ॥  
बाहुभ्यां चैव मनसा शिरसा वचसा दृशा ॥  
पञ्चाङ्गोयं प्रणामः स्यात्पूजासु प्रवराविमौ ॥ २९ ॥  
भीतं मां संसृतेः पाहि प्रपन्नं त्वां प्रभो इति ॥  
ततः सम्प्रार्थ स्वाध्यायं शक्त्या कुर्वीत नैत्यकम् ॥ 2.9.29.३० ॥  
ध्यात्वा शेषां च तद्दत्तां गृहीत्वा शिरसादरात् ॥  
आवाहितं यथापूर्वं राधाकृष्णं हृदम्बुजे॥  
संस्थापयेच्चाङ्गदेवान्स्वस्वस्थानं विसर्जयेत् ॥ ३१ ॥  
करण्डके वा शय्यायां मन्दिरे प्रतिमां हरेः ॥  
शाययित्वा पिधाय द्वार्वैश्वदेवं समाचरेत् ॥ ३२ ॥  
प्रासादिकं हरेरन्नं स्वपोष्येभ्यो विभज्य सः ॥  
स्वयं भुक्त्वा तत्कथाद्यैर्दिनशेषमतिक्रमेत् ॥ ३३ ॥  
महापूजाविधानेन प्रोक्तेनानेन योन्वहम् ॥  
भक्त्या समर्चयेद्विष्णुं स भवेत्तस्य पार्षदः ॥ ३४ ॥  
दिव्यं विमानमारुह्य भास्वरं देवतेप्सितम् ॥  
गोलोकाख्यं हरेर्द्धाम दिव्याङ्गो याति पूजकः ॥ ३५ ॥  
फलाभिसन्धिना वापि यस्तमर्चेद्दिनेदिने ॥  
सोपि धर्मं काममर्थं मोक्षं चाप्नोत्यभीप्सितम् ॥ ३६ ॥  
इत्थं पूजाविधिं कर्त्तुमशक्तो राधया सह ॥  
हरिमेकं यथा लब्धैरर्चेद्भक्त्योपचारकैः ॥ ३७ ॥  
द्वादशाक्षरमन्त्रेण द्विजोऽन्यो नाममन्त्रतः ॥  
श्रीराधाकृष्णमभ्यर्चेद्भक्तिरेवाऽत्र सिद्धिदा ॥ ३८ ॥  
एकादश्यां हरेर्जन्मोत्सवादौ तु विशेषतः ॥  
महापूजैव कर्त्तव्या स्वशक्त्याऽखिलवैष्णवैः ॥ ३९ ॥  
प्रतिष्ठामात्रमपि यः कुर्यादन्यकृतालये ॥  
स सार्वभौम राज्यं वै प्राप्नुयान्नष्टकिल्विषः ॥ 2.9.29.४० ॥  
कारयेन्मन्दिरं रम्यं धनाढ्यश्च हरेर्दृढम् ॥  
यः स तु प्राप्नुयाद्राज्यं त्रैलोक्यस्याप्यकण्टकम्॥ ४१ ॥  
वृत्तिदानेन पूजायाः प्रवाहं वर्द्धयेत्तु यः ॥  
स पुमान्प्राप्नुयान्नूनं विष्णुलोके महत्सुखम् ॥ ४२ ॥  
प्रतिष्ठां मन्दिरं पूजां कारये त्त्रीण्यपीह यः ॥  
समानैश्वर्यमाप्नोति वासुदेवस्य स धुवम् ॥ ४३ ॥  
हरेर्वृर्त्तिं हरेद्यस्तु कृतां स्वेन परेण वा ॥  
कल्पमेकं स वै भुङ्क्ते नरके यमयातनाः ॥ ४४ ॥  
कर्त्ता कारयिता यश्च सहायश्चानुमोदकः ॥  
चतुर्णां हि फले भागः सुकृतस्येतरस्य च ॥४५॥  
इति क्रियायोगविधिर्मया नारद कीर्त्तितः ॥  
येनैकान्तिकधर्मोऽत्र सिद्ध्येत्तत्प्रवणात्मनाम् ॥ ४६ ॥  
विषयांश्चिन्तयंश्चित्ते बहिः पूजां हरेश्चरन् ॥  
सम्भारेणापि महता न यथोक्तं फलं लभेत्॥ ॥ ४७ ॥  
इतस्ततो ग्राम्यसुखे भ्रमत्स्वीयं मनस्ततः ॥  
नियम्य विष्णुपूजायां मुमुक्षुः प्रयतो भवेत् ॥ ४८ ॥  
महाव्रता भूरितपस्विनोपि स्वधीतवेदा अपि बुद्धिमन्तः ॥  
साङ्ख्यं च योगं परिशीलयन्तः सिद्धिं न यान्त्येव विनार्चनं हरेः ॥ ४९ ॥  
इति श्रीस्कान्दे महापुराण एकाशीतिसाहस्र्यां सहितायां द्वितीये वैष्णवखण्डे श्रीवासुदेवमाहात्म्ये क्रियायोगे श्रीवासुदेवपूजाविधिनिरूपणं नामैकोनत्रिंशोऽध्यायः ॥२९॥