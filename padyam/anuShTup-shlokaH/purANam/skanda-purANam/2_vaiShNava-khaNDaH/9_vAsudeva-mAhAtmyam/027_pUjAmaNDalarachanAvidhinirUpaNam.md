+++
title = "०२७ पूजामण्डलरचनाविधिनिरूपणम्"

+++
॥ श्रीनारायण उवाच ॥  
खननोक्षणलेपाद्यैः शोधिते धरणीतले ॥  
चतुष्पादं न्यसेत्पीठं नानारङ्गसुशोभिते ॥ १ ॥  
अर्चकः प्राङ्मुखः पीठपादान्कोणेषु कारयेत् ॥  
चतुर्षु तेषु धर्मादीन्स्थापयेत्सिंहरूपिणः ॥ २॥  
अग्नौ धर्मं न्यसेच्छ्वेतं ज्ञानं शोणं च नैर्ऋते ॥  
वायौ तु पीतं वैराग्यं श्याममैश्वर्यमैशके ॥३॥  
मनोधीचित्ताहङ्कारान्क्रमात्पूर्वादिदिक्ष्वऽथ ॥  
विन्यसेत्पीठगात्रेषु हरिद्रक्तसितासितान् ॥ ४ ॥  
स्थाप्या रक्तसितश्यामा रजःसत्त्वतमोगुणाः ॥  
पीठस्य पट्टिकायां तु त्रयोपि मुनिसत्तम॥ ॥ ५ ॥  
अन्तःकरणरूपेषु गात्रेष्वथ चतुर्ष्वपि ॥  
विमलाद्या न्यसेच्छक्तीर्द्वेद्वे एकैकगात्रके ॥ ६ ॥  
विमलोत्कर्षिणीति द्वे गौराङ्ग्यौ पूर्वतो न्यसेत् ॥  
वादयन्त्यौ शुभां वीणां हरिद्वस्त्रे स्वलङ्कृते ॥ ७ ॥  
ज्ञानाक्रिये न्यसेद्याम्ये पीतवस्त्रेऽरुणद्युती ॥  
एका तालं वादयन्ती मृदङ्गमपरा तथा ॥ ८ ॥  
योगाप्रद्ध्यौ न्यसेत्पश्चाच्छ्यामे अरुणवाससौ ॥  
सहेव मुरली चोभे वादयन्त्यौ पृथक्पृथक् ॥ ९ ॥  
सत्येशाने हेमवर्णे उत्तरस्यां ततो न्यसेत् ॥  
श्यामांशुके वादयन्त्यावुभे ते परिवादिनीम् ॥ 2.9.27.१० ॥  
अनुग्रहाख्या पट्टिकायां स्थाप्यैका च कृताञ्जलिः ॥  
सर्वा एतास्तु कर्तव्या द्विभुजाः सुविभूषणाः ॥ ११ ॥  
पीठोपरि सितद्वीपं कुर्वीत श्वेतवाससा ॥  
तन्मध्येऽष्टदलं पद्मं कुर्वीतोज्वलकर्णिकम् ॥ १२ ॥  
द्वादशांशं परित्यज्य पद्मक्षेत्रस्य बाह्यतः ॥  
वृत्तैस्त्रिभिस्तस्य मध्यं विभजेत्समभागतः ॥ १३ ॥  
तत्राद्यं कर्णिकास्थानं केसराणां तु मध्यमम् ॥  
पत्राणां तु तृतीयं स्याद्दलाग्राणि तु बाह्यतः ॥ १४ ॥  
परितस्तस्य च पुरं चतुर्द्वारं प्रकल्पयेत् ॥  
रङ्गद्रव्यैर्बहुविधैर्हरिद्राकुङ्कुमादिभिः ॥ १५ ॥  
कुर्वीत तण्डुलैर्वापि तत्र पद्मादि शोभनम् ॥  
पद्मस्य कर्णिकां मध्ये हेमवर्णा सुशोभयेत् ॥ १६ ॥  
शोणवर्णानि पत्राणि परितस्तस्य चार्चकः ॥  
कुर्यादष्टाप्यष्टदिक्षु स्वर्णवर्णानि वा मुने ॥१७॥  
पूर्वं तु गोपुरं शोणं श्यामं कुर्याच्च दक्षिणम् ॥  
पीतवर्णं पश्चिमं च स्फटिकाभं तथोत्तरम् ॥१८॥  
अन्तराले च पुष्पाणि चित्राणि पुरपद्मयोः॥  
कृत्वा मध्येऽथ श्रीकृष्णं तद्वामे राधिकां न्यसेत्॥१९॥  
राधाकृष्णस्यास्य ततः पृष्ठे सङ्कर्षणं न्यसेत्॥  
चतुर्बाहुं धृतच्छत्रं गौराङ्गं नीलवाससम् ॥ 2.9.27.२० ॥  
दक्षे न्यसेद्भगवतः प्रद्युम्नं पीतवाससम् ॥  
चतुर्भुजं घनश्यामं धृत्वा चामरमास्थितम् ॥ २१ ॥  
वामेऽनिरुद्धं च हरेर्न्यसेदरुणवाससम् ॥  
इन्द्रनीलमणिश्यामं संस्थितं धृतचामरम् ॥ २२ ॥  
त्रयोप्येते तु कर्तव्या नानालङ्कारशोभिताः ॥  
अनर्घ्यरत्नमुकुटास्तारुण्येन मनोहराः ॥ २३ ॥  
ततोऽवतारांस्तु हरेः केसरेष्वष्टसु क्रमात् ॥  
एकैकस्मिन्न्यसेद् द्वौद्वावष्टस्वेवं हि षोडश ॥ २४ ॥  
स्थापयेद्वामनं बुद्धं पूर्वस्मिन्केसरेऽग्रतः ॥  
घनश्यामावुभौ ह्येतौ करुणौ ब्रह्मचारिणौ ॥ २५ ॥  
सितांशुकौ करे दक्षे बिभ्रतौ फुल्लपङ्कजम् ॥  
अभयं वामहस्ते च शान्तौ यज्ञोपवीतिनौ ॥ २६ ॥  
कल्किनं पर्शुरामं च वह्निकोणेऽथ विन्यसेत् ॥  
खङ्गपाणिस्तत्र कल्की पर्शुपाणिस्तथाऽपरः ॥ २७ ॥  
उभौ गौरौ च ताम्राक्षौ जटिलौ सितवाससौ ॥  
यज्ञोपवीतिनौ कार्यौ त्यक्तक्रोधमहारयौ ॥ २८ ॥  
हयग्रीववराहौ च स्थापयेद्याम्यकेसरे ॥  
हयग्रीवो हयास्यः स्यान्नराङ्गश्च चतुर्भुजः ॥ २९ ॥  
शङ्खादिभृत्स्वर्णवर्णो धृतदिव्यसिताम्बरः ॥  
वराहस्तु वराहास्यो नराङ्गः स्याच्चतुर्भुजः ॥ 2.9.27.३० ॥  
शङ्खचक्रगदाब्जानि दधत्पीताम्बरं तथा ॥  
मधुपिङ्गलवर्णश्च कर्त्तव्यो द्विभुजोऽथ वा ॥ ३१ ॥  
मत्स्यकूर्म्मौ नैर्ऋते च स्थापयेत्केसरे ततः ॥  
कटेरधस्तदाकारावूर्द्ध्वं तौ तु नराकृती ॥ ३२ ॥  
वामे शङ्खं गदां दक्षे पाणौ च दधतावुभौ ॥  
श्यामसुन्दरदेहौ च कर्त्तव्यौ धृतभूषणौ ॥ ३३ ॥  
धन्वन्तरिं नृसिंहं च पश्चिमे केसरे न्यसेत् ॥  
धन्वन्तरिः शुक्लवासा गौराङ्गोऽमृतकुम्भधृत् ॥ ३४ ॥  
सिंहवक्त्रो नृसिंहस्तु नृदेहः केसरान्वितः ॥  
नीलोत्पलाभो द्विभुजो गदाचक्रधरो भवेत ॥ ३५ ॥  
वायौ न्यसेदुभौ हंसदत्तात्रेयौ जटाधरौ ॥  
योगिवेषौ सितौ दण्डकमण्डलुकरौ तथा ॥ ३६ ॥  
उत्तरे केसरे व्यासं न्यसेद्गणपतिं ततः ॥  
तत्र व्यासो विशालाक्षः कृष्णवर्णः सिताम्बरः ॥ ३७ ॥  
द्विभुजो धृतवेदश्च सुपिशङ्गजटाधरः ॥  
सितयज्ञोपवीतश्च कर्त्तव्यः सपवित्रकः ॥ ३८ ॥  
गजास्य एकदन्तश्च रक्तो गणपतिर्भवेत् ॥  
रक्ताम्बरधरश्चैव नागयज्ञोपवीतवान् ॥ ३९ ॥  
तुन्दिलश्च चतुर्बाहुः पाशाङ्कुशवरान्दधत् ॥  
करेणैकेन च दधद्रम्यां पुस्तकलेखिनीम् ॥ 2.9.27.४० ॥  
न्यसेत्केसर ईशाने कपिलं पूजकस्ततः ॥  
सनत्कुमारं च मुनिं नैष्ठिकब्रह्मचारिणम् ॥ ४१ ॥  
शुक्लाङ्गः कपिलः कार्यो धृतचारुसिताम्बरः ॥  
दधत्कराभ्यामम्भोजमभयं शान्तविग्रहम् ॥ ४२ ॥  
पञ्चवार्षिकबालाभो दिग्वस्त्रोऽल्पजटाधरः ॥  
सनत्कुमारश्च मुनिः कर्त्तव्यः पूजकेन तु ॥ ४३ ॥  
संस्थाप्य केसरेष्वित्थं देवताः पङ्कजस्य तु ॥  
न्यसेच्च दलमध्येषु पार्षदानर्च्चकोऽष्टसु ॥ ४४ ॥  
विष्वक्सेनं च गरुडं तत्रादौ पूर्वतो न्यसेत् ॥  
ततो दक्षक्रमेणैव प्रबलं च बलं न्यसेत् ॥ ४५ ॥  
कुमुदं कुमुदाक्षं च सुनन्दं नन्दमेव च ॥  
श्रुतदेवं जयन्तं च विन्यसेद्विजयं जयम् ॥ ४६ ॥  
ततः प्रचण्डं चण्डं च पुष्पदन्तं च सात्वतम् ॥  
द्वौद्वावेवं क्रमेणैव स्थानेष्वष्टसु विन्यसेत् ॥ ४७ ॥  
चतुर्भुजाः सर्व एते शङ्खार्यब्जगदाधराः ॥  
कार्याः किरिटिनः श्यामाः पीतवस्त्राः सुभूषणाः ॥ ४८ ॥  
दलमध्यान्तरालेषु सिद्धीरष्टसु विन्यसेत् ॥  
नाना मङ्गलवाद्यानां वादने निपुणाः क्रमात् ॥ ४९ ॥  
अणिमा लघिमा प्राप्तिः प्राकाम्यं महिमा तथा ॥  
ईशिता वशिता चैवाष्टमी कामावसायिता ॥ 2.9.27.५० ॥  
एताः सुवर्णवर्णाभाः सर्वाभरणभूषिताः ॥  
वेणुवीणादिहस्ताश्च कर्त्तव्याश्चित्रवाससः ॥ ५१ ॥  
दलाग्रेष्वष्टसु ततो वेदाञ्छास्त्राणि च न्यसेत् ॥  
तत्र वेदान्न्यसेद्दिक्षु शास्त्राणि तु विदिक्षु सः ॥ ५२ ॥  
पूर्वे न्यसेत्तु ऋग्वेदमक्षमालाधरं सितम् ॥  
खर्वं लम्बोदरं सौम्यं पद्मनेत्रं सिताम्बरम् ॥ ५३ ॥  
याम्ये न्यसेद्यजुर्वेदं मध्यमाङ्गं कृशोदरम् ॥  
पिङ्गाक्षं स्थूलकण्ठं च पीतं चारुणवाससम् ॥ ५४ ॥  
अक्षस्रजं करे वामे दक्षे वज्रं च बिभ्रतम् ॥  
पश्चिमे सामवेदं च प्रांशुमादित्यवर्चसम् ॥ ५५॥  
दक्षेऽक्षमालां वामे च धृतवन्तं करे दरम् ॥  
स्वर्णवस्त्रं विशालाक्षं विन्यसेद्गायनोद्यतम् ॥ ५६ ॥  
अथर्वाणं न्यसेत्सौम्ये सिताङ्गं नीलवाससम् ॥  
वामेऽक्षसूत्रं दक्षे च खट्वाङ्गं बिभ्रतं करे ॥  
वह्न्योजसं च ताम्राक्षं वयसा स्थविरं तथा ॥ ५७ ॥  
अग्निकोणे धर्मशास्त्रं न्यसेच्च कमलासनम् ॥  
श्वेतं च बिभ्रतं दोर्भ्यां मुक्तामालां तथातुलाम्॥ ५८ ॥  
दीर्घकेशनखं साङ्ख्यं नैर्ऋते तुन्दिलं न्यसेत् ।३।  
जपमालां च दण्डं च कराभ्यां बिभ्रतं सितम् ॥ ५९ ॥  
न्यसेद्वायौ ततो योगं स्वर्णवर्णं कृशोदरम् ॥  
ऊरुन्यस्तकरद्वन्द्वं स्वनासाग्रकृतेक्षणम् ॥ 2.9.27.६०॥  
पञ्चरात्रं तथेशाने धवलं वनमालिनम्॥  
न्यसेत्कराभ्यां दधतमक्षमालां च लाङ्गलम् ॥ ६१ ॥  
एषां चतुर्णां वासांसि श्वेतसूक्ष्मघनानि च॥  
कर्त्तव्यानि तथाक्षीणि पद्मपत्रायतानि च ॥ ६२ ॥  
अग्राणामन्तरालेषु महर्षींश्च सयोषितः ॥  
विन्यसेत्पठतो वेदान्पूर्वाग्नेयाद्यनुक्रमात् ॥ ६३ ॥  
मरीचिं कलया युक्तमत्रिं चाप्यनसूयया ॥  
श्रद्धयाङ्गिरसं साकं पुलस्त्यं च हविर्भुवा ॥ ६४ ॥  
गत्या युक्तं च पुलहं क्रियया च सह क्रतुम् ॥  
ख्यात्या भृगुमरुन्धत्या वशिष्ठं सह विन्यसेत् ॥ ६५ ॥  
द्विभुजाः सर्व एवैते जटाश्मश्रुधराः कृशाः ॥  
कार्यास्तपस्विनो दण्डान्दधतश्च कमण्डलून्॥ ६६ ॥  
पद्माद्बहिर्न्यसेच्चाऽष्टौ दिशासु विदिशासु च ॥  
दिक्पालानिन्द्रप्रमुखान्सहयानान्यथादिशम् ॥ ६७ ॥  
प्राच्यामैरावतारूढं न्यसेदिन्द्रं चतुर्भुजम्॥  
वज्राङ्कुशाम्बुजवरान्दधतं स्वर्णसन्निभम् ॥ ६८ ॥  
कौसुम्भरम्यवसनं नानालङ्कारशोभितम् ॥  
शोणापाङ्गं विशालाक्षं सर्वलक्षणलक्षितम् ॥ ६९ ॥  
अग्निकोणे न्यसेदग्निं ताम्रवर्णं चतुर्भुजम् ॥  
दधानं पाणिभिश्चैव शूलं शक्तिं स्रुचं स्रुवम् ॥ 2.9.27.७० ॥  
चतुःशुके हैमरथे निषण्णं वायुसारथिम् ॥  
त्रिनेत्रं धूम्रवसनं पिङ्गश्मश्रुजटेक्षणम् ॥ ७१ ॥  
यमं न्यसेद्दक्षिणतः श्यामं चामीकराम्बरम्॥  
चतुर्भुजं दण्डखड्गपरशुं पाशधारिणम्॥  
उन्मत्तमहिषारूढं नानाभूषणभूषितम्॥ ७२॥  
ऊर्द्ध्वकेशं विरूपाक्षं नैर्ऋतं नैर्ऋते न्यसेत्॥  
खड्गं पाशं च दधतं द्विभुजं नरवाहनम्॥ ७३॥  
हरिश्मश्रुं धूम्रवर्णं परिवीतासिताम्बरम् ॥  
हाटकानेकभूषाढ्यमवैष्णवभयङ्करम् ॥ ७४ ॥  
ततः प्रतीच्यां वरुणमिन्द्रनीलमणिप्रभम् ॥  
श्वेताम्बरं चतुर्बाहुं मुक्ताहार विभूषितम् ॥ ७५ ॥  
सप्तहंसरथारूढं दोर्भ्यां पाशं च बिभ्रतम् ॥  
अन्याभ्यां रत्नपात्रं च शङ्खं च दधतं न्यसेत् ॥ ७६ ॥  
वायौ वायुं हरिद्वर्णं द्विभुजं कृष्णवाससम् ॥  
पृषत्स्थं मुक्तकेशं च व्यात्तास्यं ध्वजिनं न्यसेत् ॥ ७७ ॥  
सौम्ये न्यसेत्कुबेरं च स्वर्णवर्णं चतुर्भुजम् ॥  
गदाशक्तित्रिशूलानि रत्नपात्रं च बिभ्रतम् ॥ ७८ ॥  
नीलाम्बरं श्मश्रुलं च शिबिकायां समास्थितम् ॥  
पिशङ्गवामनयनं नैकभूषं च वर्मिणम् ॥७९॥  
ईशानेऽथ मूहारुद्रमर्द्धनारीश्वरं न्यसेत् ॥  
वामार्द्धे पार्वती कार्या दक्षार्द्धे तत्र शङ्करः ॥ 2.9.27.८० ॥  
ईश्वरार्द्धे जटाजूटं कर्तव्यं चन्द्रभूषितम् ॥  
उमार्द्धे तिलकं कार्यं सीमन्तमलिके तथा ॥ ८१ ॥  
भस्मनोद्धूलितं चार्द्धमर्द्धं कुङ्कुमभूषितम् ॥  
नागोपवीतं चाप्यर्द्धमर्द्धं हारविभूषितम् ॥ ८२ ॥  
वामार्द्धे च स्तनः पीनः कर्त्तव्यः कञ्चुकीवृतः ॥  
कट्यां च रशना हैमी पादे काञ्चननूपुरम् ॥ ८३ ॥  
कौसुम्भं वसनं चैव करौ कङ्कणभूषितौ ॥  
त्रिशूलमक्षसूत्रं च दधतौ रत्नमुद्रिकौ ॥ ८४ ॥  
दक्षार्द्धे रशना सार्पी कार्या वस्त्रं गजाजिनम् ॥  
करौ च नागवलयौ दर्पणोत्पलधारिणौ ॥ ८५ ॥  
एवंविधं महादेवं न्यसेद्वृषभवाहनम् ॥  
इत्थमष्टदिगीशानां कुर्यात्स्थापनमर्चकः ॥ ८६ ॥  
पुराद्बहिस्ततश्चाष्टौ स्थापयेदर्चको ग्रहान्॥  
स्वस्वदिक्षु स्थितान्स्वस्वान्यारूढान्स्यन्दनानि च ॥ ८७ ॥  
प्राच्यां दिशि न्यसेत्तत्र भास्करं पीतवाससम् ॥  
सिन्दूरवर्णं द्विभुजं पद्महस्तं रथे स्थितम् ॥ ८८ ॥  
एकं चक्रं द्वादशारं रथस्यास्यातितेजसः ॥  
सप्ताश्वाश्च हरिद्वर्णा वामे सन्ति नियोजिताः ॥ ८९ ॥  
अग्निकोणे ततः स्थाप्यो भृगुः श्वेतः सिताम्बरः ॥  
दण्डं कमण्डलुं बिभ्रद्द्विबाहुः सौम्यदर्शनः ॥ 2.9.27.९० ॥  
चित्रवर्णाश्वदशके स्थितो हेममये रथे ॥  
दक्षिणे च न्यसेद्भौमं रक्तं रक्ताम्बरं तथा ॥ ९१ ॥  
चतुर्भुजं गदाशक्तित्रिशूलवरधारिणम् ॥  
तस्य हैमं रथं कुर्यादरुणाष्टहयान्वितम् ॥ ९२ ॥  
राहुश्च नैर्ऋते कोणे नीलवासाश्चतुर्भुजः ॥  
करालास्यस्तमोरूपश्चर्मासिशक्तिशूलधृत् ॥ ९३ ॥  
भृङ्गवर्णाष्टतुरगे स्थितः कार्यस्त्वयोरथे ॥  
सौरिश्च पश्चिमे स्थाप्य इन्द्रनीलसमद्युतिः ॥ ९४ ॥  
धन्वी त्रिशूली द्विभुजो मन्दाक्षश्चासिताम्बरः ॥  
शबलाष्टाश्वसंयुक्ते स्थितः कार्ष्णायसे रथे ॥ ९५ ॥  
वायुकोणे ततश्चन्द्रं स्थापयेच्च सिताम्बरम् ॥  
श्वेतवर्णं गदाहस्तं द्विभुजं च रथे स्थितम् ॥ ९६ ॥  
शतारचक्रत्रितये स्यन्दने तस्य चाम्मये ॥  
कुन्दाभाः सन्त्युभयतो योजितास्तुरगा दश ॥९७॥  
उत्तरे द्विभुजः सौम्यो वराभयकरोरुणः ॥  
हरिद्वासाष्टपिङ्गाश्वे कार्यो हैमरथे स्थितः ॥९८॥  
ईशाने च गुरुः स्थाप्यो हेमवर्णः सिताम्बरः ॥  
द्विभुजः पद्मनयनो धृतदण्डकमण्डलुः ॥  
पाण्डुराष्टहये हैमे निषण्णः स्यन्दनोत्तमे ॥ ९९ ॥  
अङ्गदेवान्भगवतः स्थापयेदित्थमर्चकः ॥  
कर्णिकाद्रिपुरान्तान्तस्थानेषु क्रमशोऽखिलान् ॥ 2.9.27.१०० ॥  
वासुदेवाङ्गदेवानां न्यसेन्मूर्त्तीस्तु वैभवी ॥  
पूगफलानीतरस्तु न्यसेत्पुष्पाक्षतादि वा ॥ १०१ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये क्रियायोगे पूजामण्डलरचनाविधिनिरूपणं नाम सप्तविंशोऽध्यायः ॥ २७ ॥