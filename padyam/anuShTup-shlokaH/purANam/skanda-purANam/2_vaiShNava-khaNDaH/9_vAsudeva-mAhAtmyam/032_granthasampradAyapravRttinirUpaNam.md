+++
title = "०३२ ग्रन्थसम्प्रदायप्रवृत्तिनिरूपणम्"

+++
॥ स्कन्द उवाच ॥  
इति स्तुत्वा तमीशानं नारदः स ययौ ततः ॥  
शम्याप्रासाभिधं ब्रह्मन्व्यासस्याश्रममादितः ॥१॥  
सादरं मानितस्तेन प्रत्युत्थानासनादिभिः ॥  
तस्मा एकान्तिकं धर्म्मं प्राह जिज्ञासवे स च ॥२॥  
ततो ब्रह्मसभां गत्वा ब्रह्मणः शृण्वतो मुनिः ॥  
देवान्पितॄन्महर्षींश्च तत्रस्थांस्तमुपादिशत् ॥ ३ ॥  
तत्रस्थितो भास्करश्च धर्म्ममेतं पुनर्म्मुने ॥  
शुश्राव नारदात्सर्वं श्रुतं नारायणात्पुरा ॥ ४ ॥  
स प्राहात्माग्रयायिभ्यो वालखिल्येभ्य आदरात् ॥  
मेरौ ते सङ्गतान्देवानिन्द्रादींश्च न्यशामयन् ॥ ५ ॥  
तेभ्योऽसितो मुनिः श्रुत्वा धर्ममेतं द्विजोत्तम ॥  
पितृभ्यः कथयामास पितृलोकं गतः क्वचित् ॥ ६ ॥  
पितरस्ते त्वर्यमाद्या ऊचिरे शन्तनुं नृपम् ॥  
स भीष्माय स्वपुत्राय कथयामास तत्त्वतः ॥ ७ ॥  
सोपि भारतयुद्धान्ते धर्म्मराजाय पृच्छते ॥  
शयानः शरशय्यायां प्राह संसदि भूयसि ॥ ८ ॥  
तत्र श्रुत्वा नारदोपि स्थितः सदसि सादरम् ॥  
कैलासे शङ्करं प्राह स च मां मुनिसत्तम ॥ ९ ॥  
मया ते कथितं ब्रह्मन्पृच्छते धर्म्मवर्त्तिने ॥  
पात्रायैतत्प्रदातव्यमिति मां हि पिताब्रवीत् ॥ 2.9.32.१० ॥  
येनयेन श्रुतं ह्येतन्माहात्म्यं सात्वताम्पतेः ॥  
स स तस्मिन्परां भक्तिं चकार स्वविमुक्तये ॥ ११ ॥  
युधिष्ठिरोपि राजर्षिः श्रुत्वा भीष्मेण कीर्त्तितम् ॥  
माहात्म्यं देवकीसूनोर्म्मुमुदे भ्रातृभिः सह ॥ १२ ॥  
तमात्मनो मातुलेयं सर्वकारणकारणम् ॥  
निशम्याश्चर्य्यजलधौ निममज्ज महामतिः ॥ १३ ॥  
वासुदेवादिकं व्यूह वाराहादींश्च सर्व्वशः ॥  
अवतारानपि नृपो मेनेऽस्यैव रमापतेः ॥ १४ ॥  
ततः सहानुजो राजा दिव्यमानुषविग्रहे ॥  
अत्यन्तं भक्तिमान्कृष्णे बभूव द्विजसत्तम ॥ १५ ॥  
श्रुत्वेमां च कथां सर्व्वे ब्रह्मराजसुरर्षयः ॥  
सभायां तत्र ये चासंस्तेप्यभूवन्सविस्मयाः ॥ १६ ॥  
कृष्णमेव परं ब्रह्म विदित्वा ते नराकृति ॥  
भक्तिं प्रपेदिरे तस्मिन्प्रणमन्तस्तमादरात् ॥ १७ ॥  
इत्थं तस्यास्ति माहात्म्यमतस्त्वमपि सन्मते ॥  
सर्वात्मना वासुदेवं तमेव भज भक्तितः ॥ १८ ॥  
श्रीवासुदेवमाहात्म्यमेतत्ते कथितं मया ॥  
दुर्वासनोपशमनं भगवद्भक्तिवर्द्धनम् ॥ १९ ॥  
कथितानि पुराणेऽत्र मयाख्यानानि यानि ते ॥  
तेषां सार इदं ब्रह्मन्निर्म्मथ्यैव समुद्धृतः ॥ 2.9.32.२० ॥  
वेदोपनिषदां चैतद्रसो वै साङ्ख्ययोगयोः ॥  
पञ्चरात्रस्य कृत्स्नस्य धर्मशास्त्रस्य चानघ ॥ २१ ॥  
धन्यं यशस्यं चायुष्यमेतत्परममङ्गलम् ॥  
साक्षाद्भगवता गीतं सर्वाभद्रविनाशनम् ॥ २२ ॥  
य एतच्छृणुयात्पुण्यं कीर्त्तयेदथ यः पठेत् ॥  
वासुदेवे भवेत्तेषामचला निर्मला मतिः ॥ २३ ॥  
भक्ता एकान्तिकास्ते च भवेयुस्तस्य मानवाः ॥  
ब्रह्मरूपा व्रजन्त्यन्ते ब्रह्मधाम तमःपरम् ॥ २४ ॥  
धर्मार्थी लभतेऽनेन धर्मं कामं च कामुकः ॥  
धनार्थी धनमाप्नोति मोक्षार्थी मोक्षमुत्तमम् ॥ २५ ॥  
लभेत विद्यां विद्यार्थी मुच्येद्रुग्णश्च रोगतः ॥  
एतच्छ्रवणमात्रेण सर्वपापक्षयो भवेत् ॥२६॥  
ब्राह्मं तेजो लभेद्विप्रः क्षत्रियश्च नरेशताम्॥  
धनं वैश्यः सुखं शूद्रः श्रवणादस्य चाप्नुयात्॥२७॥  
एतच्छ्रुत्वा रणं गच्छन्विजयं चाप्नुयान्नृपः॥  
प्राप्नुयात्स्त्री च सौभाग्यं कन्या च स्वेप्सितं वरम् ॥२८॥  
एतस्य श्रुतिकीर्त्तिभ्यः शास्त्रजातशिरोमणेः ॥  
यं यं यः कामयेत्कामं तन्तं प्राप्नोति मानवः ॥ ॥२९॥  
तस्मात्त्वं सर्वदा भक्त्या पठन्नेतद्द्विजोत्तम॥  
कायवाणीमनोभिस्तं भजेथा भक्तवत्सलम् ॥2.9.32.३०॥  
सौतिरुवाच॥  
एतन्महासेनमुखाब्जनिःसृतं सावर्णिरापीय वचोमृतं सः ॥  
चकार भक्तिं वसुदेवनन्दने नराकृतिब्रह्मणि सर्वमङ्गले ॥ ३१ ॥  
यूयं च सर्वे निगमागमज्ञा ब्रह्मण्यदेवं भजनीयमीशम् ॥  
भजध्वमेकं तमुदारकीर्त्तिं श्रीवासुदेवं निजधर्मसंस्थाः ॥ ३२ ॥  
गोलोकधामपतये प्रकाशचयमूर्त्तये ॥ नमोस्तु वासुदेवाय भक्त्यानन्दविवृद्धये ॥ ३३ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये ग्रन्थसम्प्रदायप्रवृत्तिनिरूपणं नाम द्वात्रिंशोऽध्यायः ॥ ३२ ॥  
इति श्रीस्कान्दे महापुराणे द्वितीये वैष्णवखण्डे वासुदेवमाहात्म्यं सम्पूर्णम्॥ २-९ ॥  
इति श्रीस्कान्दे महापुराणे द्वितीयं वैष्णवखण्डं सम्पूर्णम् ॥ २ ॥