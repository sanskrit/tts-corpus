+++
title = "०२१ ब्रह्मचारिधर्मनिरूपणम्"

+++
श्रीनारायण उवाच ॥  
ब्रह्मचारी गृहस्थश्च वानप्रस्थो यतिस्तथा ॥  
एत आश्रमिणः प्रोक्ताश्चत्वारो मुनिसत्तम ॥ १ ॥  
संस्कारैः संस्कृतो यस्तु शुद्धयोनिर्द्विजातिताम् ॥  
प्राप्तः स हि ब्रह्मचारी तद्धर्मानादितो ब्रुवे ॥ २ ॥  
वर्णी वेदमधीयीत वसन्गुरुगृहे शुचिः ॥  
जितेन्द्रियो जितक्रोधो विनीतस्तथ्यभाषणः ॥ ३ ॥  
सायं प्रातश्चरेद्धोमं भिक्षाचर्यां च संयतः ॥  
कुर्यात्त्रिकालं सन्ध्यां च विष्णुपूजां तथान्वहम् ॥ ४ ॥  
गुर्वाज्ञयैव भुञ्जीत मितमन्नमनाकुलः ॥  
गुरुसेवापरो नित्यं भवेद्व्यसनवर्जितः ॥ ५ ॥  
स्नाने च भोजने होमे जपे मौनमुपाश्रयेत् ॥  
छिन्द्यान्न नखरोमाणि दन्तान्नैवातिधावयेत् ॥ ६ ॥  
नातिधावेच्च वासांसि भवेन्निष्कपटो गुरौ ॥  
आहूतोध्ययनं कुर्यादादावन्ते च तं नमेत् ॥ ७ ॥  
अस्पृश्यान्न स्पृशेच्चासौ नाऽसम्भाष्यांश्च भाषयेत् ॥  
अभक्ष्यं भक्षयेन्नैव नाऽपेयं च पिबेत्क्वचित् ॥ ८ ॥  
मेखलामजिनं दण्डं बिभृयाच्च कमण्डलुम् ॥  
सिते द्वे वाससी ब्रह्मसूत्रं च जपमालिकाम् ॥ ९ ॥  
दर्भपाणिश्च जटिलः केशसंस्कारवर्जितः ॥  
अङ्गरागं पुष्पहारान्भूषणानि च वर्जयेत् ॥ 2.9.21.१० ॥  
तैलाभ्यङ्गं न कुर्वीत कज्जले नाञ्जनं तथा ॥  
वर्जयेच्च प्रयत्नेन संसर्गं मद्यमांसयोः ॥ ११ ॥  
स्त्रीणां निरीक्षणं स्पर्शं भाषणं क्रीडनादि च ॥  
वर्जयेत्सर्वथा वर्णी स्त्रियाश्चाप्यवलेखनम् ॥ १२ ॥  
विना च देवप्रतिमां काष्ठचित्रादियोषितम् ॥  
अपि नैव स्पृशेद्धीमान्न च बुद्ध्यावलोकयेत् ॥ १३ ॥  
प्राणिमात्रं च मिथुनीभूतं नेक्षेत कर्हिचित् ॥  
स्त्रीणां गुणाश्चाप्यगुणाञ्छृणुयान्नैव नो वदेत् ॥ १४ ॥  
अस्पृशन्नेव वन्देत गुरुपत्नीमपि स्वकाम् ॥  
जनन्यापि न तिष्ठेत रहःस्थाने तु कर्हिचित् ॥ १५ ॥  
एवंवृत्तो वसेत्तत्र यावद्विद्यासमापनम् ॥  
ततो विरक्तो न्यासी स्याद्वर्णी वा नैष्ठिको भवेत् ॥  
अनधिकारिता प्रोक्ता नैष्ठिकव्रतिनां कलौ ॥ १६ ॥  
न सन्धाविति विज्ञेयं कलीति शब्दसङ्ग्रहात् ॥  
वनी स्यादथ वा ब्रह्मन्नविरक्तो भवेद्गृही ॥ १७ ॥  
प्राजापत्यं च सावित्रं ब्राह्मं नैष्ठिकमेव च ॥  
चतुर्विधं ब्रह्मचर्यं तत्रैकं शक्तितः श्रयेत् ॥ १८ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये ब्रह्मचारिधर्मनिरूपणं नामैकविंशोऽध्यायः ॥ २१ ॥