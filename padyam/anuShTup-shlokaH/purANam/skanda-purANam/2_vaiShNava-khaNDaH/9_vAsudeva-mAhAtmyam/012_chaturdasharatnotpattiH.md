+++
title = "०१२ चतुर्दशरत्नोत्पत्तिः"

+++
॥ स्कन्द उवाच ॥  
ततो हृष्टाः काश्यपेया मन्थस्थानमुपेत्य ते ॥  
पुनर्वर्षसहस्रं च मन्थन्ति स्म पयोनिधिम् ॥ १ ॥  
मथ्यमानात्तथा सिन्धोः सर्वेस्तैरपि किञ्चन ॥  
नासीच्च शिथिला आसन्मन्थितारः श्वसन्मुखाः ॥ २ ॥  
वासुकिश्च महासर्पः प्राणवैक्लव्यमाप्तवान् ॥  
मन्थकाले मन्दरोपि नैकत्रासीत्स्थिरस्थितिः ॥ ३॥  
सर्वान्दृष्ट्वा निरुत्साहान्प्रद्युम्नो विण्वनुज्ञया ॥  
देवासुराहिराजेषु प्रविश्य बलमादधौ ॥ ४ ॥  
अनिरुद्धोपि तर्ह्येव तमाक्रम्य नगाधिपम्॥  
सहस्रबाहुभिस्तस्थौ महाचल इवाऽपरः ॥ ५ ॥  
ततो ममन्थुस्तरसा सम्प्राप्तपरमोजसः ॥  
सविस्मया महाब्धिं ते सुरासुरगणा मुदा ॥ ६ ॥  
नारायणानुभावेन नापुर्द्देवादयः श्रमम् ॥  
शुशुभे मन्थनं तच्च सममाकर्षणात्तदा ॥ ७ ॥  
मथ्यमाने महाम्भोधौ सुस्रुवुः परितस्तदा ॥  
महाद्रुमाणां निर्यासा बहवश्चौषधीरसाः ॥ ८ ॥  
तथाभूतादम्बुनिधेराविरासीत्कलानिधिः ॥  
कान्त्यौषधीनामध्यक्षः सर्वासां य उदीर्यते ॥ ९ ॥  
ततो गवामधिष्ठात्री सर्वासामपि कामधुक् ॥  
हविर्द्धान्यभवद्धेनुः शीतांशुसदृशद्युतिः ॥ 2.9.12.१० ॥  
अश्वः श्वेतोऽथाविरासीद्धयानामधिदेवता ॥  
ऐरावतश्च नागेन्द्रश्चतुर्द्दन्तः शशिप्रभः ॥ ११ ॥  
पारिजातो दिव्यतरुस्तरुराजस्ततोऽभवत् ॥  
मणिरत्नं कौस्तुभाख्यं पद्मरागमभूत्ततः ॥ १२ ॥  
ततोऽभवन्नप्सरसो रूपलावण्यभूमयः ॥  
सुरा देवी ततो जज्ञे सर्वमादकदेवता ॥ १३ ॥  
आसीदथ धनुः शार्ङ्गं सर्वशस्त्राधिदैवतम् ॥  
वाद्याधिदैवतं शङ्खः पाञ्चजन्यस्ततोऽभवत् ॥ १४ ॥  
तत्र चन्द्रः पारिजातस्तथैवाप्सरसां गणः ॥  
आदित्यपथमाश्रित्य तस्थुरेते तु तत्क्षणम् ॥ १५ ॥  
वारुणीमश्वराजं च दैत्येशा जगृहुर्द्रुतम् ॥  
ऐरावतं देवराजो जग्राहानुमताद्धरेः ॥ १६ ॥  
कौस्तुभश्च धनुः शङ्खो विष्णुमेव प्रपेदिरे ॥  
हविर्द्धानीं तु ते सर्वे तापसेभ्यो ददुस्तदा ॥ १७ ॥  
मथ्यमानात्पुनः सिन्धोः साक्षाच्छ्रीरभवत्स्वयम् ॥  
आनन्दयन्ती स्वदृशा त्रिलोकीं हतवर्चसम् ॥ १८ ॥  
तां ग्रहीतुं तु सर्वेपि सुरासुरनरादयः ॥  
ऐच्छंस्तस्याः प्रतापात्तु शेकेन्त्येतुं न कश्चन ॥ १९ ॥  
ततस्तां पद्महस्तत्वाच्छ्रीं विदित्वैव वासवः ॥  
आनन्दं परमं प्राप ब्रह्माद्या ये च तद्विदः ॥2.9.12.२०॥  
तावत्तत्राम्बुधिः साक्षादेत्य तां हैम आसने॥  
कन्या ममेयमित्युक्त्वा गृहीत्वाङ्क उपाविशत्॥२१॥  
पुनरब्धेर्मथ्यमानादधिकं बलिभिश्च तैः ॥  
सुधार्थिभिर्द्धैर्यवद्भिरपि नैवाभवत्सुधा ॥ २२ ॥  
तदा शिथिलयत्नास्ते निराशा अमृतोद्भवे ॥  
प्रम्लानवक्त्राः खिन्नाश्च बभूवुः काश्यपा मुने ॥ २३ ॥  
दृष्ट्वा तथाविधांस्तांश्च भगवान्करुणानिधिः ॥  
उद्युक्तोभूत्स्वयं ब्रह्मन्मन्थनाय हसन्विभुः ॥ २४ ॥  
रत्नकाञ्चीदृढाबद्धकक्षपीताम्बरद्युतिः ॥  
द्वाभ्यां द्वाभ्यामहिं मध्ये दोर्भ्यामुभयतोग्रहीत् ॥ २५ ॥  
धृताहिवदना दैत्यास्तस्थुरेकत एव ते ॥  
एकतो धृततत्पुच्छा देवास्तस्थुस्तदाखिलाः ॥ २६ ॥  
तन्मध्यगश्च भगवान्ममन्थाब्धिं स लीलया ॥  
ददानो नयनानन्द चञ्चत्करविभूषणः ॥ २७ ॥  
ब्रह्मा सहर्षिप्रवरैरन्तरिक्षस्थितस्तदा ॥  
अवाकिरत्तं कुसुमैः कुर्वञ्जयजयध्वनिम् ॥ २८ ॥  
मथ्यमानात्ततः सिन्धोर्ज्जज्ञे धन्वन्तरिः पुमान् ॥  
विष्णोरंशेन गौराङ्गः सुधाकुम्भं करे दधत् ॥ २९ ॥  
घृतादीनां हि सर्वेषां रसानां सारमुत्तमम् ॥  
अमृतं तद्गृहीत्वाऽसौ श्रियोन्तिकमुपाययौ ॥ 2.9.12.३० ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्येऽमृतमन्थने चतुर्दशरत्नोत्पत्तिर्नाम द्वादशोऽध्यायः ॥ १२ ॥