+++
title = "००१ सावर्णिप्रश्नः"

+++
॥ शौनक उवाच ॥ ॥  
जीवानां श्रेयसे सौते बहुधा साधनानि ते ॥  
धर्मो ज्ञानं च वैराग्यं योगादीन्युदितानि नः ॥ १ ॥  
इतिहासैर्बहुविधैर्विस्पष्टार्थानि तानि च ॥  
सर्वाण्यपि महाबुद्धे श्रुतान्यस्माभिरादरात् ॥ २ ॥  
सर्वेषां मनुजानां तु दुष्कराण्येव तानि तु ॥  
बाहुल्याच्चान्तरायाणां तत्सिद्धिरपि दुर्ल्लभा ॥ ३ ॥  
प्रयत्नेनाति महता पुरुषैद्धेंर्य्यशालिभिः ॥  
साधितान्यपि सिध्यन्ति तानि कालेन भूयसा ॥ ४ ॥  
अतो भवान्द्विजातीनामाश्रमाणां च सर्वशः ॥  
ब्रवीतु सुकरोपायं स्त्रीशूद्रादेरपीह नः ॥ ५ ॥  
कृतेन येनाप्यल्पेन येन केनापि देहिना ॥  
अन्तरायैरविहतं महदेव फलं भवेत् ॥ ६ ॥  
मोक्षस्य साधनं तादृक्सुविचार्य्य महामते ॥  
हिताय सर्वजीवानां कृपया वक्तुमर्हसि ॥ ७ ॥  
प्रसादाद्बलदेवस्य व्यासस्य जनकस्य च ॥  
जानासि सर्वमेव त्वं तन्नो ब्रूहि बुभुत्सतः ॥ ८ ॥  
सौतिरुवाच ॥  
महर्षिरपि सावर्णिरेवमेव हि शौनक ॥  
विनीतः स्कन्दमप्राक्षीत्पुनः शङ्करनन्दनम् ॥ ९ ॥  
सावर्णिरुवाच ॥  
श्रुता नानाविधा धर्म्माः साङ्ख्यज्ञानं च नैकधा ॥  
योगादीनि त्वदुक्तानि साधनानि मया गुह ॥ 2.9.1.१० ॥  
सुदुष्कराणि मन्येऽहं तानि त्वस्मादृशां किल ॥  
महतामपि चान्येषां कृच्छ्रसाध्यानि वै चिरात् ॥ ११ ॥  
अतो वर्णाश्रमवतां श्रेयस्कृत्सुकरं च यत् ॥  
साधनं तच्छ्रेष्ठतमं वक्तुमर्हसि मेऽधुना ॥ १२ ॥  
सौतिरुवाच ॥  
इति पृष्टो मुनीन्द्रेण तेन जिज्ञासुना गुहः ॥  
वासुदेवं हृदि ध्यायन्कार्त्तिकेयः स ऊचिवान् ॥ १३ ॥  
स्कन्द उवाच ॥ शृणु ब्रह्मन्प्रवक्ष्येऽहं श्रुतं पितृमुखान्मया ॥  
सर्वेषामपि जीवानां सुकरं मोक्षसाधनम् ॥ १४ ॥  
देवताप्रीणनसमं स्वेष्टसिद्धिमभीप्सताम् ॥  
नास्त्यन्यसाधनं किञ्चिद्वर्णाश्रमवतामिह ॥ १५ ॥  
अप्यल्पं सुकृतं कर्म्म देवसम्बन्धतः कृतम् ॥  
फलं ददाति निर्विघ्नं महदेव हि तन्नृणाम् ॥ १६ ॥  
दैवं पित्र्यं स्वधर्म्मश्च काम्यं कर्म्मापि यच्च तत् ॥  
देवतायास्तु सम्बन्धात्सद्यः स्यादिष्टसिद्धिदम् ॥ १७ ॥  
साङ्ख्ययोग विरागादि प्रागुक्तं यच्च दुष्करम् ॥  
तदपि स्याद्धि सुकरमनेनैवाशु सिद्धिदम् ॥ १८ ॥  
देवस्याराधनेनैव यतः सिद्ध्यति वाञ्छितम् ॥  
अतः सर्वैर्य्यथाशक्ति प्रीत्याराध्यः स मानवैः ॥ १९ ॥  
सावर्णिरुवाच॥  
देवा वहुविधा प्रोक्तास्त्वया षण्मुख मे पुरा ॥  
नानाविधा वर्णिताश्च तदाराधनरीतयः॥2.9.1.२०॥  
तत्फलानि च सर्वाणि त्वयोक्तानि पृथक्पृथक् ॥  
स्वर्गादिप्राप्तिमुख्यानि कालग्रस्तानि तानि तु ॥२१॥  
निवृत्तिधर्म्मिणां ब्रह्मा ह्युपास्तेर्य्योगिनां गुह ॥  
जनादिलोकाप्तिफलं द्विपरार्द्धान्तनश्वरम्॥२२॥  
दुष्कराणीह संसाध्य कर्म्माणि पुरुकृच्छ्रतः॥  
क्षयिष्णुफललाभश्चेत्तर्हि किं तदुपार्जनैः॥२३॥  
कालेन नाश्यते येषां वपुः स्थानबलादिकम्॥  
तेषां न रोचते मह्यमुपासाऽत्र दिवौकसाम्॥२४॥  
यः स्वयं निर्भयोऽन्येषां भयहर्त्ता सनातनः ॥  
नित्यधामाऽक्षयफलप्रदाता भक्तवत्सलः ॥ २५ ॥  
यस्य प्रसादात्सर्वेषां सर्व एव मनोरथाः ॥  
सिद्ध्येयुश्चाञ्जसैवाऽत्र तं देवं वद मे गुह ॥ २६ ॥  
तदाराधनरीतिं च सुकरां शिष्टसम्मताम् ॥  
ब्रूहि सर्वां विशेषेण जिज्ञासामीदमञ्जसा ॥ २७ ॥  
सौतिरुवाच ॥  
इत्थं महर्षिणा तेन सम्पृष्टो भगवान्गुहः ॥  
सुप्रसन्न उवाचेदं मानयंस्तमुदारधीः ॥ २८ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये सावर्णिप्रश्नो नाम प्रथमोऽध्यायः ॥ १ ॥