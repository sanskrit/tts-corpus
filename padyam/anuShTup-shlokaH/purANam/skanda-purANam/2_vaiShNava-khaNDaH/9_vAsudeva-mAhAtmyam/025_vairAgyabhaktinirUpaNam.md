+++
title = "०२५ वैराग्यभक्तिनिरूपणम्"

+++
॥ श्रीनारायण उवाच ॥  
वैराग्यस्याथ ते वच्मि लक्षणं मुनिसत्तम ॥  
क्षयिष्णुवस्तुष्वरुचिः सर्वथेति तदीरितम् ॥ १ ॥  
आरभ्य मायापुरुषात्सर्वा ह्याकृतयस्तु याः ॥  
कालशक्त्या भगवतो नाश्यन्ते ताश्च तद्वशाः ॥ २ ॥  
प्रत्यक्षेणानुमानेन शाब्देन च विवेकिभिः ॥  
असत्यता कृतीनां च निश्चिता सत्यतात्मनाम् ॥ ३ ॥  
नित्येन प्रलयेनैष कालो नैमित्तिकेन च ॥  
प्राकृतिकेन रूपेण चरत्यात्यन्तिकेन च ॥ ४ ॥  
देहिदेहा इमे नित्यं क्षीयन्ते परिणामिनः ॥  
क्रमेण दृश्यते यत्र बाल्यतारुण्यवार्द्धकम् ॥ ५ ॥  
सूक्ष्मत्वान्नेक्ष्यते तत्तु गतिर्दीपार्चिषो यथा ॥  
फलवृद्धिर्वाऽनुपदं जायमाना द्रुमे यथा ॥ ६ ॥  
तस्यान्तस्यामवस्थायां दुःखं च महदीक्ष्यते ॥  
जाग्रदादिष्ववस्थासु दुःखं चैव पुनःपुनः ॥ ७ ॥  
दुःखमाध्यात्मिकं भूरि दृश्यते चाधिभौतिकम् ॥  
आधिदैविकमप्यत्र दुःखमेवास्ति देहिनाम् ॥ ८ ॥  
हाहा ममार मत्पुत्रो हा पत्नी म्रियते मम ॥  
तातं मेऽभक्षयद्व्याघ्रो दष्टा सर्पेण मे वधूः ॥ ९ ॥  
महासौधोग्निना दग्धो हाहा सोपस्करोऽद्य मे ॥  
स्वकुटुम्बं कथं पोक्ष्ये नावर्षत्पाकशासनः ॥ 2.9.25.१० ॥  
सस्यैः समृद्धं मत्क्षेत्रं हाहा दग्धं हिमाग्निना ॥  
ह्रियन्ते तस्करैर्गावः सर्वस्वं मम लुण्ठितम् ॥ ११ ॥  
नृपेण दण्डितोऽत्यर्थं शत्रुणा हाऽतिताडितः ॥  
किं करोमि च कं ब्रूयां माता मे व्यभिचारिणी ॥ १२ ॥  
विषं पास्यामि हाहाऽद्य मत्पत्नीं शत्रुराकृषत् ॥  
हा स्वसा मे हृता म्लेच्छैर्हाहाऽरिः प्राप मर्मभित् ॥ १३ ॥  
प्रिये ज्वरातिव्यथया यमदूता इमे हहा ॥  
इत्थं रोरूयमाणा हि दृश्यन्ते सर्वतो जनाः ॥ १४ ॥  
अवस्थानां शरीरस्य जन्ममृत्यू प्रतिक्षणम् ॥  
कालेन प्राप्नुवद्भिः स्वं प्रारब्धं दुःखमश्यते ॥ १५ ॥  
प्रारब्धान्ते मृत्युदुःखं भवत्यप्रतिमं हि तत् ॥  
मृत्वापि च महद्दुःखं प्राप्यते यमयातनाः ॥ १६ ॥  
ततो जरायुजोद्भिज्जस्वेदजाण्डजयोनिषु ॥  
भूत्वाभूत्वा यथाकर्म म्रियते दुःखितैः पुनः ॥ १७ ॥  
नित्यः प्रलय एवं ते कीर्त्तितः सूक्ष्मया दृशा ॥  
स ज्ञेयोऽथ मुने वच्मि लयं नैमित्तिकाभिधम्॥ १८ ॥  
निमित्तीकृत्य रजनीं भवेद्विश्वसृजस्तु यः ॥  
नैमित्तिकः स कथितो लयो दैनन्दिनश्च सः ॥ १९ ॥  
चतुर्युगानां साहस्रं दिनं विश्वसृजो मुने ॥  
निशा च तावती तस्य तद्द्वयं कल्प उच्यते ॥ 2.9.25.२० ॥  
एकैकस्मिन्दिने तस्य चतुर्दश चतुर्दश ॥  
भवन्ति मनवो ब्रह्मन्धर्मसेत्वभिरक्षकाः ॥ २१ ॥  
आद्यः स्वायम्भुवस्तत्र मनुः स्वारोचिषस्ततः ॥  
उत्तमस्तामसश्चाऽथ रैवतश्चाक्षुषस्ततः ॥ २२ ॥  
श्राद्धदेवश्च सावर्णि भौत्यो रौच्यस्ततः परम् ॥  
ब्रह्मसावर्णिनामा च रुद्रसावर्णिरेव च ॥ २३ ॥  
मेरुसावर्णिसञ्ज्ञोऽथ दक्षसावर्णिरन्तिमः ॥  
चतुर्दशैते मनवः प्रोक्ता ब्रह्मैकवासरे ॥ २४ ॥  
एकैकस्य मनोः कालो युगानां चैकसप्ततिः ॥  
दिव्यैर्द्वादशसाहस्रैर्युगकालश्च वत्सरैः ॥ २५ ॥  
चतुर्दशस्यैव मनोरन्तरेन्तमुपेयुषि ॥  
सायंसन्ध्या विश्वसृजो जायते मुनिसत्तम ॥ २६ ॥  
दिनावसाने वैराजः शक्तीराकर्षति स्थितेः ॥  
वैराजात्मा तदा रुद्रस्त्रिलोकीं हर्तुमीहते ॥ २७ ॥  
आदौ भवत्यनावृष्टिरत्युग्रा शतवार्षिकी ॥  
तदाल्पसारसत्त्वानि क्षीयन्ते सर्वशो भुवि ॥२८॥  
सांवर्त्तकस्य चार्कस्य रश्मयोऽत्युल्बणा रसम् ॥  
आपातालात्पिबन्त्याशु धरण्यां सर्वमेव हि ॥ २९ ॥  
सारसं चैव नादेयं सामुद्रं चाम्बु सर्वशः ॥  
शोषयित्वाऽखिलाँल्लोकान्सोऽर्को नयति सङ्क्षयम् ॥ 2.9.25.३० ॥  
ततो भवति निःस्नेहा नष्टस्थावरजङ्गमा ॥  
कूर्मपृष्ठोपमा भूमिः शुष्का सङ्कुचिता भृशम् ॥ ३१ ॥  
कालाग्निरुद्रः शेषस्य मुखादुत्पद्यते ततः ॥  
अधोलोकान्सप्तभूमिं भुवः स्वश्च दहत्यसौ ॥ ३२ ॥  
निर्दग्धलोकदशको ज्वालावर्त्तभयङ्करः ॥  
उद्वासितमहर्लोकः कालाग्निः परिवर्त्तते ॥ ३३ ॥  
गताधिकारास्त्रिदशा भुवःस्वर्गनिवासिनः ॥  
महर्लोकाज्जनं यान्ति वह्निज्वालाभृशार्दिताः ॥ ३४ ॥  
निवृत्तिधर्मा ऋषयः प्राप्ताः सिद्धदशां तु ये ॥  
भूतलात्तेपि तर्ह्येव ऋषिलोकं प्रयान्ति च ॥ ३५ ॥  
उत्तिष्ठन्ति ततो घोरा व्योम्नि सांवर्त्तका घनाः ॥  
महागजकुलप्रख्यास्तडित्वन्तोऽतिनादिनः ॥ ३६ ॥  
धूम्रवर्णाः पीतवर्णा केचित्कुमुदसन्निभाः ॥  
लाक्षारसनिभाः केचिच्चाषपत्रनिभास्तथा ॥ ३७ ॥  
शमयित्वा महावह्निं शतं वर्षाण्यहर्न्निशम् ॥  
वर्षमाणाः स्थूलधाराः स्तनन्तस्ते घना घनाः ॥  
ब्रह्माण्डस्यान्तरालं च पूरयन्ति ध्रुवावधि ॥ ३८॥  
एकार्णवजले तस्मिन्वैराजपुरुषः स तु॥  
अनिरुद्धात्मकः शेते नागेन्द्रशयने प्रभुः ॥३९॥  
तदा देवाश्च ऋषयो रजःसत्त्वतमोवशाः ॥  
ये ते सह विरिञ्चेन स्वकीयगुणकर्षिताः ॥  
प्रविश्य तस्य जठरे शेरते दीर्घनिद्रया ॥ 2.9.25.४० ॥  
ये तु ब्रह्मात्मैक्यभावा वशीकृतगुणत्रयाः ॥  
निवृत्तेनैव धर्मेण वासुदेवमुपासते ॥ ४१ ॥  
महरादिषु लोकेषु ते चतुर्षु कृतालयाः ॥  
तं वैराजं संस्तुवन्तो निवसन्ति यथासुखम् ॥ ४२ ॥  
नारायणः स भगवान्स्वरूपं परमात्मनः ॥  
चिन्तयन्वासुदेवाख्यं शेते वै योगनिद्रया ॥ ४३ ॥  
निशान्ते ब्रह्मणा साकं सर्वे ते तस्य जाठराः ॥  
उत्पद्यन्ते यथापूर्वं यथाकर्माधिकारिणः ॥ ४४ ॥  
एवं नैमित्तिको नाम त्रिलोकीक्षयलक्षणः ॥  
प्रलयः कथितस्तुभ्यं प्राकृतं कीर्त्तयाम्यथ॥ ४५॥  
य एष कल्पः कथितस्तादृशानां शतत्रयम् ॥  
षष्ट्याधिकं च यः कालो वेधसः स तु वत्सरः ॥ ४६ ॥  
पञ्चाशता तैः परार्द्धो ब्रह्मायुस्तद्द्वयं मतम् ॥  
पराख्यकाले सम्पूर्णे महान्भवति सङ्क्षयः ॥ ४७ ॥  
संहाररुद्ररूपेण संहृत्य स्वं विराड्वपुः ॥  
स्वपरं निर्गुणं रूपं वैराजो यातुमिच्छति ॥ ४८ ॥  
तदा भवत्यनावृष्टिः पूर्ववच्छतवार्षिकी ॥  
साङ्कर्षणश्च कालाग्निर्दहत्यण्डमशेषतः ॥ ४९ ॥  
सांवर्त्तकास्ततो मेघा वर्षन्त्यति भयानकाः ॥  
शतं वर्षाणि धाराभिर्मुसलाकृतिभिर्मुने ॥ 2.9.25.५० ॥  
महदादेर्विकारस्य विशेषान्तस्य सङ्क्षयः ॥  
सर्वस्यापि भवत्येव वासुदेवेच्छया ततः ॥ ५१ ॥  
आपो ग्रसन्ति वै पूर्वं भूमेर्गन्धात्मकं गुणम् ॥  
आत्तगन्धा ततो भूमिः प्रलयत्वाय कल्पते ॥ ५२ ॥  
ग्रसतेम्बुगुणं तेजो रसं तल्लीयते ततः ॥  
रूपं तेजोगुणं वायुर्ग्रसते लीयतेऽथ तत् ॥ ५३ ॥  
वायोरपि गुणं स्पर्शमाकाशो ग्रसते ततः ॥  
प्रशाम्यति तदा वायुः खं तु तिष्ठत्यनावृतम् ॥ ५४ ॥  
भूतादिस्तद्गुणं शब्दं ग्रसते लीयते च खम् ॥  
इन्द्रियाणि विलीयन्ते तैजसाहङ्कृतौ ततः ॥ ५५ ॥  
अहङ्कारे विलीयन्ते सात्त्विके देवता मनः ॥  
यद्यद्यस्मात्समुत्पन्नं तत्तत्तस्मिन्हि लीयते ॥ ५६ ॥  
अहङ्कारो महत्तत्त्वे त्रिविधोपि प्रलीयते ॥  
तत्प्रधाने च तत्पुंसि स मूलप्रकृतौ ततः ॥ ५७ ॥  
एष प्राकृतिको नाम प्रलयः परिगीयते ॥  
तिरोभवन्ति जीवेशा यत्राऽव्यक्ते हरीच्छया ॥ ५८ ॥  
यदा च माया पुरुषौ कालोऽत्यक्षरतेजसि ॥  
तदिच्छया तिरो यान्ति स त्वेको वर्तते प्रभुः ॥  
तदा स प्रलयो ज्ञेयो नारदात्यन्तिकाभिधः ॥ ५९ ॥  
इत्थं प्रभोः कालशक्त्या लयैरेतैश्चतुर्विधैः ॥  
असद्बद्ध्वाऽखिलं तत्राऽरुचिर्वैराग्यमुच्यते ॥ 2.9.25.६० ॥  
वासुदेवेतरान्देवान्कालमायावशीकृतान् ॥  
विदित्वा तेषु च प्रीतिं हित्वा तस्यैव नित्यदा ॥  
गाढस्नेहेन या सेवा सा भक्तिरिति गीयते॥६१॥  
श्रवणं कीर्तनं तस्य स्मृतिश्चरणसेवनम् ॥  
पूजा प्रणामो दास्यं च सख्यं चात्मनिवेदनम् ॥६२॥  
इत्येतैर्न्नवभिर्भावैर्यः सेवेत तमादरात्॥  
अनन्यया धिषणया स हि भक्त इतीर्यते ॥६३॥  
त्रिभिः स्वधर्मप्रमुखैर्युक्ताभक्तिरियं मुने॥  
धर्म एकान्तिक इति प्रोक्तो भागवतश्च सः॥६४॥  
साक्षाद्भगवतः सङ्गात्तद्भक्तानां च वेदृशाम् ॥  
धर्मो ह्येकान्तिकः पुम्भिः प्राप्यते नान्यथा क्वचित् ॥ ६५ ॥  
नैतादृशं परं किञ्चित्साधनं हि मुमुक्षताम् ॥  
निःश्रेयसकरं पुंसां सर्वाभद्रविनाशनम् ॥ ६६ ॥  
एकान्तधर्मसिद्ध्यर्थं क्रियायोगपरो भवेत् ॥  
पुमान्स्याद्येन नैष्कर्म्यं कर्मणां मुनिसत्तम ॥ ६७ ॥  
एतन्मया वेदपुराणगुह्यं तत्त्वं परं प्रोक्तमघौघनाशम् ॥  
एकाग्रया शुद्धधियावधार्य सच्छ्रद्धया चेतसि ते महर्षे ॥ ६८ ॥  
न वासुदेवात्परमस्ति पावनं न वासुदेवात्परमस्ति मङ्गलम् ॥  
न वासुदेवात्परमस्ति दैवतं न वासुदेवात्परमस्ति वाञ्छितम् ॥ ६९ ॥  
यन्नामधेयं सकृदप्यबुद्ध्या देहावसानेपि गृणाति योऽत्र ॥  
स पुष्कसोप्याशु भवप्रवाहाद्विमुच्यते तं भज वासुदेवम् ॥2.9.25.७० ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये वैराग्यभक्तिनिरूपणं नाम पञ्चविंशोऽध्यायः ॥ २५ ॥