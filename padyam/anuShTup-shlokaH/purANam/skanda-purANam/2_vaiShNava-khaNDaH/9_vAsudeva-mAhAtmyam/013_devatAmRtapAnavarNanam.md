+++
title = "०१३ देवतामृतपानवर्णनम्"

+++
॥ स्कन्द उवाच ॥  
उत्प्रेक्षन्तो जायमानं मन्थितारोऽथ तेऽखिलाः ॥  
आयान्तं ददृशुर्द्दूरादन्ति धन्वन्तरिं श्रियः ॥ १ ॥  
सुधाभृतं हेमकुम्भं दृष्ट्वा चाऽस्य करे धृतम् ॥  
असुराः सहसा ब्रह्मन्नुत्प्लुत्य जगृहुश्च तम् ॥२॥  
तत्रापि बलिनो ये ते गृहीत्वा दुद्रुवुस्ततः ॥  
तान्दुर्बला न्यषेधन्त नीतिवाक्यैरनुद्रुताः ॥ ३ ॥  
अहो नैवमधर्मो वः कार्यो धर्मपरायणैः ॥  
समश्रमेभ्यो देवेभ्यो दत्त्वा पेयं न चान्यथा ॥४॥  
अनादृत्येति तद्वाक्यं ययुर्दूरं त्वरान्विताः ॥  
तत्रापि तेषामन्योन्यं कराकृष्टिर्महत्यभूत्॥५॥  
अहं पूर्वमहं पूर्वं न त्वं न त्वं पिबाम्यहम् ॥  
इत्थं विवदमानास्ते नापुस्तत्प्राशनक्षणम् ॥ ६ ॥  
अथ देवा म्लानवक्त्रा दृष्ट्वा दैत्यैर्हृता सुधाम् ॥  
अशक्तास्तत्प्रतीकारे शरणं प्रापुरच्युतम् ॥ ७ ॥  
पाहिपाहि जगन्नाथ नष्टं सर्वस्वमेव नः ॥  
दैत्यैर्हृता सुधा सर्वा का गतिर्न्नो भविष्यति ॥८॥  
सुधापानादृतेप्येते हन्तुमस्मानलं क्षमाः ॥  
पीतेऽमृते तु तैरद्य किं करिष्यामहे वयम् ॥ ९ ॥  
स्कन्द उवाच ॥  
निशम्य दैन्यं देवानां भगवान्भक्तकार्यकृत् ॥  
मा भैष्टेति सुरानुक्त्वा सुधामादित्सदासुरात् ॥ 2.9.13.१० ॥  
स्त्रीरूपमद्भुतं धृत्वा सर्वलोकविमोहनम् ॥  
दैत्यान्तिकमुपागत्य चक्रे कन्दुकखेलनम् ॥ ११ ॥  
ते तु तद्रूपमालोक्य मोहिताः कामविह्वलाः ॥  
त्यक्त्वा परस्परोन्मर्द्दं तामुपेत्याब्रुवन्वचः ॥ १२ ॥  
सुधाकुम्भमिमं भद्रे गृहीत्वा त्वं विभज्य नः ॥  
सर्वान्पायय सुश्रोणि वयं कश्यपसूनवः ॥ १३ ॥  
इत्युक्त्वा तं ददुस्तस्मै तेऽनिच्छन्त्या अपि स्त्रियै ॥  
सा प्राह मम विश्रम्भो न कार्यः स्वैरिणी ह्यहम् ॥१४॥  
अकार्यं वः कृतं ह्येतद्विभजिष्ये निजेच्छया॥  
इत्युक्ता अपि ते मूढा यथेष्टं कुर्विति ब्रुवन्॥१५॥  
ततस्तदाज्ञया सर्वे देवा दैत्याश्च वासुकिः ॥  
निषेदुः पङ्क्तिशस्तत्र स्वस्वमण्डलमाश्रिताः ॥ १६ ॥  
पङ्क्तिबन्धोद्यतेष्वेषु मोहिनी सा तु दूरतः ॥  
सम्मुखं देवपङ्क्तीनां हेमासन उपाविशत् ॥१७॥  
स्वान्तिके चामृतघटं निधाय स्त्रैणलीलया ॥  
इतस्ततो वीक्षमाणा तस्थौ निःस्पृहवत्क्षणम् ॥१८॥  
विप्रचित्तिमुखास्तर्हि ये वै दानवयूथपाः ॥  
सन्दिग्धचित्ता मोहिन्यामासन्देवान्तिकस्थितेः ॥ १९ ॥  
शनैरुपेत्य तद्दृष्टिं वञ्चयित्वा सुधाघटम् ॥  
जह्रुः पुनर्दुरात्मानो रहो गत्वा पिपासवः ॥ 2.9.13.२० ॥  
नरनारायणौ तत्र मुनिभिः सह चागतौ ॥  
आस्तां तौ ददृशाते तान्दानवान्हरतोऽमृतम् ॥ २१ ॥  
नारायणेनेरितोऽथ नरस्तान्सहसारुणत् ॥  
बलादाच्छिद्य तत्कुम्भं मोहिन्यै स ददौ द्रुतम् ॥ २२ ॥  
ततो नरं हन्तुकामा आत्तशस्त्रास्तु दानवाः ॥  
आपतन्पङ्क्तिविक्षेपो ह्यसुराणामभून्महान् ॥ २३ ॥  
तदा नरोपि भगवान्देवदैत्यनरैरपि ॥  
अजेयो निर्भयो ह्येकः साकं तैर्युयुधे बली ॥ २४ ॥  
एतस्मिन्नन्तरे देवान्पङ्क्तिस्थान्मोहिनीवपुः ॥  
अपाययत्सुधां विष्णुः सर्वशो लघुचङ्क्रमः ॥ २५ ॥  
तत्रापि दानवो राहुः सूर्याचन्द्रमसान्तरे ॥  
प्रविश्य देवतापङ्क्तावुपाविशदलक्षितः ॥ २६ ॥  
तत्रागतायां मोहिन्यां सिञ्चन्त्यां तन्मुखे सुधाम् ॥  
दृशाऽसूसुचतां तस्यै पुष्पवन्तावुभौ च तम् ॥ २७ ॥  
स्मृत्यागतेन चक्रेण तर्ह्येवाऽस्य च सामृतम् ॥  
शिरश्चिच्छेदातिमहन्मायायोषिद्वपुः प्रभुः ॥ २८ ॥  
तच्छैलशृङ्गप्रतिमं ग्रसल्लोकान्नदद्भृशम् ॥  
ग्रहत्वे स्थापयामास लोकानां शान्तये हरिः ॥ २९ ॥  
देवान्सुधां पाययित्वा जगृहे पौरुषीं तनुम् ॥  
भगवानथ देवास्तु युयुधुः सह दानवैः ॥ 2.9.13.३० ॥  
उदन्वतस्तटे युद्धं देवानामसुरैः सह ॥  
सुधापानातिबलिनामासीद्विष्णुसहायिनाम् ॥ ३१ ॥  
तस्मिंस्तु तुमुले युद्धे नरेणेन्द्रादिभिश्च ते ॥  
निहन्यमाना असुराः पलाय्य विविशू रसाम् ॥ ३२ ॥  
सूर्यश्चास्तं गतस्तावत्सर्वे देवगणास्ततः ॥  
श्रियोन्तिकमुपाजग्मुस्तद्दर्शनमहोत्सवाः ॥ ३३ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये देवतामृतपानवर्णनं नाम त्रयोदशोऽध्यायः ॥१३॥