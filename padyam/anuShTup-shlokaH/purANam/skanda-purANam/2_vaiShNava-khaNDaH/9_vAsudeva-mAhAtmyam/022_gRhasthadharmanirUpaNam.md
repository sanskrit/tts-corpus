+++
title = "०२२ गृहस्थधर्मनिरूपणम्"

+++
॥ श्रीनारायण उवाच ॥  
गृही बुभूषुर्गुरवे दक्षिणां स्वस्य शक्तितः ॥  
दत्त्वा तदाज्ञयैवाऽसौ समावर्त्तनमाचरेत् ॥ १ ॥  
ततः कुलोचितां योषां वयसोनामरोगिणीम् ॥  
पुँल्लक्षणेन रहितामपापां विधिनोद्वहेत् ॥ २ ॥  
स्वाधिकारानुसारेण कृष्णसम्प्रीतयेऽन्वहम् ॥  
देवर्षिपितृभूतानि यजेत विधिना ततः॥ ॥ ३ ॥  
स्नानं सन्ध्यां जपं होमं स्वाध्यायं विष्णुपूजनम् ॥  
तर्पणं वैश्वदेवं च कुर्याच्चातिथ्यमन्वहम् ॥ ४ ॥  
कुर्यात्पुण्यं यथाशक्ति न्यायार्जितधनेन च ॥  
अनासक्तः पोष्यवर्गं पुष्णीयान्न तु पीडयेत् ॥ ५ ॥  
देहं च दैहिकान्वासावुद्दिश्य पशुवत्परैः ॥  
वैरं न कुर्याद्देहादावहन्तां ममतां त्यजेत् ॥६॥  
कुर्याद्भागवतानां च सतां सङ्गमतन्द्रितः ॥  
न स्त्रैणानां व्यसनिनां सङ्गं कुर्यान्न लोभिनाम् ॥७॥  
कामभावेन नेक्षेत परयोषां तु कर्हिचित् ॥  
श्राद्धपर्वव्रताहादौ नोपेयाच्च स्वयोषितम् ॥ ८ ॥  
प्राप्तोपि पुरुषः साङ्ख्ये योगे च परिपक्वताम्॥  
पुत्र्या अपि प्रसङ्गेन रहःस्थाने तु मुह्यति ॥ ९ ॥  
अतो मात्रा भगिन्या वा दुहित्रापि रहःस्थले ॥  
सह नासीत मतिमान्युवत्या किमुताऽन्यया ॥ 2.9.22.१० ॥  
अमङ्गलानां सर्वेषां विधवा ह्यत्यमङ्गलम् ॥  
तद्दर्शनं च तत्स्पर्शो नॄणां सुकृतहृत्ततः ॥११॥  
प्रयाणकाले विधवादर्शनं सन्मुखे यदि ॥  
स्यात्तदा नैव गन्तव्यमन्यथा मरणं धुवम् ॥ १२ ॥  
आशिषो विधवास्त्रीणां समाः कालाहिफूत्कृतैः ॥  
ततश्च बिभियात्ताभ्यो राक्षसीभ्यो यथा गृही ॥ १३ ॥  
मद्यं मांसं मादकं च द्यूतादीन्दूरतस्त्यजेत् ॥  
न द्रोहं प्राणिमात्रस्य कुर्याद्वाचापि कर्हिचित् ॥ १४ ॥  
अवतारचरित्राणि शृणुयादन्वहं हरेः ॥  
सर्वा अपि क्रियाः कुर्याद्वासुदेवार्थमास्तिकः ॥ १५ ॥  
ऊर्जे माघे च वैशाखे चातुर्मास्ये मलिम्लुचे ॥  
अन्येषु पुण्यकालेषु विशेषनियमांश्चरेत् ॥ १६ ॥  
पुण्यदेशे पुण्यकाले सत्पात्रे विधिना गृही॥  
दद्याद्दानं यथाशक्ति दयां कुर्वीत जन्तुषु ॥ १७ ॥  
पुण्यान्देशान्पुण्यकालान्पुण्यपात्राणि चानघ ॥  
कथयामि विशेषेण धर्मवृद्धिकराणि ते ॥ १८ ॥  
देशः सर्वोत्तमस्त्वेष भुवि यो मदधिष्ठितः ॥  
महामुनिगणा यत्र तपस्यन्ति महाव्रताः॥ ॥ १९ ॥  
हरितद्भक्तमाहात्म्याद्देशानामस्ति पुण्यता ॥  
गङ्गाद्वारं मधुपुरी नैमिषारण्यमेव च ॥ 2.9.22.२० ॥  
कुरुक्षेत्रमयोध्या च प्रयागश्च गयाशिरः ॥  
पुरी वाराणसी चैव पुण्यश्च पुलहाश्रमः ॥२१ ॥  
कपिलाश्रमः श्रीरङ्गः प्रभासश्च कुशस्थली ॥  
क्षेत्रं सिद्धपदाख्यं च पौष्करं च महत्सरः ॥ २२ ॥  
क्रीडास्थानं भगवतः सश्रियो रैवताचलः ॥  
तथा गोवर्द्धनगिरिः पुण्यं वृन्दावनं वनम् ॥ २३ ॥  
महेन्द्रमलयाद्याश्च सप्तापि कुलपर्वताः ॥  
भागीरथी महापुण्या यमुना च सरस्वती ॥ २४ ॥  
गोदावरी च सरयूः कावेरी गोमतीमुखाः ॥  
पुराणप्रथिताः पुण्या महानद्यो नदास्तथा ॥ २५ ॥  
महोत्सवैर्भवेद्यत्र भगवत्प्रतिमार्चनम् ॥  
प्रभोरनन्यभक्ताश्च भवेयुर्यत्रयत्र च ॥ २६ ॥  
अहिंस्राश्च स्वधर्मस्था यत्र स्युर्ब्राह्मणोत्तमाः ॥  
मृगाद्याः पशवो यत्र विचरेयुश्च निर्भयाः ॥ २७ ॥  
यत्रयत्रावताराश्च हरेर्वासश्च यत्र वा ॥  
एते पुण्यतमा देशा भुवि सन्ति विशेषतः ॥ २८ ॥  
अल्पोप्येषु कृतो धर्मः स्यात्सहस्रगुणो नृणाम् ॥  
पुण्यवृद्धिकरान्कालाञ्छृण्वथो वच्मि नारद ॥ २९ ॥  
अयने द्वे च विषुवं ग्रहणं सूर्यसोमयोः ॥  
दिनक्षयो व्यतीपातः श्रवणर्क्षाणि सर्वशः ॥ 2.9.22.३० ॥  
द्वादश्य एकादश्यश्च मन्वाद्याश्च युगादयः ॥  
पुण्याः स्युस्तिथयः सर्वा अमावास्या च वैधृतिः ॥ ३१ ॥  
मासर्क्षयुक्पौर्णमास्यश्चतस्रोप्यष्टकास्तथा ॥  
स्वजन्मर्क्षाणि च हरेर्जन्मोत्सवदिनानि च ॥ ३२ ॥  
स्वस्य स्त्रियाश्चार्भकाणां संस्कारोभ्युदयस्तथा ॥  
सत्पात्रलब्धिश्च यदा कालाः पुण्यतमा इमे ॥ ३३ ॥  
देवपितृद्विजसतामेषां शक्त्या समर्चनम् ॥  
स्नानदानजपादीनि स्युरनन्तफलानि हि ॥ ३४ ॥  
सत्पात्रं तु स्वयं साक्षाद्भगवानेव नारद ॥  
शाखानामिव मूलाम्बु यद्दत्तं सर्वतुष्टिकृत् ॥३५॥  
अहिंसा वेदविद्याभिस्तुष्टिः सद्धर्मभक्तिभिः ॥  
हृदि विष्णुं दधीरन्ये ते सत्पात्राणि वै द्विजाः ॥ ३६ ॥  
एकान्तिकाश्च भगवद्भक्ता बद्धविमोचकाः ॥  
सत्पात्राणीति जानीहि येष्वास्ते भगवान्स्वयम् ॥ ३७ ॥  
आढ्यस्तु कारयेद्विष्णोर्मन्दिराणि दृढानि च ॥  
पूजाप्रवाहसिद्ध्यर्थं तद्वृत्तीश्चापि कारयेत् ॥ ३८ ॥  
जलाशयान्वाटिकाश्च विष्ण्वर्थमुपकल्पयेत् ॥  
सदन्नैः सुरसैः साधून्ब्राह्मणांश्चैव तर्पयेत् ॥ ३९ ॥  
अहिंसान्वैष्णवान्यज्ञान्कुर्याच्छक्त्या यथाविधि ॥  
व्रतजन्मोत्सवान्विष्णोः सम्भारेण च भूयसा ॥ 2.9.22.४० ॥  
प्रौष्ठपदासितेपक्षे क्षयाहे तीर्थपर्वसु ॥  
पित्रोः श्राद्धं प्रकुर्वीत तद्बन्धूनां च शक्तितः ॥ ४१ ॥  
दैवे कर्मणि पित्र्ये च भक्तान्भगवतो द्विजान् ॥  
पूजयेत स्वधर्मस्थान्भोजयेद्भगवद्धिया ॥ ४२ ॥  
दैवे द्वौ भोजयेद्विप्रौ त्रींश्च पित्र्ये यथाविधि ॥  
एकैकं वोभयत्रापि नैव श्राद्धे तु विस्तरेत् ॥ ४३ ॥  
देशकालद्रव्यपात्रपूजोपकरणानि च ॥  
विस्तरेण यथाशास्त्रं न स्यादेवेति निश्चितम् ॥ ४४ ॥  
न श्राद्धे क्वापि मांसं तु दद्यान्नाऽद्याच्च मानवः ॥  
मुन्यन्नैः क्षीरसर्पिर्भ्यां तृप्यन्ति पितरो भृशम् ॥ ४५ ॥  
अहिंसा प्राणिमात्रस्य मनोवाक्तनुभिस्तु या ॥  
तयैव पितरः सर्वे तृप्यन्त्यतिदयालवः ॥ ४६ ॥  
तस्मात्कुसङ्गतः क्वापि शास्त्रहार्दमबुध्य च ॥  
श्राद्धे मांसं नैव दद्याद्वासुदेवपरः पुमान् ॥ ४७ ॥  
व्रतानि कुर्याद्विष्णोश्च ब्रह्मचर्यादिभिर्यमैः ॥  
सहैव तत्परो नान्यत्कार्यं कुयाच्च तद्दिने ॥ ४८ ॥  
स्वसम्बन्धिजनानां चाप्याशौचं जनिनाशयोः ॥  
यथाशास्त्रं पालयेत ग्रहणे चार्कचन्द्रयोः ॥ ४९ ॥  
व्यावहारिककार्याणां विवादे निर्णयेपि च ॥  
गृहीतरास्त्यागिनो ये ते न कार्या न चाधवाः ॥ 2.9.22.५० ॥  
यत्रैते स्युर्न्न तत्कार्यं सिध्येत्क्वापि द्विजोत्तम ॥  
सर्वस्वनाशस्तत्र स्यादित्येवं त्वस्ति निर्णयः ॥ ५१ ॥  
धर्मा एते गृहस्थानां मया सङ्क्षेपतोदिताः ॥  
यदनुष्ठानतो नॄणां स्यात्स्वेष्टसुखमक्षयम् ॥ ५२ ॥  
शिलादिजीविकावृत्तिभेदेन गृहिणो द्विजाः ॥  
चतुर्विधाः प्रकीर्त्यन्ते तत्तन्नाम्ना च नारद ॥ ५३ ॥  
स्त्रीणामथ प्रवक्ष्यामि धर्मान्र्धर्मवतां वर ॥  
येषु स्थिताः स्त्रियः सर्वाः प्राप्नुवन्तीप्सितं सुखम् ॥ ५४ ॥  
सुवासिनीभिर्न्नारीभिः स्वपतिर्देववत्सदा ॥  
सेवनीयोऽनुवर्त्त्यश्च जरन्रुग्णोऽधनोपि वा ॥ ५५ ॥  
तद्बन्धवश्चानुवर्त्याः सेवनेन यथोचितम् ॥  
उज्ज्वलानि विधेयानि गृहोपकरणानि च ॥ ५६ ॥  
गृहं मार्जनसेकाद्यैः स्वच्छं कार्यं दिनेदिने ॥  
प्रियं सत्यं च वक्तव्यं स्थेयं शुचितया सदा ॥ ५७ ॥  
चाञ्चल्यमतिलोभश्च क्रोधः स्तेयं च हिंसनम् ॥  
अधार्मिकाणां सङ्गश्च वर्ज्यः स्त्रीणां तथा नृणाम् ॥ ५८ ॥  
भवितव्यं तत्पराभिर्द्धर्मकार्येषु सर्वदा ॥  
त्यक्त्वौद्धत्यं विनीताभिः स्थेयं जित्वेन्द्रियाणि च ॥ ५९ ॥  
पातिव्रत्ये स्थिताभिश्च धर्मे ताभी रमापतेः ॥  
भक्तिः कार्या स्वतन्त्राभिर्भवितव्यं न कुत्रचित् ॥ 2.9.22.६० ॥  
विधवा तु सदा विष्णुं सेवेत पतिभावतः ॥  
कामसम्बन्धिनीर्वार्त्ता न शृण्वीत न कीर्तयेत्॥ ६१ ॥  
आसन्नसम्बन्धवतो विनान्यान्पुरुषान्क्वचित् ॥  
अनापदि स्पृशेन्नैव पश्येन्नैव च कामतः ॥ ६२ ॥  
स्तनपस्य तु नुः स्पर्शाद्वृद्धस्य च न दुष्यति ॥  
कार्य आवश्यके ताभ्यां भाषणे च विभर्तृका ॥ ६३ ॥  
व्यावहारिककार्ये च विवादमधिकं नरैः ॥  
न कुर्वीतावश्यकार्ये तैर्भाषेत विना रहः ॥ ६४ ॥  
नेक्षेत मिधुनीभूतं बुद्या पश्वाद्यपि क्वचित् ॥  
त्यजेच्च सकलान्भोगान्स्यात्सकृन्मितभुक्तथा ॥ ६५ ॥  
सधातुसूक्ष्मवासांसि नालङ्कारांश्च धारयेत् ॥  
न दिवा शयनं कुर्यान्न खट्वायामनापदि ॥ ६६ ॥  
ताम्बूलभक्षणं नैव कुर्यान्नाभ्यङ्गमञ्जनम् ॥  
पुम्प्रसङ्गाच्च बिभियात्कृष्णाहेरिव नित्यदा ॥ ६७ ॥  
समीक्ष्य पुरुषं नारी या न मोहमुपाव्रजेत् ॥  
तादृशी तु विना लक्ष्मीमेकां नान्यास्ति कुत्रचित् ॥ ६८ ॥  
धर्मनिष्ठा ततो नारी स्वनिःश्रेयसमिच्छती ॥  
नेक्षेत पुरुषाकारं बुद्धिपूर्वं च न स्पृशेत् ॥ ६९ ॥  
कृच्छ्रचान्द्रायणादीनि नैरन्तर्येण भक्तितः ॥  
व्रतानि कुर्याच्च सदा भवेन्नियमतत्परा ॥ 2.9.22.७० ॥  
पित्रा पुत्रादिना वापि तरुणी तरुणेन च ॥  
सह तिष्ठेन्न रहसि कुसङ्गं सर्वथा त्यजेत् ॥ ७१ ॥  
सधवा विधवा वा स्त्री स्वरजोदर्शनं क्वचित् ॥  
न गोपयेत्त्रिरात्रं तु मनुष्यादींश्च न स्पृशेत् ॥ ७२ ॥  
प्रथमेऽहनि चण्डाली द्वितीये ब्रह्मघातिनी ॥  
तृतीये रजकी प्रोक्ता सा चतुर्थेऽह्नि शुद्ध्यति ॥ ७३ ॥  
इति स्त्रीणां मया धर्माः सङ्क्षेपात्कथितास्तव ॥  
युक्ता यैर्योषितो यायुरिहामुत्र महत्सुखम् ॥ ७४ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये गृहस्थधर्मनिरूपणं नाम द्वाविंशोध्यायः॥२२॥