+++
title = "०१० श्रीवासुदेवप्रसादनिरूपणम्"

+++
सावर्णिरुवाच ॥  
कथं प्राप्ता पुनः स्कन्द श्रीरिन्द्रेण गताम्बुधिम् ॥ एतां कथय मे सर्वां कथां नारायणाश्रयाम् ॥ १ ॥  
स्कन्द उवाच ॥  
श्रिया विहीनो देवेन्द्रः श्रीहीनैरपि दानवैः ॥  
पराजितो हृतस्थानो नष्टाशेषपरिच्छदः ॥ २ ॥  
गिरिगह्वरकुञ्जेषु काननेषु ततस्ततः ॥  
परिबभ्राम सहितो दिगीशैर्वरुणादिभिः ॥ ३ ॥  
वल्कलाजिन वस्त्राश्च पशुपक्ष्यामिषाशनाः ॥  
देवा दैत्या नरा नागास्तुल्याचारपरिच्छदाः ॥४॥  
पात्राणि मृन्मयान्येव सर्वेषामपि वेश्मसु ॥  
आसन्वराकाः सर्वेपि पिशाच्य इव च स्त्रियः ॥ ५ ॥  
आदावभूदनावृष्टिर्भुवि द्वादशवार्षिकी ॥  
ततो वर्षे क्वचिद्वृष्टिरासीत्स्वल्पा क्वचिन्न च ॥ ६ ॥  
इत्थं दारिद्र्यदुःखानां तेषां वर्षशतं गतम् ॥  
बलिष्ठारब्धकर्माणस्तेऽतिदुःखेपि नो मृताः ॥ ७ ॥  
अजीवन्त मृतप्राया नरकेष्विव नारकाः ॥  
यतन्तोपि श्रियः प्राप्त्यै यज्ञाद्यैर्न्नाऽलभन्त ताम् ॥ ८ ॥  
ततः सहस्रवर्षान्ते मेरौ शरणमाययुः ॥  
शापाद्दुर्वाससो देवाः सर्वे दुर्वाससो विधिम् ॥ ९ ॥  
प्रणम्य तस्मै दुःखं स्वं वासवाद्या न्यवेदयन् ॥  
आदावेव हि सोऽज्ञासीत्सर्वज्ञत्वात्सुरापदम् ॥ 2.9.10.१० ॥  
उपालभ्य ततश्चेन्द्रं विरिञ्चः सहशङ्करः ॥  
तद्दुःखवारणा कल्पो विष्णुमैच्छत्प्रसादितुम् ॥ ११ ॥  
आराधयिष्यंस्तपसा ततोऽसौ तं तपःप्रियम् ॥  
सर्वदेवगणोपेत उपायात्क्षीरसागरम् ॥ १२ ॥  
तस्योत्तरे तटे रम्ये सर्वे तेऽनशनव्रताः ॥  
एकपादस्थिता ऊर्द्ध्वबाहवश्चक्रिरे तपः ॥ १३ ॥  
केशवं हृदि ते दध्युः सर्वक्लेशविनाशनम् ॥  
लक्ष्मीपतिं वासुदेवमेकाग्रकृतमानसाः ॥ १४ ॥  
शताब्दान्ते ततो विष्णुः श्रीकृष्णो भगवान्स्वयम् ॥  
अत्यापन्नेषु दीनेषु कृपां देवेषु सोऽकरोत्॥ ॥ १५ ॥  
अदृश्यमूर्तिरात्मज्ञैरपि भूरितपस्विभिः ॥  
तत्राविरासीत्कृपया नियुताहस्करद्युतिः ॥ १६ ॥  
तेजोमण्डलमेवादौ सहसा स्फुरितं महत् ॥  
ददृशुर्विबुधाः सर्वे सितं घनमनौपमम् ॥ १७ ॥  
ब्रह्मा शिवश्च तन्मध्ये ददृशाते रमापतिम् ॥  
घनश्यामं चतुर्बाहुं गदाब्जाब्जारिधारिणम् ॥ १८ ॥  
किरीटकाञ्चीकटककुण्डलादिविभूषितम् ॥  
पीतकौशेयवसनं दिव्यसुन्दरविग्रहम् ॥ १९ ॥  
हर्षविह्वलितान्मानौ दण्डवत्तौ प्रणेमतुः ॥  
तदिच्छयाऽथ देवाश्च दृष्ट्वा तं च मुदाऽऽनमन् ॥ 2.9.10.२० ॥  
बभूवुरतिहृष्टास्ते निधिं प्राप्याऽधना इव ॥  
बद्धाञ्जलिपुटाः सर्वे भक्त्या तं तुष्टुवुः सुराः ॥ २१ ॥  
देवा ऊचुः ॥  
ॐनमो भगवते तुभ्यं वासुदेवाय धीमहि ॥  
प्रद्युम्नायानिरुद्धाय नमः सङ्कर्षणाय च ॥ २२ ॥  
ॐकारब्रह्मरूपाय त्रेधाविष्कृतमूर्तये ॥  
ब्रह्माण्डसर्गस्थित्यन्तहेतवे निर्गुणाय च ॥ २३ ॥  
नयनानन्दरूपाय प्रणतक्लेशनाशिने ॥  
केशवाय नमस्तुभ्यं स्वतन्त्रेश्वरमूर्तये ॥ २४ ॥  
मोदिताशेषभक्ताय कालमायादिमोहिने ॥  
सदानन्दाय कृष्णाय नमः सद्धर्मवर्त्तिने॥ ॥ २५ ॥  
भवाम्बुधिनिमग्रानामुद्धृतिक्षमकीर्तये ॥  
दर्शनीयस्वरूपाय घनश्यामाय ते नमः ॥ २६ ॥  
गदाब्जदरचक्राणि बिभ्रते दीर्घबाहुभिः ॥  
सुरगोविप्रधर्माणां गोप्त्रे तुभ्यं नमोनमः ॥ २७ ॥  
वरेण्याय प्रपन्नानामभीष्टवरदायिने ॥  
निगमागमवेद्याय वेदगर्भाय ते नमः ॥२८ ॥  
तेजोमण्डलमध्यस्थ दिव्यसुन्दरमूर्तये ॥  
नमामो विष्णवे तुभ्यं परात्परतराय च॥२९॥  
वाणीमनोविप्रकृष्टमहिम्नेऽक्षररूपिणे॥  
सर्वान्तर्यामिणे तुभ्यं बृहते च नमोनमः ॥ 2.9.10.३० ॥  
सुखदोसि त्वमेवैकः स्वाश्रितानामतो वयम् ॥  
महापदधिकक्लिष्टाः शरणं त्वामुपागताः ॥ ३१ ॥  
देवाधिदेवभक्तस्य तव दुर्वाससो वयम् ॥  
अतिक्रमाच्छ्रिया हीनाः प्राप्ताः स्मो दुर्दशामिमाम् ॥ ३२ ॥  
वासोन्नपानस्थानादिहीनान्धर्मोपि नः प्रभो ॥  
त्यक्त्वा सह श्रिया यातस्तान्पातुं त्वमसीश्वरः ॥ ३३ ॥  
यतो वयं च धर्मश्च त्वदीया इति विश्रुताः ॥  
यथापूर्वं सुखीकर्त्तुं त्वमेवार्हस्यतो हि नः ॥ ३४ ॥  
स्कन्द उवाच ॥  
इति सम्प्रार्थितो देवैर्भगवान्स दयानिधिः ॥  
उवाचानन्दयन्वाचा मेघगम्भीरया सुरान् ॥ ३५ ॥  
श्रीभगवानुवाच ॥  
विदितं मे सुराः सर्वं कष्टं वः सदतिक्रमात् ॥  
उपायं कुरुताद्यैव वच्मि यत्तन्निवृत्तये ॥ ३६ ॥  
ओषधीरम्बुधौ सर्वाः क्षिप्त्वा मन्दरभूभृता ॥  
नागराजवरत्रेण मन्थध्वमसुरैः सह ॥ ३७ ॥  
आदौ सन्धाय दनुजैः कुरुताम्बुधिमन्थनम् ॥  
साहायं वः करिष्यामि खेदः कार्यो न तत्र वः ॥ ३८ ॥  
अमृतं च श्रियो दृष्टिं प्राप्य पूर्वाधिकौजसः ॥  
भवितारो मद्विमुखा दैत्यास्तु क्लेशभागिनः ॥ ३९ ॥  
स्कन्द उवाच ॥  
इत्युक्त्वान्तर्दधे विष्णुर्भक्तसङ्कटनाशनः ॥  
देवास्तस्मै नमस्कृत्य तदुक्तं कर्तुमारभन् ॥ 2.9.10.४० ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णव खण्डे श्रीवासुदेवमाहात्म्ये श्रीवासुदेवप्रसादनिरूपणं नाम दशमोऽध्यायः ॥१०॥