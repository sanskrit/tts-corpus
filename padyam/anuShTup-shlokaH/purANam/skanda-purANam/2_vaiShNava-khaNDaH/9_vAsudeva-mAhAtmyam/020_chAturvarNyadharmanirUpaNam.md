+++
title = "०२० चातुर्वर्ण्यधर्मनिरूपणम्"

+++
॥ नारद उवाच ॥  
भगवन्ब्रूहि मे धर्ममेकान्तं तव सम्मतम् ॥  
प्रीयते येन विश्वात्मा वासुदेवः स सर्वदा ॥ १ ॥  
श्रीनारायण उवाच ॥  
साधु पृष्टं त्वया ब्रह्मन्मतिस्ते विमला किल ॥  
मयि स्निग्धाय भक्ताय तुभ्यं गुह्यमपि ब्रुवे ॥ ॥ २ ॥  
धर्म एष मया प्रोक्तः कल्पस्यादौ विवस्वते ॥  
तमेव कथये तुभ्यं सनातनमहं मुने ॥३॥  
स्वधर्मज्ञानवैराग्यैः सह लक्ष्मीवदीश्वरे ॥  
तस्मिन्ननन्या भक्तिर्या धर्म एकान्तिकः स वै ॥ ४ ॥  
तेनैवातिप्रसन्नः स्याद्गोलोकाधिपतिः स्वयम् ॥  
जायते स च भक्तोपि परिपूर्णमनोरथः ॥ ५ ॥  
॥ नारद उवाच ॥  
लक्षणानि बुभुत्सामि स्वधर्मादेः पृथक्पृथक् ॥  
शास्त्रयोनेरहं त्वत्तो वक्तुं तानि त्वमर्हसि ॥ ६ ॥  
निगमागमशास्त्राणां सर्वेषामपि सत्पते ॥  
मूलं त्वमेक एवासि येषु धर्मः सनातनः ॥ ७ ॥  
त्वमेव साक्षाद्भगवान्वासुदेवोऽक्षरात्परः ॥  
श्रेयसे सर्वभूतानां वर्तसेऽत्र दयानिधिः ॥ ८ ॥  
त्वत्तोऽन्ये तु स्वस्वभावगुणतन्त्रा ह्यजादयः ॥  
यथावन्न विजानीयुर्द्धर्मादींस्त्वमतो वद ॥ ९ ॥  
स्कन्द उवाच ॥  
इति देवर्षिणा पृष्टो भगवान्धर्मनन्दनः ॥  
स्वधर्मादीन्क्रमेणैव कथयामास सर्ववित् ॥ 2.9.20.१० ॥  
श्रीनारायण उवाच ॥  
वर्णानामाश्रमाणां च सदाचारः पृथक्पृथक् ॥  
सामान्यः सविशेषश्च स्वधर्मः स उदीर्यते ॥ ११ ॥  
नृणां साधारणं धर्मं सर्वेषामादितः शृणु ॥  
अहिंसा परमो धर्मस्तत्रादिम उदाहृतः ॥ १२ ॥  
स्वमुख्यधर्मवृत्योरप्यद्रोहो मनसापि यः ॥  
सति गत्यन्तरे प्राणिमात्रस्यापीति सा मता ॥ १३ ॥  
सत्या वाग्भूतमात्रस्य द्रोहो न स्याद्यया तथा ॥  
तपश्च शास्त्रविहितभोगसङ्कोचलक्षणम् ॥ १४ ॥  
बाह्यमाभ्यन्तरं चेति द्विविधं शौचकर्म च ॥  
अनादानं परस्वस्य परोक्षं वा छलेन च ॥ १५ ॥  
यथोचितं ब्रह्मचर्यकामलोभक्रुधां जयः ॥  
मुदा वित्तार्पणं पात्रे तुष्टिर्लब्धेन दैवतः ॥ १६ ॥  
तीर्थे क्षेत्रे च यज्ञादौ चतुर्वर्गाप्तयेपि वा ॥  
आत्मनो वा परस्यापि सर्वथा घातवर्जनम् ॥ १७॥  
जातिभ्रंशकराणां च कर्मणां परिवर्जनम् ॥  
पाणिपादोदरोपस्थवाचां संयमनं तथा ॥ १८ ॥  
सर्वेषां व्यसनानां च वर्जनं मद्यमांसयोः ॥  
व्यभिचारान्निवृत्तिश्च कुलसद्धर्मपालनम् ॥ १९ ॥  
एकादशीनां सर्वासां यमैः साकमुपोषणम् ॥  
हरेर्जन्मदिनानां च व्रताचरणमञ्जसा ॥ 2.9.20.२० ॥  
आर्जवं साधुसेवा च विभज्याऽन्नादिभोजनम् ॥  
भक्तिर्भगवतश्चेति धर्माः साधारणा नृणाम् ॥ २१ ॥  
ब्रह्मक्षत्रविशः शूद्रा वर्णाश्चत्वार ईरिताः ॥  
तेषां पृथक्पृथग्धर्मान्विशेषान्वच्मि ते मुने ॥२२॥  
शमो दमः क्षमा शौचमास्तिक्यं भक्तिरीशितुः ॥  
तपो ज्ञानं च विज्ञानं विप्रधर्मः स्वभावजः ॥ २३ ॥  
शूरत्वं धैर्यमौदार्य बलं तेजः शरण्यता॥  
गोविप्रसाधुरक्षेज्या धर्माः क्षत्रस्य कीर्त्तिताः ॥ २४ ॥  
राज्ञस्त्वेतेऽथ नीत्यैव प्रजानां परिपालनम् ॥  
धर्मसंस्थापनं भूमौ धर्मा दण्डार्हदण्डनम् ॥ २५ ॥  
आस्तिक्यं दाननिष्ठा च साधुब्राह्मणसेवनम् ॥  
अतुष्टिरर्थोपचये धर्मा वैश्यस्य चोद्यमः ॥ २६ ॥  
द्विजातीनां च देवानां सेवा निष्कपटं गवाम् ॥  
विशेषधर्मः कथितः शूद्रस्य मुनिसत्तम ॥ २७ ॥  
अध्यापनं याजनं च विशुद्धाच्च प्रतिग्रहः ॥  
विप्रस्य जीविका प्रोक्ता तत्रान्त्या त्वापदि स्मृता ॥ २८ ॥  
याजनेऽध्यापने वापि दोषदर्शी द्विजोत्तमः ॥  
यस्तस्याऽन्यापि विहिता वृत्तिरस्ति चतुर्विधा ॥ २९ ॥  
शिलोञ्छ नित्ययाच्ञा च शालीनं चोचिता कृषिः ॥  
श्रेयसी पूर्वपूर्वाऽत्र ज्ञातव्या द्विजसत्तमैः ॥ 2.9.20.३० ॥  
विप्रो जीवेद्वैश्यवृत्त्या सत्यामापदि नारद ॥  
अथ वा क्षत्रवृत्त्यापि श्ववृत्त्या न तु कर्हिचित् ॥ ३१ ॥  
शस्त्रेण जीवेत्क्षत्रं तु सर्वतो धर्मरक्षया ॥  
आपन्नो वैश्यवृत्त्यैव विप्ररूपेण वा चरेत् ॥ ३२ ॥  
करादानादिनृपतेरविप्राद्वृत्तिरीरिता ॥  
देशकालानुसारेण रञ्जयित्वाऽखिलाः प्रजाः ॥ ३३ ॥  
आपत्कालेपि क्षत्रस्य ब्राह्मणस्येव सर्वथा ॥  
विगर्हिता नीचसेवा स्वतेजःक्षयकारिणी ॥ ३४ ॥  
कृषिवाणिज्यगोरक्षा तुरीया वृद्धिजीवनम् ॥  
वैश्यस्य जीविका प्रोक्ता शूद्रवृत्तिस्तथापदि ॥ ३५ ॥  
शूद्रो जीवेद्द्विजातीनां सेवालब्धधनेन च ॥  
आपत्काले तु कार्वादेर्जीविकावृत्तिमाश्रयेत् ॥ ३६ ॥  
आपन्मुक्तस्तु सर्वोपि प्रायश्चित्तं यथोचितम् ॥  
विधाय स्वस्ववृत्त्यैव पुनर्वर्त्तेत मुख्यया ॥ ३७ ॥  
चातुर्वर्ण्यं सतां सङ्गं कुर्यान्न त्वसतां क्वचित् ॥  
मुक्तिप्रदोस्ति सत्सङ्गः कुसङ्गो निरयप्रदः ॥ ३८ ॥  
कामं क्रोधं रसास्वादं जित्वा मानं च मत्सरम् ॥  
निर्दम्भं विष्णुभक्ता ये ते सन्तः साधवो मताः ॥ ३९ ॥  
स्त्रियां स्त्रैणे रसास्वादे सक्ताश्च धनगृध्नवः ॥  
हिंस्रा दम्भकृताटोपा भक्ताभासा ह्यसाधवः ॥ 2.9.20.४० ॥  
असाधुष्वासुरी सम्पद्दैवी सम्पत्तु साधुषु ॥  
सहजास्तीति निश्चित्य सेव्या सन्तः सुखेप्सुभिः ॥ ४१ ॥  
यादृशां यस्य सङ्गः स्याच्छास्त्राणां वा नृणामपि ॥  
बुद्धिः स्यात्तादृशी तस्य कार्योऽतो नासतां हि सः ॥ ४२ ॥  
ये साधुसेवारुचयः पुरुषा निजशक्तितः ॥  
अप्राप्यं नास्ति तेषां वै किमप्यैश्वर्यमूर्जितम् ॥ ४३ ॥  
स्वधर्मस्था अपि सतां द्रोहिणो ये तु मानवाः ॥  
सद्गतिं नैव ते यान्ति क्वापि केनापि कर्मणा ॥ ४४ ॥  
महापूजारता विष्णोर्भक्ता अपि सतां यदि ॥  
द्रोहं कुर्युस्तदा तेषु न प्रसीदति स क्वचित् ॥ ४५ ॥  
सद्द्रोहिणस्तु देहान्ते यांयां योनिं ब्रजन्ति च ॥  
तत्रतत्र क्षुधारोगैः पीड्यन्ते जीवितावधि ॥ ४६ ॥  
सतामतिक्रमादेव पुण्यानां महतामपि ॥  
सद्यः क्षयः स्यात्सर्वेषामायुषः सम्पदामपि ॥ ४७ ॥  
तस्मात्सेवा सतां कार्या सर्वैरपि सुखेप्सुभिः ॥  
पुण्यतीर्थानि सेव्यानि पूज्या विप्राश्च धेनवः ॥ ४८ ॥  
तीर्थानि देवप्रतिमा निन्देयुर्ये कुबुद्धयः ॥  
तेषां तु जारजातानां वंशोच्छेदो भवेद्ध्रुवम् ॥ ४९ ॥  
एकस्मिंस्तर्पिते विप्रे सद्भोज्यैर्दक्षिणादिभिः ॥  
तर्पितं स्याज्जगत्सर्वं हरिस्तुष्यति च स्वयम् ॥ 2.9.20.५० ॥  
एकस्मिन्ब्राह्मणे द्रुग्धे द्रुग्धं स्यात्सकलं जगत्॥  
तस्माच्छक्त्या पूजनीया ब्राह्मणा विष्णुरूपिणः॥५१॥  
गवामङ्गेषु तिष्ठन्ति सर्वे देवगणा अपि॥  
तथा सर्वाणि तीर्थानि तासु तिष्ठन्ति सर्वदा ॥ ५२ ॥  
गव्यर्च्चितायामेकस्यां सर्वे देवाः समर्च्चिताः ॥  
कृतानि स्युश्च सर्वाणि तीर्थान्यपि च नारद ॥ ५३ ॥  
एकस्या अपि गोर्द्रोहे कृते क्वापि प्रमादतः ॥  
द्रुग्धाः स्युर्देवताः सर्वास्तीर्थान्यपि च कृत्स्नशः ॥ ५४ ॥  
तस्माच्चातुर्वर्ण्य जनैर्यथोक्तविधिसंस्थितैः ॥  
भवितव्यं प्रयत्नेन त्रेतव्यं च निषेधतः॥५५॥  
चातुर्वर्ण्येतरे ये तु तेषां वृत्तिः कुलोचिता ॥  
चौर्यहिंसाद्यधर्मेण रहितैव हितावहा ॥ ५६ ॥  
वर्णधर्मा इति प्रोक्ताः सङ्क्षेपेण मया मुने ॥  
चतुर्णामाश्रमाणां च धर्मानथ वदामि ते ॥ ५७ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये चातुर्वर्ण्यधर्मनिरूपणं नाम विंशोऽध्यायः ॥२०॥