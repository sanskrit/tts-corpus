+++
title = "०३० श्रीवासुदेवमाहात्म्येऽष्टाङ्गयोगनिरूपणम्"

+++
॥ स्कन्द उवाच ॥  
वासुदेवार्चनविधिं निशम्येत्थं स नारदः ॥  
प्रसन्नः पुनरप्राक्षीत्तं मुनीनां परं गुरुम् ॥ १ ॥  
नारद उवाच ॥  
सम्यगुक्तो भगवता क्रियायोगो महाफलः ॥  
एकेन मनसा योऽसौ कार्यः सिद्धिमभीप्सुभिः ॥ २ ॥  
मनसो निग्रहस्तत्र ज्ञानिनामपि सद्गुरो ॥  
दुष्करः किं पुनस्तर्हि नृणां कर्मात्मनां भुवि ॥ ३ ॥  
तमृते तु हरेरर्चा नाभीष्टफलदायिनी ॥  
अतस्तन्निग्रहोपायमपि मे वक्तुमर्हसि ॥ ४ ॥  
स्कन्द उवाच ॥  
इत्यापृष्टः स मुनिना मुनीन्द्रः सर्वदर्शनः ॥  
नारायणो नरसखो नारदं तमभाषत ॥ ५ ॥  
श्रीनारायण उवाच ॥  
सत्यमेव मुने वक्षि मनसोस्ति बलं महत् ॥  
जितेपि यस्मिन्विश्वासः शत्रुवन्न विवेकिनाम् ॥ ६ ॥  
मनसा सदृशोन्यस्तु शत्रुर्न्नास्त्येव देहिनाम् ॥  
विष्णुध्यानाभ्यासयोगान्निर्दोषं तद्धि शाम्यति ॥ ७ ॥  
अदान्ताश्ववदेवैतद्यतोस्ति दुरवग्रहम् ॥  
अतो वैराग्ययुक्पुम्भिः सदुपायैर्निगृह्यते ॥ ८ ॥  
उपायास्तत्र बहवः सन्ति तेष्वपि सन्मते ॥  
अष्टाङ्गयोगस्याभ्यासः श्रेष्ठः सद्यः फलप्रदः ॥ ९ ॥  
यमाश्च नियमा ब्रह्मन्नासनान्यसुसंयमः ॥  
प्रत्याहारो धारणा च ध्यानमङ्गं तु सप्तमम् ॥  
समाधिश्चाष्टमं प्रोक्तं योगस्यानुक्रमेण वै ॥ 2.9.30.१० ॥  
तत्राऽहिंसाब्रह्मचर्य सत्यास्तेयापरिग्रहाः ॥  
एते पञ्च यमाः प्रोक्ताः साधनीयाः प्रयत्नतः ॥११ ॥  
शौचं तपश्च सन्तोषः स्वाध्यायो विष्णुपूजनम् ॥  
एते च नियमाः पञ्च द्वितीयाङ्गतया मताः ॥ १२ ॥  
परिहायाङ्गचाञ्चल्यं यथासुखतया स्थितिः ॥  
तदासनं स्वस्तिकादिप्रोक्तं द्वन्द्वार्त्तिजिन्मुने ॥ १३ ॥  
चरतां सर्वतोऽसूनामेकदेशे तु धारणम् ॥  
गुरूपदिष्टरीत्यैव प्राणायामः स उच्यते ॥ १४ ॥  
चले वायौ चलं चित्तं स्थिरे तस्मिन्स्थिरं ततः ॥  
सुदेशेऽयं सदाऽभ्यस्यः पूरकुम्भकरेचकैः ॥ १५ ॥  
मनसेन्द्रियवृत्तीनां तत्तद्विषयतश्च यत् ॥  
आकर्षणं प्रतीचीनं प्रत्याहारः स ईरितः ॥ १६ ॥  
नाभ्याद्यन्यतमे स्थाने प्राणेन सह चेतसः ॥  
वासुदेवस्वरूपे यद्धारणं धारणोदिता ॥ १७ ॥  
एकैकावयवस्यैव चिन्तनं यत्पृथक्पृथक् ॥  
पदाब्जादेर्भगवतस्तद्ध्यानमिति कीर्तितम् ॥ १८ ॥  
निरोधः प्राणमनसोरतिप्रेम्णा हरौ तु यः ॥  
स समाधिरिति प्रोक्तो योगिनामभिवाञ्छितः ॥ १९ ॥  
अङ्गैरष्टभिरेतैर्हि शिक्षितैः सिद्धसद्गुरोः ॥  
योगः सिद्ध्यति वै पुंसां समाधेः पक्वतात्मकः ॥ 2.9.30.२० ॥  
नैतादृशं परं सम्यङ् मनोनिग्रहसाधनम्॥  
पुरुषाणां मुमुक्षूणामिति जानीहि नारद ॥ २१ ॥  
तपस्विनां महाशत्रोर्ब्रह्माण्डक्षोभकादपि ॥  
मदनान्नाभयं किञ्चिद्योगिनस्त्वस्ति कर्हिचित् ॥ २२ ॥  
आयास्यन्तं विहित्वैव सोन्तकालं च योगवित् ॥  
स्वातन्त्र्येणैव देहं स्वं त्यजतीत्थं समाधिना ॥ २३ ॥  
पार्ष्णिभ्यां गुदमापीड्य वायुं पादद्वयस्थितम् ॥  
शनैःशनैः समाकृष्य मृत्युस्थानं नयत्यमुम् ॥ २४ ॥  
मनसा केशवं ध्यायंस्तन्मनुं च षडक्षरम् ॥  
जपस्ततोऽमुं नयति वायुं स्थानं प्रजापतेः ॥ २५ ॥  
ततो नाभिं च हदयमुरः कण्ठं च योगवित् ॥  
नयति भ्रुकुटिवायुं वासुदेवपरायणः ॥ २६ ॥  
एतेषु षट्सु स्थानेषु त्वेकैकस्मिन्पृथक्पृथक् ॥  
योगी प्राणमनोक्षाणां निरोधं च विसर्जनम् ॥  
तावदभ्यसति स्वस्य यावत्स्यात्तत्स्वतन्त्रता ॥ २७ ॥  
जितञ्जितं विहायैव स्थानं याति परं परम् ॥  
प्राप्तस्य स्थानकं षष्ठं तदभ्यासे श्रमो न हि ॥ २८ ॥  
सप्तच्छिद्राणि रुद्ध्वाऽथ प्राणमक्षमनोयुतम् ॥  
प्रापय्य तालु व्रजति ब्रह्मरन्ध्रं स योगवित् ॥ २९ ॥  
मायामयपदार्थानां ततो हित्वैव वासनाः ॥  
स वासुदेवैकमनास्त्यजति स्वकलेवरम्॥ 2.9.30.३० ॥  
ततो भगवतो धाम श्रीकृष्णस्य तमःपरम् ॥  
उपेत्य सेवमानस्तं नन्दते दिव्यविग्रहः ॥ ३१ ॥  
इति ते कथितो ब्रह्मन्योगशास्त्रस्य सङ्ग्रहः ॥  
जित्वा तेन मनः स्वीयं तमाराधय सर्वदा ॥ ३२ ॥  
इति श्रीस्कान्दे महापुराण एकाशीति साहस्र्यां संहितायां द्वितीये वैष्णवखण्डे श्रीवासुदेवमाहात्म्येऽष्टाङ्गयोगनिरूपणं नाम त्रिंशोऽध्यायः ॥ ३० ॥