+++
title = "०२३ वनस्थयतिधर्मनिरूपणम्"

+++
॥ श्रीनारायण उवाच ॥  
वानप्रस्थस्य वक्ष्यामि नियमानथ ते मुने ॥  
तृतीय आयुषो भागे तृतीयाश्रम ईरितः ॥१ ॥  
अनुकूला स्वसेवायां विरक्ता च तपःप्रिया ॥  
यदि पत्नी भवेत्तर्हि तया सह वनं विशेत् ॥ २ ॥  
अन्यथा तु सुतादिभ्यस्तस्याः पोषणरक्षणम् ॥  
आदिश्य स्वयमेकाकी विरक्तो वनमाविशेत् ॥ ३ ॥  
निर्भयो निवसेत्तत्र तपोरुचिरतन्द्रितः ॥  
कुर्यादुटजमग्न्यर्थं स्वयं तु बहिरावसेत् ॥ ४ ॥  
भवेत्पञ्चतपा ग्रीष्म उदवासश्च शैशिरे ॥  
आसारषाट्च वर्षासु जितक्रोधो जितेन्द्रियः ॥ ५ ॥  
वासश्च तार्णं पार्णं वा वसीताजिनवल्कलम् ॥  
भुञ्जीत ऋषिधान्यानि वन्यं कन्दफलादि वा ॥ ६ ॥  
अग्निपक्वं वार्कपक्वमपक्वं वापि भक्षयेत् ॥  
अभावे त्वेष दन्तानामश्मोलूखलकुट्टितम् ॥ ७ ॥  
स्वयमेवाहरेदन्नं यथाकालं दिनेदिने ॥  
काले पराहृतं वापि गृह्णीयान्नान्यदा क्वचित्॥ ८ ॥  
कालेपि कृष्टपच्यं तु न गृह्णीयादनापदि ॥  
वन्यैरेवाग्निकार्यं च धान्यैः कुर्वीत पूर्ववत् ॥ ९ ॥  
रक्षेत्कमण्डलुं दण्डमग्निहोत्रपरिच्छदान्॥  
केशरोमश्मश्रुनखान्धारयेन्मलिनान्दतः ॥ 2.9.23.१० ॥  
अङ्गान्यमर्दयन्स्नायाद्भूतले च शयीत सः ॥  
देशकाल बलावस्थानुसारेण तपश्चरेत् ॥ ११ ॥  
फेनपाश्चौदुम्बराश्च वालखिल्यास्तथैव च ॥  
वैखानसेति कथिताश्चतुर्द्धा वनवासिनः ॥ १२ ॥  
यथाशक्ति द्वादशाब्दानष्टौ वा चतुरो वने ॥  
वसेद्द्वावेकमेवापि ततः सन्न्यासमाश्रयेत् ॥ १३ ॥  
यदि स्यात्तीव्रवैराग्यं तर्हि न्यासो हितावहः ॥  
वसेत्तत्रैवाऽन्यथा तु यावज्जीवं वने द्विजः ॥ १४ ॥  
यथाविधि कृतत्यागस्तुरीयाश्रममास्थितः ॥  
साच्छादनं तु कौपीनं कन्थामेकां च धारयेत्॥ ॥ १५ ॥  
दण्डं कमण्डलुं चाम्बुगालनं बिभृयाच्च सः ॥  
सदाचारद्विजगृहे काले भिक्षां समाचरेत् ॥ १६ ॥  
न कुर्यात्प्रत्यहं भिक्षामेकस्यैव गृहे यतिः ॥  
रसलुब्धो भवेन्नेव सकृच्च मितभुग्भवेत् ॥ १७ ॥  
वनस्थाश्रमिणो भिक्षां प्रायो गृह्णीत भिक्षुकः ॥  
तदन्धसातिशुद्धेन शुद्ध्यत्येवाऽस्य यन्मनः ॥ १८ ॥  
घ्राणेपि मांससुरयोः पाराकं व्रतमाचरेत् ॥  
शौचाचारविशुद्धः स्याच्छूद्रादींश्चापि न स्पृशेत् ॥ १९ ॥  
नित्यं कुर्याद्विष्णुपूजा मद्याद्विष्णोर्न्निवेदितम्॥  
द्वादशार्णं जपेद्विष्णोरष्टाक्षरमनुं च वा ॥ 2.9.23.२० ॥  
असद्वादं न कुर्वीत वृत्त्यर्थं नाचरेत्कथाम् ॥  
असच्छास्त्रे न सक्तः स्यान्नोपजीवेच्च जीविकाम् ॥ २१ ॥  
सच्छास्त्रमभ्यसेच्चासौ बन्धमोक्षानुदर्शनम् ॥  
मठादीन्नैव बध्नीयादहन्ताममते त्यजेत् ॥ २२ ॥  
चातुर्मास्यं विनैकत्र वसेन्नाऽसावनापदि ॥  
आत्मनश्च हरे रूपं विद्याज्ज्ञानेन तत्त्वतः ॥ २३ ॥  
कामं क्रोधं भयं वैरं धनधान्यादिसङ्ग्रहम् ॥  
नैव कुर्यात्पालयेत यमांश्च नियमान्यतिः ॥ २४ ॥  
तीव्रज्ञानविरागाभ्यां सम्पन्नोपि यतिर्ध्रुवम् ॥  
स्त्रीवित्तभूषासद्वस्त्रसंसर्गाद्भ्रष्टतां व्रजेत् ॥ २५ ॥  
पुष्प चन्दनतैलादिसुगन्धिद्रव्यवर्जनम् ॥  
त्यागी कुर्वीतान्यथा तु भवेद्देहात्मधीः स वै ॥ २६ ॥  
आहारो यस्य यावांस्तं तावान्स्त्रीकाम आविशेत् ॥  
अतो मितं नीरसं च भोजनं त्यागिनो हितम् ॥ २७ ॥  
न श्राव्या ग्राम्यवार्त्ता च मोक्षसिद्धिमभीप्सता ॥  
नश्येद्यच्छ्रवणान्नॄणां सद्यो विष्णुकथा रुचिः ॥ २८ ॥  
अपि चित्रमयीं नारीं त्यागी नेक्षेत न स्पृशेत् ॥  
स्त्र्याकारदर्शनादेव भ्रष्टा भूरि तपस्विनः ॥ २९ ॥  
कुटीचको बहूदश्च हंसः परमहंसकः ॥  
एवं चतुर्द्धा कथितो यतिर्वैराग्यभेदतः ॥ 2.9.23.३० ॥  
काषायवाससो ये मे भविष्याः साधवश्च तैः ॥  
कार्यं मदर्थपाकादि तुर्याश्रमस्थितैरपि ॥ ३१ ॥  
श्रीवासुदेवभक्ता ये तीव्रवैराग्यशालिनः ॥  
तेषां धर्मस्तु तत्सेवा प्रोक्ताहस्सु च रात्रिषु ॥ ३२ ॥  
एकोपि च क्षणस्तेषां ज्ञानविज्ञानभूयसाम् ॥  
भक्तिं नवविधां विष्णोर्विना व्यर्थो न वै भवेत् ॥ ३३ ॥  
सर्वेर्गुणैरुपेतोपि भगवद्विमुखो यदि ॥  
स्वजनोपि भवेत्तं तु जह्युरेव हि वैष्णवाः ॥ ३४ ॥  
प्रासादिकं हरेरन्नं प्रोक्षितं तत्पदाम्बुना ॥  
भुञ्जीरंस्तुलसीमिश्रं प्रत्यहं सात्वता जनाः ॥ ३५ ॥  
स्त्रीणां च स्त्रीषु सक्तानां प्रसङ्गो विष्णुचिन्तकैः ॥  
सर्वथैव परित्याज्यो भवेत्तद्ध्यानमन्यथा ॥ ३६ ॥  
भगवन्तं वासुदेवं विनैकमितरः पुमान् ॥  
कोपि नास्त्येव यो नारीं समीक्ष्य न विमुह्यति ॥३७॥  
यत्र स्थित्या मुहुः स्त्रीणां स्यातां शब्दश्रुतीक्षणे ॥  
त्यागी तत्र वसेन्नैव वसन्धर्मच्युतो भवेत् ॥३८॥  
कामो लोभो रसास्वादः स्नेहो मानस्तथा च रुट् ॥  
एते त्याज्याः प्रयत्नेन षड्दोषाः संसृतिप्रदाः ॥ ३९॥  
प्रोक्तेषु धर्मेष्वेतेषु यस्ययस्य च्युतिर्भवेत्॥  
यथाशक्ति यथाशास्त्रं कार्या तत्तस्य निष्कृतिः॥2.9.23.४०॥  
इत्थं चतुर्णां वर्णानामाश्रमाणां च नारद॥  
धर्माः सङ्क्षेपतः प्रोक्ता वैष्णवानां च ते मया॥४१॥  
वर्णी यतिश्च धर्मस्थो ब्रह्मलोकमुपैति वै॥  
ऋषिलोकं वनस्थश्च गृहस्थः स्वर्गमाप्नुयात् ॥ ४२ ॥  
भक्त्या सहैताञ्छ्रीविष्णोराचरेयुस्तु ये जनाः ॥  
ते तु सर्वेपि देहान्ते विष्णुलोकमवाप्नुयुः ॥ ४३ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये वनस्थयतिधर्मनिरूपणं नाम त्रयोविंशोऽध्यायः ॥ २३ ॥