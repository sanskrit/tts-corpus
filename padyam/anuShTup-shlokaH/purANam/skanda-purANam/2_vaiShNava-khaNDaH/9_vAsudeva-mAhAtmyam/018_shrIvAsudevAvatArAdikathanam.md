+++
title = "०१८ श्रीवासुदेवावतारादिकथनम्"

+++
॥ श्रीभगवानुवाच ॥  
दर्शनं मम यज्जातं तव तत्तु महामुने ॥  
नित्यैकान्तिकभक्तत्वान्निर्दम्भत्वान्मदिच्छया ॥ १ ॥  
अहिंसा ब्रह्मचर्यं च त्वयि नित्यं च तद्द्वयम् ॥  
स्वधर्मोपशमौ चैव वैराग्यं चात्मवेदनम् ॥ २ ॥  
सत्सङ्गोऽष्टाङ्गयोगश्च सर्वथेन्द्रियनिग्रहः ॥  
मुन्यन्नवृत्तिश्च तपः सर्वव्यसनहीनता ॥ ३ ॥  
मदेकान्तिकभक्तिश्च महात्म्यज्ञानपूर्विका ॥  
वर्त्तते तेन मामत्र पश्यसि त्वं हि सुव्रत ॥ ४ ॥  
ईदृग्लक्षणसम्पन्ना ये स्युरन्येपि मानवाः ॥  
तेपि मामीदृशं विप्र पश्यन्त्येकान्तिकप्रियम् ॥ ५ ॥  
असावहमिह ब्रह्मन्नस्मिन्नक्षरधामनि ॥  
राधालक्ष्मीयुतो नित्यं वसामि स्वाश्रितैः सह ॥ ६ ॥  
वासुदेवस्वरूपोहं सर्वकर्मफलप्रदः ॥  
अन्तर्यामितया वर्त्ते स्वतन्त्रः सर्वदेहिनाम् ॥ ७ ॥  
वैकुण्ठाख्यं महाधाम्नि लक्ष्म्या सह चतुर्भुजः ॥  
वसामि नन्दगरुडमुख्यैः साकं च पार्षदैः ॥ ८ ॥  
धाम्नि तेजोमये दिव्ये श्वेतद्वीपेऽन्वहं भुवि ॥  
ददामि श्वेतमुक्तेभ्यः पञ्चकालं स्वदर्शनम् ॥ ९॥  
कुर्वेऽनिरुद्धप्रद्युम्नसङ्कर्षणसमाह्वयैः ॥  
स्वरूपैर्नैककोट्यण्डसर्गस्थित्यप्ययानहम् ॥2.9.18.१०॥  
सर्गारम्भे मया ब्रह्मा सृष्टो नाभिसरोरुहात् ॥  
तपसाराधयामास स मां यज्ञैश्च नारद ॥११॥  
ततस्तस्मै प्रसन्नोऽहं प्राददामीप्सितान्वरान् ॥  
ब्रह्मन्प्रास्यसि सामर्थ्यं प्रजानां त्वं विसर्जने ॥ १२ ॥  
आज्ञायामेव ताः सर्वास्तव स्थास्यन्ति मद्वरात् ॥  
वेदाश्चापि स्फुरिष्यन्ति तव बुद्धौ सनातनाः ॥ १३ ॥  
ज्ञानं च मत्स्वरूपस्य यथावत्ते भविष्यति ॥  
त्वया कृतां च मर्यादां नातिक्रंस्यति कश्चन ॥ १४ ॥  
सुरासुरगणानां च मुनीनां च महात्मनाम् ॥  
त्वमेव वरदो ब्रह्मन्वरेप्सूनां भविष्यसि ॥ १५॥  
असाध्ये यत्र कार्ये च मोहमेष्यसि तत्त्वहम्॥  
प्रादुर्भूय करिष्यमि स्मृतमात्रस्त्वया विधे ॥ १६ ॥  
सृज्यमाने त्वया विश्वे नष्टां पृथ्वीं महार्णवे ॥  
आनयिष्यामि स्वं स्थानं वाराहं रूपमास्थितः ॥  
हिरण्याक्षं निहत्यैव दैतेयं बलगर्वितम् ॥ १७ ॥  
दिनान्ते तव मत्स्योहं भूत्वा क्षोणीं तरीमिव ॥  
सहौषधिं धारयिष्ये मन्वादींश्च निशावधि ॥ १८ ॥  
सुधायै मथ्नतामब्धिं काश्यपानां निराश्रयम् ॥  
मन्थानं कूर्मरूपोहं धास्ये पृष्ठे च मन्दरम् ॥ १९ ॥  
नारसिंहं वपुः कृत्वा हिरण्यकशिपुं विधे ॥  
सुरकार्ये हनिष्यामि यज्ञघ्नं दितिनन्दनम् ॥ 2.9.18.२० ॥  
विरोचनस्य बलवान्बलिः पुत्रो महासुरः ॥  
भविष्यति स शक्रं च स्वाराज्याच्च्यावयिष्यति ॥ २१ ॥  
त्रैलोक्येऽपहृते तेन विमुखे च शचीपतौ ॥  
अदित्यां द्वादशः पुत्रः सम्भविष्यामि कश्यपात् ॥ २२ ॥  
ततो राज्यं प्रदास्यामि देवेन्द्राय दिवः पुनः ॥  
देवताः स्थापयिष्यामि स्वेषु स्थानेष्वहं विधे ॥  
बलिं चैव करिष्यामि पातालतलवासिनम् ॥२३॥  
कर्दमाद्देवहूत्यां च भूत्वाऽथ कपिलाभिधः ॥  
प्रवर्तयिष्ये कालेन नष्टं साङ्ख्यं विरागयुक् ॥२४॥  
दत्तो भूत्याऽनसूययामत्रेरान्विक्षिकीं ततः ॥  
प्रह्लादायोपदेक्ष्यामि विद्यां च यदवे विधे ॥ २५ ॥  
मेरुदेव्यां सुतो नाभेर्भूत्वाहमृषभो भुवि ॥  
धर्मं पारमहंस्याख्यं वर्तयिष्ये सनातनम् ॥ २६ ॥  
त्रेतायुगे भविष्यामि रामो भृगुकुलोद्वहः ॥  
क्षत्रं चोत्सादयिष्यामि भग्नसेतुकदध्वगम्॥ ॥ २७ ॥  
सन्धौ तु समनुप्राप्ते त्रेताया द्वापरस्य च ॥  
कौशल्यायां भविष्यामि रामो दशरथादहम् ॥ २८ ॥  
सीताभिधाना लक्ष्मीश्च भवित्री जनकात्मजा ॥  
उद्वहिष्यामि तामैशं भङ्क्त्वा धनुरहं महत् ॥२९॥  
ततो रक्षःपतिं घोरं देवर्षिद्रोहकारिणम् ॥  
सीतापहारिणं सङ्ख्ये हनिष्यामि सहानुजम् ॥ 2.9.18.३० ॥  
तस्य मे तु चरित्राणि वाल्मीक्याद्या महर्षयः ॥  
तदा गास्यन्ति बहुधा यच्छ्रुतेः स्यादघक्षयः ॥ ३१ ॥  
द्वापरस्य कलेश्चैव सन्धौ पर्यवसानिके ॥  
भूभारासुरनाशार्थं पातुं धर्मं च धार्मिकान् ॥  
वसुदेवाद्भविष्यामि देवक्यां मथुरापुरे ॥ ३२ ॥  
कृष्णोहं वासुदेवाख्यस्तथा सङ्कर्षणो बलः ॥  
प्रद्युम्नश्चाऽनिरुद्धश्च भविष्यन्ति यदोः कुले ॥ ३३ ॥  
गोपस्य वृषभानोस्तु सुता राधा भविष्यति ॥  
वृन्दावने तया साकं विहरिष्यामि पद्मज ॥ ३४ ॥  
लक्ष्मीश्च भीष्मकसुता रुक्मिण्याख्या भविष्यति ॥  
उद्वहिष्यामि राजन्यान्युद्धे निर्जित्य तामहम् ॥ ३५ ॥  
धर्मद्रुहोऽसुरान्हत्वा तदाविष्टांश्च भूपतीन् ॥  
धर्मं संस्थापयन्नेव करिष्ये निर्भरां भुवम् ॥ ३६ ॥  
येन केनापि भावेन यस्य कस्यापि मानसम् ॥  
मयि संयोक्ष्यते तन्तं नेष्ये ब्रह्मगतिं पराम् ॥ ३७ ॥  
धर्मं भुवि स्थापयित्वा कृत्वा यदुकुलक्षयम् ॥  
पश्यतां सर्वदेवानामन्तर्द्धास्ये भुवस्ततः ॥ ॥ ३८ ॥  
कृष्णस्य मम वीर्याणि कृष्णद्वैपायनादयः ॥  
गास्यन्ति बहुधा ब्रह्मन्सद्यः पापहराणि हि ॥ ३९ ॥  
कृष्णद्वैपायनो भूत्वा पराशरमुनेः सुतः ॥  
शाखाविभागं वेदस्य करिष्यामि तरोरिव ॥ 2.9.18.४० ॥  
वैदिकं विधिमाश्रित्य त्रिलोकीपरिपीडकान् ॥  
छलेन मोहयिष्यामि भूत्वा बुद्धोऽसुरानहम्॥ ४१ ॥  
मया कृष्णेन निहताः सार्जुनेन रणेषु ये ॥  
प्रवर्तयिष्यन्त्यसुरास्ते त्वधर्मं यदा क्षितौ ॥४२॥  
धर्मदेवात्तदा भक्तादहं नारायणो मुनिः॥  
जनिष्ये कोशले देशे भूमौ हि सामगो द्विजः॥४३॥  
मुनिशापान्नृतां प्राप्तानृषींस्तात तथोद्धवम्॥  
ततोऽवितासुरेभ्योऽहं सद्धर्मं स्थापयन्नज॥४४॥  
जनान्म्लेच्छमयान्भूमौ कलेरन्ते महैनसः ॥  
कल्की भूत्वा हनिष्यामि विचरन्दिव्यवाजिना॥ ४५॥  
यदा यदा च वेदोक्तो धर्मो नाशिष्यतेऽसुरैः॥  
प्रादुर्भावो भविष्यो मे तद्रक्षायै तदा तदा ॥ ४६ ॥  
तस्माच्चिन्तां विहायैव प्रजाः सृज यथा पुरा ॥  
एतान्दत्त्वा वरांस्तस्मा अहमन्तर्हितोऽभवम् ॥ ४७ ॥  
यथा तस्मै वरा दत्तास्तथैव च मया कृतम् ॥  
कुर्वे करिष्ये च मुने निजशक्तिभिरञ्जसा ॥ ४८ ॥  
एवंविधस्य मे ब्रह्मन्नीशितुः सर्वदेहिनाम् ॥  
दर्शनं दुर्लभं जातं तवैकान्तिकभक्तितः ॥ ४९ ॥  
वरं वरय मत्तस्त्वं स्वाभीष्टं मुनिसत्तम ॥  
प्रसन्नोस्मि भृशं तुभ्यं नाफलं मम दर्शनम्॥2.9.18.५०॥  
स्कन्द उवाच ॥  
श्रुत्वेति भगवद्वाक्यं नारदो मुनिसत्तमः ॥  
मन्यमानो निजं धन्यं तमुवाच प्रभुं मुने॥५१॥  
दर्शनादेव ते स्वामिन्सम्पूर्णो मे मनोरथः ॥  
इदं हि दुर्लभं मन्ये सर्वेषामपि देहिनाम् ॥ ५२ ॥  
अतस्ते च त्वदीयानां त्वद्धाम्नोस्याऽमृतस्य च ॥  
साक्षात्समीक्षणादन्यत्प्राप्यं मे नास्ति वाञ्छितम् ॥ ५३ ॥  
इतोन्यद्दुर्लभं क्वापि नास्ति ब्रह्माण्डगोलके ॥  
यदहं परितुष्टात्ते प्रार्थयेयमिहाच्युत ॥ ५४ ॥  
लोकान्तरसुखं यत्तद्वैदिकैरेव कर्मभिः ॥  
दैवैः पित्र्यैश्च लभ्येत तच्चाप्यस्ति हि नश्वरम् ॥ ५५ ॥  
नेच्छामि तदहं किञ्चित्सुखं त्वत्तः परं प्रभो ॥  
वरमेकं तु याचे त्वत्स्वेप्सितं वरदर्षभात् ॥ ५६ ॥  
तवाऽथ तव भक्तानां सदैव गुणगायने ॥  
अत्युत्सुकास्तु मे बुद्धिस्त्वयि प्रीतिविवर्द्धिनी ॥ ५७ ॥  
॥ स्कन्द उवाच ॥  
तथास्त्विति प्रतिश्रुत्य कृष्णस्तेनेति याचितम् ॥  
गानोपयुक्तां महतीं वीणां दत्त्वाऽब्रवीत्पुनः ॥ ५८ ॥  
श्रीभगवानुवाच ॥  
अधुना गच्छ देवर्षे विशालां बदरीमितः ॥  
तत्र धर्मात्मजं भक्त्या मामाराधय सुव्रत ॥ ५९ ॥  
त्वं ह्येकान्तिकभक्तोसि मम निष्कपटान्तरः ॥  
तेन त्वामधिकं मन्ये विधेरपि पितुस्तव ॥ 2.9.18.६० ॥  
यादृशोऽहं च यद्रूपो यावांश्च महिमा मम ॥  
विदुस्तत्सर्वमपि मे भक्ता एकान्तिका मुने ॥॥ ६१ ॥  
हृदि चिन्त्योहमेवास्मि सतां तेषां च ते मम ॥  
तेषामिष्टं न मत्तोऽन्यन्मम तेभ्यो न किञ्चन ॥ ६२ ॥  
यथा पतिव्रता नार्यो वशीकुर्वन्ति सत्पतिम् ॥  
निजैर्गुणैस्तथा भक्ता वशीकुर्वन्ति मामपि ॥ ६३ ॥  
अनुयामि श्रिया साकं तानहं परवानिव ॥  
यत्रयत्र च ते सन्ति तत्रतत्राहमस्मि हि ॥ ६४ ॥  
सत्सङ्गादेव मत्प्राप्तिर्भवेद्भुवि मुमुक्षताम् ॥  
नान्योपायेन देवर्षे सत्यमित्यवधारय ॥ ६५ ॥  
मामेव यर्हि शरणं मानुषाः प्राप्नुवन्ति ये ॥  
तर्ह्येव ते विमुच्यन्ते मायाया जीवबन्धनात् ॥ ६६ ॥  
मां प्रपन्नस्तु पुरुषो येन केनापि भावतः ॥  
यथेष्टं सुखमाप्नोति न तु संसृतिमन्यवत् ॥ ६७ ॥  
स्कन्द उवाच ॥  
एवमुक्तो भगवता प्राप्तोऽनुग्रहमीप्सितम् ॥  
प्रणम्य साश्रुनयनः पर्यावर्तत नारदः ॥ ६८ ॥  
तमेव वीणया गायञ्छ्वेतमुक्तमपश्यत ॥  
प्राग्वत्स्वाग्रे चलन्तं तमन्वगच्छद् द्विजर्षभ ॥ ६९ ॥  
सद्यः श्वेतं महाद्वीपं प्राप्य श्वेतान्प्रणम्य तान् ॥  
निवृत्तो नारदो ब्रह्मंस्तरसा मेरुमागमत् ॥ 2.9.18.७० ॥  
ततो मेरोः प्रचक्राम पर्वतं गन्धमादनम् ॥  
निपपात च खात्तूर्णं विशालां बदरीमनु ॥७१॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये श्रीवासुदेवावतारादिकथनन्नामाऽष्टादशोऽध्यायः ॥१८॥