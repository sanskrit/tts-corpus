+++
title = "००२ नारायणनारदसमागमः"

+++
॥ स्कन्द उवाच ॥  
महान्तं प्रश्नवित्प्रश्नं पृच्छसि त्वमि हाऽनघ ॥  
नास्योत्तरं वर्षशतैर्वक्तुं शक्यं स्वतर्कतः ॥  
ऋते देवप्रसादाद्वै ब्रह्मञ्ज्ञानिवरैरपि ॥ १ ॥  
वासुदेवप्रसादात्तु मया ज्ञातं वदामि ते ॥  
अनाख्येयं न ते किञ्चिद्धर्मनिष्ठाय सन्मते ॥ २ ॥  
एवमेव हि पप्रच्छ निवृत्ते भारते रणे ॥  
अजातशत्रुर्नृपतिर्भीष्मं धर्म्मविदांवरम् ॥ ३ ॥  
शयितं शरशय्यायां ध्यानप्राप्ताच्युतेन च ॥  
प्राप्तमैकात्म्यमव्यग्रं निगमागमपारगम् ॥ ४ ॥  
युधिष्ठिर उवाच ॥  
चतुर्षु तात वर्णेषु चतुर्ष्वप्याश्रमेषु यः ॥  
इच्छेच्चतुर्वर्गसिद्धिं देवतां कां यजेत सः॥५॥  
निर्विघ्रेन च का सिद्धिः कथं स्यादल्पकालतः ॥  
कथं चाप्यल्पसुकृती पदवीं महतीमियात्॥  
एतं मे संशयं छिन्धि सर्वज्ञस्त्वं पितामह॥६॥  
स्कन्द उवाच ॥  
एवं धर्म्मात्मना तेन पृष्टः शान्तनवो मुने॥  
किञ्चिज्जहास वीक्ष्यैव श्रीकृष्ण मुखपङ्कजम् ॥ ७ ॥  
दृशा स प्रेरितस्तेन नरनारायणोदितम् ॥  
श्रीवासुदेवमाहात्म्यं पितुः श्रुतमुवाच तम् ॥ ८ ॥  
ततः श्रुत्वा नारदोपि कुरुक्षेत्रं गतः पुनः ॥  
कैलास एत्य तत्प्राह पितरं मे स चापि माम् ॥ ९ ॥  
तत्तेऽहं सम्प्रवक्ष्यामि निश्छद्म परिपृच्छते ॥  
महासदसि निर्णीतं मुनिवर्याऽपसंशयम्॥2.9.2.१०॥  
वासुदेवः परं ब्रह्म श्रीकृष्णः पुरुषोत्तमः ॥  
देवोऽकामैः सकामैश्च पूज्यो मुक्तैर्नरैरपि ॥ ११ ॥  
द्विजातीनां चाश्रमाणां स्त्रीशूद्रादेश्च सर्वथा ॥  
स्वस्वधर्मैरेष एव तोषणीयोस्ति भक्तितः ॥ १२ ॥  
तस्मात्कर्माखिलमपि दैवं पित्र्यं च सर्वदा ॥  
तत्प्रीत्या एव कर्त्तव्यं वेदोक्तं च यथोचितम् ॥ १३ ॥  
सुखाप्तये नृभियद्यत्कर्माऽत्र क्रियते शुभम् ॥  
अपि स्वनुष्ठितं तच्चेत्कृष्णसम्बन्धवर्जितम् ॥  
तदा क्षयिष्ण्वल्पफलं ज्ञेयं तच्च गुणात्मकम्॥ १४ ॥  
फलवैगुण्यकृत्तच्चाऽशुभदेशादियोगतः ॥  
बहुविघ्नं च तन्नॄणां नैव वाञ्छितसिद्धिदम् ॥ १५ ॥  
कर्मैतदेव श्रीकृष्णप्रीणनाय क्रियेत चेत् ॥  
तत्सम्बन्धेन तर्ह्येतद्भवेत्सर्वं हि निर्गुणम् ॥ १६ ॥  
स्ववाञ्छितादप्यधिकं ददाति फलमक्षयम् ॥  
असद्देशादिसम्बन्धात्तद्वैगुण्यभवेन्न च ॥१७॥  
विघ्नस्तु कोपि ब्रह्मर्षे प्रतापाच्चक्रपाणिनः ॥  
तस्मिन्न प्रभवेत्क्वापि तत्स्यादीप्सितसिद्धिदम् ॥१८॥  
यद्यप्यल्पं स्वसुकृतं तथापि परमात्मनः ॥  
साक्षात्सम्बन्धतो ब्रह्मन्भवत्येव महत्तरम् ॥ १९ ॥  
यथा स्फुलिङ्गमात्रोपि वन्यकाष्ठौघयोगतः ॥  
अनिवार्यो भवेद्दावस्तथैतद्धरियोगतः ॥ 2.9.2.२० ॥  
प्रवृत्ते वा निवृत्ते वा तस्माद्धर्मे स्थितैर्न्नरैः ॥  
उपास्तव्यो वासुदेवस्तत्सम्यक्सिद्धिमीप्सुभिः ॥ २१ ॥  
अत्राप्युदाहरन्तीममितिहासं पुरातनम्॥  
नारदस्य च संवादमृषेर्नारायणस्य च ॥ २२ ॥  
यो वासुदेवो भगवान्नित्यं ब्रह्मपुरे स्थितः ॥  
दाक्षायण्यामाविरासीद्धर्माल्लोकहिताय सः ॥ २३ ॥  
कृते युगे द्विजवर पुरा स्वायम्भुवान्तरे ॥  
नरो नारायणश्चेति द्विरूपः प्रादुरास सः ॥ २४ ॥  
धर्माश्रमात्तपस्तप्तुं क्षेमायैव नृणां भुवि ॥  
नरनारायणौ तौ च बदर्याश्रममीयतुः ॥२५॥  
तत्राद्यौ लोकनाथौ तौ कृशौ धमनिसन्ततौ ॥  
तेपाते तेजसा स्वेन दुर्निरीक्ष्यौ सुरैरपि ॥ २६ ॥  
यस्य प्रसादं कुर्वाते स वै तौ द्रष्टुमर्हति ॥  
शक्यते नान्यथा द्रष्टुमपि तद्धामवासिभिः ॥ २७ ॥  
एकदा नारदो योगी ताभ्यामेव दिदृक्षितः ॥  
अन्तरात्मतया चान्तर्हृदयेपि प्रचोदितः ॥ २८ ॥  
मेरोर्महागिरेः शृङ्गात्सद्यो गगनवर्त्मना ॥  
तं देशमागमद्ब्रह्मन्बदर्याश्रमसञ्ज्ञितम् ॥ २९ ॥  
तयोराह्निकवेलायामागतस्तत्र स द्रुतम् ॥  
आद्याश्रमक्रियासक्तौ तौ ददर्श च दूरतः ॥ 2.9.2.३० ॥  
दृष्ट्वैवेश्वरचर्यां ता तस्य कौतूहलं त्वभूत् ॥  
अहो एतौ जगत्पूज्यावीश्वरौ सर्वदेहिनाम् ॥  
एतौ हि परमं ब्रह्म काऽनयोराह्निकी क्रिया ॥ ३१ ॥  
पितरौ सर्वभूतानां देवतानां च दैवतम् ॥  
कां देवतां तु यजतः पितॄन्वैतौ महामती ॥ ३२ ॥  
इति सञ्चिन्त्य मनसा भक्तो नारायणस्य सः ॥  
तत्समीपमुपेत्याऽथ तस्थौ नत्वा कृताञ्जलिः ॥ ३३ ॥  
कृते दैवे च पित्र्ये च ततस्ताभ्यां निरीक्षितः ॥  
पूजितश्चैव विधिना शास्त्रदृष्टेन सोऽनघ ॥ ३४ ॥  
तद्दृष्ट्वा महदाश्चर्य्यमपूर्वं विधिविस्तरम्॥  
उपोपविष्टः सुप्रीतो नारदोभूच्च विस्मितः ॥ ३५ ॥  
नारायणं सन्निरीक्ष्य प्रयतेनान्तरात्मना ॥  
नमस्कृत्य च तं देवमिदं वचनमब्रवीत् ॥ ३६ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्य आत्यन्तिकश्रेयःसाधननिरूपणे नारायणनारदसमागमो नाम द्वितीयोऽध्यायः ॥ २ ॥