+++
title = "०१४ लक्ष्मीनारायणविवाहोत्सवनिरूपणम्"

+++
॥ स्कन्द उवाच ॥  
ब्रह्मा प्रजेश्वराः शम्भुर्मनवश्च महर्षयः ॥  
आदित्यवसुरुद्राश्च सिद्धगन्धर्वचारणाः ॥ १ ॥  
साध्याश्च मरुतश्चैव विश्वेदेवा दिगीश्वराः ॥  
दस्रौ वह्निश्चन्द्रमाश्च स्वयं धर्मः प्रजापतिः ॥ २ ॥  
सुपर्णः किन्नराश्चैव ये चान्ये गणदेवताः ॥  
शेपाद्या वैष्णवा नागा देवपत्न्यश्च सर्वशः ॥ ३ ॥  
सावित्री पार्वती चैव पृथिवी च सरस्वती ॥  
शची गौरी शिवा सञ्ज्ञा ऋद्धिः स्वाहा च रोहिणी ॥  
धूमोर्णा चादितिर्द्धर्मपत्न्यो मूर्तिदयादयः ॥ ४ ॥  
अरुन्धती शाण्डिली च लोपामुद्रा तथैव च ॥  
अनसूयादयः साध्व्य ऋपिपत्न्यश्च सर्वशः ॥ ५ ॥  
गङ्गा सरस्वती रेवा यमुना तपती तथा ॥  
चन्द्रभागा विपाशा च शतद्रुर्देविका तथा ॥ ६ ॥  
गोदावरी च सरयूः कावेरी कौशिकी तथा ॥  
कृष्णा वेणी भीमरथा ताम्रपर्णी महानदी ॥ ७ ॥  
कृतमाला वितस्ता च निर्विन्ध्या सुरसा तथा॥  
चर्मण्वती पयोष्णी च विश्वाद्या नद्य आययुः ॥ ८ ॥  
रम्भा घृताची विश्वाची मेनका च तिलोत्तमा ॥  
उर्वशीप्रमुखास्तत्र सर्वाप्सरस आययुः ॥९ ॥  
वैकुण्ठवासिनः सर्वे तथा गोलोकवासिनः ॥  
पार्षदप्रवरा विष्णोस्तत्राजग्मुः प्रहर्षिताः ॥ 2.9.14.१० ॥  
अणिमाद्याः सिद्धयोऽष्टौ शङ्खपद्मादयो नव ॥  
निधयो मूर्तिमन्तश्च समाजग्मुः श्रियोन्तिके ॥ ११ ॥  
पूर्णः शारदचन्द्रोपि तदानीं प्रीतये श्रियाः ॥  
नैशं तमोऽहरत्सर्वं बभूवुर्निर्मला दिशः ॥ १२ ॥  
ततोऽभिषेकमारेभे तस्या ब्रह्माज्ञया वृषा ॥  
मण्डपं रचयामास सद्यस्त्वष्टातिशोभनम् ॥ १३ ॥  
रत्नस्तम्भसहस्राणामायताभिश्च पङ्क्तिभिः ॥  
चित्रैरनेकैरुल्लोचैः शोभितं कदलीद्रुमैः ॥ १४ ॥  
सुगन्धिपुष्पनम्राभिर्दिव्यकल्पद्रुमालिभिः ॥  
जुष्टं नानाविधैरङ्गैर्दर्शनीयं मनोहरम् ॥ १५ ॥  
कोटिशो रत्नदीपानां पङ्क्तिभिः शुद्धरोचिषाम् ॥  
भ्राजमानं तोरणैश्च मुक्ताहारैश्च लम्बिभिः ॥ १६ ॥  
रत्नसिंहासने तत्र गीतवाद्यपुरस्सरम् ॥  
उपावेश्य श्रियं चक्रुरभिषेकं महर्षयः ॥ १७ ॥  
ऐरावतः पुण्डरीको वामनः कुमुदोञ्जनः ॥  
पुष्पदन्तः सार्वभौमः सुप्रतीकश्च दिग्गजाः ॥ १८ ॥  
कुर्वन्तो बृंहितान्येते हेमकुम्भोद्धृतैः शुभैः ॥  
चतुःसिन्धुसमानीतैरभ्यषिञ्चन्त वारिभिः ॥ १९ ॥  
मूर्तिमत्यो महानद्यस्तत्राजहुर्जलानि च ॥  
मन्त्रानुच्चारयन्ति स्म मूर्ता वेदाः सहर्षिभिः ॥ 2.9.14.२० ॥  
जगुः सुकण्ठा गन्धर्वा ननृतुश्चाप्सरोगणाः ॥  
वाद्यानि वादयामासुरन्ये देवगणास्तदा ॥ २१ ॥  
महानभूत्तदानन्दस्त्रिलोक्यां सर्वदेहिनाम् ॥  
श्रीसूक्तादि द्विजाः पेठुर्जगुर्गीतानि च स्त्रियः ॥ ॥ २२ ॥  
कांस्यतालमृदङ्गांश्च पणवानकगोमुखान् ॥  
वादयामासुरम्भोदा दिवि दुन्दुभयोऽनदन् ॥ २३ ॥  
आसीत्कुसुमवृष्टिश्च साकं जयरवैस्तदा ॥  
आसंस्तत्परिचर्यायां धर्मपत्न्यश्च सिद्धयः ॥ २४ ॥  
सुस्नातायै ततस्तस्यै कौशेये पीतवाससी ॥  
ददावनर्घ्ये जलधी रत्नभूषाश्च भूरिशः ॥ २५ ॥  
उपवेशोचितं तस्या इन्द्र आसनमाहरत् ॥  
विश्वकर्मा कङ्कणानि ददौ सद्रत्नमुद्रिकाः ॥ २६ ॥  
सुधाकरस्तु तद्भ्राता नासाभूषणमुत्तमम् ॥  
ददौ तस्यै केशभूषा सद्रत्ननिचिता तथा ॥ २७ ॥  
पद्मजन्मा ददौ पद्मं मुक्ताहारं सरस्वती ॥  
नागाश्च शेषप्रमुखास्तस्यै रत्नेन्द्रकुण्डले ॥ २८ ॥  
अञ्जनं कुङ्कुमं चादाद्दुर्गा सोभाग्यलक्षणम् ॥  
ललाटिकां च सावित्री शची ताम्बूलपात्रिकाम् ॥ २९ ॥  
वसन्तः कौसुमान्हारान्कण्ठसूत्रं च शङ्करः ॥  
वैजयन्तीं स्रजं पाशी कुबेरो रत्नदर्पणम् ॥ 2.9.14.३० ॥  
अनर्घ्यां कञ्चुकीं वह्निर्यमोऽदाद्व्यजनं शुभम् ॥  
ददुस्तस्यै चापरेपि भूषास्तत्समयोचिताः ॥ ३१ ॥  
ततः स्वलङ्कृतां कन्यां कस्मै दद्यामिमामिति ॥  
सिन्धुः पप्रच्छ ब्रह्माणं तदोवाच स सर्ववित् ॥३२ ॥  
कन्या तवेयमम्भोधे माता मम शिवस्य च ॥  
देवानामथ सर्वेषां लोकानामस्ति निश्चितम् ॥ ३३ ॥  
नारायणं वासुदेवं परं ब्रह्माखिलेश्वरम् ॥  
पुरुषोत्तममेवैकं विनास्या नापरः पतिः ॥ ३४ ॥  
अतः साक्षाद्भगवते त्रैलोक्यसुखहेतवे ॥  
आगतायोपविष्टाय देह्यस्मै विधिनाम्बुधे ॥ ३५ ॥  
कुरुष्व जन्मसाफल्यं पावयित्वा निजं कुलम् ॥  
समुद्धर भवाम्भोधेर्दत्त्वेमां परमात्मने ॥३६॥  
एकस्त्वं सप्तभी रूपैः सप्तद्वीप विभागतः ॥  
विश्रुतोऽथ विधायैतन्महतीं कीर्त्तिमाप्स्यसि ॥३७॥  
इत्युक्तो ब्रह्मणा हृष्टः समुद्रः पुलकाञ्चितः ॥  
मन्यमानो निजं धन्यमदित्सद्विष्णवे सुताम् ॥३८॥  
ततः सहैव विधिना स सम्प्रार्थ्य तमीश्वरम् ॥  
वाग्दानादि विधायैव चक्रे वैवाहिकं विधिम् ॥३९॥  
धन्वन्तरिश्चन्द्रमाश्च वासवाद्याश्च देवताः ॥  
आसन्समुद्रस्य पक्षे तत्र वैवाहिकोत्सवे ॥2.9.14.४०॥  
वस्त्राभरणयानादि दाने भोजनकर्मणि ॥  
सन्मानने च जन्यानां मुख्या आसंस्त एव हि ॥ ४१ ॥  
लक्ष्म्याश्च माङ्गल्यविधौ मुख्यास्तत्र तु योषितः ॥  
आसन्गङ्गादयो नद्यः शच्याद्याश्च सुराङ्गनाः ॥ ४२ ॥  
मेनाद्या नगपत्न्यश्च सिद्धयश्चाणिमादयः ॥  
चन्द्रपत्नी तथा कान्तिः सर्वाश्चाप्सरसो मुने ॥ ४३ ॥  
नारायणस्याथ विभोर्लीलां वैवाहिकीं विधिः ॥  
शोभयन्पितरौ चक्रे मूर्तिधर्मौ विचार्य च ॥ ४४ ॥  
धर्मोऽसौ जगदाधार पूज्यश्चाखिलदेहिनाम् ॥  
पिताऽस्य भवितुं योग्यो ह्यस्मिंश्च प्रीतिमान्भृशम् ॥ ४५ ॥  
इयं च मूर्त्तिः प्रख्याता सर्वसद्गुणजन्मभूः ॥  
दाक्षायणी धर्मपत्नी माता भवितुमर्हति ॥ ४६ ॥  
ततो धर्मस्यापि पक्षे मुख्याः कार्येष्विमेऽभवन् ॥  
नन्दीश्वरगणेशाभ्यां सहितः शङ्करो मुने ॥ ४७ ॥  
महर्षयो मरीच्याद्याः प्रजेशा नारदो मुनिः ॥  
वैनतेयश्च नन्दाद्याः श्रीदामाद्याश्च पार्षदाः ॥ ४८ ॥  
दुर्गा च वेदसूर्वाणी स्त्रीषु मुख्या बभूविरे ॥  
ऋषिपत्न्योऽनसूयाद्या धर्मपत्न्यश्च सर्वशः ॥ ४९ ॥  
सह वेदादिभिर्ब्रह्मा त्वासीदुभयपक्षयोः ॥  
ब्राह्मणा वैदिका ये च विवाहविधिकोविदाः ॥ 2.9.14.५० ॥  
अथाब्धिः सर्वसम्भाराञ्छ्रिया एव प्रसादतः ॥  
सद्यः सम्पादयामास जनयन्देवविस्मयम् ॥ ५१ ॥  
यद्यत्सङ्कल्पयामास हृदि तत्तदुपाहृतम् ॥  
सद्यः स्वान्तिक एवैक्षत्ततोभूदतिहर्षितः ॥ ५२ ॥  
मध्ये तु मण्डपस्यासावग्निस्थापनवेदिकाम् ॥  
कारयामास विधिवद्ब्राह्मणैर्वेदवेदिभिः ॥ ५३ ॥  
अलञ्चकार तां वेदिं गन्धपुष्पाक्षतादिभिः ॥  
नानाविधैः शुभै रङ्गैः साङ्कुरैः करकैस्तथा ॥ ५४ ॥  
ततो महामङ्गलवाद्यघोषैः समन्त्रकं संस्नपितो मुनीन्द्रैः ॥  
अनर्घ्यवासांसि च रत्नभूषा दधार विष्णुर्मुकुटं च दिव्यम्॥ ५५ ॥  
वादित्रनिध्वाननिनादिताशं नृत्यत्सुरस्त्रीकलगीतशोभनम् ॥  
तं मण्डपं सोऽथ सुरैः स्तुवद्भिः सहेत्य हैमे निषसाद पीठे ॥ ५६ ॥  
प्रक्षालयामास तदङ्घ्रिपङ्कजं स्वप्रेष्ठपत्न्या जलधिः सगङ्गया ॥  
भृङ्गारसिक्तोत्तमवारिधारया तदम्बु शीर्ष्णा च दधार सान्वयः ॥॥ ५७ ॥  
ततः पठन्मङ्गलमुच्चकैः श्रियं प्रादापयच्चाम्बुधिनाऽच्युताय ॥  
प्रज्वाल्य वह्निं विधिना विधाता साकं बृहद्भिर्मुनिभिर्जुहाव ॥ ५८ ॥  
प्रदाय तस्मै तनयां मनोज्ञां तत्पादपद्मैकनिबद्धदृष्टिम् ॥  
वासांसि रत्नाभरणानि चादाद्भूयांसि भूम्ने स समं दुहित्रा ॥ ५९ ॥  
हुतस्य तस्याऽथ हुताशनस्य प्रदक्षिणां चापि सह श्रियैव ॥  
चकार चेतांसि निजेक्षकाणां स्त्रीणां च पुंसां च हरन्हरिः सः ॥ 2.9.14.६० ॥  
एकासने तौ सह सन्निविष्टौ ब्रह्माण्डमातापितरौ मनोज्ञौ ॥  
सम्पूजयामासुरनर्घ्यवस्त्रविभूषणैर्देवगणाः सयोषाः ॥ ६१ ॥  
तदा च गीतानि सुमङ्गलानि श्रियश्च विष्णोर्गुणवर्णनानि ॥  
दुर्गादयश्चाऽथ पुलोमजाद्या देव्यो जगुः सस्मितचारुवक्त्राः ॥ ६२ ॥  
द्विधा विभक्तानि सुराङ्गनानां वृन्दान्युपाविश्य च सम्मुखानि ॥  
तद्दम्पतिप्रेक्षणकौतुकानि तथा जगुः प्रेमभरेण तानि ॥ ६३ ॥  
यथा तदाकर्ण्य सुराः समस्ता महर्षयश्चाऽखिलयोषितोपि ॥  
स्वान्तस्तमैक्षन्त सह श्रियेशं स्फुरन्तमासन्ननु चित्रवच्च॥६४ ॥  
प्रणम्य भक्त्या च वराक्षतादि समर्प्य ताभ्यां विबुधा मुदैव ॥  
पृथक्पृथक्तुष्टुवुरूर्जिताभिर्वाग्भिश्च तौ प्राञ्जलयो विनीताः ॥ ६५ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये लक्ष्मीनारायणविवाहोत्सवनिरूपणं नाम चतुर्दशोऽध्यायः ॥ १४ ॥