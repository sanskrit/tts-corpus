+++
title = "००७ उपीरचरवसुमोक्षनिरूपणम्"

+++
॥ स्कन्द उवाच ॥  
भूमध्यगः स राजाऽथ स्वकृतं कर्म गर्हयन् ॥  
अनुतप्यमानश्च भृशं मानयंस्ताबृहन्मुनीन् ॥  
जजाप भगवन्मन्त्रं त्र्यक्षरं मनसा सदा ॥ १ ॥  
तत्रापि परया भक्त्या पञ्चकालं स्वचेतसा ॥  
अयजद्धरिं सुरपतिं भूमेर्विवर आदरात् ॥ २ ॥  
ततोऽस्य तुष्टो भगवान्वासुदेवो जगत्पतिः ॥ आपद्यपि यथाकालं यथाशास्त्रं स्वमर्चतः ॥ ३ ॥  
वरदो भगवान्विष्णुः समीपस्थं द्विजोत्तमम् ॥ गरुत्मन्तं महावेगमाबभाषे स्वयं ततः ॥ ४ ॥  
श्रीभगवानुवाच ॥  
द्विजोत्तम महाभाग गम्यतां वचनान्मम ॥  
सम्राड्राजा वसुर्नाम धर्मात्मा मां समाश्रितः ॥ ५ ॥  
ब्रह्मातिक्रमदोषेण प्रविष्टो वसुधातलम् ॥  
तन्मानना कृता तेन तद्गच्छाद्य तदन्तिकम् ॥ ६ ॥  
भूमेर्विवरसङ्गुप्तं गरुडैनं ममाज्ञया ॥  
अधश्चरं नृपश्रेष्ठं खेचरं कुरु मा चिरम् ॥ ७ ॥  
स्कन्द उवाच ॥  
गरुत्मानथ विक्षिप्य पक्षौ मारुतवेगवान् ॥  
विवेश विवरं भूम्या यत्रास्ते वाग्यतो वसुः ॥ ८ ॥  
तत एनं समुत्क्षिप्य स्वचञ्च्वा विनता सुतः ॥  
उत्पपात नभस्तूर्णं तत्र चैनममुञ्चत ॥ ९ ॥  
तस्मिन्मुहूर्त्ते सञ्जज्ञे राजोपरिचरः पुनः ॥  
सशरीरो गतः स्वर्गं परमं सुखमाप्तवान् ॥ 2.9.7.१० ॥  
एवं तेनापि ब्रह्मर्षे वाग्दोषात्सदवज्ञया ॥  
प्राप्ता गतिरयज्वार्हा धर्मज्ञेन महात्मना ॥ ११ ॥  
केवलं पुरुषस्तेन सेवितो हरिरीश्वरः ॥  
ततः शीघ्रं जहौ पापं स्वर्गलोकमवाप च ॥ १२ ॥  
भुञ्जानो विविधं सौख्यं मनोभीष्टं च तत्र सः ॥  
उवासान्यो यथा शक्रो गीयमानयशाः सुरैः ॥ १३ ॥  
तमेकदा विमानेन चरन्तं सूर्यसन्निभम् ॥  
अद्रिकाप्सरसा युक्तमच्छोदा समवैक्षत ॥ १४ ॥  
सा हि सोमपदस्थानां पितॄणां मानसी सुता ॥  
अग्निष्वात्ताभिधानानाममूर्त्तानां महात्मनाम् ॥ १५ ॥  
अमूर्त्तत्वात्पितॄन्स्वान्सा न जानन्ती शुचिस्मिता ॥  
तं वसुं पितरं मेने स च तामात्मजामिव ॥ १६ ॥  
तौ ततः पितरः शेपुर्भावं दृष्ट्वेदृशं तयोः ॥  
कन्ये त्वमस्य नृपतेर्भुवि कन्या भविष्यसि ॥ १७ ॥  
वसो त्वं मानुषो भूत्वा सुतामेनां स्वयोषिति ॥  
अस्यामेवाप्सरायां त्वं जनयिष्यसि निश्चितम् ॥ १८ ॥  
इत्थं तौ पितृभिः शप्तौ शापमोक्षाय तास्ततः ॥  
प्रार्थयामासतुर्न्नत्वा तदोचुस्ते कृपालवः ॥ १९ ॥  
अवश्यमित्थं भावित्वाद्युवाभ्यामुपलम्भितः ॥  
शापोऽयं तत्र युवयोः श्रेय एव भविष्यति ॥ 2.9.7.२० ॥  
अष्टाविंशे द्वापरे तु वसो त्वं भुवि भूपतेः ॥  
कृतयज्ञस्य तनयो भवितासि महात्मनः ॥ २१ ॥  
तत्रापि च यथेदानीं तथा त्वं सकलैर्गुणैः ॥  
जुष्टश्च खचरो भाव्यो महाभागवताग्रणीः ॥ २२ ॥  
पञ्चरात्रोक्तविधिना विष्णुमभ्यर्च्य भक्तितः ॥  
तच्छेषेण सुरांश्चास्मानर्चयिष्यसि सप्रजः ॥ २३ ॥  
ततस्त्वं दिव्यदेहेन स्वर्गलोकमवाप्स्यसि ॥  
दिव्यान्भोगांस्तत्र भुक्त्वा प्राप्स्यसे वैष्णवं पदम् ॥ ॥ २४ ॥  
अच्छोदे त्वमपि क्षोण्यां नाम्ना कालीति विश्रुता ॥  
स्वांशेन मत्स्यदेहायामद्रिकायां जनिष्यसे ॥ २५ ॥  
पराशरात्तत्र सुतं कन्येव प्राप्स्यसे हरिम् ॥  
प्रसादादेव तस्य त्वं भुक्तिं मुक्तिं च लप्स्यसे ॥ २६ ॥  
स्कन्द उवाच ॥  
इत्थं स पितृभिः शप्तोऽनुगृहीतश्च भूपतिः ॥  
कृतयज्ञादिह जनिं प्राप्याऽभूद्विश्रुतो गुणैः ॥ २७ ॥  
यथा पूर्वं कृष्णभक्तो दैवपित्र्यविधानवित् ॥  
सख्ये तस्मै महेन्द्रश्च प्रादात्प्रचुरसम्पदः ॥ २८ ॥  
श्वेतद्वीपे वासुदेवात्प्राप्तो यो विजयध्वजः ॥  
पुरा स्वेनारिनाशार्थं तस्मा इन्द्रस्तमप्यदात् ॥२९॥  
अन्तरिक्षगती राजा भौमान्भोगान्सुदुर्लभान् ॥  
भुक्त्वान्ते स्वर्गलोकं च दिव्यदेहेन लब्धवान् ॥ 2.9.7.३० ॥  
प्राक्पुण्यशेषस्य फलं भुञ्जन्स्वमनसेप्सितान्॥  
तत्र भोगान्बहुविधांस्तीव्रं वैराग्यमाप्तवान् ॥ ३१ ॥  
मेरोः शृङ्गेऽथ विजने शुचिः कृतदृढासनः ॥  
दध्यौ स्वहृदयाम्भोजे स्वेष्टदेवं रमापतिम् ॥ ३२ ॥  
त्यक्त्वा देववपुः सोऽथ योगधारणया मुनिः ॥  
ततः सूक्ष्मशरीरेण प्राप भास्करमण्डलम् ॥  
यदाहुर्नैष्ठिकानां च मुक्तिद्वारं हि योगिनाम् ॥ ३३ ॥  
तत्तेजोदग्धसूक्ष्माङ्गः सच्चिदूपोऽतिनिर्मलः॥  
स बभूव महाभागः सङ्क्षीणाशेषवासनः॥३४॥  
ततस्तन्मण्डलगतैरातिवाहिकदैवतैः॥  
स निन्ये वैष्णवं धाम श्वेतद्वीपाख्यमद्भुतम् ॥ ३५ ॥  
स हि द्वीपो भुविस्थोपि भवत्यप्राकृतो मुने ॥  
हरिभक्तजनावासः प्राप्य एकान्तभक्तिभिः ॥ ३६ ॥  
स गोलोकब्रह्मपुरवैकुण्ठानां च सुव्रत ॥  
द्वारभूतोस्ति भक्तानां तल्लिप्सूनां महात्मनाम् ॥ ३७ ॥  
यस्य यद्धाम्न इच्छा स्याद्भजतस्तं तदेव हि ॥  
प्रापयन्ति श्वेतमुक्ता मुने प्रागुक्तलक्षणाः ॥ ३८ ॥  
दिव्यदेहोऽभवत्तत्र धाम्न्यऽसौ श्वेतमुक्तवत् ॥  
प्राप्य गोलोकधामाऽथ परमानन्दमाप्तवान् ॥ ३९ ॥  
इत्थमेकान्तिकेनैव धर्मेणाराधयन्ति ये ॥  
नारायणं परं ब्रह्म श्वेतमुक्ता भवन्ति ते ॥ 2.9.7.४० ॥  
एतत्ते सर्वमाख्यातं पृष्टवान्यद्भवान्मुने ॥  
स्थितिरेकान्तभक्तानां श्वेतधाम्नश्च लक्षणम् ॥ ४१ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्य उपीरचरवसुमोक्षनिरूपणं नाम सप्तमोऽध्यायः ॥ ७ ॥