+++
title = "०१६ गोलोकवर्णनम्"

+++
॥ स्कन्द उवाच ॥  
मेरुशृङ्गं समारूढो नारदो दिव्यया दृशा ॥  
श्वेतद्वीपं च तत्रस्थान्पश्यन्मुक्तान्सहस्रशः ॥ १ ॥  
वासुदेवे भगवति दृष्टिमाबध्य तत्क्षणम् ॥  
उत्पपात महायोगी सद्यः प्राप च धाम तत् ॥ २ ॥  
प्राप्य श्वेतं महाद्वीपं नारदो हृष्टमानसः ॥  
ददर्श भक्तांस्तानेव श्वेतांश्चन्द्रप्रभाञ्छुभान् ॥ ३ ॥  
पूजयामास शिरसा मनसा तैश्च पूजितः ॥  
दिदृक्षुर्ब्रह्म परमं स च कृच्छ्रपरः स्थितः ॥ ४ ॥  
भक्तमेकान्तिकं विष्णोर्बुद्ध्वा भागवतास्तु ते ॥  
तमूचुस्तुष्टमनसो जपन्तं द्वादशाक्षरम् ॥ ५ ॥  
श्वेतमुक्ता ऊचुः ॥  
मुनिवर्य भवान्भक्तः कृष्णस्याऽस्ति यतोऽत्र नः ॥  
दृष्टवान्देवदुर्दृश्यान्किमिच्छन्नथ तप्यति ॥ ६ ॥  
नारद उवाच ॥  
भगवन्तं परं ब्रह्म साक्षात्कृष्णमहं प्रभुम् ॥  
द्रष्टुमुत्कोऽस्मि भक्तेन्द्रास्तं दर्शयत तत्प्रियाः ॥७॥  
स्कन्द उवाच ॥  
तदैकः श्वेतमुक्तस्तु कृष्णेन प्रेरितो हृदि ॥  
एहि ते दर्शये कृष्णमित्युक्त्वा पुरतोभवत् ॥८॥  
प्रहृष्टो नारदस्तेन साकमाकाशवर्त्मना ॥  
पश्यन्धामानि देवानां तत ऊर्द्ध्वं ययौ मुनिः ॥ ९ ॥  
सप्तर्षींश्च ध्रुवं दृष्ट्वाऽनासक्तः कुत्रचित्स च ॥  
महर्जनतपोलोकान्व्यतीयाय द्विजोत्तम॥2.9.16.१०॥  
ब्रह्मलोकं ततो दृष्ट्वा श्वेतमुक्तानुगो मुनिः ॥  
कृष्णस्यैवेच्छयाऽध्वानं प्रापाष्टावरणेष्वपि॥११॥  
भूम्यप्तेजोनिलाकाशाहम्महत्प्रकृतीः क्रमात् ॥  
क्रान्त्वा दशोत्तरगुणाः प्राप गोलोकमद्भुतम् ॥१२॥  
धाम तेजोमयं तद्धि प्राप्यमेकान्तिकैर्हरेः॥  
गच्छन्ददर्श विततामगाधां विरजां नदीम्॥१३॥  
गोपीगोपगणस्नानधौतचन्दनसौरभाम्॥  
पुण्डरीकैः कोकनदै रम्यामिन्दीवरैरपि॥१४॥  
तस्यास्तटं मनोहारि स्फटिकाश्ममयं महत्॥  
प्राप श्वेतहरिद्रक्तपीतसन्मणिराजितम्॥१५॥  
कल्पवृक्षालिभिर्ज्जुष्टं प्रवालाङ्कुरशोभितम्॥  
स्यमन्तकेन्द्रनीलादिमणीनां खनिमण्डितम् ॥ १६ ॥  
नानामणीन्द्रनिचितसोपानततिशोभनम् ॥  
कूजद्भिर्मधुरं जुष्टं हंसकारण्डवादिभिः ॥ १७ ॥  
वृन्दैः कामदुघानां च गजेन्द्राणां च वाजिनाम् ॥  
पिबद्भिर्न्निर्मलं तोयं राजितं स व्यतिक्रमत् ॥ १८ ॥  
उत्तीर्याऽथ धुनी दिव्यां तत्क्षणादीश्वरेच्छया ॥  
तद्धामपरिखाभूतां शतशृङ्गागमाप सः ॥ १९ ॥  
हिरण्मयं दर्शनीयं कोटियोजनमुच्छ्रितम् ॥  
विस्तारे दशकोट्यस्तु योजनानां मनोहरम् ॥ 2.9.16.२० ॥  
सहस्रशः कल्पवृक्षैः पारिजातादिभिर्द्रुमैः ॥  
मल्लिकायूथिकाभिश्च लवङ्गैलालतादिभिः ॥ २१ ॥  
स्वर्णरम्भादिभिश्चान्यैः शोभमानं महीरुहैः ॥  
दिव्यैर्मृगगणैर्न्नागैः पक्षिभिश्च सुकूजितैः ॥ २२ ॥  
दुर्गायितस्य तद्धाम्नस्तस्य रम्येषु सानुषु ॥  
मनोज्ञान्विततानैक्षद्भगवद्रासमण्डपान् ॥ २३ ॥  
वृतानुद्यानततिभिः फुल्लपुष्पसुगन्धिभिः ॥  
कपाटै रत्ननिचितैश्चतुर्द्वारसुशोभनान् ॥ २४ ॥  
चित्रतोरणसम्पन्नै रत्नस्तम्भैः सहस्रशः ॥  
जुष्टांश्च कदलीस्तम्भैर्मुक्तालम्बैर्वितानकैः ॥ २५ ॥  
दूर्वालाजाक्षतफलैर्युक्तान्माङ्गलिकैरपि ॥  
चन्दनागुरुकस्तूरीकेशरोक्षित चत्वरान् ॥ २६ ॥  
सुश्राव्यवाद्यनिनदैर्हृद्यान्बहुविधैरपि ॥  
तेषु यूथानि गोपीनां कोटिशः स ददर्श ह ॥ २७ ॥  
अनर्घ्यवासोभूषाभिः सद्रत्नमणिकङ्कणैः ॥  
काञ्चीनूपुरकेयूरैः शोभितान्यङ्गुलीयकैः ॥ २८ ॥  
तारुण्यरूपलावण्यैः स्वरैश्चाऽप्रतिमानि हि ॥  
राधालक्ष्मीसवर्णानि शृङ्गारिककराणि च ॥ २९ ॥  
भोगद्रव्यैर्बहुविधैर्मण्डपेषु युतेषु च ॥  
विलसन्ति च गायन्ति मनोज्ञाः कृष्णगीतिकाः ॥ 2.9.16.३० ॥  
उपत्यकासु तस्याद्रेरथ वृन्दावनाभिधम् ॥  
वनं महत्तदद्राक्षीत्सावर्णे नारदो मुनिः ॥ ३१ ॥  
कृष्णस्य राधिकायाश्च प्रियं तत्क्रीडनस्थलम्॥  
कल्पद्रुमालिभी रम्यं सरोभिश्च सपङ्कजैः ॥ ३२ ॥  
आम्रैराम्रातकैर्नीपैर्बदरीभिश्च दाडिमैः ॥  
खर्जूरीपूगनारङ्गैर्न्नालिकेरैश्च चन्दनैः ॥ ३३ ॥  
जम्बूजम्बीरपनसैरक्षोदैः सुरदारुभिः ॥  
कदलीभिश्चम्पकैश्च द्राक्षाभिः स्वर्णकेतकैः ॥ ३४ ॥  
फलपुष्पभरानम्रैर्न्नानावृक्षैर्विराजितम् ॥  
मल्लिका माधवीकुन्दैर्ल्लवङ्गैर्यूथिकादिभिः ॥ ३५ ॥  
मन्दशीतसुगन्धेन सेवितं मातरिश्वना ॥  
शतशृङ्गस्नुतैरार्द्रं निर्झरैश्च समन्ततः ॥ ३६ ॥  
सदा वसन्त शोभाढ्यं रत्नदीपालिमण्डितैः ॥  
शृङ्गारिकद्रव्ययुतैः कुञ्जैर्जुष्टमनेकशः ॥ ३७ ॥  
गोपानां गोपिकानां च कृष्णसङ्कीर्त्तनैर्मुहुः ॥  
गोवत्स पक्षिनिनदैर्न्नानाभूषणनिस्वनैः ॥  
दधिमन्थनशब्दैश्च सर्वतो नादितं मुने ॥ ३८ ॥  
फुल्लपुष्पफलानम्रनानाद्रुमसुशोभनैः ॥  
द्वात्रिंशतवनैरन्यैर्युक्तं पश्यमनोहरैः ॥ ३९ ॥  
तद्वीक्ष्य हृष्टः स प्राप गोलोकपुरमुज्वलम् ॥  
वर्तुलं रत्नदुर्गं च राजमार्गोपशोभितम् ॥ 2.9.16.४० ॥  
राजितं कृष्णभक्तानां विमानैः कोटिभिस्तथा ॥  
रथै रत्नेन्द्रखचितैः किङ्किणीजालशोभितैः ॥ ४१ ॥  
महामणीन्द्रनिकरै रत्नस्तम्भालिमण्डितैः ॥  
अद्भुतैः कोटिशः सौधैः पङ्क्तिसंस्थैर्मनोहरम् ॥ ४२ ॥  
विलासमण्डपै रम्यै रत्नसारविनिर्मितः ॥  
रत्नेन्द्रदीपततिभिः शोभनं रत्नवेदिभिः ॥ ४३ ॥  
केसरागुरुकस्तूरीकुङ्कुमद्रवचर्चितम् ॥  
दधिदूर्वालाजपूगै रम्भाभिः शोभिताङ्गणम् ॥ ४४ ॥  
वारिपूर्णैर्हेमघटैस्तोरणैः कृतमङ्गलम् ॥  
मणिकुट्टिमराजाध्वचलद्भूरिगजाश्वकम् ॥ ४५ ॥  
श्रीकृष्णदर्शनायातैर्न्नैकब्रह्माण्डनायकैः ॥  
विरिञ्चिशङ्कराद्यैश्च बलिहस्तैः सुसङ्कुलम् ॥४६॥  
व्रजद्भिः कृष्णवीक्षाथ गोपगोपीकदम्बकैः ॥  
सुसङ्कुलमहामार्गं मुमोदालोक्य तन्मुनिः ॥४७॥  
कृष्णमन्दिरमापाऽथ सर्वाश्चर्यं मनोहरम् ॥  
नन्दादिवृषभान्वादिगोपसौधालिभिर्वृतम् ॥ ४८ ॥  
चतुर्द्वारैः षोडशभिर्दुर्गैः सपरिखैर्युतम्॥  
कोटिगोपवृतैकैकद्वारपालसुरक्षितैः ॥ ४९ ॥  
रत्नस्तम्भकपाटेषु द्वार्षु स्वाग्रस्थितेषु सः ॥  
उपविष्टान्क्रमेणैव द्वारपालान्ददर्श ह ॥2.9.16.५०॥  
वीरभानुं चन्द्रभानुं सूर्यभानुं तृतीयकम् ॥  
वसुभानुं देवभानुं शक्रभानुं ततः परम् ॥ ५१ ॥  
रत्नभानुं सुपार्श्वं च विशालमृषभं ततः ॥  
अंशुं बलं च सुबलं देवप्रस्थं वरूथपम् ॥ ५२ ॥  
श्रीदामानं च नत्वाऽसौ प्रविष्टोन्तस्तदाज्ञया ॥  
महाचतुष्के वितते तेजोऽपश्यन्महोच्चयम् ॥ ५३ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये गोलोकवर्णनं नाम षोडशोऽध्यायः ॥१६॥