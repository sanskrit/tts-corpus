+++
title = "००८ देवेन्द्रशापः"

+++
सावर्णिरुवाच ॥  
महर्षिवारितैर्द्देवैस्त्यक्ते हिंसामये मखे ॥  
पुनः कथं सम्प्रवृत्ता मखाः सर्वत्र तादृशाः ॥ १ ॥  
देवेष्वृषिषु भूपेषु प्राचीनाधुनिकेषु च ॥  
सनातनः शुद्धधर्मो विपर्यासं कथं गतः ॥ २ ॥  
अत्र मे संशयो भूयान्सञ्जातोऽद्य षडानन ॥  
त्वं सर्वशास्त्रतत्त्वज्ञस्तमपाकर्त्तुमर्हसि ॥ ३ ॥  
स्कन्द उवाच ॥  
कालो बलीयान्बलिनां भिद्यन्ते तेन बुद्धयः ॥  
कामक्रोधरसास्वादलोभमानवतां मुने ॥ ४ ॥  
अतिक्रमेण महतां यथार्थहितभाषिणाम् ॥  
क्रोधमानवशात्पुंसां नश्यन्त्येव च सद्धियः ॥ ५ ॥  
अकार्यमपि ते कर्तुं तदानीं तु बुधा अपि ॥  
प्रवर्त्तन्तेऽनुतप्यन्ते बम्भ्रम्यन्तेऽथ संसृतौ ॥ ६ ॥  
कामादिभिर्विहीना ये सात्वताः क्षीणवासनाः ॥  
तेषां तु बुद्धिभेदाय क्वापि कालो न शक्नुते ॥७॥  
अनाश्रितस्तु सद्धर्मं पुमान्कश्चन कर्हिचित् ॥  
संसृतेर्म्मुच्यते नैव सत्यमेतद्वचो मम ॥ ८ ॥  
प्रवृत्तिं हिंस्रयज्ञादेरथ ते द्विजसत्तम ॥  
कथयामि यथा पूर्वं मयाऽश्रावि पितुर्मुखात् ॥९॥  
अत्राप्युदाहरन्तीममितिहासं पुरातनम् ॥  
नारायणस्य माहात्म्यं यत्र लक्ष्म्याश्च कीर्तितम् ॥ 2.9.8.१० ॥  
मुनीनां बृहतां तेषामतिक्रमणदोषतः ॥  
इन्द्रस्यासीद्विश्वजितः सद्बुद्धिविलयो मुने ॥ ११ ॥  
दुर्वासाः शङ्करस्यांशस्तपस्वी मुनिरेकदा ॥  
चरन्यदृच्छया लोकान्पुष्पभद्रां नदीं ययौ ॥ १२ ॥  
जलक्रीडार्थमायान्तीं स्वर्गात्तत्र सखीवृताम् ॥  
विद्याधरस्य सुमतेरङ्गनां स समैक्षत ॥ १३ ॥  
स्वर्गङ्गाहेमकमलैर्ग्रथितामतिसौरभाम् ॥  
दधतीं दक्षिणे पाणौ स्रजं मदकलाभिधाम् ॥ १४ ॥  
तामवेक्ष्य मुनिस्तस्याः समीपमुपगम्य सः ॥  
उन्मत्तवद्ययाचे तां स्रजं विद्याधरीधृताम्॥ ॥ १५ ॥  
सापि प्रणम्य तं सद्यो माहात्म्यं तस्य जानती ॥  
तत्कण्ठे धारयामास मालां तां परमादरात् ॥ १६ ॥  
ततः प्रीतमना गच्छन्गायन्नुन्मत्तवन्मुनिः ॥  
ददर्श पथि देवेन्द्रमायान्तं तां महानदीम् ॥ १७ ॥  
अप्सरोभिश्च गन्धर्वैः सतालं मधुरस्वरम् ॥  
उपगीयमानविजयमधिरूढं गजाधिपम् ॥ १८ ॥  
रम्भामधुरसङ्गीतश्रवणानन्दनिर्वृतम् ॥  
तन्मुखाब्जस्थिरदृशं छत्रचामरशोभितम् ॥ १९ ॥  
अनवेक्षमाणमात्मानं तं दृष्ट्वा सोऽत्रिनन्दनः ॥  
स्वकण्ठस्थां स्रजं तस्मिंश्चिक्षेपोन्मत्तवद्धसन् ॥ 2.9.8.२० ॥  
इन्द्रोप्यधर्मसर्गेण समाविष्टः पुरैव यत् ॥  
ततस्तदा कामवशस्तां न्यधाद्गजकुम्भयोः ॥  
तत्सौरभाकृष्टचेताः करीन्द्रः शुण्डयाऽकृषत् ॥ २१ ॥  
करात्सा पतिता भूमौ तां च गच्छन्करी पदा ॥  
ममर्द्द पश्यतस्तस्य महर्षेस्तपसां निधेः ॥ २२ ॥  
ततः क्रुद्धः स दुर्वासाः प्रलयाग्न्यरुणेक्षणः ॥  
प्राहेन्द्रं मत्त दुष्टात्मन्स्तब्धोसि कामलम्पट ॥ २३ ॥  
श्रियो धाम स्रजं प्रीत्या मद्दत्तां नाभिनन्दसि ॥  
प्रणाममपि रे मूढ न करोषि त्वमुन्मदः ॥ २४ ॥  
न वीक्षसे मामपि त्वं त्वादृङ्मत्तैकशिक्षकम् ॥  
त्रैलोक्यराज्यप्राप्तान्ध्यः सम्यक्त्वां शिक्षयेऽधुना ॥२५॥  
यस्याः प्रसादात्त्रैलोक्यराज्यसौख्यं त्वमाप्तवान् ॥  
सैव श्रीः सत्रिलोकं त्वां हित्वा लीनाऽस्तु सागरे ॥ २६ ॥  
वज्रपातोपमं वाक्यं तन्निशम्यैव तत्क्षणम् ॥  
गजादुत्प्लुत्य विमदस्तदङ्घ्र्योर्न्यपतद्धरि ॥ २७ ॥  
प्रार्थयामास च मुहुः प्रणमंस्तं सवेपथुः ॥  
प्रसादं मयि दासे त्वं कृपालो कर्तुमर्हसि ॥ २८ ॥  
तं प्राहाऽथ स रे शक्र नाहं वै गौतमो मुनिः ॥  
अक्षमासारसर्वस्वं दुर्वाससमवेहि माम् ॥ २९ ॥  
अन्ये ते मुनयो दुष्टास्तावकास्तेऽनुवर्त्तिनः ॥  
अहं तु त्वादृशान्कीटान्गणये नैव निःस्पृहः ॥ 2.9.8.३० ॥  
ज्वलज्जटाकलापाच्च भ्रुकुटीकुटिलेक्षणात् ॥  
को वा न बिभियान्मत्तो ब्रह्माण्डे पापकर्मकृत् ॥ ३१ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये देवेन्द्रशापो नामाऽष्टमोऽध्यायः ॥ ८ ॥