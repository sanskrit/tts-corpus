+++
title = "०११ विषोत्पत्तिः"

+++
॥ स्कन्द उवाच ॥  
ब्रह्मरुद्रौ महेन्द्रादीन्सन्धानायाऽसुरैः सह॥  
आज्ञाप्य जग्मतुः स्वंस्वं धाम देवा रसां मुने ॥ १ ॥  
समयोचितभाषाविद्वासवो नीतियुक्तिभिः ॥  
प्रलोभ्य फलभागेन सन्धिं चक्रेऽसुरैः सह ॥ ॥ २ ॥  
ततो देवासुरगणा मिलिता वारिधेस्तटे ॥  
महौषधीरुपानीय बहुशो निदधुर्द्रुतम् ॥ ३ ॥  
मन्दराद्रिमुपेत्याऽथ नानौषधिविराजितम् ॥  
मूलादुत्पाट्य ते सर्वे नेतुमब्धिं समुद्यताः ॥ ४ ॥  
एकादशसहस्राणि योजनानां भुवि स्थितम् ॥  
नोद्धर्तुमशकंस्ते तं तदानीं तुष्टुवुर्हरिम् ॥ ५ ॥  
एतद्विदित्वा भगवान्सङ्कर्षणमहीश्वरम् ॥  
अजिज्ञपत्तमुद्धर्तुं बद्धमूलं महीधरम् ॥ ६ ॥  
फूत्कारमात्रेणैकेन स तु सद्यस्तमीश्वरः ॥  
बहिश्चिक्षेप तत्स्थानाद्योजनद्वितयान्तरे ॥ ७ ॥  
अत्याश्चर्यं तदालोक्य हृष्टाः सर्वे सुरासुराः ॥  
तदन्तिकमुपाजग्मुर्द्धावन्तश्च कृतारवाः ॥ ८ ॥  
बलिनो यत्नवन्तोपि परिघोपमबाहवः ॥  
उद्धृत्य नेतुं नो शेकुर्विषण्णा विफलश्रमाः ॥ ९ ॥  
ज्ञात्वा सुरगणान्खिन्नान्भगवान्सर्वदर्शनः ॥  
तार्क्ष्यमाज्ञापयामास नेतुं तमुदधिं द्रुतम् ॥ 2.9.11.१० ॥  
सहावरणमप्यण्डं लीलया धर्त्तुमीश्वरः ॥  
मनोवेगः स तत्रेत्य निजत्रोट्यैव तं गिरिम् ॥  
उत्पाट्य सागरतटे निधाय हरिमाययौ ॥ ११ ॥  
ततः संहृष्टमनसः सर्वे कश्यपनन्दनाः ॥  
वासुकिं चाह्वयामासुः सुधाभागप्रतिज्ञया ॥ १२ ॥  
स तत्रागादथो सर्वे तेऽब्धिं मन्थितुमुद्यताः ॥  
तानपान्निधिरागत्य मूर्त्तिमानब्रवीद्वचः ॥ १३ ॥  
यदि दास्यथ मे यूयममृतांशं सुरासुराः ॥  
सोढास्मि विपुलं तर्हि मन्दरभ्रमणार्द्दनम् ॥ १४ ॥  
तथेति ते प्रतिज्ञाय क्षिप्त्वादावोषधीलताः ॥  
परिविव्युर्न्नागराजं तस्मिन्काञ्चनपर्वते ॥ १५ ॥  
ततो देवा हृदि हरिं सस्मरुः कार्यसिद्धये ॥  
स्मृतमात्रः स तत्राऽगादच्युतः सर्वदर्शनः ॥ १६ ॥  
तमालोक्यामरगणा मुदिताः फणिनां पतेः ॥  
पुरोभागं गृहीत्वैव तस्थुस्तेनानुमोदिताः ॥ १७ ॥  
देवतापक्षपातित्वं सूचयन्स्वस्य च प्रभुः ॥  
यत्र देवास्तत्र तस्थौ ततो दैत्यास्तु चुक्रुधुः ॥ १८ ॥  
तपोविद्यावयोज्येष्ठा अधोभागममङ्गलम् ॥  
कथं तिरश्चो गृह्णीमो नेदृङ्मूर्खा वयं त्विति ॥ १९ ॥  
सह देवैस्ततो विष्णुः स्वयं तान्मानयन्निव ॥  
प्रहस्य दत्त्वा प्राग्भागं सुरान्पुच्छमजिग्रहत् ॥ 2.9.11.२० ॥  
महाहिविषफूत्कारदाहादमररक्षणम् ॥  
चरित्रमेतच्छ्रीभर्तुरिति दैत्या न ते विदुः ॥ २१ ॥  
तत उत्तोलयामासुः स्वर्णसान्वालिभास्वरम् ॥  
मन्दरं काश्यपेयास्ते चर्मिकाबद्धकच्छकाः ॥ २२ ॥  
द्वाविंशतिसहस्राणि योजनानां तमुच्छ्रितम् ॥  
अम्भोनिधौ निदधिरे क्रोशन्तोत्यर्थमुत्सुकाः ॥ २३ ॥  
धार्यमाणोप्यनाधारस्तैरद्रिरतिगौरवात् ॥  
ययावधस्तलं सद्यस्तदासंस्तेऽतिविह्वलाः ॥ २४ ॥  
तदा स भगवान्साक्षात्सर्वथा भक्तकार्यकृत् ॥  
स्तूयमानोमरैरद्रिमुद्दघ्रे कमठाकृतिः ॥ २५ ॥  
उत्थितं तमवेक्ष्याशु सर्वे फुल्लहृदाननाः ॥  
बभूवुश्च स्थिरः सोऽभूत्कूर्मपृष्ठेतिविस्तृते ॥ २६ ॥  
ततो ममन्थुस्तरसा यावद्बलमपान्निधिम् ॥  
श्रमफूत्कारवदना देवादयोऽदयम् ॥ २७ ॥  
भ्राम्यमाणात्ततस्त्वद्रेर्बहवोन्यपतन्दुमाः ॥  
ऊर्द्ध्वद्रुघर्षजो वह्निस्तत्स्थ सिंहादिमादहत् ॥ २८ ॥  
तत्र नाना जलचरा विनिपिष्टा महाद्रिणा ॥  
विलयं समुपाजग्मुः शतशः क्षीरवारिधौ ॥ २९ ॥  
सांवर्त्तकमहामेघसङ्घगर्ज्जितवन्महान् ॥  
आसीन्मन्थननादश्च प्रतिध्वनिविवर्द्धितः ॥ 2.9.11.३० ॥  
अत्याकर्षणखिन्नाङ्गवासुकर्म्मुखकृत्कृतैः ॥  
हतौजसोऽतिखिन्नाश्च दैत्या निङ्गालवद्बभुः ॥ ३१ ॥  
अविषह्यं विषाग्निं च मर्षन्ति बहुधा मुहुः ॥  
लम्बन्ते स्माहिराजस्य सहस्रं वदनान्यधः ॥ ३२ ॥  
दधार सहसा तानि भगवन्प्रेरितो विभुः ॥  
सङ्कर्षणो महातेजाः सहमानो विषानलम् ॥ ३३ ॥  
सहस्रमेकं वर्षाणां मथ्यमानात्पयोनिधेः ॥  
हालाहलं विषमभूदुत्सर्पद्विदिशो दिशः ॥ ३४ ॥  
यदाहुः कालकूटाख्यं सर्वलोकातिदाहकम् ॥  
तेन दन्दह्यमानाङ्गास्ते तु चक्रुः पलायनम् ॥ ३५ ॥  
ततो ब्रह्मा प्रजेशाश्च देवाः सर्वेप्युमापतिम् ॥  
प्रार्थयंस्तस्य पानार्थं स्तुवन्तः स्तुतिभिर्मुने ॥३६॥  
भगवानथ तं प्राह सुराणामग्रजो भवान् ॥  
भवतीत्यग्रजं वार्द्धेर्गृहाणेदं विषं शिव ॥ ३७ ॥  
देवानां स भयं दृष्ट्वा करुणश्चाज्ञया हरेः ॥  
आकर्षद्योगकलया विषं पाणितलेऽखिलम् ॥ ३८ ॥  
पपौ तत्कण्ठमध्ये च शोषयामास तत्क्षणम् ॥  
नीलकण्ठ इति ख्यातः शङ्कराख्यश्च पऽभवत्॥ ३९ ॥  
पास्यतस्तस्य पाणेर्ये पतिता भुविबिन्दवः ॥  
तान्नागा वृश्चिकाद्याश्च जगृहुः काश्चनौषधीः ॥ 2.9.11.४० ॥ ॥  
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्येऽमृतमन्थने विषोत्पत्तिर्नामैकादशोऽध्यायः ॥ ११ ॥