+++
title = "००२ सत्यलोकवर्णनम्"

+++
व्यास उवाच ॥  
सूर्य आत्मास्य जगतस्तस्थुषस्तमसोरिपुः ॥  
उदियायोदयगिरौ शुचिप्रसृमरैः करैः ॥ १ ॥  
संवर्धयन्सतां धर्मान्त्यक्कुर्वंस्तामसीं स्थितिम् ॥  
पद्मिनीं बोधयंस्त्विष्टां रात्रौ मुकुलिताननाम् ॥ २ ॥  
हव्यं कव्यं भूतबलिं देवादीनां प्रवर्तयन् ॥  
प्राह्णापराह्णमध्याह्न क्रियाकालं विजृम्भयन् ॥ ३ ॥  
असतां हृदि वक्त्रेषु निर्दिशंस्तमसः स्थितिम् ॥  
यामिनीकालकलितं जगदुज्जीवयन्पुनः ॥ ४ ॥  
यस्मिन्नभ्युदिते जातः सम्यक्पुण्यजनोदयः ॥  
अहो परोपकरणं सद्यः फलति नेति चेत् ॥ ५ ॥  
सायमस्तमितः प्रातः कथं जीवेद्रविः पुनः ॥  
सानुरागकरस्पर्शैः प्राचीमाश्वास्य खण्डिताम् ॥ ६ ॥  
यामं भुक्त्वा तथाग्नेयीं ज्वलन्तीं विरहादिव ॥  
लवङ्गैलामृगमदचन्द्रचन्दनचर्चिताम ॥ ७ ॥  
ताम्बूलीरागरक्तौष्ठीं द्राक्षास्तबकसुस्तनीम् ॥  
लवलीवल्लिदोर्वल्ली कङ्को ली पल्लवाङ्गुलिम् ॥ ८ ॥  
मलयानिल निःश्वासां क्षीरोदकवराम्बराम् ॥  
त्रिकूटस्वर्णरत्नाङ्गीं सुवेलाद्रि नितम्बिनीम ॥ ९ ॥  
कावेरीगौतमीजङ्घां चोलचोलां शुकावृताम् ॥  
सह्यदर्दुरवक्षोजां कान्तीकाञ्चीविभूषणाम ॥ 4.1.2.१० ॥  
सुकोमलमहाराष्ट्रीवाग्विलासमनोहराम् ॥  
अद्यापि न महालक्ष्मीर्या विमुञ्चति सद्गुणाम् ॥११॥  
सुदक्षदक्षिणामाशामाशानाथः प्रतस्थिवान् ॥  
क्रमतः सर्वमर्वन्तो हेलया हेलिकस्य खम् ॥१२॥  
न शेकुरग्रतो गन्तुं ततोऽनूरुर्व्यजिज्ञपत् ॥१३॥  
अनूरुरुवाच ॥ ॥  
भानो मानोन्नतो विन्ध्यो निद्ध्यय गगनं स्थितः ॥  
स्पर्धते मेरुणाप्रेप्सु स्त्वद्दत्तां तु प्रदक्षिणाम् ॥१४॥  
अन्रूरुवाक्यमाकर्ण्य सविता हृद्यचिन्तयत् ॥  
अहो गगनमार्गोपि रुध्यते चातिविस्मयः ॥ १५ ॥  
व्यास उवाच ॥ ॥  
सूरः शूरोपि किं कुर्यात्प्रान्तरे वर्त्मनिस्थितः ॥  
त्वरावानपि को रुद्धं मागर्मेको विलङ्घयेत् ॥ १६ ॥  
गृह्यत्राप्रत्यूष्टेः क्षणं नावतिष्ठति ॥  
शून्यमार्गे निरुद्धः स किङ्करोतु विधिर्बली ॥ १७ ॥  
योजनानां सहस्रे द्वे द्वे शते द्वे च योजने ॥  
योजनस्य निमेषार्धाद्याति सोपि चिरं स्थितः ॥ १८ ॥  
गते बहुतिथेकाले प्राच्यौदीच्यां भृशार्दिताः ॥  
चण्डरश्मेः करव्रातपातसन्तापतापिताः ॥ १९ ॥  
पाश्चात्या दक्षिणात्याश्च निद्रामुद्रितलोचनाः ॥  
शयिता एव वीक्षन्ते सतारग्रहमम्बरम् ॥4.1.2.२०॥  
अहोनाहस्कराभावान्निशानैवाऽनिशाकरात्॥  
अस्तङ्गतर्क्षान्नभसः कः कालस्त्वेप नेक्ष्यते ॥२१॥  
ब्रह्माण्डं किमकाण्डे वै लयमेष्यति तत्कथम् ॥  
परापतन्ति नाद्यापि पारावारा इतस्ततः ॥ २२ ॥  
स्वाहास्वधावषट्कारवर्जिते जगतीतले ॥  
पञ्चयज्ञक्रियालोपाच्चकम्पे भुवनत्रयम् ॥ २३ ॥  
सूर्योदयात्प्रवर्तन्ते यज्ञाद्याः सकलाः क्रियाः ॥  
ताभिर्यज्ञभुजान्तृप्तिः सविता तत्र कारणम् ॥ २४ ॥  
चित्रगुप्तादयः सर्वे कालं जानन्ति सूर्यतः ॥  
स्थितिसर्गविसर्गाणां कारणं केवलं रविः ॥ २५ ॥  
तत्सूर्यस्य गतिस्तम्भात्स्तम्भितं भुवनत्रयम् ॥  
यद्यत्रतत्स्थितं तत्र चित्रन्यस्तमिवा खिलम् ॥ २६ ॥  
एकतस्तिमिरान्नैशादेकतस्तु दिवातपात् ॥  
बहूनां प्रलयो जातः कान्दिशीकमभूज्जगत् ॥ २७ ॥  
इति व्याकुलिते लोके सुरासुरनरोरगे ॥  
आःकिमेतदकाण्डेभूद्रुरुदुर्दुद्रुवुः प्रजाः ॥२८॥  
ततः सर्वे समालोक्य ब्रह्माणं शरणं ययुः ॥  
स्तुवन्तो विविधैः स्तोत्रै रक्षरक्षेति चाब्रुवन् ॥२९॥  
॥ देवा ऊचुः॥  
नमो हिरण्यरूपाय ब्रह्मणे ब्रह्मरूपिणे ॥  
अविज्ञातस्वरूपाय कैवल्यायामृताय च ॥ 4.1.2.३० ॥  
यन्न देवा विजानन्ति मनो यत्रापि कुण्ठितम्॥  
न यत्र वाक्प्रसरति नमस्तस्मै चिदात्मने ॥ ३१ ॥  
योगिनो यं हृदाकाशे प्रणिधानेन निश्चलाः ॥  
ज्योतीरूपं प्रपश्यन्ति तस्मै श्रीब्रह्मणे नमः ॥ ३२ ॥  
कालात्पराय कालाय स्वेच्छयापुरुषाय च ॥  
गुणत्रय स्वरूपाय नमः प्रकृतिरूपिणे ॥ ३३ ॥  
विष्णवे सत्त्वरूपाय रजोरूपाय वेधसे ॥  
तमसे रुद्ररूपाय स्थितिसर्गान्तकारिणे ॥ ३४ ॥  
नमो बुद्धिस्वरूपाय त्रिधाहङ्कृतये नमः ॥  
पञ्चतन्मात्र रूपाय पञ्चकर्मेद्रियात्मने ॥ ३५ ॥  
नमो मनःस्वरूपाय पञ्चबुद्धीन्द्रियात्मने ॥  
क्षित्यादि पञ्चरूपाय नमस्ते विषयात्मने ॥ ३५ ॥  
नमो ब्रह्माण्डरूपाय तदन्तर्वर्तिने नमः ॥  
अर्वाचीनपराची न विश्वरूपाय ते नमः ॥ ३७ ॥  
अनित्यनित्यरूपाय सदसत्पतये नमः ॥  
समस्तभक्तकृपया स्वेच्छाविष्कृतविग्रह ॥ ३६ ॥  
तव निःश्वसितं वेदास्तव स्वे दोखिलं जगत् ॥  
विश्वा भूतानि ते पादः शीर्ष्णो द्यौः समवर्तत ॥ ३९ ॥  
नाभ्या आसीदन्तरिक्षं लोमानि च वनस्पतिः ॥  
चन्द्रमा मनसो जातश्चक्षोः सूर्यस्तव प्रभो ॥ 4.1.2.४० ॥  
त्वमेव सर्वं त्वयि देव सर्वं स्तोता स्तुतिः स्तव्य इह त्वमेव ॥  
ईश त्वयाऽवास्यमिदं हि सर्वं नमोस्तु भूयोपि नमो नमस्ते ॥ ४१ ॥  
इति स्तुत्वा विधिं देवा निपेतुर्दण्डवत्क्षितौ ॥  
परितुष्टस्तदा ब्रह्मा प्रत्युवाच दिवौकसः ॥ ४२ ॥  
॥ ब्रह्मोवाच ॥ ॥  
यथार्थयाऽनया स्तुत्या तुष्टोस्मि प्रणताः सुराः ॥  
उत्तिष्ठत प्रसन्नोस्मि वृणुध्वं वरमुत्तमम् ॥ ४३ ॥  
यः स्तोष्यत्यनया स्तुत्या श्रद्धावान्प्रत्यहं शुचिः ॥  
मां वा हरं वा विष्णुं वा तस्य तुष्टाः सदा वयम् ॥ ४४ ॥  
दास्यामः सकलान्कामान्पुत्रान्पौत्रान्पशून्वसु ॥  
सौभाग्यमायुरारोग्यं निर्भयत्वं रणे जयम् ॥ ४५ ॥  
ऐहिकामुष्मिकान्भोगानपवर्गं तथाऽक्षयम् ॥  
यद्यदिष्टतमं तस्य तत्तत्सर्वं भविष्यति ॥४६॥  
तस्मात्सर्वप्रयत्नेन पठितव्यः स्तवोत्तमः ॥  
अभीष्टद इति ख्यातः स्तवोयं सर्वसिद्धिदः॥४७॥  
पुनः प्रोवाच तान्वेधाः प्रणिपत्योत्थितान्सुरान् ॥  
स्वस्थास्तिष्ठत भो यूयं किमत्रापि समाकुलाः ॥ ४८ ॥  
एते वेदा मूर्तिधरा इमा विद्यास्तथाखिलाः ॥  
सदक्षिणा अमी यज्ञाः सत्यं धर्मस्तपो दमः ॥ ४९ ॥  
ब्रह्मचर्यमिदं चैषा करुणा भारतीत्वियम् ॥  
श्रुतिस्मृतीतिहासार्थ चरितार्था अमीजनाः ॥ 4.1.2.५० ॥  
नेह क्रोधो न मात्सर्यं लोभः कामोऽधृतिर्भयम् ॥  
हिंसा कुटिलता गर्वो निन्दासूयाऽशुचिः क्वचित् ॥ ५१ ॥  
ये ब्राह्मणा ब्रह्मरतास्तपोनिष्ठास्तपोधनाः ॥  
मासोपवासषण्मासचातुर्मास्यादि सद्व्रताः ॥ ५२ ॥  
पातिव्रत्यरता नार्यो ये चान्ये ब्रह्मचारिणः ॥  
ते चामीपश्यत सुरा ये षण्ढाः परयोषिति ॥ ५३ ॥  
मातापित्रोरमी भक्ता अमी गोग्रहणे हताः ॥  
व्रते दाने जपे यज्ञे स्वाध्याये द्विजतर्पणे ॥ ५४ ॥  
तीर्थे तपस्युपकृतौ सदाचारादिकर्मणि ॥  
फलाभिलाषिणीबुद्धिर्न येषां ते जना अमी ॥ ५५ ॥  
गायत्री जाप्यनिरता अग्निहोत्र परायणाः ॥  
द्विमुखी गो प्रदातारः कपिलादान तत्पराः ॥ ५६ ॥  
निस्पृहाः सोमपा ये वै द्विजपादोदपाश्च ये ॥  
मृताः सारस्वते तीर्थे द्विजशुश्रूषकाश्च ये ॥ ५७ ॥  
प्रतिग्रहे समर्था हि ये प्रतिग्रहवर्जिताः ॥  
त एते मत्प्रिया विप्रास्त्यक्ततीर्थ प्रतिग्रहाः ॥ ५८ ॥  
प्रयागे माघ मासो यैरुषः स्नातोऽमलात्मभिः ॥  
मकरस्थे रवौ शुद्धास्त इमे सूर्यवर्चसः ॥ ५९ ॥  
वाराणस्यां पाञ्चनदे त्र्यहं स्नातास्तु कार्तिके ॥  
अमी ते शुद्धवपुषः पुण्यभाजोतिनिर्मलाः ॥ 4.1.2.६० ॥  
स्नात्वा तु मणिकर्णिक्यां प्रीणिता ब्राह्मणा धनैः ॥  
त एते सर्वभोगाढ्याः कल्पं स्थास्यन्ति मत्पुरे ॥ ६१ ॥  
ततः काशीं समासाद्य तेन पुण्येन नोदिताः ॥  
विश्वेश्वरप्रसादेन मोक्षमेष्यन्त्यसंशयम् ॥ ६२ ॥  
अविमुक्ते कृतं कर्म यदल्पमपि मानवैः ॥  
श्रेयोरूपं तद्विपाको मोक्षो जन्मान्तरेष्वपि ॥ ६३ ॥  
अहो वैश्वेश्वरे क्षेत्रे मरणादपिनोभयम् ॥  
यत्र सर्वे प्रतीक्षन्ते मृत्युं प्रियमिवाति थिम् ॥ ६४ ॥  
ब्राह्मणेभ्यः कुरुक्षेत्रे यैर्दत्तं वसु निर्मलम् ॥  
निर्मलाङ्गास्त एते वै तिष्ठन्ति मम सन्निधा ॥६५ ॥  
पितामहं समासाद्य गयायां यैः पितामहाः ॥  
तर्पिता ब्राह्मणमुखे तेषामेते पितामहाः ॥६६॥  
न स्नानेन न दानेन न जपेन न पूजया ॥  
मल्लोकः प्राप्यते देवाः प्राप्यते द्विज तर्पणात् ॥६७॥  
सोपस्कराणिवेश्मानिमु सलोलूखलादिभिः ॥  
यैर्दत्तानि सशय्यानि तेषां हर्म्याण्यमूनि वै ॥ ६८ ॥  
ब्रह्मशालां कारयन्ति वेदमध्यापयन्ति च ॥  
विद्यादानं च ये कुर्युः पुराणं श्रावयन्ति च ॥ ६९ ॥  
पुराणानि च ये दद्युः पुस्तकानि ददत्यपि ॥  
धर्मशास्त्राणि ये दद्युस्तेषां वासोत्र मे पुरे ॥ 4.1.2.७० ॥  
यज्ञार्थं च विवाहार्थं व्रतार्थं ब्राह्मणाय वै ॥  
अखण्डं वसु ये दद्युस्तेत्र स्युर्वसुवर्चसः ॥ ७१ ॥  
आरोग्यशालां यः कुर्याद्वैद्यपोषणतत्परः ॥  
आकल्पमत्र वसति सर्वभोग समन्वितः ॥ ७२ ॥  
मुक्ती कुर्वन्ति तीर्थानि ये च दुष्टावरोधतः ॥  
ममावरोधे ते मान्या औरसास्तनया इव ॥ ७३ ॥  
विष्णोर्वाममवाशम्भोर्ब्राह्मणा एव सुप्रियाः ॥  
तेषां मूर्त्या वयं साक्षाद्विचरामो महीतले ॥ ७४ ॥  
ब्राह्मणाश्चैव गावश्च कुलमेकं द्विधाकृतम् ॥  
एकत्र मन्त्रास्तिष्ठन्ति हविरेकत्र तिष्ठति ॥ ७५ ॥  
ब्राह्मणा जङ्गमं तीर्थं निर्मितं सार्वभौमिकम् ॥  
येषां वाक्योदकेनैव शुद्ध्यन्ति मलिना जनाः ॥ ७६ ॥  
गावः पवित्रमतुलं गावो मङ्गलमुत्तमम् ॥  
यासां खुरोत्थितो रेणुर्गङ्गावारिसमो भवेत् ॥ ७७ ॥  
शृङ्गाग्रे सर्वतीर्थानि खुराग्रे सर्व पर्वताः ॥  
शृङ्गयोरन्तरे यस्याः साक्षाद्गौरीमहेश्वरी ॥ ७८ ॥  
दीयमानां च गां दृष्ट्वा नृत्यन्ति प्रपितामहाः ॥  
प्रीयन्ते ऋषयः सर्वे तुष्यामो दैवतैः सह ॥ ७९ ॥  
रोरूयन्ते च पापानि दारिद्र्यं व्याधिभिः सह ॥  
धात्र्यः सर्वस्य लोकस्य गावो मातेव सर्वथा ॥ 4.1.2.८० ॥  
गवां स्तुत्वा नमस्कृत्य कृत्वा चैव प्र दक्षिणाम्॥  
प्रदक्षिणीकृतातेन सप्तद्वीपा वसुन्धरा ॥ ८१ ॥  
या लक्ष्मीः सवर्भूतानां या देवेषु व्यवस्थिता ॥  
धेनुरूपेण सा देवी मम पापं व्यपोहतु ॥ ८२ ॥  
विष्णोर्वक्षसि या लक्ष्मीः स्वाहा चैव विभावसोः ॥  
स्वधा या पितृमुख्यानां सा धेनुर्वरदा सदा ॥ ८३ ॥  
गोमयं यमुना साक्षाद्गोमूत्रं नर्मदा शुभा ॥  
गङ्गा क्षीरं तु यासां वै किं पवित्रमतः परम् ॥ ८४ ॥  
गवामङ्गेषु तिष्ठन्ति भुवनानि चतुर्दश ॥  
यस्मात्तस्माच्छिवं मे स्यादिहलोके परत्र च ॥ ८५ ॥  
इति मन्त्रं समुच्चार्य धेनूर्वाधेनु मेव वा ॥  
यो दद्याद्द्विजवर्याय स सर्वेभ्यो विशिष्यते ॥ ८६ ॥  
मया च विष्णुना सार्धं शिवेन च महर्षिभिः ।  
विचार्य गोगुणान्नित्यं प्रार्थनेति विधीयते ॥ ८७ ॥  
गावो मे पुरतः सन्तु गावो मे सन्तु पृष्ठतः ॥  
गावो मे हृदये सन्तु गवां मध्ये वसाम्यहम् ॥ ८८ ॥  
नीराजयति योङ्गानि गवां पुच्छेन भाग्यवान् ॥  
अलक्ष्मीः कलहो रोगास्तस्याङ्गाद्यान्ति दूरतः॥८९॥  
गोभिर्विप्रश्च वेदैश्च सतीभिः सत्यवादिभिः॥  
अलुब्धैर्दा नशीलैश्च सप्तभिर्धार्यते मही॥4.1.2.९०।  
मम लोकात्परोलोको वैकुण्ठ इति गीयते॥  
तस्योपरिष्टात्कौमार उमालोकस्ततः परम्॥९१॥  
शिवलोकस्तदुपरि गोलो कस्तत्समीपतः ॥  
गोमातरः सुशीलाद्यास्तत्र सन्ति शिवप्रियाः ॥ ९२ ॥  
गवां शुश्रूरूषकाये च गोप्रदाये च मानवाः ॥  
एषामन्यतमे लोके ते स्युः सर्वसमृद्धयः ॥ ९३ ॥  
यत्र क्षीरवहा नद्यो यत्र पायस कर्दमाः ॥  
न जरा बाधते यत्र तत्र गच्छन्ति गोप्रदाः ॥ ९४ ॥  
श्रुतिस्मृतिपुराणज्ञा ब्राह्मणाः परिकीर्तिताः॥  
तदुक्ताचारचरणा इतरे नामधारकाः॥९५॥  
श्रुतिस्मृती तु नेत्रे द्वे पुराणं हृदयं स्मृतम् ॥  
श्रुतिस्मृतिभ्यां हीनोन्धः काणः स्यादेकया विना॥  
पुराणहीनाद्धृच्छून्यात्काणान्धावपि तौ वरौ ॥  
श्रुतिस्मृत्युदितोधर्मः पुराणे परिगीयते॥९७॥  
तद्बाह्मणाय गोर्देया सर्वत्र सुखमिच्छता ॥  
न देया द्विजमात्राय दातारं सोप्यधो नयेत्॥९८॥  
यस्य धर्मेऽस्ति जिज्ञासा यस्य पापाद्भयं महत्॥  
श्रोतव्यानि पुराणानि धमर्मूलानि तेन वै॥९९॥  
चतुर्दशसु विद्यासु पुराणं दीप उत्तमः॥  
अन्धोपि न तदा लोकात्संसाराब्धौ क्वचित्पतेत् ॥4.1.2.१००॥  
श्रोतव्यानि पुराणानि वस्तव्यं जाह्नवी तटे ॥  
तर्पणीया द्विजा नित्यं ममलोकेप्सुभिः सदा ॥ १ ॥  
इत्युद्देशान्मयाख्याता सत्यलोकव्यवस्थितिः ॥  
अभयं यद्भयार्तानां न भेतव्यं च हे सुराः ॥२॥  
स्पर्धते मेरुणा विन्ध्यो ब्रध्नाध्व परिरोधकृत ॥  
तदर्थमागता यूयं तदुपायं दिशामि वः॥३॥  
अस्त्यगस्त्यस्तप्यमानस्तप उग्रं महातपाः ॥  
मैत्रावरुणिराधाय चित्तं विश्वेश्वरे विभौ ॥ ४ ॥  
अविमुक्तमहाक्षेत्रे सर्वेषां मुक्तिहेतुके ॥  
तारकस्योपदेशार्थं विश्वेशाऽधिष्ठिते स्वयम् ॥ ५ ॥  
याचध्वं तत्र गत्वा तं स वः कार्यं विधास्यति ॥  
तेनैकदाविता लोका वातापील्वलभक्षणात् ॥ ६ ॥  
अतिमित्रं तत्र तेजो मित्रावरुणजे मुनौ॥  
तदाप्रभृति लोकेषु कोगस्त्यान्नैव बिभ्यति ॥७॥  
इत्युक्त्वान्तर्दधे वेधास्तेपि प्रमुदिताननाः ॥  
देवाः परस्परं प्रोचुरहोधन्य तमा वयम् ॥ ८ ॥  
प्रसङ्गतोपि द्रष्टव्यौ काशीकाशीपती शिवौ॥।  
अहो अहोभिर्बहुभिः फलितो नो मनोरथः॥ ९ ॥  
उत्फुल्लपद्मनयना निर्मिताः सुकृतार्थिनः॥  
तावेव चरणौ धन्यौ काशीमभिप्रयायिनौ ॥ 4.1.2.११० ॥  
येयं कथा श्रुतास्माभिर्वेधसा समुदीरिता ॥  
तस्याः श्रवणजात्पुण्यात्प्राप्नुमस्त्वद्य काशिकाम्॥ ११ ॥  
एका क्रिया द्व्यर्थकरी प्राप्यते पुण्यगौरवात् ॥  
एवं वदन्तो हृष्टास्याः सुराः काशीं समाययुः ॥१२॥  
व्यास उवाच ॥  
इदं पुण्यतमाख्यानं ये श्रोष्यन्तीह मानवाः ॥  
विधूय सर्वपापानि पुत्रदारसमन्विताः ॥ १३ ॥  
इह वंशं परिस्थाप्य भुक्त्वा सर्व सुखानि च ॥  
सत्यलोके चिरं स्थित्वा ततो यास्यन्ति शाश्वतम् ॥ ११४ ॥  
इति श्रीस्कान्दे महापुराणे एकाशीतिसाहस्यां संहितायां चतुर्थे काशीखण्डे पूर्वार्धे सत्यलोकवर्णनन्नाम द्वितीयोऽध्यायः ॥२ ॥ ॥