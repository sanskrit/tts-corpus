+++
title = "०५९ पञ्चनदाविर्भावः"

+++
अगस्त्य उवाच ॥ ॥  
सर्वज्ञ हृदयानन्द गौरीचुम्बितमूर्धज ॥  
तारकान्तक षड्वक्त्र तारिणे भद्रकारिणे ॥ ॥ १ ॥  
सर्वज्ञाननिधे तुभ्यं नमः सर्वज्ञसूनवे ॥  
सर्वथा जितमाराय कुमाराय महात्मने ॥२॥  
कामारिमर्धनारीशं वीक्ष्य कामकृतं किल ॥  
यो जिगाय कुमारोपि मारं तस्मै नमोस्तु ते ॥ ३ ॥  
यदुक्तं भवता स्कन्द मायाद्विजवपुर्हरिः ॥  
काश्यां पञ्चनदं तीर्थमध्यासातीव पावनम्॥ ४ ॥  
भूर्भुवःस्वः प्रदेशेषु काशीपरमपावनम्॥  
तत्रापि हरिणाज्ञायि तीर्थं पञ्चनदं परम् ॥ ५ ॥  
कुतः पञ्चनदं नाम तस्य तीर्थस्य षण्मुख ॥  
कुतश्च सर्वतीर्थेभ्यस्तदासीत्पावनं परम् ॥ ६ ॥  
कथं च भगवान्विष्णुरन्तरात्मा जगत्पतिः ॥  
सर्वेषां जगतां पाता कर्ता हर्ता च लीलया ॥ ७ ॥  
अरूपो रूपमापन्नो ह्यव्यक्तो व्यक्ततां गतः ॥  
निराकारोपि साकारो निष्प्रपञ्चः प्रपञ्चभाक् ॥ ८ ॥  
अजन्मानेकजन्मा च त्वनामास्फुटनामभृत्॥  
निरालम्बोऽखिलालम्बो निर्गुणोपि गुणास्पदम् ॥ ९ ॥  
अहृषीकोहृषीकेशो प्यनङ्घ्रिरपिसर्वगः ॥  
उपसंहृत्य रूपं स्वं सर्वव्यापी जनार्दनः ॥ 4.2.59.१० ॥  
स्थितः सर्वात्मभावेन तीर्थे पञ्चनदे परे ॥  
एतदाख्याहि षड्वक्त्र पञ्चवक्त्राद्यथा श्रुतम् ॥१३॥  
स्कन्द उवाच ॥ ॥  
कथयामि कथामेतां नमस्कृत्य महेश्वरम् ॥  
सर्वाघौघ प्रशमनीं सर्वश्रेयोविधायिनीम् ॥ ३२ ॥  
यथा पञ्चनदं तीर्थं काश्यां प्रथितिमागतम् ॥  
यन्नामग्रहणादेव पापं याति सहस्रधा ॥ १३ ॥  
प्रयागोपि च तीर्थेशो यत्र साक्षात्स्वयं स्थितः ॥  
पापिनां पापसङ्घातं प्रसह्य निजतेजसा ॥ १४ ॥  
हरन्ति सर्वतीर्थानि प्रयागस्य बलेन हि ॥  
तानि सर्वाणि तीर्थानि माघे मकरगे रवौ ॥ १५ ॥  
प्रत्यब्दं निर्मलानि स्युस्तीर्थराज समागमात् ॥  
प्रयागश्चापि तीर्थेन्द्रः सर्वतीर्थार्पितं मलम् ॥ १६ ॥  
महाघिनां महाघं च हरेत्पाञ्चनदाद्बलात् ॥  
यं सञ्चयति पापौघमावर्षं तीर्थनायकः ॥  
तमेकमज्जनादूर्जे त्यजेत्पञ्चनदे ध्रुवम् ॥ १७ ॥  
यथा पञ्चनदोत्पत्तिस्तथा च कथयाम्यहम् ॥  
निशामय महाभाग मित्रावरुणनन्दन ॥ १८ ॥  
पुरा वेदशिरा नाम मुनिरासीन्महातपाः ॥  
भृगुवम्श समुत्पन्नो मूर्तो वेद इवापरः ॥ १९ ॥  
तपस्यतस्तस्य मुनेः पुरोदृग्गोचरं गता ॥  
शुचिरप्सरसां श्रेष्ठा रूपलावण्यशालिनी ॥ 4.2.59.२० ॥  
तस्या दर्शनमात्रेण परिक्षुब्धं मुनेर्मनः ॥  
चस्कन्द स मुनिस्तूर्णं साथ भीता वराप्सराः ॥ २१ ॥  
दूरादेव नमस्कृत्य तमृषिं साभ्यभाषत ॥  
अतीव वेपमानाङ्गी शुचिस्तच्छापभीतितः ॥ २२ ॥  
नापराध्नोम्यहं किञ्चिन्महोग्रतपसान्निधे ॥  
क्षन्तव्यं मे क्षमाधार क्षमारूपास्तपस्विनः ॥ २३ ॥  
मुनीनां मानसं प्रायो यत्पद्मादपि तन्मृदु ॥  
स्त्रियः कठोरहृदयाः स्वरूपेणैव सत्तम ॥ २४ ॥  
इति श्रुत्वा वचस्तस्याः शुचेरप्सरसो मुनिः ॥  
विवेकसेतुना स्तम्भीन्महारोषनदीरयम् ॥ २५ ॥  
उवाच च प्रसन्नात्मा शुचे शुचिरसि ध्रुवम् ॥  
न मेऽल्पोपि हि दोषोत्र न ते दोषोस्ति सुन्दरि ॥ ॥ २६ ॥  
वह्निस्वरूपा ललना नवनीत समः पुमान् ॥  
अनभिज्ञा वदन्तीति विचारान्महदन्तरम् ॥ २७ ॥  
स्निह्येदुद्धृतसारोपि वह्नेः संस्पर्शमाप्य वै ॥  
चित्रं स्त्र्याख्या समादानात्पुमान्स्निह्यति दूरतः ॥ २८ ॥  
अतः शुचे न भेतव्यं त्वया शुचि मनोगते ॥  
अतर्कितोपस्थितया त्वया च स्खलितं मया ॥ २९ ॥  
स्खलनान्न तथा हानिरकामात्तपसो मुनेः ॥  
यथा क्षणान्धीकरणाद्धानिः कोपरयादरेः ॥ 4.2.59.३० ॥  
कोपात्तपः क्षयं याति सञ्चितं यत्सुकृच्छ्रतः ॥  
यथाभ्रपटलं प्राप्य प्रकाशः पुष्पवन्तयोः ॥ ३१ ॥  
अनर्थकारिणः क्रोधात्क्वार्थानाम्परिजृभणम् ॥  
क्व वा खलजनोत्सेधात्साधूनां परिवर्धनम् ॥ ३२ ॥  
अमर्षे कर्षति मनो मनोभू सम्भवः कुतः ॥  
विधुन्तुदे तुदत्युच्चैर्विधुं कुत्रास्ति कौमुदी ॥ ३३ ॥  
ज्वलतो रोषदावाग्नेः क्व वा शान्तितरोः स्थितिः ॥  
दृष्टा केनापि किं क्वापि सिंहात्कलभसुस्थता ॥ ३४ ॥  
तस्मात्सर्वप्रयत्नेन प्रतीपः प्रतिघातुकः ॥  
चतुर्वर्गस्य देहस्य परिहेयो विपश्चिता ॥ ३५ ॥  
इदानीं शृणु कल्याणि कर्तव्यं यत्त्वया शुचे ॥  
अमोघबीजा हि वयं तद्बीजमुररी कुरु ॥ ३६ ॥  
एतस्मिन्रक्षिते वीर्ये परिस्कन्ने त्वदीक्षणात् ॥ त्वया तव भवित्रेकं कन्यारत्नं महाशुचि ॥ ३७ ॥  
इत्युक्ता तेन मुनिना पुनर्जातेव साप्सराः ॥  
महाप्रसाद इत्युक्त्वा मुनेः शुक्रमजीगिलत् ॥ ३८ ॥  
अथ कालेन दिव्यस्त्री कन्यारत्नमजीजनत् ॥  
अतीव नयनानन्दि निधानं रूपसम्पदाम् ॥ ३९ ॥  
तस्यैव वेदशिरस आश्रमे तां निधाय सा ॥  
शुचिरप्सरसां श्रेष्ठा जगाम च यथेप्सितम् ॥4.2.59.४०॥  
तां च वेदशिराः कन्यां स्नेहेन समवर्धयत् ॥  
क्षीरेण स्वाश्रमस्थाया हरिण्या हरिणीक्षणाम् ॥४१॥  
मुनिर्नाम ददौ तस्यै धूतपापेति चार्थवत् ॥  
यन्नामोच्चारणेनापि कम्पते पातकावली ॥४२॥  
सर्वलक्षणशोभाढ्यां सर्वावयव सुन्दरीम् ॥  
मुनिस्तत्याज नोत्सङ्गात्क्षणमात्रमपि क्वचित् ॥ ४३ ॥  
दिनेदिने वर्धमानां तां पश्यन्मुमुदे भृशम् ॥  
क्षीरनीरधिवद्रम्यां निशि चान्द्रमसीं कलाम् ॥ ४४ ॥  
अथाष्टवार्षिकीं दृष्ट्वा तां कन्यां स मुनीश्वरः ॥  
कस्मै देयेति सञ्चित्य तामेव समपृच्छत ॥ ४५॥  
॥ वेदशिरा उवाच ॥ ॥  
अयि पुत्रि महाभागे धूतपापे शुभेक्षणे ॥  
कस्मै दद्यावराय त्वां त्वमेवाख्याहि तं वरम् ॥ ४६ ॥  
अतिस्नेहार्द्रचित्तस्य जनेतुश्चेति भाषितम् ॥  
निशम्य धूतपापा सा प्रोवाच विनतानना ॥ ४७ ॥  
॥ धूतपापोवाच॥ ॥  
जनेतर्यद्यहं देया सुन्दराय वराय ते ॥  
तदा तस्मै प्रयच्छ त्वं यमहं कथयामि ते ॥ ४८ ॥  
तुभ्यं च रोचते तात शृणोत्ववहितो भवान् ॥  
सर्वेभ्योतिपवित्रो यो यः सर्वेषां नमस्कृतः ॥ ४९ .॥  
सर्वे यमभिलष्यन्ति यस्मात्सर्वसुखोदयः ॥  
कदाचिद्यो न नश्येत यः सदैवानुवर्तते ॥ 4.2.59.५० ॥  
इहामुत्रापि यो रक्षेन्महापदुदयाद्ध्रुवम् ॥  
सर्वे मनोरथा यस्मात्परिपूर्णा भवन्ति हि ॥ ५१ ॥  
दिनेदिने च सौभाग्यं वर्धते यस्य सन्निधौ ॥  
नैरन्तर्येण यत्सेवां कुर्वतो न भयं क्वचित् ॥ ५२ ॥  
यन्नामग्रहणादेव केपि वाधां न कुर्वते ॥  
यदाधारेण तिष्ठन्ति भुवनानि चतुर्दश ॥ ५३ ॥  
एवमाद्या गुणा यस्य वरस्य वरचेष्टितम् ॥  
तस्मै प्रयच्छ मां तात मम तेपीहशर्मणे ॥ ५४ ॥  
एतच्छ्रुत्वापि ता तस्या भृशं मुदमवाप ह ॥  
धन्योस्मि धन्या मे पूर्वे येषामैषा सुतान्वये ॥ ५५ ॥  
ध्रुवा हि धूतपापासौ यस्या ईदृग्विधा मतिः ॥  
ईदृग्विधैर्गुणगणैर्गरिम्णा कोत्र वै भवेत् ॥ ५६ ॥  
अथवा स कथं लभ्यो विना पुण्यभरोदयम् ॥  
इति क्षणं समाधाय मनः स मुनिपुङ्गवः ॥ ५७ ॥  
ज्ञानेन तं समालोच्य वरमीदृग्गुणोदयम् ॥  
धन्यां कन्यां बभाषेथ शृणु वत्से शुभैषिणि ॥ ५८ ॥  
॥ पितोवाच ॥ ॥  
वरस्य ये त्वया प्रोक्ता गुणा एते विचक्षणे ॥  
एषां गुणानामाधारो वरोस्तीति विनिश्चितम् ॥ ५९ ॥  
परं स सुखलभ्यो न नितरां सुभगाकृतिः ॥  
तपः पणेन स क्रय्यः सुतीर्थविपणौ क्वचित् ॥ 4.2.59.६० ॥  
तीर्थभारैः स सुलभो न कौलीन्येन कन्यके ॥  
न वेदशास्त्राभ्यसनैर्न चैश्वर्यबलेन वै ॥ ६१ ॥  
न सौन्दर्येण वपुषा न बुद्ध्या न पराक्रमैः ॥  
एकयैव मनः शुद्ध्या करणानां जयेन च ॥ ६२ ॥  
महातपः सहायेन दमदानदयायुजा ॥  
लभ्यते स महाप्राज्ञो नान्यथा सदृशः पतिः ॥ ६३ ॥  
इति श्रुत्वाथ सा कन्या पितरं प्रणिपत्य च ॥  
अनुज्ञां प्रार्थयामास तपसे कृतनिश्चया ॥ ६४ ॥  
॥ स्कन्द उवाच ॥ ॥  
कृतानुज्ञा जनेत्रा सा क्षेत्रे परमपावने ॥  
तपस्तताप परमं यदसाध्यं तपस्विभिः ॥ ६५ ॥  
क्व सा बालातिमृद्वङ्गी क्व च तत्तादृशं तपः ॥  
कठोरवर्ष्मसंसाध्यमहो सच्चेतसो धृतिः ॥ ६६ ॥  
धारासारा सुवर्षासु महावातवतीष्वलम् ॥  
शिलासु सावकाशासु सा बह्वीरनयन्निशाः ॥ ६७ ॥  
श्रुत्वा गर्जरवं घोरं दृष्ट्वा विद्युच्चमत्कृतीः ॥  
आसारसीकरैः क्लिन्ना न चकम्पे मनाक्च सा ॥ ६८ ॥  
तडित्स्फुरन्तीत्वसकृत्तमिस्रासु तपोवने ॥  
यातायातं करोतीव द्रष्टुं तत्तपसः स्थितिम् ॥६९॥  
तपर्तुरेव साक्षाच्च कुमारी कैतवात्किल॥  
पञ्चाग्नीन्परिधायात्र तपस्यति तपोवने॥4.2.59.७०॥  
जलाभिलाषिणी बाला न मनागपि सा पिबत्॥  
कुशाग्रतोयपृषतं पञ्चाग्निपरितापिता॥७१॥  
रोमाञ्च कञ्चुकवती वेपमानतनुच्छदा॥  
पर्यक्षिपत्क्षपाः क्षामा तपसा हैमनीश्च सा ॥७२॥  
निशीथिनीषु शिशिरे श्रयन्ती सारसं रसम् ॥  
मेने सा सारसैः केयमुद्यताद्येति पद्मिनी ॥ ७३ ॥  
मनस्विनामपि मनोरागतां सृजते मधौ ॥  
तदोष्ठपल्लवाद्रागो जह्रे माकन्दपल्लवैः ॥ ७४ ॥  
वसन्ते निवसन्ती सा वने बालाचलम्मनः ॥  
चक्रे तपस्यपि श्रुत्वा कोकिला काकलीरवम् ॥ ७५ ॥  
बन्धुजीवेऽधररुचिं कलहंसे कलागतीः ॥  
निक्षेपमिव सा क्षिप्त्वा शरद्यासीत्तपोरता॥ ७६ ॥  
अपास्तभोगसम्पर्का भोगिनां वृत्तिमाश्रिता ॥  
क्षुदुद्बोधनिरोधाय धूतपापा तपस्विनी ॥ ॥ ७७ ॥  
शाणेन मणिवल्लीढा कृशाप्यायादनर्घताम् ॥  
तथापि तपसा क्षामा दिदीपे तत्तनुस्तराम् ॥ ७८ ॥  
निरीक्ष्य तां तपस्यन्तीं विधिः संशुद्धमानसाम् ॥  
उपेत्योवाच सुप्रज्ञे प्रसन्नोस्मि वरं वृणु ॥ ७९ ॥  
सा चतुर्वक्त्रमालोक्य हंसयानोपरिस्थितम् ॥  
प्रणम्य प्राञ्जलिः प्रीता प्रोवाचाथ प्रजापतिम् ॥ 4.2.59.८० ॥  
॥ धूतपापोवाच ॥ ॥  
पितामह वरो मह्यं यदि देयो वरप्रद ॥  
सर्वेभ्यः पावनेभ्योपि कुरु मामतिपावनीम् ॥ ८१ ॥  
स्रष्टा तदिष्टमाकर्ण्य नितरां तुष्टमानसः ॥  
प्रत्युवाचाथ तां बालां विमलां विमलेषिणीम् ॥ ८२ ॥  
॥ ब्रह्मोवाच ॥ ॥  
धूतपापे पवित्राणि यानि सन्त्यत्र सर्वतः ॥  
तेभ्यः पवित्रमतुलं त्वमेधि वरतो मम ॥ ८३ ॥  
तिस्रः कोट्योऽर्धकोटी च सन्ति तीर्थानि कन्यके ॥  
दिवि भुव्यन्तरिक्षे च पावनान्युत्तरोत्तरम् ॥ ८४ ॥  
तानि सर्वाणि तीर्थानि त्वत्तनौ प्रतिलोम वै ॥  
वसन्तु मम वाक्येन भव सर्वातिपावनी ॥ ८५ ॥  
इत्युक्त्वान्तर्दधे वेधाः सापि निर्धूतकल्मषा ॥  
धूतपापोटजं प्राप्ताथो वेदशिरसः पितुः ॥ ८६ ॥  
कदाचित्तां समालोक्य खेलन्तीमुटजाजिरे ॥  
धर्मस्तत्तपसाकृष्टः प्रार्थयामास कन्यकाम् ॥ ८७ ॥  
॥धर्म उवाच ॥ ॥  
पृथुश्रोणि विशालाक्षि क्षामोदरि शुभानने ॥  
क्रीतः स्वरूपसम्पत्त्या त्वयाहं देहि मे रहः ॥ ८८ ॥  
नितरां बाधते कामस्त्वत्कृते मां सुलोचने ॥  
अज्ञातनाम्ना सा तेन प्रार्थितेत्यसकृद्ग्रहः ॥ ८९ ॥  
उवाच सा पिता दाता तं प्रार्थय सुदुर्मते ॥  
पितृप्रदेया यत्कन्या श्रुतिरेषा सनातनी ॥ 4.2.59.९० ॥  
निशम्येति वचो धर्मो भाविनोर्थस्य गौरवात् ॥  
पुनर्निबन्धयाञ्चक्रे ऽपधृतिर्धृतिशालिनीम् ॥ ९१ ॥  
॥ धर्म उवाच ॥ ॥  
न प्रार्थयेहं सुभगे पितरं तव सुन्दरि ॥  
गान्धर्वेण विवाहेन कुरु मे त्वं समीहितम् ॥ ९२ ॥  
इति निर्बन्धवद्वाक्यं सा निशम्य कुमारिका ॥  
पितुः कन्याफलन्दित्सुः पुनराहेति तं द्विजम् ॥ ९३ ॥  
अरे जडमते मा त्वं पुनर्ब्रूहीति याह्यतः ॥  
इत्युक्तोपि कुमार्या स नातिष्ठन्मदनातुरः ॥ ९४ ॥  
ततः शशाप तं बाला प्रबला तपसो बलात् ॥  
जडोसि नितरां यस्माज्जलाधारो नदो भव ॥ ९५ ॥  
इति शप्तस्तया सोथ तां शशाप क्रुधान्वितः ॥  
कठोरहृदये त्वं तु शिला भव सुदुर्मते ॥ ९६ ॥  
॥ स्कन्द उवाच ॥ ॥  
इत्यन्योन्यस्य शापेन मुने धर्मो नदोऽभवत् ॥  
अविमुक्ते महाक्षेत्रे ख्यातो धर्मनदो महान् ॥ ९७ ॥  
साप्याह पितरं त्रस्ता स्वशिलात्वस्य कारणम्॥  
ध्यानेन धर्मं विज्ञाय मुनिः कन्यामथाब्रवीत् ॥ ९८ ॥  
मा भैः पुत्रि करिष्यामि तव सर्वं शुभोदयम् ॥  
तच्छापो नान्यथा भूयाच्चन्द्रकान्तशिला भव ॥ ९९ ॥  
चन्द्रोदयमनुप्राप्य द्रवीभूततनुस्ततः ॥  
धुनी भव सुते साध्वि धूतपापेति विश्रुता ॥ 4.2.59.१०० ॥  
स च धर्मनदः कन्ये तव भर्ता सुशोभनः ॥  
तैर्गुणैः परिपूर्णाङ्गो ये गुणाः प्रार्थितास्त्वया ॥ १ ॥  
अन्यच्च शृणु सद्बुद्धे ममापि तपसो बलात् ॥  
द्वैरूप्यं भवतोर्भावि प्राकृतं च द्रवं च वै ॥ २ ॥  
इत्याश्वास्य पिता कन्यां धूतपापां परन्तप ॥  
चन्द्रकान्तशिलाभूतामनुजग्राह बुद्धिमान् ॥३॥  
तदारभ्य मुने काश्यां ख्यातो धर्मनदो ह्रदः ॥  
धर्मो द्रवस्वरूपेण महापातकनाशनः ॥ ४ ॥  
धुनी च धूतपापा सा सर्वतीर्थमयी शुभा ॥  
हरेन्महाघसङ्घातान्कूलजानिव पादपान् ॥ ॥ ५ ॥  
तत्र धर्मनदे तीर्थे धूतपापा समन्विते ॥  
यदा न स्वर्धुनी तत्र तदा ब्रध्नस्तपो व्यधात् ॥ ६ ॥  
गभस्तिमाली भगवान्गभस्तीश्वर सन्निधौ ॥  
शीलयन्मङ्गलां गौरीं तप उग्रं चचार ह ॥ ७ ॥  
नाम्ना मयूखादित्यस्य तीर्थे तत्र तपस्यतः ॥  
किरणेभ्यः प्रववृते महास्वेदोतिखेदतः ॥ ८ ॥  
किरणेभ्यः प्रवृत्ताया महास्वेदस्य सन्ततिः ॥  
ततः सा किरणानाम जाता पुण्या तरङ्गिणी॥९॥  
महापापान्धतमसं किरणाख्या तरङ्गिणी॥  
ध्वंसयेत्स्नानमात्रेण मिलिता धूतपापया ॥4.2.59.११०॥  
आदौ धर्मनदः पुण्यो मिश्रितो धूतपापया ॥  
यया धूतानि पापानि सर्वतीर्थीकृतात्मना ॥ ११ ॥  
ततोपि मिलितागत्य किरणा रविणैधिता ॥  
यन्नामस्मरणादेव महामोहोन्धतां व्रजेत्॥१२॥  
किरणा धूतपापे च तस्मिन्धर्मनदे शुभे ॥  
स्रवन्त्यौ पापसंहर्त्र्यौ वाराणस्यां शुभद्रवे ॥ १३ ॥  
ततो भागीरथी प्राप्ता तेन दैलीपिना सह ॥  
भागीरथी समायाता यमुना च सरस्वती ॥ १४ ॥  
किरणा धूतपापा च पुण्यतोया सरस्वती ॥  
गङ्गा च यमुना चैव पञ्चनद्योत्र कीर्तिताः ॥ १५ ॥  
अतः पञ्चनदं नाम तीर्थं त्रैलोक्यविश्रुतम् ॥  
तत्राप्लुतो न गृह्णीयाद्देहं ना पाञ्चभौतिकम् ॥ १६ ॥  
अस्मिन्पञ्चनदीनां च सम्भेदेघौघभेदिनि ॥  
स्नानमात्रात्प्रयात्येव भित्त्वा ब्रह्माण्डमण्डपम् ॥ १७ ॥  
तीर्थानि सन्ति भूयांसि काश्यामत्र पदेपदे ॥  
न पञ्चनदतीर्थस्य कोट्यंशेन समान्यपि ॥ १८ ॥  
प्रयागे माघमासे तु सम्यक्स्नातस्य यत्फलम् ॥  
तत्फलं स्याद्दिनैकेन काश्यां पञ्चनदे ध्रुवम् ॥ १९ ॥  
स्नात्वा पञ्चनदे तीर्थे कृत्वा च पितृतर्पणम् ॥  
बिन्दुमाधवमभ्यर्च्य न भूयो जन्मभाग्भवेत् ॥ 4.2.59.१२० ॥  
यावत्सङ्ख्यास्तिलादत्ताः पितृभ्यो जलतर्पणे ॥  
पुण्ये पञ्चनदे तीर्थे तृप्तिः स्यात्तावदाब्दिकी ॥ २१ ॥  
श्रद्धया यैः कृतं श्राद्धं तीथें पञ्चनदे शुभे ॥  
तेषां पितामहा मुक्ता नानायोनि गता अपि ॥ २२ ॥  
यमलोके पितृगणैर्गाथेयं परिगीयते ॥  
महिमानं पाञ्चनदं दृष्ट्वा श्राद्धविधानतः ॥२३॥  
अस्माकमपि वंश्योत्र कश्चिच्छ्राद्धं करिष्यति ॥  
काश्यां पञ्चनदं प्राप्य येन मुच्यामहे वयम्॥ २४ ॥  
इयं गाथा प्रतिदिनं श्राद्धदेवस्य सन्निधौ ॥  
पितृभिः परिगीयेत काश्यां पञ्चनदं प्रति ॥ २५ ॥  
तत्र पञ्चनदे तीर्थे यत्किञ्चिद्दीयते वसु ॥  
कल्पक्षयेपि न भवेत्तस्य पुण्यस्य सङ्क्षयः ॥२६॥  
वन्ध्यापि वर्षपर्यन्तं स्नात्वा पञ्चनदे ह्रदे ॥  
समर्च्य मङ्गलां गौंरीं पुत्रं जनयति ध्रुवम् ॥ २७ ॥  
जलैः पाञ्चनदैः पुण्यैर्वाससा पारिशोधितैः ॥  
महाफलमवाप्नोति स्नपयित्वेष्टदेवताम् ॥ २८ ॥  
पञ्चामृतानां कलशैरष्टोत्तरशतोन्मितैः ॥  
तुलितोधिकतां यातो बिन्दुः पञ्चनदाम्भसः ॥२९॥  
पञ्चकूर्चेन पीतेन यात्र शुद्धिरुदाहृता ॥  
सा शुद्धिः श्रद्धया प्राश्य बिन्दुं पाञ्चनदाम्भसः ॥ 4.2.59.१३० ॥  
भवेदवभृथस्नानाद्राजसूयाश्वमेधयोः ॥  
यत्फलं तच्छतगुणं स्नानात्पाञ्चनदाम्भसा ॥३१॥  
राजसूयाश्वमेधौ च भवेतां स्वर्गसाधनम् ॥  
आब्रह्मघटिकाद्वन्द्वं मुक्त्यै पाञ्चनदाप्लुतिः ॥३२॥  
स्वर्गराज्याभिषेकोपि न तथा सम्मतः सताम् ॥  
अभिषेकः पाञ्चनदो यथानल्पसुखप्रदः ॥३३॥  
वरं वाराणसीं प्राप्य भृत्यः पञ्चनदोक्षिणाम् ॥  
नान्यत्र सेवकीभूत भूपकोटिर्नरेश्वरः ॥ ३४ ॥  
यैर्न पञ्चनदे स्नातं कार्तिके पापहारिणि ॥  
तेऽद्यापि गर्भे तिष्ठन्ति पुनस्ते गर्भवासिनः ॥ ३५ ॥  
कृते धर्मनदं नाम त्रेतायां धूतपापकम् ॥  
द्वापरे बिन्दुतीर्थं च कलौ पञ्चनदं स्मृतम्॥ ३६ ॥  
शतं समास्तपस्तप्त्वा कृते यत्प्राप्यते फलम् ॥  
तत्कार्तिके पञ्चनदे सकृत्स्नानेन लभ्यते ॥ ३७ ॥  
इष्टापूर्तेषु धर्मेषु यावजन्मकृतेषु यत् ॥  
अन्यत्र स्यात्फलं तत्स्यादूर्जे धर्मनदाप्लवात् ॥ ३८ ॥  
न धूतपाप सदृशं तीर्थं क्वापि महीतले ॥  
यदेकस्नानतो नश्येदघं जन्मत्रयार्जितम् ॥ ३९ ॥  
बिन्दुतीर्थे नरो दत्त्वा काञ्चनं कृष्णलोन्मितम् ॥  
न दरिद्रो भवेत्क्वापि न स्वर्णेन वियुज्यते ॥ 4.2.59.१४० ॥  
गोभूतिलहिरण्याश्व वासोन्नस्रग्विभूषणम् ॥  
यत्किञ्चिद्बिन्दुतीर्थेत्र दत्त्वाक्षयमवाप्नुयात् ॥ ४१ ॥  
एकामप्याहुतिं दत्त्वा समिद्धेग्नौ विधानतः ॥  
पुण्ये धर्मनदे तीर्थे कोटिहोमफलं लभेत् ॥ ४२ ॥  
न पञ्चनदतीर्थस्य महिमानमनन्तकम् ॥  
कोपि वर्णयितुं शक्तश्चतुर्वर्ग शुभौकसः ॥ ४३ ॥  
श्रुत्वाख्यानमिदं पुण्यं श्रावयित्वापि भक्तितः ॥  
सर्वपापविशुद्धात्मा विष्णुलोके महीयते ॥ ४४ ॥  
इति श्रीस्कान्दे महापुराण एकाशीतिसाहस्र्यां संहितायां चतुर्थें काशीखण्ड उत्तरार्धे पञ्चनदाविर्भावो नामैकोनषष्टितमोऽध्यायः ॥ ५९ ॥