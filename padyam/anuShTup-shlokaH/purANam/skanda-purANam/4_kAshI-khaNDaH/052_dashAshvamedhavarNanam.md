+++
title = "०५२ दशाश्वमेधवर्णनम्"

+++
स्कन्द उवाच ॥ ॥  
गभस्तिमालिनिगते काशीं त्रैलोक्यमोहिनीम् ॥  
पुनश्चिन्तामवापोच्चैर्मन्दरस्थो मुने हरः ॥ १ ॥  
नाद्याप्यायान्ति योगिन्यो नाद्याप्यायाति तिग्मगुः ॥  
प्रवृत्तिरपि मे काश्याश्चित्रमत्यन्त दुर्लभा ॥२॥  
किमत्र चित्रं यत्काशी मदीयमपिमानसम् ॥  
निश्चलं चञ्चलयति गणना केतरेसुरे ॥३॥  
अधाक्षिपमहं कामं त्रिजगज्जित्त्वरन्दृशा ॥  
अहो काश्यभिलाषोत्र मामेव दुनुयात्तराम्॥४॥  
काशीप्रवृत्तिमन्वेष्टुं कं वा प्रहिणुयामितः ॥  
ज्ञातुं क एव निपुणो यतः स चतुराननः ॥ ५ ॥  
इत्याहूय विधातारं बहुमानपुरःसरम् ॥  
तत्रोपवेश्य श्रीकण्ठः प्रोवाच चतुराननम् ॥ ६ ॥  
योगिन्यः प्रेषिताः पूर्वं प्रेषितोथ सहस्रगुः ॥  
नाद्यापि ते निवर्तन्ते काश्याः कलशसम्भव ॥ ७ ॥  
सा समुत्सुकयेत्काशी लोकेश मम मानसम् ॥  
प्राकृतस्य जनस्येव चञ्चलाक्षीव काचन ॥ ८ ॥  
मन्दरेत्र रतिर्मे न भृशं सुन्दरकन्दरे ॥  
अनच्छतुच्छपानीये नक्रस्येवाल्पपल्वले ॥ ९ ॥  
ना बाधिष्ट तथा मां स तापो हालाहलोद्भवः ॥  
काशीविरहजन्मात्र यथा मामतिबाधते ॥ 4.2.52.१० ॥  
शीतरश्मिः शिरःस्थोपि वर्षन्पीयूषसीकरैः ॥  
काशीविश्लेषजं तापं नाहो गमयितुं प्रभुः ॥ ११ ॥  
विधे विधेहि मे कार्यमार्य धुर्य महामते ॥  
याहि काशीमितस्तूर्णं यतस्व च ममेहिते ॥ १२ ॥  
ब्रह्मंस्त्वमेव तद्वेत्सि काशी त्यजनकारणम् ॥  
मन्दोपि न त्यजेत्काशीं किमु यो वेत्ति किञ्चन ॥१३॥  
अद्यैव किं न गच्छेयं काशीं ब्रह्मन्स्वमायया ॥  
दिवोदासं स्वधर्मस्थं न तूल्लङ्घितुमुत्सहे ॥ १४॥  
विधे सर्वविधेयानि त्वमेव विदधासि यत् ॥  
इति चेति च वक्तव्यं त्वय्यपार्थमतोखिलम् ॥१५॥  
अरिष्टं गच्छ पन्थास्ते शुभोदर्को भवत्वलम्॥  
आदायाज्ञां विधि मूर्ध्नि ययौ वाराणसीं मुदा ॥१६॥  
सितहंसरथस्तूर्णं प्राप्य वाराणसीं पुरीम् ॥  
कृतकृत्यमिवात्मानममन्यत तदात्मभूः ॥ ॥ १७ ॥  
हंसयानफलं मेद्य जातं काशीसमागमे ॥  
काशी प्राप्तौ यतः प्रोक्ता अन्तरायाः पदेपदे ॥ १८ ॥  
दृशि धातुरभूद्य मदृशो प्राप्य सान्वयः ॥  
स्पष्टं दृष्टिपथं प्राप्ता यदेषाऽऽनन्दवाटिका ॥ १९ ॥  
स्वयं सिञ्चति या मद्भिः स्वाभिः स्वर्गतरङ्गिणी ॥  
यत्रानन्दमया वृक्षा यत्रानन्दमया जनाः॥ 4.2.52.२० ॥  
निर्विशन्ति सदा काश्यां फलान्यानन्दवन्त्यपि॥  
सदैवानन्दभूः काशी सदैवानन्ददः शिवः ॥ २१ ॥  
आनन्दरूपा जायन्ते तेन काश्यां हि जन्तवः ॥  
चरणौ चरितुं वित्तस्तावेव कृतिनामिह ॥ ॥ २२ ॥  
चरणौ विचरेतांयौ विश्वभर्तृ पुरी भुवि ॥  
तावेव श्रवणौ श्रोतुं संविदा ते बहुश्रुतौ ॥ २३ ॥  
इह श्रुतिमतां पुंसां याभ्यां काशी श्रुता सकृत् ॥  
तदेव मनुते सर्वं मनस्त्विह मनस्विनाम ॥ २४ ॥  
येनानुमन्यते चैषा काशी सर्वप्रमाणभूः ॥  
बुद्धिर्बुध्यति सा सर्वमिह बुद्धिमतां सताम् ॥  
ययैतद्धूर्जटेर्धाम धृतं स्व विषयीकृतम् ॥ २५ ॥  
वरं तृणानि धान्यानि तानि वात्याहतान्यपि ॥  
काश्यां यान्या पतन्तीह न जनाः काश्यदर्शनाः ॥ २६ ॥ ।  
अद्य मे सफलं चायुः परार्धद्वय सम्मितम् ॥  
यस्मिन्सति मया प्रापि दुष्प्रापा काशिका पुरी ॥ २७ ॥  
अहो मे धर्मसम्पत्तिरहोमे भाग्यगौरवम् ॥  
यदद्राक्षिषमद्याहं काशीं सुचिर चिन्तिताम् ॥ २८ ॥  
अद्य मे स्वतपो वृक्षो मनोरथफलैरलम् ॥  
शिवभक्त्यम्बुना सिक्तः फलितोति बृहत्तरैः ॥ २९ ॥  
मया व्यधायि बहुधा सृष्टिः सृष्टिं वितन्वता ॥  
परमन्यादृशी काशी स्वयं विश्वेश निर्मितिः॥ 4.2.52.३० ॥  
इति हृष्टमना वेधा दृष्ट्वा वाराणसीं पुरीम् ॥  
वृद्धब्राह्मणरूपेण राजानं च ददर्श ह ॥ ३१ ॥  
जलार्द्राक्षतपाणिश्च स्वस्त्युक्त्वा पृथिवीभुजे ॥  
कृतप्रणामो राज्ञाथ भेजे तद्दत्तमासनम् ॥३२॥  
कृतमानो नृपतिना सोभ्युत्थानासनादिभिः ॥  
विप्रो व्यजिज्ञपद्भूपं पृष्टागमनकारणम् ॥ ३३ ॥  
॥ ब्राह्मण उवाच ॥ ॥  
भूपाल बहुकालीनोस्म्यहमत्र चिरन्तनः ॥  
त्वं तु मां नैव जानासि जाने त्वां हि रिपुञ्जयम् ॥ ॥ ३४ ॥  
परःशता मया दृष्टा राजानो भूरिदक्षिणाः ॥  
विजितानेकसङ्ग्रामा यायजूका जितेन्द्रियाः ॥ ३५ ॥  
विनिष्कृतारिषड्वर्गाः सुशीलाः सत्त्वशालिनः ॥  
श्रुतस्यपारदृश्वानो राजनीतिविचक्षणाः ॥ ३६ ॥  
दयादाक्षिण्यनिपुणाः सत्यव्रतपरायणाः ॥  
क्षमया क्षमयातुल्या गाम्भीर्यजितसागराः ॥ ३७ ॥  
जितरोषरयाः शूराः सौम्यसौन्दर्यभूमयः ॥  
इत्यादि गुणसम्पन्नाः सुसञ्चितयशोधनाः ॥३८॥  
परं द्वित्राः पवित्रा ये राजर्षे तव सद्गुणाः ॥  
तेष्वेषु राजसु मम प्रायशो न दृशं गताः ॥ ३९ ॥  
प्रजानिजकुटुम्बस्त्वं त्वं तु भूदेवदैवतः ॥  
महातपः सहायस्त्वं पथानान्ये तथा नृपाः ॥ 4.2.52.४० ॥  
धन्यो मान्योसि च सतां पूजनीयोसि सद्गुणैः ॥  
देवा अपि दिवोदास त्वत्त्रासान्न विमार्गगाः ॥ ४१ ॥  
किं नः स्तुत्या तव नृप द्विजानामस्पृहावताम् ॥  
किं कुर्मस्त्वद्गुणग्रामाः स्तावकान्नः प्रकुर्वते ॥४२॥  
गोष्ठी तिष्ठत्वियं तावत्प्रस्तुतं स्तौमि साम्प्रतम् ॥  
यष्टुकामोस्म्यहं राजंस्त्वां सहायमतो वृणे ॥४३॥  
त्वया राजन्वती चैषाऽवनिः सर्वर्धिभाजनम् ॥  
अहं चास्तिधनो राजन्न्यायोपात्तमहाधनः ॥४४॥  
इयं च राजधानी ते कर्मभूमावनुत्तमा ॥  
यस्यां कृतानां कार्याणां संवर्तेपि न सङ्क्षयः ॥४९॥  
सञ्चितं यद्धनं पुम्भिर्नयसन्मार्गगामिभिः ॥  
तत्काश्यां विनियुज्येत क्लेशायेतरथा भवेत् ॥४६॥  
महिमानं परं काश्याः कोपि वेद न भूपते ॥  
ऋते त्रिनयनाच्छम्भोः सर्वज्ञानप्रदायिनः ॥४७॥  
मन्ये धन्यतरोसि त्वं बहुजन्मशतार्जितैः ॥  
सुकृतैः पासि यत्काशीं विश्वभर्तुः परां तनुम् ॥ ४८॥  
काशी त्रिजगतीसारस्त्रिवेदी सार एव वै ॥  
त्रिवर्गोत्तरसारश्च निर्णीतेति महर्षिभिः ॥ ४९॥  
विश्वेशानुग्रहेणैव त्वयैषा पाल्यते पुरी ॥  
एकस्याप्यवनात्काश्यां त्रैलोक्यमवितं भवेत् ॥4.2.52.५०॥  
अन्यच्च ते हितं वच्मि यदि ते रोचतेऽनघ ॥  
प्रीणनीयः सदैवैको विश्वेशः सर्वकर्मभिः ॥ ५१ ॥  
अन्यदेवधिया राजन्विश्वेशं पश्य मा क्वचित् ॥  
ब्रह्मविष्ण्विन्द्र चन्द्रार्का क्रीडेयं तस्य धूर्जटेः ॥ ॥ ५२ ॥  
विप्रैरुदर्कमिच्छद्भिः शिक्षणीया यतो नृपाः ॥  
अतस्तव हितं ख्यातं किं वा मे चिन्तयानया ॥ ५३ ॥  
इति जोषं स्थितं विप्रं प्रत्युवाच नृपोत्तमः ॥  
सर्वं मया हृदि धृतं यत्त्वयोक्तं द्विजोत्तम ॥ ५४ ॥  
॥ राजोवाच ॥ ॥  
अहं यियक्षमाणस्य तव साहाय्यकर्मणि ॥  
दासोस्मि यज्ञसम्भारान्नयमेको शतोऽखिलान् ॥ ५५ ॥  
यदस्ति मेखिलं तत्र सप्ताङ्गेपि भवान्प्रभुः ॥  
यजस्वैकमनाब्रह्मन्सिद्धं मन्यस्व वाञ्छितम् ॥ ५६ ॥  
राज्यं करोमि यद्ब्रह्मन्स्वार्थं तन्न मनागपि ॥  
पुत्रैः कलत्रैर्देहेनपरोपकृतये यते ॥ ५७॥  
राज्ञां क्रतुक्रियाभ्योपि तीर्थेभ्योपि समन्ततः ॥  
प्रजापालनमेवैको धर्मः प्रोक्तो मनीषिभिः ॥ ५८ ॥  
प्रजासन्तापजोवह्निर्वज्राग्नेरपि दारुणः ॥  
द्वित्रान्दहति वज्राग्निः पूर्वो राज्यं कुलं तनुम् ॥ ५९ ॥  
यदावभृथसिस्रासुर्भवेयं द्विजसत्तम ॥  
तदा विप्रपदाम्भोभिरभिषेकं करोम्यहम् ॥ 4.2.52.६० ॥  
हवनं ब्राह्मणमुखे यत्करोमि द्विजोत्तम ॥  
मन्ये क्रतुक्रियाभ्योपि तद्विशिष्टं महामते ॥६१॥  
अभिलाषेषु सर्वेषु जागर्त्येको हृदीह मे ॥  
अद्यापि मार्गणः कोपि द्रष्टव्यः स्वतनोरपि ॥ ६२ ॥  
अहो अहोभिर्बहुभिः फलितो मे मनोरथः ॥  
यत्त्वं मेद्य गृहे प्राप्तः किञ्चित्प्रार्थयितुं द्विज ॥ ६३ ॥  
एकाग्रमानसो विप्र यज्ञान्विपुलदक्षिणान् ॥  
बहून्यजकृतं विद्धि साहाय्यं सर्ववस्तुषु ॥ ६४ ॥  
इति राज्ञो महाबुद्धेर्धर्मशीलस्य भाषितम् ॥  
श्रुत्वा तुष्टमनाः स्रष्टा क्रतुसम्भारमाहरत् ॥ ६५ ॥  
साहाय्यं प्राप्य राजर्षेर्दिवोदासस्य पद्मभूः ॥  
इयाज दशभिः काश्यामश्वमेधैर्महामखैः ॥६६ ॥  
अद्यापि होमधूमोघैर्यद्व्याप्तं गगनान्तरम् ॥  
तदा प्रभृति न व्योम नीलिमानं जहात्यदः ॥ ६७ ॥  
तीर्थं दशाश्वमेधाख्यं प्रथितं जगतीतले ॥  
तदा प्रभृति तत्रासीद्वाराणस्यां शुभप्रदम् ॥ ६८ ॥  
पुरा रुद्रसरो नाम तत्तीर्थं कलशोद्भव ॥  
दशाश्वमेधिकं पश्चाज्जातं विधिपरिग्रहात् ॥ ६९ ॥  
स्वर्धुन्यथ ततः प्राप्ता भगीरथसमागमात् ॥  
अतीव पुण्यवज्जातमतस्तत्तीर्थमुत्तमम् ॥4.2.52.७०॥  
विधिर्दशाश्वमेधेशं लिङ्गं संस्थाप्य तत्र वै॥  
स्थितवान्न गतोद्यापि क्वापि काशीं विहाय तु ॥ ७१ ॥  
राज्ञो धर्मरतेस्तस्य च्छिद्रं नावाप किञ्चन ॥  
अतः पुरारेः पुरतो व्रजित्वा किं वदेद्विधिः ॥ ७२ ॥  
क्षेत्रप्रभावं विज्ञाय ध्यायन्विश्वेश्वरं शिवम् ॥  
ब्रह्मेश्वरं च संस्थाप्य विधिस्तत्रैव संस्थितः ॥ ७३ ॥  
परातनुरियं काशी विश्वेशस्येति निश्चितम् ॥  
अस्याः संसेवनाच्छम्भुर्न कुप्यति पुरो मयि ॥ ७४ ॥  
कः प्राप्य काशीं दुर्मेधाः पुनस्त्यक्तुमिहेह ते ॥  
अनेकजन्मजनितकर्मनिर्मूलनक्षमाम् ॥ ७५ ॥  
विश्वसन्तापसंहर्तुः स्थाने विश्वपतेस्तनुः ॥  
सन्ताप्यतेतरां काश्या विश्लेषज महाग्निना ॥ ७६ ॥  
प्राप्य काशीं त्यजेद्यस्तु समस्ताघौघनाशिनीम्॥  
नृपशुः स परिज्ञेयो महासौख्यपराङमुखः ॥ ७७ ॥  
निर्वाणलक्ष्मीं यः काङ्क्षेत्त्यक्त्वा संसारदुर्गतिम् ॥  
तेन काशी न सन्त्याज्या यद्याप्तैशादनुग्रहात् ॥ ७८ ॥  
यः काशीं सम्परित्यज्य गच्छेदन्यत्र दुर्मतिः ॥  
तस्य हस्ततलाद्गच्छेच्चतुर्वर्गफलोदयः ॥ ७९ ॥  
निबर्हणी मधौघस्य सुपुण्य परिबृंहिणीम् ॥  
कः प्राप्य काशीं दुर्मेधास्त्यजेन्मोक्षसुखप्रदाम्॥ 4.2.52.८० ॥  
सत्यलोके क्व तत्सौख्यं क्व सौख्यं वैष्णवे पदे ॥  
यत्सौख्यं लभ्यते काश्यां निमेषार्धनिषेवणात् ॥ ८१ ॥  
वाराणसीगुणगणान्निर्णीय द्रुहिणस्त्विति ॥  
व्यावृत्य मन्दरगिरिं न पुनः प्रत्यगान्मुने ॥८२॥  
॥ स्कन्द उवाच ॥ ॥  
मित्रावरुणयोः पुत्र महिमानं ब्रवीमि ते ॥ ॥  
काश्यां दशाश्वमेधस्य सर्वतीर्थशिरोमणेः ॥ ८३ ॥  
दशाश्वमेधिकं प्राप्य सर्वतीर्थोत्तमोत्तमम् ॥  
यत्किञ्चित्क्रियते कर्म तदक्षयमिहेरितम् ॥ ८४ ॥  
स्नानं दानं जपो होमः स्वाध्यायो दे वतार्चनम् ॥  
सन्ध्योपास्तिस्तर्पणं च श्राद्धं पितृसमर्चनम्॥८५॥  
दशाश्वमेधिके तीर्थे सकृत्स्नात्वा नरोत्तमः ।९।  
दृष्ट्वा दशाश्वमेधेशं सर्वपापैः प्रमुच्यते ॥८६॥  
ज्येष्ठे मासि सिते पक्षे प्राप्य प्रतिपदं तिथिम् ॥  
दशाश्वमेधिके स्नात्वा मुच्यते जन्मपातकैः ॥ ८७ ॥  
ज्येष्ठे शुक्ल द्वितीयायां स्नात्वा रुद्रसरोवरे ॥  
जन्मद्वयकृतं पापं तत्क्षणादेव नश्यति ॥ ८८ ॥  
एवं सर्वासु तिथिषु क्रमस्नायी नरोत्तमः ॥  
आशुक्लपक्षदशमि प्रतिजन्माघमुत्सृजेत् ॥ ८९ ॥  
तिथिं दशहरां प्राप्य दशजन्माघहारिणीम् ॥  
दशाश्वमेधिके स्नातो यामीं पश्येन्न यातनाम् ॥4.2.52.९०॥  
लिङ्गं दशाश्वमेधेशं दृष्ट्वा दशहरा तिथौ ॥  
दशजन्मार्जितैः पापैस्त्यज्यते नात्र संशयः ॥ ९१ ॥  
स्नातो दशहरायां यः पूजयेल्लिङ्गमुत्तमम् ॥  
भक्त्या दशाश्वमेधेशं न तं गर्भदशा स्पृशेत् ॥९२॥  
ज्येष्ठे मासि सिते पक्षे पक्षं रुद्रसरे नरः ॥  
कुर्वन्वै वार्षिकीं यात्रां न विघ्नैरभिभूयते॥९३॥  
दशाश्वमेधावभृथैर्यत्फलं सम्यगाप्यते ॥  
दशाश्वमेधे तन्नूनं स्नात्वा दशहरा तिथौ ॥ ९४ ॥  
स्वर्धुन्याः पश्चिमे तीरे नत्वा दशहरेश्वरम् ॥  
न दुर्दशामवाप्नोति पुमान्पुण्यतमः क्वचित् ॥ ९५ ॥  
यत्काश्यां दक्षिणद्वारमन्तर्गेहस्य कीर्त्यते ॥  
तत्र ब्रह्मेश्वरं दृष्ट्वा ब्रह्मलोके महीयते ॥ ९६ ॥  
इति ब्राह्मणवेषेण वाराणस्यां महाधिया ॥  
द्रुहिणेन स्थितं तावद्यावद्विश्वेश्वरागमः ॥ ९७ ॥  
दिवोदासोपि राजेन्द्रो वृद्धब्राह्मणरूपिणे ॥  
ब्रह्मणे कृतयज्ञाय ब्रह्मशालामकल्पयत्॥ ९८ ॥  
ब्रह्मेश्वरसमीपे तु ब्रह्मशाला मनोहरा ॥  
ब्रह्मा तत्रावसद्व्योम ब्रह्मघोषैर्निनादयन् ॥ ९९ ॥  
इति ते कथितो ब्रह्मन्महिमातिमहत्तरः ॥  
दशाश्वमेधतीर्थस्य सर्वाघौघविनाशनः ॥ 4.2.52.१०० ॥  
श्रुत्वाध्यायमिमं पुण्यं श्रावयित्वा तथैव च ॥  
ब्रह्मलोकमवाप्नोति श्रद्धया मानवोत्तमः ॥ १०१ ॥ ॥  
इति श्रीस्कान्दे महापुराण एकाशीतिसाहस्र्यां संहितायामुत्तरार्द्धे चतुर्थे काशीखण्डे दशाश्वमेधवर्णनन्नाम द्विपञ्चाशत्तमोऽध्यायः ॥ ५२ ॥