+++
title = "०४१"

+++
॥ स्कन्द उवाच ॥ ॥  
उषित्वैवं गृहे विप्रो द्वितीयादाश्रमात्परम् ॥  
वलीपलितसंयुक्तस्तृतीयाश्रममाविशेत् ॥ १ ॥  
अपत्यापत्यमालोक्य ग्राम्याहारान्विसृज्य च ॥  
पत्नीं पुत्रेषु सन्त्यज्य पत्न्या वा वनमाविशेत् ॥ २ ॥  
वसानश्चर्मचीराणि साग्निर्मुन्यन्नवर्तनः ॥  
जटी सायम्प्रगे स्नायी श्मश्रुलोनखलोमभृत् ॥३॥  
शाकमूलफलैर्वापि पञ्चयज्ञन्न हापयेत् ॥  
अम्मूलफलभिक्षाभिरर्चयेद्भिक्षुकातिथीन् ॥ ४ ॥  
अनादाता च दाता च दान्तः स्वाध्यायतत्परः ॥  
वैतानिकं च जुहुयादग्निहोत्रं यथाविधि ॥ ५ ॥  
मुन्यन्नैः स्वयमानीतैः पुरोडाशांश्च निर्वपेत् ॥  
स्वयङ्कृतं च लवणं खादेत्स्नेहं फलोद्रवम् ॥ ६ ॥  
वर्जयेच्छेलुशिग्रू च कवकं पललं मधु ॥  
मुन्यन्नमाश्विनेमासि त्यजेद्यत्पूर्वसञ्चितम् ॥७॥  
ग्राम्याणि फलमूलानि फालजान्नं च सन्त्यजेत् ॥  
दन्तोलूखलको वा स्यादश्मकुट्टोथ वा भवेत् ॥ ८ ॥  
सद्यः प्रक्षालको वा स्यादथवा माससञ्चयी ॥  
त्रिषड्द्वादशमासान्नफलमूलादिसङ्ग्रही ॥९॥  
नक्ताश्ये कान्तराशी वा षष्ठकालाशनोपि वा ॥  
चान्द्रायणव्रती वा स्यात्पक्षभुग्वाथ मासभुक्॥ ॥4.1.41.१०॥  
वैखानस मतस्थस्तु फलमूलाशनोपि वा ॥  
तपसा शोषयेद्देहं पितॄन्देवांश्च तर्पयेत् ॥ ११ ॥  
अग्निमात्मनि चाधाय विचरेदनिकेतनः ॥  
भिक्षयेत्प्राणयात्रार्थं तापसान्वनवासिनः ॥ १२ ॥  
ग्रामादानीय वाश्नीयादष्टौ ग्रासान्वसन्वने ॥  
इत्थं वनाश्रमी विप्रो ब्रह्मलोके महीयते ॥ १३ ॥  
अतिवाह्यायुषोभागं तृतीयमिति कानने ॥  
आयुषस्तु तुरीयांशे त्यक्त्वा सङ्गान्परिव्रजेत् ॥ १४ ॥  
ऋणत्रयमसंशोध्य त्वनुत्पाद्य सुतानपि ॥  
तथा यज्ञाननिष्ट्वा च मोक्षमिच्छन्व्रजत्यधः ॥ १५ ॥  
मनागपि न भूतानां यस्मादुत्पद्यते भयम् ॥  
सर्वभूतानि तस्येह प्रयच्छन्त्यभयं सदा ॥ १५ ॥  
एक एव चरेन्नित्यमनग्निरनिकेतनः ॥  
सिद्ध्यर्थमसहायः स्याद्ग्राममन्नार्थमाश्रयेत् ॥१७॥  
जीवितं मरणं वाथ नाभिकाङ्क्षेत्क्वचिद्यतिः ॥  
कालमेव प्रतीक्षेत निर्देशं भृतको यथा॥१८॥  
सर्वत्र ममता शून्यः सर्वत्र समतायुतः ॥  
वृक्षमूलनिकेतश्च मुमुक्षुरिह शस्यते ॥१९॥  
ध्यानं शौचं तथा भिक्षा नित्यमेकान्तशीलता ॥  
यतेश्चत्वारिकर्माणि पञ्चमं नोपपद्यते ॥ 4.1.41.२० ॥  
वार्षिकांश्चतुरोमासान्विहरेन्न यतिः क्वचित् ॥  
बीजाङ्कुराणां जन्तूनां हिंसा तत्र यतो भवेत् ॥ २१ ॥  
गच्छेत्परिहरन्जन्तून्पिबेत्कं वस्त्रशोधितम्॥  
वाचं वदेदनुद्वेगां न क्रुध्येत्केनचित्क्वचित् ॥ २२ ॥  
चरेदात्मसहायश्च निरपेक्षो निराश्रयः ॥  
नित्यमध्यात्मनिरतो नीचकेश नखो वशी ॥ २३ ॥  
कुसुम्भवासा दण्डाढ्यो भिक्षाशी ख्यातिवर्जितः ॥  
अलाबुदारुमृद्वेणु पात्रं शस्तं न पञ्चमम् ॥ २४ ॥  
न ग्राह्यं तैजसं पात्रं भिक्षुकेण कदाचन ॥  
वराटके सङ्गृहीते तत्रतत्र दिनेदिने ॥२५॥  
गोसहस्रवधं पापं श्रुतिरेषा सनातनी ॥  
हृदि सस्नेह भावेन चेद्द्रक्षेत्स्त्रियमेकदा ॥ २६ ॥  
कोटिद्वयं ब्रह्मकल्पं कुम्भीपाकी न संशयः ॥  
एककालं चरेद्भैक्षं न कुर्यात्तत्र विस्तरम् ॥ २७ ॥  
विधूमेसन्न मुसले व्यङ्गारे भुक्तवज्जने ॥  
वृत्ते शरावसम्पाते भिक्षां नित्यं चरेद्यतिः ॥ २८ ॥  
अल्पाहारो रहःस्थायी त्त्विन्द्रियार्थेष्वलोलुपः ॥  
रागद्वेषविर्निर्मुक्तो भिक्षुर्मोक्षाय कल्पते ॥ २९ ॥  
आश्रमे तु यतिर्यस्य मुहूर्तमपि विश्रमेत् ॥  
किं तस्यानेकतन्त्रेण कृतकृत्यः स जायते ॥ 4.1.41.३० ॥  
सञ्चितं यद्ग्रहस्थेन पापमामरणान्तिकम् ॥  
निर्धक्ष्यति हि तत्सर्वमेकरात्रोषितो यतिः ॥३१॥  
दृष्ट्वा जराभिभवनमसह्यं रोगपीडितम् ॥  
देहत्यागं पुनर्गर्भं गर्भक्लेशं च दारुणम् ॥३२॥  
नानायोनि निवासं च वियोगं च प्रियैः सह ॥  
अप्रियैः सह संयोगमधर्माद्दुःखसम्भवम् ॥ ३३ ॥  
पुनर्निरयसंवासन्नानानरकयातनाः ॥  
कर्मदोषसमुद्भूता नृणाङ्गतिरनेकधा ॥ ३४ ॥  
देहेष्वनित्यतां दृष्ट्वा नित्यता परमात्मनः ॥  
कुर्वीत मुक्तये यत्नं यत्रयत्राश्रमे रतः ॥ ३५ ॥  
करपात्रीति विख्याता भिक्षापात्रविवर्जिता ॥  
तेषां शतगुणं पुण्यं भवत्येव दिनेदिने ॥ ३६ ॥  
आश्रमांश्चतुरस्त्वेवं क्रमादासेव्य पण्डितः ॥  
निर्द्वन्द्वस्त्यक्तसङ्गश्च ब्रह्मभूयाय कल्पते ॥ ३७ ॥  
असंयतः कुबुद्धीनामात्मा बन्धाय कल्पते ॥  
धीमद्भिः संयतः सोपि पदं दद्यादनामयम् ॥३८॥  
श्रुति स्मृति पुराणं च विद्योपनिषदस्तथा ॥  
श्लोकाः मन्त्राणि भाष्याणि यच्चान्यद्वाङ्मयं क्वचित् ॥ ३९ ॥  
वेदानुवचनं ज्ञात्वा ब्रह्मचर्य तपो दमः ॥  
श्रद्धोपवासः स्वातन्त्र्यमात्मनोज्ञानहेतवः ॥ 4.1.41.४० ॥  
स हि सर्वैर्विजिज्ञास्य आत्मैवाश्रमवर्तिभिः ॥  
श्रोतव्यस्त्वथ मन्तव्यो द्रष्टव्यश्च प्रयत्नतः ॥४१॥  
आत्मज्ञानेन मुक्तिः स्यात्तच्च योगादृते नहि॥  
स च योगश्चिरं कालमभ्यासादेव सिध्यति ॥ ४२ ॥  
नारण्यसंश्रयाद्योगो न नानाग्रन्थ चिन्तनात्॥  
न दानैर्न व्रतैर्वापि न तपोभिर्न वा मखैः ॥ ४३ ॥  
न च पद्मासनाद्योगो न वा घ्राणाग्रवीक्षणात् ॥  
न शौचे न न मौनेन न मन्त्राराधनैरपि ॥ ४४ ॥  
अभियोगात्सदाभ्यासात्तत्रैव च विनिश्चयात् ॥  
पुनःपुनरनिर्वेदात्सिध्येद्योगो न चान्यथा ॥ ४५ ॥  
आत्मक्रीडस्य सततं सदात्ममिथुनस्य च ॥  
आत्मन्येव सु तृप्तस्य योगसिद्धिर्न दूरतः ॥ ४६ ॥  
अत्रात्मव्यतिरेकेण द्वितीयं यो न पश्यति ॥  
आत्मारामः स योगीन्द्रो ब्रह्मीभूतो भवेदिह ॥ ४७ ॥  
संयोगस्त्वात्ममनसोर्योग इत्युच्यते बुधैः ॥  
प्राणापानसमायोगो योग इत्यपि कैश्चन ॥ ४८ ॥  
विषयेन्द्रिय संयोगो योग इत्यप्यपण्डितैः ॥  
विषयासक्तचित्तानां ज्ञानं मोक्षश्च दूरतः ॥ ४९ ॥  
दुर्निवारा मनोवृत्तिर्यावत्सा न निवर्तते ॥  
किं वदन्त्यपियोगस्य तावन्नेदीयसी कुतः ॥ 4.1.41.५० ॥  
वृत्तिहीनं मनः कृत्वा क्षेत्रज्ञे परमात्मनि ॥  
एकीकृत्य विमुच्येत योगयुक्तः स उच्यते ॥ ५१ ॥  
बहिर्मुखानि सर्वाणि कृत्वा खान्यन्तराणि वै ॥  
मनस्येवेन्द्रियग्रामं मनश्चात्मनि योजयेत् ॥ ५२ ॥  
सर्वभावविनिर्मुक्तं क्षेत्रज्ञं ब्रह्मणि न्यसेत् ॥  
एतद्ध्यानं च योगश्च शेषोन्यो ग्रन्थविस्तरः ॥ ५३ ॥  
यन्नास्ति सर्वलोकेषु तदस्तीति विरुध्यते ॥  
कथ्यमानं तदन्यस्य हृदयेनावतिष्ठते ॥ ५४ ॥  
स्वसंवेद्यं हि तद्ब्रह्म कुमारी स्त्री सुखं यथा ॥  
अयोगी नैव तद्वेत्ति जात्यन्ध इव वर्तिकाम् ॥ ५५ ॥  
नित्याभ्यसनशीलस्य स्वसंवेद्यं हि तद्भवेत् ॥  
तत्सूक्ष्मत्वादनिर्देश्यं परं ब्रह्म सनातनम् ॥ ५६ ॥  
क्षणमप्येकमुदकं यथा न स्थिरतामियात् ॥  
वाताहतं यथा चित्तं तस्मात्तस्य न विश्वसेत् ॥ ५७ ॥  
अतोऽनिलं निरुन्धीत चित्तस्य स्थैर्य हेतवे ॥  
मरुन्निरोधनार्थाय षडङ्गं योगमभ्यसेत् ॥ ५८ ॥  
आसनं प्राणसंरोधः प्रत्याहारश्च धारणा ॥  
ध्यानं समाधिरेतानि योगाङ्गानि भवन्ति षट् ॥ ५९ ॥  
आसनानीह तावन्ति यावन्त्यो जीवयो नयः ॥  
सिद्धासनमिदं प्रोक्तं योगिनो योगसिद्धिदम्॥4.1.41.६०॥  
एतदभ्यसनान्नित्यं वर्ष्मदार्ढ्यमवाप्नुयात्॥ ॥ ६१ ॥  
दक्षिणं चरणं न्यस्य वामोरूपरि योगवित् ॥  
याम्योरूपरि वामं च पद्मासनमिदं विदुः ॥ ६२ ॥  
कराभ्यां धारयेत्पश्चादङ्गुष्ठौ दृढबन्धवित्॥  
भवेत्पद्मासनादस्मादभ्यासाद्दृढविग्रहः ॥ ६३ ॥  
अथवा ह्यासने यस्मिन्सुखमस्योपजायते ॥  
स्वस्तिकादौ तदध्यास्य योगं युञ्जीत योगवित् ॥ ६४ ॥  
न तोयवह्निसामीप्ये न जीर्णारण्यगोष्ठयोः ॥  
न दंशमशकाकीर्णे न चैत्ये न च चत्वरे ॥ ६९ ॥  
केशभस्मतुषाङ्गार कीकसादि प्रदूषिते ॥  
नाभ्यसेत्पूतिगन्धादौ न स्थाने जनसङ्कुले ॥६६ ॥  
सर्वबाधाविरहिते सर्वेन्द्रियसुखावहे ॥  
मनःप्रसादजनने स्रग्धूपामोदमोदिते ॥ ६७ ॥  
नातितृप्तः क्षुधार्तो न न विण्मूत्रप्रबाधितः ॥  
नाध्वखिन्नो न चिन्तार्तो योगं युञ्जीत योगवित् ॥ ॥ ६८ ॥  
ऊरुस्थोत्तानचरणः सव्येन्यस्योत्तरं करम् ॥  
उत्तानं किञ्चिदुन्नम्य वक्त्रं विष्टभ्य चोरसा ॥ ६९ ॥  
निमीलिताक्षः सत्त्वस्थो दन्तैर्दन्तान्न संस्पृशेत् ॥  
तालुस्थाचलजिह्वश्च संवृतास्यः सुनिश्चलः ॥ 4.1.41.७० ॥  
सन्नियम्येन्द्रियग्रामं नातिनीचोच्छ्रितासनः ॥  
मध्यमं चोत्तमं चाथ प्राणायाममुपक्रमेत् ॥ ७१ ॥  
चलेऽनिले चलं सर्वं निश्चले तत्र निश्चलम् ॥  
स्थाणुत्वमाप्नुयाद्योगी ततोऽनिलनिरुन्धनात् ॥ ७२ ॥  
यावद्देहे स्थितः प्राणो जीवितं तावदुच्यते ॥  
निर्गते तत्र मरणं ततः प्राणं निरुन्धयेत् ॥ ७३ ॥  
यावद्बद्धो मरुद्देहे यावच्चेतो निराश्रयम् ॥  
यावद्दृष्टिर्भुवोर्मध्ये तावत्कालभयं कुतः ॥७४॥  
कालसाध्वसतोब्रह्मा प्राणायामं सदाचरेत् ॥  
योगिनः सिद्धिमापन्नाः सम्यक्प्राणनियन्त्रणात् ॥ ७५ ॥  
मन्दो द्वादशमात्रस्तु मात्रा लघ्वक्षरा मता ॥  
मध्यमो द्विगुणः पूर्वादुत्तमस्त्रिगुणस्ततः ॥७६॥  
स्वेदं कम्पं विषादं च जनयेत्क्रमशस्त्वसौ ॥  
प्रथमेन जयेत्स्वेदं द्वितीयेन तु वेपथुम् ॥७७॥  
विषादं हि तृतीयेन सिद्धः प्राणोथ योगिनः ॥  
भवेत्क्रमात्सन्निरुद्धः सिद्धः प्राणोथ योगिना ॥  
क्रमेण सेव्यमानोसौ नयते यत्र चेच्छति ॥ ॥ ७८ ॥  
हठान्निरुद्धप्राणोयं रोमकूपेषु निःसरेत् ॥  
देहंविदारयत्येष कुष्ठादिजनयत्यपि ॥ ७९ ॥  
तत्प्रत्याययितव्योसौ क्रमेणारण्यहस्तिवत् ॥  
वन्यो गजो गजारिर्वा क्रमेण मृदुतामियात् ॥ 4.1.41.८० ॥  
करोति शास्तृनिर्देशं न च तं परिलङ्घयेत् ॥  
तथा प्राणो हदिस्थोयं योगिनाक्रमयोगतः ॥  
गृहीतः सेव्यमानस्तु विश्रम्भमुपगच्छति ॥ ८१ ॥  
षट्त्रिंशदङ्गुलो हंसः प्रयाणं कुरुते बहिः ॥  
सव्यापसव्यमार्गेण प्रयाणात्प्राण उच्यते ॥ ८२ ॥  
शुद्धिमेति यदा सर्वं नाडीचक्र मनाकुलम् ॥  
तदैव जायते योगी क्षमः प्राणनिरोधने ॥ ८३ ॥  
दृढासनो यथाशक्ति प्राणं चन्द्रेण पूरयेत् ॥  
रेचयेदथ सूर्येण प्राणायामोयमुच्यते ॥ ८४ ॥  
स्रवत्पीयूषधारौघं ध्यायंश्चन्द्रसमन्वितम् ॥  
प्राणायामेन योगीन्द्रः सुखमाप्नोति तत्क्षणात् ॥ ८५ ॥  
रविणा प्राणमाकृष्य पूरयेदौदरीं दरीम् ॥  
कुम्भयित्वा शनैः पश्चाद्योगी चन्द्रेण रेचयेत् ॥ ८६ ॥  
ज्वलज्वलनपुञ्जाभं शीलयन्नुष्मगुं हृदि ॥  
अनेन याम्यायामेन योगीन्द्रः शर्मभाग्भवेत् ॥ ८७ ॥  
इत्थं मासत्रयाभ्यासादुभयायामसेवनात् ॥  
शुद्धनाडीगणो योगी सिद्धप्राणोभिधीयते ॥ ८८ ॥  
यथेष्टं धारणं वायोरनलस्य प्रदीपनम् ॥  
नादाभिव्यक्तिरारोग्यं भवेन्नाडीविशोधनात् ॥ ८९ ॥  
प्राणोदेहगतोवायुरायामस्तन्निबन्धनम् ॥  
एकश्वासमयी मात्रा प्राणायामो निरुच्यते ॥ 4.1.41.९० ॥  
प्राणायामेऽधमे घर्मः कम्पो भवति मध्यमे ॥  
उत्तिष्ठेदुत्तमे देहो बद्धपद्मासनो मुहुः ॥ ९१ ॥  
प्राणायामैर्दहेद्दोषान्प्रत्याहारेण पातकम् ॥  
मनोधैर्यं धारणया ध्यानेनेश्वरदर्शनम् ॥९२॥  
समाधिना लभेन्मोक्षं त्यक्त्वा धर्मं शुभाशुभम् ॥  
आसनेन वपुर्दार्ढ्यं षडङ्गमिति कीर्तितम् ॥ ९३ ॥  
प्राणायामद्विषट्केन प्रत्याहार उदाहृतः ॥  
प्रत्याहारैर्द्वादशभिर्धारणा परिकीर्तिता ॥ ९४ ॥  
भवेदीश्वरसङ्गत्यै ध्यानं द्वादशधारणम् ॥  
ध्यानद्वादशकेनैव समाधिरभिधीयते ॥ ९५ ॥  
समाधेः परतो ज्योतिरनन्तं स्वप्रकाशकम् ॥  
तस्मिन्दृष्टे क्रियाकाण्डं यातायातं निवर्तते ॥ ९६ ॥  
पवने व्योमसम्प्राप्ते ध्वनिरुत्पद्यते महान् ॥  
घण्टादीनां प्रवाद्यानां ततः सिद्धिरदूरतः ॥ ९७ ॥  
प्राणायामेन युक्तेन सर्वव्याधिक्षयोभवेत् ॥  
अयुक्ताभ्यासयोगेन सर्वव्याधिसमुद्भवः ॥ ९८ ॥  
हिक्का श्वासश्च कासश्च शिरः कर्णाक्षिवेदनाः ॥ .  
भवन्ति विविधा दोषाः पवनस्य व्यतिक्रमात् ॥ ९९ ॥  
युक्तं युक्तं त्यजेद्वायुं युक्तंयुक्तं च पूरयेत् ॥  
युक्तंयुक्तं च बध्नीयादित्थं सिध्यति योगवित् ॥ 4.1.41.१०० ॥  
इन्द्रियाणां हि चरतां विषयेषु यदृच्छया ॥  
यत्प्रत्याहरणं युक्त्या प्रत्याहारः स उच्यते ॥ १ ॥  
प्रत्याहरति यः खानि कूर्मोङ्गानीव सर्वतः ॥  
प्रत्याहृति विधानेन स स्याद्विगतकल्मषः ॥ २ ॥  
नाभिदेशे वसेद्भानुस्तालुदेशे च चन्द्रमाः ॥  
वर्षत्यधोमुखश्चन्द्रो ग्रसेदूर्ध्वमुखो रविः ॥ ३ ॥  
करणं तच्च कर्तव्यं येन सा प्राप्यते सुधा ॥  
ऊर्ध्वनाभिरधस्तालुरूर्ध्वं भानुरधःशशी ॥  
करणं विपरीताख्यमभ्यासादेव जायते ॥ ४ ॥  
काकचञ्चुवदास्येन शीतलं शीतलं पिबेत् ॥  
प्राणं प्राणविधानज्ञो योगी भवति निर्जरः ॥५॥  
रसनां तालुविवरे निधायोर्ध्वमुखोऽमृतम् ॥  
धयन्निजर्रतां गच्छेदाषण्मासान्न संशयः ॥ ६ ॥  
ऊर्ध्वजिह्वः स्थिरो भूत्वा सोमपानं करोति यः ॥  
मासार्धेन न सन्देहो मृत्युं जयति योगवित् ॥ ७ ॥  
सम्पीड्य रसनाग्रेण राजदन्तबिलं महत् ॥  
ध्यात्वा सुधामयीं देवीं षण्मासेन कविर्भवेत् ॥ ८ ॥  
अमृतापूर्णदेहस्य योगिनो द्वित्रिवत्सरात् ॥  
ऊर्ध्वं प्रवर्तते रेतो ह्यणिमादिगुणोदयम्॥ ९ ॥  
नित्यं सोमकलापूर्णं शरीरं यस्य योगिनः ॥  
तक्षकेणापि दष्टस्य विषं तस्य न सर्पति॥4.1.41.११०॥  
आसनेन समायुक्तः प्राणायामेन संयुतः ॥  
प्रत्याहारेण सम्पन्नो धारणामथ चाभ्यसेत् ॥ ११ ॥  
हृदये पञ्चभूतानां धारणां यः पृथक्पृथक् ॥  
मनसो निश्चलत्वेन धारणा साभिधीयते ॥ १२ ॥