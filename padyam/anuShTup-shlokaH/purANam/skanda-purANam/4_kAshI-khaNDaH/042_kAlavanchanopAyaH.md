+++
title = "०४२ कालवञ्चनोपायः"

+++
॥ अगस्तिरुवाच ॥ ॥  
कथं निकटतः कालो ज्ञायते हरनन्दन ॥  
तानि चिह्नानि कतिचिद्ब्रूहि मे परिपृच्छतः ॥ १ ॥  
॥ कुमार उवाच ॥ ॥  
वदामि कालचिह्नानि जायन्ते यानि देहिनाम् ॥  
मृत्यौ निकटमापन्ने मुने तानि निशामय ॥ २॥  
याम्यनासापुटे यस्य वायुर्वाति दिवानिशम् ॥  
अखण्डमेव तस्यायुः क्षयत्यब्दत्रयेण हि ॥ ३ ॥  
अहोरात्रं त्र्यहोरात्रं रविर्वहति सन्ततम् ॥  
अब्दमेकं च तस्येह जीवनावधिरुच्यते ॥ ४ ॥  
वहेन्नासापुटयुगे दशाहानि निरन्तरम् ॥  
वातश्चेत्सह सङ्क्रान्तिस्तया जीवेद्दिनत्रयम् ॥ ५ ॥  
नासावर्त्म द्वयं हित्वा मातरिश्वा मुखाद्वहेत् ॥  
शंसेद्दिनद्वयादर्वाक्प्रयाणं तस्य चाध्वनि ॥ ६ ॥  
अकस्मादेवयत्काले मृत्युः सन्निहितो भवेत् ॥  
चिन्तनीयः प्रयत्नेन स कालो मृत्युभीरुणा ॥ ७ ॥  
सूर्ये सप्तमराशिस्थे जन्मर्क्षस्थे निशाकरे ॥  
पौष्णः स कालो द्रष्टव्यो यदा याम्ये रविर्वहेत् ॥ ८ ॥  
अकस्माद्वीक्षते यस्तु पुरुषं कृष्णपिङ्गलम् ॥  
तस्मिन्नेव क्षणेऽरूपं स जीवेद्वत्सरद्वयम् ॥ ९ ॥  
यस्य बीजं मलं मूत्रं क्षुतं मूत्रं मलं तु वा ॥  
इहैकदा पतेद्यस्य अब्दं तस्यायुरिष्यते ॥ 4.1.42.१० ॥  
इन्द्रनीलनिभं व्योम्नि नागवृन्दं य ईक्षते ॥  
इतस्ततः प्रसृमरं षण्मासं न स जीवति ॥।१॥  
व्यभ्रेह्नि वारिपूर्णास्यः पृष्ठीकृत्य दिवाकरम् ॥  
फूत्कृत्याश्विन्द्रचापं न पश्येत्षण्मासजीवितः ॥ १२ ॥  
अरुन्धतीं ध्रुवं चैव विष्णोस्त्रीणिपदानि च ॥  
आसन्नमृत्युर्नोपश्येच्चतुर्थं मातृमण्डलम् ॥१३॥  
अरुन्धती भवेज्जिह्वा ध्रुवो नासाग्रमुच्यते ॥  
विष्णोः पदानि भ्रूमध्ये नेत्रयोर्मातृमण्डलम् ॥ १४ ॥  
वेत्ति नीलादिवर्णस्य कटम्लादिरसस्यहि ॥  
अकस्मादन्यथाभावं षण्मासेन स मृत्युभाक् ॥१५॥  
षण्मासमृत्योर्मर्त्यस्य कण्ठोष्ठरसना रदाः ॥  
शुष्यन्ति सततं तद्वद्विच्छायास्तालुपञ्चमाः ॥१६॥  
रेतः करजनेत्रान्ता नीलिमानं भजन्ति चेत् ॥  
तर्हि कीनाशनगरीं षष्ठेमासि व्रजेन्नरः ॥ १७ ॥  
सम्प्रवृत्ते निधुवने मध्येन्ते क्षौति चेन्नरः ॥  
निश्चितं पञ्चमे मासि धर्मराजातिथिर्भवेत् ॥ १६ ॥  
द्रुतमारुह्यशरठस्त्रिवर्णो यस्य मस्तके ॥  
प्रयाति याति तस्यायुः षण्मासेन परिक्षयम् ॥ १९ ॥  
सुस्नातस्यापि यस्याशु हृदयं परिशुष्यति ॥  
चरणौ च करौ वापि त्रिमासं तस्य जीवितम् ॥ 4.1.42.२० ॥  
प्रतिबिम्बं भवेद्यस्य पदखण्डपदाकृति ॥  
पांसौ वा कर्दमे वापि पञ्चमासान्स जीवति ॥ २१ ॥  
छाया प्रकम्पते यस्य देहबन्धेपि निश्चले ॥  
कृतान्तदूता बध्नन्ति चतुर्थे मासि तं नरम् ॥ २२ ॥  
निजस्य प्रतिबिम्बस्य नीराज्यमुकुरादिषु ॥  
उत्तमाङ्गं न यः पश्येत्समासेन विनश्यति ॥ २३ ॥  
मतिर्भ्रश्येत्स्खलेद्वाणी धनुरैद्रं निरक्षितै ॥  
रात्रौ चन्द्रद्वयं चापि दिवा द्वौ च दिवाकरौ ॥ २४ ॥  
दिवा च तारकाचक्रं रात्रौ व्योमवितारकम् ॥  
युगपच्च चतुर्दिक्षु शाक्रं कोदण्डमण्डलम् ॥ २५ ॥  
भूरुहे भूधराग्रे च गन्धर्वनगरालयम् ॥  
दिवापिशाच नृत्यं च एते पञ्चत्वहेतवः ॥२६॥  
सर्वेष्वेतेषु चिह्नेषु यद्येकमपि वीक्षते ॥  
तदा मासावधिं मृत्युः प्रतीक्षेत न चाधिकम् ॥ २७ ॥  
करावरुद्ध श्रवणः शृणोति न यदा ध्वनिम् ॥  
स्थूलः कृशः कृशस्थूलस्तदामासान्निवर्तते ॥ २८ ॥  
यः पश्येदात्मनश्छायां दक्षिणाशा समाश्रिताम् ॥  
दिनानि पञ्च जीवित्वा पञ्चत्वमुपयाति सः ॥ २९ ॥  
प्रोह्यते भक्ष्यते वापि पिशाचासुरवायसैः ॥  
भूतैः प्रेतैः श्वभिर्गृध्रैर्गोमायुखरसूकरैः ॥ 4.1.42.३० ॥  
रासभैः करभैः कीशैः श्वेनैरश्वतरैर्बकैः ॥  
स्वप्ने स जीवितं त्यक्त्वा वर्षान्ते यममीक्षते ॥ ३१ ॥  
गन्धपुष्पांशुकैः शोणैः स्वां तनुं भूषितां नरः ॥  
यः पश्येत्स्वप्नसमये सोऽष्टौ मासाननित्यहो ॥ ३२ ॥  
पांसुराशि च वल्मीकं यूपदण्डमथापि वा ॥  
योधिरोहति वै स्वप्ने स षष्ठे मासि नश्यति ॥ ३३ ॥  
रासभारूढमात्मानं तैलाभ्यक्तं च मुण्डितम् ॥  
नीयमानं यमाशां यः स्वप्ने पश्येत्स्वपूर्वजान् ॥ ३४ ॥  
स्वमौलौ स्वतनौ वापि यः पश्येत्स्वप्नगो नरः ॥  
तृणानि शुष्ककाष्ठानि षष्ठे मासि न तिष्ठति ॥ ३५ ॥  
लोहदण्डधरं कृष्णं पुरुषं कृष्णवाससम् ॥  
स्वयं योग्रे स्थितं पश्येत्स त्रीन्मासान्न लङ्घयेत् ॥ ३६ ॥  
काली कुमारी यं स्वप्ने बद्नीयाद्बाहु पाशकैः ॥  
स मासेन समीक्षेत नगरींशमनोषिताम् ॥ ३७ ॥  
नरो यो वानरारूढो यायात्प्राचीदिशं स्वपन् ॥  
दिनैः स पञ्चभिरेव पश्येत्संयमिनीं पुरीम् ॥३८॥  
कृपणोपि वदान्यः स्याद्वदान्यः कृपणो यदि ॥  
प्रकृतेर्विकृतिश्चेत्स्यात्तदा पञ्चत्वमृच्छति ॥३९॥  
एतानि कालचिह्नानि सन्त्यन्यानि बहून्यपि ॥  
ज्ञात्वाभ्यसेन्नरो योगमथवाकाशिकां श्रयेत् ॥ 4.1.42.४० ॥  
न कालवञ्चनोपायं मुनेन्यमवयाम्यहम् ॥  
विना मृत्युजयं काशीनाथं गर्भावरोधकम् ॥ ४१ ॥  
तावद्गर्जन्ति पापानि तावद्गर्जेद्यमो नृपः ॥  
यावद्विश्वेशशरणं नरो न निरतो व्रजेत् ॥ ४२ ॥  
प्राप्तविश्वेश्वरावासः पीतोत्तरवहापयाः ॥  
स्पृष्ट विश्वेशसल्लिङ्गः कश्च याति न वन्द्यताम् ॥ ४३ ॥  
करिष्येत्कुपितःकालः किङ्काशीवासिनां नृणाम् ॥  
काले शिवः स्वयं कर्णे यत्र मन्त्रोपदेशकः ॥ ४४ ॥  
यथा प्रयाति शिशुता कौमारं च यथा गतम् ॥  
सत्वरं गत्वरं तद्वद्यौवनं चापि वार्धकम ॥ ४५ ॥  
यावन्नहि जराक्रान्तिर्यावन्नेन्द्रियवैक्लवम् ॥  
तावत्सर्वं फल्गुरूपं हित्वा काशीं श्रयेत्सुधीः ॥ ४६ ॥  
अन्यानि काललक्ष्माणि तिष्ठन्तु कलशोद्भव ॥  
जरैव प्रथमं लक्ष्म चित्रं तत्रापि भीर्नहि ॥ ४७ ॥  
पराभूतो हि जरया सर्वैश्च परिभूयते ॥  
हृततारुण्यमाणिक्यो धनहीनः पुमानिव ॥ ४८ ॥  
सुतावाक्यं न कुर्वन्ति पत्नी प्रेमापि मुञ्चति ॥  
बान्धवा नैव मन्यन्ते जरसाश्लेषितं नरम् ॥ ४९ ॥  
आश्लिष्टं जरया दृष्ट्वा परयोषिद्विशङ्किता ॥  
भवेत्पराङ्मुखी नित्यं प्रणयिन्यपि कामिनी ॥ 4.1.42.५० ॥  
न जरा सदृशो व्याधिर्न दुःखं जरया समम् ॥  
कारयित्र्यपमानस्य जरैव मरणं नृणाम् ॥ ५१ ॥  
न जीयते तथा कालस्तपसा योगयुक्तिभिः ॥  
यथा चिरेणकालेन काशीवासाद्विजीयते ॥ ५२ ॥  
विनायज्ञैर्विनादानैर्विना व्रतजपादिभिः ॥  
विनातिपुण्यसम्भारैः कः काशीं प्राप्तुमीहते ॥ ५३ ॥  
काशीप्राप्तिरयं योगःकाथीप्राप्तिरिदं तपः ॥  
काशीप्राप्तिरिदं दानं काशीप्राप्तिः शिवैकता ॥ ५४ ॥  
कः कलिकोथवा कालः का जरा किं च दुष्कृतम् ॥  
का रुजः केन्तराया वा श्रिता वाराणसी यदि ॥ ५५ ॥  
कलिस्तानेव बाधेत कालस्तांश्च जिघांसति ॥ ५६॥  
एनांसि तांश्च बाधन्ते ये न काशीं समाश्रिताः ॥  
काशीसमाश्रिता यैश्च यैश्च विश्वेश्वरोर्चितः ॥  
तारकं ज्ञानमासाद्य ते मुक्ताः कर्मपाशतः ॥ ॥ ५७ ॥  
धनिनो न तथा सौख्यं प्राप्नुवन्ति नराः क्वचित् ॥  
यथा निधनतः काश्यां लभते सुखमव्ययम् ॥ ५८ ॥  
वरं काशीसमावासी नासीनो द्युसदां पदम्॥  
दुःखान्तं लभते पूर्वः सुखान्तं लभते परः ॥ ५९ ॥  
स्थितोपि भगवनीशो मन्दरं चारुकन्दरम् ॥  
काशीं विना रतिं नाऽऽप दिवोदासनृपोषिताम् ॥ 4.1.42.६० ॥  
इति श्रीस्कान्दे महापुराण एकाशीति साहस्र्यां संहितायां चतुर्थे काशीखण्डे पूर्वार्द्धे कालवञ्चनोपायोनाम द्विचत्वारिंशोध्यायः ॥ ४२ ॥