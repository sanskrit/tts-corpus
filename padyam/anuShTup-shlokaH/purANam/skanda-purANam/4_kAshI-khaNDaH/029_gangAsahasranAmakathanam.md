+++
title = "०२९ गङ्गासहस्रनामकथनम्"

+++
॥। अगस्त्य उवाच ॥ ॥  
विना स्नानेन गङ्गाया नृणां जन्मनिरथर्कम् ॥  
उपायान्तरमस्त्यन्यद्येन स्नानफलं लभेत् ॥१॥  
अशक्तानां च पङ्गूनामालस्योपहतात्मनाम् ॥  
दूरदेशान्तरस्थानां गङ्गास्नानं कथं भवेत् ॥ २ ॥  
दानं वाऽथ व्रतंवाऽथ मन्त्रःस्तोत्रजपोऽथवा ॥  
तीर्थान्तराभिषेको वा देवतोपासनं तु वा ॥ ३ ॥  
यद्यस्तिकिञ्चित्षड्वक्त्र गङ्गास्नानफलप्रदम् ॥  
विधानान्तरमात्रेण तद्वद प्रणताय मे ॥ ४ ॥  
त्वत्तो न वेदस्कन्दान्यो गङ्गागर्भ समुद्भव ॥  
परं स्वर्गतरङ्गिण्या महिमानं महामते ॥ ५ ॥  
॥ स्कन्द उवाच ॥ ॥  
सन्ति पुण्यजलानीह सरांसि सरितो मुने ॥  
स्थाने स्थाने च तीर्थानि जितात्माध्युषितानि च ॥६॥  
दृष्टप्रत्ययकारीणि महामहिम भाञ्ज्यपि ॥  
परं स्वर्गतरङ्गिण्याः कोट्यंशोपि न तत्र वै ॥७ ॥  
अनेनैवानुमानेन बुद्ध्यस्व कलशोद्भव ॥  
दध्रे गङ्गोत्तमाङ्गेन देवदेवेन शम्भुना॥८॥  
स्नानकालेऽन्य तीर्थेषु जप्यते जाह्नवी जनैः ॥  
विना विष्णुपदीं क्वान्यत्समर्थमघमोचने॥९॥  
गङ्गास्नानफलं ब्रह्मन्गङ्गायामेव लभ्यते॥  
यथा द्राक्षाफलस्वादो द्राक्षायामेव नान्यतः ॥4.1.29.१०॥  
अस्त्युपाय इह त्वेकः स्याद्येनाविकलं फलम्॥  
स्नानस्य देवसरितो महागुह्यतमो मुने॥ ११॥  
शिवभक्ताय शान्ताय विष्णुभक्तिपराय च ॥  
श्रद्धालवे त्वास्तिकाय गर्भवासमुपुक्षवे ॥ १२ ॥  
कथनीयं न चान्यस्य कस्यचित्केनचित्क्वचित् ॥  
इदं रहस्यं परमं महापातकनाशनम् ॥ १३ ॥  
महाश्रेयस्करं पुण्यं मनोरथकरं परम् ॥  
द्युनदीप्रीतिजनकं शिवसन्तोषसन्तति ॥ १४ ॥  
नाम्नां सहस्रगङ्गायाः स्तवराजेषुशो भनम् ॥  
जप्यानां परमं जप्यं वेदोपनिषदासमम् ॥ १५ ॥  
जपनीयं प्रयन्नेन मौनिना वाचकं विना ॥  
शुचिस्थानेषु शुचिना सुस्पष्टाक्षरमेव च ॥ १६ ॥  
स्कन्द उवाच ॥ ॥  
ॐनमो गङ्गादेव्यै ॥  
ॐकाररूपिण्यजराऽतुलाऽनमताऽमृतस्रवा ॥  
अत्युदाराऽभयाऽशोकाऽलकनन्दाऽमृताऽमला ॥ १७ ॥  
अनाथवत्सलाऽमोघाऽपांयोनिरमृतप्रदा ॥  
अव्यक्तलक्षणाऽक्षोभ्या ऽनवच्छिन्नाऽपराजिता ॥ १८ ॥  
अनाथनाथाऽभीष्टार्थसिद्धिदाऽनङ्गवर्धिनी ॥  
अणिमादिगुणाऽधाराग्रगण्याऽलीकहारिणी ॥ १९ ॥  
अचिन्त्यशक्तिरनघाऽद्भुतरूपाऽघहारिणी ॥  
अद्रिराजसुताऽष्टाङ्गयोगसिद्धिप्रदाऽच्युता ॥ 4.1.29.२० ॥  
अक्षुण्णशक्तिरसुदाऽनन्ततीर्थाऽमृतोदका ॥  
अनन्तमहिमाऽपाराऽनन्तसौख्यप्रदाऽन्नदा ॥ २१ ॥  
अशेषदेवतामूर्तिरघोराऽमृतरूपिणी ॥  
अविद्याजालशमनी ह्यप्रतर्क्यगतिप्रदा ॥ २२ ॥  
अशेषविघ्नसंहर्त्री त्वशेषगुणगुम्फिता ॥  
अज्ञानतिमिरज्योतिरनुग्रहपरायणा ॥ २३ ॥  
अभिरामाऽनवद्याङ्ग्यनन्तसाराऽकलङ्किनी ॥  
आरोग्यदाऽऽनन्दवल्ली त्वापन्नार्तिविनाशिनी ॥ २४ ॥  
आश्चर्यमूर्तिरायुष्या ह्याढ्याऽऽद्याऽऽप्राऽऽर्यसेविता ॥  
आप्यायिन्याप्तविद्याऽऽख्यात्वानन्दाऽऽश्वासदायिनी ॥ २५ ॥  
आलस्यघ्न्यापदां हन्त्री ह्यानन्दामृतवर्षिणी ॥  
इरावतीष्टदात्रीष्टा त्विष्टापूर्तफलप्रदा ॥ २६ ॥  
इतिहासश्रुतीड्यार्था त्विहामुत्रशुभप्रदा॥ ॥  
इज्याशीलसमिज्येष्ठा त्विन्द्रादिपरिवन्दिता ॥ २७॥  
इलालङ्कारमालेद्धा त्विन्दिरारम्यमन्दिरा ॥  
इदिन्दिरादिसंसेव्या त्वीश्वरीश्वरवल्लभा ॥ २८ ॥  
ईतिभीतिहरेड्या च त्वीडनीय चरित्रभृत् ॥  
उत्कृष्टशक्तिरुत्कृष्टोडुपमण्डलचारिणी ॥२९॥  
उदिताम्बरमार्गोस्रोरगलोकविहारिणी ॥  
उक्षोर्वरोत्पलोत्कुम्भा उपेन्द्रचरणद्रवा ॥4.1.29.३०॥  
उदन्वत्पूर्तिहेतुश्चोदारोत्साहप्रवर्धिनी ॥  
उद्वेगघ्न्युष्णशमनी उष्णरश्मिसुता प्रिया ॥३१॥  
उत्पत्ति स्थिति संहारकारिण्युपरिचारिणी ॥  
ऊर्जं वहन्त्यूर्जधरोर्जावती चोर्मिमालिनी ॥ ३२ ॥  
ऊर्ध्वरेतःप्रियोर्ध्वाध्वा ह्यूर्मिलोर्ध्वगतिप्रदा ॥  
ऋषिवृन्दस्तुतर्द्धिश्च ऋणत्रयविनाशिनी ॥ ३३ ॥  
ऋतम्भरर्द्धिदात्री च ऋक्स्वरूपा ऋजुप्रिया ॥  
ऋक्षमार्गवहर्क्षार्चिर्ऋजुमार्गप्रदर्शिनी ॥ ३४ ॥  
एधिताऽखिलधर्मार्थात्वेकैकामृतदायिनी ॥  
एधनीयस्वभावैज्या त्वेजिता शेषपातका ॥ ३५ ॥  
ऐश्वर्यदैश्वर्यरूपा ह्यैतिह्यं ह्यैन्दवी द्युतिः ॥  
ओजस्विन्योषधीक्षेत्रमोजोदौदनदायिनी ॥ ३६ ॥  
ओष्ठामृतौन्नत्यदात्री त्वौषधं भवरोगिणाम् ॥  
औदार्यचञ्चुरौपेन्द्री त्वौग्रीह्यौमेयरूपिणी ॥ ३७ ॥  
अम्बराध्ववहांऽवष्ठां वरमालाम्बुजेक्षणा ॥  
अम्बिकाम्बुमहायोनिरन्धोदान्धकहारिणी ॥ ३८ ॥  
अंशुमालाह्यंशुमती त्वङ्गीकृतषडानना ॥  
अन्धतामिस्रहन्त्र्यन्धुरं जनाह्यञ्जनावती ॥ ३९ ॥  
कल्याणकारिणी काम्या कमलोत्पलगन्धिनी ॥  
कुमुद्वती कमलिनी कान्तिः कल्पितदायिनी ॥ 4.1.29.४० ॥  
काञ्चनाक्षी कामधेनुः कीर्तिकृत्क्लेशनाशिनी ॥  
क्रतुश्रेष्ठा क्रतुफला कर्मबन्धविभेदिनी ॥ ४१ ॥  
कमलाक्षी क्लमहरा कृशानुतपनद्युतिः ॥  
करुणार्द्रा च कल्याणी कलिकल्मषनाशिनी ॥ ४२ ।  
कामरूपाक्रियाशक्तिः कमलोत्पलमालिनी ॥  
कूटस्था करुणाकान्ता कर्मयाना कलावती ॥ ४३ ॥  
कमलाकल्पलतिका कालीकलुषवैरिणी ॥  
कमनीयजलाकम्रा कपर्दिसुकपर्दगा ॥ ४४ ॥  
कालकृटप्रशमनी कदम्बकुसुमप्रिया ॥  
कालिन्दी केलिललिता कलकल्लोलमालिका ॥ ४५ ॥  
क्रान्तलोकत्रयाकण्डूः कण्डूतनयवत्सला ॥  
खड्गिनी खड्गधाराभा खगा खण्डेन्दुधारिणी ॥ ४६ ॥  
खेखेलगामिनी खस्था खण्डेन्दुतिलकप्रिया॥  
खेचरीखेचरीवन्द्या ख्यातिः ख्यातिप्रदायिनी ॥४७॥  
खण्डितप्रणताघौघा खलबुद्धिविनाशिनी ॥  
खातैनः कन्दसन्दोहा खड्गखट्वाङ्ग(?) खेटिनी॥ ॥ ४८ ॥  
खरसन्तापशमनी खनिः पीयूषपाथसाम् ॥  
गङ्गा गन्धवती गौरी गन्धर्वनगरप्रिया ॥ ४९ ॥  
गम्भीराङ्गी गुणमयी गतातङ्का गतिप्रिया ॥  
गणनाथाम्बिका गीता गद्यपद्यपरिष्टुता ॥ 4.1.29.५० ॥  
गान्धारी गर्भशमनी गतिभ्रष्टगतिप्रदा ॥  
गोमती गुह्यविद्यागौर्गोप्त्री गगनगामिनी ॥ ५१ ॥  
गोत्रप्रवर्धिनी गुण्या गुणातीता गुणाग्रणीः ॥  
गुहाम्बिका गिरिसुता गोविन्दाङ्घ्रिसमुद्भवा ॥ ५२ ॥  
गुणनीयचरित्रा च गायत्री गिरिशप्रिया ॥  
गूढरूपा गुणवती गुर्वी गौरववर्धिनी ॥ ५३ ॥  
ग्रहपीडाहरा गुन्द्रा गरघ्नी गानवत्सला ॥  
घर्महन्त्री घृतवती घृततुष्टिप्रदायिनी ॥ ५४ ॥  
घण्टारवप्रिया घोराऽघौघविध्वंसकारिणी ॥  
घ्राणतुष्टिकरी घोषा घनानन्दा घनप्रिया ॥५५॥  
घातुका घृर्णितजला घृष्टपातकसन्ततिः ॥  
घटकोटिप्रपीतापा घटिताशेषमङ्गला ॥ ५६ ॥  
घृणावती घृणनिधिर्घस्मरा घूकनादिनी ॥  
घुसृणा पिञ्जरतनुर्घर्घरा घर्घरस्वना ॥५७॥  
चन्द्रिका चन्द्रकान्ताम्बुश्चञ्चदापा चलद्युतिः॥  
चिन्मयी चितिरूपा च चन्द्रायुतशनानना ॥ ५८ ॥  
चाम्पेयलोचना चारुश्चार्वङ्गी चारुगामिनी ॥  
चार्या चारित्रनिलया चित्रकृच्चित्ररूपिणी ॥ ५९ ॥  
चम्पश्चन्दनशुच्यम्बुश्चर्चनीया चिरस्थिरा ॥  
चारुचम्पकमालाढ्या चमिताशेष दुष्कुता ॥ 4.1.29.६० ॥  
चिदाकाशवहाचिन्त्या चञ्चच्चामरवीजिता ॥  
चोरिताशेषवृजिना चरिताशेषमण्डला ॥ ६१ ॥  
छेदिताखिलपापौघा छद्मघ्नी छलहारिणी ॥  
छन्नत्रिविष्टप तला छोटिताशेषबन्धना ॥ ६२ ॥  
छुरितामृतधारौघा छिन्नैनाश्छन्दगामिनी ॥  
छत्रीकृतमरालौघा छटीकृतनिजामृता ॥६३॥  
जाह्नवी ज्या जगन्माता जप्या जङ्घालवीचिका ॥  
जया जनार्दनप्रीता जुषणीया जगद्धिता ॥६४॥  
जीवनं जीवनप्राणा जगज्ज्येष्ठा जगन्मयी ॥  
जीवजीवातुलतिका जन्मिजन्मनिबर्हिणी ॥ ॥ ६५ ॥  
जाड्यविध्वंसनकरी जगद्योनिर्जलाविला ॥  
जगदानन्दजननी जलजा जलजेक्षणा ॥ ६६ ॥  
जनलोचनपीयूषा जटातटविहारिणी ॥  
जयन्ती जञ्जपूकघ्नी जनितज्ञानविग्रहा ॥ ६७ ॥  
झल्लरी वाद्यकुशला झलज्झालजलावृता ॥  
झिण्टीशवन्द्या झाङ्कारकारिणी झर्झरावती ॥ ६८ ॥  
टीकिताशेषपाताला टङ्किकैनोद्रिपाटने ॥  
टङ्कारनृत्यत्कल्लोला टीकनीयमहातटा ॥६९॥  
डम्बरप्रवहाडीन राजहंसकुलाकुला॥  
डमड्डमरुहस्ता च डामरोक्त महाण्डका ॥4.1.29.७०॥  
ढौकिताशेषनिर्वाणा ढक्कानादचलज्जला ॥  
ढुण्ढिविघ्नेशजननी ढणड्ढुणितपातका ॥७१॥  
तर्पणीतीर्थतीर्था च त्रिपथा त्रिदशेश्वरी ॥  
त्रिलोकगोप्त्री तोयेशी त्रैलोक्यपरिवन्दिता॥ ७२॥  
तापत्रितयसंहर्त्री तेजोबलविवर्धिनी ॥  
त्रिलक्ष्या तारणी तारा तारापतिकरार्चिता ॥ ७३ ॥  
त्रैलोक्यपावनी पुण्या तुष्टिदा तुष्टिरूपिणी ॥  
तृष्णाछेत्त्री तीर्थमाता त्त्रिविक्रमपदोद्भवा॥ ७४ ॥  
तपोमयी तपोरूपा तपःस्तोम फलप्रदा ॥  
त्रैलोक्यव्यापिनी तृप्तिस्तृप्तिकृत्तत्त्वरूपिणी ॥ ७५ ॥  
त्रैलोक्यसुन्दरी तुर्या तुर्यातीतपदप्रदा ॥  
त्रैलोक्यलक्ष्मीस्त्रिपदी तथ्यातिमिरचन्द्रिका ॥ ७६ ॥  
तेजोगर्भा तपःसारा त्रिपुरारि शिरोगृहा ॥  
त्रयीस्वरूपिणी तन्वी तपनाङ्गजभीतिनुत् ॥७७॥  
तरिस्तरणिजामित्रं तर्पिताशेषपूर्वजा ॥  
तुलाविरहिता तीव्रपापतूलतनूनपात् ॥ ॥ ७८ ॥  
दारिद्र्यदमनी दक्षा दुष्प्रेक्षा दिव्यमण्डना ॥  
दीक्षावतीदुरावाप्या द्राक्षामधुरवारिभृत् ॥ ७९ ॥  
दर्शितानेककुतुका दुष्टदुर्जयदुःखहृत् ॥  
दैन्यहृद्दुरितघ्नी च दानवारि पदाब्जजा ॥ 4.1.29.८० ॥  
दन्दशूकविषघ्री च दारिताघौघसन्ततिः ॥  
द्रुतादेव द्रुमच्छन्ना दुर्वाराघविघातिनी ॥ ८१ ॥  
दमग्राह्या देवमाता देवलोकप्रदर्शिनी ॥  
देवदेवप्रियादेवी दिक्पालपददायिनी ॥ ८२ ॥  
दीर्घायुःकारिणी दीर्घा दोग्ध्री दूषणवर्जिता ॥  
दुग्धाम्बुवाहिनी दोह्या दिव्या दिव्यगतिप्रदा ॥ ८३ ॥  
द्युनदी दीनशरणं देहिदेहनिवारिणी ॥  
द्राघीयसी दाघहन्त्री दितपातकसन्ततिः ॥ ८४ ॥  
दूरदेशान्तरचरी दुर्गमा देववल्लभा॥  
दुर्वृत्तघ्नी दुर्विगाह्या दयाधारा दयावती ॥ ८५ ॥  
दुरासदा दानशीला द्राविणी द्रुहिणस्तुता ॥  
दैत्यदानवसंशुद्धिकर्त्री दुर्बुद्धिहारिणी ॥८६॥  
दानसारा दयासारा द्यावाभूमिविगाहिनी॥  
दृष्टादृष्टफलप्राप्तिर्देवतावृन्दवन्दिता॥॥ ८७ ॥  
दीर्घव्रता दीर्घदृष्टिर्दीप्ततोया दुरालभा ॥  
दण्डयित्री दण्डनीतिर्दुष्टदण्डधरार्चिता ॥ ८८ ॥  
दुरोदरघ्नी दावार्चिर्द्रवद्रव्यैकशेवधिः ॥  
दीनसन्तापशमनी दात्री दवथुवैरिणी ॥ ८९ ॥  
दरीविदारणपरा दान्ता दान्तजनप्रिया ॥  
दारिताद्रितटा दुर्गा दुर्गारण्यप्रचारिणी ॥ 4.1.29.९० ॥  
धर्मद्रवा धर्मधुरा धेनुर्धीरा धृतिर्ध्रुवा ॥  
धेनुदानफलस्पर्शा धर्मकामार्थमोक्षदा ॥ ९१ ॥  
धर्मोर्मिवाहिनी धुर्या धात्री धात्रीविभूषणम् ॥  
धर्मिणी धर्मशीला च धन्विकोटिकृतावना ॥ ९२ ॥  
ध्यातृपापहरा ध्येया धावनी धूतकल्मषा ॥  
धर्मधारा धर्मसारा धनदा धनवर्धिनी ॥ ९३ ॥  
धर्माधर्मगुणच्छेत्त्री धत्तूरकुसुमप्रिया ॥  
धर्मेशी धर्मशास्त्रज्ञा धनधान्यसमृद्धिकृत् ॥ ९४ ॥  
धर्मलभ्या धर्मजला धर्मप्रसवधर्मिणी ॥  
ध्यानगम्यस्वरूपा च धरणी धातृपूजिता ॥ ९५ ॥ ?  
धूर्धूर्जटिजटासंस्था धन्या धीर्धारणावती॥  
नन्दा निर्वाणजननी नन्दिनी नुन्नपातका ॥ ॥ ९६ ॥  
निषिद्धविघ्ननिचया निजानन्दप्रकाशिनी ॥  
नभोङ्गणचरी नूतिर्नम्या नारायणीनुता ॥ ९७ ॥  
निर्मला निर्मलाख्याना नाशिनीतापसम्पदाम् ॥  
नियता नित्यसुखदा नानाश्चर्यमहानिधिः ॥ ९८ ॥  
नदीनदसरोमाता नायिका नाकदीर्घिका ॥  
नष्टोद्धरणधीरा च नन्दनानन्ददायिनी ॥ ९९ ॥  
निर्णिक्ताशेषभुवना निःसङ्गा निरुपद्रवा ॥  
निरालम्बा निष्प्रपञ्चा निर्णाशितमहामला ॥ 4.1.29.१०० ॥  
निर्मलज्ञानजननी निःशेषप्राणितापहृत् ॥  
नित्योत्सवा नित्यतृप्ता नमस्कार्या निरञ्जना ॥ १ ॥  
निष्ठावती निरातङ्का निर्लेपा निश्चलात्मिका ॥  
निरवद्या निरीहा च नीललोहितमूर्धगा ॥ २ ॥  
नन्दिभृङ्गिगणस्तुत्या नागानन्दा नगात्मजा ॥  
निष्प्रत्यूहा नाकनदी निरयार्णवदीर्घनौः ॥ ३ ॥  
पुण्यप्रदा पुण्यगर्भा पुण्या पुण्यतरङ्गिणी ॥  
पृथुः पृथुफला पूर्णा प्रणतार्तिप्रभञ्जिनी ॥ ४ ॥  
प्राणदा प्राणिजननी प्राणेशी प्राणरूपिणी ॥  
पद्मालया पराशक्तिः पुरजित्परमप्रिया ॥ ५ ॥  
परापरफलप्राप्तिः पावनी च पयस्विनी ॥  
परानन्दा प्रकृष्टार्था प्रतिष्ठापालनी परा ॥ ६ ॥  
पुराणपठिता प्रीता प्रणवाक्षररूपिणी ॥  
पार्वतीप्रेमसम्पन्ना पशुपाशविमोचनी ॥ ७ ॥  
परमात्मस्वरूपा च परब्रह्मप्रकाशिनी ॥  
परमानन्दनिष्पन्दा प्रायश्चित्तस्वरूपिणी ॥ ८ ॥  
पानीयरूपनिर्वाणा परित्राणपरायणा ॥  
पापेन्धनदवज्वाला पापारिः पापनामनुत् ॥ ९ ॥  
परमैश्वर्यजननी प्रज्ञा प्राज्ञा परापरा ॥  
प्रत्यक्षलक्ष्मीः पद्माक्षी परव्योमामृतस्रवा ॥ 4.1.29.११० ॥  
प्रसन्नरूपा प्रणिधिः पूता प्रत्यक्षदेवता ॥  
पिनाकिपरमप्रीता पग्मेष्ठिकमण्डलुः ॥ ११ ॥  
पद्मनाभपदार्घ्येण प्रसूता पद्ममालिनी ॥  
परर्द्धिदा पुष्टिकरी पथ्या पूर्तिः प्रभावती ॥ १२ ॥  
पुनाना पीतगर्भघ्नी पापपर्वतनाशिनी ॥  
फलिनी फलहस्ता च फुल्लाम्बुजविलोचना ॥ १३ ॥  
फालितैनोमहाक्षेत्रा फणिलोकविभूषणम् ॥  
फेनच्छलप्रणुन्नैनाः फुल्लकैरवगन्धिनी ॥ १४ ॥  
फेनिलाच्छाम्बुधाराभा फुडुच्चाटितपातका ॥  
फाणितस्वादुसलिला फाण्टपथ्यजलाविला ॥ १५ ॥  
विश्वमाता च विश्वेशी विश्वा विश्वेश्वरप्रिया ॥  
ब्रह्मण्या ब्रह्मकृद्ब्राह्मी ब्रह्मिष्ठा विमलोदका ॥ १६ ॥  
विभावरी च विरजा विक्रान्तानेकविष्टपा ॥  
विश्वमित्रं विष्णुपदी वैष्णवी वैष्णवप्रिया ॥ १७ ॥  
विरूपाक्षप्रियकरी विभूतिर्विश्वतोमुखी ॥  
विपाशा वैबुधी वेद्या वेदाक्षररसस्रवा ॥ १८ ॥  
विद्यावेगवती वन्द्या बृंहणी ब्रह्मवादिनी ॥  
वरदा विप्रकृष्टा च वरिष्ठा च विशोधनी ॥ १९ ॥  
विद्याधरी विशोका च वयोवृन्दनिषेविता ॥  
बहूदका बलवती व्योमस्था विबुधप्रिया ॥ 4.1.29.१२० ॥  
वाणी वेदवती वित्ता ब्रह्मविद्यातरङ्गिणी ॥  
ब्रह्माण्डकोटिव्याप्ताम्बुर्ब्रह्महत्यापहारिणी ॥ २१ ॥  
ब्रह्मेशविष्णुरूपा च बुद्धिर्विभववर्धिनी ॥  
विलासिसुखदा वैश्या व्यापिनी च वृषारणिः ॥ २२ ॥  
वृषाङ्कमौलिनिलया विपन्नार्तिप्रभञ्जिनी ॥  
विनीता विनता ब्रध्नतनया विनयान्विता ॥ २३ ॥  
विपञ्चीवाद्यकुशला वेणुश्रुतिविचक्षणा ॥  
वर्चस्करी बलकरी वलोन्मूलितकल्मषा ॥ २४ ॥  
विपाप्मा विगतातङ्का विकल्पपरिवर्जिता ॥  
वृष्टिकर्त्री वृष्टिजला विधिर्विच्छिन्नबन्धना ॥ २५ ॥  
व्रतरूपा वित्तरूपा बहुविघ्नविनाशकृत् ॥  
वसुधारा वसुमती विचित्राङ्गी विभावसुः ॥ २६ ॥  
विजया विश्वबीजं च वामदेवी वरप्रदा ॥  
वृषाश्रिता विषघ्नी च विज्ञानोर्म्यंशुमालिनी ॥२७ ॥  
भव्या भोगवती भद्रा भवानी भूतभाविनी ॥  
भूतधात्री भयहरा भक्तदारिद्र्यघातिनी ॥ २८ ॥  
भुक्तिमुक्तिप्रदाभेशी भक्तस्वर्गापवर्गदा ॥  
भागीरथी भानुमती भाग्यभोगवती भृतिः ॥ २९ ॥  
भवप्रिया भवद्वेष्टी भूतिदा भूतिभूषणा ॥  
भाललोचनभावज्ञा भूतभव्यभवत्प्रभुः ॥ 4.1.29.१३० ॥  
भ्रान्तिज्ञानप्रशमनी भिन्नब्रह्माण्डमण्डपा ॥  
भूरिदा भक्तिसुलभा भाग्यवद्दृष्टिगोचरी ॥ ३१ ॥  
भञ्जितोपप्लवकुला भक्ष्यभोज्यसुखप्रदा ॥  
भिक्षणीया भिक्षुमाता भावाभावस्वरूपिणी ॥ ॥ ३२ ॥  
मन्दाकिनी महानन्दा माता मुक्तितंरगिणी ॥  
महोदया मधुमती महापुण्या मुदाकरी ॥ ३३ ॥  
मुनिस्तुता मोहहन्त्री महातीर्था मधुस्रवा ॥  
माधवी मानिनी मान्या मनोरथपथातिगा ॥ ३४ ॥  
मोक्षदा मतिदा मुख्या महाभाग्यजनाश्रिता ॥  
महावेगवतीमेध्या महामहिमभूषणा ॥ ३५ ॥  
महाप्रभावा महती मीनचञ्चललोचना ॥  
महाकारुण्यसम्पूर्णा महर्द्धिश्च महोत्पला ॥ ३६ ॥  
मूर्तिमन्मुक्तिरमणी मणिमाणिक्यभूषणा ॥  
मुक्ताकलापनेपथ्या मनोनयननन्दिनी ॥ ३७ ॥  
महापातकराशिघ्नी महादेवार्धहारिणी ॥  
महोर्मिमालिनी मुक्ता महादेवी मनोन्मनी ॥ ३८॥  
महापुण्योदयप्राप्या मायातिमिरचन्द्रिका॥  
महाविद्या महामाया महामेधा महौषधम् ॥ ३९ ॥  
मालाधरी महोपाया महोरगविभूषणा ॥  
महामोहप्रशमनी महामङ्गलमङ्गलम्॥ 4.1.29.१४०॥  
मार्तण्डमण्डलचरी महालक्ष्मीर्मदोज्झिता ॥  
यशस्विनी यशोदा च योग्या युक्तात्मसेविता ॥ ४१ ॥  
योगसिद्धिप्रदा याज्या यज्ञेशपरिपूरिता ॥  
यज्ञेशी यज्ञफलदा यजनीया यशस्करी ॥४२॥  
यमिसेव्या योगयोनिर्योगिनी युक्तबुद्धिदा ॥  
योगज्ञानप्रदा युक्ता यमाद्यष्टाङ्गयोगयुक् ॥४३॥  
यन्त्रिताघौघसञ्चारा यमलोकनिवारिणी॥  
यातायातप्रशमनी यातनानामकृन्तनी ॥४४॥  
यामिनीशहिमाच्छोदा युगधर्मविवर्जिता ॥  
रेवतीरतिकृद्रम्या रत्नगर्भा रमा रतिः ॥४५॥  
रत्नाकरप्रेमपात्रं रसज्ञा रसरूपिणी॥  
रत्नप्रासादगर्भा च रमणीयतरङ्गिणी॥४६॥  
रत्नार्ची रुद्ररमणी रागद्वेषविनाशिनी॥  
रमा रामा रम्यरूपा रोगिजीवातुरूपिणी॥४७॥  
रुचिकृद्रोचनी रम्या रुचिरा रोगहारिणी ॥  
राजहंसा रत्नवती राजत्कल्लोलराजिका ॥४८॥  
रामणीयकरेखा च रुजारी रोगरोषिणी॥  
राकारङ्कार्तिशमनी रम्या रोलम्बराविणी ॥ ४९ ॥  
रागिणीरञ्जितशिवा रूपलावण्यशेवधिः ॥  
लोकप्रसूर्लोकवन्द्या लोलत्कल्लोलमालिनी ॥ 4.1.29.१५० ॥  
लीलावती लोकभूमिर्लोकलोचनचन्द्रिका ॥  
लेखस्रवन्ती लटभा लघुवेगा लघुत्वहृत् ॥ ५१ ॥  
लास्यत्तरङ्गहस्ता च ललिता लयभङ्गिगा ॥  
लोकबन्धुर्लोकधात्री लोकोत्तरगुणोर्जिता ॥ ५२ ॥.  
लोकत्रयहिता लोका लक्ष्मीर्लक्षणलक्षिता ॥  
लीलालक्षितनिर्वाणा लावण्यामृतवर्षिणी ॥ ५३ ॥  
वैश्वानरी वासवेड्या वन्ध्यत्वपरिहारिणी ॥  
वासुदेवाङ्घ्रिरेणुघ्नी वज्रिवज्रनिवारिणी ॥ ५४ ॥  
शुभावती शुभफला शान्तिः शान्तनुवल्लभा ॥  
शूलिनी शैशववयाः शीतलाऽमृतवाहिनी ॥ ५५ ॥  
शोभावती शीलवती शोषिताशेषकिल्बिषा ॥  
शरण्या शिवदा शिष्टा शरजन्मप्रसूः शिवा ॥ ५६ ॥  
शक्तिः शशाङ्कविमला शमनस्वसृसम्मता ॥  
शमा शमनमार्गघ्नी शितिकण्ठमहाप्रिया ॥५७॥  
शुचिः शुचिकरी शेषा शेषशायिपदोद्भवा ॥  
श्रीनिवास श्रुतिः श्रद्धा श्रीमती श्रीः शुभव्रता ॥ ॥ ५८ ॥  
शुद्धविद्या शुभावर्ता श्रुतानन्दा श्रुतिस्तुतिः ॥  
शिवेतरघ्नी शबरी शाम्बरीरूपधारिणी ॥ ५९ ॥  
श्मशानशोधनी शान्ता शश्वच्छतधृतिष्टुता ॥  
शालिनी शालिशोभाढ्या शिखिवाहनगर्भभृत् ॥ 4.1.29.१६० ॥  
शंसनीयचरित्रा च शातिताशेषपातका ॥  
षड्गुणैश्वर्यसम्पन्ना षडङ्गश्रुतिरूपिणी ॥ ६१ ॥  
षण्ढताहारि सलिलाष्ट्यायन्नदनदीशता ॥  
सरिद्वरा च सुरसा सुप्रभा सुरदीर्घिका ॥ ६२ ॥  
स्वःसिन्धुः सर्वदुःखघ्नी सर्वव्याधिमहौषधम् ॥  
सेव्यासिद्धिः सती सूक्तिः स्कन्दसूश्च सरस्वती ॥६३॥  
सम्पत्तरङ्गिणी स्तुत्या स्थाणुमौलिकृतालया ॥  
स्थैर्यदा सुभगा सौख्या स्त्रीषु सौभाग्यदायिनी ॥ ६४ ॥  
स्वर्गनिःश्रेणिका सूक्ष्मा स्वधा स्वाहा सुधाजला ॥  
समुद्ररूपिणी स्वर्ग्या सर्वपातकवैरिणी ॥ ६५ ॥  
स्मृताघहारिणी सीता संसाराब्धितरण्डिका ॥  
सौभाग्यसुन्दरी सन्ध्या सर्वसारसमन्विता ॥ ६६ ॥  
हरप्रिया हृपीकेशी हंसरूपा हिरण्मयी ॥  
हृताघसङ्घा हितकृद्धेला हेलाघगर्वहृत् ॥६७॥  
क्षेमदा क्षालिताघौघा क्षुद्रविद्राविणी क्षमा ॥  
इति नामसहस्रं हि गङ्गायाः कलशोद्भव ॥  
कीर्तयित्वा नरः सम्यग्गङ्गास्नानफलं लभेत् ॥६८॥  
सर्वपापप्रशमनं सर्वविघ्न विनाशनम् ॥  
सर्वस्तोत्रजपाच्छ्रेष्ठं सर्वपावनपावनम् ॥६९॥  
श्रद्धयाभीष्टफलदं चतुर्वर्गसमृद्धिकृत् ॥  
सकृज्जपादवाप्नोति ह्येकक्रतुफलम्मुने ॥4.1.29.१७०॥  
सर्वतीर्थेषु यः स्नातः सर्वयज्ञेषु दीक्षितः ॥  
तस्य यत्फलमुद्दिष्टं त्रिकालपठनाच्च तत् ॥७१॥  
सर्वव्रतेषु यत्पुण्यं सम्यक्चीर्णेषु वाडव ॥  
तत्फलं समवाप्नोति त्रिसन्ध्यं नियतः पठन् ॥ ७२ ॥  
स्नानकाले पठेद्यस्तु यत्रकुत्र जलाशये ॥  
तत्र सन्निहिता नूनं गङ्गा त्रिपथगा मुने ॥ ७३ ॥  
श्रेयोर्थी लभते श्रेयो धनार्थी लभते धनम् ॥  
कामी कामानवाप्नोति मोक्षार्थी मोक्षमाप्नुयात् ॥७४॥  
वर्षं त्रिकालपठनाच्छ्रद्धया शुचिमानसः ॥  
ऋतुकालाभिगमनादपुत्रः पुत्रवान्भवेत् ॥ ७५ ॥  
नाकालमरणं तस्य नाग्निचोराहि साध्वसम् ॥  
नाम्नां सहस्रं गङ्गाया यो जपेच्छ्रद्धया मुने ॥ ७६ ॥  
गङ्गा नाम सहस्रं तु जप्त्वा ग्रामान्तरं व्रजेत् ॥  
कार्यसिद्धिमवाप्नोति निर्विघ्नो गेहमाविशेत् ॥७७॥  
तिथिवारर्क्षयोगानां न दोषः प्रभवेत्तदा ॥  
यदा जप्त्वा व्रजेदेतत्स्तोत्रं ग्रामान्तरं नरः ॥ ७८॥  
आयुरारोग्यजननं सर्वोपद्रवनाशनम्॥  
सर्वसिद्धिकरं पुंसां गङ्गानामसहस्रकम् ॥ ७९ ॥  
जन्मान्तर सहस्रेषु यत्पापं सम्यगर्जितम् ॥  
गङ्गानामसहस्रस्य जपनात्तत्क्षयं व्रजेत् ॥ 4.1.29.१८० ॥  
ब्रह्मघ्नो मद्यपः स्वर्णस्तेयी च गुरुतल्पगः ॥  
तत्संयोगी भ्रूणहन्ता मातृहा पितृहा मुने ॥ ८१ ॥  
विश्वासघाती गरदः कृतघ्नो मित्रघातकः ॥  
अग्निदो गोवधकरो गुरुद्रव्यापहारकः ॥ ८२ ॥  
महापातकयुक्तोपि संयुक्तोप्युपपातकैः ॥  
मुच्यते श्रद्धया जप्त्वा गङ्गा नाम सहस्रकम् ॥ ८३ ॥  
आधिव्याधिपरिक्षिप्तो घोर ताप परिप्लुतः ॥  
मुच्यते सर्वदुःखेभ्यः स्तवस्यास्यानुकीर्तनात् ॥ ८४ ॥  
संवत्सरेण युक्तात्मा पठन्भक्तिपरायणः ॥  
अभीप्सितां लभेत्सिद्धिं सर्वैः पापैः प्रमुच्यते ॥ ८५ ॥  
संशयाविष्टचित्तस्य धर्मविद्वेषिणोपि च ॥  
दाम्भिकस्यापि हिंस्रस्य चेतो धर्मपरं भवेत् ॥८६॥  
वर्णाश्रमपथीनस्तु कामक्रोधविवर्जितः ॥  
यत्फलं लभते ज्ञानी तदाप्नोत्यस्य कीर्तनात् ॥ ८७ ॥  
गायत्र्ययुतजप्येन यत्फलं समुपार्जितम् ॥  
सकृत्पठनतः सम्यक्तदशेषमवाप्नुयात् ॥८८॥  
गां दत्त्वा वेदविदुषे यत्फलं लभते कृती ॥  
तत्पुण्यं सम्यगाख्यातं स्तवराजसकृज्जपात् ॥८९॥  
गुरुशुश्रूषणं कुर्वन्यावज्जीवं नरोत्तमः॥  
यत्पुण्यमर्जयेत्तद्भाग्वर्षं त्रिषवणं जपन् ॥4.1.29.१९०॥  
वेदपारायणात्पुण्यं यदत्र परिपठ्यते ॥  
तत्षण्मासेन लभते त्रिसन्ध्यं परिकीर्तनात् ॥ ९१ ॥  
गङ्गायाः स्तवराजस्य प्रत्यहं परिशीलनात् ॥  
शिवभक्तिमवाप्नोति विष्णुभक्तोऽथवा भवेत् ॥ ९२ ॥  
यः कीर्तयेदनुदिनं गङ्गानामसहस्रकम् ॥  
तत्समीपे सहचरी गङ्गादेवी सदा भवेत् ॥ ९३ ॥  
सर्वत्र पूज्यो भवति सर्वत्र विजयी भवेत् ॥  
सर्वत्र सुखमाप्नोति जाह्नवीस्तोत्रपाठतः ॥ ९४ ॥  
सदाचारी स विज्ञेयः सशुचिस्तु सदैव हि ॥  
कृतसर्वसुरार्चः स कीर्तयेद्य इमां स्तुतिम् ॥९५॥  
तस्मिंस्तृप्ते भवेत्तृप्ता जाह्नवी नात्र संशयः ॥  
तस्मात्सर्वप्रयत्नेन गङ्गाभक्तं समर्चयेत् ॥ ९६ ॥  
स्तवराजमिमं गाङ्गं शृणुयाद्यश्च वै पठेत् ॥  
श्रावयेदथ तद्भक्तान्दम्भलोभ विवर्जितः ॥९७॥  
मुच्यते त्रिविधैः पापैर्मनोवाक्काय सम्भवैः ॥  
क्षणान्निष्पापतामेति पितॄणां च प्रियो भवेत् ॥९८॥  
सर्वदेवप्रियश्चापि सर्वर्षिगणसम्मतः ॥  
अन्ते विमानमारुह्य दिव्यस्त्रीशतसंवृतः ॥ ९९ ॥  
दिव्याभरणसम्पन्नो दिव्यभोगसमन्वितः ॥  
नन्दनादिवने स्वैरं देववत्स प्रमोदते ॥ 4.1.29.२०० ॥  
भुज्यमानेषु विप्रेषु श्राद्धकाले विशेषतः ॥  
जपन्निदं महास्तोत्रं पितॄणां तृप्तिकारकम् ॥ १ ॥  
यावन्ति तत्र सिक्थानि यावन्तोंऽबुकणाः स्थिताः ॥  
तावन्त्येव हि वर्षाणि मोदन्ते स्वः पितामहाः ॥ २ ॥  
यथा प्रीणन्ति पितरो गङ्गायां पिण्डदानतः ॥  
तथैव तृप्नुयुः श्राद्धे स्तवस्यास्यानुसंश्रवात् ॥ ३ ॥  
एतत्स्तोत्रं गृहे यस्य लिखितं परिपूज्यते ॥  
तत्र पापभयं नास्ति शुचि तद्भवनं सदा ॥ ४ ॥  
अगस्ते किम्बहूक्तेन शृणु मे निश्चितं वचः ॥  
संशयो नात्र कर्तव्यः सन्दिग्धे(?)रफलं नहि॥५॥ (सन्देग्धरि)  
यावन्ति मर्त्ये स्तोत्राणि मन्त्रजालान्यनेकशः ॥  
तावन्ति स्तवराजस्य गाङ्गेयस्य समानि न॥६॥  
यावज्जन्म जपेद्यस्तु नाम्नामेतत्सहस्रकम्॥  
स कीकटेष्वपि मृतो न पुनर्गर्भमाविशेत् ॥७॥  
नित्यं नियमवानेतद्यो जपेत्स्तोत्रमुत्तमम् ॥  
अन्यत्रापि विपन्नः स गङ्गातीरे मृतो भवेत् ॥ ८ ॥  
एतत्स्तोत्रवरं रम्यं पुरा प्रोक्तं पिनाकिना ॥  
विष्णवे निजभक्ताय मुक्तिबीजाक्षरास्पदम्॥ ९ ॥  
गङ्गास्नानप्रतिनिधिः स्तोत्रमेतन्मयेरितम्॥  
सिस्नासुर्जाह्नवीं तस्मादेतत्स्तोत्रं जपेत्सुधीः ॥ २१० ॥  
इति श्रीस्कान्दे महापुराण एकाशीतिसाहस्र्यां संहितायां चतुर्थे काशीखण्डे पूर्वार्द्धे गङ्गासहस्रनामकथनन्नामैकोनत्रिंशत्तमोऽध्यायः ॥ २९ ॥