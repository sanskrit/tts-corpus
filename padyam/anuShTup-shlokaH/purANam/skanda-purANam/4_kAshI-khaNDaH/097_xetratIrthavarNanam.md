+++
title = "०९७ क्षेत्रतीर्थवर्णनम्"

+++
॥ अगस्त्य उवाच ॥ ॥  
एतद्भविष्यं श्रुत्वाहं व्यासस्य शिवनन्दन ॥  
आश्चर्यभाजनं जातस्तीर्थानि कथयाधुना ॥ १ ॥  
आनन्दकानने यानि यत्र सन्ति षडानन ॥  
तानि लिङ्गस्वरूपाणि समाचक्ष्व ममाग्रतः ॥ २ ॥  
॥ स्कन्द उवाच ॥ ॥  
अयमेव हि वै प्रश्नो देव्यै देवेन भोस्तदा ॥  
यादृशः कथितो वच्मि तादृशं शृणु कुम्भज ॥ ३ ॥  
॥ देव्युवाच ॥ ॥  
यानि यानि हि तीर्थानि यत्रयत्र महेश्वर ॥  
तानि तानीह मे काश्यां तत्रतत्र वद प्रभो ॥ ४ ॥  
॥ देवदेव उवाच ॥ ॥  
शृणु देवि विशालाक्षि तीर्थं लिङ्गमुदाहृतम् ॥  
जलाशयेपि तीर्थाख्या जाता मूर्ति परिग्रहात् ॥ ॥ ५ ॥  
मूर्तयो ब्रह्मविष्ण्वर्कशिवविघ्नेश्वरादिकाः ॥  
लिङ्गं शैवमिति ख्यातं यत्रैतत्तीर्थमेव तत् ॥६॥  
वाराणस्यां महादेवः प्रथमं तीर्थमुच्यते ॥  
तदुत्तरे महाकूपः सारस्वतपदप्रदः ॥ ७ ॥  
क्षेत्रपूर्वोत्तरेभागे तद्दृष्टं पशुपाशहृत् ॥  
तत्पश्चाद्विग्रहवती पूज्या वाराणसी नरैः ॥ ८ ॥  
सा पूजिता प्रयत्नेन सुखवस्तिप्रदा सदा ॥  
महादेवस्य पूर्वेण गोप्रेक्षं लिङ्गमुत्तमम् ॥ ९ ॥  
तद्दर्शनाद्भवेत्सम्यग्गोदानजनितं फलम् ॥  
गोलोकात्प्रेषिता गावः पूर्वं यच्छम्भुना स्वयम् ॥ 4.2.97.१० ॥  
वाराणसीं समायाता गोप्रेक्षं तत्ततः स्नृतम् ॥  
गोप्रेक्षाद्दक्षिणेभागे दधीचीश्वरसञ्ज्ञितम् ॥११॥  
तद्दर्शनाद्भवेत्पुंसां फलं यज्ञसमुद्भवम् ॥  
अत्रीश्वरं तु तत्प्राच्यां मधुकैटभपूजितम् ॥ १२ ॥  
लिङ्गं दृष्ट्वा प्रयत्नेन वैष्णवं पदमृच्छति ॥  
गोप्रेक्षात्पूर्वदिग्भागे लिङ्गं वै विज्वरं स्मृतम् ॥१३॥  
तस्य सम्पूजनान्मर्त्यो विज्वरो जायते क्षणात् ॥  
प्राच्यां वेदेश्वरस्तस्य चतुर्वेदफलप्रदः ॥ १४ ॥  
वेदेश्वरादुदीच्यां तु क्षेत्रज्ञश्चादिकेशवः ॥  
दृष्टं त्रिभुवनं सर्वं तस्य सन्दर्शनाद्ध्रुवम् ॥ १५ ॥  
सङ्गमेश्वरमालोक्य तत्प्राच्याम जायतेनघः ॥  
चतुर्मुखेन विधिना तत्पूर्वेण चतुर्मुखम् ॥ १६ ॥  
प्रयागसञ्ज्ञकम लिङ्गमर्चितम ब्रह्मलोकदम् ॥  
तत्र शान्तिकरी गौरी पूजिता शान्तिकृद्भवेत् ॥ १७ ॥  
वरणायास्तटे पूर्वे पूज्यं कुन्तीश्वरं नृभिः ॥  
तत्पूजनात्प्रजायन्ते पुत्रा निजकुलोज्ज्वलाः ॥ १८॥  
कुन्तीश्वरादुत्तरतस्तीर्थं वै कापिलो ह्रदः ॥  
तत्र वै स्नानमात्रेण वृषभध्वजपूजनात् ॥ १९ ।  
राजसूयस्य यज्ञस्य फलं त्वविकलं भवेत् ॥  
रोरवादिषु ये केचित्पितरः कोटिसम्मिताः ॥4.2.97.२०॥  
तत्र श्राद्धे कृते पुत्रैः पितृलोकं प्रयान्ति ते ॥  
आनुसूयेश्वरं लिङ्गं गोप्रेक्षादुत्तरे मुने॥ २१ ॥  
तद्दर्शनाद्भवेत्स्त्रीणां पातिव्रत्य फलं स्फुटम् ॥  
तल्लिङ्गपूर्वदिग्भागे पूज्यः सिद्धिविनायकः ॥२२॥  
यां सिद्धिं यः समीहेत स तामाप्नोति तन्नतेः ॥  
हिरण्यकशिपोर्लिङ्गं गणेशात्पश्चिमे ततः ॥२३॥  
हिरण्यकूपस्तत्रास्ति हिरण्याश्वसमृद्धिकृत् ॥ २४ ॥  
मुण्डासुरेश्वरं लिङ्गं तत्प्रतीच्यां च सिद्धिदम्॥  
अभीष्टदं तु नैर्ऋत्यां गोप्रेक्षाद्वृषभेश्वरम् ॥ २५ ॥  
मुने स्कन्देश्वरं लिङ्गं महादेवस्य पश्चिमे ॥  
तल्लिङ्गपूजनान्नृणां भवेन्मम सलोकता ॥ २६ ॥  
तत्पार्श्वतो हि शाखेशो विशाखेशश्च तत्र वै ॥  
नैगमेयेश्वरस्तत्र येन्ये नन्द्यादयो गणाः ॥ २७ ॥  
तेषामपि हि लिङ्गानि तत्र सन्ति सहस्रशः ॥  
तद्दर्शनाद्भवेत्पुंसां तत्तद्गणसलोकता ॥ २८॥  
नन्दीश्वरात्प्रतीच्यां च शिलादेशः कुधीहरः ॥  
महाबलप्रदस्तत्र हिरण्याक्षेश्वरः शुभः ॥ २९ ॥  
तद्दक्षिणेट्टहासाख्यं लिङ्गं सर्वसुखप्रदम् ॥  
प्रसन्नवदनेशाख्यं लिङ्गं तस्योत्तरे शुभम् ॥4.2.97.३० ॥  
प्रसन्नवदनस्तिष्ठेद्भक्तस्तद्दर्शनाच्छुभात् ॥  
तदुत्तरे प्रसन्नोदं कुण्डं नैर्मल्यदं नृणाम् ॥ ३१ ॥  
प्रतीच्यामट्टहासस्य मित्रावरुणनामनी ॥  
लिङ्गे तल्लोकदे पूज्ये महापातकहारिणी ॥ ३२ ॥  
नैर्ऋत्यां चाट्टहासस्य वृद्धवासिष्ठसञ्ज्ञकम् ॥  
लिङ्गं तत्पूजनात्पुंसां ज्ञानमुत्पद्यते महत् ॥ ३३ ॥  
वसिष्ठेश समीपस्थः कृष्णेशो विष्णुलोकदः ॥  
तद्याम्यां याज्ञवल्क्येशो ब्रह्मतेजोविवधर्नः ॥ ३४ ॥  
प्रह्लादेश्वरमभ्यर्च्य तत्पश्चाद्भक्तिवर्धनम् ॥  
स्वयंलीनः शिवो यत्र भक्तानुग्रहकाम्यया ॥ ३५ ॥  
अतः स्वलीनं तत्पूर्वे लिङ्गं पूज्यं प्रयत्नतः ॥  
सदैव ज्ञाननिष्ठानां परमानन्दमिच्छताम् ॥  
या गतिर्विहिता तेषां स्वलीने सा तनुत्यजाम् ॥ ३६ ॥  
वैरोचनेश्वरं लिङ्गं स्वलीनात्पुरतः स्थितम्॥  
तदुत्तरे बलीशं च महाबलविवर्धनम् ॥ ३७ ॥  
तत्रैव लिङ्गं बाणेशं पूजितं सर्वकामदम् ॥  
चन्द्रेश्वरस्य पूर्वेण लिङ्गं विद्येश्वराभिधम् ॥ ३८ ॥  
सर्वाविद्याः प्रसन्नाः स्युस्तस्य लिङ्गस्य सेवनात् ॥  
तद्दक्षिणे तु वीरेशो महासिद्धि विधायकः ॥३९॥  
तत्रैव विकटा देवी सर्वदुःखौघमोचनी ॥  
पञ्चमुद्रं महापीठं तज्ज्ञेयं सर्वसिद्धिदम् ॥ 4.2.97.४० ॥  
तत्र जप्ता महामन्त्राः क्षिप्रं सिध्यन्ति नान्यथा ॥  
तत्पीठे वायुकोणे तु सम्पूज्यः सगरेश्वरः ॥४१ ॥  
तदर्चनादश्वमेधफलं त्वविकलं भवेत् ॥  
तदीशाने च वालीशस्तिर्यग्योनि निवारकः ॥ ४२ ॥  
महापापौघविध्वंसी सुग्रीवेशस्तदुत्तरे ॥  
हनूमदीश्वरस्तत्र ब्रह्मचर्यफलप्रदः ॥ ४३ ॥  
महाबुद्धिप्रदस्तत्र पूज्यो जाम्बवतीश्वरः ॥  
आश्विने येश्वरौ पूज्यौ गङ्गायाः पश्चिमे तटे ॥ ४४ ॥  
तदुत्तरे भद्रह्रदो गवां क्षीरेण पूरितः ॥  
कपिलानां सहस्रेण सम्यग्दत्तने यत्फलम् ॥ ४५ ॥  
तत्फलं लभते मर्त्यः स्नातो भद्रह्रदे ध्रुवम् ॥  
पूर्वाभाद्रपदा युक्ता पौर्णमासी यदा भवेत् ॥ ४६ ॥  
तदा पुण्यतमः कालो वाजिमेधफलप्रदः ॥  
ह्रद पश्चिम तीरे तु भद्रेश्वर विलोकनात् ॥ ४७ ॥  
गोलोकं प्राप्नुयात्तस्मात्पुण्यान्नैवात्र संशयः ॥  
भद्रेश्वराद्यातुधान्यामुपशान्त शिवो मुने ॥ ४८ ॥  
तस्य लिङ्गस्य संस्पर्शात्परा शान्तिं समृच्छति ॥  
उपशान्त शिवं लिङ्गं दृष्ट्वा जन्मशतार्जितम् ॥४९॥  
त्यजेदश्रेयसो राशिं श्रेयोराशिं च विन्दति ॥  
तदुत्तरे च चक्रेशो योनिचक्र निवारकः ॥ 4.2.97.५० ॥  
तदुत्तरे चक्रह्रदो महापुण्यविवर्धनः ॥  
स्नात्वा चक्रह्रदे मर्त्यश्चक्रेशं परिपूज्य च ॥ ५१ ॥  
शिवलोकमवाप्नोति भावितेनान्तरात्मना ॥  
तन्नैर्ऋते च शूलेशो द्रष्टव्यश्च प्रयत्नतः ॥ ५२ ॥  
शूलं तत्र पुरा न्यस्तं स्नानार्थं वरवर्णिनि ॥  
ह्रदस्तत्र समुत्पन्नः शूलेशस्याग्रतो महान् ॥ ५३ ॥  
स्नानं कृत्वा ह्रदे तत्र दृष्ट्वा शूलेश्वरं विभुम् ॥  
रुद्रलोकं नरा यान्ति त्यक्त्वा संसारगह्वरम् ॥५४॥  
तत्पूर्वतो नारदेन तपस्तप्तं महत्तरम्॥  
लिङ्गं च स्थापितं श्रेष्ठं कुण्डं चापि शुभं कृतम् ॥ ५५ ॥  
तत्र कुण्डे नरः स्नात्वा दृष्ट्वा वै नारदेश्वरम् ॥  
संसाराब्धिमहाघोरं सन्तरेन्नात्र सञ्जयः ॥ ५६ ॥  
नारदेश्वर पूर्वेण दृष्ट्वाऽवभ्रातकेश्वरम् ॥  
निर्मलां गतिमाप्नोति पापौघं च विमुञ्चति ॥ ५७ ॥  
तदग्रे ताम्रकुण्डं च तत्र स्नातो न गर्भभाक् ॥  
विघ्नहर्ता गणाध्यक्षस्तद्वायव्ये सुविघ्नहृत् ॥ ५८ ॥  
तत्र विघ्नहरं कुण्डं तत्र स्नातो न विघ्नभाक् ॥  
अनारकेश्वरं लिङ्गं तदुदग्दिशि चोत्तमम् ॥ ५९ ॥  
कुण्डं चानारकाख्यं वै तत्र स्नातो न नारकी ॥  
वरणायास्तटे रम्ये वरणेशस्तदुत्तरे ॥ 4.2.97.६० ॥  
तत्र पाशुपतः सिद्धस्त्वक्षपादो महामुने ॥  
अनेनैव शरीरेण शाश्वतीं सिद्धिमागतः ॥ ६१ ॥  
तत्पश्चिमे च शैलेशः परनिर्वाणकामदः ॥  
कोटीश्वरं तु तद्याम्यां लिङ्गं शाश्वतसिद्धिदम् ॥ ६२ ॥  
कोटितीर्थे ह्रदे स्नात्वा कोटीशं परिपूज्य च ॥  
गवां कोटिप्रदानस्य फलमाप्नोति मानवः ॥ ६३ ॥  
महाश्मशानस्तम्भोस्ति कोटीशाद्वह्निदिक्स्थितः ॥  
तस्मिन्स्तम्भे महारुद्रस्तिष्ठते चोमया सह ॥ ६४ ॥  
तं स्तम्भं समलङ्कृत्य नरस्तत्पदमाप्नुयात् ॥  
तत्रैव तीर्थं परमं कपालेश समीपतः ॥६५॥  
कपालमोचनं नाम तत्र स्नातोऽश्वमेधभाक् ॥  
ऋणमोचनतीर्थं तु तदुदग्दिशि शोभनम् ॥ ६६ ॥  
तत्र तीर्थे नरः स्नात्वा मुक्तो भवति चर्णतः ॥  
तत्रैवाङ्गारकं तीर्थं कुण्डं चाङ्गारनिर्मलम् ॥ ६७ ॥  
स्नात्वाङ्गारक तीर्थे तु भवेद्भूयो न गर्भभाक् ॥  
अङ्गारवारयुक्तायां चतुर्थ्यां स्नाति यो नरः ॥  
व्याधिभिर्नाभि भूयेत न च दुःखी कदाचन ॥ ६८ ॥  
विश्वकर्मेश्वरं लिङ्गं ज्ञानदं च तदुत्तरे ॥  
महामुण्डेश्वरं लिङ्गं तस्य दक्षिणतः शुभम्॥ ६९ ॥  
कूपः शुभोद नामापि स्नातव्यं तत्र निश्चितम् ॥  
तत्र मुण्डमयी माला मया क्षिप्तातिशोभना ॥ 4.2.97.७० ॥  
महामुण्डा ततो देवी समुत्पन्नाघहारिणी ॥  
खट्वाङ्गं च धृतं तत्र खट्वाङ्गेशस्ततोभवत् ॥ ७१ ॥  
निष्पापो जायते मर्त्यः खट्वाङ्गेश विलोकनात् ॥  
भुवनेशस्ततो याम्यां कुण्डं च भुवनेश्वरम् ॥ ७२ ॥  
तत्र कुण्डे नरः स्नातो भुवने शोभवेन्नरः ॥  
तद्याम्यां विमलेशश्च कुण्डं च विमलोदकम् ॥ ७३ ॥  
तत्र स्नात्वा विलोक्येशं विमलो जायते नरः ॥  
तत्र पाशुपतः सिद्धस्त्र्यम्बको नाम नामतः ॥ ७४ ॥  
अनेनैव शरीरेण रुद्रलोकमवाप्तवान् ॥  
भृगोरायतनं तस्य पश्चिमेऽतीव पुण्यदम् ॥ ७२ ॥  
विधिपूर्वं तदभ्यर्च्य प्राप्नुयाच्छिवमन्दिरम् ॥  
शुभेश्वरश्च तद्याम्यां महाशुभफलप्रदः ॥ ७६ ॥  
तत्र सिद्धः पाशुपतः कपिलर्षिर्महातपाः ॥  
तत्रास्ति हि गुहा रम्या कपिलेश्वर सन्निधौ ॥ ७७ ॥  
तां गुहां प्रविशेद्यो वै न स गर्भे विशेत्क्वचित् ॥  
तत्र यज्ञोदकूपोस्ति वाजिमेधफलप्रदः ॥ ७८ ॥  
ओङ्कार एष एवासावादिवर्णमयात्मकः ॥  
मत्स्योदर्युत्तरे कूले नादेशस्त्वहमेव च ॥ ७९ ॥  
नादेशः परमं ब्रह्म नादेशः परमा गतिः ॥  
नादेशः परमं स्थानं दुःखसंसारमोचनम् ॥ 4.2.97.८० ॥  
कदाचित्तस्य देवस्य दर्शने याति जाह्नवी ॥  
मत्स्योदरी सा कथिता स्नानं पुण्यैरवाप्यते ॥ ८१ ॥  
मत्स्योदरी यदा गङ्गा पश्चिमे कपिलेश्वरम् ॥  
समायाति महादेवि तदा योगः सुदुर्लभः ॥ ८२ ॥  
उद्दालकेश्वरं लिङ्गमुदीच्यां कपिलेश्वरात् ॥  
तद्दर्शनेन संसिद्धिः परा सर्वैरवाप्यते ॥ ८३ ॥  
तदुत्तरे बाष्कुलीशं लिङ्गं सर्वार्थसिद्धिदम् ॥  
बाष्कुलीशाद्दक्षिणतो लिङ्गं वै कौस्तुभेश्वरम् ॥ ८४ ॥  
तस्यार्चनेन रत्नौघैर्न वियुज्येत कर्हिचित् ॥  
शङ्कुकर्णेश्वरं लिङ्गं कौस्तुभेश्वरदक्षिणे ॥ ॥ ८५ ॥  
संसेव्य परमं ज्ञानं लभेदद्यापि साधकः ॥  
अघोरेशो गुहाद्वारि कूपस्तस्योत्तरे शुभः ॥ ८६ ॥  
अघोरोद इति ख्यातो वाजिमेधफलप्रदः ॥  
गर्गेशो दमनेशश्च तत्र लिङ्गद्वयं शुभम् ॥ ८७ ॥  
अनेनैवेह देहेन यत्र तौ सिद्धिमापतुः ॥  
तल्लिङ्गयोः समर्चातः सिद्धिर्भवति वाञ्छिता ॥ ८८ ॥  
तद्दक्षिणे महाकुण्डं रुद्रावास इति स्मृतम् ॥  
तत्र रुद्रेशमभ्यर्च्य कोटिरुद्रफलं लभेत् ॥ ८९ ॥  
चतुर्दशी यदापर्णे रुद्रनक्षत्र संयुता ॥  
तदा पुण्यतमः कालस्तस्मिन्कुण्डे महाफलः ॥ 4.2.97.९० ॥  
रुद्रकुण्डे नरः स्नात्वा दृष्ट्वा रुद्रेश्वरं विभुम् ॥  
यत्रतत्र मृतो वापि रुद्रलोकमवाप्नुयात् ॥ ९१ ॥  
रुद्रस्य नैर्ऋते भागे लिङ्गं तत्र महालयम् ॥  
तदग्रे पितृकूपोस्ति पितॄणामालयः परः ॥९२॥  
तत्र श्राद्धं नरः कृत्वा पिण्डान्कूपे परिक्षिपेत् ॥  
एकविंशकुलोपेतः श्राद्धकृद्रुद्रलोकभाक् ॥ ९३ ॥  
तत्र वैतरणी नाम दीर्घिका पश्चिमानना ॥  
तस्यां स्नातो नरो देवि नरकं नैव गच्छति ॥ ९४ ॥  
बृहस्पतीश्वरं लिङ्गं रुद्रकुण्डाच्च पश्चिमे ॥  
गुरुपुष्यसमायोगे दृष्ट्वा दिव्यां लभेद्गिरम् ॥ ९५ ॥  
रुद्रावासाद्दक्षिणतः कामेशं लिङ्गमुत्तमम् ॥  
तद्दक्षिणे महाकुण्डं स्नानाच्चिन्तित कामदम् ॥ ९६ ॥  
चैत्रशुक्ल त्रयोदश्यां तत्र यात्रा च कामदा ॥  
नलकूबर लिङ्गं च प्राच्यां कामेश्वराच्छुभम् ॥९७॥  
तदग्रे पावनः कूपो धनधान्य समृद्धिदः ॥  
नलकूबरपूर्वेण सूर्याचन्द्रमसेश्वरौ ॥ ९६ ॥  
अज्ञानध्वान्तपटलीं हरतस्तौ समर्चितौ ॥  
तद्दक्षिणेध्वकेशश्च दृष्टो मोहविनाशनः ॥ ॥९९॥  
तत्र सिद्धीश्वरं लिङ्गं महासिद्धिसमर्पकम् ॥  
तत्रैव मण्डलेशश्च मण्डलेशपदप्रदः ॥ 4.2.97.१०० ॥  
कामकुण्डस्य पूर्वेण च्यवनेशः समृद्धिदः ॥  
तत्रैव सनकेशश्च राजसूयफलप्रदः ॥ १ ॥  
सनत्कुमार लिङ्गं च तत्पश्चाद्योगसिद्धिकृत् ॥  
तदुत्तरे सनन्देशो महाज्ञान समर्थकः ॥२॥  
तद्याम्यामाहुतीशश्च दृष्टो होमफलप्रदः ॥  
तद्याम्यां पुण्यजनकं लिङ्गं पञ्चशिखेश्वरम् ॥ ३ ॥  
मार्कण्डेय ह्रदस्तस्य पश्चिमे पुण्यवर्धनः ॥  
तस्मिन्ह्रदे नरः स्नात्वा किं भूयः परिशोचति ॥ ४॥  
तत्र स्नानं च दानं च भवेदक्षय पुण्यदम् ॥  
तदुत्तरे च कुण्डेशः सर्वसिद्धैर्नमस्कृतः ॥५॥  
दीक्षां पाशुपतीं लब्ध्वा द्वादशाब्देन यत्फलम् ॥  
तत्फलं लभते विप्र मर्त्यः कुण्डेश दर्शनात् ॥ ॥ ६ ॥  
मार्कण्डेय ह्रदात्पूर्वं शाण्डिल्येशः सुपुण्यदः ॥  
तत्पश्चिमे च चण्डेशश्चण्डांशु ग्रहणाघहृत् ॥ ७ ॥  
दक्षिणे च कपालेशात्कुण्डं श्रीकण्ठसञ्ज्ञितम् ॥  
तत्र कुण्डे नरः स्नात्वा दाता स्याच्छ्रीप्रभावतः ॥ ८ ॥  
महालक्ष्मीश्वरं लिङ्गं तस्य कुण्डस्य सन्निधौ ॥  
महालक्ष्मीं समभ्यर्च्य स्नातस्तत्कुण्डवारिषु ॥९॥  
चामरासक्तहस्ताभिर्दिव्यस्त्रीभिश्च वीज्यते ॥  
यदा मत्स्योदरीं यान्ति स्वर्गलोकाद्दिवौकसः ॥  
तदा तेनैव मार्गेण यान्ति स्त्रीभिर्वृताः सुखम् ॥4.2.97.११०॥  
स्वर्गद्वारमतः ख्यातं तत्स्थानं मुनिसत्तम ॥  
तत्कुण्ड दक्षिणेभागे लिङ्गं ब्रह्मपदप्रदम् ॥ ११ ॥  
गायत्रीश्वर सावित्रीश्वरौ पूज्यौ प्रयत्नतः ॥  
मत्स्योदर्यास्तटे रम्ये लिङ्गं सत्यवतीश्वरम् ॥१२॥  
तयोः पूर्वेण सम्पूज्य तपःश्री परिवर्धनम् ॥  
उग्रेश्वरं महालिङ्गं लक्ष्मीशात्पूर्वदिक्स्थितम् ॥१३॥  
जातिस्मरो भवेन्मर्त्यस्तल्लिङ्गस्य समर्चनात् ॥  
तद्दक्षिणे चोग्रकुण्डं स्नानात्कनखलाधिकम् ॥ १४ ॥  
करवीरेश्वरं लिङ्गन्तस्य कुण्डंस्य पश्चिमे ॥  
तस्य दर्शनतः पुंसां जायते रोगसङ्क्षयः ॥ १५ ॥  
तद्वाव्ये मरीचीशं कुण्डं चाघौघनाशनम् ॥  
तत्पश्चाच्चेन्द्रकुण्डं लिङ्गं चेन्द्रेश्वरं मुने ॥ १६ ॥  
इन्द्रेशाद्दक्षिणेभागे शुभा कर्कोटवापिका ॥  
तत्र वापीजले स्नात्वा दृष्ट्वा कर्कोटकेश्वरम् ॥ ॥ १७ ॥  
नागानामाधिपत्यं तु जायते नात्र संशयः ॥  
तत्पश्चाद्दृमिचण्डेशो ब्रह्महत्याहरो हरः ॥ १८॥  
तद्दक्षिणे महाकुण्डं रुद्रलोकफलप्रदम् ॥  
तत्पश्चिमे महालिङ्गमग्नीश इति विश्रुतम् ॥ १९ ॥  
आग्नेयं नाम कुण्डं च तत्पूर्वेग्निसलोकदम् ॥  
आग्नेयेश्वरतः प्राच्यां कुण्डं तद्दक्षिणे शुभम्॥ 4.2.97.१२० ॥  
तत्र कुण्डे नरः स्नात्वा स्वर्गे वसति पूर्वजैः ॥  
तत्प्राच्यां बालचन्द्रेशश्चन्द्रलोकगतिप्रदः ॥ २१ ॥  
परितो बालचन्द्रेशं गणलिङ्गान्यनेकशः ॥  
विलोक्य तानि लिङ्गानि गाणपत्यं पदं लभेत् ॥२२ ॥  
बालचन्द्र समीपे तु कूपः पितृगणप्रियः ॥  
तत्र श्राद्धप्रदः स्नात्वा पितॄन्सप्ताऽत्र तारयेत् ॥ २३ ॥  
तदन्धोः पूर्वतो लिङ्गं पुण्यं विश्वेश्वराह्वयम्॥  
विश्वेश्वरस्य पूर्वेण वृद्धकालेश्वरो हरः ॥ २४ ॥  
कालोदो नाम कूपोस्ति तदग्रे सर्वरोगहृत् ॥  
यैस्तु तत्रोदकं पीतं स्त्रीभिः पुम्भिः स्वकर्मभिः ॥ २५ ॥  
न तेषां परिवर्तोत्र कल्पकोटिशतैरपि ॥  
तत्पीत्वा जन्मबन्धोत्थाद्भयान्मुच्येत मानवः ॥ २६ ॥  
तत्र कूपे तु यद्दत्तं दानं शिवरतात्मनाम् ॥  
संवर्तेपि न तस्यास्ति नाशः कलशसम्भव ॥२७॥  
खण्डस्फुटितसंस्कारं तत्र कुर्वन्ति ये नराः ॥  
ते रुद्रलोकमासाद्य मोदन्ते सुखिनः सदा ॥ २८ ॥  
कालेशाद्दक्षिणे भागे मृत्य्वीशस्त्वपमृत्युहृत् ॥  
लिङ्गं दक्षेश्वराह्वं च ततः कूपादुदग्दिशि ॥ २९ ॥  
अपराधसहस्रं तु नश्येत्तस्य समर्चनात् ॥ 4.2.97.१३० ॥  
महाकालेश लिङ्गं च दक्षेशात्पूर्वतो महत् ॥  
महाकुण्डे नरः स्नात्वा महाकालं तु योर्चयेत् ॥३१॥  
अर्चितं तेन वै तत्र जगदेतच्चराचरम् ॥  
अन्तकेश्वरमालोक्य तद्याम्यां नान्तकस्य भीः ॥ ३२ ॥  
हस्तिपालेश्वरं लिङ्गं तस्य दक्षिणतो मुने॥  
तस्य पूजनतो याति पुण्यं वै हस्तिदानजम् ॥ ३३ ॥  
तत्रैरावतकुण्डं च लिङ्गमैरावतेश्वरम् ॥  
तल्लिङ्गमर्चयन्मर्त्यो धनधान्यसमृद्धिभाक् ॥ ३४ ॥  
तद्दक्षिणे श्रेयसे च लिङ्गं स्यान्मालतीश्वरम् ॥  
हस्तीश्वरादुत्तरे तु जयन्तेशो जयप्रदः ॥ ३५ ॥  
बन्दीश्वरो महाकाल कुण्डादुत्तरतः शुभः ॥  
बन्दिकुण्डं च विख्यातं वाराणस्यां महाघहृत्॥ ३६॥  
तत्र स्नानेन दानेन श्राद्धेनाक्षयमश्नुते ॥  
धन्वन्तरीश्वरं लिङ्गं कुण्डं तन्नाम चैव हि ॥ ३७ ॥  
तस्य लिङ्गस्य नामान्यत्कुण्डनामान्यदेव हि ॥  
तुङ्गेश्वरं लिङ्ग नाम कुण्डं वैद्येश्वराभिधम् ॥ ३८ ॥  
सुधामय्यो महौषध्यः क्षिप्तास्तत्र महाधियः ॥  
तत्कुण्डस्नानतस्तस्मात्तल्लिङ्ग परिवीक्षणात् ॥  
नश्यन्ति व्याधयः सर्वे सह पापैः सुदारुणैः ॥ ३९ ॥  
तदुत्तरे हलीशेशः सर्वव्याधिनिपूदनः ॥  
शिवेश्वरः शिवकरस्तुङ्गनाम्नश्च दक्षिणे ॥ 4.2.97.१४० ॥  
जमदग्नीश्वरं लिङ्गं शिवेशाद्दक्षिणे शुभम् ॥  
तत्पश्चिमे भैरवेशः कूपस्तस्योत्तरे शुभः ॥४१ ॥  
तदुदस्पर्शमात्रेण सर्वयज्ञफलं लभेत् ॥  
तत्कूपपश्चिमे भागे सुकेशो योगसिद्धिदः ॥ ४२ ॥  
तन्नैर्ऋत्यां च व्यासेशः कूपश्च विमलोदकः ॥  
व्यासकूपे नरः स्नात्वा तर्पयित्वा सुरान्पितॄन् ॥ ४३ ॥  
अक्षयं लभते लोकं यत्रकुत्राभिकाङ्क्षितम् ॥  
व्यासतीर्थात्पश्चिमतो घण्टाकर्णो ह्रदो महान् ॥ ४४ ॥  
घण्टाकर्णह्रदे स्नात्वा व्यासम्श परिदर्शनात् ॥  
यत्रतत्र मृतो वापि वाराणस्यां मृतो भवेत् ॥ ४५ ॥  
घण्टाकर्ण समीपे तु पञ्चचूडाप्सरः सरः ॥  
पञ्चचूडाजले स्नात्वा दृष्ट्वा देवं तमीश्वरम् ॥ ४६॥  
स्वर्गलोकं नरो याति पञ्चचूडाप्रियो भवेत् ॥  
गौरीकूपस्ततोवाच्यां सर्वजाड्यविनाशनः ॥ ४७ ॥  
पञ्चचूडोत्तरे भागे तीर्थं चाशोकसञ्ज्ञितम्॥  
मन्दाकिनी महातीर्थं तदुदीच्यां महाघहृत् ॥ ४८ ॥  
स्वर्गलोकेपि सा पुण्या किं पुनर्मानवे मुने ॥  
तदुत्तरे मध्यमेशो मध्ये क्षेत्रं स्वपित्यहो ॥४९॥  
तत्र जागरणं कृत्वाऽशोकाष्टम्यां मधौ नरः ॥  
न जातु शोकं लभते सदानन्दमयो भवेत्॥4.2.97.१५०॥  
मुक्तिक्षेत्रप्रमाणं च क्रोशं क्रोशं च सर्वतः॥  
आरभ्य लिङ्गादस्माच्च पुण्यदान्मध्यमेश्वरात् ॥५१॥  
एतदेव सदा प्राहुः सर्वे वै प्रपितामहाः ॥  
कश्चिदस्मत्कुले जातो मन्दाकिन्या जलाप्लुतः ॥५२॥  
भोजयेत्प्रयतो विप्रान्यतीन्पाशुपतानपि ॥  
मदाकिन्यां नरः स्नात्वा दृष्ट्वा वै मध्यमेश्वरम् ॥ ५३ ॥  
एकविंशत्कुलोपेतो रुद्रलोके वसेच्चिरम् ॥  
मध्यमेशादवाच्यां च विश्वेदेवेश्वरः शुभः ॥५४॥  
तदर्चनादर्चिताः स्युर्विश्वेदेवास्त्रयोदश ॥  
तत्पूर्वे वीरभद्रेशो महावीरपदप्रदः ॥५५॥  
भद्रदा भद्र्काली च तस्य दक्षिणतः शुभा ॥  
भद्राकाल ह्रदो नाम तत्रातीव शुभप्रदः ॥५६॥  
आपस्तम्बेश्वरं लिङ्गं तत्प्राच्यां ज्ञानदं परम् ॥  
तदुत्तरे पुण्यकूपस्तत्पश्चाच्छौनको ह्रदः ॥ ५७ ॥  
ह्रदपश्चिमतो लिङ्गं शौनकेशं सुधीप्रदम् ॥  
ह्रदे तत्र नरः स्नात्वा दृष्ट्वा वै शौनकेश्वरम् ॥ ५८ ॥  
ज्ञानं तत्संलभेद्दिव्यं येन मृत्युं तरत्यसौ ॥  
तद्दक्षिणे जम्बुकेशस्तिर्यग्योनि निवारकः ॥५९॥  
तदुत्तरे मतङ्गेशो गानविद्याप्रबोधकः ॥  
मतङ्गेशस्य वायव्ये नानालिङ्गानि सर्वतः ॥4.2.97.१६०॥  
मुनिभिः स्थापितानीह सर्वसिद्धिप्रदानि च ॥  
ब्रह्मरातेश्वरं लिङ्गं मतङ्गेशाच्च दक्षिणे ॥६१॥  
तल्लिङ्गदर्शनादायुर्नान्तराच्छिद्यते क्वचित् ॥  
तत्राज्यपेश्वरं लिङ्गं पितृलिङ्गान्यनेकशः ॥  
तल्लिङ्गसेवया सर्वे तुष्यन्ति प्रपितामहाः ॥ ६२ ॥  
तद्दक्षिणे सिद्धकूपः सिद्धाः सन्ति सहस्रशः॥  
वायुरूपास्तु ये सिद्धा ये सिद्धा भानुरश्मिगाः ॥ ६३ ॥  
तैः स्थापितं तु यल्लिङ्गं तत्सिद्धेश्वरमीरितम् ॥  
तस्य सन्दर्शनादेव सर्वाः स्युः सिद्धयोऽमलाः ॥ ६४ ॥  
तत्पश्चिमे सिद्धवापी पीता स्नाता च सिद्धिदा ॥  
प्राच्यां च सिद्धकूपाद्वै लिङ्गं व्याघ्रेश्वराभिधम् ॥ ६५ ॥  
तल्लिङ्गदर्शनान्नृणां न भयं व्याघ्रचोरजम् ॥  
ज्येष्ठेश्वरं च तद्याम्यां ज्येष्ठस्थानेति सिद्धिदम् ॥६६॥  
तद्दक्षिणे मुदां धाम लिङ्गं प्रहसितेश्वरम् ॥  
तदुत्तरे निवासेश काशीवासफलप्रदः ॥ ६७ ॥  
चतुःसमुद्रकूपोस्ति तत्राब्धिस्नान पुण्यदः ॥  
ज्येष्ठा देवी तु तत्रास्ति नता ज्येष्ठपदप्रदा ॥ ६८ ॥  
अवाच्यां व्याघ्रलिङ्गाच्च लिङ्गं चण्डीश्वराभिधम् ॥  
तदुत्तरे दण्डखातं सरः पितृमुदावहम् ॥ ६९ ॥  
ग्रहणानन्तरे स्नानं दण्डखातेति पुण्यदम् ॥  
जैगीषव्य गुहा तत्र तत्र लिङ्गं तदाह्वयम्॥4.2.97.१७०॥  
त्रिरात्रोपोषितस्तत्र ज्ञानं लभ्येत निर्मलम् ॥  
महापुण्यप्रदं लिङ्गं तत्पश्चाद्देवलेश्वरम् ॥ ७१ ॥  
शतकालस्तत्समीपे शतं कालानुमापतिः ॥  
तल्लिङ्गाविर्भवे काश्यां कालयामास कुम्भज ॥ ७२ ॥  
तल्लिङ्गदशर्नादायुः शतवर्षाण्यखण्डितम् ॥  
शातातपेशस्तद्याम्यां महाजपफलप्रदः ॥ ७३ ॥  
तत्पश्चिमे हेतुकेशो हेतुभूतो महाफले ॥  
तद्दक्षिणेक्षपादेशो महाज्ञानप्रर्वतकः ॥ ७४ ॥  
तदग्रे च कणादेशस्तत्र पुण्योदकः प्रहिः ॥  
स्नात्वा काणादकूपे यः कणादेशं समर्चयेत् ॥ ७५॥  
न धनेन न धान्येन त्यज्यते स कदाचन ॥  
तस्य दक्षिणतो दृश्यो भूतीशो भूतिकृत्सताम् ॥७६॥  
तत्पश्चिमेऽघसंहर्तृ आषाढीश्वर सञ्ज्ञितम् ॥  
दुर्वासेशश्च तत्पूर्वे सर्वकामसमृद्धिकृत् ॥७७ ॥  
तद्याम्यां भारभूतेशः पापभारापहारकः ॥  
व्यासेश्वरस्य पूर्वेण द्वौ शङ्खलिखितेश्वरौ ॥  
तौ दृश्यौ यत्नतः काश्यां महाज्ञान प्रवर्तकौ ॥ ७८॥  
यत्समाप्याप्यते पुण्यं निष्ठा पाशुपतव्रतम् ॥  
तदाप्यतेत्र विश्वेश सकृदीक्षणतः क्षणात् ॥७९॥  
तदीशानेवधूतेशो योगज्ञानप्रवर्तकः ॥  
तीर्थं चैवावधूतेशं सर्वकल्मषनाशकृत् ॥4.2.97.१८०॥  
अवधूतेश्वरात्पूर्वे लिङ्गं पशुपतीश्वरम् ॥  
तल्लिङ्गसेवया पुंसां पशुपाशविमोक्षणम् ॥८१॥  
तद्दक्षिणे गोभिलेशो महाभिलषितप्रदः।  
जीमूतवाहनेशश्च तत्पश्चाल्लिङ्गमुत्तमम् ॥ ८२ ॥  
विद्याधरपदप्राप्तिस्तल्लिङ्गपरिसेवनात्॥  
मयूखार्कः पञ्चनदे गभस्तीशश्च तत्र वै ॥ ८३ ॥  
दधिकल्पह्रदो नाम तदुदीच्यां महाप्रहिः ॥  
दुर्लभं तत्प्रहिस्नानं दुर्लभं च तदीक्षणम् ॥ ८४ ॥  
गभस्तीशोत्तरे भागे दधिकल्पेश्वरो हरः ॥  
नरस्तमाशु संवीक्ष्य कल्पं त्र्यक्षपुरे वसेत् ॥ ८५ ॥  
गभस्तीशाद्दक्षिणे तु मङ्गलां मङ्गलालयाम् ॥  
उद्दिश्य मङ्गलां गौरीं भोजयेद्द्विजदम्पती ॥ ८६ ॥  
अलङ्कृत्य यथाशक्ति तत्पुण्यान्तो न कर्हिचित् ॥  
क्षितिप्रदक्षिणफला मङ्गलैका प्रदक्षिणा ॥ ८७ ॥  
वदनप्रेक्षणादेवी मुखप्रेक्षेश्वरोत्तरे ॥  
मङ्गलायाः समीपे तु सर्वसिद्धिकरी शिवा ॥ ८८ ॥  
लिङ्गे त्वष्ट्रीशवृत्तेशौ मुखप्रेक्षोत्तरे शुभे ॥  
सहेमभूमिदानस्य फलं दर्शनतस्तयोः ॥८९॥  
तदुत्तरे चर्चिकाया देव्याः सन्दर्शनं शुभम् ॥  
रेवतेश्वर लिङ्गं च चर्चिकाग्रेण शान्तिकृत् ॥ 4.2.97.१९० ॥  
महाशुभायतस्याग्रे लिङ्गं पञ्चनदेश्वरम् ॥  
मङ्गलोदो महाकूपो मङ्गला पश्चिमे शुभः ॥ ९१ ॥  
उपमन्योर्महालिङ्गं मङ्गला पश्चिमे शुभम् ॥  
व्याघ्रपादेश्वरं लिङ्गं तत्पश्चाद्व्याघ्रभीतिहृत् ॥ ९२ ॥  
नैर्ऋत्यां च गभस्तीशाच्छशाङ्केशोघसङ्घहृत् ॥  
तत्पश्चिमे चैत्ररथं लिङ्गं दिव्यगतिप्रदम् ॥ ९३ ॥  
रेवतेशात्पश्चिमतो जैमिनीशो महाघहृत् ॥  
तत्र लिङ्गान्यनेकानि ऋषीणामृषिसत्तम ॥ ९४ ॥  
जैमिनीशाच्च वायव्ये लिङ्गं वै रावणेश्वरम् ॥  
न तद्दशर्नतः पुंसां राक्षसानां महाभयम् ॥ ९५ ॥  
तद्दक्षिणे वराहेशो माण्डव्येशस्ततो यमे ॥  
तद्दक्षिणे प्रचण्डेशो योगेशो दक्षिणे ततः ॥ ९६ ॥  
तद्दक्षिणे च धातेशः सोमेशश्च तदग्रतः ॥  
तन्नैर्ऋत्यां कनकेशो महाकनकदः सताम् ॥ ९७ ॥  
तदुत्तरे पाण्डवानां पञ्चलिङ्गानि सन्मुदे ॥  
संवर्तेशस्तदग्रे च श्वेतेशस्तस्य पश्चिमे ॥ ९८ ॥  
तत्पश्चात्कलशेशश्च लिङ्गं कालाभयप्रदम् ॥  
कालेन पाशिते श्वेते मुने कुम्भात्समुत्थितम् ॥९९॥  
चित्रगुप्तेश्वरं लिङ्गं तदुदीच्यामघापहम् ॥  
चित्रगुप्तेश्वरात्पश्चाद्यो दृढेशो महाफलः ॥ 4.2.97.२०० ॥  
कलशेशादवाच्यां च ग्रहेशो लिङ्गमुत्तमम् ॥  
ग्रहबाधां शमयति तल्लिङ्ग परिलोकनम् ॥ १ ॥  
चित्रगुप्तेश्वरात्पश्चाद्यदृच्छेशो महाफलः ॥  
उतथ्यवामदेवेशं लिङ्गं याम्यां ग्रहेश्वरात् ॥२॥  
कम्बलाश्वतरेशौ च तस्य दक्षिणतः शुभे ॥  
तत्रैव निर्मलं लिङ्गं नलकूबरपूजितम् ॥ ३ ॥  
तद्याम्यां मणिकर्णीशं तदुदक्पलितेश्वरम् ॥  
जराहरं च तत्रैव तत्पश्चात्पापनाशनम् ॥४॥  
तत्पश्चिमे निर्जरेशस्तन्नैर्ऋत्यां पितामहः ॥  
पितामहस्रोतिका च तत्र श्राद्धं महाफलम् ॥५॥  
तद्याम्यां वरुणेशश्च बाणेशस्तस्य दक्षिणे।  
पितामहस्रोतिकायां कूश्माण्डेशस्तु सिद्धिकृत् ॥ ६ ॥  
तत्पूर्वतो राक्षसेशो गङ्गेशस्तस्य दक्षिणे ॥  
तदुत्तरे निम्नगेशाः सन्ति लिङ्गान्यनेकशः ॥ ७ ॥  
वैवस्वतेश्वरस्तत्र यमलोकनिवारकः ॥  
तत्पश्चाददितीशश्च चक्रेशस्तस्य चाग्रतः ॥ ८ ॥  
तदग्रे कालकेशाख्यो दृष्टप्रत्ययकृत्परः ॥  
छाया सन्दृश्यते तत्र निष्पापस्तदवेक्षणात् ॥ ९ ॥  
तदग्रे तारकेशश्च तदग्रे स्वर्णभारदः॥  
तदुत्तरे मरुत्तेशः शक्रेशश्च तदग्रतः ॥ 4.2.97.२१० ॥  
तद्दक्षिणे च रम्भेशस्तत्रैव च शशीश्वरः ॥  
तदुत्तरे लोकपेशास्तत्र लिङ्गान्यनेकशः ॥ ११ ॥  
नागगन्धर्वयक्षाणां किन्नराप्सरसामपि ॥  
देवर्षिगणवृदानां नानासिद्धिकराण्यपि ॥ १२ ॥  
शक्रेशाद्दक्षिणे भागे फाल्गुनेशो महाघहृत् ॥  
महापाशुपतेशश्च तद्याम्यां शुभकृत्परः ॥ १३ ॥  
तत्पश्चिमे समुद्रेश ईशानेशस्तदुत्तरे॥  
तत्पूर्वे लाङ्गलीशश्च सर्वसिद्धिसमर्पकः ॥ १४ ॥  
रागद्वेषविनिर्मुक्ताः सिद्धिं यान्ति च पूजकाः ॥  
तेषां मोक्षो मया ख्यातो न तु ते देवि मानवाः ॥ १५ ॥  
मधुपिङ्गश्वेतकेतू लाङ्गलीशे तपस्विनौ ॥  
अनेनैव शरीरेण जग्मतुः सिद्धिमुत्तमाम् ॥ १६ ॥  
तत्रैव नकुलीशश्च कपिलेशश्च तत्र वै॥  
रहस्यं परमं चोभौ मम व्रत निषेविणौ॥ १७ ॥  
तत्सन्निधौ प्रीतिकेशस्तत्र प्रीतिर्मम प्रिये ॥  
तत्रोपवासादेकस्मात्फलमब्दशताधिकम् ॥ १८ ॥  
एकं जागरणं कृत्वा प्रीतिकेश उपोषितः ॥  
गणत्वपदवी तस्य निश्चिता मम पर्वणि ॥ १९ ॥  
देवस्य दक्षिणे भागे तत्र वापी शुभोदका ॥  
तदम्बुप्राशनं नृणामपुनर्भवहेतवे ॥ 4.2.97.२२० ॥  
तज्जलात्पश्चिमे भागे दण्डपाणिः सदावति ॥  
तत्प्राच्यवाच्युत्तरस्यां तारः कालः शिलादजः॥२१॥  
लिङ्गत्रयं हृदब्जेयच्छ्रद्धयापी तमर्पयेत् ॥  
यैस्तत्र तज्जलं पीतं कृतार्थास्ते नरोत्तमाः ॥२२॥  
अविमुक्तसमीपेच्यों मोक्षेशो मोक्षबुद्धिदः ॥  
करुणेशो दयाधाम तदुदीच्यां समर्चयेत् ॥२३॥  
स्वर्णाक्षेशस्तु तत्प्राच्यां ज्ञानदस्तस्य चोत्तरे ॥  
सौभाग्यगौरी सम्पूज्या बहुसौभाग्यसम्पदे ॥२४॥  
विश्वेशाद्दक्षिणेभागे निकुम्भेशः प्रयत्नतः ॥  
क्षेत्रक्षेमकरः पूज्यस्तत्पश्चाद्विघ्ननायकः ॥ २५ ॥  
सर्वविघ्नच्छिदभ्यर्च्यश्चतुर्थ्यां तु विशेषतः ॥  
विरूपाक्षो निकुम्भेशाद्वह्नौ पूज्यः सुसिद्धिदः ॥ २६ ॥  
तद्दक्षिणे च शुक्रेशः पुत्रपौत्रप्रवर्धनः ॥  
तदुदीच्यां महालिङ्गं देवयानीश्वराभिधम्॥ २७ ॥  
शुक्रेशादग्रतः पूज्यः कचेश इति सञ्ज्ञितः ॥  
शुक्रकूपमुपस्पृश्य हयमेधफलं लभेत् ॥ २८ ॥  
भवानीशौ नमस्यौ च शुक्रेशात्पश्चिमे शुभौ ॥  
भक्तपोतप्रदौ तौ तु निजभक्तस्य सर्वदा ॥ २९ ॥  
अलर्केशः समभ्यर्च्यः शुक्रेशात्पूर्वदिक्स्थितः ॥  
मदालसेश्वरस्तत्र तत्पूर्वे सर्वविघ्नहृत् ॥ 4.2.97.२३० ॥  
गणेश्वरेश्वरं लिङ्गं सर्वसिद्धिकरं परम् ॥  
हत्वा लङ्केश्वरं विप्र रघुणाथ प्रतिष्ठितम् ॥३१॥  
तल्लिङ्गस्पर्शनादाशु ब्रह्महापि विशुध्यति ॥  
महापुण्यप्रदं चान्यत्तत्रार्च्यं त्रिपुरान्तकम् ॥ ३२ ॥  
दत्तात्रेयेश्वरं लिङ्गं तस्य पश्चिमतः शुभम् ॥  
तद्याम्यां हरिकेशेशो गोकर्णेशस्ततः परम् ॥ ३३ ॥  
सरस्तदग्रे पापघ्नं तत्पश्चाच्च ध्रुवेश्वरः ॥  
तदग्रे धुवकुण्डं च पितृप्रीतिकरं परम् ॥ ३४ ॥  
तदुत्तरपिशाचेशः पैशाच्य पदहारकः ॥  
पित्रीशस्तद्यमदिशि पितृकुण्डं तदग्रतः ॥ ३५ ॥  
तत्र श्राद्धकृतां पुंसां तुष्येयुः प्रपितामहाः॥  
अग्रे ध्रुवेशात्तारेशो वैद्यनाथः स एव हि ॥ ३६ ॥  
तन्नैर्ऋत्यां मनोलिङ्गं वंशवृद्धिकरं परम् ॥  
प्रियव्रतेश्वरं लिङ्गं वैद्यनाथपुरोगतम्॥ ३७ ॥  
तद्याम्यां मुचुकुन्देशस्तत्पार्श्वे गौतमेश्वरः ॥  
तत्पश्चिमेन भद्रेश्तद्याम्यामृष्यशृङ्गिणः ॥ ३८ ॥  
ब्रह्मेशस्तत्पुरस्ताच्च पर्जन्येशस्तदीशगः ॥  
तत्प्राच्यां नहुषेशश्च विशालाक्षी च तत्पुरः ॥ ३९ ॥  
विशालाक्षीश्वरं लिङ्गं तत्रैव क्षेत्रवस्तिदम् ॥  
जरासन्धेश्वरं लिङ्गं तद्याम्यां ज्वरनाशनम् ॥ 4.2.97.२४० ॥  
तत्पुरस्ताद्धिरण्याक्षलिङ्गं पूज्यं हिरण्यदम् ॥  
तत्पश्चिमे गयाधीशस्तत्प्रतीच्यां भगीरथः ॥ ४१ ॥  
तदग्रे च दिलीपेशो ब्रह्मेशात्पश्चिमे मुने ॥  
तत्र लिङ्गं सकुण्डं च स्नातुरिष्टफलप्रदम् ॥ ४२ ॥  
तत्र विश्वावसोर्लिङ्गं मुण्डेशस्तत्र पूर्वतः ॥  
तद्दक्षिणे विधीशश्च तद्याम्यां वाजिमेधकः ॥४३ ॥  
दशाश्वमेधिके स्नात्वा दृष्ट्वा तल्लिङ्गमुत्तमम् ॥  
दशानामश्वमेधानां फलं प्राप्नोति मानवः ॥ ४४ ॥  
तदुत्तरे मातृतीर्थं स्नातुर्जन्मभयापहृत् ॥  
तत्र स्नानं तु यकुर्यान्नारी वा पुरुषोपि वा ॥ ४५ ॥  
ईप्सितं फलमाप्नोति मातृणां च प्रसादतः ॥  
दक्षिणे तव कुण्डाच्च पुष्पदन्तेश्वरः परः ॥ ४६ ॥  
तदग्निदिशि देवर्षि गण लिङ्गान्यनेकशः ॥  
पुष्पदन्ताद्दक्षिणतः सिद्धीशः परसिद्धिदः ॥ ४७ ॥  
पञ्चोपचारपूजातः स्वप्ने सिद्धिं परां दिशेत् ॥  
राज्यप्राप्तिर्भवेत्पुंसां हरिश्चन्द्रेशसेवया ॥ ४८ ॥  
तत्पश्चिमे नैर्ऋतेशोङ्गिरसेशस्ततो यमे ॥  
तद्दक्षिणे च क्षेमेशश्चित्राङ्गेशस्ततो यमे ॥ ४९ ॥  
तद्दक्षिणे च केदारो रुद्रानुचरताप्रदः ॥  
चन्द्रसूर्यान्वयैर्भूपैः केदाराद्दक्षिणापथे ॥ 4.2.97.२५० ॥  
प्रतिष्ठितानि लिङ्गानि शतशोथ सहस्रशः ॥  
लोलार्काद्दक्षिणाशायां सर्वाशापूरकोर्चितः ॥ ५१ ॥  
करन्धमेश्वरं लिङ्गं तत्प्रतीच्यां महाफलम् ॥  
तत्पश्चिमे महादुर्गा महादुर्गप्रभञ्जनी ॥ ५२ ॥  
शुष्केश्वरं च तद्याम्यां शुष्कया सरितार्चितम् ॥  
जनकेशस्तत्प्रतीच्यां शङ्कुकर्णस्तदुत्तरे ॥ ५३ ॥  
महासिद्धीश्वरं लिङ्गं तत्प्राच्यां सर्वसिद्धिदम् ॥  
सिद्धकुण्डे नरः स्नात्वा दृष्ट्वा सिद्धेश्वरं महत् ॥ ५४ ॥  
सर्वासामेव सिद्धीनां पारं गच्छति मानवः ॥  
शङ्कुकर्णेश वायव्ये लिङ्गं वाडव्यसञ्ज्ञितम् ॥ ५५ ॥  
तदग्रे च विभाण्डेशः कहोलेशस्तदुत्तरे ॥  
तत्र द्वारेश्वरं लिङ्गं देवी द्वारेश्वरी शुभा ॥ ५६ ॥  
तत्पूजनाद्भवेत्सिद्धिरानन्दारण्य वस्तिदा ॥  
रक्षकाश्च गणास्तत्र नानारूपायुधा मुने ॥ ५७ ॥  
तत्रैव हरिदीशं च लिङ्गं कात्यायनं ततः ॥  
तत्पार्श्वे जाङ्गलेशश्च तत्पश्चान्मुकुटेश्वरः ॥ ५८ ॥  
तत्रैव कुण्डं विमलं सर्वयात्राफलप्रदम् ॥  
स्नात्वा मुकुटकुण्डे च दृष्ट्वा वै मुकुटेश्वरम् ॥ ५९ ॥  
यात्रया सर्व लिङ्गानां यत्फलं तदवाप्यते ॥  
तपसश्चापि योगस्य सिद्धिदा साऽवनीपरा ॥4.2.97.२६०॥  
मुने शतं सहस्राणि तत्र लिङ्गानि सिद्धये ॥  
एका दिगुत्तरा देवि वाराणस्यां प्रिया मम ॥ ६१ ॥  
तत्रापि पञ्चायतने रतिर्मे नितरां प्रिये ॥  
उत्पत्तिस्थिति कालेपि तत्राहं सर्वदा स्थितः ॥ ६२ ॥  
एवं यस्तु विजानाति न स पापैः प्रलिप्यते ॥  
सत्यं सत्यं पुनः सत्यं त्रिसत्यं नान्यतः प्रिये ॥ ६३ ॥  
शीघ्रं तत्रैव गन्तव्यं यदीच्छेन्मामकं पदम् ॥  
उद्देशमात्रं लिगानि कथितानि मया मुने ॥ ६४ ॥  
द्विस्त्रिः कृत्वः स्थापितानि भक्त्या लिङ्गानि कानिचित् ॥  
न तानि पुनरुक्तानि श्रद्धयार्च्यानि सर्वतः ॥ ६५ ॥  
एतानि यानि लिङ्गानि यानि कुण्डानि येंऽधवः ॥  
या वाप्यस्तानि सर्वाणि श्रद्धेयानि मनीषिभिः ॥६६॥  
एतेषां दर्शनात्स्नानात्फलमत्रोत्तरोत्तरम्॥  
अत्रत्यानां च लिङ्गानां कूपानां सरसामपि ॥६७॥  
वापीनां चापि मूर्तीनां कः सङ्ख्यातुं प्रभुर्भवेत् ॥  
आनन्दकाननस्थानि तृणान्यपि परं वरम् ॥६८॥  
दिवौकसोपि नान्यत्र यत्पुनर्जन्मभाजनम्॥  
सर्वलिङ्गमयी काशी सर्वतीर्थेकजन्मभूः ॥६९॥  
स्वर्गापवर्गयोर्दात्री दृष्टा देहान्तसेविता ॥  
मम प्रियतमा देवि त्वमेव तपसो बलात् ॥ 4.2.97.२७० ॥  
स्वभावतस्त्वियं काशी सुखविश्रामभूर्मम ॥  
ये काश्यानाम गृह्णन्ति येनुमोदन्त एव हि ॥ ७१ ॥  
ते मे शाखविशाखाभाः स्कन्दनन्दिगजास्यवत् ॥  
त एव भक्ता मे देवि त एव मम सेवकाः ॥७२॥  
मुमुक्षवस्त एवात्र येचानन्दवनौकसः ॥  
तपस्तप्तं महत्तैस्तु कृतं तैस्तु महाव्रतम्॥ ७३ ॥  
तैश्च दत्तं महादानं ये चानन्दवनौकसः ॥  
ते स्नातसर्वतीर्था वै तेखिलाध्वरदीक्षिताः ॥ ७४ ॥  
ते चीर्णसर्वधर्माहि ये चानन्दवनौकसः ॥  
सुरासुरोरगनरा भूमिभारायतेऽखिलाः ॥  
वयस्यपीह चरमे येनानन्दवनौकसः ॥ ७५ ॥  
अन्त्यजोपि वरः काश्यां नान्यत्र श्रुतिपारगः ॥  
संसारपारगः पूर्वस्त्वन्त्यश्चान्त्यजतोप्यधः ॥ ७६ ॥  
स एव नूनं सर्वज्ञः स एव ह्यधिकेक्षणः ॥  
यः पार्थिवीं तनुं हित्वा काश्यां धत्ते सुधामयीम् ॥७७॥  
श्रुत्वाध्यायमिदं पुण्यं सर्वतीर्थरहस्यवत् ॥  
काशीदर्शनजं पुण्यं प्राप्नोति नियतं नरः॥७८॥  
यः पठेदिममध्यायं प्रातः प्रातर्दिनेदिने ॥  
दृष्टानि तेन सर्वाणि तीर्थान्येतानि नान्यथा ॥ ७९ ॥  
सर्वलिङ्गमयाध्यायं योऽमुं नित्यं जपेत्सुधीः ॥  
न तं यमो न तं दूता नैनमंहोपि बाधते ॥ 4.2.97.२८० ॥  
ब्रह्मयज्ञफलं तस्य जायते सुकृतात्मनः ॥  
यो जपेदमुमध्यायं शुचिस्तद्गतमानसः ॥ ८१ ॥  
स स्नातः सर्वकुण्डेषु सर्ववाप्यम्बुपः स च ॥  
सर्वलिङ्गार्चकः सोत्र योऽमुमध्यायमाजपेत्॥८२॥  
किमन्यैर्बहुभिः स्तोत्रैरतिस्तोकफलप्रदैः ॥  
मत्प्रेमवद्भिरध्यायो जप्तव्योयं महाफल॥८३॥  
महादानेषु दत्तेषु यत्फलं प्राप्यतेऽत्र वै ॥  
सकृज्जपान्महाध्यायादमुष्मात्तत्समाप्यते ॥ ८४ ॥  
स्नात्वा सर्वाणि तीर्थानि दृष्ट्वा लिङ्गान्यनेकशः ॥  
यत्फलं लभ्यते मर्त्यैस्तदेतज्जपनाद्ध्रुवम् ॥ ८५ ॥  
इदमेव तपोत्युग्रमयमेव जपो महान् ॥  
काशीलिङ्गावली नामाध्यायो जप्येत यन्मुने ॥ ८६ ॥  
मम द्रुहे नास्तिकाय वेदनिन्दारताय च॥  
न दातव्यो न दातव्यो न दातव्यो जपस्त्वयम् ॥ ८७ ॥  
अध्यायस्यास्य जपनात्पापं ब्रह्मवधोद्भवम् ॥  
अगम्यागमनं चापि तथाभक्षस्यभक्षणम् ॥ ८८ ॥  
गुरुदाराभिचारोत्थं हेमस्तेयसमुद्भवम् ॥  
मातापितृवधाज्जातं गोभ्रूणहननोद्भवम् ॥ ८९ ॥  
महापापानि पापानि ज्ञाताज्ञातानि भूरिशः ॥  
उपपापानि पापानि मनोवाक्कायजान्यपि ॥ 4.2.97.२९० ॥  
विलयं यान्त्यशेषाणि निःसन्देहं ममाज्ञया ॥  
पुत्रान्पौत्रान्धनं धान्यं कलत्रं क्षेत्रमेव च॥९१॥  
मनःसमीहितं सर्वं स्वर्गं मोक्षसुखान्यपि ॥  
जप्त्वाध्यायमिमं विद्वान्प्राप्स्यत्येव न संशयः॥९२॥  
इति यावत्समाख्याति देवो देवीपुरः कथाम् ॥  
तावन्नन्दीसमागत्य प्रणम्येति व्यजिज्ञपत्॥ ९३ ॥  
जाता परिसमाप्तिश्च महाप्रासादनिर्मितेः ॥  
सज्जीकृतो रथश्चायं ब्रह्माद्या मिलिताः सुराः ॥ ९४ ॥  
तार्क्ष्यगः पुण्डरीकाक्षो द्वारि तिष्ठति सानुगः ॥  
प्रतीक्षमाणोऽवसरं पुरस्कृत्य मुनीश्वरान्॥ ९५ ॥  
चतुर्दशसु लोकेषु ये ये तिष्ठन्ति सुव्रताः ॥  
ते निशम्याद्यमिलिताः प्रावेशिक महोत्सवम् ॥ ९६ ॥  
॥ स्कन्द उवाच ॥ ॥  
इति नन्दिवचः श्रुत्वा देवो देवी समायुतः ॥  
दिव्यं रथं समारुह्य निर्जगाम त्रिविष्टपात् ॥ २९७ ॥ ॥  
इति श्रीस्कान्दे महापुराण एकाशीतिसाहस्र्यां संहितायां चतुर्थे काशीखण्ड उत्तरार्धे क्षेत्रतीर्थवर्णनं नाम सप्तनवतितमोऽध्यायः ॥ ९७॥