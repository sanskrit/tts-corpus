+++
title = "०२६ मणिकर्णिकाख्यानम्"

+++
अगस्तिरुवाच ॥ ॥  
प्रसन्नोसि यदि स्कन्द मयि प्रीतिरनुत्तमा ॥  
तत्समाचक्ष्व भगवंश्चिरं यन्मे हृदिस्थितम् ॥ १ ॥  
अविमुक्तमिदं क्षेत्रं कदारभ्य भुवस्तले ॥  
परां प्रथितिमापन्नं मोक्षदं चाभवत्कथम् ॥ २ ॥  
कथमेषा त्रिलोकीड्या गीयते मणिकर्णिका ॥  
तत्रासीत्किं पुरास्वामिन्यदा नामरनिम्नगा ॥ ३ ॥  
वाराणसीति काशीति रुद्रावास इति प्रभो ॥  
अवाप नामधेयानि कथमेतानि सा पुरी ॥  
आनन्दकाननं रम्यमविमुक्तमनन्तरम् ॥ ४ ॥  
महाश्मशान इति च कथं ख्यातं शिखिध्वज ॥  
एतदिच्छाम्यहं श्रोतुं सन्देहं मेऽपनोदय ॥ ५ ॥  
॥ स्कन्द उवाच ॥  
प्रश्नभारोयमतुलस्त्वया यः समुदाहृतः ॥  
कुम्भयोनेऽमुमेवार्थमप्राक्षीदम्बिका हरम् ॥ ६ ॥  
यथा च देवदेवेन सर्वज्ञेन निवेदितम् ॥  
जगन्मातुः पुरस्ताच्च तथैव कथयामि ते ॥ ७ ॥  
महाप्रलय काले च नष्टे स्थावरजङ्गमे ॥  
आसीत्तमोमयं सर्वमनर्कग्रहतारकम् ॥ ८ ॥  
अचन्द्रमनहोरात्रमनग्न्यनिलभूतलम् ॥  
अप्रधानं वियच्छून्यमन्यतेजोविवर्धितम् ॥ ९ ॥  
द्रष्टृत्वादि विहीनं च शब्दस्पर्शसमुज्झितम् ॥  
व्यपेतगन्धरूपं च रसत्यक्तमदिङ्मुखम् ॥ 4.1.26.१० ॥  
इत्थं सत्यन्धतमसि सूचीभेद्ये निरन्तरे ॥  
तत्सद्ब्रह्मेति यच्छ्रुत्या सदैकं प्रतिपाद्यते ॥ ११ ॥  
अमनोगोचरोवाचां विषयं न कथञ्चन ॥  
अनामरूपवर्णं च न स्थूलं न च यत्कृशम् ॥ १२ ॥  
अह्रस्वदीर्घमलघुगुरुत्वपरिवर्जितम् ॥  
न यत्रोपचयः कश्चित्तथा चापचयोपि च ॥ १३ ॥  
अभिधत्ते स चकितं यदस्तीति श्रुतिः पुनः ॥  
सत्यं ज्ञानमनन्तं च यदानन्दं परं महः ॥ १४ ॥  
अप्रमेयमनाधारमविकारमनाकृति ॥  
निर्गुणं योगिगम्यं च सर्वव्याप्येककारणम् ॥ १५ ॥  
निर्विकल्पं निरारम्भं निर्मायं निरुपद्रवम् ॥  
यस्येत्थं संविकल्प्यन्ते सञ्ज्ञाः सञ्ज्ञोदितस्य वै ॥ १६ ॥  
तस्यैकलस्य चरतो द्वितीयेच्छा भवत्किल ॥  
अमूर्तेन स्वमूर्तिश्च तेनाकल्पि स्वलीलया ॥ १७ ॥  
सर्वैश्वर्यगुणोपेता सर्वज्ञानमयी शुभा ॥  
सर्वगा सर्वरूपा च सर्वदृक्सर्वकारिणी ॥ १८ ॥  
सर्वैकवन्द्या सर्वाद्या सर्वदा सर्वसङ्कृतिः ॥  
परिकल्प्येति तां मूर्तिमीश्वरीं शुद्धरूपिणीम् ॥ १९ ॥  
अन्तर्दधे पराख्यं यद्ब्रह्मसर्वङ्गमव्ययम् ॥ 4.1.26.२० ॥  
अमूर्तं यत्पराख्यं वै तस्य मूर्तिरहं प्रिये ॥  
अर्वाचीनपराचीना ईश्वरं मां जगुर्बुधाः ॥२१॥  
ततस्तदैकलेनापि स्वैरं विहरतामया ॥  
स्वविग्रहात्स्वयं सृष्टा स्वशरीरानपायिनी ॥ २२ ॥  
प्रधानं प्रकृतिं त्वां च मायां गुणवतीं पराम् ॥  
बुद्धि तत्त्वस्य जननीमाहुर्विकृतिवर्जिताम् ॥ २३ ॥  
युगपच्च त्वया शक्त्या साकं कालस्वरूपिणा॥  
मयाऽऽद्य पुरुषेणैतत्क्षेत्रं चापि विनिर्मितम्॥२४॥  
सा शक्तिः प्रकृतिः प्रोक्ता स पुमानीश्वरः परः ॥  
ताभ्यां च रममाणाभ्यां तस्मिन्क्षेत्रे घटोद्भव ॥२५॥  
परमानन्दरूपाभ्यां परमानन्दरूपिणी ॥  
पञ्चक्रोशपरीमाणे स्वपादतलनिर्मिते॥२६ ॥  
मुने प्रलयकालेपि न तत्क्षेत्रं कदाचन॥  
विमुक्तं हि शिवाभ्यां यदविमुक्तं ततो विदुः ॥ २७ ॥  
न यदा भूमिवलयं न यदाऽपां समुद्भवः ॥  
तदा विहर्तुमीशेन क्षेत्रमेतद्विनि र्मितम्॥ २८ ॥  
इदं रहस्यं क्षेत्रस्य वेद कोपि न कुम्भज॥  
नास्तिकाय न वक्तव्यं कदाचिच्चर्मचक्षुषे ॥ २९ ॥  
श्रद्धालवे विनीताय त्रिकालज्ञानचक्षुषे ॥  
शिवभक्ताय शान्ताय वक्तव्यं च मुमुक्षवे ॥ 4.1.26.३० ॥  
अविमुक्तं तदरभ्य क्षेत्रमेतदुदीर्यते ॥  
पर्यङ्क(?)भूतं शिवयोर्निरन्तरसुखास्पदम् ॥ ३१ ॥ (पर्यङ्क)  
अभावः कल्प्यते मूढैर्यदा च शिवयोस्तयोः॥  
क्षेत्रस्यास्य तदाभावः कल्प्यो निर्वाणकारिणः॥ ३२ ॥  
अनाराध्य महेशानमनवाप्य च काशिकाम्॥  
योगाद्युपायविज्ञोपि न निर्वाणमवाप्नुयात् ॥३३॥  
अस्यानन्दवनं नाम पुरा कारि पिनाकिना ॥  
क्षेत्रस्यानन्दहेतुत्वादविमुक्तमन्नतरम् ॥ ३४ ॥  
आनन्दकन्दबीजानामङ्कुराणि यतस्ततः ॥  
ज्ञेयानि सर्वलिङ्गानि तस्मिन्नानन्दकानने ॥ ३५ ॥  
अविमुक्तमिति ख्यातमासीदित्थं घटोद्भव ॥  
तथा चाख्याम्यथ मुने यथासीन्मणिकर्णिका ॥ ३६ ॥  
प्रागानन्दवने तत्र शिवयो रममाणयोः ॥  
इच्छेत्यभूत्कलशज सृज्यः कोप्यपरः किल ॥ ३७ ॥  
यस्मिन्न्यस्ते महाभारे आवां स्वः स्वैरचारिणौ ॥  
निर्वाणश्राणनं कुर्वः केवलं काशिशायिनाम् ॥ ३८ ॥  
स एव सर्वं कुरुते स एव परिपाति च ॥  
स एव संवृणोत्यन्ते सर्वैश्वर्यनिधिः स च ॥ ३९ ॥  
चेतःसमुद्रमाकुञ्च्य चिन्ताकल्लोलदोलितम् ॥  
सत्त्वरत्नं तमोग्राहं रजोविद्रुमवल्लितम् ॥ 4.1.26.४० ॥  
यस्य प्रसादात्तिष्ठावः सुखमानन्दकानने ॥  
परिक्षिप्त मनोवृत्तौ क्व हि चिन्तातुरे सुखम् ॥ ४१ ॥  
सम्प्रधार्येति स विभुः सर्वतश्चित्स्वरूपया ॥  
तया सह जगद्धात्र्या जगद्धाताऽथ धूर्जटिः ॥ ४२ ॥  
सव्ये व्यापारयाञ्चक्रे दृशमङ्गे सुधामुचम् ॥  
ततः पुमानाविरासीदेकस्त्रैलोक्यसुन्दरः ॥ ४३ ॥  
शान्तः सत्त्वगुणोद्रिक्तो गाम्भीर्य जितसागरः ॥  
तथा च क्षमया युक्तो मुनेऽलब्धोपमोऽभवत् ॥ ४४ ॥  
इन्द्रनीलद्युतिःश्रीमान्पुण्डरीकोत्तमेक्षणः ॥  
सुवर्णाकृति सुच्छाय दुकूलयुगलावृतः ॥ ४५ ॥  
लसत्प्रचण्डदोर्दण्ड युगलद्वयराजितः ॥  
उल्लसत्परमामोदनाभीह्रदकुशेशयः ॥ ४६ ॥  
एकः सर्वगुणावासस्त्वेकः सर्वकलानिधिः ॥  
एकः सर्वोत्तमो यस्मात्ततो यः पुरुषोत्तमः ॥ ४७ ॥  
ततो महान्तं तं वीक्ष्य महामहिमभूषणम् ॥  
महादेव उवाचेदं महाविष्णुर्भवाच्युत ॥ ४८ ॥  
तव निःश्वसितं वेदास्तेभ्यः सर्वमवैष्यसि ॥  
वेददृष्टेन मार्गेण कुरु सर्वं यथोचितम्॥ ४९ ॥  
इत्युक्त्वा तं महेशानो बुद्धितत्त्वस्वरूपिणम् ॥  
शिवया सहितो रुद्रो विवेशानन्दकाननम् ॥ 4.1.26.५० ॥  
ततः स भगवान्विष्णुर्मौलावाज्ञां निधाय च ॥  
क्षणं ध्यानपरो भूत्वा तपस्येव मनो दधौ ॥ ५१ ॥  
खनित्वा तत्र चक्रेण रम्यां पुष्करिणीं हरिः ॥  
निजाङ्गस्वेदसन्दोह सलिलैस्तामपूरयत् ॥ ५२ ॥  
समाः सहस्रं पञ्चाशत्तप उग्रं चचार सः ॥  
चक्रपुष्कीरणी तीरे तत्र स्थाणुसमाकृतिः ॥ ५३ ॥  
ततः स भगवानीशो मृडान्या सहितो मृडः ॥  
दृष्ट्वा ज्वलन्तं तपसा निश्चलं मीलितेक्षणम्॥ ५४ ॥  
तमुवाच हृषीकेशं मौलिमान्दोलयन्मुहुः ॥  
अहो महत्त्वं तपसस्त्वहो धैर्यं च चेतसः ॥ ५५ ॥  
अहो अनिन्धनो वह्निर्ज्वलत्येष निरन्तरम्॥  
अलं तप्त्वा महाविष्णो वरं वरय सत्तम ॥ ५६ ॥  
मृडस्याम्रोडितमिदं प्रत्यभिज्ञाय भाषितम् ॥  
उन्मीलित दृगम्भोजः समुत्तस्थौ चतुर्भुजः ॥ ५७ ॥  
श्रीविष्णुरुवाच ॥ ॥  
यदि प्रसन्नो देवेश देवदेव महेश्वर ॥  
भवान्या सहितं त्वां तु द्रष्टुमिच्छामि सर्वदा ॥ ५८ ॥  
सर्वकर्मसु सर्वत्र त्वामेव शशिशेखर ॥  
पुरश्चरं तं पश्यामि यथा तन्मे वरस्तथा ॥ ५९ ॥  
त्वदीय चरणाम्भोज मकरन्दमधूत्सुकः ॥  
मच्चेतो भ्रमरो भ्रान्तिं विहायास्तु सुनिश्चलः ॥4.1.26.६०॥  
॥ श्रीशिव उवाच ॥  
एवमस्तु हृषीकेश यत्त्वयोक्तं जनार्दन ॥  
अन्यं वरं प्रयच्छामि तमाकर्णय सुव्रत ॥ ६१ ॥  
त्वदीयस्यास्य तपसो महोपचय दर्शनात् ॥  
यन्मयान्दोलितो मौलिरहिश्रवणभूषणः ॥ ६२ ॥  
तदान्दोलनतः कर्णात्पपात मणिकर्णिका ॥  
मणिभिः खचिता रम्या ततोऽस्तु मणिकर्णिका ॥ ६३ ॥  
चक्रपुष्करिणी तीर्थं पुराख्यातमिदं शुभम् ॥  
त्वया चक्रेण खननाच्छङ्खचक्रगदाधर ॥ ६४ ॥  
मम कर्णात्पपातेयं यदा च मणिकर्णिका ॥  
तदाप्रभृति लोकेऽत्र ख्यातास्तु मणिकर्णिका ॥६५॥  
॥ श्रीविष्णुरुवाच ॥ ॥  
मुक्ताकुण्डलपातेन तवाद्रितनयाप्रिय ॥  
तीर्थानां परमं तीर्थं मुक्तिक्षेत्रमिहास्तु वै ॥६६॥  
काशतेऽत्र यतो ज्योतिस्तदनाख्येयमीश्वरः ॥  
अतो नामापरं चास्तु काशीति प्रथितं विभो ॥ ६७ ॥  
अन्यं वरं वरे देव देयः सोप्यविचारितम् ॥  
स ते परोपकारार्थं जगद्रक्षामणे शिव ॥ ६८ ॥  
आब्रह्मस्तम्बपर्यन्तं यत्किञ्चिज्जन्तुसञ्ज्ञितम् ॥  
चतुर्षु भूतग्रामेषु काश्यां तन्मुक्तिमाप्स्यतु ॥६९॥  
अस्मिंस्तीर्थवरे शम्भो मणिश्रव णभूषणे ॥  
सन्ध्यां स्नानं जपं होमं वेदाध्ययनमुत्तमम् ॥  
तर्पण पिण्डदानं च देवतानां च पूजनम् ॥ 4.1.26.७० ॥  
गोभूतिलहिरण्याश्वदीपान्नाम्बरभूषणम् ॥  
कन्यादानं प्रयत्नेन सप्ततन्तूननेकशः ॥ ७१ ॥  
व्रतोत्सर्गं वृषोत्सर्गं लिङ्गादि स्थापनं तथा ॥  
करोति यो महाप्राज्ञो ज्ञात्वायुःक्षणगत्वरम् ॥ ७२ ॥  
विपत्तिं विपुलां चापि सम्पत्तिमतिभङ्गुराम् ॥  
अक्षया मुक्तिरेकास्तु विपाकस्तस्य कर्मणः ॥७३॥  
अन्यच्चापि शुभं कर्म यदत्र श्रद्धयायुतम् ॥  
विनात्मघातमीशान त्यक्त्वा प्रायोपवेशनम्॥७४॥  
नैःश्रेयस्याः श्रियो हेतुस्तदस्तु जगदीश्वर ॥  
नानुशोचति नाख्याति कृत्वा कालान्तरेपि यत् ॥७५॥  
तदिहाक्षयतामेतु तस्येश त्वदनुग्रहात्॥  
तव प्रसादात्तस्येश सर्वमक्षयमस्तु तत् ॥ ७६ ॥  
यदस्ति यद्भविष्यच्च यद्भूतं च सदाशिव ॥  
तस्मादेतच्च सर्वस्मात्क्षेत्रमस्तु शुभोदयम् ॥ ७७ ॥  
यथा सदाशिव त्वत्तो न किञ्चिदधिकं शिवम् ॥  
तथानन्दवनादस्मात्किञ्चिन्मास्त्वधिकं क्वचित् ॥ ७८ ॥  
विना साङ्ख्येन योगेन विना स्वात्मावलोकनम्॥  
विना व्रत तपो दानैः श्रेयोऽस्तु प्राणिनामिह ॥ ७९ ॥  
शशका मशका कीटाः पतं गास्तुरगोरगाः ॥  
पञ्चक्रोश्यां मृताः काश्यां सन्तु निर्वाणदीक्षिताः ॥ 4.1.26.८० ॥  
नामापि गृह्णतां काश्याः सदैवास्त्वेनसः क्षयः ॥ ८१ ॥  
सदा कृतयुगं चास्तु सदाचास्तूत्तरायणम्॥  
सदा महोदयश्चास्तु काश्यां निवसतां सताम् ॥ ८२ ॥  
यानि कानि पवित्राणि श्रुत्युक्तानि सदाशिव ॥  
तेभ्योऽधिकतरं चास्तु क्षेत्रमेतत्त्रिलोचन ॥ ८३ ॥  
चतुर्णामपि वेदानां पुण्यमध्ययनाच्च यत् ॥  
तत्पुण्यं जायतां काश्यां गायत्रीलक्ष जाप्यतः ॥ ८४ ॥  
अष्टाङ्गयोगाभ्यासेन यत्पुण्यमपि जायतेः ॥  
तत्पुण्यं साधिकं भूयाच्छ्रद्धाकाशीनिषेवणात् ॥ ८५ ॥  
कृच्छ्रचान्द्रायणाद्यैश्च यच्छ्रेयः समुपार्ज्यते ॥  
तदेकेनोपवासेन भवत्वानन्दकानने ॥ ८६ ॥  
अन्यत्र यत्तपस्तप्त्वा श्रेयः स्याच्छरदां शतम् ॥  
तदस्तु काश्यां वर्षेण भूमिशय्या व्रतेन हि ॥ ८७ ॥  
आजन्म मौनव्रततो यदन्यत्रफलं स्मृतम् ॥  
तदस्तु काश्यां पक्षाहः सत्यवाक्परिभाषणात् ॥ ८८ ॥  
अन्यत्र दत्त्वा सर्वस्वं सुकृतं यत्समीरितम् ॥  
सहस्रभोजनात्काश्यां तद्भूयादयुताधिकम् ॥ ८९ ॥  
मुक्तिक्षेत्राणि सर्वाणि यत्संसेव्योदितं फलम् ॥  
पञ्चरात्रात्तदत्रास्तु निषेव्य मणिकर्णिकाम् ॥ 4.1.26.९० ॥  
प्रयागस्नानपुण्येन यत्पुण्यं स्याच्छिवप्रदम् ॥  
काशीदर्शनमात्रेण तत्पुण्यं श्रद्धयास्त्विह ॥ ९१ ॥  
यत्पुण्यमश्वमेधेन यत्पुण्यं राजसूयतः ॥  
काश्यां तत्पुण्यमाप्नोतु त्रिरात्रशयनाद्यमी ॥ ९२ ॥  
तुलापुरुषदानेन यत्पुण्यं सम्यगाप्यते ॥  
काशीदर्शनमात्रेण तत्पुण्यं श्रद्धयास्तु वै ॥ ९३ ॥  
इति विष्णोर्वरं श्रुत्वा देवदेवो जगत्पतिः ॥  
उवाच च प्रसन्नात्मा तथाऽस्तु मधुसूदन ॥ ९४ ॥  
॥ श्रीमहादेव उवाच ॥ ॥  
शृणु विष्णो महाबाहो जगतः प्रभवाप्यय ॥  
विधेहि सृष्टिं विविधां यथावत्त्वं श्रुतीरिताम् ॥ ९५ ॥  
पितेव सर्वभूतानां धर्मतः पालको भव ॥  
विध्वंसनीया विविधा धर्मध्वंसविधायिनः ॥ ९६ ॥  
धर्मेतरपथस्थानामुपसंहृतये हरे ॥  
हेतुमात्रं भवान्यस्मात्स्वकर्मनिहता हि ते ॥ ९७ ॥  
यथा परिणतं सस्यं पतेत्प्रसवबन्धनात् ॥  
ते परीणतपाप्मानः पतिष्यन्ति तथा स्वयम् ॥ ९८ ॥  
ये च त्वामवमन्यन्ते दर्पिताः स्वतपोबलैः ॥  
तेषां चैवोपसंहृत्यै प्रभविष्याम्यहं हरे ॥ ९९ ॥  
उपपातकिनो ये च महापातकिनश्च ये ॥  
तेपि काशीं समासाद्य भविष्यन्ति गतैनसः ॥ 4.1.26.१०० ॥  
इदं मम प्रियं क्षेत्रं पञ्चक्रोशीपरीमितम् ॥  
ममाज्ञा प्रभवेदत्र नान्याज्ञा प्रभवेदिह ॥ १ ॥  
पुनर्विष्णुर्मया प्रोक्तो मृडानि शुभलोचने ॥  
अत्युग्रतेजसा तेजो भ्रमंस्त्रैलोक्यविभ्रमः ॥ २ ॥  
पापिनामपि जन्तूनामविमुक्तनिवासिनाम् ॥  
नान्यः शासयिता विप्णो तेषां शास्ताऽहमेव हि ॥ ३ ॥  
योजनानां शतस्थोपि यो(?)ऽविमुक्तं स्मरेद्धृदि ॥  
बहुपातकपूर्णोपि न स पापैः प्रबाध्यते ॥४॥  
मम प्रियस्य क्षेत्रस्य योऽविमुक्तस्य संस्मरेत् ॥  
प्राण प्रयाणसमये दूरगोप्यघवानपि ॥५॥  
स पापपूगमुत्सृज्य स्वर्गभोगान्समश्नुते ॥  
काशीस्मरणपुण्येन स्वर्गाद्भ्रष्टो हि जायते॥६॥  
पृथिव्यामेकराड्भूत्वा भुक्त्वा भोगाननेकशः ॥  
प्राप्याविमुक्तं तत्पुण्यान्निर्वाणपदभाग्भवेत् ॥ ७ ॥  
बहुकालमुषित्वाऽत्र नियतेन्द्रियमानसः ॥  
यद्यन्यत्र विपद्येत दैवयोगाच्छुचिस्मिते ॥ ८ ॥  
सोपि स्वर्गसुखं भुक्त्वा भूत्वा क्षितिपतीश्वरः ॥  
पुनः काशीमवाप्याथ विन्देन्नैःश्रेयसीं श्रियम् ॥ ९ ॥  
विष्णोऽविमुक्ते संवासः कर्मनिर्मूलनक्षमः ॥  
द्वित्राणां हि पवित्राणां निर्वाणा येह जायते ॥ 4.1.26.११० ॥  
विष्णुरुवाच ॥ ॥  
देवेशक्षेत्रमाहात्म्यं यो न जानाति तत्त्वतः ॥  
न श्रद्दधाति म्रियते मृते तस्येह का गतिः ॥११॥  
॥ शिव उवाच ॥ ॥  
अन्यत्र कृत्वा पापानि बहूनि सुमहान्ति च ॥  
अश्रद्दधानोऽतत्त्वज्ञो यद्यत्र च विपद्यते ॥ १२ ॥  
महिमन्यनभिज्ञोपि क्षेत्रस्यास्य जनार्दन॥  
तस्य या गतिरुद्दिष्टा तां निशामय सुव्रत ॥ १३ ॥  
पञ्चक्रोशीं प्रविशतस्तस्य पातकसन्ततिः ॥  
बहिरेव प्रतिष्ठेत नान्तर्निर्विशते क्वचित् ॥ १४ ॥  
भयाद्बहिः स्थितायां च तस्य पातकसन्ततौ ॥  
त्रिशूलपाशपाणीनां गणानां सीमचारिणाम् ॥ १५ ॥  
प्रवेशमात्रादनघ सर्वैरेनोभिरुज्झितः ॥  
संस्नाय मणिकर्णिक्यां पुण्यं प्राप्नोत्यनुत्तमम् ॥ १६ ॥  
सर्वतीर्थेषुसंस्नानाद्यत्पुण्यं समवाप्यते ॥  
तत्पुण्यमाप्यते सम्यङ्मणिकर्ण्येक मज्जनात् ॥ १७ ॥  
विधिना तत्र संस्नाय मृद्गोमयकुशादिभिः ॥  
स्वशाखावारुणैर्मन्त्रैर्दूर्वापामार्गदर्भकैः ॥ १८ ॥  
सर्वतीर्थेषु यत्पुण्यं सर्वदानेषु यत्फलम् ॥  
मणिकर्ण्यां विधिस्नातः श्रद्धया तदवाप्नुयात् ॥ १९ ॥  
अश्रद्धयापि यः स्नातो मणिकर्ण्यां विधानतः ॥  
सोपि पुण्यमवाप्नोति स्वर्गप्राप्तिकरं परम् ॥ 4.1.26.१२० ॥  
श्रद्धया विधिवत्स्नात्वा कृत्वा देवादितर्पणम् ॥  
तिलबर्हिर्यवैः सम्यक्सर्वयज्ञफलं लभेत् ॥ २१ ॥  
श्रद्दधानो विधिस्नातः कृत सर्वोदकक्रियः ॥  
जपन्देवान्समभ्यर्च्य सर्वमन्त्रफलं लभेत् ॥ २२ ॥  
स्नात्वा मौनेन विश्वेश दर्शना न्नियतेन्द्रियः ॥  
सर्वव्रतकृतं श्रेयो लभेद्वाचंयमः शिवे ॥ २३ ॥  
स्नाने देवार्चने जप्ये मलमूत्रविसर्जने ॥  
मौनं कुर्यात्प्रयत्नेन दन्तधावनहोमयोः ॥ २४ ॥  
विश्वेश्वरं समभ्यर्च्य सूपचारैर्विधानतः ॥  
यावज्जीवं शिवार्चायाः फलमाप्नोति वै सकृत् ॥ २५ ॥  
दत्त्वाल्पमपि देवेशि न्यायेनोपार्जितं धनम् ॥  
अविमुक्ते मम क्षेत्रे न दरिद्रो भवेत्क्वचित् ॥ २६ ॥  
विविधं धनमावर्ज्य योऽविमुक्ते न यच्छति ॥  
सम्प्राप्य निधनं मूढोऽन्यत्र शोचति सर्वदा ॥ २७ ॥  
रम्याणि यानि रत्नानि गोगजाश्वाम्बराण्यपि ॥  
कृतानि तानि श्रेयोर्थमविमुक्तनिवासिनाम् ॥ २८ ॥  
विश्वेशप्रीणनार्थाय धनं निधनमेव वा ॥  
न्यायेन काश्यां यः कुर्यात्स धन्यः स च धर्मवित् ॥ २९ ॥  
योसौ विश्वेश्वरो देवः काशीपुर्यामुमे स्थितः ॥  
लिङ्गरूपधरः साक्षान्मम श्रेयास्पदं हि तत् ॥ 4.1.26.१३० ॥  
अविमुक्तं महत्क्षेत्रं पञ्चक्रोशपरीमितम् ॥  
ज्योतिर्लिगं तदेकं हि ज्ञेयं विश्वेश्वराभिधम् ॥ ३१ ॥  
एकदेशस्थितमपि यथा मार्तण्डमण्डलम् ॥  
दृश्यते सर्वगं सर्वैः काश्यां विश्वेश्वरस्तथा ॥ ३२ ॥  
निष्प्रत्यूहेन योगेन नानाजन्मार्जितेन च ॥  
यत्फलं लभ्यतेऽन्यत्र तत्काश्यां त्यजतस्तनुम ॥ ३३ ॥  
तप्त्वा तपांसि सर्वाणि बहुकालं जितेन्द्रियैः ॥  
यत्फलं लभ्यतेऽन्यत्र तत्काश्यामेकरात्रतः ॥ ३४ ॥  
अक्षेत्रमहिमज्ञोपि श्रद्धाहीनोपि कालतः ॥  
काशीप्रवेशादनघोऽमृतत्वं लभतेमृतः ॥ ३५ ॥  
कृत्वाप्येनांसि चोग्राणि कालात्प्राप्याथ काशिकाम् ॥  
त्यक्त्वा तनुं प्रसादान्मे मामेव प्रतिपद्यते ॥ ३६ ॥  
विना मम प्रसादं वै कः काशीं प्रतिपद्यते ॥  
विना ब्रध्नं विशालाक्षि दिनकृत्क इहोच्यते ॥ ३७ ॥  
अप्राप्य काशीं को देवि निरन्तर सुखं लभेत् ॥  
बह्माद्याः प्राकृतैः पाशैर्यतो बद्धा निरन्तरम् ॥ ३८ ॥  
चतुर्विंशतिभिः पाशैस्त्रिगुणैः क्रियया दृढैः ॥  
कण्ठे बद्धा विमुच्यन्ते कथं काशीं विना जनाः ॥ ॥ ३९ ॥  
बहूपसर्गो योगोयं कृच्छ्रसाध्यं तपो हि यत् ॥  
योगाद्भ्रष्टस्तपोभ्रष्टो गर्भक्लेशसहःपुनः ॥ 4.1.26.१४० ॥  
कृत्वापि काश्यां पापानि काश्यामेव म्रियेत चेत् ॥  
भूत्वा रुद्रपिशाचोपि पुनर्मुक्तिमवाप्स्यति ॥ ४१ ॥  
काश्यां मृतानां जन्तूनां दैवात्पापकृतामपि ॥  
न पातो नरके तेषां तेषां शास्ताहमेव यत् ॥ ४२ ॥  
कायं विज्ञाय सापायं स्मृत्वा गर्भस्य वेदनाम् ॥  
त्यक्त्वा राज्यमपि प्राज्यं सेव्या काशी निरन्तरम् ॥ ४३ ॥  
अतर्कितं समभ्येत्य यमदूताः सुदारुणाः ॥  
बद्ध्वा पाशैर्हनिष्यन्ति क्षिप्रं काशीं ततः श्रयेत ॥ ४४ ॥  
न पापेभ्यो भयं यत्र न भयं यत्र वै यमात् ॥  
न गर्भवासभीर्यत्र तां काशीं को न संश्रयेत् ॥ ४५ ॥  
अद्य प्रातः परश्वो वा मरणं प्राप्यमेव च ॥  
यावत्कालविलम्बोस्ति तावत्काशीं समाश्रयेत् ॥ ४६ ॥  
प्राप्ते तु मरणे पुंसां पुनर्जन्म पुनर्मृतिः ॥  
अपुनर्भवभूमिं च तस्मात्काशीं श्रयेद्बुधः ॥ ४७ ॥  
पुत्रक्षेत्रकलत्राख्यां त्यक्त्वा मायां हि वैष्णवीम् ॥  
भवान्तरेनेकरूपां भवघ्नीं काशिकां श्रयेत् ॥४८॥  
॥ स्कन्द उवाच ॥  
दूरं मे मरणंयुवाहमधुना धार्यं न चित्तेत्विति श्रोतव्यो निभृतं कृतान्त महिषग्रैवेयघण्टारवः ॥  
नैकट्यात्प्रकटोत्कटश्रमघटामप्राप्य हित्वा द्रुतं जीर्णां पर्णकुटीं ततः पटुमतिर्गच्छेत्पुरीं धूर्जटेः ॥ ४९ ॥  
व्यास उवाच ॥  
अगस्त्यस्य पुरः सूत कथयित्वा कथामिमाम् ॥  
सर्वपापप्रशमनीं पुनः स्कन्द उवाच ह ॥ 4.1.26.१५० ॥  
इति श्रीस्कान्दे महापुराण एकाशीति साहस्र्यां संहितायां चतुर्थे काशीखण्डे पूर्वार्द्धे मणिकर्णिकाख्यानं नाम षड्विंशोऽध्यायः ॥ २६ ॥