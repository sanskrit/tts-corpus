+++
title = "०४८ साम्बादित्यमाहात्म्यकथनम्"

+++
स्कन्द उवाच ॥ ॥  
शृणुष्व मैत्रावरुणे द्वारवत्यां यदूद्वहः ॥  
दानवानां वधार्थाय भुवोभारापनुत्तये ॥ १ ॥  
आविरासीत्स्वयं कृष्णः कृष्णवर्त्मप्रतापवान् ॥  
वासुदेवो जगद्धाम देवक्या वसुदेवतः॥२॥  
साशीतिलक्षं तस्यासन्कुमारा अर्कवर्चसः ॥  
स्वर्गे पितादृशा बालाः सुशीला न हि कुम्भज ॥ ३ ॥  
अतीवरूपसम्पन्ना अतीव सुमहाबलाः ॥  
अतीव शस्त्रशास्त्रज्ञा अतीव शुभलक्षणाः ॥ ४ ॥  
तान्द्रष्टुं मानसः पुत्रो ब्रह्मणस्तपसान्निधिः ॥  
कृतवल्कलकौपीनो धृत कृष्णाजिनाम्बरः ॥॥।  
गृहीतब्रह्मदण्डश्च त्रिवृन्मौञ्जी सुमेखलः ॥  
उरस्थलस्थ तुलसी मालया समलङ्कृतः ॥ ६ ॥  
गोपीचन्दननिर्यास लसदङ्गविलेपनः ॥  
तपसा कृशसर्वाङ्गो मूर्तो ज्वलनवज्ज्वलन् ॥७॥  
आजगामाम्बरचरो नारदो द्वारकापुरीम् ॥  
विश्वकर्मविनिर्माणां जितस्वर्गपुरीश्रियम् ॥८॥  
तन्दृष्ट्वा नारदं सर्वे विनम्रतरकन्धराः ॥  
प्रबद्ध मूर्धाञ्जलयः प्रणेमुर्वृष्णिनन्दनाः ॥ ९ ॥  
साम्बः स्वरूपसौन्दर्य गर्वसर्वस्वमोहितः ॥  
न ननाम मुनिं तत्र हसंस्तद्रूपसम्पदम् ॥ 4.1.48.१० ॥  
साम्बस्य तमभिप्रायं विज्ञाय स महामुनिः ॥  
विवेश सुमहारम्यं नारदः कृष्णमन्दिरम् ॥ ११ ॥  
कृष्णोथ दृष्ट्वाऽऽगच्छन्तं प्रत्युद्गम्य च नारदम् ॥  
मधुपर्केण सम्पूज्य स्वासने चोपवेशयत् ॥ १२ ॥  
कृत्वा कथा विचित्रार्थास्तत एकान्तवर्तिनः ॥  
कृष्णस्य कर्णेऽकथयन्नारदः साम्बचेष्टितम् ॥ १३ ॥  
अवश्यं किञ्चिदत्राऽस्ति यशोदानन्दवर्धन ॥  
प्रायशस्तन्न घटतेऽसम्भाव्यं नाथ वास्त्रियाम् ॥ १४ ॥  
यूनां त्रिभुवनस्थानां साम्बोऽतीव सुरूपवान् ॥  
स्वभावचञ्चलाक्षीणां चेतोवृत्तिः सुचञ्चला ॥ १५ ॥  
अपेक्षन्ते न मुग्धाक्ष्यः कुलं शीलं श्रुतं धनम् ॥  
रूपमेव समीक्षन्ते विषमेषु विमोहिताः ॥१६॥  
अथवा विदितं नो ते वल्लवीनां विचेष्टितम् ॥  
विनाष्टौनायिकाः कृष्ण कामयन्तेऽबलाह्यमुम् ॥ ४३ ॥  
वामभ्रुवां स्वभावाच्च नारदस्य च वाक्यतः ॥  
विज्ञाताऽऽखिलवृत्तान्तस्तथ्यं कृष्णोप्यमन्यत ॥ १८ ॥  
तावद्धैर्यञ्चलाक्षीणां तावच्चेतोविवेकिता ॥  
यावन्नार्थी विविक्तस्थो विविक्तेर्थिनि नान्यथा ॥ १९॥  
इत्थं विवेचयंश्चित्ते कृष्णः क्रोधनदीरयम् ॥  
विवेकसेतुनाऽऽस्तभ्य नारदं प्राहिणोत्सुधीः ॥4.1.48.२०॥  
साम्बस्य वैकृतं किञ्चित्क्वचित्कृष्णोनवैक्षत॥  
गते देवमुनौ तस्मिन्वीक्षमाणोप्यहर्निशम् ॥२१॥  
कियत्यपि गते काले पुनरप्याययौ मुनिः ॥  
मध्ये लीलावतीनां च ज्ञात्वा कृष्णमवस्थितम् ॥ २२ ॥  
बहिः क्रीडन्तमाहूय साम्बमित्याह नारदः ॥  
याहि कृष्णान्तिकं तूर्णं कथयागमनं मम ॥२३ ॥  
साम्बोपि यामि नोयामि क्षणमित्थमचिन्तयत् ॥  
कथं रहःस्थ पितरं यामि स्त्रैणसखम्प्रति ॥ २४ ॥  
न यामि च कथं वाक्यादस्याहं ब्रह्मचारिणः ॥  
ज्वलदङ्गारसङ्काश स्फुरत्सर्वाङ्गतेजसः ॥ २५॥  
प्रणमत्सुकुमारेषु व्रीडितोयं मयैकदा ॥  
इदानीमपि नो यायामस्य वाक्यान्महामुनेः ॥ २६ ॥  
अत्याहितं तदस्तीह तदागोद्वयदर्शनात् ॥  
पितुः कोपोपि सुश्लाघ्यो मयि नो ब्राह्मणस्य तु ॥ २७॥  
ब्रह्मकोपाग्निनिर्दग्धाः प्ररोहन्ति न जातुचित् ॥  
अपराग्निविनिर्दग्धारो हन्ते दावदग्धवत् ॥ २८॥  
इति ध्यात्वा क्षणं साम्बोऽविशदन्तःपुरम्पितुः ॥  
मध्ये स्त्रैणसभङ्कृष्णं यावज्जाम्बवतीसुतः ॥ २९ ॥  
दूरात्प्रणम्य विज्ञप्तिं स चकार सशङ्कितः ॥  
तावत्तमन्वगच्छच्च नारदः कार्यसिद्धये ॥ 4.1.48.३० ॥  
ससम्भ्रमोथ कृष्णोपि दृष्ट्वा साम्बं च नारदम् ॥  
समुत्तस्थौ परिदधत्पीतकौशेयमम्बरम् ॥ ३१ ॥  
उत्थिते देवकीसूनौ ताः सर्वा अपि गोपिकाः ॥  
विलज्जिताः समुत्तस्धुर्गृह्णन्त्यः स्वंस्वमम्बरम् ॥ ३२ ॥  
महार्हशयनीये तं हस्ते धृत्वा महामुनिम् ॥  
समुपावेशयत्कृष्णः साम्बश्च क्रीडितुं ययौ ॥ ३३ ॥  
तासां स्खलितमालोक्य तिष्ठन्तीनां पुरो मुनिः ॥  
कृष्णलीलाद्रवीभूतवराङ्गानां जगौ हरिम् ॥ ३४ ॥  
पश्यपश्य महाबुद्धे दृष्ट्वा जाम्बवतीसुतम् ॥  
इमाः स्खलितमापन्नास्तद्रूपक्षुब्धचेतसः ॥ ३५ ॥  
कृष्णोपि साम्बमाहूय सहसैवाशपत्सुतम् ॥  
सर्वा जाम्बवतीतुल्याः पश्यन्तमपि दुर्विधेः ॥ ३६ ॥  
यस्मात्त्वद्रूपमालोक्य गोपाल्यः स्खलिता इमाः ॥  
तस्मात्कुष्ठी भव क्षिप्रमकाण्डागमनेन च ॥ ३७ ॥  
वेपमानो महाव्याधिभयात्साम्बोपि दारुणात् ॥  
कृष्णं प्रसादयामास बहुशः पापशान्तये॥ ३८ ॥  
कृष्णोप्यनेन सञ्जानन्साम्बं स्वसुतमौरसम् ॥  
अब्रवीत्कुष्ठमोक्षाय व्रज वैश्वेश्वरीं पुरीम् ॥ ३९ ॥  
तत्र ब्रध्नं समाराध्य प्रकृतिं स्वामवाप्स्यसि ॥  
महैनसां क्षयो यत्र नास्ति वाराणसीं विना ॥ 4.1.48.४० ॥  
यत्र विश्वेश्वरः साक्षाद्यत्र स्वर्गापगा च सा ॥  
येषां महैनसां दृष्टा मुनिभिर्नैव निष्कृतिः ॥  
तेषां विशुद्धिरस्त्येव प्राप्य वाराणसीं पुरीम् ॥ ४१ ॥  
न केवलं हि पापेभ्यो वाराणस्यां विमुच्यते ॥  
प्राकृतेभ्योपि पापेभ्यो मुच्यते शङ्कराज्ञया ॥ ४२ ॥  
पुरा पुरारिणा सृष्टमविमुक्तं विमुक्तये ॥  
सर्वेषामेव जन्तूनां कृपयान्ते तनुत्यजाम् ॥ ४३ ॥  
तत्रानन्दवने शम्भोस्तवशाप निराकृतिः ॥  
साम्ब तत्त्वेरितं याहि नान्यथा शापनिर्वृतिः ॥ ४४ ॥  
ततः कृष्णं समापृच्छ्य कर्मनिर्मुक्तचेष्टितः ॥  
नारदः कृतकृत्यः सन्ययावाकाशवर्त्मना ॥ ४५ ॥  
साम्बो वाराणसीं प्राप्य समाराध्यांशुमालिनम् ॥  
कुण्डं तत्पृष्ठतः कृत्वा निजां प्रकृतिमाप्तवान् ॥४६ ॥  
साम्बादित्यस्तदारभ्य सर्वव्याधिहरो रविः ॥  
ददाति सर्वभक्तेभ्योऽनामयाः सर्वसम्पदः ॥ ४७ ॥  
साम्बकुण्डे नरः स्नात्वा रविवारेऽरुणोदये॥  
साम्बादित्यं च सम्पूज्य व्याधिभिर्नाभिभूयते ॥ ४८ ॥  
न स्त्री वैधव्यमाप्नोति साम्बादित्यस्य सेवनात् ॥  
वन्ध्या पुत्रं प्रसूयेत शुद्धरूपसमन्वितम् ॥ ४९ ॥  
शुक्लायां द्विज सप्तम्यां माघे मासि रवेर्दिने ॥  
महापर्व समाख्यातं रविपर्व समं शुभम् ॥ 4.1.48.५० ॥  
महारोगात्प्रमुच्येत तत्र स्नात्वारुणोदये ॥  
साम्बादित्यं प्रपूज्यापि धर्ममक्षयमाप्नुयात् ॥ ५१ ॥  
सन्निहत्यां कुरुक्षेत्रे यत्पुण्यं राहुदर्शने ॥  
तत्पुण्यं रविसप्तम्यां माघे काश्यां न संशयः ॥ ५२ ॥  
मधौमासि रवेर्वारे यात्रा सांवत्सरी भवेत् ॥  
अशोकैस्तत्र सम्पूज्य कुण्डे स्नात्वा विधानतः ॥ ५३ ॥  
साम्बादित्यं नरो जातु न शोकैरभिभूयते ॥  
संवत्सरकृतात्पापाद्बहिर्भवति तत्क्षणात् ॥ ५४ ॥  
विश्वेशात्पश्चिमाशायां साम्बेनात्र महात्मना ॥  
सम्यगाराधिता मूर्तिरादित्यस्य शुभप्रदा ॥ ५५ ॥  
इयं भविष्या तन्मूर्तिरगस्ते त्वत्पुरोऽकथि ॥  
तामभ्यर्च्य नमस्कृत्य कृत्वाष्टौ च प्रदक्षिणाः ॥  
नरो भवति निष्पापः काशीवास फलं लभेत् ॥ ५६ ॥  
साम्बादित्यस्य माहात्म्यं कथितं ते महामते ॥  
यच्छ्रुत्वापि नरो जातु यमलोकं न पश्यति ॥ ५७ ॥  
इदानीं द्रौपदादित्यं कथयिष्यामि तेनघ ॥  
तथा द्रौपदआदित्यः संसेव्यो भक्तसिद्धिदः ॥ ५८ ॥ ॥  
इति श्रीस्कान्दे महापुराण एकाशीतिसाहस्र्यां संहितायां चतुर्थे काशीखण्डे पूर्वार्द्धे साम्बादित्यमाहात्म्यकथनं नामाष्टचत्वारिंशोध्यायः ॥४८॥