+++
title = "०२२ ब्रह्मकृतकाशीप्रशंसा"

+++
॥ शिवशर्मोवाच ॥  
ध्रुवाख्यानमिदं रम्यं महापातकनाशनम् ॥  
महाश्चर्यकरं पुण्यं श्रुत्वा तृप्तोस्मि भो गणौ ॥ १ ॥  
॥ अगस्त्य उवाच ॥ ॥  
इत्थं यावद्द्विजो ब्रूते विमानं वायुवेगगम् ॥  
तावत्प्राप महर्लोकं स्वर्लोकात्परमाद्भुतम् ॥ २ ॥  
द्विजोऽथ लोकं संवीक्ष्य सर्वतो महसा वृतम् ॥  
तौ गणौ प्रत्युवाचेदं कोयं लोको मनोहरः ॥ ३ ॥  
तावूचतुस्ततो विप्रं निशामय महामते ॥  
अयं स हि महर्लोकः स्वर्लोकात्परमाद्भुतः ॥ ४ ॥  
कल्पायुषो वसन्त्यत्र तपसा धूतकल्मषाः ॥  
विष्णुस्मरण सङ्क्षीण समस्तक्लेशसञ्चयाः ॥५॥  
निर्व्याजप्रणिधानेन दृष्ट्वा तेजोमयं जगत् ॥  
महायोगसमायुक्ता वसन्त्यत्र सुरोत्तमाः ॥ ६ ॥  
इत्थं कथां कथयतोर्भगवद्गणयोः प्रिये ॥  
क्षणार्धेन विमानं तज्जनलोकं निनायतान् ॥ ७ ॥  
निवसन्त्यमला यत्र मानसा बह्मणः सुताः ॥  
सनन्दनाद्या योगीन्द्राः सर्वे ते ह्यूर्ध्वरेतसः ॥ ८ ॥  
अन्ये तु योगिनो ये वै ह्यस्खलद्ब्रह्मचारिणः ॥  
सर्वद्वन्द्वविनिर्मुक्तास्ते वसन्त्यतिनिर्मलाः ॥९॥  
जनलोकात्तपोलोकस्तेषां लोचनगोचरः ॥  
कृतस्तेन विमानेन मनोवेगेन गच्छता ॥ 4.1.22.१० ॥  
वैराजा यत्र ते देवा वसेयुर्दाहवर्जिताः ॥  
वासुदेवे मनो येषां वासुदेवार्पितक्रियाः ॥ ११ ॥  
तपसा तोष्य गोविन्दमभिलाषविवर्जिताः॥  
तपोलोकमिमं प्राप्य वसन्ति विजितेन्द्रियाः ॥१२॥  
शिलोञ्छ वृत्तया ये वै दन्तोलूखलिकाश्च ये ॥  
अश्मकुट्टाश्च मुनयः शीर्णपर्णाशिनश्च ये ॥ १३ ॥  
ग्रीष्मे पञ्चाग्नितपसो वर्षासु स्थण्डिलेशयाः ॥  
हेमन्तशिशिरार्धे ये क्षपन्ति सलिले क्षपाः ॥१४॥  
कुशाग्रनीरविप्रूषस्तृषिता यतयोऽपिबन्॥  
वाताशिनोतिक्षुधिताः पादाग्राङ्गुष्ठ भूस्पृशः ॥ १५ ॥  
ऊर्ध्वदोषो रविदृशस्त्वेकाङ्घ्रि स्थाणु निश्चलाः ॥  
ये वै दिवा निरुच्छ्वासा मासोच्छ्वासाश्च ये पुनः ॥१६॥  
मासोपवासव्रतिनश्चातुर्मास्य व्रताश्च ये ॥  
ऋत्वन्ततोयपाना ये षण्मासोपवासकाः ॥ १७ ॥  
ये च वर्षनिमेषा वै वर्षधाराम्बु तर्षकाः ॥  
ये च स्थाणूपमां प्राप्ता मृगकण्डूति सौख्यदाः ॥ १८ ॥  
जटाटवी कोटरान्तः कृतनीडाण्डजाश्च ये ॥  
प्ररूढवामलूराङ्गाः स्नायुनद्धास्थिसञ्चयाः ॥ १९ ॥  
लताप्रतानैः परितो वेष्टितावयवाश्च ये ॥  
सस्यानि च प्ररूढानि यदङ्गेषु चिरस्थिति ॥ 4.1.22.२० ॥  
इत्यादि सुतपः क्लिष्टवर्ष्माणो ये तपोधनाः ॥  
ब्रह्मायुषस्तपोलोके ते वसन्त्यकुतोभयाः ॥२१॥  
यावदित्थं स पुण्यात्मा शृणोति गणयोर्मुखात् ॥  
तावन्नेत्रातिथीभूतः सत्यलोको महोज्ज्वलः ॥ २२ ॥  
त्वरावन्तौ गणौ तत्र विमानादवरुह्य तौ ॥  
स्रष्टारं सर्वलोकानां तेन सार्धं प्रणेमतुः ॥ २३ ॥  
ब्रह्मोवाच ॥  
गणावसौ द्विजो धीमान्वेदवेदाङ्गपारगः ॥  
स्मृत्युक्ताचारचञ्चुश्च प्रतीपः पापकर्मसु ॥ २४ ॥  
अयि द्विज महाप्राज्ञ जाने त्वां शिवशर्मक ॥  
साधूकृतं त्वया वत्स सुतीर्थप्राणमोक्षणात् ॥ २५ ॥  
सत्वरं गत्वरं सर्वं यच्चैतद्भवतेक्षितम् ॥  
दैनन्दिनप्रलयतः सृजामि च पुनः पुनः ॥ २६ ॥  
आ वैराजं प्रतिपदमुपसंहरते हरः ॥  
का कथा मशकाभानां नृणां मरणधर्मिणाम् ॥ २७ ॥  
चतुर्षु भूतग्रामेषु ह्येक एव गुणो नृणाम् ॥  
तस्मिन्वै भारते वर्षे कर्मभूमौ महीयसि ॥ २८ ॥  
चपलानि विनिर्जित्येन्द्रियाणि मनसा सह ॥  
विहाय वैरिणं लोभं विष्वग्गुणगणस्य च ॥ २९ ॥  
धर्मवंशहरं काममर्थसञ्चयहारिणम् ॥  
जरापलितकर्तारं विनिष्कृत्य विचारतः ॥4.1.22.३०॥  
जित्वा क्रोधरिपुं धैर्यात्तपसो यशसः श्रियः ॥  
शरीरस्यापि हर्तारं नेतारं तामसीं गतिम् ॥ ३१ ॥  
सदा मदं परित्यज्य प्रमादैकपदप्रदम् ॥  
प्रमादैकशरण्यं च सम्पदां विनिवर्तकम् ॥ ३२ ॥  
सर्वत्र लघुता हेतुमहङ्कारं विहाय च ॥  
दूषणारोपणे यत्नं कुर्वाणं सज्जनेष्वपि ॥ ३३ ॥  
हित्वा मोहं महाद्रोहरोपणं मतिघातिनम् ॥  
अत्यन्तमन्धीकरणमन्धतामिस्रदर्शकम् ॥ ३४ ॥  
श्रुतिस्मृतिपुराणोक्तं परिक्षुण्णं महाजनैः ॥  
धर्मसोपानमारुह्य यदिहायान्ति हेलया ॥ ३५ ॥  
कर्मभूमिं समीहन्ते सर्वे स्वर्गौकसो द्विज ॥  
यत्तत्रार्जितभोक्तारः पदेषूच्चावचेष्वमी ॥ ३६ ॥  
नार्यावर्तसुमो देशो न काशी सदृशी पुरी ॥  
न विश्वेश समं लिङ्गं क्वापि बह्माण्डमण्डले ॥३७॥  
सन्ति स्वर्गा बहुविधाः सुखेतर विवर्जिता॥  
सुकृतैकफलाः सर्वे युक्ताः सर्वसमृद्धिभिः॥ ॥ ३८ ॥  
स्वर्लोकादधिकं रम्यं नहि ब्रह्माण्डगोलके ॥  
सर्वे यतन्ते स्वर्गाय तपोदानव्रतादिभिः ॥ ३९ ॥  
स्वर्लोकादपिरम्याणि पातालानीति नारदः ॥  
प्राह स्वर्गसदां मध्ये पातालेभ्यः समागतः ॥ 4.1.22.४० ॥  
आह्लादकारिणः शुभ्रा मणयो यत्र सुप्रभाः ॥  
नागाङ्गाभरणप्रोताः पातालं केन तत्समम् ॥ ४१ ॥  
दैत्यदानवकन्याभिरितश्चेतश्च शोभिते ॥  
पाताले कस्य न प्रीतिर्विमुक्तस्यापि जायते ॥ ४२ ॥  
दिवार्करश्मयस्तत्र प्रभां तन्वन्ति नातपम्॥  
शशिनश्च न शीताय निशि द्योताय केवलम् ॥ ४३ ॥  
यत्र न ज्ञायते कालो गतोपि दनुजादिभिः ॥  
वनानि नद्यो रम्याणि सदम्भांसि सरांसि च ॥ ४४ ॥  
कलाः पुंस्को किलालापाः सुचैलानि शुचीनि च ॥  
भूषणान्यतिरम्याणि गन्धाद्यमनुलेपनम् ॥ ४५ ॥  
वीणावेणुमृदङ्गादि निस्वनाः श्रुतिहारिणः ॥  
हाटकेशं महालिङ्गं यत्र वै सर्वकामदम् ॥ ४६ ॥  
एतान्यन्यानि रम्याणि भोग्योग्यानि दानवैः ॥  
दैत्योरगैश्च भुज्यन्ते पातालान्तरगोचरैः ॥ ४७ ॥  
पातालेभ्योपि वै रम्यं द्विज वर्षमिलावृतम्॥  
रत्नसानुं समाश्रित्य परितः परिसंस्थितम्॥४८॥  
सदा सुकृतिनो यत्र सर्वभोगभुजो द्विज॥  
नवयौवनसम्पन्ना नित्यं यत्र मृगीदृशः ॥४९॥  
भोगभूमिरियं प्रोक्ता श्रेयो विनिमयार्जिता ॥  
भुज्यते त्वद्विधैर्लोकैस्तीर्थाभित्यक्त देहकैः ॥ 4.1.22.५० ॥  
अक्लीबभाषिभिश्चापि पुत्रक्षेत्राद्यहीनकैः ॥  
परोपकारसङ्क्षीणसुखायुर्धनसञ्चयैः ॥ ५१ ॥  
सन्ति द्वीपा ह्यनेका वै पारावारान्तरस्थिताः ॥  
जम्बूद्वीपसमो द्वीपो न क्वापि जगतीतले ॥ ५२ ॥  
तत्रापि नववर्षाणि भारतं तत्र चोत्तमम् ॥  
कर्मभूमिरियं प्रोक्ता देवानामपिदुर्लभा ॥५३॥  
अष्टौ किम्पुरुषादीनि देवभोग्यानि तानि तु ॥  
तेषु स्वर्गात्समागत्य रमन्ते त्रिदिवौकसः ॥ ५४ ॥  
योजनानां सहस्राणि नवविस्तारतस्त्विदम् ॥  
भारतं प्रथमं वर्षं मेरोर्दक्षिणतः स्थितम् ॥ ५५ ॥  
तत्रापि हिमविन्ध्याद्रेरन्तरं पुण्यदं परम् ॥  
गङ्गायमुनयोर्मध्ये ह्यन्तर्वेदी भुवः पराः ॥ ५६ ॥  
कुरुक्षेत्रं हि सर्वेषां क्षेत्राणामधिकं ततः ॥  
ततोपि नैमिषारण्यं स्वर्गसाधनमुत्तमम् ॥ ५७ ॥  
नैमिषारण्यतोपीह सर्वस्मिन्क्षितिमण्डले ॥  
सर्वेभ्योपि हि तीर्थेभ्यस्तीर्थराजो विशिष्यते ॥ ५८ ॥  
स्वर्गदोमोक्षदश्चैव सर्वकामफलप्रदः ॥  
प्रयागस्तन्महत्क्षेत्रं तीर्थराज इति स्मृतः ॥ ६९ ॥  
यागाः सर्वे मया पूर्वं तुलया विधृता द्विज ॥  
तच्च तीर्थवरं रम्यं कामिकं कामपूरणात ॥ 4.1.22.६० ॥  
दृष्ट्वा प्रकृष्टयागेभ्यः पुष्टेभ्यो दक्षिणादिभिः ॥  
प्रयागमिति तन्नाम कृतं हरिहरादिभिः ॥ ६१ ॥  
नाममात्रस्मृतेर्यस्य प्रयागस्य त्रिकालतः ॥  
स्मर्तुः शरीरे नो जातु पापं वसति कुत्रचित् ॥ ६२ ॥  
सन्ति तीर्थान्यनेकानि पापत्राणकराणि च ॥  
न शक्तान्यधिकं दातुं कृतैनः परिशुद्धितः ॥ ६३ ॥  
जन्मान्तरेष्वसङ्ख्येषु यः कृतः पापसञ्चयः ॥  
दुष्प्रणोद्यो हि नितरां व्रतैर्दानैस्तपोजपैः ॥ ६४ ॥  
स तीर्थराजगमनोद्यतस्य शुभजन्मनः ॥  
अङ्गेषु वेपतेऽत्यन्तं द्रुमो वातहतो यथा ॥ ६५ ॥  
ततः क्रान्तार्धमार्गस्य प्रयाग दृढचेतसः ॥  
पुंसः शरीरान्निर्यातुमपेक्षेत पदान्तरम् ॥ ॥ ६६॥  
भाग्यान्नेत्रातिथीभूते तीर्थराजे महात्मनः ॥  
पलायते द्रुततरं तमः सूर्योदये यथा ॥ ६७ ॥  
सप्तधातुमयी भूततनौ पापानि यानि वै ॥  
केशेषु तानि तिष्ठन्ति वपनाद्यान्ति तान्यपि ॥ ६८ ॥  
एवं निष्कलुषीभूय ततः स्नायात्सितासिते ॥  
यंयं काममभिध्यायंस्तं तमाप्नोति नान्यथा ॥ ६९ ॥  
पुण्यराशिं च विपुलं पुण्यान्भोगान्यथेप्सितान् ॥  
स्वर्गं प्राप्नोति तत्पुण्यान्निष्कामो मोक्षमाप्नुयात् ॥ 4.1.22.७० ॥  
स्नायाद्योभिलषन्मोक्षं कामानन्यान्विहाय च ॥  
सोपि मोक्षमवाप्नोति कामदात्तीर्थराजतः ॥ ७१ ॥  
तीर्थराजं परित्यज्य योऽन्यस्मात्काममिच्छति ॥  
भारताख्ये महावर्षे स कामं नाप्नुयात्स्फुटम् ॥ ७२ ॥  
सत्यलोके प्रयागे च नान्तरं वेद्म्यहं द्विज ॥  
तत्र ये शुभकर्माणस्ते मल्लोकनिवासिनः ॥ ७३ ॥  
तीर्थाभिलाषिभिर्मर्त्यैस्सेव्यं तीर्थान्तरं नहि ॥  
अन्यत्र भूमिवलये तीर्थराजात्प्रया गतः ॥७४॥  
यथान्तरं द्विजश्रेष्ठ भूपेत्वितरसेवके ॥  
दृष्टान्तमात्रं कथितं प्रयागेतर तीर्थयोः ॥७५॥  
यथाकथञ्चित्तीर्थेऽस्मिन्प्राणत्यागं करोति यः ॥  
तस्यात्मघातदोषो न प्राप्नुयादीप्सितान्यपि ॥ ७६ ॥  
यस्य भाग्यवतश्चात्र तिष्ठन्त्यस्थीन्यपि द्विज ॥  
न तस्य दुःखलेशोपि क्वापि जन्मनि जायते ॥ ७७ ॥  
ब्रह्महत्यादि पापानां प्रायश्चित्तं चिकीर्षुणा ॥  
प्रयागं विधिवत्सेव्यं द्विजवाक्यान्न संशयः ॥ ७८ ॥  
किं बहूक्तेन विप्रेन्द्र महोदयमभीप्सुना ॥  
सेव्यं सितासितं तीर्थं प्रकृष्टं जगतीतले ॥ ७९ ॥  
प्रयागतोपि तीर्थेशात्सर्वेषु भुवनेष्वपि ॥  
अनायासेन वै मुक्तिः काश्यां देहावसानतः ॥4.1.22.८०॥  
प्रयागादपि वै रम्यमविमुक्तं न संशयः ॥  
यत्र विश्वेश्वरः साक्षात्स्वयं समधितिष्ठति ॥ ८१ ॥  
अविमुक्तान्महाक्षेत्राद्विश्वेश समधिष्ठितात् ॥  
न च किञ्चित्क्वचिद्रम्यमिह ब्रह्माण्डगोलके ॥ ८२ ॥  
अविमुक्तमिदं क्षेत्रमपि ब्रह्माण्डमध्यगम् ॥  
ब्रह्माण्डमध्ये न भवेत्पञ्चक्रोशप्रमाणतः ॥ ८३ ॥  
यथायथा हि वर्धेत जलमेकार्णवस्य च ॥  
तथातथोन्नयेदीशस्तत्क्षेत्रं प्रलयादपि ॥ ८४ ॥  
क्षेत्रमेतत्त्रिशूलाग्रे शूलिनस्तिष्ठति द्विज ॥  
अन्तरिक्षेन भूमिष्ठं नेक्षन्ते मूढबुद्धयः॥ ८५ ॥  
सदा कृतयुगं चात्र महापर्वसदाऽत्र वै ॥  
न ग्रहाऽस्तोदयकृतो दोषो विश्वेश्वराश्रमे ॥८६॥  
सदा सौम्यायनं तत्र सदा तत्र महोदयः ॥  
सदैव मङ्गलं तत्र यत्र विश्वेश्वरस्थितिः॥८७॥  
यथाभूमितले विप्र पुर्यः सन्ति सहस्रशः ॥  
तथा काशी न मन्तव्या क्वापि लोकोत्तरात्वियम् ॥ ८८ ॥  
मया सृष्टानि विप्रेन्द्र भुवनानि चतुर्दश ॥  
अस्याः पुर्या विनिर्माता स्वयं विश्वेश्वरः प्रभुः ॥ ८९ ॥  
पुरा यमस्तपस्तप्त्वा बहुकालं सुदुष्करम् ॥  
त्रैलोक्याधिकृतिं प्राप्तस्त्यक्त्वा वाराणसीं पुरीम् ॥ 4.1.22.९० ॥  
चराचरस्य सर्वस्य यानि कर्माणि तानि वै ॥  
गोचरे चित्रगुप्तस्य काशीवासिकृतादृते ॥ ९१ ॥  
प्रवेशो यमदूतानां न कदाचिद्द्विजोत्तम ॥  
मध्ये काशीपुरी क्वापि रक्षिणस्तत्र तद्गणाः ॥ ९२ ॥  
स्वयं नियन्ता विश्वेशस्तत्र काश्यां तनुत्यजाम् ॥  
तत्रापि कृतपापानां नियन्ता कालभैरवः ॥ ९३ ॥  
तत्र पापं न कर्तव्यं दारुणा रुद्रयातना ॥  
अहो रुद्रपिशाचत्वं नरकेभ्योपि दुःसहम् ॥ ९४ ॥  
पापमेव हि कर्तव्यं मतिरस्ति यदीदृशी ॥  
सुखेनान्यत्र कर्तव्यं मही ह्यस्ति महीयसी ॥ ९५ ॥  
अपि कामातुरो जन्तुरेकां रक्षति मातरम् ॥  
अपि पापकृता काशी रक्ष्या मोक्षार्थिनैकिका ॥ ९६ ॥  
परापवादशीलेन परदाराभिलाषिणा ॥  
तेन काशी न संसेव्या क्व काशी निरयः क्व सः ॥ ९७ ॥  
अभिलष्यन्ति ये नित्यं धनं चात्र प्रतिग्रहैः ॥  
परस्वं कपटैर्वापि काशी सेव्या न तैर्नरैः ॥ ९८ ॥  
परपीडाकरं कर्म काश्यां नित्यं विवर्जयेत् ॥  
तदेव चेत्किमत्र स्यात्काशीवासो दुरात्मनाम् ॥ ॥ ९९ ॥  
त्यक्त्वा वैश्वेश्वरीं भक्तिं येऽन्यदेवपरायणाः ॥  
सर्वथा तैर्न वस्तव्या राजधानी पिनाकिनः ॥ 4.1.22.१०० ॥  
अर्थार्थिनस्तु ये विप्र ये च कामार्थिनो नराः ॥  
अविमुक्तं न तैः सेव्यं मोक्षक्षेत्रमिदं यतः ॥ १ ॥  
शिवनिन्दापरा ये च वेदनिन्दा पराश्च ये ॥  
वेदाचारप्रतीपा ये सेव्या वाराणसी न तैः ॥ २ ॥  
परद्रोहधियो ये च परेर्ष्याकारिणश्च ये ॥  
परोपतापिनो ये वै तेषां काशी न सिद्धये ॥ ३ ॥  
मनसापि न ये काशीमभिनन्दन्ति दुर्धियः ॥  
तेषां निर्वाणवार्तापि दूरे दुर्वृत्तचेतसाम् ॥ ४ ॥  
ज्ञानेन न विना मोक्षः क्वचिदस्तीह भूतले ॥  
तज्ज्ञानं न व्रतैर्लभ्यमपि चान्द्रायणादिभिः ॥ ५ ॥  
तुलापुरुषमुख्यैश्च दानैश्च श्रद्धयान्वितैः ॥  
देशकाले च विधिना पात्रेभ्यः प्रतिपादितैः ॥ ६ ॥  
न यमैर्ब्रह्मचर्याद्यैर्नियमैर्नार्चनादिभि. ॥  
शरीरशोषणैरुग्रैर्न तपोभिर्द्विजोत्तम ॥ ७ ॥  
न महामन्त्रजप्यैश्च गुरुभिः प्रतिपादितैः ॥  
न स्वाध्यायैर्यथोक्तैश्च नाग्निशुश्रूषणैः परैः ॥ ८ ॥  
न सेवया गुरूणां च न श्राद्धैर्देवतार्चनैः ॥  
न नानातीर्थयात्राभिर्ज्ञानं समधिगम्यते ॥ ॥ ९ ॥  
न योगेन विना ज्ञानं योगस्तत्त्वार्थशीलनम् ॥  
गुरूपदिष्टमार्गेण सदाभ्यासवशेन च ॥ 4.1.22.११० ॥  
तस्यान्तराया बहवः सुदूरश्रवणादयः ॥  
अतो न प्राप्यते ज्ञानं योगादेकेन जन्मना ॥ ११ ॥  
विना तपो जपाद्यैश्च विना योगेन सुव्रत ॥  
निःश्रेयो लभ्यते काश्यामिहैकेनैव जन्मना ॥१२॥  
त्वया शुद्धधिया काश्यां यच्छ्रेयः समुपार्जितम् ॥  
तच्छ्रेयसोप्युदर्कस्ते महानस्ति द्विजोत्तम ॥ १३ ॥  
उक्तेति विररामाजः शृण्वतोर्गणयोस्तयोः ॥  
सोपि प्रमुदितश्चाभूच्छिवशर्मा महामनाः ॥ ११४ ॥ ॥  
इति श्रीस्कान्दे महापुराण एकाशीतिसाहस्र्यां संहितायां चतुर्थे काशीखण्डे पूर्वार्द्धे ब्रह्मकृतकाशीप्रशंसानाम द्वाविंशतितमोऽध्यायः ॥ २२ ॥ ॥