+++
title = "००९ अप्सरःसूर्यलोकवर्णनम्"

+++
॥ शिवशर्मोवाच ॥  
का इमा रूपलावण्य सौभाग्यनिधयः स्त्रियः ॥  
दिव्यालङ्कारधारिण्यो दिव्यभोगसमन्विताः ॥ १ ॥  
॥ गणावूचतुः ॥ ॥  
एता वारविलासिन्यो यज्ञभाजां प्रियङ्कराः ॥  
गीतज्ञा नृत्यकुशला वाद्यविद्या विचक्षणाः ॥२॥  
कामकेलिकलाभिज्ञा द्यूतविद्याविशारदाः ॥  
रसज्ञा भाववेदिन्यश्चतुराश्चोचितोक्तिषु ॥ ३ ॥  
नानादेश विशेषज्ञा नानाभाषा सुकोविदाः ॥  
सङ्केतोदन्तनिपुणा नैकास्वैरचरा मुदा ॥ ४ ॥  
लीलानर्मसुसाभिज्ञाः सुप्रलापेषु पण्डिताः ॥  
यूनां मनांसि सततं स्वैर्हावै रमयन्त्यमूः ॥५॥  
निर्मथ्यमानात्क्षीरोदात्पूर्वमप्सरसस्त्वमूः ॥  
निःसृतास्त्रिजगज्जेतुर्मोहनास्त्रमनोभुवः ॥ ६ ॥  
उर्वशी मेनका रम्भा चन्द्रलेखा तिलोत्तमा ॥  
वपुष्मतीकान्तिमती लीलावत्युत्पलावती ॥ ७ ॥  
अलम्बुषा गुणवती स्थूलकेशी कलावती ॥  
कलानिधिर्गुणनिधिः कर्पूरतिलकोर्वरा ॥ ८ ॥  
अनङ्गलतिका चापि तथा मदनमोहिनी ॥  
चकोराक्षी चन्द्रकला तथा मुनिमनोहरा ॥ ९ ॥  
ग्रावद्रावा तपोद्वेष्टी चारुनासा सुकर्णिका ॥  
दारुसञ्जीविनी सुश्रीः क्रतुशुल्का शुभानना ॥ 4.1.9.१० ॥  
तपःशुल्का तीर्थशुल्का दानशुल्का हिमावती ॥  
पञ्चाश्वमेधिका चैव राजसूयार्थिनी तथा ॥ ११ ॥  
अष्टाग्निहोमिका तद्वद्वाजपेयशतोद्भवा ॥  
इत्याद्यप्सरसां श्रेष्ठं सहस्रं षष्टिसम्मितम् ॥ १२ ॥  
एतस्मिन्नप्सरोलोके वसन्त्यन्या अपिस्त्रियः ॥  
सदा स्खलितलावण्याः सदास्खलितयौवनाः ॥ १३ ॥  
दिव्याम्बरा दिव्यमाल्या दिव्यगन्धानुलेपनाः ॥  
दिव्यभोगैः सुसम्पन्नाः स्वेच्छाविधृतविग्रहाः ॥१४॥  
कृत्वा मासोपवासानि स्खलन्ति ब्रह्मचर्यतः ॥  
सकृदेव द्विकृत्वो वा त्रिःकृत्वो दैवयोगतः ॥१५॥  
ता इमा दिव्यभोगिन्यो रूपलावण्यसम्पदः॥  
निवसन्त्यप्सरोलोके सर्वकामसमन्विताः ॥१६॥  
कृत्वा व्रतानि साङ्गानि कामिकानि विधानतः ॥  
भवन्ति स्वैरचारिण्यो देवभोग्या इहागताः ॥ १७ ॥  
पतिव्रतधृता नार्यो बलेन बलिना धृताः ॥  
भर्तबुद्ध्यारमन्तेतं(?) कदाचित्ता इमा द्विज ॥१८ ॥  
भर्तरि प्रोषिते याश्च ब्रह्मचर्यव्रताः सदा ॥  
विप्लवं ते सकृद्दैवात्ता एता वामलोचनाः॥१९॥  
कुसुमानि सुगन्धीनि सुवासं चन्दनं तथा ॥  
सुगौरं चापि कर्पूरं सुसूक्ष्माण्यम्बराणि च ॥ 4.1.9.२० ॥  
पर्णानि ऋजुताराणि जीर्णानि कठिनानि च ॥  
साग्राणि स्वर्णवर्णानि स्थूलनीलशिराणि च ॥ २१ ॥  
सुवासोपस्कराढ्यानि नागवल्ल्या द्विजोत्तम ॥  
शय्याविचित्राभरणा रतिशालोचितानि च ॥ २२ ॥  
बहुकौतुकवस्तूनि समर्च्यद्विजदम्पती ॥  
भोगदानमिदं काम्यं प्रतिसङ्क्रमणं रवेः ॥ २३ ॥  
किंवा प्रतिव्यतीपातमेकसंवत्सरावधि॥  
कोदादिति च मन्त्रेण या दद्याद्वरवर्णिनी॥२४॥  
कामरूपधरो देवः प्रीयतामिति वादिनी ॥  
सा श्रेष्ठाऽप्सरसां मध्ये वसेत्कल्पमिहाङ्गना ॥२५॥  
कन्यारूपधराकाचिद्याभुक्ता केनचित्क्वचित् ॥  
देवरूपेण तं कालमारभ्य ब्रह्मचारिणी ॥ २६ ॥  
तदेव वृत्तं ध्यायन्ती निधनं याति कालतः ॥  
दिव्यरूपधरा सेह जायते दिव्य भोगभाक् ॥ २७ ॥  
निदानमप्सरोलोकस्येतिशृण्वन्द्विजाग्रणीः ॥  
सौरं लोकमथ प्राप्य क्षणेन स विमानगः ॥ २८ ॥  
यथा कदम्बकुसुमं किञ्जल्कैः सर्वतोवृतम् ॥  
देदीप्यमानं हि तथा समन्ताद्भानुभानुभिः ॥ २९ ॥  
दूराद्रविं स विज्ञाय धृततामरसद्वयम् ॥  
नवभिर्योजनानां च सहस्रैः सम्मितेन ह ॥ 4.1.9.३० ॥  
विचित्रेणैकचक्रेण सप्तसप्तियुतेन च ॥  
अनूरुणाधिष्ठितेन पुरतोधृतरश्मिना ॥ ३१ ॥  
अप्सरोमुनिगन्धर्व सर्पग्रामणि नैर्ऋतैः ॥  
स्यन्दनेनातिजविना प्रणनाम कृताञ्जलिः ॥ ३२ ॥  
तस्य प्रणामन्देवोपि भ्रूभङ्गेनानुमन्य च॥  
अतिदूरं नभोवर्त्म व्यतिचक्राम सक्षणात् ॥ ३३ ॥  
प्रक्रान्ते द्युमणौ दूरं शिवशर्मातिशर्मवान् ॥  
प्रोवाच भगवद्भक्तौ कथं लभ्यं रवेः पदम् ॥ ३४ ॥  
एतदिच्छाम्यहं श्रोतुमाचक्षाथां ममाग्रतः ॥  
सतां साप्तपदी मैत्री तन्मे मैत्र्या प्रणोदितौ ॥ ३५ ॥  
॥ गणावूचतुः ॥  
शृणु द्विज महाप्राज्ञ त्वय्यकथ्यं न किञ्चन ॥  
सत्सङ्गादेव साधूनां सत्कथा सम्प्रवर्तते ॥ ३६ ॥  
नियन्ता सर्वभूतानां य एकःकारणं परम् ॥  
अनामा गोत्ररहितो रूपादि परिवर्जितः ॥ ३७ ॥  
आविर्भाव तिरोभावौ यद्भूनर्तनवर्तिनौ ॥  
स एव वक्ति सततं सर्वात्मा वेदपूरुषः ॥ ३८ ॥  
योसावादित्यपुरुषः सोसावहमिति स्फुटम् ॥  
अन्धतमः प्रविशन्ति ये चैवान्यमुपासते ॥ ३९ ॥  
निश्चितार्थां श्रुतिमिमां ब्राह्मणासो द्विजोत्तम ॥  
तमेकमुपतिष्ठन्ते निश्चित्येति पुनःपुनः ॥ 4.1.9.४० ॥  
उपलभ्य च सावित्रीं नोपतिष्ठेत यः पराम् ॥  
काले त्रिकालं सप्ताहात्स पतेन्नात्र संशयः ॥४१॥  
तावत्प्रातर्जपंस्तिष्ठेद्यावदर्धोदयो रवेः ॥  
आसनस्थो जपेन्मौनी प्रत्यगातारकोदयात् ॥ ४२ ॥  
सादित्यां मध्यमां सन्ध्यां जपेदादित्यसम्मुखः ॥  
काललोपो न कर्तव्यस्ततः कालं प्रतीक्षयेत् ॥ ४३ ॥  
काले फलन्त्योषधयः काले पुष्पन्ति पादपाः ॥  
वर्षन्ति तोयदाः काले तस्मात्कालं न लङ्घयेत् ॥ ४४ ॥  
मन्देहदेहनाशार्थमुदयास्तमये रविः ॥  
समीहते द्विजोत्सृष्टं मन्त्रतोयाञ्जलित्रयम् ॥ ४५ ॥  
गायत्रीमन्त्रतोयाढ्यं दत्तं येनाञ्जलित्रयम् ॥  
काले सवित्रे किं न स्यात्तेन दत्तं जगत्त्रयम् ॥ ४६ ॥  
किं किं न सविता सूते काले सम्यगुपासितः ॥  
आयुरारोग्यमैश्वर्यं वसूनि सपशूनि च ॥ ४७ ॥  
मित्रपुत्र कलत्राणि क्षेत्राणि विविधानि च ॥  
भोगानष्टविधांश्चापि स्वर्गं चाप्यपवर्गकम् ॥ ४८ ॥  
अष्टादश सुविद्यासु मीमांसातिगरीयसी ॥  
ततोपि तर्कशास्त्राणि पुराणं तेभ्य एव च ॥ ४९ ॥  
ततोपि धर्मशास्त्राणि तेभ्यो गुर्वी श्रुतिर्द्विज ॥  
ततोप्युपनिषच्छ्रेष्ठा गायत्री च ततोधिका ॥ 4.1.9.५० ॥  
दुर्लभा सर्वमन्त्रेषु गायत्री प्रणवान्विता ॥  
न गायत्र्याधिकं किञ्चित्त्रयीषु परिगीयते ॥ ५१ ॥  
न गायत्री समो मन्त्रो न काशी सदृशी पुरी ॥  
न विश्वेश समं लिङ्गं सत्यंसत्यं पुनःपुनः ॥ ५२ ॥  
गायत्री वेदजननी गायत्री ब्राह्मणप्रसूः ॥  
गातारं त्रायते यस्माद्गायत्री तेन गीयते ॥ ५३ ॥  
वाच्यवाचकसम्बन्धो गायत्र्याः सवितुर्द्वयोः ॥  
वाच्योसौ सविता साक्षाद्गायत्रीवाचिकापरा ॥ ५४ ॥  
प्रभावेणैव गायत्र्याः क्षत्रियः कौशिको वशी ॥  
राजर्षित्वं परित्यज्य ब्रह्मर्षिपदमीयिवान्॥५५॥  
सामर्थ्यं प्राप चात्युच्चैरन्यद्भुवनसर्जने ॥  
किं किं न दद्याद्गायत्री सम्यगेवमुपासिता ॥ ५६ ॥  
न ब्राह्मणो वेदपाठान्न शास्त्रपठनादपि ॥  
देव्यास्त्रिकालमभ्यासाद्बाह्मणः स्याद्धि नान्यथा ॥ ५७ ॥  
गायत्र्येव परं विष्णुर्गायत्र्येव परःशिवः ॥  
गायत्र्येव परोब्रह्मा गायत्र्येव त्रयी ततः ॥ ५८ ॥  
देवत्रयं स भगवानंशुमाली दिवाकरः ॥  
सर्वेषां महसां राशिः कालकालप्रवर्तकः ॥ ५९ ॥  
अर्कमुद्दिश्य सततमस्मल्लोकनिवासिनः ॥  
श्रुतिं ह्युदाहरन्तीमां सारासारविवेकिनः ॥4.1.9.६०॥  
एषो ह देवः प्रदिशोनु सर्वाः पूर्वो ह जातः स उ गर्भे अन्तः ॥  
स एव जातः स जनिष्यमाणः प्रत्यङ्जानास्तिष्ठति सर्वतोमुखः ॥ ६१ ॥  
सदैवमुपतिष्ठेरन्सौरसूक्तैरतन्द्रिताः ॥  
ये नमन्त्यत्र ते विप्रा विप्रा भास्करसन्निभाः ॥ ६२ ॥  
पुष्यार्केप्यथ हस्तार्के मूलार्केप्यथवा द्विज ॥  
उत्तरार्केऽथ यत्कार्यं तत्फलत्येव नान्यथा ॥ ६३ ॥  
पौषे मास्यर्कदिवसे यः स्नात्वा भास्करोदये ॥  
दानहोमञ्जपङ्कुर्यादर्चामर्कस्य सुव्रत ॥ ६४ ॥  
श्रद्धावानेकभक्तश्च कामक्रोधविवर्जितः ॥  
सहाप्सरोभिर्द्युतिमान्स वसेदत्र भोगवान् ॥ ६५ ॥  
अयने विषुवे चापि षडशीतिमुखेषु वा ॥  
विष्णुपद्यां च ये दद्युर्महादानानि सुव्रताः ॥ ६६ ॥  
तिलाञ्जुह्वति साज्यांश्च ब्राह्मणान्भोजयन्ति च ॥  
पितॄनुद्दिश्य च श्राद्धं ये कुर्वन्ति विपश्चितः ॥ ६७ ॥  
महापूजां च ये कुर्युर्महामन्त्राञ्जपन्ति च ॥  
तेऽत्र वैकर्तने लोके विकर्तनसमप्रभा ॥६८॥  
न दरिद्रा न च दुःखार्ता न व्याधि परिपीडिताः ॥  
सङ्क्रमेष्वर्कभक्ता ये न विरूपा न दुर्भगाः ॥६९॥  
सङ्क्रमेषु न यैर्दत्तं न स्नातं तीर्थवारिषु॥  
विशेषहोमो न कृतः कपिलाज्याप्लुतैस्तिलैः ॥ 4.1.9.७० ॥  
ते दृश्यन्ते प्रतिद्वारं विहीन नयनाननाः ॥  
देहिदेहीति जल्पन्तो देहिनः सपटच्चराः ॥ ७१ ॥  
समं कृष्णलकेनापि यो दद्यात्काञ्चनं कृती ॥  
सूर्यग्रहे कुरुक्षेत्रे स वसेदत्र पुण्यभाक् ॥ ७२ ॥  
सर्वं गङ्गासमं तोयं सर्वे ब्रह्मसमा द्विजाः ॥  
सर्वं देयं स्वर्णसमं राहुग्रस्ते दिवाकरे ॥ ७३ ॥  
दत्तं जप्तं हुतं स्नातं यत्किञ्चित्सदनुष्ठितम्॥  
भानूपरागे श्राद्धादि तद्धेतुर्ब्रध्न सन्निधे ॥७४॥  
रविवारे सङ्क्रमश्चेदुपरागोऽथवाभवेत् ॥  
तदा यदर्जितं पुण्यं तदिहाक्षयमाप्यते ॥ ७५ ॥  
भानुवारो यदा षष्ठ्यां सप्तम्यामथ जायते ॥  
तदा यत्सुकृतं कर्म कृतं तदिह भुज्यते ॥ ७६ ॥  
हंसो भानुः सहस्रांशुस्तपनस्तापनो रवि ॥  
विकर्तनो विवस्वांश्च विश्वकर्मा विभावसुः ॥ ७७ ॥  
विश्वरूपो विश्वकर्ता मार्तण्डो मिहिरोंऽशुमान् ॥  
आदित्यश्चोष्णगुः सूर्योऽर्यमा ब्रध्नो दिवाकरः ॥ ७८ ॥  
द्वादशात्मा सप्तहयो भास्करो हस्करः खगः ॥  
सुरः प्रभाकरः श्रीमाँल्लोकचक्षुर्ग्रहेश्वरः ॥ ७९ ॥  
त्रिलोकेशो लोकसाक्षीतमोरिः शाश्वतः शुचिः ॥  
गभस्तिहस्तस्तीव्रांशुस्तरणिः सुमहोरणिः ॥4.1.9.८०॥  
द्युमणिर्हरिदश्वोर्को भानुमान्भयनाशनः॥  
छन्दोश्वो वेदवेद्यश्च भास्वान्पूषा वृषाकपिः ॥ ८१ ॥  
एकचक्ररथो मित्रो मन्देहारिस्तमिस्रहा ॥  
दैत्यहा पापहर्ता च धर्मोधर्म प्रकाशकः ॥ ८२ ॥  
हेलिकश्चित्रभानुश्च कलिघ्नस्तार्क्ष्यवाहनः ॥  
दिक्पतिः पद्मिनीनाथः कुशेशयकरो हरिः ॥ ८३ ॥  
घर्मरश्मिर्दुर्निरीक्ष्यश्चण्डांशुः कश्यपात्मजः ॥  
एभिः सप्ततिसङ्ख्याकैः पुण्यैः सूर्यस्य नामभिः ॥ ८४ ॥  
प्रणवादि चतुर्थ्यन्तैर्नमस्कार समन्वितैः ॥  
प्रत्येकमुच्चरन्नाम दृष्ट्वादृष्ट्वा दिवाकरम्॥ ८५ ॥  
विगृह्य पाणियुग्मेन ताम्रपात्रं सुनिर्मलम् ॥  
जानुभ्यामवनिं गत्वा परिपूर्य जलेन च ॥ ८६ ॥  
करवीरादि कुसुमै रक्तचन्दनमिश्रितैः ॥  
दूर्वाङ्कुरैरक्षतैश्च निक्षिप्तैः पात्रमध्यतः ॥ ८७ ॥  
दद्यादर्घ्यमनर्घ्याय सवित्रे ध्यानपूर्वकम् ॥  
उपमौलि समानीय तत्पात्रं नान्यदृङ्मनाः ॥ ८८ ॥  
प्रतिमन्त्रं नमस्कुर्यादुदयास्तमये रविम् ॥  
अनया नामसप्तत्या महामन्त्ररहस्यया ॥ ८९ ॥  
एवं कुर्वन्नरो जातु न दरिद्रो न दुःखभाक् ॥  
व्याधिभिर्मुच्यते घोरैरपिजन्मान्तरार्जितैः ॥ 4.1.9.९० ॥  
विनौषधैर्विना वैद्यैर्विनापथ्यपरिग्रहैः ॥  
कालेन निधनं प्राप्तः सूर्यलोके महीयते ॥ ९१ ॥  
इत्येकदेशः कथितो भानुलोकस्य सत्तम ॥  
महातेजोनिधेरस्य कोविशेषमवैत्यहो ॥ ९२ ॥  
स्वकर्णविषयीकुर्वन्नितिपुण्यकथामिमाम् ॥  
क्षणादालोकयाञ्चक्रे महेन्द्रस्य महापुरीम् ॥ ९३ ॥  
॥ अगस्तिरुवाच ॥ ॥  
श्रुत्वा सौरीं कथमेतामप्सरोलोकसंयुताम् ॥  
न दरिद्रो भवेत्क्वापि नाधर्मेषु प्रवर्तते ॥ ९४ ॥  
ब्राह्मणैः सततं श्राव्यमिदमाख्यानमुत्तमम् ॥  
वेदपाठेन यत्पुण्यं तत्पुण्यफलदायकम् ॥ ९५ ॥  
ब्राह्मणाः क्षत्रिया वैश्याः शृण्वन्तोऽध्यायमुत्तमम् ॥  
पातकानि विसृज्येह गतिं यास्यन्त्यनुत्तमाम् ॥ ९६ ॥  
इति श्रीस्कान्दमहापुराण एकाशीतिसाहस्र्यां संहितायां चतुर्थे काशीखण्डे पूर्वार्धे अप्सरःसूर्यलोकवर्णनन्नामनवमोऽध्यायः ॥ ॥।९॥