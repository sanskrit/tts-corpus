+++
title = "०६२ वृषभध्वजप्रादुर्भावः"

+++
॥ अगस्त्य उवाच ॥  
श्रुत्वा स्कन्द न तृप्तोस्मि तव वक्त्रेरितां कथाम् ॥  
अत्याश्चर्यकरं प्रोक्तमाख्यानं बैन्दुमाधवम् ॥ १ ॥  
इदानीं श्रोतुमिच्छामि देवदेवसमागमम् ॥  
तार्क्ष्यात्त्र्यक्षः समाकर्ण्य दिवोदासस्य चेष्टितम् ॥२ ॥  
विष्णुमायाप्रपञ्चं च किमाह गरुडध्वजम् ॥  
के के च शम्भुना सार्धं समीयुर्मन्दराद्गिरेः ॥३॥  
ब्रह्मणेशः कथं दृष्टस्त्रपाकुलित चक्षुषा ॥  
किमाह देव ब्रह्माणं किमुक्तं भास्वतापि च ॥ ४ ॥  
योगिनीभिः किमाख्यायि गणाह्रीणाः किमब्रुवन् ॥  
एतदाख्याहि मे स्कन्द महत्कौतूहलं मयि ॥५॥  
इमं प्रश्नं निशम्यैशिर्मुनेः कलशजन्मनः ॥  
प्रत्युवाच नमस्कृत्य शिवौ प्रणतसिद्धिदौ॥६॥  
॥ स्कन्द उवाच ॥ ॥  
मुने शृणु कथामेतां सर्वपातकनाशिनीम्॥  
अशेषविघ्नशमनीं महाश्रेयोभिवर्धिनीम्॥ ७ ॥  
अथ देवोऽसुररिपुः श्रुत्वा शम्भुसमागमम् ॥  
द्विजराजाय स मुदा समदात्पारितोषिकम् ॥ ८ ॥  
आयानं शंसते शम्भोरुपवाराणसिप्रियम् ॥  
ब्रह्माणमग्रतः कृत्वा ततश्चाभ्युद्ययौ हरिः ॥ ९ ॥  
विवस्वता समेतश्च तैर्गणैः परितो वृतः ॥  
योगिनीभिरनूद्यातो गणेशमुपसंस्थितः ॥ 4.2.62.१० ॥  
अथनेत्रातिथीकृत्य देवदेवं वृषध्वजम् ॥  
मङ्क्षु तार्क्ष्यादवारुह्य प्रणनाम श्रियः पतिः ॥ ११ ॥  
पितामहोपि स्थविरो भृशं नम्रशिरोधरः ॥  
प्रणतेन मृडेनैव प्रणमन्विनिवारितः ॥ १२ ॥  
स्वस्त्यभ्युदितपाणिश्च रुद्रसूक्तैरमन्त्रयत् ॥  
अक्षतान्यथ सार्द्राणि दर्शयन्सफलान्यजः ॥ १३॥  
मौलिं पादाब्जयोः कृत्वा गणेशः सत्वरो नतः ॥  
मूर्ध्न्युपाजिघ्रयाञ्चक्रे हरो हर्षाद्गजाननम् ॥ १४ ॥  
अभ्युपावेशयच्चापि परिष्वज्य निजासने ॥  
सोमनन्दि प्रभृतयः प्रणेमुर्दण्डवद्गणाः ॥ १५ ॥  
योगिन्योपि प्रणम्येशं चक्रुर्मङ्गलगायनम् ॥  
तरणिः प्रणनामाथ प्रमथाधिपतिं हरम् ॥ १६ ॥  
खण्डेन्दुशेखरश्चाथ उपसिंहासनं हरिम् ॥  
समुपावेशयद्वामपार्श्वे मानपुरःसरम् ॥ १७ ॥  
ब्रह्माणं दक्षिणे भागे परिविश्राणितासनम् ॥  
दृष्ट्वा सम्भाविताः सर्वे शर्वेण प्रणता गणाः ॥ १८॥  
मौलिचालनमात्रेण योगिन्योपि प्रसादिताः ॥  
सन्तोषितो रविश्चापि विशेति करसञ्ज्ञया ॥ १९ ॥  
अथ शम्भुं शतधृतिः प्रबद्धकरसम्पुटः ॥  
परिविज्ञापयाञ्चक्रे प्रसन्नवदनाम्बुजम् ॥ 4.2.62.२० ॥  
॥ ब्रह्मोवाच ॥ ॥  
भगवन्देवदेवेश क्षन्तव्यं गिरिजापते ॥  
वाराणसीं समासाद्य यदहं नागतः पुनः ॥ २१ ॥  
प्रसङ्गतोपि कः काशीं प्राप्य चन्द्रविभूषण ॥  
किञ्चिद्विधातुं शक्तोपि त्यजेत्स्थविरतां दधत्॥ २२ ॥  
स्वरूपतो ब्राह्मणत्वादपाकर्तुं न शक्यते ॥  
अथ शक्तो व्यपाकर्तुं कः पुण्ये सञ्चिकीर्षति ॥ २३॥  
विभोरपि समाज्ञेयं धर्मवर्त्मानुसारिणि ॥  
न किञ्चिदपकर्तव्यं जानता केनचित्क्वचित ॥ २४॥  
कस्तादृशि महीजानौ पुण्यवर्त्मन्यतन्द्रिते ॥  
काशीपाले दिवोदासे मनागपि विरुद्धधीः ॥२५॥  
निशम्येति वचस्तुष्टः श्रीकण्ठोति विशुद्धधीः ॥  
हसन्प्रोवाच धातारं ब्रह्मन्सर्वमवैम्यहम् ॥२६॥  
॥ देवदेव उवाच ॥ ॥  
आदौ तावददोषं हि ब्रह्मत्वं ब्राह्मणस्य ते ॥  
वाजिमेधाध्वराणां च ततोपि दशकं कृतम् ॥ २७ ॥  
ततोपि विहितं ब्रह्मन्भवता परमं हितम् ॥  
अपराधसहस्राणि यल्लिङ्गं स्थापितं मम ॥२८॥  
येनैकमपि मे लिङ्गं स्थापितं यत्र कुत्रचित् ॥  
तस्यापराधलेशोपि नास्ति सर्वापराधिनः ॥ २९॥  
अपराधसहस्रेपि ब्राह्मणं योपराध्नुयात् ॥  
दिनैः कतिपयैरेव तस्यैश्वर्यं विनश्यति ॥ 4.2.62.३० ॥  
इति ब्रुवति देवेशेप्यन्तरुच्छ्वसितं गणैः ॥  
समातृभिः समन्ताच्च विलोक्यास्यं परस्परम् ॥ ३१ ॥  
अर्कोप्यवसरं ज्ञात्वा नत्वा शम्भुं व्यजिज्ञपत् ॥  
प्रसन्नास्यमुमाकान्तं दृष्ट्वा दृष्टचराचरः ॥ ३२ ॥  
॥ अर्क उवाच ॥ ॥  
नाथ काशीमितो गत्वा यथाशक्ति कृतोपधिः ॥  
अकिञ्चित्करतां प्राप्तः सहस्रकरवानपि ॥ ३३ ॥  
स्वधर्मपालके तस्मिन्दिवोदासे धरापतौ ॥  
निश्चितागमनं ज्ञात्वा देवस्याहमिह स्थितः ॥३४॥  
प्रतीक्षमाणो देवेश त्वदामनमुत्तमम्॥  
विभज्य बहुधात्मानं त्वदाराधनतत्परः ॥ ३५ ॥  
मनोरथद्रुमश्चाद्य फलितः श्रीमदीक्षशात् ॥  
किञ्चिद्भक्तिलवाम्भोभिः सिक्तो ध्यानेन पुष्पितः ॥ ३६ ॥  
इत्युदीरितमाकर्ण्य रवेर्वैरविलोचनः ॥  
प्रोवाच देवदेवेशो नापराध्यसि भास्कर ॥३७॥  
ममैव कार्यं विह्तिं त्वं यदत्र व्यवस्थितः ॥  
यस्यां सुरप्रवेशो न तस्मिन्राजनि शासति ॥ ३८ ॥  
इति सूरं समाश्वास्य देवदेव कृपानिधिः ॥  
गणानाश्वासयामास व्रीडा नम्रशिरोधरान् ॥३९॥  
योगिन्योपि सुदृष्ट्वाथ शम्भुना सम्प्रसादिताः ॥  
त्रपाभरसमाक्रान्त कन्धरा इव सं गताः ॥ 4.2.62.४० ॥  
ततो व्यापारयाञ्चक्रे त्र्यक्षो नेत्राणि चक्रिणि ॥  
हरिर्न किञ्चिदप्यूचे सर्वज्ञाग्रे महामनाः ॥ ४१ ॥  
ईशोपि श्रुतवृत्तान्तस्तार्क्ष्याद्गणप शार्ङ्गिणोः ॥  
मनसैव प्रसन्नोभून्न किञ्चित्पर्यभाषत ॥ ४२ ॥  
एतस्मिन्नन्तरे प्राप्ता गोलोकात्पञ्च धेनवः ॥  
सुनन्दा सुमनाश्चापि सुशीला सुरभिस्तथा ॥ ॥ ४३ ॥  
पञ्चमी कपिला चापि सर्वाघौघविघट्टिनी ॥  
वात्सल्यदृष्ट्या भर्गस्य तासामूधांसि सुस्रुवुः॥४४॥  
ववर्षुः पयसां पूरैस्तदूधांसि पयोधराः ॥  
धारासारैरविच्छिन्नैस्तावद्यावद्ध्रदोऽभवत् ॥४५॥  
पयःपयोधिरिव स द्वितीयः प्रैक्षि पार्षदैः ॥  
देवेश समधिष्ठानात्तत्तीर्थमभवत्परम् ॥४६॥  
कपिला ह्रद इत्याख्यां चक्रे तस्य महेश्वरः ॥  
ततो देवाज्ञया सर्वे स्नातास्तत्र दिवौकसः ॥ ४७ ॥  
आविरासुस्ततस्तीर्थादथ दिव्यपितामहाः ॥  
तान्दृष्ट्वा ते सुराः सर्वे तर्पयाञ्चक्रिरे मुदा ॥ ४८ ॥  
अग्निष्वात्ता बर्हिषद आज्यपाः सोमपास्तथा ॥  
इत्याद्या दिव्यपितरस्तृप्ताः शम्भुं व्यजिज्ञपन् ॥४९॥  
देवदेव जगन्नाथ भक्तानामभयप्रद ॥  
अस्मिंस्तीर्थे त्वदभ्याशाज्जाता नस्तृप्तिरक्षया ॥ 4.2.62.५० ॥  
तस्माच्छम्भो वरं देहि प्रसन्नेनान्तरात्मना ॥  
इति दिव्यपितॄणां स श्रुत्वा वाक्यं वृषध्वजः ॥ ५१ ॥  
शृण्वतां सर्वदेवानामिदं वचनमब्रवीत् ॥  
शर्वः सर्वपितॄणां वै परतृप्तिकरं परम् ॥ ५२ ॥  
॥ श्रीदेवदेव उवाच ॥ ॥  
शृणु विष्णो महाबाहो शृणु त्वं च पि तामह ॥  
एतस्मिन्कापिले तीर्थे कापिलेय पयोभृते ॥ ५३ ॥  
ये पिण्डान्निर्वपिष्यन्ति श्रद्धया श्राद्धदानतः ॥  
तेषां पितॄणां सन्तृप्तिर्भविष्यति ममाज्ञया ॥५४॥  
अन्यं विशेषं वक्ष्यामि महातृप्तिकरं परम् ॥  
कुहूसोमसमायोगे दत्तं श्राद्धमिहाक्षयम्॥५५॥  
संवर्तकाले सम्प्राप्ते जलराशिर्जलान्यपि ॥  
क्षीयन्ते न क्षयत्यत्र श्राद्धं सोमकुहू कृतम् ॥ ५६॥  
अमासोमसमायोगे श्राद्धं यद्यत्र लभ्यते ॥  
तीर्थे कापिलधारेस्मिन्गयया पुष्करेण किम् ॥ ५७ ॥  
गदाधरभवान्यत्र यत्र त्वं च पितामह ॥  
वृषध्वजोस्म्यहं यत्र फल्गुस्तत्र न संशयः ॥ ५८ ॥  
दिव्यान्तरिक्षभौमानि यानि तीर्थानि सर्वतः ॥  
तान्यत्र निवसिष्यन्ति दर्शे सोमदिनान्विते ॥ ९९ ॥  
कुरुक्षेत्रे नैमिषे च गङ्गासागरसङ्गमे ॥  
ग्रहणे श्राद्धतो यत्स्यात्तत्तीर्थे वार्षभध्वजे ॥ 4.2.62.६० ॥  
अस्य तीर्थस्य नामानि यानि दिव्य पितामहाः ॥  
तान्यहं कथयिष्यामि भवतां तृप्तिदान्यलम् ॥६१॥  
मधुस्रवेति प्रथममेषा पुष्करिणी स्मृता ॥  
कृतकृत्या ततो ज्ञेया ततोऽसौ क्षीरनीरधिः ॥ ६२ ॥  
वृषभध्वजतीर्थं च तीर्थं पैतामहं ततः ॥  
ततो गदाधराख्यं च पितृतीर्थं ततः परम् ॥ ॥ ६३ ॥  
ततः कापिलधारं वै सुधाखनिरियं पुनः ॥  
ततः शिवगयाख्यं च ज्ञेयं तीर्थमिदं शुभम् ॥६४॥  
एतानि दश नामानि तीर्थस्यास्य पितामहाः ॥  
भवतां तृप्तिकारीणि विनापि श्राद्धतर्पणैः ॥ ६५ ॥  
सूर्येन्दु सङ्गमे येत्र पितॄणां तृप्तिकामुकाः ॥  
ब्राह्मणान्भोजयिष्यन्ति तेषां श्राद्धमनन्तकम् ॥ ६६ ॥  
श्राद्धे पितॄणां सन्तृप्त्यै दास्यन्ति कपिलां शुभाम् ॥  
येत्र तेषां पितृगणो वसेत्क्षीरोदरोधसि ॥ ६७ ॥  
वृषोत्सर्गः कृतो यैस्तु तीर्थेस्मिन्वार्षभध्वजे ॥  
अश्वमेधपुरोडाशैः पितरस्तेन तर्पिताः ॥ ६८ ॥  
गयातोष्टगुणं पुण्यमस्मिंस्तीर्थे पितामहाः ॥  
अमायां सोमयुक्तायां श्राद्धैः कापिलधारिके ॥ ६९ ॥  
येषां गर्भेऽभवत्स्रावो येऽ दन्तजननामृताः ॥  
तेषां तृप्तिर्भवेन्नूनं तीर्थे कापिलधारिके॥ 4.2.62.७० ॥  
अदत्तमौञ्जीदाना ये ये चादारपरिग्रहाः ॥  
तेभ्यो निर्वापितं पिण्डमिह ह्यक्षयतां व्रजेत् ॥ ॥ ७१ ॥  
अग्निदाहमृता ये वै नाग्निदाहश्च येषु वै ॥  
ते सर्वे तृप्तिमायान्ति तीर्थे कापिलधारिके ॥ ७२ ॥  
और्द्ध्वदैहिकहीना ये षोडश श्राद्धवर्जिताः ॥  
ते तृप्तिमधिगच्छन्ति घृतकुल्यां निवापतः ॥ ७३ ॥  
अपुत्राश्च मृता ये वै येषां नास्त्युकप्रदः ॥  
तेपि तृप्तिं परां यान्ति मधुस्रवसि तर्पिताः ॥ ७४ ॥  
अपमृत्युमृता ये वै चोरविद्युज्जलादिभिः ॥  
तेषामिह कृतं श्राद्धं जायते सुगतिप्रदम् ॥ ७५ ॥  
आत्मघातेन निधनं यैषामिहविकमर्णाम् ॥  
तेपि तृप्तिं लभन्तेत्र पिण्डैः शिवगयाकृतैः॥ ॥ ७६ ॥  
पितृगोत्रे मृता ये वै मातृपक्षे च ये मृताः ॥  
तेषामत्र कृतः पिण्डो भवेदक्षयतृप्तिदः ॥ ७७ ॥  
पत्नीवर्गे मृता ये वै मित्रवर्गे च ये मृताः ॥  
ते सर्वे तृप्तिमायान्ति तर्पिता वार्षभध्वजे ॥ ७८ ॥  
ब्रह्मक्षत्रविशां वंशे शूद्रवंशेंऽत्यजेषु च ॥  
येषां नामगृहीत्वात्र दीयते ते समुद्धृताः ॥ ९ ॥  
तिर्यग्योनि मृता ये वै ये पिशाचत्वमागताः ॥  
तेप्यूर्ध्वगतिमायान्ति तृप्ताः कापिलधारिके ॥ 4.2.62.८० ॥  
ये तु मानुषलोकेस्मिन्पितरो मर्त्ययोनयः ॥  
ते दिव्ययोनयः स्युर्वै मधुस्रवसि तर्पिताः ॥ ॥ ८१ ॥  
ये दिव्यलोके पितरः पुण्यैर्देवत्वमागताः ॥  
ते ब्रह्मलोके गच्छन्ति तृप्तास्तीर्थे वृषध्वजे ॥ ८२॥  
कृते क्षीरमयं तीर्थं त्रेतायां मधुमत्पुनः ॥  
द्वापरे सर्पिषा पूर्णं कलौ जलमयं भवेत्॥ ८३ ॥  
सीमाबहिर्गतमपि ज्ञेयं तीर्थमिदं शुभम् ॥  
मध्ये वाराणसि श्रेष्ठं मम सान्निध्यतो नरैः ॥ ८४ ॥  
काशीस्थितैर्यतो दर्शि ध्वजो मेषवृषलाञ्छनः ॥  
वृषध्वजेन नाम्नातः स्थास्याम्यत्र पितामहाः॥ ८५ ॥  
पितामहेन सहितो गदाधरसमन्वितः ॥  
रविणा पार्षदैः सार्धं तुष्टये वः पितामहाः ॥ ८६ ॥  
इति यावद्वरं दत्ते पितृभ्यो वृषभध्वजः ॥  
तावन्नदी समागत्य प्रणम्येशं व्यजिज्ञपत् ॥८७॥  
॥ नन्दिकेश्वर उवाच ॥ ॥  
विहितः स्यदनः सज्जस्ततोस्तु विजयोदयः ॥  
अष्टौ कण्ठीरवा यत्र यत्रोक्ष्णामष्टकं शुभम् ॥ ८८ ॥  
यत्रेभाः परिभान्त्यष्टौ यत्राष्टौ जविनो हयाः ॥  
मनः संयमनं यत्र कशापाणि व्यवस्थितम् ॥ ८९ ॥  
गङ्गायमुनयोरीषे चक्रे पवनदेवता ॥  
सायम्प्रातर्मये चक्रे छत्रं द्यौर्मण्डलं शुचि ॥4.2.62.९०॥  
तारावलीमयाः कीला आहेया उपनायकाः ॥  
श्रुतयो मार्गदर्शिन्यः स्मृतयो रथगुप्तयः ॥ ९१ ॥  
दक्षिणाधूर्दृढा यत्र मखा यत्राभिरक्षकाः ॥  
आसनं प्रणवो यत्र गायत्रीपादपीठभूः ॥ ९२ ॥  
साङ्गा व्याहृतयो यत्र शुभा सोपानवीथिकाः ॥  
सूर्याचन्द्रमसौ यत्र सततं द्वाररक्षकौ ॥९३॥  
अग्निर्मकरतुण्डश्च रथभूः कौमुदीमयी ॥  
ध्वजदण्डो महामेरुः पताका हस्करप्रभा ॥ ९४ ॥  
स्वयं वाग्देवता यत्र चञ्चच्चामरधारिणी ॥  
॥ स्कन्द उवाच ॥ ॥  
शैलादिनेति विज्ञप्तो देवदेव उमापतिः ॥ ९५ ॥  
कृतनीराजनविधिरष्टभिर्देवमातृभिः ॥  
पिनाकपाणिरुत्तस्थौ दत्तहस्तोथ शार्ङ्गिणा ॥ ९६ ॥  
निनादो दिव्यवाद्यानां रोदसी पर्यपूरयत् ॥  
गीतमङ्गलगीर्भिश्च चारणैरनुवर्धितः ॥ ९७ ॥  
तेन दिव्यनिनादेन बधिरीकृतदिङ्मुखाः ॥  
आहूता इव आजग्मुर्विष्वग्भुवनवासिनः ॥ ९८ ॥  
देवाकोट्यस्त्रयस्त्रिंशद्गणाः कोट्ययुतद्वयम् ॥  
नवकोट्यस्तु चामुण्डा भैरव्यः कोटिसम्मिताः ॥ ९९ ॥  
षडाननाः कुमाराश्च मयूरवरवाहनाः ॥  
ममानुगाः समायाताः कोटयोष्टौ महाबलाः ॥ 4.2.62.१०० ॥  
आययुः कोटयः सप्त स्फुरत्परशुपाणयः ॥  
पिचण्डिला महावेगा विघ्नविघ्ना गजाननाः ॥ १ ॥  
षडशीतिसहस्राणि मुनयो ब्रह्मवादिनः ॥  
तावतोपि समाजग्मुस्तत्रत्ये गृहमेधिनः ॥ २ ॥  
नागानां कोटयस्तिस्रः पातालतलवासिनाम् ॥  
दानवानां च दैत्यानां द्वे द्वे कोटी शिवात्मनाम् ॥ ३ ॥  
गन्धर्वा नियुतान्यष्टौ कोट्यर्धं यक्षरक्षसाम् ॥  
विद्याधराणामयुतं नियुतद्वयसंयुतम् ॥ ४ ॥  
तथा षष्टिसहस्राणि दिव्याश्चाप्सरसः शुभाः ॥  
गोमातरोऽष्टौ लक्षाणि सुपर्णान्ययुतानि षट् ॥ ५ ॥  
सागराः सप्त सम्प्राप्ता नानारत्नोपदप्रदाः ॥  
सरितां च सहस्राणि त्रीणि पञ्चायुतानि च ॥ ६ ॥  
गिरयोऽष्टौ सहस्राणि वनस्पतिशतत्रयम्॥  
आजग्मुर्दिग्गजा अष्टौ यत्र देवः पिनाकधृक् ॥७॥  
एतैः समेतः सन्तुष्टः परिष्टुत इतस्ततः ॥  
श्रीकण्ठो रथमारुह्य काशीं प्राविशदुत्तमाम् ॥।७॥।  
स गिरीन्द्रसुतस्त्र्यक्षो मुदां धाम मुदां खनिः ॥  
काशीं प्रैक्षिष्ट संहृष्टस्त्रिविष्टप समुत्कटाम् ॥९॥  
॥ स्कन्द उवाच ॥ ॥  
श्रुत्वाख्यानमिदं पुण्यं कोटिजन्माघनाशनम् ॥  
पठित्वा पाठयित्वा च शिवसायुज्यमाप्नुयात् ॥ 4.2.62.११० ॥  
श्राद्धकाले विशेषेण पठनीयं प्रयत्नतः ॥  
अक्षयं तद्भवेच्छ्राद्धं पितृतुष्टिकरं परम् ॥ ११ ॥  
वृषभध्वज माहात्म्यं पठित्वा शिवसन्निधौ ॥  
प्रत्यहं वर्षमात्रं तु ह्यपुत्रः पुत्रवान्भवेत् ॥ १२ ॥  
विश्वेशितुः सम्प्रवेशो यः काश्यां समुदाहृतः ॥  
परमानन्दकन्दस्य बीजमेतत्सुनिश्चितम् ॥ १३ ॥  
पठित्वैतन्मुदाख्यानं प्रविशेद्यो नवं गृहम् ॥  
स सर्वसौख्यनिलयो भवेदेव न संशयः ॥१४॥  
त्रैलोक्यानन्दजनकमेतदाख्यानमुत्तमम् ॥  
अस्य श्रवणमात्रेण विश्वेशः सम्प्रसीदति ॥ १५ ॥  
अलभ्यलाभो देवस्य जातोत्र हि यतः परः ॥  
ततः काशी प्रवेशाख्यं जप्यमाख्यानमुत्तमम् ॥ ११६ ॥ ॥  
इति श्रीस्कान्दे महापुराण एकाशीति साहस्र्यां संहितायां चतुर्थे काशीखण्डे उत्तरार्द्धे वृषभध्वजप्रादुर्भावोनाम द्विषष्टितमोऽध्यायः ॥ ६२ ॥ ॥