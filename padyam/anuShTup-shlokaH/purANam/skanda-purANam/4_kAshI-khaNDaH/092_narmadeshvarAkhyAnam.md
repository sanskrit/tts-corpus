+++
title = "०९२ नर्मदेश्वराख्यानम्"

+++
॥ स्कन्द उवाच ॥ ॥  
नर्मदेशस्य माहात्म्यं कथयामि मुने तव ॥  
यस्य स्मरणमात्रेण महापातकसङ्क्षयः ॥ १ ॥  
अस्य वाराहकल्पस्य प्रवेशे मुनिपुङ्गवैः ॥  
आपृच्छि का सरिच्छ्रेष्ठा वद तां त्वं मृकण्डज ॥२॥  
मार्कण्डेय उवाच ॥ ॥  
शृणुध्वं मुनयः सर्वे सन्ति नद्यः परःशतम् ॥  
सर्वा अप्यघहारिण्यः सर्वा अपि वृषप्रदाः ॥३॥  
सर्वाभ्योपि नदीभ्यश्च श्रेष्ठाः सर्वाः समुद्रगाः॥  
ततोपि हि महाश्रेष्ठाः सरित्सु सरिदुत्तमाः ॥ ४ ॥  
गङ्गा च यमुनाचाथ नर्मदा च सरस्वती ॥  
चतुष्टयमिदं पुण्यं धुनीषु मुनिपुङ्गवाः ॥ ५ ॥  
ऋग्वेदमूर्तिर्गङ्गा स्याद्यमुना च यजुर्ध्रुवम् ॥  
नर्मदा साममूर्तिस्तु स्यादथर्वा सरस्वती ॥ ६ ॥  
गङ्गा सर्वसरिद्योनिः समुद्रस्यापि पूरणी ॥  
गङ्गाया न लभेत्साम्यं काचिदत्र सरिद्वरा ॥ ॥ ७ ॥  
किन्तु पूर्वं तपस्तप्त्वा रेवया बह्वनेहसम् ॥  
वरदानोन्मुखो धाता प्रार्थितश्चेति सत्तम ॥ ८ ॥  
गङ्गा साम्यं विधे देहि प्रसन्नोसि यदि प्रभो ॥  
ब्रह्मणाथ ततः प्रोक्ता नर्मदा स्मितपूर्वकम् ॥९॥  
यदि त्र्यक्षसमत्वं तु लभ्यतेऽन्येन केनचित् ॥  
तदा गङ्गासमत्वं च लभ्यते सरितान्यया ॥4.2.92.१०॥  
पुरुषोत्तम तुल्यः स्यात्पुरुषोन्यो यदि क्वचित ॥  
स्रोतस्विनी तदा साम्यं लभते गङ्गया परा ॥ ११ ॥  
यदि गौरी समा नारी क्वचिदन्या भवेदिह ॥  
अन्या धुनीह स्वर्धुन्यास्तदा साम्यमुपैष्यति ॥ १२ ॥  
यदि काशीपुरी तुल्या भवेदस्या क्वचित्पुरी ॥  
तदा स्वर्गतरङ्गिण्याः साम्यमन्या नदी लभेत् ॥ १३ ॥  
निशम्येति विधेर्वाक्यं नर्मदा सरिदुत्तमा ॥  
धातुर्वरं परित्यज्य प्राप्ता वाराणसीं पुरीम् ॥ १४ ॥  
सर्वेभ्योपि हि पुण्येभ्यः काश्यां लिङ्गप्रतिष्ठितेः ॥  
अपरा न समुद्दिष्टा कैश्चिच्छ्रेयस्करी क्रिया ॥ १५ ॥  
अथ सा नर्मदा पुण्या विधिपूर्वां प्रतिष्ठितिम् ॥  
व्यधात्पिलिपिलातीर्थे त्रिविषिष्टपसमीपतः ॥ १६ ॥  
ततः शम्भुः प्रसन्नोभूऽत्तस्यै नद्यै शुभात्मने ॥  
वरं वृणीष्व सुभगे यत्तुभ्यं रोचतेऽनघे ॥ १७ ॥  
सरिद्वरा निशम्येति रेवा प्राह महेश्वरम् ॥  
किं वरेणेह देवेश भृशं तुच्छेन धूर्जटे ॥ ॥ १८ ॥  
निर्द्वन्द्वा त्वत्पदद्वन्द्वे भक्तिरस्तु महेश्वर ॥  
श्रुत्वेति नितरां तुष्टो रेवागिरमनुत्तमाम् ॥ १९ ॥  
प्रोवाच च सरिच्छेष्ठे त्वयोक्तं यत्तथास्तु तत् ॥  
गृहाण पुण्यनिलये वितरामि वरान्तरम् ॥ 4.2.92.२० ॥  
यावन्त्यो दृषदः सन्ति तव रोधसि नर्मदे ॥  
तावन्त्यो लिङ्गरूपिण्यो भविष्यन्ति वरान्मम ॥ २१ ॥  
अन्यं च ते वरं दद्या तमप्याकर्णयोत्तमम् ॥  
दुष्प्रापं यज्ञतपसां राशिभिः परमार्थतः ॥ २२ ॥  
सद्यः पापहरा गङ्गा सप्ताहेन कलिन्दजा ॥  
त्र्यहात्सरस्वती रेवे त्वं तु दर्शनमात्रतः ॥ ॥ २३ ॥  
अपरं च वरं दद्यां नर्मदे दर्शनाघहे ॥  
भवत्या स्थापितं लिङ्गं नर्मदेश्वरसञ्जकम् ॥ २४ ॥  
यत्तल्लिङ्गं महापुण्यं मुक्तिं दास्यति शाश्वतीम ॥  
अस्य लिङ्गस्य ये भक्तास्तान्दृष्ट्वा सूर्यनन्दनः ॥ २५ ॥  
प्रणमिष्यन्ति यत्नेन महाश्रेयोभिवृद्धये ॥  
सन्ति लिङ्गान्यनेकानि काश्यां देवि पदेपदे ॥ २६ ॥  
परं हि नर्मदेशस्य महिमा कोपि चाद्भुतः ॥  
इत्युक्त्वा देवदेवेशस्तस्मिँल्लिङ्गे लयं ययौ ॥ २७ ॥  
नर्मदापि प्रहृष्टासीत्पावित्र्यं प्राप्य चाद्भुतम् ॥  
स्वदेशं च परिप्राप्ता दृष्टमात्राघहारिणी ॥ २८ ॥  
वाक्यं मृकण्डजमुनेस्तेपि श्रुत्वा मुनीश्वराः ॥  
प्रहृष्टचेतसो जाताश्चक्रुः स्वं स्वं ततो हितम् ॥ २९ ॥  
॥ स्कन्द उवाच ॥ ॥  
नर्मदेशस्य माहात्म्यं श्रुत्वा भक्तियुतो नरः ॥  
पापकञ्चुकमुत्सृज्य प्राप्स्यति ज्ञानमुत्तमम् ॥ 4.2.92.३० ॥ ॥  
इति श्रीस्कान्दे महापुराण एकाशीतिसाहस्र्यां संहितायां चतुर्थे काशीखण्ड उत्तरार्धे नर्मदेश्वराख्यानं नाम द्विनवतितमोऽध्यायः ॥ ९२ ॥