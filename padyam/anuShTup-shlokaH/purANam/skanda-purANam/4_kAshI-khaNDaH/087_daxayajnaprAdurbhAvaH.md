+++
title = "०८७ दक्षयज्ञप्रादुर्भावः"

+++
॥ अगस्त्य उवाच ॥ ॥  
सर्वज्ञसूनो षड्वक्त्र सर्वार्थकुशल प्रभो ॥  
प्रादुर्भावं निशम्यैषां लिङ्गानां मुक्तिदायिनाम् ॥ १ ॥  
नितरां परितृप्तोस्मि सुधां पीत्वेव निर्जरः ॥  
ओङ्कारप्रमुखैर्लिङ्गैरिदमानन्दकाननम्॥२॥  
आनन्दमेवजनयेदपि पापजुषामिह ॥  
परानन्दमहं प्राप्तः श्रुत्वैतल्लिङ्गकीर्तनम् ॥३॥  
जीवन्मुक्तइवासं हि क्षेत्रतत्त्वश्रुतेरहम् ॥  
स्कन्ददक्षेश्वरादीनि लिङ्गानीह चतुर्दश ॥  
यान्युक्तानि समाचक्ष्व तत्प्रभावमशेषतः ॥ ४ ॥  
यो दक्षो गर्हयामास मध्ये देवसभं विभुम् ॥  
स कथं लिङ्गमीशस्य प्रत्यस्थापयदद्भुतम् ॥५॥  
इति श्रुत्वा शिखिरथः कुम्भयोनेरुदीरितम् ॥  
सूत सङ्कथयामास दक्षेश्वर समुद्भवम् ॥६॥  
॥ स्कन्द उवाच ॥  
आकर्णय मुने वच्मि कथां कल्मषहारिणीम् ॥  
पुरश्चरणकामोसौ दक्षः काशीं समाययौ ॥ ७ ॥  
छागवक्त्रो विरूपास्यो दधीचि परिधिक्कृतः ॥  
प्रायश्चित्तविधानार्थं सूपदिष्टः स्वयम्भुवा ॥ ८ ॥  
एकदा देवदेवस्य सेवार्थं शशिमौलिनः ॥  
कैलासमगमद्विष्णुः पद्मयोनिपुरस्कृतः ॥ ९ ॥  
इन्द्रादयो लोकपाला विश्वेदेवा मरुद्गणाः ॥  
आदित्या वसवो रुद्राः साध्या विद्याधरोरगाः ॥ 4.2.87.१० ॥  
ऋषयोऽप्सरसोयक्षा गन्धर्वाः सिद्धचारणाः ॥  
तैर्नतो देवदेवेशः परिहृष्टतनूरुहैः ॥११॥  
स्तुतश्च नाना स्तुतिभिः शम्भुनापि कृतादराः ॥  
विविशुश्चासनश्रेण्यां तन्मुखासक्तदृष्टयः ॥ १२ ॥  
अथ तेषूपविष्टेषु शम्भुना विष्टरश्रवाः ॥  
कृतहस्तपरिस्पर्शमानः पृष्टो महादरम् ॥ १३ ॥  
श्रीवत्सलाञ्छन हरे दैत्यवंशदवानल ॥  
कच्चित्पालयितुं शक्तिस्त्रिलोकीमस्त्यकुण्ठिता॥ १४ ॥  
दितिजान्दनुजान्दुष्टान्कच्चिच्छासि रणाङ्गणे ॥  
अपि कुद्धान्महीदेवान्मामिव प्रतिमन्यसे ॥ १५ ॥  
बाधया रहिता गावः कच्चित्सन्ति महीतले ॥  
स्त्रियः सन्ति हि सुश्रीकाः पतिव्रतपरायणाः ॥ १६ ॥  
विधियज्ञाः प्रवर्तन्ते पृथिव्यां बहुदक्षिणाः ॥  
निराबाधं तपः कच्चिदस्ति शश्वत्तपस्विनाम् ॥ १७ ॥  
निष्प्रत्यूहं पठन्त्येव साङ्गान्वेदान्द्विजोत्तमाः ॥  
महीपालाः प्रजाः कच्चित्पान्ति त्वमिवकेशव ॥ १८॥  
स्वेषु स्वेषु च धर्मेषु कच्चिद्वर्णाश्रमास्तथा ॥  
निष्ठावन्तो हि तिष्ठन्ति प्रहृष्टेन्द्रियमानसाः ॥ १९ ॥  
धूर्जटिः परिपृछ्येति हृष्टं वैकुण्ठनायकम्।  
ब्रह्माणं चापि पप्रच्छ ब्राह्मं तेजः समेधते ॥ 4.2.87.२० ॥  
सत्यमस्खलितं कच्चिदस्ति त्रैलोक्यमण्डपे ॥  
तीर्थावरोधो न क्वापि केनचित्क्रियते विधे ॥ २१ ॥  
इन्द्रादयः सुराः कच्चित्स्वेषु स्वेषु पुरेष्वहो ॥  
राज्यं प्रशासति स्वस्थाः कृष्णदोर्दण्डपालिताः ॥ २२ ॥  
प्रत्येकं परिपृच्छयेशः सर्वानित्थं कृतादरान् ॥  
पृष्ट्वा गमनकार्यं च तेषां कृत्वा मनोरथान् ॥ २३ ॥  
विससर्जाथ तान्सर्वान्देवः सौधं समाविशत् ॥  
गतेष्वथ च देवेषु स्वस्व धिष्ण्येषु हृष्टवत् ॥ २४ ॥  
मध्ये मार्गं स चिन्तोभूद्दक्षः सत्याः पिता तदा ॥  
अन्यदेवसमानं स मानं प्राप न चाधिकम् ॥ २५ ॥  
अतीव क्षुब्धचित्तोभून्मन्दराघाततोऽब्धिवत् ॥  
उवाच च मनस्येतन्महाक्रोधरयान्धदृक्॥ २६ ॥  
अतीवगर्वितो जातः सती मे प्राप्य कन्यकाम् ॥  
कस्यचिन्नाप्यसौ प्रायो न कोस्यापि क्वचित्पुनः ॥ २७ ॥  
किं वंश्यस्त्वेष किं गोत्रः किं देशीयः किमात्मकः ॥  
किं वृत्तिः किं समाचारो विपा(षा?)दी वृषवाहनः ॥ २८ ॥  
न प्रायशस्तपस्व्येष क्व तपः क्वास्त्रधारणम् ॥  
न गृहस्थेषु गण्योसौ श्मशाननिलयो यतः ॥ २९ ॥  
असौ न ब्रह्मचारी स्यात्कृतपाणिग्रह स्थितिः॥  
वानप्रस्थ्यं कुतश्चास्मिन्नैश्वर्यमदमोहिते ॥4.2.87.३०॥  
न ब्राह्मणोभवत्येष यतो वेदो न वेत्त्यमुम् ॥  
शस्त्रास्त्रधारणात्प्रायः क्षत्रियः स्यान्न सोप्ययम्॥ ३१ ॥  
क्षतात्सन्त्राणनात्क्षत्रं तत्क्वास्मिन्प्रलयप्रिये ॥  
वैश्योपि न भवेदेष सदा निर्धनचेष्टनः ॥ ३२ ॥  
शूद्रोपि न भवेत्प्रायो नागयज्ञोपवीतवान् ॥  
एवं वर्णाश्रमातीतः कोसौ सम्यङ्नकीर्त्यते ॥ ३३ ॥  
सर्वः प्रकृत्या ज्ञायेत स्थाणुः प्रकृतिवर्जितः ॥  
प्रायशः पुरुषोनासावर्धनारीवपुर्यतः ॥ ३४ ॥  
योषापि न भवेदेष यतोसौ श्मश्रुलाननः ॥  
नपुंसकोपि न भवेल्लिङ्गमस्ययतोर्च्यते ॥ ३५ ॥  
बालोपि न भवत्येष यतोऽयं बहुवार्षिकः॥  
अनादिवृद्धो लोकेषु गीयते चोग्र एष यत् ॥ ३६ ॥  
अतो युवत्वं सम्भाव्यं नात्र नूनं चिरन्तने ॥  
वृद्धोऽपि न भवत्येष जरामरणवर्जितः ॥ ३७ ॥  
ब्रह्मादीन्संहरेत्प्रान्ते तथापि च न पातकी ॥  
पुण्यलेशोपि नास्त्यस्मिन्ब्रह्ममौलिच्छिदिक्रुधा॥ ३८ ॥  
अस्थिनेपथ्यवति च क्व शुचित्वं विवाससि ॥  
किं बहूक्तेन नो किञ्चिज्ज्ञायतेऽस्य विचेष्टितम् ॥ २९ ॥  
अहो धार्ष्ट्यं महद्दृष्टं जटिलस्याद्य चाद्भुतम् ॥  
यदासनान्नोत्थितोसौ दृष्ट्वा मां श्वशुरं गुरुम् ॥ 4.2.87.४० ॥  
एवम्भूता भवन्त्येव मातापितृविवर्जिताः ॥  
निर्गुणा अकुलीनाश्च कर्मभ्रष्टा निरङ्कुशाः ॥ ४१ ॥  
स्वच्छन्दचारिणोऽनाथाः सर्वत्र स्वाभिमानिनः ॥  
अकिञ्चना अपिप्रायस्तथापीश्वरमानिनः ॥ ४२ ॥  
जामातॄणां स्वभावोयं प्रायशो गर्वभाजनम् ॥  
किञ्चिदैश्वयर्मासाद्य भवत्येव न संशयः ॥ ४३ ॥  
द्विजराजः स गर्विष्ठो रोहिणीप्रेमनिर्भरः ॥  
कृत्तिकादिषु चास्नेही मया शप्तः क्षयीकृतः ॥ ४४ ॥  
अस्याहं गर्वसर्वस्वं हरिष्याम्येव शूलिनः ॥  
यथावमानितश्चाहमनेनास्य गृहं गतः ॥ ४५ ॥  
तथास्याहं करिष्यामि मानहानिं च सर्वतः ॥  
सम्प्रधार्येति बहुशः स तु दक्षः प्रजापतिः ॥ ४६ ॥  
प्राप्य स्वभवनं देवानाजुहाव सवासवान् ॥  
अहं यियक्षुर्यूयं मे यज्ञसाहाय्यकारिणः ॥ ४७ ॥  
भवन्तु यज्ञसम्भारानानयन्तु त्वरान्विताः ॥  
श्वेतद्वीपमथो गत्वा चक्रे चक्रिणमच्युतम् ॥ ४८ ॥  
महाक्रतूपद्रष्टारं यज्ञपूरुषमेव च ॥  
तस्यर्त्विजोभवन्सर्व ऋषयो ब्रह्मवादिनः ॥ ४९ ॥  
प्रावर्तत ततस्तस्य दक्षस्य च महाध्वरः ॥  
दृष्ट्वा देवनिकायांश्च तस्मिन्दक्ष महाध्वरे ॥ 4.2.87.५० ॥  
अनीश्वरांस्ततो वेधा व्याजं कृत्वा गृहं ययौ ॥  
दधीचिरथ संवीक्ष्य सर्वांस्त्रैलोक्यवासिनः ॥ ५१ ॥  
दक्षयज्ञे समायातान्सतीश्वरविवर्जितान् ॥  
प्राप्तसम्मानसम्भारान्वासोलङ्कृतिपूर्वकम् ॥५२ ॥  
दक्षस्य हि शुभोदर्कमिच्छन्प्रोवाच चेति वै ॥ ॥  
दधीचिरुवाच ॥  
दक्षप्रजापते दक्ष साक्षाद्धातृस्वरूपधृक् ॥ ५३ ॥  
न चास्ति तव सामर्थ्यं क्वापि कस्यापि निश्चितम् ॥  
यादृशः क्रतुसम्भारस्तव चेह समीक्ष्यते ॥ ५४ ॥  
न तादृङ्नेदसि प्रायः क्वापि ज्ञातो महामते ॥  
क्रतुस्तु नैव कर्तव्यो नास्ति क्रतुसमो रिपुः ॥ ५५ ॥  
कर्तव्यश्चेत्तदाकार्यः स्याच्चेत्सम्पत्ति रीदृशी ॥  
साक्षादग्निः स्वयं कुण्डे साक्षादिन्द्रादिदेवताः ॥५६॥  
साक्षाच्च सर्वे मन्त्रा वै साक्षाद्यज्ञपुमानसौ ॥  
आचार्यपदवीमेष देवाचार्यः स्वयं चरेत् ॥  
साक्षाद्ब्रह्मा स्वयं चैष भृगुर्वै कर्मकाण्डवित् ॥ ५७ ॥  
अयं पूषा भगस्त्वेष इयं देवी सरस्वती ॥  
एते च सर्वदिक्पाला यज्ञरक्षाकृतः स्वयम् ॥ ५८॥  
त्वं च दीक्षां शुभां प्राप्तो देव्या च शतरूपया ॥  
जामाता त्वेष ते धर्मः पत्नीभिर्दशभिः सह ॥ ५९ ॥  
स्वयमेव हि कुर्वीत धर्मकार्यं प्रयत्नतः ॥  
ओषधीनामयं नाथस्तव जामातृषूत्तमः ॥ 4.2.87.६० ॥  
सप्तविंशतिभिः सार्धं पत्नीभिस्तव कार्यकृत् ॥  
ओषधीः पूरयेत्सर्वा द्विजराजो महासुधीः ॥६१॥  
दीक्षितो राजसूयस्य दत्तत्रैलोक्यदक्षिणः ॥  
मारीचः कश्यपश्चासौ प्रजापतिषु सत्तमः ॥  
त्रयोदशमिताभिश्च भार्याभिस्तव कार्यकृत् ॥ ६२ ॥  
हविः कामदुघा सूते कल्पवृक्षः समित्कुशान् ॥  
दारुपात्राणि सर्वाणि शकटं मण्डपादिकम् ॥ ६३ ॥  
विश्वकर्माप्यलङ्कारान्कुरुतेभ्यागतर्त्विजाम् ॥  
वसूनि चाऽपि वासांसि वसवोष्टौ ददत्यपि ॥ ६४ ॥  
स्वयंलक्ष्मीरलङ्कुर्याद्यावै चात्र सुवासिनीः ॥ ६५ ॥  
सर्वे सुखाय मे दक्ष वीक्षमाणस्य सर्वतः ॥  
एकं दुःखाकरोत्येव यत्त्वं विस्मृतवानसि ॥ ६६ ॥  
जीवहीनो यथा देहो भूषितोपि न शोभते ॥  
तथेश्वरं विना यज्ञः श्मशानमिव लक्ष्यते ॥ ६७ ॥  
इत्थं दधीचिवचनं श्रुत्वा दक्षः प्रजापतिः ॥  
भृशं जज्वाल कोपेन हविषा कृष्णवर्त्मवत् ॥ ६८ ॥  
पूर्वस्तुत्याति संहृष्टो दृष्टो योसौ दधीचिना ॥  
स एव चापि कोपाग्निमुद्वमन्वीक्षितो मुखात् ॥ ६९ ॥  
प्रत्युवाचाथ तं विप्रं वेपमानाङ्गयष्टिकः ॥  
दक्षः प्रजापती रोषाज्जिघांसुरिव तं द्विजम् ॥ 4.2.87.७० ॥  
॥ दक्ष उवाच ॥ ॥  
ब्राह्मणोसि दधीचे त्वं किं करोमि तवात्र वै ॥  
दीक्षामहमहो प्राप्तः कर्तुं नायाति किञ्चन ॥ ७१ ॥  
भवान्केन समाहूतो यदत्रागान्महाजडः ॥  
आगतोपि हि केन त्वं पृष्ट इत्थं प्रब्रवीषि यत् ॥ ७२ ॥  
सर्वमङ्गलमाङ्गल्यो यत्र श्रीमानयं हरिः ॥  
स्वयं वै यज्ञपुरुषः स मखः किं श्मशानवत् ॥ ७३ ॥  
यत्र वज्रधरः शक्रः शतयज्ञैकदीक्षितः ॥  
त्रयस्त्रिंशतिकोटीनाममराणां पतिः स्वयम् ॥ ७४ ॥  
तं त्वञ्चोपमिमीषेमुं श्मशानेन महामखम् ॥  
धर्मराट्च स्वयं यत्र धर्माधर्मैककोविदः ॥ ७५ ॥  
श्रीदोस्ति यत्र श्रीदाता साक्षाद्यत्राशुशुक्षणिः ॥  
तं यज्ञमुपमासि त्वममङ्गलभुवातया ॥ ७६ ॥  
देवाचार्यः स्वयं यत्र क्रतोराचार्यतागतः ॥  
अभिमानवशात्तं त्वमाख्यासि पितृकाननम् ॥ ७७ ॥  
यत्रार्त्विज्यं भजन्तेऽमी वसिष्ठप्रमुखर्षयः ॥  
तमध्वरं समाचक्षे मङ्गलेतरभूमिवत् ॥ ७८ ॥  
निशम्येति मुनिः प्राह दधीचिर्ज्ञानिनां वरः ॥  
सर्वमङ्गलमाङ्गल्यो भवेद्यज्ञपुमान्हरिः ॥ ७९ ॥  
तथापि शाम्भवी शक्तिर्वेदे विष्णुः प्रपठ्यते ॥  
वामाङ्गं स्रष्टुराद्यस्य हरिस्तदितरद्विधिः ॥ 4.2.87.८० ॥  
दीक्षितो योश्वमेधानां शतस्य कुलिशायुधः ॥  
दुर्वाससा क्षणेनापि नीतो निःश्रीकतां हि सः ॥ ८१ ॥  
पुनराराध्य भूतेशं प्रापैकाममरावतीम् ॥  
यस्त्वया धर्मराजोत्र कथितः क्रतुरक्षकः ॥ ८२ ॥  
बलं तस्याखिलैर्ज्ञातं श्वेतं पाशयतः पुरा ॥  
धनदस्त्र्यम्बकसखस्तच्चक्षुश्चाशुशुक्षणिः ॥ ८३ ॥  
पार्ष्णिग्राह्यभवद्रुद्रो देवाचार्यस्य वै तदा ॥  
यदा तारामधार्षीत्स द्विजराजोऽतिसुन्दरीम् ॥ ८४ ॥  
तं विदन्ति वसिष्ठाद्यास्तवार्त्विज्यं भजन्ति ये ॥  
एको रुद्रो न द्वितीयः संविदाना अपीति हि ॥ ८५॥  
प्रावर्तन्तर्षयोन्येपि गौरवात्तव ते क्रतौ ॥  
यदि मे ब्राह्मणस्यैकं शृणोषि वचनं हितम् ॥ ८६ ॥  
तदा क्रतुफलाधीशं विश्वेशं त्वं समाह्वय ॥  
विना तेन क्रतुरसौ कृतोप्यकृत एव हि ॥ ८७ ॥  
सति तस्म्निमहादेवे विश्वकर्मैकसाक्षिणि ॥  
तवापि चैषा सर्वेषां फलिष्यन्ति मनोरथाः ॥ ८८ ॥  
यथा जडानि बीजानि न फलन्ति स्वयं तथा ॥  
जडानि सर्वकर्माणि न फलन्तीश्वरं विना ॥ ८९ ॥  
अर्थहीना यथा वाणी धर्महीना यथा तनुः ॥  
पतिहीना यथा नारी शिवहीना तथा क्रिया ॥ ॥ 4.2.87.९० ॥  
गङ्गाहीना यथा देशाः पुत्रहीना यथा गृहाः ॥  
दानहीना यथा सम्पच्छिवहीना तथा क्रिया ॥ ९१ ॥  
मन्त्रिहीनं यथा राज्यं श्रुतिहीना यथा द्विजाः ॥  
योषा हीनं यथा सौख्यं शिवहीना तथा क्रिया ॥ ९२ ॥  
दर्भहीना यथा सन्ध्या तिलहीनं च तर्पणम् ॥  
हविर्हीनो यथा होमः शिवहीना तथा क्रिया ॥ ९३ ॥  
इत्थं दधीचिनाख्यातं जग्राह वचनं न तत् ॥  
दक्षो दक्षोपि तत्रैव शम्भोर्माया विमोहितः॥ ९४ ॥  
प्रोवाच च भृशं क्रुद्धः का चिन्ता तव मे क्रतोः ॥  
क्रतुमुख्यानि सर्वाणि यानि कर्माणि सर्वतः ॥ ९५ ॥  
तानि सिद्ध्यन्ति नियतं यथार्थकरणादिह ॥  
अयथार्थविधानेन सिद्ध्येत्कर्मापि नेशितुः ॥ ९६ ॥  
स्वकर्मसिद्धये चाथ सर्व एव हि चेश्वरः ॥  
ईश्वरः कर्मणां साक्षी यत्त्वयापीति भाषितम् ॥ ९७ ॥  
तत्तथास्तु परं साक्षी नार्थं दद्याच्च कुत्रचित् ॥ ९८ ॥  
जडानि सर्वकर्माणि न फलन्तीश्वरं विना ॥  
यदुक्तं भवता तत्राप्यहो दृष्टान्तयाम्यहम् ॥ ९९ ॥  
जडान्यपि च बीजानि कालं सम्प्राप्यवात्मनः ॥  
अङ्कूरयन्ति कालाच्च पुष्प्यन्ति च फलन्ति च ॥ 4.2.87.१०० ॥  
विनापीशं तथा कर्म स्वयं कालात्फलत्यहो ॥  
किमीश्वरेण तेनात्र महामङ्गलमूर्तिना ॥ १ ॥  
॥ दधीचिरुवाच ॥ ॥  
यथार्थकरणात्सिद्धमपि कार्यं कदाचन ॥  
ईश्वरप्रातिकूल्याच्च सिद्धमेवाशु नश्यति ॥ २ ॥  
ईश्वरेच्छा बलात्कर्म कृतमप्यविधानतः ॥  
संसिद्ध्येत्तदधीनाश्च कथं सर्व इहेश्वराः ॥ ३ ॥  
सामान्यसाक्षिवन्नेशः सर्वेषां सर्वकर्मणाम् ॥  
साक्षीभवेदसन्दिग्धः फलस्य प्रतिभूरपि ॥ ४ ॥  
भूजलादिस्वरूपेण बीजमाविश्यसर्वकृत् ॥  
स्वयं कालस्वरूपेण विदध्यादङ्कुरोदयम् ॥ ५ ॥  
यत्त्वयोक्तं विनापीशं काले कर्मफलेत्स्वयम् ॥  
स एव कालो भगवान्सर्वकर्ता महेशिता ॥ ६ ॥  
अन्यच्च भवता प्रोक्तं तदेकं तथ्यमेव तत् ॥  
किमीश्वरेण तेनात्र महामङ्गलमूर्तिना ॥ ७ ॥  
ये महान्तो भवन्त्येव ये च मङ्गलमूर्तयः ॥  
ईश्वराख्या च येष्वस्ति किं तैरत्र तवान्तिके ॥ ८ ॥  
उत्तरादुत्तरं चेति प्रत्युत्तरयति द्विजे ॥  
दधीचौ चुक्रुधेऽत्यन्तं दक्षोगर्वातिसुश्रिया ॥ ९ ॥  
आदिदेश समीपस्थानालोक्य परितस्त्विति ॥  
ब्राह्मणापसदं चामुं परिदूरयताशु वै ॥ 4.2.87.११० ॥  
अमुष्मादध्वरश्रेष्ठादवरिष्ठमनोगतम् ॥  
इत्थं दधीचिराकर्ण्य प्रोवाच प्रहसन्निव ॥ ११ ॥  
किं मां दूरयसे मूढ दूरीभूतो भवानपि ॥  
सर्वेभ्यो मङ्गलेभ्यश्च सर्वैरेभिः समं ध्रुवम् ॥ १२ ॥  
अकाण्डे क्रोधजो दण्डस्तव मूर्ध्नि पतिष्यति ॥  
महेशितुस्त्रिजगती परिशास्तुः प्रजापते ॥ १३ ॥  
इत्युक्त्वा निर्जगामाशु यज्ञवाटात्ततो द्विजः ॥  
तस्मिन्निर्याति निर्यातो दुर्वासाश्च्यवनो भवान् ॥ १४ ॥  
उत्तङ्क उपमन्युश्च ऋचीकोद्दालकावपि ॥  
माण्डव्यो वामदेवश्च गालवो गर्गगौतमौ ॥१५॥  
शिवतत्त्वविदोन्येपि दक्षयज्ञाद्विनिर्ययुः ॥  
गते दधीचौ सानन्दं प्रावर्तत महामखः ॥१६॥  
ये स्थिता ब्राह्मणास्तत्र तेभ्यो द्विगुण दक्षिणाम् ॥  
प्रादात्प्रजापतिर्दक्षस्त्वन्येभ्योप्यधिकं वसु ॥ ॥ १७ ॥  
सर्वे जामातरस्तेन तोषिता भूरिशोधनैः ॥  
कन्याश्चालङ्कृताः सर्वा महाविभवविस्तरैः ॥१८॥  
ऋषिपत्न्योपि बहुशो देवपत्न्योप्यनेकशः ॥  
तथा पुराङ्गनाः सर्वास्तेन मानभुवः कृताः ॥ १९ ॥  
ब्रह्मघोषेण तारेण व्योमशब्दगुणं स्फुटम् ॥  
कारितं तेन दक्षेण विप्राणां हृष्टचेतसाम् ॥ 4.2.87.१२० ॥  
अग्निर्मन्दाग्निरभवत्तस्मिञ्जुह्वति दीक्षिते ॥  
हविः परिमलेनैव परितृप्ता दिगङ्गनाः ॥ २१ ॥  
स्वाहाकारैर्वषट्कारैः सुरा जाताः पिचण्डिलाः ॥  
रचिता गिरयस्तेन सदन्नानां पदेपदे ॥२२॥  
घृतकुल्याः कृतास्तेन मधुकुल्याः सहस्रशः ॥  
महासरांसि पयसां द्रप्सस्यापि महाह्रदाः ॥ २३ ॥  
राशयश्च दुकूलानां रत्नानां शिखराणि च ॥  
यज्ञवाटस्य वसुधा स्वर्णरूप्यमयीकृता ॥ २४ ॥  
न लभ्यन्ते क्रतौ तस्य मार्गिता अपि मार्गणाः ॥  
हृष्टाः पुष्टाः समभवन्नपि तत्परिचारकाः ॥ २५ ॥  
ध्वनिर्मङ्गलगीतानां व्यानशे गगनाङ्गणम् ॥  
जहृषे चाप्सरोवृन्दैर्गन्धर्वैर्मुमुदेतराम् ॥ २६ ॥  
विद्याधरैर्ननन्दे च वसुधा ववृधे भृशम् ॥  
महाविभवसम्भारे तस्मिन्दाक्षे महाक्रतौ ॥  
इत्थं प्रवृत्तेऽथ मुनिः कैलासं नारदो ययौ ॥१२७॥  
इति श्रीस्कान्दे महापुराण एकाशीतिसाहस्र्यां संहितायां चतुर्थे काशीखण्ड उत्तरार्धे दक्षयज्ञप्रादुर्भावोनाम सप्ताशीतितमोऽध्यायः ॥ ८७॥ ॥ छ ॥ ॥