+++
title = "०७४ ओङ्कारमाहात्म्यम्"

+++
॥ स्कन्द उवाच ॥ ॥  
शृणु वातापि संहर्तः काश्यां पातकतङ्किनी ॥  
पद्मकल्पे तु या वृत्ता दमनस्य द्विजन्मनः ॥१॥  
भारद्वाजस्य तनयो दमनो नाम नामतः ॥  
कृतमौञ्जीविधिः सोथ विद्याजातं प्रगृह्य च ॥ २ ॥  
संसारदुःखबहुलं जीवितं चापि चञ्चलम् ॥  
विज्ञाय दमनो विद्वान्निर्जगाम गृहान्निजात् ॥ ३ ॥  
काञ्चिद्दिशं समालम्ब्य निर्वेदं परमं गतः ॥  
प्रत्याश्रमं प्रतिनगं प्रत्यब्धि प्रतिकाननम् ॥ ४ ॥  
प्रतितीर्थं प्रतिनदि स बभ्राम तपोयुतः ॥  
यावन्त्यायतनानीह तिष्ठन्ति परितो भुवम् ॥५॥  
अध्युवास स तावन्ति संयतेन्द्रियमानसः ॥  
परं न मनसः स्थैर्यं क्वापि प्रापि च तेन वै ॥ ६ ॥  
मनोरथोपदेष्टा च कुत्रचित्क्वापि नेक्षितः ॥  
कदाचिद्दैवयोगात्स दमनो नाम तापसः ॥७॥  
रेवातटे निरैक्षिष्ट तीर्थं चामरकण्टकम् ॥  
महदायतनं पुण्यमोङ्कारस्यापि तत्र वै ॥८॥  
दृष्ट्वा हृष्टमना आसीच्चेतः स्थैर्यमवाप ह ॥  
अथ पाशुपतांस्तत्र स निरीक्ष्य तपोधनान् ॥ ९ ॥  
विभूतिभूषिततनून्कृतलिङ्गसमर्चनान् ॥  
विहितप्राणयात्रांश्च कृतागमविचारणान् ॥ 4.2.74.१० ॥  
स्वस्थोपविष्टान्स्वपुरोरग्रतोऽचलमानसान् ॥  
प्रणम्योपाविशत्तत्र तदाचार्यस्य सन्निधौ ॥ ११ ॥  
प्रबद्धहस्तयुगलः प्रणमतरकन्धरः ॥  
अथ पाशुपताचार्यो गर्गो नाम महामुनिः ॥ १२ ॥  
वार्धकेन समाक्रान्तस्तपसा कृशविग्रहः ॥  
शम्भोराराधनेनिष्ठः श्रेष्ठः सर्वतपस्विषु ॥१३॥  
पप्रच्छ दमनं चेति कस्त्वं कस्मादिहागतः ॥  
तरुणोपि विरक्तोसि कुतस्तद्वद सत्तम ॥।१४॥।  
इति प्रणयपूर्वं स निशम्य दमनोऽब्रवीत् ॥  
भगोः पाशुपताचार्य सर्वज्ञाराधनप्रिय ॥ १५ ॥  
कथयामि यथार्थं ते निजचेतोविचेष्टितम् ॥  
अहं ब्राह्मणदायादो वेदशास्त्रकृतश्रमः ॥ १६ ॥  
संसारासारतां ज्ञात्वा वानप्रस्थमशिश्रियम् ॥  
अनेनैव शरीरेण महासिद्धिमभीप्सता ॥१७॥  
स्नातं बहुषु तीर्थेषु मन्त्रा जप्तास्तु कोटिशः ॥  
देवताः सेविता बह्व्यो हवनं च कृतं बहु ॥ १८ ॥  
शुश्रूषिताश्च गुरवो बहवो बह्वनेहसम् ॥  
महाश्मशानेषु निशा भूयस्योप्यतिवाहिताः ॥ १९ ॥  
शिखराणि गिरीन्द्राणां मया चाध्युषितान्यहो ॥  
दिव्यौषधि सहस्राणि मया संसाधितान्यपि ॥4.2.74.२०॥  
रसायनानि बहुशः सेवितानि मया पुनः ॥  
महासाहसमालम्ब्य सिद्धाध्युषितकन्दराः ॥ २१ ॥  
मया प्रविष्टा बहुशः कृतान्तवदनोपमाः ॥  
तपश्चापि महत्तप्तं बहुभिर्नियमैर्यमैः ॥ २२ ॥  
परं किञ्चित्क्वचिन्नैक्षि सिद्ध्यङ्कुरमपि प्रभो ॥  
इदानीं त्वामनुप्राप्य महीं पर्यटता मया ॥ २३ ॥  
मनसः स्थैर्यमापन्नमिव सम्प्राप्तसिद्धिना ॥  
अवश्यं त्वन्मुखाम्भोजाद्यद्वचो निःसरिष्यति ॥ ॥ २४ ॥  
तेनैव महती सिद्धिर्भवित्री मम नान्यथा ॥  
तद्ब्रूहि सूपदेशं च कथं सिद्धिर्भवेन्मम ॥ २५ ॥  
अनेनैव शरीरेण पार्थिवेन प्रथीयसी ॥  
दमनस्य निशम्येति गर्गाचार्यो वचस्तदा ॥ २६ ॥  
प्रत्यक्षदृष्टं प्रोवाच महदाश्चर्यमुत्तमम् ॥  
सर्वेषां शृण्वतां तत्र शिष्याणां स्थिरचेतसाम् ॥  
मुमुक्षूणां धृतवतां महापाशुपतं व्रतम् ॥२७॥  
॥ गर्ग उवाच ॥ ॥  
अनेनैवेह देहेन यदि त्वं सिद्धिकामुकः ॥  
शृणुष्वावहितो भूत्वा तदा ते कथयाम्यहम् ॥२८॥  
अविमुक्ते महाक्षेत्रे सर्वसिद्धिप्रदे सताम् ॥  
धर्मार्थकाममोक्षाख्य रत्नानां परमाकरे ॥ २९ ॥  
समाश्रितानां जन्तूनां सर्वेषां सर्वकर्मणाम् ॥  
शलभानां प्रदीपाभे तमःस्तोम महाद्विपि ॥ 4.2.74.३० ॥  
कर्मभूरुह दावाग्नौ संसाराब्ध्यौर्वशोचिपि ॥  
निर्वाणलक्ष्मी क्षीराब्धौ सुखसङ्केतसद्मनि ॥ ३१ ॥  
दीर्घनिद्रा प्रसुप्तानां परमोद्बोधदायिनि ॥  
यातायातश्रमापन्नप्राणिमार्गमहीरुहि ॥ ३२ ॥  
अनेकजन्मजनित महापापाद्रिवज्रिणि ॥  
नामोच्चारकृतां पुंसां महाश्रेयो विधायिनि ॥ ३३ ॥  
विश्वेशितुः परेधाम्नि सीम्नि स्वर्गापवर्गयोः ॥  
स्वर्धुनी लोलकल्लोला नित्यक्षालित भूतले ॥ ३४ ॥  
एवंविधे महाक्षेत्रे सर्वदुःखौघहारिणि ॥  
प्रत्यक्षं मम यद्वृत्तं तद्ब्रवीमि महामते ॥ ३५ ॥  
यत्र कालभयं नास्ति यत्र नास्त्येनसो भयम् ॥  
तत्क्षेत्रमहिमानं कः सम्यग्वर्णयितुं क्षमः ॥ ३६ ॥  
तीर्थानि यानि लोकेस्मिञ्जन्तूनामघहान्यहो ॥  
तानि सर्वाणि शुद्ध्यर्थं काशीमायान्ति नित्यशः ॥ ३७ ॥  
अपि काश्यां वसेद्यस्तु सर्वाशी सर्वविक्रयी ॥  
स यां गतिं लभेन्मर्त्यो यज्ञैर्दानैर्न सान्यतः ॥ ३८ ॥  
रागबीजसमुद्भूतः संसारविटपो महान् ॥  
दीर्घस्वाप कुठारेण च्छिन्नः काश्यां न वर्धते ॥ ३९ ॥  
सर्वेषामूषराणां तु काशी परम ऊषरः ॥  
वप्तुर्बीजमिदं तस्मिन्नुप्तं नैव प्ररोहति ॥ 4.2.74.४० ॥  
स्मरिष्यन्तीह ये काशीमवश्यं तेपि साधवः ॥  
तेप्यघौघ विनिर्मुक्ता यास्यन्ति गतिमुत्तमाम् ॥ ४१ ॥  
विभूतिः सर्वलोकानां सत्यादीनां सुभङ्गुरा ॥  
अभङ्गुरा विमुक्तस्य सा तु लभ्या शिवाज्ञया ॥ ४२ ॥  
कृमिकीटपतङ्गानामविमुक्ते तनुत्यजाम् ॥  
विभूतिर्दृश्यते या सा क्वास्ति ब्रह्माण्डमण्डले ॥ ४३ ॥  
वाराणसी यदा प्राप्ता कदाचित्कालपर्ययात् ॥  
स उपायो विधातव्यो येन नो निष्क्रमो बहिः ॥ ४४ ॥  
पूर्वतो मणिकर्णीशो ब्रह्मेशो दक्षिणे स्थितः ॥  
पश्चिमे चैव गोकर्णो भारभूतस्तथोत्तरे ॥४५॥  
इत्येतदुत्तमं क्षेत्रमविमुक्ते महाफलम् ॥  
मणिकर्णी ह्रदे स्नात्वा दृष्ट्वा विश्वेश्वरंविभुम् ॥४६॥  
क्षेत्रं प्रदक्षिणीकृत्य राजसूयफलं लभेत् ॥  
तत्र श्राद्धप्रदातुश्च मुच्यन्ते प्रपितामहाः ॥ ४७ ॥  
अविमुक्त समं क्षेत्रमपि ब्रह्माण्डगोलके ॥  
न विद्यते क्वचित्सत्यं सत्यं साधकसिद्धिदम् ॥४८॥  
रक्षन्ति सततं क्षेत्रं यत्र पाशासिपाणयः ॥  
महापारिषदा उग्राः क्रूरेभ्योऽक्रूरबुद्धयः ॥ ४९ ॥  
प्राग्द्वारमट्टहासश्च गणकोटिपरीवृतः ॥  
रक्षेदहर्निशं क्षेत्रं दुर्वृत्तेभ्यो विभीषणः ॥ 4.2.74.५० ॥  
तथैव भूतधात्रीशः क्षेत्रदक्षिणरक्षकः ॥  
गोकर्णः पश्चिमद्वारं पाति कोटिगणावृतः ॥ ५१ ॥  
उदग्द्वारं तथा रक्षेद्घण्टाकर्णो महागणः ॥  
ऐशङ्कोणं छागवक्त्रो भीषणो वह्निदिग्दलम् ॥५२ ॥  
रक्षः काष्ठां शङ्कुकर्णो दृमिचण्डो मरुद्दिशम् ॥  
इत्थं क्षेत्रं सदा पान्ति गणा एतेऽति भास्वराः ॥८५३॥  
कालाक्षोरण भद्रस्तु कौलेयः कालकम्पनः ॥  
एते पूर्वेण रक्षन्ति गङ्गापारे स्थिता गणाः ॥ ५४ ॥  
वीरभद्रो नभश्चैव कर्दमालिप्तविग्रहः ॥  
स्थूलकर्णो महाबाहुरसिपारे व्यवस्थिताः ॥ ५५ ॥  
विशालाक्षो महाभीमः कुण्डोदरमहोदरौ ॥  
रक्षन्ति पश्चिमद्वारं देहलीदेशसंस्थिताः ॥५६॥  
नन्दिसेनश्च पञ्चालः खरपादकरण्टकः ॥  
आनन्दोगोपको बभ्रू रक्षन्ति वरणातटे ॥॥ ५७ ॥  
तस्मिन्क्षेत्रे महापुण्ये लिङ्गमोङ्कारसञ्ज्ञकम्॥  
तत्र सिद्धिं परां प्राप्ता देहेनानेन साधकाः ॥ ५८ ॥  
कपिलश्चैव सावर्णिः श्रीकण्ठः पिगलोंशुमान् ॥  
एते पाशुपताः सिद्धास्तल्लिङ्गाराधनेन हि ॥ ५९ ॥  
एकदा तस्य लिङ्गस्य कृत्वा पञ्चापिपूजनम् ॥  
नृत्यतः सहुडुत्कारं तस्मिँल्लिङ्गे लयं ययुः ॥ 4.2.74.६० ॥  
अन्यच्च ते प्रवक्ष्यामि तत्र यद्वृत्तमद्भुतम् ॥  
निशामय महाबुद्धे दमन द्विजसत्तम ॥ ६१ ॥  
एका भेकी मुने तत्र चरन्ती लिङ्ग सन्निधौ ॥  
प्रदक्षिणं सदा कुर्यान्निर्माल्याक्षतभक्षिणी ॥ ६२ ॥  
सा तत्र मृत्युं न प्राप शिवनिर्माल्यभक्षणात् ॥  
क्षेत्रादन्यत्र मरणं जातं तस्यास्तदेनसः ॥ ६३ ॥  
वरं विषमपिप्राश्यं शिवस्वं नैव भक्षयेत् ॥  
विषमेकाकिनं हन्ति थिवस्वं पुत्रपौवकम् ॥ ६४॥  
शिवस्य परिपुष्टाङ्गाः स्पर्शनीया न साधुभिः ॥  
तेन कर्मविपाकेन ततस्ते रौरवौकसः ॥६५॥  
कश्चित्काकः समालोक्य मण्डूकीं तामितस्ततः ॥  
पोप्लूयमानामादाय चञ्च्वा क्षेत्राद्बहिर्गतः ॥६६ ॥  
वर्षाभ्वी तेन सा क्षिप्ता काकेन क्षेत्रबाह्यतः ॥  
अथ सा कालतो भेकी तत्रैव क्षेत्रसत्तमे ॥ ६७ ॥  
प्रदक्षिणीकरणतो लिङ्गस्यस्पर्शनादपि॥  
पुण्यापुण्यवतीजाता कन्यापुष्पबटोर्गृहे ॥ ६८ ॥  
शुभावयवसंस्थाना शुभलक्षणलक्षिता ॥  
परं गृध्रमुखी जाता निर्माल्याक्षतभक्षणात् ॥ ६९ ॥  
सम्यग्गीतरहस्यज्ञा नितरां मधुरस्वरा ॥  
सप्तस्वरास्त्रयो ग्रामा मूर्च्छनास्त्वैकविंशतिः ॥4.2.74.७० ॥  
ताना एकोनपञ्चाश ताला एकोत्तरंशतम् ॥  
रागाः षडेव तेषां तु पञ्चपञ्चापि चाङ्गनाः॥७१ ॥  
षड्विंशद्रागरागिण्य इति रागि मुदावहाः ॥  
देशकाल विभेदेन पञ्चषष्टिस्तथा पराः ॥ ७२ ॥  
यावन्त एव तालाः स्यु रागास्तावन्त एव हि ॥  
इति गीतोपनिषदा प्रत्यहं सा शुभव्रता ॥ ७३ ॥  
माधवी मधुरालापा सदोङ्कारं समर्चयेत् ॥  
प्राप्याप्यनर्घ्यतारुण्यं सा तु पुष्पबटोः सुता ॥ ७४ ॥  
प्राग्जन्मवासनायोगादोङ्कारं बह्वमंस्त वै ॥  
स्वभाव चञ्चलं चेतस्तस्यास्तल्लिङ्ग सेवनात् ॥ ७५ ॥  
दमनस्थैर्यमगमद्योगेनेव महात्मनः ॥  
न दिवा बाधयाञ्चक्रे क्षुत्तृण्निद्रा क्षपा सुताम् ॥ ७६ ॥  
अतन्द्रितमना आसीत्सा तल्लिङ्ग निरीक्षणे ॥  
अक्ष्णोर्निमेषा यावन्तस्तस्या आसन्दिवानिशम् ॥ ७७ ॥  
तावत्कालस्तया साध्व्या महान्विघ्नोऽनुमीयते ॥  
निमेषान्तरितः कालो यो यो व्यथोङ्गतो मम ॥  
लिङ्गानवेक्षणात्तत्र प्रायश्चित्तं कथं भवेत ॥ ७८ ॥  
इति सञ्चितयन्त्येव सेवां तत्याज नोङ्कृतेः ॥  
जलाभिलाषिणी सा तु लिङ्गनामामृतं पिबेत् ॥ ७९ ॥  
नान्य द्दिदृक्षिणी तस्या अक्षिणी श्रुतिगे अपि ॥  
विहाय लिङ्गमोङ्कारं हृद्विहायः स्थितं सताम् ॥ 4.2.74.८० ॥  
तस्याः शब्दग्रहौ नान्य शब्दग्रहणतत्परौ ॥  
अतीव निपुणौ जातौ तत्सन्माल्यकरौकरौ ॥ ८१ ॥  
नान्यत्र चरणौ तस्याश्चरतः सुखवाञ्छया ॥  
त्यक्त्वोङ्काराजिरक्षोणीं क्षुण्णां निर्वाणपद्मया ॥ ८२ ॥  
ओङ्कारं प्रणवं सारं परब्रह्मप्रकाशकम् ॥  
शब्दब्रह्मत्रयीरूपं नादबिन्दुकलालयम् ॥ ८३ ॥  
सदक्षरं चादिरूपं विश्वरूपं परावरम् ॥  
वरं वरेण्यं वरदं शाश्वतं शान्तमीश्वरम् ॥ ८४ ॥  
सर्वलोकैकजनकं सर्वलोकैकरक्षकम् ॥  
सर्वलोकैकसंहर्तृ सर्वलोकैकवन्दितम् ॥ ८५ ॥  
आद्यन्तरहितं नित्यं र्शिवं शङ्करमव्ययम् ॥  
एकगुणत्रयातीतं भक्तस्वान्तकृतास्पदम् ॥ ८६ ॥  
निरुपाधिं निराकारं निर्विकारं निरञ्जनम् ॥  
निर्मलं निरहङ्कारं निष्प्रपञ्चं निजोदयम् ॥ ८७ ॥  
स्वात्माराममनन्तं च सर्वगं सर्वदर्शिनम् ॥  
सर्वदं सर्वभोक्तारं सर्वं सर्वसुखास्पदम् ॥८८॥  
वागिन्द्रियं तदीयं च प्रोच्चरत्तदहर्निशम् ॥  
नामान्तरं न गृह्णाति क्वचिदन्यस्यकस्यचित्॥८९॥  
एतन्नामाक्षररसं रसयन्ती दिवानिशम् ॥  
रसना नैव जानाति तस्या अन्यद्रसान्तरम् ॥ 4.2.74.९० ॥  
सम्मार्जनं रङ्गमालाः प्रासादं परितः सदा ॥  
विदध्यान्माधवी तत्र तथार्चा पात्रशोधनम् ॥ ९१ ॥  
तत्र पाशुपता ये वै प्रणवेशार्चने रताः ॥  
तांश्च शुश्रूषयेन्नित्यं पितृबुद्ध्याति भक्तितः ॥ ९२ ॥  
वैशाखस्य चतुर्दश्यामेकदा सा तु माधवी ॥  
रात्रौ जागरणं कृत्वा दिवोपवसान्विता ॥ ९३ ॥  
यात्रामिलितभक्तेषु प्रातर्यातेषु सर्वतः ॥  
सम्मार्जनादिकं कृत्वा लिङ्गमभ्यर्च्य हर्षतः ॥ ९४ ॥  
गायन्ती मधुरं गीतं नृत्यन्ती निजलीलया॥  
ध्यायन्ती लिङ्गमोङ्कारं तत्र लिङ्गे लयं ययौ ॥ ९५ ॥  
अनेनैव शरीरेण पार्थिवेन महामतिः ॥  
अस्मदाचार्यमुख्यानां पश्यतां च तपस्विनाम् ॥ ९६ ॥  
प्रादुर्बभूव यल्लिङ्गाज्ज्योतिर्जटिलिताम्बरम् ॥  
तत्र ज्योतिषि सा बाला ज्योतिर्मय्यपि साप्यभूत् ॥ ९७ ॥  
राधशुक्लचतुर्दश्यामद्यापि क्षेत्रवासिनः ॥  
तत्र यात्रां प्रकुर्वन्ति महोत्सवपुरःसराः ॥ ९८ ॥  
तत्र जागरणं कृत्वा चतुर्दश्यामुपोषिताः ॥  
प्राप्नुवन्ति परं ज्ञानं यत्रकुत्रापि वै मृताः ॥ ९९ ॥  
ब्रह्माण्डोदर मध्ये तु यानि तीर्थानि सर्वतः ॥  
तानि वैशाखभूतायामायान्त्योङ्कृति दर्शने ॥4.2.74.१००॥  
लिङ्गाग्रे श्रीमुखी नाम्नी गुहास्ति परमोत्तमा ॥  
पातालस्य च तद्द्वारं तत्र सिद्धा वसन्ति हि ॥ १ ॥  
तिष्ठेयुः पञ्चरात्रं ये गुहायां तत्र सुव्रताः ॥  
ते नागकन्याः पश्यन्ति ब्रूयुस्ताश्च शुभाशुभम् ॥ २ ॥  
कन्दरोत्तरदिग्भागे तत्र कूपो रसोदकः ॥  
आषण्मासं च तत्पीत्वा पिबेद्ब्रह्मरसायनम् ॥ ३ ॥  
तत्र नादेश्वरं लिङ्गं दृष्ट्वा नादनिदानभूः ॥  
सर्वनादात्मकं विश्वं तच्छ्रवो गोचरी भवेत् ॥ ४ ॥  
तत्र मत्स्योदरीं स्नात्वा स्वर्धुनीं वरुणाप्लुताम् ॥  
कृतकृत्यो भवेज्जन्तुर्नैव शोचति कुत्रचित् ॥ ५ ॥  
असङ्ख्याता गताः सिद्धिमोङ्कारेश्वरसेवकाः ॥  
पार्थिवेनैव देहेन दिव्यभूतेन तत्क्षणात् ॥ ६ ॥  
अविमुक्तं परं क्षेत्रं ब्रह्माण्डादपि सर्वतः ॥  
ततोपि पर ओङ्कार उक्तो मत्स्योदरी तटे ॥ ७ ॥  
प्रणवेशोंऽग यैः काश्यां न नतो नापि चार्चितः ॥  
किमर्थं ते समुत्पन्ना मातृतारुण्यहारिणः ॥ ८ ॥  
यदा प्रभृति विश्वेशो मन्दरादागतोऽभवत् ॥  
तस्मिन्नानन्द गहने तदाप्रभृति सत्तम ॥ ९ ॥  
सर्वाण्यायतनान्याशु साब्धीनि स गिरीण्यपि ॥  
स नदीनि स तीर्थानि स द्वीपानि ययुस्ततः ॥ ॥ 4.2.74.११० ॥  
इदानीं मम भाग्येन स्मारितोहं त्वया मुने ॥  
अहमप्यागमिष्यामि यामः काशीं शनैः शनैः ॥ ११ ॥  
एतेपि मम शिष्या ये महापाशुपतव्रताः ॥  
काशीं यियासवस्तेपि यतः सर्वे मुमुक्षवः ॥ १२ ॥  
अपि वार्धकमासाद्य यैः काशी नैव शीलिता ॥  
मानुषे दुर्लभे नष्टे कुतस्तेषां महासुखम् ॥ १३ ॥  
यावन्नेन्द्रिय वैकल्यं यावन्नैवायुषः क्षयः ॥  
तावत्सेव्यं प्रयत्नेन शम्भोरानन्दकाननम्॥ १४ ॥  
य आनन्दवनं शम्भोः शिश्रियुः श्रीनिकेतनम् ॥  
अचलाश्रीर्न मुञ्चेत्तान्महासौख्यैकशेवधीन् ॥ १५ ॥  
इत्याख्याय कथां रम्यां गर्गः पाशुपतोत्तमः ॥  
भारद्वाजेन सहितः प्राप वाराणसीं पुरीम् ॥ १६ ॥  
दमनोपि हि धर्मात्मा गर्गाचार्येण संयुतः ॥  
आराध्य श्रीमदोङ्कारं तस्मिँल्लिङ्गे लयं गतः ॥ १७ ॥  
॥ स्कन्द उवाच ॥ ॥  
इल्वलारे परं स्थानमोङ्कारमविमुक्तके ॥  
तत्र सिद्धिपरां जग्मुः साधका बहुशो मुने ॥ १८ ॥  
कलौ कलुषचित्तानां पुरो नाख्येयमेव हि ॥  
प्रणवेश्वरमाहात्म्यं नास्तिकानां विशेषतः ॥ १९ ॥  
ये निन्दन्ति महादेवं क्षेत्रं निन्दन्ति येऽधियः ॥  
पुराणं ये च निन्दन्ति ते सम्भाष्या न कुत्रचित् ॥ 4.2.74.१२० ॥  
ओङ्कारसदृशं लिङ्गं न क्वचिज्जगतीतले ॥  
इति गौर्यै समाख्यातं देवदेवेन निश्चितम् ॥ १२१ ॥  
इममध्यायमाकर्ण्य नरस्तद्गतमानसः ॥  
विमुक्तः सर्वपापेभ्यः शिवलोकमवाप्नुयात् ॥ १२२ ॥ ॥  
इति श्रीस्कान्दे महापुराण एकाशीति साहस्र्यां संहितायां चतुर्थेकाशीखण्ड उत्तरार्ध ओङ्कारमाहात्म्यं नाम चतुःसप्ततितमोऽध्यायः ॥ ७४ ॥