+++
title = "०५१ अरुणवृद्धकेशवविमलगङ्गायमादित्यवर्णनम्"

+++
॥ अथ श्रीकाशीखण्डोत्तरार्धं प्रारभ्यते ॥  
श्रीगणेशाय नमः ॥  
॥ अगस्तिरुवाच ॥ ॥  
पार्वती हृदयानन्द सर्वज्ञाङ्गभव प्रभो ॥  
किञ्चित्प्रष्टुमनाः स्वामिंस्तद्भवान्वक्तुमर्हति ॥ १ ॥  
दक्ष प्रजापतेः पुत्री कश्यपस्य परिग्रहः ॥  
गरुत्मतः प्रसूः साध्वी कुतो दास्यमवाप सा ॥ २ ॥  
॥ स्कन्द उवाच ॥ ॥  
हञ्जिकात्वं यथा प्राप्ता विनता सा तपस्विनी ॥  
तदप्यहं समाख्यामि निशामय महामते ॥ ३ ॥  
कद्रूरजीजनत्पुत्राञ्शतं कश्यपतः पुरा ॥  
उलूकमरुणं तार्क्ष्यमसूत विनता त्रयम् ॥ ४ ॥  
कौशिको राज्यमाप्यापि श्रेष्ठत्वात्पक्षिणां मुने ॥  
निर्गुणत्वाच्च तैः सर्वैः स राज्यादवरोपितः ॥ ५ ॥  
क्रूराक्षोयं दिवान्धोयं सदा वक्रनखस्त्वसौ ॥  
अतीवोद्वेगजनकं सर्वेषामस्य भाषणम् ॥ ६ ॥  
इत्थं तस्य गुणग्रामान्विकथ्य बहुशः खगाः ॥  
नाद्यापि वृण्वते राज्ये कमपि स्वैरचारिणः ॥ ७ ॥  
कौशिकेथ तथावृत्ते पुत्रवीक्षणलालसा ॥  
अण्डं प्रस्फोटयामास मध्यमं विनता तदा ॥ ८ ॥  
पूर्णे वर्षसहस्रे तु प्रस्फोट्य घटसम्भव ॥  
तदभेदितयौत्सुक्यादण्डमष्टमके शते ॥ ९ ॥  
तावत्सर्वाणि गात्राणि तस्यातिमहसः शिशोः ॥  
ऊर्वोरुपरिसिद्धानि दण्डान्तर्निवासिनः ॥ 4.2.51.१० ॥  
अण्डान्निर्गतमात्रेण क्रोधारुणमुखश्रिया ॥  
अर्धनिष्पन्नदेहेन शिशुना शापिता प्रसूः ॥ ११ ॥  
जनयित्रि त्वया दृष्ट्वा काद्रवेयान्स्वलीलया ॥  
खेलतो मातुरुत्सङ्गे यदण्डं व्याधित द्विधा ॥ १२ ॥  
तदनिष्पन्न सर्वाङ्गः शपामि त्वा विहङ्गमे ॥  
तेषामेवैधि दासी त्वं सपत्न्यङ्ग भुवामिह ॥ १३ ॥  
वेपमानाथ तच्छापादिदं प्रोवाच पक्षिणी ॥  
अनूरो ब्रूहि मे शापावसानं मातुरङ्गज ॥ १४ ॥  
॥ अनूरुरुवाच ॥  
अण्डं तृतीयं मा भिन्धि ह्यनिष्पन्नं ममेव हि ॥  
अस्मिन्नण्डे भविष्यो यः स ते दास्यं हरिष्यति ॥ १५ ॥  
इत्युक्त्वा सोरुणोगच्छदुड्डीयानन्दकाननम् ॥  
यत्र विश्वेश्वरो दद्यादपि पङ्गोः शुभां गतिम्॥ १६ ॥  
एतत्ते पृच्छतः ख्यातं विनता दास्यकारणम्॥  
मुने प्रसङ्गतो वच्मि अरुणादित्यसम्भवम् ॥ १७ ॥  
अनूरुत्वादनूरुर्योरुणः क्रोधारुणो यतः ॥  
वाराणस्यां तपस्तप्त्वा तेनाराधि दिवाकरः ॥ १८ ॥  
सोपि प्रसन्नो दत्त्वाथ वरांस्तस्मा अनूरवे ॥  
आदित्यस्तस्य नाम्नाभूदरुणादित्य इत्यपि ॥ १९ ॥  
॥ अर्क उवाच ॥  
तिष्ठानूरो मम रथे सदैव विनतात्मज ॥  
जगतां च हितार्थाय ध्वान्तं विध्वंसयन्पुरः ॥ 4.2.51.२० ॥  
अत्र त्वत्स्थापितां मूर्तिं ये भजिष्यन्ति मानवाः ॥  
वाराणस्यां महादेवोत्तरे तेषां कुतो भयम् ॥ २१ ॥  
येर्चयिष्यन्ति सततमरुणादित्यसञ्ज्ञकम् ॥  
मामत्र तेषां नो दुःखं न दारिद्र्यं न पातकम्॥ २२ ॥  
व्याधिभिर्नाभिभूयन्ते नो पसर्गैश्च कैश्चन ॥  
शोकाग्निना न दह्यन्ते ह्यरुणादित्यसेवनात् ॥ २३ ॥  
अथ स्यन्दनमारोप्य नीतवानरुणं रविः ॥  
अद्यापि स रथे सौरे प्रातरेव समुद्यति ॥ २४ ॥  
यः कुर्यात्प्रातरुत्थाय नमस्कारं दिनेदिने ॥  
अरुणाय ससूर्याय तस्य दुःखभयं कुतः ॥ २५ ॥  
अरुणादित्यमाहात्म्यं यः श्रोष्यति नरोत्तमः ॥  
न तस्य दुष्कृतं किञ्चिद्भविष्यति कदाचन ॥ २६ ॥  
स्कन्द उवाच ॥  
वृद्धादित्यस्य माहात्म्यं शृणु ते कथयाम्यहम्॥  
यस्य श्रवणमात्रेण नरो नो दुष्कृतं भजेत् ॥२७ ॥  
पुरात्र वृद्धहारीतो वाराणस्यां महातपाः ॥  
महातपः समृद्ध्यर्थं समाराधितवान्रविम् ॥ २८ ॥  
मूर्तिं संस्थाप्य शुभदां भास्वतः शुभलक्षणाम् ॥  
दक्षिणेन विशालाक्ष्या दृढभक्तिसमन्वितः ॥ २९ ॥  
तुष्टस्तस्मै वरं प्रादाद्ब्रध्नो वृद्धतपस्विने ॥  
अलं विलम्ब्य याचस्व कस्ते देयो वरो मया ॥ 4.2.51.३० ॥  
सोथ प्रसन्नाद्द्युमणेरवृणीत वरं मुनिः ॥  
यदि प्रसन्नो भगवान्युवत्वं देहि मे पुनः॥ ३१ ॥  
तपःकरण सामर्थ्यं स्थविरस्य न मे यतः ॥  
पुनस्तारुण्यमाप्तोहं चरिष्याम्युत्तमं तपः ॥३२॥  
तप एव परो धर्मस्तप एव परं वसु ॥  
तप एव परः कामो निर्वाणं तप एव हि ॥ ३३ ॥  
ऋतेन तपसः क्वापि लभ्या ऐश्वर्यसम्पदः ॥  
पदं ध्रुवादिभिः प्रापि केवलं तपसो बलात् ॥ ३४ ॥  
ततस्तपश्चरिष्यामि लोकद्वयमहत्त्वदम् ॥  
प्राप्य त्वद्वरदानेन यौवनं सर्वसम्मतम् ॥ ३८३ ॥  
धिग्जराम्प्राणिनामत्र यया सर्वो विरज्यति ॥  
जरातुरेन्द्रियग्रामे स्त्रियोपि नयतः स्वसात् ॥ ३६ ॥  
वरं मरणमेवास्तु मा जरास्त्वतिशोच्यकृत् ॥  
क्षणं दुःखं च मरणं जरा दुःखं क्षणेक्षणे ॥३७॥  
काङ्क्षन्ति दीर्घतपसे चिरमायुर्जितेन्द्रियाः ॥  
धनं दानाय पुत्राय कलत्रं मुक्तये धियम्॥ ३८ ॥  
वृद्धस्यवार्धकं ब्रध्नस्तत्क्षणादपहृत्य वै ॥  
ददौ च चारुता हेतुं तारुण्यं पुण्यसाधनम् ॥३९॥  
एवं स वृद्धहारीतो वाराणस्यां महामुनिः ॥  
सम्प्राप्य यौवनं ब्रध्नात्तप उग्रं चचार ह ॥4.2.51.४०॥  
वृद्धेनाराधितो यस्माद्धारीतेन तपस्विना ॥  
आदित्यो वार्धकहरो वृद्धादित्यस्ततः स्मृतः ॥ ४१ ॥  
वृद्धादित्यं समाराध्य वाराणस्यां घटोद्भव ॥  
जरा दुर्गति रोगघ्नं बहवः सिद्धिमागताः ॥ ४२ ॥  
वृद्धादित्यं नमस्कृत्य वाराणस्या रवौ नरः ॥  
लभेदभीप्सितां सिद्धिं न क्वचिद्दुर्गतिं लभेत् ॥ ४३ ॥  
॥ स्कन्द उवाच ॥ ॥  
अतः परं शृणु मुने केशवादित्यमुत्तमम् ॥  
यथा तु केशवं प्राप्य सविता ज्ञानमाप्तवान् ॥ ४४ ॥  
व्योम्नि सञ्चरमाणेन सप्ताश्वेनादिकेशवः ॥  
एकदा दर्शिभावेन पूजयँल्लिङ्गमैश्वरम् ॥ ४५ ॥  
कौतुकादिव उत्तीर्य हरे रविरुपाविशत् ॥  
निःशब्दो निश्चलः स्वस्थो महाश्चर्यसमन्वितः ॥ ४६ ॥  
प्रतीक्षमाणोवसरं किञ्चित्प्रष्टुमना हरिम् ॥  
हरिं विसर्जितार्चं च प्रणनाम कृताञ्जलिः ॥ ४७ ॥  
स्वागतं ते हरिः प्राह बहुमानपुरःसरम् ॥  
स्वाभ्याशं आसयामास भास्वन्तं नतकन्धरम्॥ ४८॥  
अथावसरमालोक्य लोकचक्षुरधोक्षजम् ॥  
नत्वा विज्ञापयामास कृतानुज्ञोऽसुरारिणा ॥ ४९ ॥  
॥ रविरुवाच ॥ ॥  
अन्तरात्मासि जगतां विश्वम्भर जगत्पते ॥  
तवापि पूज्यः कोप्यस्ति जगत्पूज्यात्र माधव ॥ 4.2.51.५० ॥  
त्वत्तश्चाविर्भवेदेतत्त्वयि सर्वं प्रलीयते ॥  
त्वमेव पाता सर्वस्य जगतो जगतान्निधे ॥ ५१ ॥  
इत्याश्चर्यं समालोक्य प्राप्तोस्म्यत्र तवान्तिकम् ॥  
किमिदं पूज्यते नाथ भवता भवतापहृत् ॥ ५२ ॥  
इति श्रुत्वा हृषीकेशः सहस्रांशोरुदीरितम् ॥  
उच्चैर्माशम्स सप्ताश्वं वारयन्करसञ्ज्ञया ॥ ५३ ॥  
॥ श्रीविष्णुरुवाच ॥ ॥  
देवदेवो महादेवो नीलकण्ठ उमापतिः ॥  
एक एव हि पूज्योत्र सर्वकारणकारणम् ॥ ५४ ॥  
अत्र त्रिलोचनादन्यं समर्चयतियोल्पधीः ॥  
सलोचनोपि विज्ञेयो लोचनाभ्यां विवर्जितः ॥५५॥  
एको मृत्युञ्जयः पूज्यो जन्ममृत्युजराहरः ॥  
मृत्युञ्जयं किलाभ्यर्च्य श्वेतो मृत्युञ्जयोभवत् ॥ ५६ ॥  
कालकालं समाराध्य भृङ्गी कालं जिगायवै ॥  
शैलादिमपि तत्याज मृत्युर्मृत्युञ्जयार्चकम् ॥५७॥  
विजिग्ये त्रिपुरं यस्तु हेलयैकेषु मोक्षणात् ॥  
तं समभ्यर्च्य भूतेशं को न पूज्यतमो भवेत् ॥५८॥  
त्रिजगज्जयिनो हेतोस्त्र्यक्षस्याराधनं परम् ॥  
को नाराधयति ब्रध्नसारस्य स्मरविद्विषः ॥ ५९ ॥  
यस्याक्षिपक्ष्मसङ्कोचाज्जगत्सङ्कोचमेत्यदः ॥  
विकस्वरं विकासाच्च कस्य पूज्यतमो न सः ॥ 4.2.51.६० ॥  
शम्भोर्लिङ्गं समभ्यर्च्य पुरुषार्थचतुष्टयम् ॥  
प्राप्नोत्यत्र पुमान्सद्यो नात्र कार्या विचारणा ॥ ६१ ॥  
समर्च्य शाम्भवं लिङ्गमपिजन्मशतार्जितम् ॥  
पापपुञ्जं जहात्येव पुमानत्र क्षणाद्ध्रुवम् ॥ ६२ ॥  
किङ्किं न सम्भवेदत्र शिवलिङ्गसमर्चनात् ॥  
पुत्राः कलत्र क्षेत्राणि स्वर्गो मोक्षोप्यसंशयम् ॥ ६३ ॥  
त्रैलोक्यैश्वर्यसम्पत्तिर्मया प्राप्ता सहस्रगो ॥  
शिवलिङ्गार्चनादेकात्सत्यंसत्यं पुनःपुनः ॥ ६४ ॥  
अयमेव परोयोगस्त्विदमेव परं तपः ॥  
इदमेव परं ज्ञानं स्थाणुलिङ्गं यदर्च्यते ॥ ६५॥  
यैर्लिङ्गं सकृदप्यत्र पूजितं पार्वतीपतेः ॥  
कुतो दुःखभयं तेषां संसारे दुःखभाजने ॥ ६६ ॥  
सर्वं परित्यज्य रवे यो लिङ्गं शरणं गतः ॥  
न तं पापानि बाधन्ते महान्त्यपि दिवाकर ॥ ६७ ॥  
लिङ्गार्चने भवेद्वृद्धिस्तेषामेवात्र भास्कर ॥  
येषां पुनर्भवच्छेदं चिकीर्षति महेश्वरः ॥६८॥  
न लिङ्गाराधनात्पुण्यं त्रिषुलोकेषु चापरम् ॥  
सर्वतीर्थाभिषेकः स्याल्लिङ्गस्नानाम्बु सेवनात् ॥ ६९ ॥  
तस्माल्लिङ्गं त्वमप्यर्क समर्चय महेशितुः ॥  
सम्प्राप्तं परमां लक्ष्मीं महातेजोभि जृम्भणीम् ॥ 4.2.51.७० ॥  
इति श्रुत्वा हरेर्वाक्यं तदारभ्य सहस्रगुः ॥  
विधाय स्फाटिकं लिङ्गं मुनेद्यापि समर्चयेत् ॥ ७१ ॥  
गुरुत्वेन तदाकल्य विवस्वानादिकेशवम् ॥  
तत्रोपतिष्ठतेद्यापि उत्तरेणादिकेशवात् ॥ ७२ ॥  
अतः स केशवादित्यः काश्यां भक्ततमोनुदः ॥  
समर्चितः सदा देयान्मनसो वाञ्छितं फलम् ॥ ७३ ॥  
केशवादित्यमाराध्य वाराणस्यां नरोत्तमः ॥  
परमं ज्ञानमाप्नोति येन निर्वाणभाग्भवेत् ॥ ७४ ॥  
तत्र पादोदके तीर्थेकृतसर्वोदकक्रियः ॥  
विलोक्य केशवादित्यं मुच्यते जन्मपातकैः ॥ ७५ ॥  
अगस्ते रथसप्तम्यां रविवारो यदाप्यते ॥  
तदा पादोदके तीर्थे आदिकेशव सन्निधौ ॥७६॥  
स्नात्वोषसि नरो मौनी केशवादित्यपूजनात् ॥  
सप्तजन्मार्जितात्पापान्मुक्तो भवति तत्क्षणात् ॥ ७७॥  
यद्यज्जन्मकृतं पापं मया सप्तसु जन्मसु ॥  
तन्मे रोगं च शोकं च माकरी हन्तु सप्तमी ॥ ७८ ॥  
एतज्जन्मकृतं पापं यच्च जन्मान्तरार्जितम् ॥  
मनोवाक्कायजं यच्च ज्ञाताज्ञाते च ये पुनः ॥ ७९ ॥  
इति सप्तविधं पापं स्नानान्मे सप्तसप्तिके ॥  
सप्तव्याधिसमायुक्तं हर माकरि सप्तमि ॥ 4.2.51.८० ॥  
एतन्मन्त्रत्रयं जप्त्वा स्नात्वा पादोदके नरः ॥  
केशवादित्यमालोक्य क्षणान्निष्कलुषो भवेत् ॥ ८१ ॥  
केशवादित्यमाहात्म्यं शृण्वञ्श्रद्धासमन्वितः ॥  
नरो न लिप्यते पापैः शिवभक्तिं च विन्दति ॥ ८२ ॥  
॥ स्कन्द उवाच ॥ ॥  
अतः परं शृणु मुने विमलादित्यमुत्तमम् ॥  
हरिकेशवने रम्ये वाराणस्यां व्यवस्थितम्॥ ८३ ॥  
उच्चदेशेभवत्पूर्वं विमलो नाम बाहुजः ॥  
स प्राक्तनात्कर्मयोगाद्विमले पथ्यपि स्थितः ॥ ८४ ॥  
कुष्ठरोगमवाप्योच्चैस्त्यक्त्वा दारान्गृहं वसु ॥  
वाराणसीं समासाद्य ब्रध्नमाराधयत्सुधीः ॥ ८५ ॥  
करवीरैर्जपाभिश्च गन्धकैः किंशुकैः शुभैः ॥  
रक्तोत्पलैरशोकैश्च स समानर्च भास्करम् ॥ ८६ ॥  
विचित्ररचनैर्माल्यैः पाटलाचम्पकोद्भवैः ॥  
कुङ्कुमागुरुकर्पूरमिश्रितैः शोणचन्दनैः ॥ ८७ ॥  
देवमोहनधूपैश्च बह्वामोदतताम्बरैः ॥  
कर्पूरवर्तिदीपैश्च नैवेद्यैर्घृतपायसैः ॥ ८८ ॥  
अर्घदानैश्च विधिवत्सौरेः स्तोत्रजपैरपि ॥  
एवं समाराधयतस्तस्यार्को वरदोभवत् ॥ ८९ ॥  
उवाच च वरं ब्रूहि विमलामलचेष्टित ॥  
कुष्ठश्च ते प्रयात्वेष प्रार्थयान्यं वरं पुनः ॥ 4.2.51.९० ॥  
आकर्ण्य विमलश्चेत्थमालापं रश्मिमालिनः ॥  
प्रणतो दण्डवद्भूमौ सम्प्रहष्टतनूरुहः । ९१ ॥  
शनैर्विज्ञापयाञ्चक्र एकचक्ररथं रविम् ॥  
जगच्चक्षुरमेयात्मन्महाध्वान्तविधूनन ॥ ९२ ॥  
यदि प्रसन्नो भगवन्यदि देयो वरो मम ॥  
तदा त्वद्भक्तिनिष्ठा ये कुष्ठं मास्तु तदन्वये ॥ ९३ ॥  
अन्येपि रोगा मा सन्तु मास्तु तेषां दरिद्रता ॥  
मास्तु कश्चन सन्तापस्त्वद्भक्तानां सहस्रगो ॥ ९४ ॥  
। श्रीसूर्य उवाच ॥ ॥  
तथास्त्विति महाप्राज्ञ शृण्वन्यं वरमुत्तमम् ॥  
त्वयेयं पूजिता मूर्तिरेवं काश्यां महामते ॥ ९५ ॥  
अस्याः सान्निध्यमत्राहं न त्यक्ष्यामि कदाचन ॥  
प्रथिता तव नाम्ना च प्रतिमैषा भविष्यति ॥९६॥  
विमलादित्य इत्याख्या भक्तानां वरदा सदा ॥  
सर्वव्याधि निहन्त्री च सर्वपापक्षयङ्करी ॥९७॥  
इति दत्त्वा वरान्सूर्यस्तत्रैवान्तरधीयत ॥  
विमलो निर्मलतनुः सोपि स्वभवनं ययौ ॥ ९८ ॥  
इत्थं स विमलादित्यो वाराणस्यां शुभप्रदः ॥  
तस्य दर्शनमात्रेण कुष्ठरोगः प्रणश्यति ॥९९॥  
यश्चैतां विमलादित्यकथां वै शृणुयान्नरः ॥  
प्राप्नोति निर्मलां शुद्धिं त्यज्यते च मनोमलैः ॥4.2.51.१००॥  
॥ स्कन्द उवाच ॥ ॥  
गङ्गादित्योस्ति तत्रान्यो विश्वेशाद्दक्षिणेन वै ॥  
तस्य दर्शनमात्रेण नरः शुद्धिमियादिह ॥ १ ॥  
यदा गङ्गा समायाता भगीरथपुरस्कृता ॥  
तदा गङ्गां परिष्टोतुं रविस्तत्रैव संस्थितः ॥ २ ॥  
अद्याप्यहर्निशं गङ्गां सम्मुखीकृत्य भास्करः ॥  
परिष्टौति प्रसन्नात्मा गङ्गाभक्तवरप्रदः ॥ ३ ॥  
गङ्गादित्यं समाराध्य वाराणस्यां नरोत्तमः ॥  
दुर्गतिं जातु न क्वापि लभते न च रोगभाक् ॥ ४  
॥ स्कन्द उवाच ॥  
अन्यच्छृणु महाभाग यमादित्यस्य सम्भवम्॥  
यच्छ्रुत्वापि नरो जातु यमलोकं न पश्यति ॥ ५ ॥  
यमेशात्पश्चिमे भागे वीरेशात्पूर्वतो मुने ॥  
यमादित्यं नरो दृष्ट्वा यमलोकं न पश्यति ॥ ६ ॥  
यमतीर्थे नरः स्नात्वा भूतायां भौमवासरे ॥  
यमेश्वरं विलोक्याशु सर्वैः पापैः प्रमुच्यते ॥ ७ ॥  
यमतीर्थे यमः पूर्वं तप्त्वा सुविमलं तपः ॥  
यमेशं च यमादित्यं प्रत्यष्ठाद्भक्तसिद्धिदम् ॥ ८ ॥  
यमेन स्थापितो यस्मादादित्यस्तत्र कुम्भज ॥  
अतः स हि यमादित्यो यामीं हरति यातनाम् ॥ ९ ॥  
यमेशं च यमादित्यं यमेन स्थापितं नमन् ॥  
यमतीर्थे कृतस्नानो यमलोकं न पश्यति ॥ 4.2.51.११० ॥  
यमतीर्थे चतुर्दश्यां भरण्यां भौमवासरे ॥  
तर्पणं पिण्डदानं च कृत्वा पित्रनृणी भवेत् ॥ ११ ॥  
अभिलष्यन्ति सततं पितरो नरकौकसः ॥  
भौमै भरण्यां भूतायां यदि योगोयमुत्तमम् ॥ १२ ॥  
काश्यां कश्चिद्यमे तीर्थे कृत्वा स्नानं महामतिः ॥  
अपि यस्तर्पणङ्कुर्यात्सतिलं नो विमुक्तये ॥ १३ ॥  
किं गया गमनैः पुंसां किं श्राद्धैर्भूरिदक्षिणैः ॥  
यदि काश्यां यमे तीर्थे योगेस्मिञ्श्राद्धमाप्यते॥ १४ ॥  
श्राद्धं कृत्वा यमे तीर्थे पूजयित्वा यमेश्वरम् ॥  
यमादित्यं नमस्कृत्य पितॄणामनृणो भवेत् ॥१५॥  
॥ स्कन्द उवाच ॥ ॥  
इति ते द्वादशादित्याः कथिता पापनाशनाः ॥  
यत्सम्भवं समाकर्ण्य नरो न निरयी भवेत्॥ १६ ॥  
अन्येपि सन्ति घटज रविभक्तैरनेकशः ॥  
काश्यां संस्थापिताः सूर्या गुह्यकार्कादयः किल ॥ १७ ॥  
श्रुत्वाध्यायानिमान्पुण्यान्द्वादशादित्यसूचकान् ॥  
श्रावयित्वापि नो मर्त्यो दुर्गतिं याति कुत्रचित् ॥ ११८ ॥  
इति श्रीस्कान्दे महापुराण एकाशीतिसाहस्र्यां संहितायामुत्तरार्द्धे चतुथें काशीखण्डे अरुणवृद्धकेशवविमलगङ्गायमादित्यवर्णनन्नामैकपञ्चाशत्तमोऽध्यायः ॥ ॥ ५१ ॥