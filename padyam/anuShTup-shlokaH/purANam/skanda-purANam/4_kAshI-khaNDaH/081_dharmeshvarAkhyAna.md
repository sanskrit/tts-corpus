+++
title = "०८१ धर्मेश्वराख्यान"

+++
॥ अगस्त्य उवाच ॥ ॥  
धर्मतीर्थस्य माहात्म्यं कीदृग्देवेन शम्भुना ॥  
स्कन्द देव्यै समाख्यातं तदाख्याहि कृपां कुरु ॥ १ ॥  
॥ स्कन्द उवाच ॥ ॥  
विन्ध्योन्नतिहृदाख्यामि धर्मतीर्थसमुद्भवम् ॥  
आकर्णय महाप्राज्ञ यथा देवेन भाषितम् ॥ २ ॥  
वृत्रं निहत्य वृत्रारिर्ब्रह्महत्यामवाप्तवान् ॥  
अनुतप्तोथ पप्रच्छ प्रायश्चित्तं पुरोहितम् ॥ ३ ॥  
॥ बृहस्पतिरुवाच ॥ ॥  
यदि त्वं देवराजेमां ब्रह्महत्यां सुदुस्त्यजाम् ॥  
अपानुनुत्सुस्तद्याहि काशीं विश्वेशपालिताम् ॥ ४ ॥  
नान्यत्किञ्चित्क्वचिद्दृष्टं ब्रह्महत्यामहौषधम् ॥  
राजधानीं परित्यज्य शक्र विश्वेशितुः पराम् ॥ ५ ॥  
भैरवस्यापिहस्ताग्रादपतद्वैधसं शिरः ॥  
यत्रानन्दवने तत्र वृत्रशत्रो व्रज द्रुतम् ॥६॥  
सीमानमपि सम्प्राप्य शक्रानन्दवनस्य हि ॥  
ब्रह्महत्या पलायेत वेपमाना निराश्रया ॥ ७ ॥  
अन्येषामपि पापानां महापापजुषामपि ॥  
नाशयित्री परा काशी विश्वेश समधिष्ठिता ॥ ८ ॥  
महापातकतो मुक्तिः काश्यामे व शतक्रतो ॥  
महासंसारतो मुक्तिः काश्यामेव न चान्यतः ॥९॥  
निर्वाणनगरी काशी काशी सर्वाघसङ्घहृत् ॥  
विश्वेशितुः प्रिया काशी द्यौः काशी सदृशी नहि ॥ ॥ 4.2.81.१० ॥  
ब्रह्महत्याभयं यस्य यस्य संसारतो भयम्॥  
जातुचित्तेन न त्याज्या काशिका मुक्तिकाशिका ॥११॥  
जन्तूनां कर्मबीजानां यत्र देहविसर्जने ॥  
न जातुचित्प्ररोहोस्ति हरदृष्ट्याप्तशुष्मणाम् ॥ १२ ॥  
तां काशीं प्राप्य वृत्रारे वृत्रहत्यापनुत्तये ॥  
समाराधय विश्वेशं विश्वमुक्तिप्रदायकम् ॥ १३ ॥  
बृहस्पतेरिति वचो निशम्य स सहस्रदृक् ॥  
आयाद्द्रुततरं काशीं महापातकघातुकाम् ॥ १४ ॥  
स्नात्वोत्तरवहायां च धर्मेशं परितः स्थितः ॥  
आराधयन्महादेवं ब्रह्मद्वत्याप नुत्तये ॥ १५ ॥  
महारुद्रजपासक्तः सुत्रामाथ त्रिलोचनम् ॥  
ददर्श लिङ्गमध्यस्थं स्वभासा दीपिताम्बरम् ॥ १६ ॥  
पुनस्तुष्टाव वेदोक्तै रुद्रसूक्तैरनेकधा ॥  
विनिष्क्रम्य ततो लिङ्गादाविर्भूय भवोवदत् ॥ १७ ॥  
शचीपते प्रसन्नोस्मि वरं वरय सुव्रत ॥  
किं देयं द्रुतमाख्याहि धर्मपीठकृतास्पद ॥ १८ ॥  
श्रुत्वेति देवदेवस्य स प्रेमवचनं हरिः ॥  
सर्वज्ञ किन्तेऽविदितं तमुवाचेति वृत्रहा ॥ १९ ॥  
ततस्तत्कृपयानुन्नो धर्मपीठनिषेवणात् ॥  
निष्पाद्य तीर्थं तत्रेशोऽत्र स्नाहीन्द्रेति चाब्रवीत् ॥4.2.81.२०॥  
तत्रेन्द्रः स्नानमात्रेण दिव्यगन्धोऽभवत्क्षणात् ॥  
अवाप च रुचिं चारुं प्राक्तनीं शातयाज्ञिकीम् ॥२१॥  
तदाश्चर्यमथो दृष्ट्वा मुनयो नारदादयः ॥  
परिसस्नुर्मुदायुक्ता धर्मतीर्थेऽघहारिणि ॥ २२ ॥  
अतर्पयन्पितॄन्दिव्यान्व्यधुः श्राद्धानि श्रद्धया ॥  
धर्मेशं स्नापयामासुस्तत्तीर्थाम्बुभृतैर्घटैः ॥ २३ ॥  
तदा प्रभृति तत्तीर्थं धर्मान्धुरिति विश्रुतम् ॥  
ब्रह्महत्यादि पापानामक्लेशं क्षालनं परम् ॥ २४ ॥  
यत्फलं तीर्थराजस्य स्नानेन परिकीर्त्यते ॥  
सहस्रगुणितं तत्स्याद्धर्मान्धु स्नानमात्रतः ॥ २५ ॥  
गङ्गाद्वारे कुरुक्षेत्रे गङ्गासागरसङ्गमे ॥  
यत्फलं लभते मर्त्यो धर्मतीर्थे तदाप्नुयात् ॥ २६ ॥  
नर्मदायां सरस्वत्यां गौतम्यां सिंहगे गुरौ ॥  
स्नात्वा यत्फलमाप्येत धर्मकूपे तदाप्नुयात्॥ २७ ॥  
मानसे पुष्करे चैव द्वारिके सागरे तथा ॥  
तीर्थे स्नात्वा फलं यत्स्यात्तत्स्याद्धर्मजलाशये ॥२८॥  
कार्तिक्यां सूकरक्षेत्रे चैत्र्यां गौरीमहाह्रदे ॥  
शङ्खोद्धारे हरिदिने यत्फलं तत्फलं त्विह ॥२९॥  
तीर्थद्वयं प्रतीक्षन्ते सिस्नासून्पितरो नरान् ॥  
गङ्गायां धर्मकूपे च पिण्डनिर्वपणाशया ॥4.2.81.३०॥  
पितामहसमीपे वा धर्मेशस्याग्रतोथ वा ॥  
फल्गौ च धर्मकूपे च माद्यन्ति प्रपितामहाः ॥ ३१ ॥  
धर्मकूपे नरः स्नात्वा परितर्प्य पितामहान् ॥  
गयां गत्वा किमधिकं कर्ता पितृमुदावहम् ॥ ३२ ॥  
यथा गयायां तृप्ताः स्युः पिण्डदाने पितामहाः ॥  
धर्मतीर्थे तथैव स्युर्न न्यूनं नैव चाधिकम् ॥ ३३ ।  
ते धन्याः पितृभक्तास्ते प्रीणितास्तैः पितामहाः॥  
पैत्रादृणाद्धर्मतीर्थे निष्कृतिर्यैः कृता सुतैः ॥ ॥ ३४ ॥  
तत्तीर्थस्य प्रभावेण निष्पापोभूत्क्षणेन च ॥  
प्रणम्य देवदेवेशमिन्द्रोऽगादमरावतीम् ॥३५॥  
अपारो महिमा तस्य धर्मतीर्थस्य कुम्भज ॥  
तत्कूपे स्वं निरीक्ष्यापि श्राद्धदानफलं लभेत् ॥ ३६ ॥  
तत्रापि काकिणी मात्रं यच्छेत्पितृमुदे नरः ॥  
अक्षयं फलमाप्नोति धर्मपीठप्रभावतः ॥ ३७ ॥  
तत्र यो भोजयेद्विप्रान्यतिनोथ तपस्विनः ॥  
सिक्थे सिक्थे लभेत्सोथ वाजपेयफलं स्फुटम् ॥ ३८ ॥  
प्राप्यामरावतीं शक्रस्ततो दिविषदां पुरः ॥  
धर्मपीठस्य माहात्म्यं महत्काश्यामवर्णयत् ॥ ३९ ॥  
आगत्य पुनरप्यत्र शम्भोरानन्दकानने ॥  
मुनिवृन्दारकैः सार्धं लिङ्गमस्थापयद्धरिः ॥4.2.81.४०॥  
तारकेशात्पश्चिमत इन्द्रेश्वरमितीरितम् ॥  
तस्य सन्दर्शनात्पुंसामैन्द्रलोको न दूरतः ॥४१॥  
तद्दक्षिणे शचीशश्च स्वयं शच्या प्रतिष्ठितः ॥  
शचीशार्चनतः स्त्रीणां सौभाग्यमतुलं भवेत् ॥ ४२ ॥  
तत्समीपेस्ति रम्भेशो बहुसौख्यसमृद्धिदः ॥  
इन्द्रेश्वरस्य परितो लोकपालेश्वरो परः ॥ ४३ ॥  
तदर्चनात्प्रसीदन्ति लोकपालाः समृद्धिदाः ॥  
धर्मेशात्पश्चिमाशायां धरणीशः प्रकीर्तितः ॥  
तद्दर्शनेन धैर्यं स्याद्राज्ये राजकुलादिषु ॥ ४४ ॥  
धर्मेशाद्दक्षिणे पूज्यं तत्त्वेशाख्यं परं नरैः ॥  
तत्त्वज्ञानं प्रवर्तेत तल्लिङ्गस्य समर्चनात् ॥ ४५ ॥  
धर्मेशात्पूर्वदिग्भागे वैराग्येशं समर्चयेत् ॥  
निवृत्तिश्चेतसस्तस्य लिङ्गस्य स्पर्शनादपि ॥ ४६ ॥  
ज्ञानेश्वरं तथैशान्यां ज्ञानदं सर्वदेहिनाम् ॥  
ऐश्वर्येशमुदीच्यां च लिङ्गाद्धर्मेश्वराच्छुभात् ॥ ४७ ॥  
तद्दर्शनाद्भवेन्नृणामैश्वर्यं मनसेप्सितम् ॥  
पञ्चवक्त्रस्य रूपाणि लिङ्गान्येतानि कुम्भज ॥४८॥  
एतान्यवश्यं संसेव्य नरः प्राप्नोति शाश्वतम् ॥  
अन्यत्तत्रैव यद्वृत्तं तदाख्यामि मुने शृणु ॥४९॥  
यच्छ्रुत्वापि नरो घोरे संसाराब्धौ न मज्जति ॥  
कदम्बशिखरो नाम विन्ध्यपादो महानिह ॥ 4.2.81.५० ॥  
दमस्य पुत्रस्तत्रासीद्दुर्दमो नाम पार्थिवः ॥  
पितर्युपरते राज्यं सम्प्राप्याविजितेन्द्रियः ॥ ५१ ॥  
हरेत्पुरन्ध्रीः प्रसभं पौराणां काममोहितः ॥  
असाधवः प्रियास्तस्य साधवोऽप्रियतां ययुः ॥ ५२ ॥  
अदण्ड्यान्दण्डयाञ्चक्रे दण्ड्येष्वासीत्पराङमुखः ॥  
सदैव मृगयाशीलः सोऽभून्मृगयु सङ्गतः ॥ ॥ ५३ ॥  
विवासिताः स्वविषयात्तेन सन्मतिदायिनः ॥  
धर्माधिकारिणः शूद्रा ब्राह्मणाः करदीकृताः ॥५४॥  
परदारेषुसन्तुष्टः स्वदारेषु पराङ्मुखः ॥  
आनर्च जातुचिन्नैव देवौ दुःखान्तकारिणौ ॥ ५५ ॥  
हारिणौ सर्वपापानां सर्ववाञ्छितदायिनौ ॥  
सर्वेषां जगतीसारौ श्रीकण्ठश्रीपतीपती ॥ ५६ ॥  
स्वप्रजास्वेक उदितो धूमकेतुरिवापरः ॥  
दुर्दमो नाम भूपालः क्षयाया काण्ड एव हि ॥५७॥  
स कदाचिन्मृगयुभिः पापर्धि व्यसनातुरः ॥  
सार्धं विवेशारण्यानि गृष्टिपृष्ठानुगो हयी ॥ ॥ ५८ ॥  
एकाकी दैवयोगेन दुर्दमः सोऽवनीपतिः ।  
धन्वी तुरङ्गमारुढोऽविशदानन्दकाननम् ॥ ५९ ॥  
स विलोक्याथ सर्वत्र पादपा नवकेशिनः ॥  
सुच्छायांश्च सुविस्तारान्गतश्रम इवाभवत् ॥ 4.2.81.६० ॥  
सुगन्धेन सुशीतेन सुमदेन सुवायुना ॥  
क्षणं संवीजितो राजा पल्लवव्यजनैः कुजैः ॥ ६३ ॥  
केवलं मृगया जातस्तत्खेदो न व्यपाव्रजत् ॥  
आजन्मजनितः खेदो निरगात्तद्वनेक्षणात् ॥ ६२ ॥  
मध्ये वनं स चापश्यत्प्रासादं चुम्बिताम्बरम् ॥  
महारत्नशलाकानां रम्यमेकमिवाकरम् ॥६३॥  
अथावरुह्य तुरगात्स भूपालोतिविस्मितः ॥  
धर्मेशमण्डपं प्राप्य स्वात्मानं प्रशशम्स ह ॥६४॥  
धन्योस्म्यहं प्रसन्नोस्मि धन्ये मेद्य विलोचने ॥  
धन्यमद्यतनं चाहर्यदपश्यमिमां भुवम् ॥ ६५ ॥  
पुनर्निनिन्द चात्मानं धर्मपीठ प्रभावतः ॥  
धिङ्मां दुर्जनसंसर्गं त्यक्तसज्जनसङ्गमम् ॥ ६६ ॥  
जन्तूद्वेगकरं मूढं प्रजापीडनपण्डितम् ॥  
परदारपरद्रव्यापहृत्यासुखमानिनम् ॥६७॥  
अद्ययावन्मम गतं वृथाजन्माल्पमेधस ॥  
धर्मस्थानानीदृशानि यद्दृष्टानि न कुत्रचित् ॥ ६८ ॥  
एवं बहु विनिन्द्य स्वं नत्वा धर्मेश्वरं विभुम् ॥  
आरुह्याश्वं ययौ राजा दुर्दमो विषयं स्वकम् ॥ ६९ ॥  
ततोमात्यान्समाहूय क्रमायातांश्चिरन्तनान् ॥  
नवीनान्परिनिर्वास्य पौरांश्चापि समाह्वयत् ॥ 4.2.81.७० ॥  
ब्राह्मणांश्चनमस्कृत्य तेभ्यो वृत्तीः प्रदाय च ॥  
पुत्रे राज्यं समारोप्य प्रजाधर्मे निवेश्य च ॥ ७१ ॥  
परिदण्ड्य च दण्डार्हान्साधूंश्च परितोष्य च ॥  
दारानपि परित्यज्य विषयेषु पराङ्मुखः ॥ ७२ ॥  
समागच्छदथैकाकी काशीं श्रेयोविकासिनीम् ॥  
धर्मेश्वरं समाराध्य कालान्निर्वाणमाप्तवान् ॥ ७३ ॥  
धर्मेशदर्शनान्नित्यं तथाभूतः स दुर्दमः ॥  
बभूव दमिनां श्रेष्ठः प्रान्ते मोक्षं च लब्धवान् ॥ ७४ ॥  
इत्थं धर्मेश माहात्म्यं मया स्वल्पं निरूपितम् ॥  
धर्मपीठस्य माहात्म्यं सम्यक्को वेद कुम्भज ॥ ७९ ॥  
इदं धर्मेश्वराख्यानं यः श्रोष्यति नरोत्तमः ॥  
आजन्मसञ्चितात्पापात्स मुक्तो भवति क्षणात् ॥७६॥  
श्राद्धकाले विशेषेण धर्मेशाख्यानमुत्तमम्॥  
श्रावयेद्ब्राह्मणान्धीमान्पितॄणां तृप्तिकारणम् ॥ ७७ ॥  
धर्माख्यानमिदं शृण्वन्नपि दूरस्थितः सुधीः ॥  
सर्वपापर्विनिर्मुक्तो गन्तान्ते शिवमन्दिरम् ॥ ७८ ॥ ॥  
इति श्रीस्कान्दे महापुराणे एकाशीतिसाहस्र्यां संहितायां चतुर्थे काशीखण्डे उत्तरार्धे धर्मेश्वराख्याननामैकाशीतितमोध्यायः ॥ ८१ ॥