+++
title = "०३१ भैरवप्रादुर्भावः"

+++
॥ अगस्त्य उवाच ॥ ॥  
सर्वज्ञ हृदयानन्द स्कन्दस्कन्दित तारक ॥  
न तृप्तिमधिगच्छामि शृण्वन्वाराणसीकथाम् ॥ १ ॥  
अनुग्रहो यदि मयि योग्योस्मि श्रवणे यदि ॥  
तदा कथय मे नाथ काश्यां भैरव सङ्कथाम् ॥ २ ॥  
कोसौ भैरवनामात्र काशिपुर्यां व्यवस्थितः ॥  
किं रूपमस्य किं कर्म कानि नामानि चास्य वै ॥३॥  
कथमाराधितश्चैव सिद्धिदः साधकस्य वै ॥  
आराधितः कुत्र काले क्षिप्रं सिद्ध्यति भैरवः ॥ ४ ॥  
॥ स्कन्द उवाच ॥ ॥  
वाराणस्यां महाभाग यथा ते प्रेम वर्तते ॥  
तथा न कस्यचिन्मन्ये ततो वक्ष्याम्यशेषतः ॥ ५ ॥  
प्रादुर्भावं भैरवस्य महापातकनाशनम् ॥  
यच्छ्रुत्वा काशिवासस्य फलं निर्विघ्रमाप्नुयात् ॥ ६ ॥  
पाणिभ्यां परितः प्रपीड्य सुदृढं निश्चोत्य निश्चोत्य च ब्रह्माण्डं सकलं पचेलिमरसालोच्चैः फलाभं मुहुः ॥  
पायम्पायमपायतस्त्रिजगतीमुन्मत्तवत्तै रसैर्नृत्यंस्ताण्डवडम्बरेण विधिनापायान्महाभैरवः ॥ ७ ॥  
कुम्भयोने न वेत्त्येव महिमानं महेशितुः ॥  
चतुर्भजोपि वैकुण्ठश्चतुर्वक्त्रोपि विश्वकृत् ॥ ८ ॥  
न चित्रमत्र भूदेव भवमाया दुरत्यया ॥  
तया सम्मोहिताः सर्वे नावयन्त्यपि तं परम् ॥ ९ ॥  
वेदयेद्यदिचात्मानं स एव परमेश्वरः ॥  
तदा विन्दन्ति ब्रह्माद्याः स्वेच्छयैव न तं विदुः ॥ 4.1.31.१० ॥  
स सर्वगोपि नेक्ष्येत स्वात्मारामो महेश्वरः ॥  
देववद्बुध्यते मूढैरतीतो यो मनोगिराम् ॥ ११ ॥  
पुरा पितामहं विप्र मेरुशृङ्गे महर्षयः ॥  
प्रोचुः प्रणम्य लोकेशं किमेकं तत्त्वमव्ययम् ॥ १२ ॥  
समा यया महेशस्य मोहितो लोकसम्भवः ॥  
अविज्ञाय परं भावमात्मानं प्राह वर्पिणम् ॥ १३ ॥  
जगद्योनिरहं धाता स्वयम्भूरेक ईश्वरः ॥  
अनादिमदहं ब्रह्म मामनर्च्य न मु च्यते ॥ १४ ॥  
प्रवर्तको हि जगतामहमेको निवर्तकः ॥  
नान्यो मदधिकः सत्यं कश्चित्कोपि सुरोत्तमाः ॥ १५ ॥  
तस्यैवं ब्रुवतो धातुः क्रतुर्नारायणांशजः ॥  
प्रोवाच प्रहसन्वाक्यं रोषताम्रविलोचनः ॥ १६ ॥  
अविज्ञाय परं तत्त्वं किमेतत्प्रतिपाद्यते ॥  
अज्ञानं योगयुक्तस्य न चैतदुचितं तव ॥ १७ ॥  
अहं कर्ता हि लोकानां यज्ञो नारायणः परः ॥  
न मामनादृत्य विधे जीवनं जगतामज ॥ १८ ॥  
अहमेव परं ज्योतिरहमेव परा गतिः ॥  
मत्प्रेरितेन भवता सृष्टिरेषा विधीयते ॥ ॥ १९ ॥  
एवं विप्र कृतौ मोहात्परस्परजयैषिणौ ॥  
पप्रच्छतुः प्रमाणज्ञानागमांश्चतुरोपि तौ ॥ 4.1.31.२० ॥  
॥ विधिक्रतू ऊचतुः ॥ ॥  
वेदाः प्रमाणं सर्वत्र प्रतिष्ठां परमामिताः ॥  
यूयमेव न सन्देहः किं तत्त्वं प्रतितिष्ठत ॥ २१ ॥  
श्रुतय ऊचुः ॥ ॥  
यदि मान्या वयं देवौ सृष्टिस्थितिकरौ विभू ॥  
तदा प्रमाणं वक्ष्यामो भवत्सन्देहभेदकम् ॥ २२ ॥  
श्रुत्युक्तमिदमाकर्ण्य प्रोचतुस्तौ श्रुतीः प्रति ॥  
युष्मदुक्तं प्रमाणं नौ किं तत्त्वं सम्यगुच्यताम् ॥ २३ ॥  
ऋगुवाच ॥ ॥  
यदन्तःस्थानि भूतानि यतः सर्वं प्रवर्तते ॥  
यदाहुस्तत्परं तत्त्वं स रुद्रस्त्वेक एव हि ॥ २४ ॥  
॥ यजुरुवाच ॥ ॥  
यो यज्ञैरखिलैरीशो योगेन च समिज्यते ॥  
येन प्रमाणं हि वयं स एकः सर्वदृक्छिवः ॥२५॥  
॥ सामोवाच ॥ ॥  
येनेदं भ्रश्यते विश्वं योगिभिर्यो विचिन्त्यते ॥  
यद्भासा भासते विश्वं स एकस्त्र्यम्बकः परः ॥ २६ ॥  
॥ अथर्वोवाच ॥ ॥  
यं प्रपश्यन्ति देवेशं भक्त्यानुग्रहिणो जनाः ॥  
तमाहुरेकं कैवल्यं शङ्करं दुःखतस्करम् ॥ २७ ॥  
श्रुतीरितं निशम्येत्थं तावतीव विमोहितौ ॥  
स्मित्वाहतुः क्रतु विधीमोहाध्येनाङ्कितौ मुने ॥ २८ ॥  
कथं प्रमथनाथोसौ रममाणो निरन्तरम्॥  
दिगम्बरः पितृवने शिवया धूलिधूसरः ॥ २९ ॥  
विटङ्कवेशो जटिलो वृषगोव्यालभूषणः ॥  
परं ब्रह्मत्वमापन्नः क्व च तत्सङ्गवर्जितम्॥ 4.1.31.३० ॥  
तदुदीरितमाकर्ण्य प्रणवात्मा सनातनः ॥  
अमूर्तो मूर्तिमान्भूत्वा हसमान उवाच तौ ॥ ३१ ॥  
प्रणव उवाच ॥  
न ह्येष भगवाञ्छक्त्या स्वात्मनो व्यतिरिक्तया ॥  
कदाचिद्रमते रुद्रो लीलारूपधरो हरः ॥ ३२ ॥  
असौ हि भगवानीशः स्वयञ्ज्योतिः सनातनः ॥  
आनन्दरूपा तस्यैषा शक्तिर्नागन्तुकी शिवा ॥ ३३ ॥  
इत्येवमुक्तेपि तदा मखमूर्तेरजस्य हि ॥  
नाज्ञानमगमन्नाशं श्रीकण्ठस्यैव मायया ॥ ३४ ॥  
प्रादुरासीत्ततो ज्योतिरुभयोरन्तरे महत् ॥  
पूरयन्निजया भासा द्यावाभूम्योर्यदन्तरम्॥ ३५ ॥  
ज्योतिर्मण्डलमध्यस्थो ददृशे पुरुषाकृतिः ॥  
प्रजज्वालाथ कोपेन ब्रह्मणः पञ्चमं शिरः ॥ ३६ ॥  
आवयोरन्तरं कोसौ बिभृयात्पुरुषाकृतिम् ॥  
विधिः सम्भावयेद्यावत्तावत्स हि विलोकितः ॥ ३७ ॥  
स्रष्टा क्षणेन च महान्पुरुषो नीललोहितः ॥  
त्रिशूलपाणिर्भालाक्षो नागोडुपविभूषणः ॥ ३८ ॥  
हिरण्यगर्भस्तं प्राह जाने त्वां चन्द्रशेखरम् ॥  
भालस्थलान्ममपुरा रुद्रः प्रादुरभूद्भवान् ॥ ३९ ॥  
रोदनाद्रुद्रनामापि योजितोसि मया पुरा ॥  
मामेव शरणं याहि पुत्र रक्षां करोमि ते ॥ 4.1.31.४० ॥  
अथेश्वरः पद्मयोनेः श्रुत्वा गर्ववतीं गिरम्॥  
सकोपतः समुत्पाद्य पुरुषं भैरवाकृतिम् ॥ ४१ ॥  
प्राह पङ्कजजन्मासौ शास्यस्ते कालभैरव ॥  
कालवद्राजसे साक्षात्कालराजस्ततो भवान् ॥ ४२ ॥  
विश्वं भर्तुं समर्थोऽसि भरणाद्भैरवः स्मृतः ॥  
त्वत्तो भेष्यति कालोपि ततस्त्वं कालभैरवः ॥ ४३ ॥  
आमर्दयिष्यति भवांस्तुष्टो दुष्टात्मनो यतः ॥  
आमर्दक इति ख्याति ततः सर्वत्र यास्यति ॥ ४४ ॥  
यतः पापानि भक्तानां भक्षयिष्यति तत्क्षणात् ॥  
पापभक्षण इत्येव तव नाम भविष्यति ॥ ४५ ॥  
या मे मुक्तिपुरी काशी सर्वाभ्योपि गरीयसी ॥  
आधिपत्यं च तस्यास्ते कालराज सदैव हि ॥४६॥  
तत्र ये पापकर्तारस्तेषां शास्ता त्वमेव हि ॥  
शुभाशुभं न तत्कर्म चित्रगुप्तो लिखिष्यति ॥ ४७ ॥  
एतान्वरान्प्रगृह्याऽथ तत्क्षणात्कालभैरवः ॥  
वामाङ्गुलिनखाग्रेण चकर्त च शिरो विधेः ॥ ४८ ॥  
यदङ्गमपराध्नोति कार्यं तस्यैव शासनम् ॥  
अतो येन कृता निन्दा तच्छिन्नं पचमं शिरः ॥ ४९ ॥  
यज्ञमूर्तिधरो विष्णुस्ततस्तुष्टाव शङ्करम् ॥  
भीतो हिरण्यगर्भोपि जजाप शतरुद्रियम् ॥ 4.1.31.५० ॥  
आश्वास्य तौ महादेवः प्रीतः प्रणतवत्सलः ॥  
प्राह स्वां मूर्तिमपरां भैरवं तं कपर्दिनम् ॥ ५१ ॥  
मान्योऽध्वरोसौ भवता तथा शतधृतिस्त्वयम् ॥  
कपालं वैधसं चापि नीललोहित धारय ॥ ५२ ॥  
ब्रह्महत्यापनोदाय व्रतं लोकाय दर्शयन्॥  
चर त्वं सततं भिक्षां कापालव्रतमास्थितः ॥  
इत्युक्त्वांऽतर्हितो देवस्तेजोरूपस्तदा शिवः ॥ ५३ ॥  
उत्पाद्य कन्यामेकां तु ब्रह्महत्येति विश्रुताम् ॥  
रक्ताम्बरधरां रक्तां रक्तस्रग्गन्धलेपनाम्॥ ५४ ॥  
दंष्टाकरालवदनां ललज्जिह्वातिभीषणाम् ॥  
अन्तरिक्षैकपादाग्रां पिबन्तीं रुधिरं बहु ॥५५॥  
कर्त्रीं कर्परहस्ताग्रां स्फुरत्पिङ्गोग्रतारकाम् ॥  
गर्जयन्तीं महावेगां भैरवस्यापिभीषणाम् ॥ ५६ ॥  
यावद्वाराणसीं दिव्यां पुरीमेष गमिष्यति ॥  
तावत्त्वं भीषणे कालमनुगच्छोग्ररूपिणि ॥ ५७ ॥  
सर्वत्र ते प्रवेशोस्ति त्यक्त्वा वाराणसीं पुरीम्॥  
नियोज्यतामिति शिवोप्यन्तर्धानं गतस्ततः ॥ ५८ ॥  
तत्सान्निध्याद्भैरवोपि कालोभूत्कालकालतः ॥  
स देवदेववाक्येन बिभ्रत्कापालिकं व्रतम्॥ ५९ ॥  
कपालपाणिर्विश्वात्मा चचार भुवनत्रयम्॥  
नात्याक्षीच्चापि तं देवं ब्रह्महत्या सुदारुणा ॥ 4.1.31.६० ॥  
सत्यलोकेपि वैकुण्ठे महेन्द्रादि पुरीष्वपि ॥  
त्रिजगत्पतिरुग्रोपि व्रती त्रिजगतीश्वरः ॥६१॥  
प्रतितीर्थं भ्रमन्नापि विमुक्तो ब्रह्महत्यया ॥६२॥  
अनेनैवानुमानेन महिमा त्ववगम्यताम् ॥  
ब्रह्महत्यापनोदिन्याः काश्याः कलशसम्भव ॥ ६३ ॥  
सन्ति तीर्थान्यनेकानि बहून्यायतनानि च ॥  
अधि त्रिलोकिनो काश्याः कलामर्हन्ति षोडशीम् ॥ ६४ ॥  
तावद्गर्जन्ति पापानि ब्रहत्यादिकान्यलम् ॥  
यावन्नाम न शृण्वन्ति काश्याः पापाचलाशनेः ॥ ६५ ॥  
प्रमथैः सेव्यमानोऽयं त्रिलोकीं विचरन्हरः ॥  
कापालिको ययौ देवो नारायणनिकेतनम् ॥ ६६ ॥  
अथायान्तं महाकालं त्रिनेत्रं सर्पकुण्डलम् ॥  
महादेवांशसम्भूतं भैरवं भीषणाकृतिम् ॥ ६७ ॥  
पपात दण्डवद्भूमौ दृष्ट्वा तं गरुडध्वजः ॥  
देवाश्च मुनयश्चैव देवनार्यः समन्ततः ॥ ६८ ॥  
निपेतुः प्रणिपत्यैनं प्रणतः कमलापतिः ॥  
शिरस्यञ्जलिमारोप्य स्तुत्वा बहुविधैः स्तवैः ॥६९॥  
क्षीरोदमथनो तां प्राह पद्मालयां हरिः ॥  
प्रिये पश्याऽब्जनयने धन्याऽसि सुभगेनघे ॥ 4.1.31.७० ॥  
धन्योऽहं देवि सुश्रोणि यत्पश्यावो जगत्पतिम् ॥  
अयं धाता विधाता च लोकानां प्रभुरीश्वरः ॥ ७१ ॥  
अनादिः शरणः शान्तः परः षड्विंशसम्मितः ॥  
सर्वज्ञः सर्वयोगीशः सर्वभूतैकनायकः ॥७२॥  
सर्वभूतान्तरात्माऽयं सर्वेषां सर्वदः सदा ॥  
यं विनिद्रा विनिःश्वासाः शान्ता ध्यानपरायणाः ॥ ७३ ॥  
धिया पश्यन्ति हृदये सोयमद्य समीक्ष्यताम्॥  
यं विदुर्वेदतत्त्वज्ञा योगिनो यतमानसाः ॥ ७४ ॥  
अरूपो रूपवान्भूत्वा सोयमायाति सर्वगः ॥  
अहो विचित्रं देवस्य चेष्टितं परमेष्ठिनः ॥७४॥।  
यस्याख्यां ब्रुवतां नित्यं न देहः सोपि देहधृक्॥  
यं दृष्ट्वा न पुनर्जन्म लभ्यते मानवैर्भुवि॥७६॥  
सोयमायाति भगवांस्त्र्यम्बकः शशिभूषणः ॥  
पुण्डरीकदलायामे धन्येमेऽद्य विलोचने ॥ ७७ ॥  
धिग्धिक्पदं तु देवानां परं दृष्ट्वाऽत्र शङ्करम् ॥  
लभ्यते यन्न निर्वाणं सर्वदुःखान्तकृत्तु यत् ॥ ७८ ॥  
देवत्वादशुभं किञ्चिद्देवलोके न विद्यते ॥  
दृष्ट्वापि सर्वदेवेशं यन्मुक्तिं न लभामहे ॥ ७९ ॥  
एवमुक्त्वा हृषीकेशः सम्प्रहृष्टतनूरुहः ॥  
प्रणिपत्य महादेवमिदमाह वृषध्वजम् ॥ 4.1.31.८० ॥  
किमिदं देवदेवेन सर्वज्ञेन त्वया विभो ॥  
क्रियते जगतां धात्रा सर्वपापहराऽव्यय ॥ ८१ ॥  
क्रीडेयं तव देवेश त्रिलोचन महामते ॥  
किं कारणं विरूपाक्ष चेष्टितं ते स्मरार्दन ॥८२ ॥  
किमर्थं भगवत्र्छम्भो भिक्षां चरसि शक्तिप ॥  
संशयो मे जगन्नाथ नतत्रैलोक्यराज्यद ॥ ८३ ॥  
एवमुक्तस्ततः शम्भुर्विष्णुमेतदुदाहरत् ॥  
ब्रह्मणस्तु शिरश्छिन्नमङ्गु्ल्यग्रनखेन ह ॥ ८४ ॥  
तदघप्रतिघं विष्णो चराम्येतद्व्रतं शुभम् ॥  
एवमुक्तो महेशेन पुण्डरीकविलोचनः ॥ ८५ ॥  
स्मित्वा किञ्चिन्नतशिराः पुनरेवं व्यजिज्ञपत् ॥  
यथेच्छसि तथा क्रीड सर्वविष्टपनायक ॥ ८६ ॥  
मायया मां महादेव नच्छादयितुमर्हसि ॥  
नाभीकमलकोशात्तु कोटिशः कमलासनान् ॥ ८७ ॥  
कल्पे कल्पे सृजामीश त्वन्नियोगबलाद्विभो ॥  
त्यज मायामिमां देव दुस्तरामकृतात्मभिः ॥ ८८ ॥  
मदाद्यो महादेव मायया तव मोहिताः ॥  
यथावदवगच्छामि चेष्टितं ते शिवापते ॥ ८९॥  
संहारकाले सम्प्राप्ते सदेवानखिलान्मुनीन् ॥  
लोकान्वर्णाश्रमवतो हरिष्यसि यदा हर ॥ 4.1.31.९० ॥  
तदा क्व ते महादेव पाप ब्रह्मवधादिकम् ॥  
पारतन्त्र्यं न ते शम्भो स्वैरं क्रीडेत्ततो भवान् ॥ ९१ ॥  
अतीतब्रह्मणामस्थ्नां स्रक्कण्ठे तव भासते ॥  
तदातदा क्वानुगता ब्रह्महत्या तवानघ ॥ ९२ ॥  
कृत्वापि सुमहत्पापं त्वां यः स्मरति भावतः ॥  
आधारं जगतामीशं तस्य पापं विलीयते ॥ ९३ ॥  
यथा तमो न तिष्ठेत सन्निधावंशुमालिनः ॥  
तथा न भवभक्तस्य पापं तस्य व्रजेत्क्षयम् ॥ ९४ ॥  
यश्चिन्तयति पुण्यात्मा तव पादाम्बुजद्वयम् ॥  
ब्रह्महत्यादिकमपि पापं तस्य व्रजेत्क्षयम् ॥ ९५ ॥  
तव नामानुरक्ता वाग्यस्य पुंसो जगत्पते ॥  
अप्यद्रिकूटतुलितं नैनस्तमनुबाधते ॥ ९६ ॥  
रजसा तमसा विवर्धितं क्व नु पापं परितापदायकम् ॥  
क्व च ते शिव नाम मङ्गलं जनजीवातु जगद्रुजापहम् ॥ ९७ ॥  
यदि जातुचिदन्धकद्विषस्तवनामौष्ठपुटाद्विनिःसृतम् ॥  
शिवशङ्कर चन्द्रशेखरेत्यसकृत्तस्य न संसृतिः पुनः ॥ ९८ ॥  
परमात्मन्परन्धाम स्वेच्छा विधृत विग्रह ॥  
कुतूहलं तवेशेदं क्व पराधीनतेश्वरे ॥ ९९ ॥  
अद्य धन्योस्मि देवेश यं न पश्यति योगिनः ॥  
पश्यामि तं जगन्मूलं परमेश्वरमक्षयम् ॥ 4.1.31.१०० ॥  
अद्य मे परमो लाभस्त्वद्य मे मङ्गलं परम् ॥  
त्वद्दृष्ट्यमृततृप्तस्य तृणं स्वर्गापवर्गदम् ॥ १ ॥  
इत्थं वदति गोविन्दे विमला पद्मया तया ॥  
मनोरथवती नाम भिक्षापात्रे समर्पिता ॥ २ ॥  
भिक्षाटनाय देवोपि निरगात्परया मुदा ॥  
दृष्ट्वाऽनुयायिनीं तां तु समाहूय जनार्दनः ॥  
सम्प्रार्थयद्ब्रह्महत्यां विमुञ्च त्वं त्रिशूलिनम्॥ ३ ॥  
॥ ब्रह्महत्योवाच ॥ ॥  
अनेनापि मिषेणाऽहं संसेव्यामुं वृषध्वजम् ॥  
आत्मानं पावयिष्यामि क्व पुनर्भवदर्शनम् ॥ ४ ॥  
सा तत्याज न तत्पार्श्वं व्याहृतापि मुरारिणा ॥  
तमूचेऽथ हरिं शम्भुः स्मेरास्यो वचनं शुभम् ॥ ५ ॥  
त्वद्वाक्पीयूषपानेन तृप्तोस्मि बहुमानद ॥  
वरं वृणीष्व गोविन्द वरदोऽस्मि तवानघ ॥ ६ ॥  
न माद्यन्ति यथा भैक्षैर्भिक्षवोप्यतिसंस्कृतैः ॥  
यथामानसुधापानैर्नुन्न भिक्षाटनज्वराः ॥ ७ ॥  
महाविष्णुरुवाच ॥ ॥  
एष एव वरः श्लाघ्यो यदहं देवताधिपम् ॥  
पश्यामि त्वां देवदेवं मनोरथपथातिगम् ॥ ८ ॥  
अनभ्रेयं सुधावृष्टिरनायासो महोत्सवः ॥  
अयत्नो निधिलाभो यद्वीक्षणं हरते सताम् ॥ ९ ॥  
अवियोगोऽस्तु मे देव त्वदङ्घ्रियुगलेन वै ॥  
एष एव वरः शम्भो नान्यं कञ्चिद्वरं वृणे ॥ 4.1.31.११० ॥  
ईश्वर उवाच ॥ ॥  
एवं भवतु तेऽनन्त यत्त्वयोक्तं महामते ॥  
सर्वेषामपि देवानां वरदस्त्वं भविष्यसि ॥ ११ ॥  
अनुगृह्येति दैत्यारिं केन्द्रादि भुवने चरन् ॥  
भेजे विमुक्तिजननीं नाम्ना वाराणसीं पुरीम् ॥ १२ ॥  
यत्र स्थितानां जन्तूनां कलां नार्हन्ति षोडशीम्॥  
अपि ब्रह्मादि देवानां पदानि विपदां पदम् ॥ १३ ॥  
वरं वाराणसी वासी जटी मुण्डी दिगम्बरः ॥  
नान्यत्रच्छत्रसञ्छन्न वसुधामण्डलेश्वरः ॥ १४ ॥  
वरं वाराणसी भिक्षा न लक्षाधिपतान्यतः ॥  
लक्षाधीशो विशेद्गर्भं तद्भिक्षाशी न गर्भभाक् ॥ १५ ॥  
भिक्षापि यत्र भिक्षुभ्यो दत्तामलकसम्मिता ॥  
सुमेरुणापि तुलिता वाराणस्यां गुरुर्भवेत् ॥ १६॥  
वर्षाशनं हि यो दद्यात्काश्यां सीदत्कुटुम्बिने ॥  
यावन्त्यब्दानि तावन्ति युगानि स दिवीज्यते ॥ १७ ॥  
वाराणस्यां वर्षभोज्यं यो दद्यान्निरुपायिने ॥  
स कदाचित्तृट्क्षुधा नो दुःखं भुङ्क्ते नरर्षभः ॥ १८ ॥  
वाराणस्यां निवसतां यत्पुण्यमुपजायते ॥  
तदेव संवासयितुः फलं त्वविकलं भवेत् ॥ १९ ॥  
ब्रह्महत्यादि पापानि यस्या नाम्नोपि कीर्तनात् ॥  
त्यजन्ति पापिनं काशी सा केनेहोपमीयते ॥ 4.1.31.१२० ॥  
क्षेत्रे प्रविष्टमात्रेऽथ भैरवे भीषणाकृतौ ॥  
हाहेत्युक्त्वा ब्रह्महत्या पातालतलमाविशत् ॥ २१ ॥  
कपालब्रह्मणो रुद्रः सर्वेषामेव पश्यताम्॥  
हस्तात्पतितमालोक्य ननर्त परया मुदा ॥ २२ ॥  
विधेः कपालं नामुञ्चत्करमत्यन्तदुःसहम्॥  
हरस्य भ्रमतः क्वापि तत्काश्यां क्षणतोऽपतत् ॥ २३ ॥  
शूलिनो ब्रह्मणो हत्या नापैति स्म च या क्वचित् ॥  
सा काश्यां क्षणतो नष्टा कथं काशी न दुर्लभा ॥२४॥  
अतः प्रदक्षिणीकार्या पूजनीया पुरी त्वियम् ॥ २५ ॥  
वाराणसीति काशीति महामन्त्रमिमं जपम् ॥  
यावज्जीवं त्रिसन्ध्यं तु जन्तुर्जातु न जायते ॥ २६ ॥  
अविमुक्तं महाक्षेत्रं स्मरन्प्राणांस्तु यस्त्वजेत् ॥  
दूरदेशान्तरस्थोपि सोपि जातु न जायते ॥ २७ ॥  
आनन्दकानने यस्य चित्तं संस्मरते सदा ॥  
तत्क्षेत्रनामश्रवणान्न स भूयोऽभिजायते ॥ २८ ॥  
रुद्रावासे वसेन्नित्यं नरो नियतमानसः ॥  
एनसामपि सम्भारं कृत्वा कालाद्विमुच्यते ॥ २९ ॥  
महाश्मशानमासाद्य यदि देवाद्विपद्यते ॥  
पुनः श्मशानशयनं न क्वापि लभते पुमान् ॥ 4.1.31.१३० ॥  
कपालमोचनं काश्यां ये स्मरिष्यन्ति मानवाः ॥  
तेषां विनङ्क्ष्यति क्षिप्रमिहान्यत्रापि पातकम् ॥ ३१ ॥  
आगत्य तीर्थप्रवरे स्नानं कृत्वा विधानतः ॥  
तर्पयित्वा पितॄन्देवान्मुच्यते ब्रह्महत्यया ॥ ३२ ॥  
अशाश्वतमिदं ज्ञात्वा वाराणस्यां वसन्ति ये ॥  
देहान्ते तत्परं ज्ञानं तेषां दास्यति शङ्करः ॥ ३३ ॥  
इयं काशीपुरी विप्र साक्षाद्रुद्रतनुः परा ॥  
अनिर्वाच्या परानन्दा दुष्प्राप्येशविरोधिभिः ॥ ३४ ॥  
अस्यास्तत्त्वमहं जाने शिवभक्तिपरोपि वा ॥  
मुच्यन्ते जन्तवोऽत्रैव यथा योगेन योगिनः ॥ ३५ ॥  
परम्पदमियं काशी परानन्द इयं पुरी ॥  
इयमेव परं ज्ञानं सेव्याऽसौ मोक्षकाङ्क्षिभिः ॥ ३६ ॥  
अत्रोषित्वापीशभक्तान्विरुणद्धि तु यः कुधीः ॥  
पुर्यैद्रुह्यति वा मूढस्तस्यान्यत्रात्र नो गतिः ॥ ३७ ॥  
कपालमोचनं तीर्थं पुरस्कृत्वा तु भैरवः ॥  
तत्रैव तस्थौ भक्तानां भक्षयन्नघसन्ततिम् ॥ ३८ ॥  
पापभक्षणमासाद्य कृत्वापापशतान्यपि ॥  
कुतो बिभेति पापेभ्यः कालभैरवसेवकः ॥ ३९ ॥  
आमर्दयति पापानि दुष्टानां च मनोरथान् ॥  
आमर्दक इति ख्यातस्ततोऽसौ कालभैरवः॥ 4.1.31.४० ॥  
कलिकालं कलयति सदा काशी निवासिनाम्॥  
अतः ख्यातिं परां प्राप्तः कालभैरवसञ्ज्ञिताम् ॥ ४१ ॥  
सदैव यस्य भक्तेभ्यो यमदूताः सुदारुणाः ॥  
परमां भीरुतां प्राप्तास्ततोसौ भैरवः स्मृतः ॥ ४२ ॥  
मार्गशीर्षासिताष्टम्यां कालभैरवसन्निधौ ॥  
उपोष्य जागरं कुर्वन्महापापैः प्रमुच्यते ॥ ४३ ॥  
यत्किञ्चिदशुभं कर्म कृतं मानुषबुद्धितः ॥  
तत्सर्वं विलयं याति कालभैरव दर्शनात् ॥४४॥  
अनेकजन्मनियुतैर्यत्कृतं जन्तुभिस्त्वघम्॥  
तत्सर्वं विलयत्याशु कालभैरव दर्शनात् ॥ ४५॥  
कृत्वा च विविधां पूजां महासम्भारविस्तरैः ॥  
नरो मार्गासिताष्टम्यां वार्षिकं विघ्नमुत्सृजेत् ॥ ४६ ॥  
अष्टम्यां च चतुर्दश्यां रविभूमिजवासरे ॥  
यात्रां च भैरवीं कृत्वा कृतैः पापैः प्रमुच्यते ॥ ४७ ॥  
कालभैरव भक्तानां सदा काशीनिवासिनाम् ॥  
विघ्नं यः कुरुते मूढः स दुर्गतिमवाप्नुयात् ॥ ४८ ॥  
विश्वेश्वरेपि ये भक्ता नो भक्ताः कालभैरवे ॥  
काश्यां ते विघ्नसङ्घातं लभन्ते तु पदे पदे ॥ ४९ ॥  
तीर्थे कालोदके स्नात्वा कृत्वा तर्पणमत्वरः ॥  
विलोक्य कालराजं च निरयादुद्धरेत्पितॄन् ॥ 4.1.31.१५० ॥  
अष्टौ प्रदक्षिणीकृत्य प्रत्यहं पापभक्षणम् ॥  
नरो न पापैर्लिप्येत मनोवाक्कायसम्भवैः ॥५१॥  
तस्मिन्नामर्दके पीठे जप्त्वास्वाभीष्टदेवताम् ॥  
षण्मासं सिद्धिमाप्नोति साधको भैरवाज्ञया ॥ ५२ ॥  
वाराणस्यामुषित्वा यो भैरवं न भजेन्नरः ॥  
तस्य पापानि वर्धन्ते शुक्लपक्षे यथा शशी ॥५३॥  
यं यं सञ्चितयेत्कामं पापभक्षणसेवया ॥  
बलिपूजोपहारैश्च तं तं स समवाप्नुयात् ॥ ५४ ॥  
कालराजं न यः काश्यां प्रतिभूताष्टमीकुजम् ॥  
भजेत्तस्यक्षयेत्पुण्यं कृष्णपक्षे यथा शशी ॥ ५५ ॥  
श्रुत्वाध्यायमिमं पुण्यं ब्रह्महत्यापनोदकम् ॥  
भैरवोत्पत्तिसञ्ज्ञं च सर्वपापैः प्रमुच्यते ॥ ५६ ॥  
बन्धनागारसंस्थोपि प्राप्तोपि विपदं पराम् ॥  
प्रादुर्भावं भैरवस्य श्रुत्वा मुच्येत सङ्कटात् ॥ ५७ ॥  
इति श्रीस्कान्दे महापुराण एकाशीति साहस्र्यां संहितायां चतुर्थे काशीखण्डे पूर्वार्द्धे भैरवप्रादुर्भावोनामेकत्रिंशोध्यायः ॥ ३१ ॥