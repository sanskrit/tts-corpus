+++
title = "०६७ रत्नेश्वरप्रशंसनम्"

+++
॥ अगस्त्य उवाच ॥ ॥  
रत्नेश्वरसमुत्पतिं कथयस्व षडानन ॥  
रत्नभूतं महालिङ्गं यत्काश्यां परिवर्ण्यते ॥ १ ॥  
कोस्य लिङ्गस्य महिमा केनैतच्च प्रतिष्ठितम् ॥  
एतं विस्तरतो ब्रूहि गौरीहृदयनन्दन ॥ २ ॥  
॥ स्कन्द उवाच ॥  
रत्नेश्वरस्य माहात्म्यं कथयिष्यामि ते मुने॥  
यथा च रत्नलिङ्गस्य प्रादुर्भावोऽभवद्भुवि ॥ ३ ॥  
श्रुतं नामापि लिङ्गस्य यस्य जन्मत्रयार्जितम्॥  
वृजिनं नाशयेत्तस्य प्रादुर्भावं ब्रुवे मुने ॥ ४॥  
शैलराजेन रत्नानि यानि पुञ्जीकृतान्यहो॥  
उत्तरे कालराजस्य तानि तस्य गिरेर्वृषात्॥ ५ ॥  
सर्वरत्नमयं लिङ्गं जातं तत्सुकृतात्मनः ॥  
शक्रचापसमच्छायं सर्वरत्नद्युतिप्रभम् ॥ ६ ॥  
तल्लिङ्गदर्शनादेव ज्ञानरत्नमवाप्यते ॥  
शैलेश्वरं समालोक्य शिवौ तत्र समागतौ ॥ ७॥  
यत्र रत्नमयं लिङ्गमाविर्भूतं स्वयं मुने ॥  
तस्य स्फुरत्प्रभाजालैस्ततमम्बरमण्डलम् ॥ ८ ॥  
तत्र दृष्ट्वा शुभं लिङ्गं सर्वरत्नसमुद्भवम् ॥  
भवान्यदृष्टपूर्वा हि परिपप्रच्छ शङ्करम् ॥ ९ ॥  
देवदेव जगन्नाथ सर्वभक्ताभयप्रद ॥  
कुतस्त्यमेतल्लिङ्गं द्विसप्तपातालमूलवत् ॥ 4.2.67.१० ॥  
ज्वालाजटिलिताकाशं प्रभाभासित दिङ्मुखम् ॥  
किमाख्यं किं स्वरूपं च किं प्रभावं भवान्तक ॥ ११ ॥  
यस्य संवीक्षणादेव मनोमेतीव हृष्टवत् ॥  
इहैव रमते नाथ कथयैतत्प्रसादतः ॥ १२ ॥  
॥ देवदेव उवाच ॥ ॥  
शृण्वपर्णे समाख्यामि यत्त्वया पृच्छि पार्वति ॥  
स्वरूपमेतल्लिङ्गस्य सर्वतेजोनिधेः परम् ॥ १३ ॥  
तव पित्रा हिमवता गिरिराजेन भामिनि ॥  
त्वामुद्दिश्य महारत्नसम्भारोत्राप्यनायि हि ॥ १४ ॥  
अत्र तानि च रत्नानि राशीकृत्य हिमाद्रिणा ॥  
सुकृतोपार्जितान्येव ययौ स्वसदनं पुनः ॥ १५ ॥  
तवार्थं वाममार्थं वा श्रद्धया यत्समर्प्यते ॥  
काश्यां तस्य परीपाको भवेदीदृग्विधोऽनघे ॥ १६ ॥  
लिङ्गं रत्नेश्वराख्यं वै मत्स्वरूपं हि केवलम् ॥  
अस्य प्रभावो हि महान्वाराणस्यामुमे ध्रुवम् ॥ १७ ॥  
सर्वेषामिह लिङ्गानां रत्नभूतमिदं परम् ॥  
अतो रत्नेश्वरं नाम परं निर्वाणरत्नदम् ॥ १८ ॥  
अनेनैव सुवर्णेन पित्रा राशीकृतेन च ॥  
प्रासादमस्य लिङ्गस्य विधापय महेश्वरि ॥१९॥  
लिङ्गप्रासादकरणात्खण्डस्फुटित संस्कृतेः ॥  
लिङ्गस्थापनजं पुण्यं हेलयैवेह लभ्यते ॥ 4.2.67.२०॥  
तथेति भगवत्योक्त्वा गणाः प्रासादनिर्मितौ ॥  
सोमनन्दि प्रभृतयो ऽसङ्ख्या व्यापारिता मुने ॥ २१ ॥  
गणैश्च काञ्चनमयो नानाकौतुकचित्रितः ॥  
निर्ममे याममात्रेण प्रासादो मेरुशृङ्गवत् ॥२२॥  
देवी प्रदृष्टवदना दृष्ट्वा प्रासादनिर्मितिम् ॥  
गणेभ्यो व्यतरद्भूरि समानं पारितोषिकम् ॥ २३ ॥  
पुनश्च देवी पप्रच्छ प्रणिपातपुरःसरम् ॥  
महिमानं महादेवं लिङ्गस्यास्य महामुने ॥२४॥  
॥ देवदेव उवाच ॥ ॥  
लिङ्गं त्वनादिसंसिद्धमेतद्देवि शुभप्रदम् ॥  
आविर्भूतमिदानीं च त्वत्पितुः पुण्यगौरवात् ॥ २५ ॥  
गुह्यानां परमं गुह्यं क्षेत्रेऽस्मिश्चिन्तितप्रदम् ॥  
कलौ कलुषबुद्धीनां गोपनीयं प्रयत्नतः ॥ २६ ॥  
यथा रत्नं गृहे गुप्तं न कैश्चिज्ज्ञायते परैः ॥  
अविमुक्ते तथा लिङ्गं रत्नभूतं गृहे मम ॥ २७ ॥  
यानि ब्रह्माण्डमध्येत्र सन्ति लिङ्गानि पार्वति ॥  
तैरर्चितानि सर्वाणि रत्नेशो यैः समर्चितः॥२८॥  
प्रमादेनापि यैर्गौरि लिङ्गं रत्नेशमर्चितम् ॥  
ते भवन्त्येव नियतं सप्तद्वीपेश्वरा नृपाः ॥ २९ ॥  
त्रैलोक्ये यानि वस्तूनि रत्नभूतानि तानि तु ॥  
रत्नेश्वरं समभ्यर्च्य सकृत्प्राप्नोति मानवः ॥ 4.2.67.३० ॥  
पूजयिष्यन्ति ये लिङ्गं रत्नेशं कामवर्जिताः ॥  
ते सर्वे मद्गणा भूत्वा प्रान्ते द्रक्ष्यन्ति मामिह ॥ ३१ ॥  
रुद्राणां कोटिजप्येन यत्फलं परिकीर्तितम् ॥  
तत्फलं लभ्यते देवि रत्नेशस्य समर्चनात् ॥ ३२ ॥  
लिङ्गे चानादिसंसिद्धे यद्वृत्तं तद्ब्रवीमि ते ॥  
इतिहासं महाश्चर्यं सर्वपापनिकृन्तनम् ॥ ३३ ॥  
पुरेह नर्तकी काचिदासीन्नाट्यार्थकोविदा ॥  
सैकदा फाल्गुने मासि शिवरात्र्यां कलावती ॥३४॥  
ननर्त जागरं प्राप्य जगौ गीतं च पेशलम् ॥  
स्वयं च वादयामास नानावाद्यानि वाद्यवित् ॥३५॥  
तेन तौर्यत्रिकेणापि प्रीणयित्वाथ सा नटी॥  
रत्नेश्वरं महालिङ्गं देशमिष्टं जगाम ह ॥ ३६ ॥  
कालधर्मवशंयाता तत्र सा वरनर्तकी ॥  
सुता गन्धर्वराजस्य वसुभूतेर्बभूव ह ॥ ३७ ॥  
सङ्गीतस्य सवाद्यस्य तस्य लास्यस्यपुण्यतः ॥  
तत्रेशाग्रे कृतस्येह जागरे शिवरात्रिजे ॥ ३८ ॥  
रम्या रत्नावली नाम रूपलावण्यशालिनी ॥  
कलाकलापकुशला मधुरालापवादिनी ॥ ३९ ॥  
पितुरानन्दकृन्नित्यं वसुभूतेर्घटोद्भव ॥  
सर्वगान्धर्वकुशला गुणरत्नमहाखनिः ॥ 4.2.67.४० ॥  
मुने सखीत्रयं तस्याश्चारु चातुर्यभाजनम् ॥  
शशिलेखानङ्गलेखा चित्रलेखेति नामतः ॥ ४१ ॥  
तिसृभिस्ताभिरेकत्र वाग्देवीपरिशीलिता ॥  
ताभ्यः सर्वाः कलाः प्रादात्परिप्रीता सरस्वती ॥ ४२ ॥  
प्राप्य रत्नावली गौरि सा जन्मान्तरवासनाम् ॥  
रत्नेश्वरस्य लिङ्गस्य जग्राह नियमं शुभम् ॥ ४३॥  
रत्नभूतस्य लिङ्गस्य काश्यां रत्नेश्वरस्य वै ॥  
नित्यं सन्दर्शनं प्राप्य वक्ष्याम्यपि वचो मुखे ॥ ४४ ॥  
इत्थं नियमवत्यासीत्सा गन्धर्वसुतोत्तमा ॥  
ताभिः सखीभिः सहिता नित्यं लिङ्गं च पश्यति ॥ ४५॥  
एकदाराध्य रत्नेशं ममैतल्लिङ्गमुत्तमम् ॥  
समानर्च च सा बाला रम्यया गीतमालया ॥ ४६ ॥  
सख्यः प्रदक्षिणीकर्तुं लिङ्गं तिस्रोऽप्युमे गताः ॥  
तस्या गीतेन तुष्टोहं लिङ्गस्थो वरदोभवम् ॥ ४७ ॥  
यस्त्वया रंस्यते रात्रावद्य गन्धर्वकन्यके ॥  
तवनामसमानाख्यः स ते भर्ता भविष्यति ॥ ४८ ॥  
इति लिङ्गाम्बुधेर्जातां परिपीय वचःसुधाम् ॥  
बभूवानन्दसन्दोह मन्थरातीव ह्रीमती ॥ ४९ ॥  
गताथ व्योममार्गेण सखीभिः स्वपितुर्गृहम् ॥  
कथयन्ती निजोदन्तं तमालीनां पुरो मुदा ॥ 4.2.67.५० ॥  
ताभिर्दिष्ट्येति दिष्ट्येति सखीभिः परिनन्दिता ॥  
अद्य ते वाञ्छितं भावि रत्नेशस्य समर्चनात् ॥ ५१ ॥  
यद्यायाति स ते रात्रावद्य कौमारहारकः ॥  
चोरो बाहुलतापाशैः पाशितव्योतियत्नतः ॥ ५२ ॥  
गोचरीक्रियतेस्माभिर्यथा स सुकृतैकभूः ॥  
प्रातरेव तव प्रेयान्रत्नेशादिष्ट इष्टकृत् ॥५३ ॥  
यातास्वस्मासु हृष्टासु भवती शयगौरवात् ॥  
अहो रत्नेश्वरं लिङ्गं प्रत्यक्षीकृतवत्यसि ॥ ५४ ॥  
अहोभाग्योदयो नृणामहो पुण्यसमुच्छ्रयः ॥  
एकस्यैव भवेत्सिद्धिर्यदेकत्रापि तिष्ठताम् ॥ ५५ ॥  
सत्यं वदन्ति नासत्यं दैवप्राधान्यवादिनः ॥  
दैवमेव फलेदेकं नोद्यमो नापरं बलम् ॥ ५६ ॥  
भवत्या अपि चास्माकमेक एव हि चोद्यमः ॥  
परं दैवं फलत्येकं यथा तव न नः पुरः ॥ ५७ ॥  
लोकानां व्यवहारोयमालिप्रोक्तप्रसङ्गतः ॥  
परं मनोरथावाप्तिस्तव या सैव नः स्फुटम् ॥५८॥  
इति संव्याहरन्तीनामनन्तोध्वाऽतितुच्छवत् ॥  
क्षणात्तासां व्यतिक्रान्तः प्राप्ताश्च स्वंस्वमालयम् ॥ ५९ ॥  
अथ प्रातः समुत्थाय पुनरेकत्र सङ्गताः ॥  
सा च मौनवती ताभिः परिभुक्तेव लक्षिता ॥ ॥ 4.2.67.६० ॥  
तूष्णीं प्राप्याथ काशीं सा स्नात्वा मन्दाकिनीजले ॥  
सखीभिः सहितापश्यल्लिङ्गं रत्नेश्वरं मम ॥ ६१ ॥  
निर्वर्त्य नियमं साथ लज्जामुकुलितेक्षणा ॥  
निर्बन्धेन वयस्याभिः परिपृष्टा जगाद ह ॥ ६२ ॥  
॥ रत्नावल्युवाच ॥ ॥  
अथ रत्नेश यात्रायाः प्रयातासु स्वमन्दिरम् ॥  
भवतीषु स्मरन्त्येव तद्रत्नेशवचोऽमृतम्॥ ६३ ॥  
सविशेषाङ्गसंस्काराऽविशं संवेशमन्दिरम् ॥  
निद्रादरिद्रनयना तद्विलोकनलालसा ॥६४॥  
बलात्स्वप्नदशां प्राप्ता भाविनोर्थस्य गौरवात् ॥  
आत्मविस्मरणे हेतू ततो मे द्वौ बभूवतुः ॥ ६५ ॥  
तन्द्री तदङ्गसंस्पर्शौ मम बोधापहारकौ ॥  
तन्द्र्या परवशा चासं ततस्तत्स्पर्शनेन च ॥ ६६ ॥  
न जाने त्वथ किं वृत्तं काहं क्वाहं स चाथ कः ॥  
तं निर्जिगमिषुं सख्यो यावद्धर्तुं प्रसारितः ॥६७॥  
दोः कङ्कणेन रिपुणा क्वणितं तावदुत्कटम् ॥  
महता सिञ्जितेनाहं तेनाल्पपरिबोधिता ॥ ६८ ॥  
सुखसन्तानपीयूष ह्रदे परिनिमज्य वै ॥  
क्षणेन तद्वियोगाग्निकीलासु पतिता बलात् ॥६९॥  
किङ्कुलीयः स नो वेद्मि किन्देशीयः किमाख्यकः ॥  
दुनोति नितरां सख्यस्तद्विश्लेषानलो महान् ॥ 4.2.67.७० ॥  
अनल्पोत्कलितं चेतः पुनस्तत्सङ्गमाशया ॥  
प्राणानां मे यियासूनामेकमेव महौषधम् ॥ ७१ ॥  
वयस्या निशिभुक्तस्य तस्यैव पुनरीक्षणम् ॥  
भवतीनामधीनं च तत्पुनर्दर्शनं मम ॥७२॥  
काऽलीकमालयो वक्ति स्निग्धमुग्धेसखीजने ॥  
तद्दर्शनेन स्थास्यन्ति प्राणा यास्यन्ति चान्यथा ॥ ७३ ॥  
दशम्यवस्था सन्नह्येद्बाधितुं माधुना भृशम् ॥  
इति तस्या गिरः श्रुत्वा दूनाया नितरां च ताः ॥ ७४ ॥  
प्रवेपमानहृदयाः प्रोचुर्वीक्ष्य परस्परम् ॥ ७५ ॥  
॥ सख्य ऊचुः ॥ ॥  
यस्य ग्रामो न नो नाम नान्वयो नापि बुध्यते ॥  
स कथं प्राप्यते भद्रे क उपायो विधीयताम् ॥ ७६ ॥  
इति रत्नावली श्रुत्वा ससन्देहां च तद्गिरम् ॥  
वयस्यास्तदवाप्तौ मे यूयं कुण्ठि मुमूर्छ ह ॥ ७७ ॥  
इत्यर्धोक्तेन सा बाला यूयं कुण्ठितशक्तयः ॥  
यद्वक्तव्यं त्विति तया यूयं कुण्ठीति भाषितम् ॥ ७८ ॥  
ततस्तास्त्वरिताः सख्यः परितापोपहारकान् ॥  
बहुशः शीतलोपायान्व्यधुर्मोहप्रशान्तये ॥ ७९ ॥  
व्यपैति न यदा मूर्छा तत्तच्छीतोपचारतः ॥  
तस्यास्तदैकयानीतं रत्नेशस्नपनोदकम् ॥ 4.2.67.८० ॥  
तदुक्षणात्क्षणादेव तन्मूर्छा विरराम ह ॥  
सुप्तोत्थितेव सावादीन्मुहुः शिवशिवेति च ॥ ८१ ॥  
॥ स्कदं उवाच ॥  
श्रद्धावतां स्वभक्तानामुपसर्गे महत्यपि ॥  
नोपायान्तरमस्त्येव विनेश चरणोदकम् ॥ ८२॥  
ये व्याधयोपि दुःसाध्या बहिरन्तः शरीरगाः ॥  
श्रद्धयेशोदकस्पर्शात्ते नश्यन्त्येव नान्यथा ॥ ८३ ॥  
सेवितं येन सततं भगवच्चरणोदकम्॥  
तं बाह्याभ्यन्तरशुचिं नोपसर्पति दुर्गतिः ॥ ८४ ॥  
आधिभौतिकतापं च तापं वाप्याधिदैविकम् ॥  
आध्यात्मिकं तथा तापं हरेच्छ्रीचरणोदकम् ॥ ८५ ॥  
व्यपेतसञ्ज्वरा चाथ गन्धर्वतनया मुने ॥  
उचितज्ञेति होवाच ताः सखीः स्रिग्धधो(धी?)रधीः ॥ ८६ ॥  
॥ रत्नावल्युवाच ॥ ॥  
शशिलेखेनङ्गलेखे चित्रलेखे मदीहितं ॥  
यूयं कुण्ठितसामर्थ्याः कुतो वस्ताः कलाः क्व वा ॥८७॥  
मत्प्रियप्राप्तये सम्यगुपायोऽस्ति मयेक्षितः ॥  
रत्नेश्वरानुग्रहतोऽनुतिष्ठत हि तं हिताः ॥ ८८ ॥  
शशिलेखेभिलषितप्राप्त्यै लेखांस्त्वमालिख ॥  
संलिखानङ्गलेखे त्वं यूनः सर्वावनीचरान् ॥ ८९ ॥  
चित्रगे चित्रलेखे त्वं पातालतलशायिनः ॥  
किञ्चिदाविर्भवच्चारु तारुण्यालङ्कृतीँल्लिख ॥ 4.2.67.९० ॥  
अथाकण्येति ताः सख्यस्तच्चातुर्यं प्रवर्ण्य च ॥  
लिलिखुः क्रमशः सख्यो यूनो यौवन शेवधीन् ॥ ९१ ॥  
निर्यत्कौमारलक्ष्मीकान्पुंवत्त्व श्रीसमावृतान् ॥  
प्रातःसन्ध्येव गन्धर्वी नृपाद्यांस्तानवैक्षत ॥ ९२ ॥  
सर्वान्सुरनिकायान्सा व्यलोकत शुभेक्षणा ॥  
न चाञ्चल्यं जहावक्ष्णोस्तेषु स्वर्लोकवासिषु ॥ ९३ ॥  
ततो मध्यमलोकस्थान्मुनिराजकुमारकान् ॥  
विलोक्यापि न सा प्रीतिं क्वाप्याप प्रेमनिर्भरा ॥ ९४ ॥  
अथ रत्नावली बाला कर्णाभ्यर्णविलोचना ॥  
दृशौ व्यापारयामास बलिसद्मयुवस्वपि ॥ ९५ ॥  
दितिजान्दनुजान्वीक्ष्य सा गन्धर्वी कुमारकान् ॥  
रतिं बबन्ध न क्वापि तापिता मान्मथैः शरैः ॥ ९६ ॥  
सुधाकर करस्पृष्टाप्यतिदूनाङ्गयष्टिका ॥  
पश्यन्ती नागयूनः सा किञ्चिदुच्छ्वसिताऽभवत् ॥ ९७ ॥  
भोगिनस्तान्विलोक्यापि चित्रञ्चित्रगतानथ ॥  
मनात्सम्भुक्तभोगेव क्षणमासीत्कुमारिका ॥ ९८ ॥  
यूनः प्रत्येकमद्राक्षीदशेषाञ्छेष वंशजान् ॥  
तक्षकान्वयगांस्तद्वदथ वासुकिगोत्रजान् ॥ ९९ ॥  
पुलीकानन्त कर्कोट भद्रसन्तानगानपि ॥  
दृष्ट्वा नागकुमारांस्ताञ्छङ्खचूडमथैक्षत ॥ 4.2.67.१०० ॥  
शङ्खचूडेक्षणादेव परां लज्जां बभार सा ॥  
उद्भिन्नपुलकाप्यासीदङ्गप्रत्यङ्ग सन्धिषु ॥ १ ॥  
तत्त्रपाभरतोऽज्ञायि तत्कौमारहरो वरः ॥  
तया वैदग्ध्यवरया क्षणतश्चित्रलेखया ॥ २ ॥  
अथ चित्रपटी चित्रलेखा चित्रपटाञ्चलम् ॥  
परिक्षिप्यावृणोत्तूर्णं परिहासैकपेशला ॥ ३ ॥  
रत्नावली चित्रलेखां ह्रिया मौनावलम्बिनी ॥  
दृशा कुटिलयाद्राक्षीत्प्रस्फुरद्दशनाम्बरा ॥ ४ ॥  
कटाक्षितानङ्गलेखा तयाथ शशिलेखया ॥  
चित्रलेखापरिक्षिप्त पटाञ्चलमपाकरोत् ॥ ५ ॥  
वसुभूतिसुता साथ कन्या रत्नावली शुभा ॥  
शङ्खचूडान्ववाये तं रत्नचूडमवैक्षत ॥ ६ ॥  
तदीक्षणक्षणाद्दृष्टिरानन्दाश्रुभिरावृता ॥  
कपोलभित्तिरभवत्स्वेदोदकणिकाञ्चिता ॥ ७ ॥  
चकम्पे गात्रलतिका धृतरोमाञ्चकञ्चुका ॥  
चित्रन्यस्तेव तस्तम्भ क्षणं मुकुलितानना॥ ८ ॥  
ततः सा चित्रलेखा तामेत्याश्वासयदातुराम्॥  
मौत्सुक्यं व्रज गन्धर्वि सिद्धस्तेद्य मनोरथः ॥९॥  
एतस्यावगतं सर्वं देशनामान्वयादिकम्॥  
मा विषीदालिसुलभस्त्वेष रत्नेश्वरार्पितः ॥4.2.67.११०॥  
अहो सदृग्वरावाप्त्या रत्नेशेनासि तोषिता ॥  
उत्तिष्ठ यामः सदनं रत्नेशः सर्वदोहिनः ॥ ११ ॥  
अथ देववशाद्यान्त्यस्ता दृष्टा गगनाध्वगाः ॥  
सुबाहुना दानवेन पातालतलवासिना ॥ १२ ॥  
गृहीत्वा ताश्चतस्रोपि निरगाद्दानवो गृहम्॥  
हरिर्विकटदंष्ट्रास्यः प्रान्तरे हरिणीरिव ॥ १३ ॥  
तास्तं विलोक्य गन्धर्व्यो दंष्ट्राविकटिताननम् ॥  
रुधिरारुणनेत्रं च जाता वेपथुभूमयः ॥ १४ ॥  
हा मातर्हा पितस्त्राहि हा विधे मा विधेहि तत् ॥  
यदेतत्कर्तुमारब्धमनाथास्वतिनिष्ठुरम् ॥ १५ ॥  
हा दैव मन्दभाग्याभिः किमस्माभिरनुष्ठितम् ॥  
सुकृतेतरवार्तापि नो चित्ते व्याहृता क्वचित् ॥ १६ ॥  
शिशुक्रीडनकं हित्वा हित्वा रत्नेश्वरार्चनम् ॥  
पित्रोः स्वाधीन सच्चेष्टा इष्टं विद्मो न किञ्चन ॥१७॥  
अधोभुवनगा दीना हीनानाथेन कोत्र नः ॥  
त्राति त्राणार्थिनीर्बालाः शम्भो रत्नेश सर्वग ॥ १८ ॥  
इत्थं गन्धर्वतनया विलपन्तीः कृपातुरम् ॥  
शुश्राव नागराजोसौ रत्नचूडो महामनाः ॥ १९ ॥  
कोसौ मत्स्वामिनो नाम रत्नेशस्य महेशितुः ॥  
लिङ्गराजस्य गृह्णाति कर्मबन्धनभेदिनः ॥ 4.2.67.१२० ॥  
पुनरप्यार्तरावं स श्रुत्वा बालामुखेरितम् ॥  
रत्नेश रक्षरक्षेति गृहीतास्त्रो विनिर्ययौ ॥२१ ॥  
तं वसारसपानेन महामांसनिषेवणात् ॥  
अत्यन्तोन्मत्त दुश्चेष्टं रत्नचूडो निरैक्षत॥ २२ ॥  
अध्याक्षिपच्च रे दुष्ट शिष्टकन्यापहारक ॥  
मद्दृष्टिगोचरं यातः क्व यास्यस्यद्य रेऽधम ॥ २३ ॥  
मम बाणहतप्राणः प्रयाणं कुरु दुर्मते ॥  
आर्तत्राणोद्यतमते वैवस्वतपुरं प्रति ॥ २४ ॥  
रत्नेश्वरस्य यैर्नाम प्रलयापद्यपि स्फुटम् ॥  
गृहीतं न भवादृग्भ्यस्तेषु भीतिर्भयात्मसु ॥ २५ ॥  
रत्नेश्वरमहानाम कृतत्राणास्तु ये नराः ॥  
तेषां जन्मजराव्याधि कलिकालभयं कुतः ॥२६॥  
इत्युक्त्वा ता भयत्रस्तास्तन्मुखप्रहितेक्षणाः ॥  
व्याघ्रघ्राता इव मृगीर्माभैषिष्टेत्युवाच सः ॥ २७ ॥  
इत्याश्वास्याथ गन्धर्वीः स वै भुजगराजजः ॥  
आकर्णपूर्णमाकृष्य कोदण्डं प्राहिणोच्छरम् ॥ २८ ॥  
सोपि क्रुद्धो दनुजराट्पदास्पृष्टभुजङ्गवत् ॥  
आविद्ध्य कालदण्डाभं परिघं व्यसृजन्महत् ॥२९॥  
हृदि रत्नेश्वरं लिङ्गं यस्य सम्यग्विजृम्भते ॥  
अलातदण्डवत्तस्मिन्कालदण्डोपि जायते ॥ ॥ 4.2.67.१३० ॥  
अन्तरेव स चिच्छेद परिघं स्वमहेषुभिः ॥  
दुर्वृतस्य यथेहायुर्विच्छिद्येतान्तरैव हि ॥ ३१ ॥  
ततोस्य बाणं चिक्षेप कालानलसमप्रभम् ॥  
स बाणस्तस्य हृदयं प्रविश्य प्रगवेष्य च ॥ ३२ ॥  
प्राणानस्य विनिर्यात्य स्वयं तूणमगात्पुनः ॥  
हृदिस्थं तस्य दौरात्म्यं सर्वं विज्ञाय तत्त्वतः ॥ ३३ ॥  
दिगङ्गनापुरः ख्यातुमिव नागाशुगो गतः ॥ ३४ ॥  
अन्यायोपार्जितैर्द्रव्यैर्यः सुखं भोक्तुमिच्छति ॥  
तानि द्रव्याणि यान्त्येव स प्राणानि कुतः सुखम ॥ ३५ ॥  
इति तं दानवं हत्वा नागराजो महाबली ॥  
प्रत्युवाचाथ ताः कन्याः का यूयं कस्य चात्मजाः ॥ ३६ ॥  
दुरात्मना कुतोनेन सङ्गता दनुजन्मना ॥  
क्व वा रत्नेश्वरं लिङ्गं भवतीभिर्विलोकितम् ॥ ३७ ॥  
यस्य नामाक्षरोच्चाराद्व्यपेत परमापदः ॥  
यृयमाशु तदाख्यात येन जानामि तत्त्वतः ॥२८॥  
इति श्रुत्वा गिरस्तस्य नितरां प्रेमनिर्भराः॥  
परस्परं मुखं वीक्ष्य कोसौ स्याद्दृष्टपूर्ववत् ॥ ३९ ॥  
अकारण सखा कोसौ प्रान्तरे समुपस्थितः ॥  
निजप्राणान्पणीकृत्य येन त्राता स्म बालिकाः ॥ 4.2.67.१४० ॥  
अस्य सन्दर्शनादेव स्वभाव चपलान्यपि ॥  
मन्थराणीन्द्रियाणिस्तु परिपीय सुधामिव ॥ ४१ ॥  
यातुमन्यत्र नो नेत्रे प्रोत्सहेते यथा तथा ॥  
अन्यद्वस्त्वन्तरं प्रेक्ष्य रमणीयतरन्त्वपि ॥ ४२॥  
वचःपीयूषमाधुर्य नितरां प्राप्य नः श्रुती ॥  
शब्दान्तरग्रहापेक्षां न कुर्वाते स्वजन्मनः ॥ ४३ ॥  
आप्नुतः पङ्गुतामेतौ पादौ नश्चञ्चलावपि ॥  
अमुं युवानमालोक्य चोरं नः सन्मनोमणेः ॥ ४४ ॥  
इति ब्रुवन्त्यस्ता बालाः परस्परमनुल्बणम् ॥  
दृष्ट्वापि चित्रमध्यस्थं विविदुस्तन्न बालिकाः ॥ ४५ ॥  
अतीव भीषणाकार दनुजस्यातिसाध्वसात् ॥  
अन्धीभूतेक्षणास्तं नाज्ञासिषुर्हरिणीक्षणाः ॥ ४६ ॥  
ऊचुश्च तं युवानं ता निजजीवितरक्षिणम्॥  
यदङ्ग भवता पृष्टं स्नेहनिर्भरचेतसा ॥ ४७ ॥  
तदाचक्षामहे सर्वमवधेहि क्षणं मनः ॥  
इयं गन्धर्वराजस्य वसुभूतेस्तनूद्भवा ॥ ॥ ४८ ॥  
कन्या रत्नावली नाम गुणरत्नमहाखनिः ॥  
वयं वयस्या एतस्याश्छायेवानुगताः सदा ॥ ४९ ॥  
आरभ्य बाल्यमप्येषा लिङ्गं रत्नेश्वराभिधम् ॥  
यान्ति पित्राप्यनुज्ञाता काश्यामर्चयितुं सदा ॥ 4.2.67.१५० ॥  
वरोपि दत्तस्तेनास्यै प्रसन्नेनाथ शम्भुना ॥  
हरिष्यतीति यः स्वप्ने कौमारं ते कुमारिके ॥ ५१ ॥  
तव नामसमानाख्यः स ते भर्ता भविष्यति ॥  
युवानं स्वप्नभोक्तारं प्राप्याप्येषा सुदुःखिता ॥५२॥  
पुनस्तद्विरहोत्थेन वह्निनातीव तापिता॥  
कलाकौशल्यतोऽस्माभिः सोपि चित्रे प्रदर्शितः ॥ ५३ ॥  
यस्य न ग्राम नामापि नान्वयोप्यवबुध्यते ॥  
तं दृष्ट्वा चित्रलिखितमप्येषा जीविता पुनः ॥ ५४ ॥  
ततो रत्नेश्वरं नत्वा स्वगृहायोत्सुकाभवत् ॥  
यान्तीस्ततोऽनया सार्धं प्रान्तरे गगना ध्वनि ॥ ५५॥  
अतर्किता यमश्चास्मान्धृत्वा पातालमाविशत् ॥  
अनन्तरं भवानेव तं वेत्ति दनुजाधमम् ॥ ॥५६॥  
अङ्ग इत्येव वृत्तान्तो निजोऽस्माभिरुदीरितः ॥  
प्रसादं कुरु चास्माकं पुरः कोसि कृपानिधे ॥५७॥  
यदा प्रभृति चास्माभिः स दृष्टो दुष्टदानवः ॥  
तदाप्रभृति नो नेत्रे विद्युतेव हतप्रभे ॥ ५८ ॥  
कान्दिशीका भयत्रातर्न विद्मः किञ्चिदेव हि ॥  
क्व वयं का वयं कस्त्वं किं जातं किं भविष्यति ॥ ५९ ॥  
निशम्येति स पुण्यात्मा नागराजकुमारकः ॥  
आश्वास्य ता भयत्रस्ताः प्रोवाचेदं च पुण्यधीः ॥ 4.2.67.१६० ॥  
मया सह समायात रत्नेशं दर्थयामि वः ॥  
इत्याहूय स ता निन्ये क्रीडावापीं सुखोदकाम् ॥६१॥  
वित्रित्रमणिसोपानां हंसकोककृतारवाम्॥  
कवीनां वासितव्याजात्स्वागतं कुर्वतीमिव ॥६२॥  
तत्र तेनाभ्यनुज्ञाताः क्रीडावाप्यां निमज्ज्य ताः ॥  
सचैलपुष्पाभरणाः प्रोन्ममज्जुस्ततः पुनः ॥ ६३ ॥  
बहिर्निर्गत्य गन्धर्व्यः पश्यन्त्यः स्थगिता इव ॥  
रत्नेशालयमालोक्य कालराजसमीपतः ॥ ६४॥  
परस्परं ततः प्रोचुर्गन्धर्व्यो विस्मिता इव ॥  
स्वप्नोयं किं नु वा सत्यं खेलो रत्नेश्वरस्य वा ॥ ६५ ॥  
वयमेव हि वा भ्रान्ता गन्धर्व्यो न वयं किमु ॥  
किमेतन्नैव जानीम ऐन्द्रजालिक खेलवत्॥ ६६॥  
एषोत्तरवहा गङ्गा स्फुटमेव भवेदिह॥  
शङ्खचूडस्य वाप्येषा शङ्खचूडालयस्त्वसौ ॥ ६७ ॥  
एतत्पञ्चनदं तीर्थमेष वागीश्वरालयः ॥  
यस्य सन्दर्शनादेव वाग्विभूतिर्विजृम्भते ॥ ६८ ॥  
शङ्खचूडेश्वरश्चैष शङ्खचूडप्रतिष्ठितः ॥  
यस्य सन्दर्शनात्पुंसां न भयं कालसर्पजम् ॥ ६९ ॥  
एषा मन्दाकिनी नाम दीर्घिका पुण्यतोयभूः ॥  
यस्यां कृतोदका मर्त्या मर्त्यलोके विशन्ति न ॥ 4.2.67.१७० ॥ ।  
असावाशापुरी देवी या स्तुता त्रिपुरारिणा ॥  
त्रिपुरं जेतुकामेन मन्दाकिन्यास्तटे शुभे ॥ ७१ ॥  
याद्यापि पूजिता मर्त्यैराशां पूरयतेर्थिनाम्॥  
मन्दाकिन्याः प्रतीच्यां तु एष सिद्ध्यष्टकेश्वरः ॥ ७२ ॥  
भवेद्यस्य सपर्यातो गृहे सिद्ध्यष्टकं स्फुटम् ॥  
कुण्डसिद्ध्यष्टकाख्यं च तत्रैव विरजोदकम् ॥ ७३ ॥  
यत्र स्नात्वा कृतश्राद्धो विरजस्को दिवं व्रजेत् ॥  
मूर्त्यस्ताः सिद्धयश्चाष्टौ याः काश्यां सर्वसिद्धिदाः ॥ ७४ ॥  
सर्वसिद्धिप्रदश्चासौ महाराजविनायकः ॥  
विनायकाः प्रणश्यन्ति यस्मै प्रणमतां नृणाम् ॥ ७५ ॥  
असौ सिद्धेश्वरस्योच्चैः प्रासादः काञ्चनोज्ज्वलः ॥  
रत्नध्वजपताकाश्च सिद्धिः स्याद्यद्विलोकनात् ॥ ७६ ॥  
क्षेत्रस्य मध्यमे ॥ भागे मध्यमेश्वर एष वै ॥  
मध्याधोलोकयोर्मध्ये न वसेद्यस्य वीक्षणात् ॥ ७७ ॥  
मध्यमेशं समभ्यर्च्य नरो मध्यमविष्टपे ॥  
आसमुद्रक्षितीन्द्रः स्यात्ततो मोक्षं च विन्दति ॥ ७८ ॥  
ऐरावतेश्वरं लिङ्गं तत्प्राच्यामिष्टसिद्धिकृत् ॥  
दृश्यते यत्पताकायां रम्य ऐरावतो गजः ॥७९ ॥  
वृद्धकालेश्वरस्यैष प्रासादो रत्ननिर्मितः ॥ ।  
प्रतिदर्शं वसेद्यत्र रात्रौ चन्द्रः सतारकः ॥ 4.2.67.१८० ॥  
यस्य सन्दर्शनान्नृणां न कालः प्रभवेद्भवे ॥  
न कलिः प्रभवेत्सत्यं न च कल्मषराशयः ॥ ८१ ॥  
इति यावत्कथां चक्रुः सम्भ्रान्ता इव बालिकाः॥  
तावद्वसुविभूतिः स गन्धर्वस्त्वरया ययौ ॥८२॥  
नारदाच्छ्रुतवृत्तान्तः सुबाहुदनुजन्मनः ॥  
रत्नावली सुता प्रीता ससखीका यथाहृता ॥ ८३ ॥  
रत्नेश्वरात्समायान्ती शून्ये गगनवर्त्मनि ॥  
यथानयच्च पातालं यथा युद्धमभूत्पुनः ॥ ८४ ॥  
यथा रत्नेश भक्तेन रत्नचूडेन घातितः ॥  
स सुबाहुर्दनुजनुर्महेष्वासेन चेषुणा ॥ ८५ ॥  
यथा च पृष्टवृत्तान्तो वापीमार्गेण चानयत् ॥  
शङ्खचूडस्य वापीं तां पातालेषु प्रवर्तिनीम् ॥ ८६ ॥  
यथा च प्राप्य निर्याताः काशीं दृष्ट्वापि बालिकाः ॥  
भृशं सम्भ्रान्तिमापन्नाः पश्यन्त्योपि समुत्सुकाः ॥ ८७ ॥  
दृष्ट्वा गन्धर्वराजस्तां पुनर्जातामिवात्मजाम् ॥  
सवयस्यामनाम्लानमुखपङ्कजसुश्रियम्॥ ८८ ॥  
परिष्वज्य समाघ्राय ललाटफलकं मुहुः ॥  
अङ्कमारोप्य पप्रच्छ सर्वं वृत्तान्तमादरात्॥८९॥  
अथ सा कथयामास दनुजापहृतेः कथाम्॥ ॥  
रत्नेश्वरं वरावाप्तिं स्वप्नावस्थां विहाय च॥4.2.67.१९०॥  
रत्नावलीमनोवृत्तिं विज्ञायाथ मुखेङ्गितैः ॥ शशिलेखा समाचष्ट स्पष्टवर्णैः सविस्तरम्॥ ९१ ॥  
तुतोष नितरां सोथ गन्धर्वाधिपतिः कृती ॥  
प्रभावं वर्णयामास मुदा रत्नेश्वरस्य च ॥ ९२  
॥ स्कन्द उवाच ॥ ॥  
आकर्णय मुनिश्रेष्ठ विन्ध्यवृद्धि विवर्धन ॥  
प्रत्यहं रत्नचूडोपि वापीमार्गेण संयमी ॥९३॥  
नागलोकात्समागत्य स्नात्वा मन्दाकिनी जले ॥  
रत्नेश्वरं समभ्यर्च्य रत्नाञ्जल्यष्टकेन वै ॥ ९४ ॥  
सुवर्णपङ्कजान्यष्टौ समर्पयति हृष्टवत् ॥  
एकदा स्वप्नसमये रत्नेशो लिङ्गरूपधृक् ॥ ९५ ॥  
रत्नचूडमुवाचेदं निजभक्तं दृढव्रतम् ॥  
दानवेन हृतां कन्यां मोचयिष्यति यां भवान् ॥ ९६ ॥  
तं दानवं रणे जित्वा सा ते पत्नी भविष्यति ॥  
इति स्मरन्वरं सोथ नागराजो महामनाः ॥९७॥  
तां कन्यां दानवं हत्वा विमोच्य निज वीर्यतः ॥  
वापीमार्गेण पातालादानिनाय पुनर्महीम् ॥९८॥  
स्वयं च साधयाञ्चक्रे प्रत्यहं नियमं सुधीः॥  
लिङ्गं समर्चयित्वाथ कृत्वा चापि प्रदक्षिणम् ॥ ९९ ॥  
यावद्बहिः समागच्छेद्रम्याद्रत्नेशमण्डपात ॥  
तावद्गन्धर्वराजाय ताभिः स वसुभूतये ॥ 4.2.67.२०० ॥  
सोयं सोयं युवा धन्यस्तर्जन्यग्रेण दर्शितः ॥  
गन्धर्वराजस्तं दृष्ट्वा नागराजकुमारकम्॥ १ ॥  
अतीवस्मेरनयनः सम्प्रहृष्टतनूरुहः ॥  
मनस्येनं च संवर्ण्य तद्रूपं सवयोन्वयम्॥ २ ॥  
धन्योस्म्यनुगृहीतोस्मि रत्नेशेन वरार्पणात् ॥  
कन्या धन्यतरा चेयमनुरूपोस्ति यत्पतिः ॥ ३ ॥  
सम्प्रधार्येति हृद्येनं समाकार्य च सुन्दरम् ॥  
पृष्ट्वा तन्नामगोत्रं च गणयित्वा बलाबलम् ॥ ४ ॥  
रत्नेश्वरस्य पुरतस्तस्मै कन्यां ददौ मुदा ॥  
नीत्वा गन्धर्वलोकं च कृतकौतुकमङ्गलम् ॥ ५ ॥  
मधुपर्केण सम्पूज्य पाणिमग्राहयत्ततः ॥  
वैवाहिकेन विधिना ददौ रत्नान्यनेकशः ॥ ६ ॥  
शशिलेखानङ्गलेखा चित्रलेखापि कुम्भज ॥  
विज्ञाप्य स्वजनेतारं वरयामास तं पतिम् ॥७ ॥  
उपयम्य चतस्रोपि स गन्धर्वसुताः शुभाः ॥  
रत्नचूडो जगामाथ ताभिः स्वपितृमन्दिरम् ॥ ८ ॥  
यथा चतसृभिः सार्धं श्रुतिभिः प्रणवः शिवम् ॥  
स्वपित्रोश्चरणौ नत्वा नवोढाभिः स नागराट् ॥९॥  
विनिवेदितवृत्तान्तो रत्नेशानुग्रहस्य च ॥  
उवास ताभिः ससुखं पितृभ्यामभिनन्दितः ॥4.2.67.२१०॥  
॥ ईश्वर उवाच ॥ ॥  
रत्नेश्वरस्य लिङ्गस्य मम स्थावररूपिणः ॥  
सर्वेषां सर्वदस्यास्य प्रभावो गिरिजेऽतुलः ॥ ११ ॥  
अस्मिँल्लिङ्गे परां सिद्धि प्राप्ताः सिद्धाः सहस्रशः ॥  
गुप्तमासीदिदं लिङ्गमद्य यावत्सुमध्यमे ॥ ॥ १२ ॥  
तव पित्रा हिमवता मम भक्तेन सर्वथा ॥  
पुण्यार्जितैर्महारत्नै रत्नेशः प्रकटीकृतः ॥ १३ ॥  
अस्मिँल्लिङ्गे मम प्रीतिर्नितरामद्रिराजजे ॥  
वाराणस्यामिदं लिङ्गं पूजनीयं प्रयत्नतः ॥ १४ ॥  
नाना रत्नानि लभ्यन्ते रत्नेशानुग्रहादुमे ॥  
स्त्रीरत्नपुत्ररत्नादि स्वर्गमोक्षावपि प्रिये ॥ १५ ॥  
योऽत्र रत्नेश्वरं नत्वा मृतो देशान्तरेष्वपि ॥  
न स स्वर्गादिहागच्छेत्कल्पकोटिशतैरपि ॥१६॥  
असितायां चतुर्दश्यामुपोष्य निशि जागरात्॥  
रत्नेशसन्निधौ देवि मम सान्निध्यमाप्नुयात् ॥ ॥ १७ ॥  
अस्य लिङ्गस्य पूर्वेण त्वया जन्मान्तरे प्रिये ॥  
दाक्षायणीश्वरं लिगं मद्भक्त्यात्र प्रतिष्ठितम् ॥ १८ ॥  
तस्य सन्दर्शनादेव न नरो याति दुर्गतिम् ॥  
अम्बिका नाम गौरी त्वं तत्राहं चाम्बिकेश्वरः ॥ १९ ॥  
मूर्तः षडाननस्तत्र तव पुत्रः सुमध्यमे ॥  
एतत्त्रयं नरो दृष्ट्वा न गर्भं प्रविशेदुमे ॥ 4.2.67.२२० ॥  
रत्नेश्वरस्य माहात्म्यं मया ते समुदीरितम् ॥  
गोपनीयं प्रयत्नेन कलिकल्मषचेतसाम् ॥ २१ ॥  
इदं रत्नेश्वराख्यानं यः पठिष्यति सर्वदा ॥  
सपुत्रपौत्रपशुभिर्न वियुज्येत कर्हिचित् ॥ २२ ॥  
श्रुत्वा रत्नेश्वरोत्पतिं सेतिहासां नरोत्तमः ॥  
अनूढो लभते सत्यं कन्यारत्नं कुलोचितम् ॥ २३ ॥  
कन्यापीमं समाकर्ण्य त्वितिहासं मनोरमम् ॥  
श्रद्धया सत्पतिं प्राप्य भविष्यति पतिव्रता ॥ २४ ॥  
इतिहासमिमं श्रुत्वा नारी वा पुरुषोपिवा ॥  
न जात्विष्टवियोगाग्नि तापेन परितप्यते ॥२२५॥  
इति श्रीस्कान्दे महापुराण एकाशीतिसाहस्र्यां संहितायां चतुर्थे काशीखण्ड उत्तरार्धे रत्नेश्वरप्रशंसनं नाम सप्तषष्टितमोऽध्यायः ॥ ६७ ॥