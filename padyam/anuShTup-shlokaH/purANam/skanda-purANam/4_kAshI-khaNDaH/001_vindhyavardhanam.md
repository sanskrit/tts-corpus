+++
title = "००१ विन्ध्यवर्धनम्"

+++
श्रीगणेशाय नमः ॥ ॥  
तं मन्महे महेशानं महेशानप्रियार्भकम् ॥  
गणेशानं करिगणेशानाननमनामयम् ॥ १ ॥  
भूमिष्ठापि न यात्रभूस्त्रिदिवतोप्युच्चैरधःस्थापि या या बद्धा भुवि मुक्तिदास्युरमृतं यस्यां मृता जन्तवः ॥  
या नित्यं त्रिजगत्पवित्रतटिनी तीरे सुरैः सेव्यते सा काशी त्रिपुरारिराजनगरी पायादपायाज्जगत् ॥ २ ॥  
नमस्तस्मै महेशाय यस्य सन्ध्यात्त्रयच्छलात् ॥  
यातायातं प्रकुर्वन्ति त्रिजगत्पतयोऽनिशम् ॥ ३ ॥  
अष्टादशपुराणानां कर्त्ता सत्यवतीसुतः ॥  
सूताग्रे कथयामास कथां पापापनोदिनीम् ॥ ४ ॥  
श्रीव्यास उवाच ॥ ॥  
कदाचिन्नारदः श्रीमान्स्नात्वा श्रीनर्मदाम्भसि ॥  
श्रीमदोङ्कारमभ्यर्च्य सर्वदं सर्वदेहिनाम् ॥ ५ ॥  
व्रजन्विलोकयाञ्चक्रे पुरोविन्ध्यं धराधरम् ॥  
संसारतापसंहारि रेवावारिपरिष्कृतम् ॥ ६ ॥  
द्वैरूप्येणापि कुर्वन्तं स्थावरेण चरेण च ॥  
साभिख्येन यथार्थाख्यामुच्चैर्वसु मतीमिमाम् ॥ ७ ॥  
रसालयं रसालैस्तैरशोकैः शोकहारिणाम् ॥  
तालैस्तमालेर्हिन्तालैः सालैः सर्वत्रशालितम् ॥ ८॥  
खपुरैः खपुराकारं श्रीफलं श्रीफलैः किल ॥  
गुरुश्रियन्त्वगुरुभिः कपिपिङ्गं कपित्थकैः ॥ ९ ॥  
वनश्रियः कुचाकारैर्लकुचैश्च मनोहरम् ॥  
सुधाफलसमारम्भि रम्भाभिः परिभासितम् ॥4.1.1.१०॥  
सुरङ्गैश्चापि नारङ्गैरङ्गमण्डपवच्छियः ॥  
वानीरैश्चापि जम्बीरैर्बीजपूरैः प्रपूरितम् ॥ ११ ॥  
अनिलालोल कङ्कोल वल्लीहल्ली सकायितम् ॥  
लवलीलवलीलाभिर्लास्यलीलालयं किल ॥ १२ ॥  
मन्दान्दोलितकर्पूर कदलीदल सञ्ज्ञया ॥  
विश्रमाय श्रमापन्नानाहूयन्तमिवाध्वगान् ॥ १३ ॥  
पुन्नागमिव पुन्नागपल्लवैःकरपल्लवैः ॥  
कलयन्तमिवाऽलोलैर्मल्लिकास्तबकस्तनम् ॥ १४ ॥  
विदीर्णदाडिमैः स्वान्तं दर्शयन्तं तु रागवत् ॥  
माधवीं धवरूपेण श्लिष्यन्तमिव कानने ॥ १५ ॥  
उदुम्बरैरम्बरगैरनन्तफलमालितैः ॥  
ब्रह्माण्डकोटीर्बिभ्रन्तमनन्तमिव सर्वतः ॥ १६ ॥  
पनसैर्वनासाभैः शुकनासैः पलाशकैः॥  
पलाशनाद्विरहिणां पत्रत्यक्तैरिवावृतम्॥१७॥  
कदम्बवादिनो नीपान्दृष्ट्वा कण्टकितैरिव॥  
समन्ततो भ्राजमानं कदम्बककदम्बकैः ॥ १८ ॥  
नमेरुभिश्च मेरूच्चशिखरैरिव राजितम् ॥  
राजादनैश्च मदनैः सदनैरिव कामिनाम् ॥ १९ ॥  
तटेतटेपटुवटैरुच्चैःपटकुटी वृतम् ॥  
कुटजस्तबकैर्भान्तमधिष्ठितबकैरिव ॥ 4.1.1.२० ॥  
करमर्दैः करीरैश्च करजैश्चकरम्बकैः ॥  
सहस्रकरवद्भान्तमर्थिप्रत्युद्गतैः करैः ॥ २१ ॥  
नीराजितमिवोद्दीपैराजचम्पककोरकैः ॥  
सपुष्पशाल्मलीभिश्च जितपद्माकरश्रियम् ॥ २२ ॥  
क्वचिच्चलदलैरुच्चैः क्वचित्काञ्चनकेतकैः ॥  
कृतमालैर्न क्तमालैः शोभमानं क्वचित्क्वचित् ॥ २३ ॥  
कर्कन्धु बन्धुजीवैश्च पुत्रजीवैर्विराजितम् ॥  
सतिन्दुकेङ्गुदीभिश्च करुणैःकरुणालयम् ॥ २४ !।  
गलन्मधू ककुसुमैर्धरारूपधरंहरम् ॥  
स्वहस्तमुक्तमुक्ताभिरर्चयन्तमिवानिशम् ॥ २५ ॥  
सर्जार्जुनाञ्जनैर्बीजैर्व्यजनैर्वीज्यमानवत् ॥  
नारिकेलैः सखर्जूरैर्धृतच्छत्रमिवाम्बरे ॥ २६ ॥  
अमन्दैः पिचुमन्दैश्च मन्दारैः कोविदारकैः ॥  
पाटलातिन्तिणीघोण्टाशाखोटैः करहाटकैः ॥ २७ ॥  
उद्दण्डैश्चापि शेहुण्डैरेरण्डैर्गुडपुष्पकैः ॥  
बकुलैस्तिलकैश्चैव तिलकाङ्कितमस्तकम् ॥ २८ ॥  
अक्षैः प्लक्षैः शल्लकीभिर्देवदारुहरिद्रुमैः ॥  
सदाफलसदापुष्प वृक्षवल्लीविराजितम् ॥ २९ ॥  
एलालवङ्ग मरिचकुलुं जनवनावृतम् ॥  
जम्ब्वाम्रातकभल्लातशेलुश्रीपर्णिवर्णितम् ॥ 4.1.1.३० ॥  
शाकशङ्खवनैरम्यं चदनैरक्तचन्दनैः ॥  
हरीतकीकर्णिकार धात्रीवनविभूषणम् ॥ ३१ ॥  
द्राक्षावल्लीनागवल्लीकणावल्लीशतावृतम् ॥  
मल्लिकायूथिकाकुन्दम दयन्ती सुगन्धिनम् ॥३२॥  
भ्रमद्भ्रमरमालाभिर्मालतीभिरलङ्कृतम् ॥  
अलिच्छलागतङ्कृष्णं गोपीरन्तुमनेकशः ॥३३॥  
नानामृगगणाकीर्णं नानापक्षिविनादितम् ॥  
नानासरित्सरः स्रोतः पल्वलैः परितो वृतम् ॥३४॥  
तुच्छश्रियः स्वर्गभूमीः परिहायागतैरिव ॥  
नानासुरनिकायैश्च विष्वग्भोगेच्छयोषितम् ॥३५॥  
उत्सृजन्तमिवार्घ्यं वै पत्रपुष्पैरितस्ततः ॥  
केकिकेकारवैर्दूरात्कुर्वन्तं स्वागतं किल ॥ ३६ ॥  
अथ सूर्यशताभासं नभसि द्योतिताम्बरम् ॥  
नारदं दृष्टवाञ्छैलो दूरात्प्रत्युज्जगाम तम् ॥ ३७ ॥  
ब्रह्मसूनुवपुस्तेजो दूरीकृतदरीतमाः ॥  
तमागच्छन्तमालोक्य मानसं तम उज्जहौ ॥ ३८ ॥  
ब्रह्मतेजःसमुद्भूत साध्वसः साधुस त्क्रियः ॥  
कठिनोपि परित्यज्य धत्ते मृदुलतां किल ॥ ३९ ॥  
दृष्ट्वा मृदुलतां तस्य द्वैरूप्येपि स नारदः ॥  
मुमुदे सुतरां सन्तः प्रश्रयग्राह्यमानसाः ॥ 4.1.1.४० ॥  
गृहानायान्तमालोक्य गुरुंवाऽगुरुमेव वा ॥  
योऽगुरुर्नम्रतां धत्ते स गुरुर्न गुरुर्गुरुः ॥ ४१ ॥  
तं प्रत्युच्चैः शिराःसोपि विनम्रतरकन्धरः ॥  
शैलस्त्विलामिलन्मौलिः प्रणनाम महामुनिम्॥४२॥  
तमुत्थाप्य कराग्राभ्यामाशीर्भिरभिनन्द्य च ॥  
तदुद्दिष्टासनं भेजे मनसोपि समुच्छ्रितम् ॥४३॥  
स दध्नामधुनाज्येन नीरार्द्राक्षतदूर्व या ॥  
तिलैः कुशैः प्रसूनैस्तमष्टाङ्गार्घ्यैरपूजयत् ॥ ४४ ॥  
गृहीतार्घ्यङ्किल श्रान्तं पादसंवाहनादिभिः ॥  
गतश्रममथालोक्य बभाषे ऽवनतो गिरिः ॥ ४५ ॥  
अद्य सद्यः परिहृतं त्वदङ्घ्रिरजसारजः ॥  
त्वदङ्गसङ्गिमहसा सहसाऽप्यान्तरन्तमः ॥ ४६ ॥  
सफलर्धिरहं चाद्य सुदिवाद्यच मे मुने ॥  
प्राक्कृतैः सुकृतैरद्य फलितं मे चिरार्जितैः ॥ ४७ ॥  
धराधरत्वं कुलिषुमान्यं मेऽद्य भविष्यति ॥  
इति श्रुत्वा तदा किञ्चिदुच्छुस्य स्थितवान्मुनिः ॥ ४८ ॥  
पुनरूचे कुलिवरः सम्भ्रमाप न्नमानसः ॥  
उच्छ्वासकारणं ब्रह्मन्ब्रूहि सर्वार्थकोविद ॥ ४९ ॥  
अदृष्टं तव नोदृष्टं यदिष्टंविष्टपत्रये ॥  
अनुक्रोशोत्र मयिचेदुच्यतां प्रणतोस्म्यहम् ॥ 4.1.1.५० ॥  
त्वदागमनजानन्दसन्दोहैर्मे दुरारवः ॥  
अलं न वक्तुमसकृत्तथाप्येकं वदाम्यहम् ॥ ५१ ॥  
धराधरणसामर्थ्यं मेर्वादौ पूर्वपूरुषैः ॥  
वर्ण्यते समुदायात्तदहमेको दधे धराम् ॥ ५२ ॥  
गौरीगुरुत्वाद्धिमवानादिपत्याच्च भूभृताम् ॥  
सम्बन्धित्वात्पशुपतेः स एको मान्यभृत्सताम्॥ ५३ ॥  
नमेरुः स्वर्णपूर्णत्वाद्रत्नसानुतयाथवा ॥  
सुरसद्मतयावापि क्वापि मान्यो मतो मम ॥ ५४ ॥  
परं शतं न किंशैला इलाकलनकेलयः ॥  
इह सन्ति सतां मान्या मान्यास्ते तु स्वभूमिषु ॥ ॥५५ ॥  
मन्देहदेहसन्देहादुदयैकदयाश्रितः ॥  
निषधो नौषधिधरोऽप्यस्तोप्यस्तमितप्रभः ॥ ५६ ॥  
नीलश्च नीलीनिलयो मन्दरो मन्दलोचनः ॥  
सर्पालयः समलयो रायं नावैति रैवतः ॥ ५७ ॥  
हेमकूटत्रिकूटाद्याः कूटोत्तरपदास्तुते ॥  
किष्किन्धक्रौञ्चसह्याद्या भारसह्या न ते भुवः ॥ ५८ ॥  
इति विन्ध्यवचः श्रुत्वा नारदोऽचिन्तयद्धृदि ॥  
अखर्वगर्वसंसर्गो न महत्त्वाय कल्पते ॥ ५९ ॥  
श्रीशैलमुख्याः किंशैलानेह सन्त्यमलश्रियः ॥  
येषां शिखरमात्रादि दर्शनं मुक्तये सताम् ॥ 4.1.1.६० ॥  
अद्यास्य बलमालोक्यमिति ध्यात्वाब्रवीन्मुनिः ॥  
सत्यमुक्तं हि भवता गि रिसारंविवृण्वता ॥ ६१ ॥  
परं शैलेषु शैलेन्द्रो मेरुस्त्वामवमन्यते ॥  
मया निःश्वसितं चैतत्त्वयि चापि निवेदितम् ॥ ६२ ॥  
अथवा मद्विधानां हि केयं चिन्ता महात्मनाम् ॥  
स्वस्त्यस्तु तुभ्यमित्युक्त्वा ययौ स व्योमवर्त्मनि ॥ ६३ ॥  
गते मुनौ निनिन्दस्वमतीवोद्विग्नमानसः ॥  
चिन्तामवाप महतीं विन्ध्यो र्वन्ध्यमनोरथः ॥ ६४ ॥  
विन्ध्य उवाच ॥ ॥  
धिग्जीवितंशास्त्रकलोज्झितस्य धिग्जीवितं चोद्यमवर्जितस्य ॥  
धिग्जीवितं ज्ञातिपराजितस्य धिग्जीवितं व्यथर्मनोरथस्य ॥ ६५ ॥  
कथं भुनक्ति स दिवा कथं रात्रौ स्वपित्यहो ॥  
रहः शर्म कथं तस्य यस्याभिभवनं रिपोः ॥ ६६ ॥  
अहोदवाग्निदवथुस्तथामां न स बाधते ॥  
बाधते तु यथा चित्ते चिन्तासन्तापसन्ततिः ॥ ६७ ॥  
युक्तमुक्तं पुराविद्भिश्चिन्तामूर्तिः सुदारुणा ॥  
न भेषजैर्लङ्घनैर्वा न चान्यैरुपशाम्यति ॥६८॥  
चिन्ताज्वरो मनुष्याणां क्षुधान्निद्राम्बलं हरेत् ॥  
रूपमुत्साहबुद्धिं श्री जीवितं च न संशयः ॥ ६९ ॥  
ज्वरो व्यतीते षडहे जीर्णज्वर इहोच्यते ॥  
असौ चिन्ताज्वरस्तीव्रः प्रत्यहं नवतां व्रजेत् ॥ 4.1.1.७० ॥  
धन्यो धन्वतरिर्नात्र चरकश्चरतीह न ॥  
नासत्यावपिनाऽ सत्यावत्र चिन्ताज्वरे किल ॥ ७१ ॥  
किं करोमि क्व गच्छामि कथं मेरुं जयाम्यहम् ॥  
उत्प्लुत्य तस्य शिरसि पतामि न पताम्यतः ॥ ७२ ॥  
शक्रं कोपयता पूर्वमस्मद्गोत्रेण केनचित् ॥  
पक्षहीनः कृतो यत्र धिगपक्षस्यचेष्टितम् ॥ ७३ ॥  
अथवा स कथं मेरुस्तथोच्चैः स्पर्द्धते मया ॥  
भूमेर्भारभृतःप्रायो भवन्ति भ्रान्ति भूमयः ॥ ७४ ॥  
अलीकवाक्त्वमथवा सम्भाव्यं नारदे कथम् ॥  
ब्रह्मचारिणि वेदज्ञे सत्यलोकनिवासिनि ॥ ७५॥  
युक्तायुक्तविचारोथ मादृशेनोपयुज्यते ॥  
पराक्रमेष्वशक्तानां विचारं गाहते मनः ॥ ७६ ॥  
अथवा चिन्तनैरेतैः किंव्यर्थैर्विश्वकारकम् ॥  
विश्वेशं शरणं यायां समे बुद्धिं प्रदास्यति ॥ ७७॥  
अनाथनाथः सर्वेषां विश्वनाथो हि गीयते ॥  
क्षणं मनसि सञ्चित्य भवेदित्थमसंशयम् ॥ ७८ ॥  
एतदेव करिष्यामि नेष्टं कालविलम्बनम् ॥  
विचक्षणैरुपेक्ष्यौ न वर्द्धमानौ परामयौ ॥७९॥  
मेरुं प्रदक्षिणीकुर्यान्नित्यमेव दिवाकरः ॥  
सग्रहर्क्षगणो नूनं मन्यमानो बलाधिकम् ॥ 4.1.1.८० ॥  
इति निश्चित्य विन्ध्याद्रिर्ववृधे स मृधेक्षणः ॥  
अनन्तगगनस्यान्तं कुर्वद्भिः शिखरैरिव ॥ ८१ ॥  
कैश्चित्सार्द्धं विरोधो न कर्तव्यः केनचित्क्वचित् ॥  
कर्तव्यश्चेत्प्रयत्नेन यथा नोपहसेज्जनः ॥ ८२ ॥  
निरुध्य ब्राध्नमध्वानं कृतकृत्य इवाद्रिराट् ॥  
स्वस्थोऽभवद्भवाधीना प्राणिनां हि भविष्यता ॥ ८३ ॥  
यमद्ययमकर्तासौ दक्षिणं प्रक्रमिष्यति ॥  
सकुलीनः स च श्रीमान्समहान्महितः स च ॥ ८४ ॥  
यावत्स्वश क्तिं शक्तोपि न दर्शयति कर्हिचित् ॥  
तावत्स लङ्घ्यः सर्वेषां ज्वलनो दारुगो यथा ॥ ८५ ॥  
इति चिन्तामहाभारं त्यक्त्वा तस्थौ स्थिरोद्यमः ॥  
आकाङ्क्षमाणस्तरणे रुदयं ब्राह्मणो यथा ॥ ८६ ॥  
इति श्रीस्कान्देमहापुराणे एकाशीतिसाहस्र्यां संहितायां चतुर्थे काशीखण्डे पूर्वार्धे विन्ध्यवर्धनन्नाम प्रथमोऽध्यायः ॥ १ ॥