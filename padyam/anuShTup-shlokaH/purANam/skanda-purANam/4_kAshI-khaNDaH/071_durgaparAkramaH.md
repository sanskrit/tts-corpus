+++
title = "०७१ दुर्गपराक्रमः"

+++
॥ अगस्त्य उवाच ॥ ॥  
कथं दुर्गेति वै नाम देव्या जातम्मुमासुत ॥  
कथं च काश्यां सा सेव्या समाचक्ष्वेति मामिह ॥ १॥ ॥  
स्कन्द उवाच ॥ ॥  
कथयामि महाबुद्धे यथा कलशसम्भव ॥  
दुर्गा नामाभवद्देव्या यथा सेव्या च साधकैः ॥ २ ॥  
दुर्गो नाम मदादैत्यो रुरु दैत्याङ्गजोभवत्॥  
यश्च तप्त्वा तपस्तीव्रं पुम्भ्योजेयत्वमाप्तवान् ॥ ३ ॥  
ततस्तेनाखिला लोका भूर्भुवःस्वर्मुखा अपि ॥  
स्वसात्कृता विनिर्जित्य रणे स्वभुजसारतः ॥ ४ ॥  
स्वयमिन्द्रः स्वयं वायुः स्वयं चन्द्रः स्वयं यमः ॥  
स्वयमग्निः स्वयं पाशी धनदोभूत्स्वयं बली ॥ ५ ॥  
स्वयमीशानरुद्रार्क वसूनां पदमाददे ॥  
तत्साध्वसाद्विमुक्तानि तपांस्यति तपस्विभिः॥६ ॥  
न वेदाध्ययनं चक्रुर्ब्राह्मणास्तद्भयादिताः ॥  
यज्ञवाटा विनिर्ध्वस्तास्तद्भटैरतिदुःसहैः ॥ ७ ॥  
विध्वस्ता बहुशः साध्व्यस्तैरमार्गकृतास्पदैः ॥  
प्रसभं च परस्वानि अपहृत्य दुरासदाः ॥ ८ ॥  
अभोक्षिषुर्दुराचाराः क्रूरकर्मपरिग्रहाः ॥  
नद्यो विमार्गगा आसञ्ज्वलन्ति न तथाग्नयः॥९॥  
ज्योतींषि न प्रदीप्यन्ति तद्भयाकुलितान्यहो ॥  
दिग्वधूवसनन्यासन्विच्छायानि समन्ततः ॥ 4.2.71.१० ॥  
धर्मक्रियाविलुप्ताश्च प्रवृत्ताः सुकृतेतराः ॥  
त एव जलदीभूय ववृषुर्निज लीलया ॥ ११ ॥  
सस्यानि तद्भयात्सूते त्वनुप्तापि वसुन्धरा॥  
सदैव फलिनो जातास्तरवोप्यवकेशिनः ॥१२॥  
बन्दीकृताः सुरर्षीणां पत्न्यस्तेनातिदर्पिणा ॥  
दिवौकसः कृतास्तेन समस्ताः काननौकसः ॥ १३ ॥  
मर्त्या अमर्त्यान्स्वगृहं प्राप्तानपि भयार्दिताः ॥  
अपि सम्भाषमात्रेण नार्च्चयन्ति विपज्जुषः ॥ १४ ॥ ॥  
स्कन्द उवाच ॥  
न कौलीन्यं न सद्वृत्तं महत्त्वाय प्रकल्पते ॥  
एकमेव पदं श्रेयः पदभ्रंशो हि लाघवम् ॥ १५ ॥  
विपद्यपि हि ते धन्या न ये दैन्यप्रणोदिताः ॥  
धनैर्मलिनचित्तानामालभन्तेङ्गणं क्वचित् ॥ १६ ॥  
पञ्चत्वमेव हि वरं लोके लाघववर्ज्जितम् ॥  
नामरत्वमपि श्रेयो लाघवेन समन्वितम् ॥ १७ ॥  
त एव लोके जीवन्ति पुण्यभाजस्त एव वै ॥  
विपद्यपि न गाम्भीर्यं यच्चेतोब्धिः परित्यजेत् ॥ १८ ॥  
कदाचित्सम्पदुदयः कदाचिद्विपदुद्गमः ॥  
दैवाद्द्वयमपि प्राप्य धीरो धैर्यं न हापयेत् ॥ १९ ॥  
उदयानुदयौ प्राज्ञैर्द्रष्टव्यौ पुष्पवन्तयोः ॥  
सदैकरूपताऽत्याज्या हर्षाहर्षौ ततोऽध्रुवौ ॥ 4.2.71.२० ॥  
यस्त्वापदं समासाद्य दैन्यग्रस्तो विपद्यते ॥  
तस्य लोकद्वयं नष्टं तस्माद्दैन्यं विवर्जयेत् ॥ २१ ॥  
आपद्यपि हि ये धीरा इह लोके परत्र च ॥  
न तान्पुनः स्पृशेदापत्तद्धैर्येणावधीरिता ॥ २२ ॥  
भ्रष्टराज्याश्च विबुधा महेशं शरणं गताः ॥  
सर्वज्ञेन ततो देवीप्रेरिताऽसुरमर्दने ॥२३॥  
माहेश्वरीं समासाद्य भवान्याज्ञां प्रहृष्टवत् ॥  
अमर्त्यायाऽभयं दत्त्वा समरायोपचक्रमे ॥२४॥  
कालरात्रीं समाहूय कान्त्या त्रैलोक्यसुन्दरीम् ॥  
प्रेषयामास रुद्राणी तमाह्वातुं सुरद्रुहम् ॥ २५ ॥  
कालरात्री समासाद्य तं दैत्यं दुष्टचेष्टितम् ॥  
उवाच दैत्याधिपते त्यज त्रैलोक्यसम्पदम् ॥ २६ ॥  
त्रिलोकीं लभतामिन्द्रस्त्वं तु याहि रसातलम् ॥  
प्रवर्तन्तां क्रियाः सर्वा वेदोक्ता वेदवादिनाम् ॥ २७ ॥  
अथ चेद्गर्वलेशोऽस्ति तदायाहि समाजये ॥  
अथवा जीविताकाङ्क्षी तदिन्द्रं शरणं व्रज ॥ २८ ॥  
इति वक्तुं महादेव्या महामङ्गलरूपया ॥  
त्वदन्तिके प्रेषिताहं मृत्युस्ते तदुपेक्षया ॥२९॥  
अतो यदुचितं कर्तुं तद्विधेहि महासुर ॥  
परं हितं चेच्छृणुयाज्जीवग्राहं ततो व्रज ॥ 4.2.71.३० ॥  
इत्याकर्ण्य वचो देव्या महाकाल्याः स दैत्यराट् ॥  
प्रजज्वाल तदा क्रोधाद्गृह्यतां गृह्यतामियम् ॥ ३१ ॥  
त्रैलोक्यमोहिनी ह्येषा प्राप्ता मद्भाग्यगौरवैः ॥  
त्रैलोक्यराज्यसम्पत्ति वल्ल्याः फलमिदं महत् ॥ ३२ ॥  
एतदर्थं हि देवर्षि नृपा बन्दी कृता मया ॥  
अनायासेन मे प्राप्ता गृहमेषा शुभोदयात् ॥ ३३ ॥  
अवश्यं यस्य योग्यं यत्तत्तस्येहोपतिष्ठते ॥  
अरण्ये वा गृहे वापि यतो भाग्यस्य गौरवात् ॥ ३४ ॥  
अन्तःपुरचरा एतां नयन्त्वन्तःपुरं महत् ॥  
अनया सदलं कृत्या मम राष्ट्रमलङ्कृतम् ॥ ३५ ॥  
अहो महोदयश्चाद्य जातो मम महामते ॥  
केवलं न ममैकस्य सर्वदैत्यान्वयस्य च ॥ ३६ ॥  
नृत्यन्तु पितरश्चाद्य मोदन्तां बान्धवाः सुखम् ॥  
मृत्युः कालोंऽतको देवाः प्राप्नुवन्त्वद्य मे भयम् ॥ ३७ ॥  
इति यावत्समायातास्तां नेतुं सौविदल्लकाः ॥  
तावत्तया कालरात्र्या प्रत्युक्तो दैत्यपुङ्गवः॥ ॥ ३८ ॥ ॥  
कालरात्र्युवाच ॥ ॥  
दैत्यराज महाप्राज्ञ नैतद्युक्तं भवादृशाम् ॥  
वयं दूत्यः परवशा राजनीतिविदुत्तम ॥ ३९ ॥  
अल्पोपि दूतसम्बाधां न विदध्यात्कदाचन ॥  
किं पुनर्ये भवादृक्षा महान्तो बलिनोऽधिपाः ॥ 4.2.71.४० ॥  
दूतीषु कोनुरागोयं महाराजाल्पिकास्विह ॥  
अनायासेन च वयमायास्यामस्तदागमात् ॥ ४१ ॥  
विजित्य समरे तां तु स्वामिनीं मम दैत्यप ॥  
मादृशीनां सहस्रणि परिभुङ्क्ष्व यथेच्छया ॥४२॥  
अद्यैव ते महासौख्यं भावितस्याविलोकनात्॥  
बान्धवानां सुखं तेद्य भविता सह पूर्वजैः ॥ ४३ ॥  
सम्पत्स्यन्तेऽद्य ते कामाः सर्वे ये चिरचिन्तिताः ॥  
अबला सा च मुग्धा च तस्यास्त्राता न कश्चन ॥ ४४ ॥  
सर्वरूपमयी चैव तां भवान्द्रष्टुमर्हति ॥  
अहं हि दर्शयिष्यामि यत्र साऽस्ति जगत्खनिः ॥ ४५ ॥  
धृतायामपि चैकस्यां कस्ते कामो भविष्यति ॥  
अहं ते सन्निधिं नैव त्यक्ष्याम्यद्य दिनावधि ॥ ४६ ॥  
ततो निवारयैतान्मामादित्सून्सौविदल्लकान् ॥  
इति श्रुत्वा वचस्तस्याः स कामक्रोधमोहितः ॥ ४७ ॥  
तामेव बह्वमंस्तैकां दूतीं मृत्योरिवासुरः ॥  
शुद्धान्तरक्षिणश्चैतां शुद्धां तं प्रापयन्त्वरम् ॥ ४८ ॥  
इति तेन समादिष्टाः सर्वे वर्पवरा मुने ॥  
तां धर्तुमुद्यमं चक्रुर्बलेन बलवत्तराः ॥ ४९ ॥  
सा तान्भस्मीचकाराशु हुङ्कारजनिताग्निना ॥  
ततो दैत्यपतिः क्रुद्धो दृष्ट्वा तान्भस्मसात्कृतान् ॥ 4.2.71.५० ॥  
क्षणेनैव तया दूत्या दैत्त्यास्त्र्ययुतसम्मितान् ॥  
दृशा व्यापारयामास दुर्धरं दुर्मुखं खरम् ॥ ५१ ॥  
सीरपाणिं पाशपाणिं सुरेन्द्रदमनं हनुम् ॥  
यज्ञारिं खङ्गलोमानमुग्रास्यं देवकम्पनम् ॥ ॥ ५२ ॥  
बद्ध्वा पाशैरिमां दुष्टामानयन्त्वाशु दानवाः ॥  
विध्वस्तकेशवेशां च विस्त्रस्ताम्बरभूषणाम् ॥ ५३ ॥  
इति दैत्याधिपादेशाद्दुर्धरप्रमुखास्ततः ॥  
पाशासिमुद्गरधरास्तामादातुं कृतोद्यमाः ॥ ५४ ॥  
गिरीन्द्रगुरुवर्ष्माणः शस्त्रास्त्रोद्यतपाणयः ॥  
दिगन्तं ते परिप्राप्तास्तदुच्छ्वासानिलाहताः ॥ ५५ ॥  
तेषूड्डीनेषु दैत्येषु शतकोटिमितेषु च ॥  
निर्जगाम ततः सा तु कालरात्रिर्नभोध्वगा ॥ ५६ ॥  
ततस्तां तु विनिर्यान्तीमनुजग्मुर्महासुराः॥  
कोटिकोटिसहस्राणि पूरयित्वा तु रोदसी ॥ ५७ ॥  
दुर्गोनाम महादैत्यः शतकोटि रथावृतः ॥  
गजानामर्बुदशतद्वयेनपारिवारितः ॥ ५८ ॥  
कोट्यर्बुदेन सहितो हयानां वातरंहसाम् ॥  
पदातिभिरसङ्ख्यातैः पच्चूर्णितशिलोच्चयैः ॥ ५९ ॥  
उदायुधैर्महाभीमैःकृतत्रिजगतीभयैः ॥  
समेतः स महादैत्यो दुर्गः क्रुद्धो विनिर्ययौ ॥ 4.2.71.६० ॥  
अथ दृष्ट्वा महादेवी विन्ध्याचलकृतालयाम् ॥  
आगत्य कालरात्र्यां च निवेदित तदागसम् ॥ ६१ ॥  
महाभुजसहस्राढयां महातेजोभिबृंहिताम् ॥  
तत्तद्घोरप्रहरणां रणकौतुकसादराम् ॥ ६२ ॥  
प्रौद्यच्चन्द्रसहस्रांशु निर्मार्जित शुभाननाम् ॥  
लावण्यवार्धि निर्गच्छच्चञ्चच्चन्द्रैकचन्द्रिकाम् ॥ ६३ ॥  
महामाणिक्यनिचय रोचिःखचितविग्रहाम् ॥  
त्रैलोक्यरम्यनगरी सुप्रकाशप्रदीपिकाम् ॥६४॥  
हरनेत्राग्निनिर्दग्ध कामजीवातुवीरुधम् ॥  
लसत्सौन्दर्यसम्भार जगन्मोहमहौषधिम् ॥ ६५ ॥  
विषमेषु शरैर्भिन्नहृदयो दैत्यपुङ्गवः ॥  
आदिष्टवान्महासैन्यनायकानुप्रशासनः ॥ ६६ ॥  
अयि जम्भ महाजम्भ कुजम्भ विकटानन ॥  
लम्बोदर महाकाय महादंष्ट्र महाहनो ॥ ६७ ॥  
पिङ्गाक्ष महिषग्रीव महोग्रात्युग्रविग्रह ॥  
क्रूराक्ष क्रोधनाक्रन्द सङ्क्रन्दन महाभय ॥ ६८ ॥  
जितान्तक महाबाहो महावक्त्र महीधर ॥  
दुन्दुभे दुन्दुभिरव महादुन्दुभिनासिक ॥ ६९ ॥  
उग्रास्य दीर्घदशनमेवकेश वृकानन ॥  
सिंहास्य सूकरमुख शिवाराव महोत्कट ॥ 4.2.71.७० ॥  
शुकतुण्ड प्रचण्डास्य भीमाक्ष क्षुदमानस ॥  
उलूकनेत्र कङ्कास्य काकतुण्ड करालवाक् ॥७१॥  
दीर्घग्रीव महाजङ्घ क्रमेलक शिरोधर ॥  
रक्तबिन्दो जपानेत्र विद्युज्जिह्वाग्नितापन ॥ ७२ ॥  
धूम्राक्ष धूमनिःश्वास चण्डचण्डांशुतापन ॥  
महाभीषणमुख्याश्च शृण्वन्त्वाज्ञां ममादरात् ॥ ७३ ॥  
भवत्स्वेतेषु चान्येषु एतां विन्ध्यवासिनीम्॥  
धृत्यानेष्यति बुद्ध्या वा बलेनापि च्छलेन वा ॥७४॥  
तस्याहमिन्द्रपदवीमद्य दास्याम्यसंशयम्॥  
दृष्ट्वैतां सुन्दरीमद्य मनो मे व्याकुलं भवेत् ॥ ७२॥  
यान्तु क्षिप्रं नयावन्मे पञ्चेषु शरपीडितम् ॥  
मनोविह्वलतां गच्छेदेतत्प्राप्तेरभावतः ॥७६॥  
इत्याकर्ण्य वचस्तस्य दुर्गस्य दनुजेशितुः ॥  
प्रोचुः सर्वे तदा दैत्याः प्रबद्धकरसम्पुटाः ॥ ७७ ॥  
अवधेहि महाराज किमेतत्कर्मदुष्करम् ॥  
अनाथायास्तथैकस्या अबलया विशेषतः ॥ ७८॥  
अस्या आनयने कोयं महायत्नविधिः प्रभो ॥  
कोऽस्मान्प्रलयकालाग्निमहाज्वालावलीसमान् ॥ ७९ ॥  
सहेत त्रिषु लोकेषु त्वत्प्रसादात्कृतोद्यमान् ॥  
यद्यादेशो भवेदद्य तदेन्द्रं स मरुद्गणम् ॥ 4.2.71.८० ॥  
सान्तःपुरं समानीय क्षिप्नुमस्त्वत्पदाग्रतः ॥  
भूर्भुवःस्वरिदं सर्वं त्वदाज्ञावशवर्तितम् ॥ ८१ ॥  
महर्जनस्तपःसत्यलोकास्त्वदधिकारिणः ॥  
तत्राप्यसाध्यं नास्माकं त्वन्निदेशान्महासुर ॥ ८२ ॥  
वैकुण्ठनायको नित्यं त्वदाज्ञापरिपालकः ॥  
यानि रम्याणि रत्नानि तानि सम्प्रेषयन्मुदा ॥८३॥  
अस्माभिरेव सन्त्यक्तः कैलासाधिपतिः स वै ॥  
विपाशी चातिनिःस्वत्वाद्भस्मकृत्त्यहिभूषणः॥ ८४ ॥  
अर्धाङ्गेनास्मद्भयतो योषिदेका निगूहिता ॥  
तस्य ग्रामेपि सकले द्वितीयो न चतुष्पदः ॥ ८५ ॥  
एकोऽजरद्गवः सोपि नान्यस्मात्परिजीवति ॥  
श्मशानवासिनः सर्वे सर्वे कौपीनवाससः ॥८६॥  
सर्वे विभूतिधवला सर्वेप्येक कपर्द्दिनः ॥  
समस्ते नगरे तस्य वसन्त्येवंविधा गणाः॥८७॥  
तेषां गणानां किं कुर्मो दरिद्राणां वयं विभो ॥  
समुद्रा रत्नसम्भारं प्रत्यहं प्रेषयन्ति च ॥ ८८ ॥  
नागा वराकाश्चास्माकं सायंसायं स्वयं प्रभो ॥  
प्रदीपयन्ति सततं फणा रत्नप्रदीपकान् ॥ ८९ ॥  
कल्पद्रुमः कामगवी चिन्तामणिगणा बहु ॥  
तव प्रसादादस्माकमपि तिष्ठन्ति वेश्मसु ॥ 4.2.71.९० ॥  
वायुर्व्यजनतां यातस्त्वां सेवेत प्रयत्नतः ॥  
स्वच्छान्यम्बूनि वरुणः प्रत्यहं पूरयत्यहो ॥ ९१ ॥  
वासांसि क्षालयेदग्निश्चन्द्रश्छत्रधरः स्वयम् ॥  
सूर्यः प्रकाशयेन्नित्यं क्रीडावाप्यम्बुजानि च ॥९२॥  
कस्त्वत्प्रसादं नेक्षेत मर्त्यामर्त्योरगेषु च ॥  
सर्वे त्वामुपजीवन्ति सुराऽसुरखगादयः ॥ ॥ ९३ ॥  
पश्य नः पौरुषं राजन्नानयामो बलादिमाम्॥  
इत्युक्त्वा युगपत्सर्वे क्षुब्धास्तोयधयो यथा ॥९४॥  
संवर्तकालमासाद्य प्लावितुं जगतीमिमाम्॥  
रणतूर्य निनादश्च समुत्तस्थौ समन्ततः ॥ ९५ ॥  
रोमाञ्चिता यच्छ्रवणात्कातरा अप्यकातराः ॥  
ततो देवा भयत्रस्ताश्चकम्पे च वसुन्धरा ॥ ९६ ॥  
क्षुब्धा अम्बुधयः सर्वे पेतुर्नक्षत्रमालिकाः ॥  
रोदसीमण्डलं व्याप्तं तेन तूर्यरवेण वै ॥ ९७ ॥  
ततो भगवती देवी स्वशरीरसमुद्भवाः ॥  
शक्तीरुत्पादयामास शतशोऽथ सहस्रशः ॥९८॥  
ताभिः शक्तिभिरेतेषां बलिनां दितिजन्मनाम् ॥  
प्रत्येकं परितो रुद्ध उद्वेलः सैन्यसागरः ॥ ९९ ॥  
शस्त्रास्त्राणि महादैत्यैर्यान्युत्सृष्टानि सङ्गरे॥  
ताभिः शक्तिभिरुग्राणि तृणीकृत्योज्झितान्यरम् ॥ 4.2.71.१०० ॥  
ततोतिकोपपूर्णास्ते जम्भमुख्याः सुरारयः ॥  
असि चक्र भुशुण्डीभिर्गदामुद्गरतोमरैः ॥ १ ॥  
भिन्दिपालैश्च परिघैः कुन्तैः शल्यैश्च शक्तिभिः ॥  
अर्धचन्द्रैः क्षुरप्रैश्च नाराचैश्च शिलीमुखैः ॥ २ ॥  
महाभल्लैः परशुभिर्भिन्दुरैर्मर्मभेदिभिः ॥  
वृक्षोपलमहावर्षैर्ववृषुर्जलदा इव ॥ ३ ॥  
अथ सा विन्ध्यनिलया महामाया महेश्वरी ॥  
आदायोद्दण्डकोदण्डं वायव्यास्त्रेण हेलया ॥ ४ ॥  
दैत्यास्त्रशस्त्रजालानि परिचिक्षेप दूरतः ॥  
ततो महासुरो दुर्गो वीक्ष्य सैन्यं निरायुधम् ॥ ५ ॥  
ज्वलन्तीं शक्तिमादाय तां देवीं प्रति सोऽक्षिपत् ॥  
तां तु शक्तिं समायान्तीं महावेगवतीं रणे ॥ ६ ॥  
निजचापविनिर्मुक्तैर्बाणैश्चूर्णी चकार सा ॥  
भग्नां शक्तिं समालोक्य ततो दुर्गो महासुरः ॥ ७ ॥  
चक्रं च प्रेषयामास दैत्यचक्रातिहर्षदम् ॥  
तच्च देव्या शरशतैरन्तरैवाणुवत्कृतम् ॥ ८ ॥  
ततः शार्ङ्गं समादाय धनुः शक्रधनुर्यथा ॥  
हृदि विव्याध बाणेन तां देवीममरार्दनः ॥ ९ ॥  
स च बाणस्तया देव्या निज बाणैर्महाजवैः ॥  
निवारितोपि वेगेन तां देवीमभ्यगान्मुने ॥ 4.2.71.११० ॥  
ततः कोदण्डदण्डेन आषुगेन तमाशुगम् ॥  
हत्वा निवारयामास कालदण्डमिवापरम् ॥ ११ ॥  
तस्मिन्विमुखतां याते मार्गणे दुर्गमासुरः ॥  
क्रुद्धः शूलं समादाय संवर्तानलसुप्रभम् ॥ १२ ॥  
महावेगन चिक्षेप तां देवीमभि दैत्यपः ॥  
परापतच्च तच्छूलं निजशूलेन चण्डिका ॥ १३ ॥  
अन्तरैव प्रचिच्छेद सह दैत्यजयाशया ॥  
तस्मिन्नपि महाशूले देवीशूलावहेलिते ॥ १४ ॥  
गदामादाय दैत्येन्द्रः सहसाभिपपात ह ॥  
आजघान च तं देवीं भुजमूले महाबलः ॥ १५ ॥  
सापि देवी भुजं प्राप्य गिरीन्द्रशिखराकृतिः ॥  
गदाशुपरिपुस्फोट शतधा च सहस्रधा ॥ १६ ॥  
तदा देव्या स दैत्येन्द्रो वामपादतलेन हि ॥  
आताडितः पपातोर्व्यां हृदि गाढं प्रपीडितः ॥१७॥  
तत्क्षणादेव दैत्येन्द्रः पतित्वा पुनरुत्थितः ॥  
बभूव सहसा दृश्यो दीपो वातहतो यथा ॥ १८ ॥  
तावञ्जगज्जनन्याताः प्रेरिता निज शक्तयः ॥  
विचेरुर्दैत्यसैन्येषु संवर्ते मृत्युसैन्यवत् ॥ ११९ ॥  
इति श्रीस्कान्दे महापुराण एकाशीति साहस्र्यां संहितायां चतुर्थे काशीखण्ड उत्तरार्धे दुर्गपराक्रमो नामैकसप्ततितमोऽध्यायः ॥ ७१ ॥