+++
title = "०१७ भौमगुरुशनिलोकवर्णनम्"

+++
॥ शिवशर्मोवाच ॥ ॥  
शुक्रसम्बन्धिनी देवौ कथा श्रावि मया शुभा ॥  
यस्याः श्रवणमात्रेण प्रीणिते श्रवणे मम ॥ १ ॥  
कस्य पुण्यनिधेर्लोकः शोकहृत्त्वेष निर्मलः ॥  
एतदाख्यातुमुद्युक्तौ भवन्तौ भवतां मम ॥ २ ॥  
धयित्वा श्रोत्रपात्राभ्यां वाणीममृतरूपिणीम् ॥  
न तृप्तिमधिगच्छामि भवन्मुखसुखोद्गताम् ॥३॥  
॥ गणावूचतुः ॥ ॥  
लोहिताङ्गस्य लोकोयं शिवशर्मन्निबोध ह ॥  
उत्पत्तिं चास्य वक्ष्यावो भूसुतोयं यथाभवत् ॥ ४ ॥  
पुरा तपस्यतः शम्भोर्दाक्षायण्या वियोगतः ॥  
भालस्थलात्पपातैकः स्वेदबिन्दुर्महीतले ॥ ५ ॥  
ततः कुमारः सञ्जज्ञे लोहिताङ्गो महीतलात् ॥  
स्नेहसंवर्धितः सोथ धात्र्या धात्रीस्वरूपया ॥ ६ ॥  
माहेय इत्यतः ख्यातिं परामेष गतः सदा ॥  
ततस्तेपे तपोत्युग्रमुग्रपुर्यां पुरानघ ॥ ७ ॥  
असिश्च वरणा चापि सरितौ यत्र शोभने ॥  
द्युनद्योत्तरवाहिन्या मिलितेऽत्र जगद्धिते ॥ ८ ॥  
सर्वगोपि हि विश्वेशो यत्र नित्यं प्रकाशते ॥  
मुक्तये सर्वजन्तूनां कालोज्ज्ञित स्ववर्ष्मणाम् ॥ ९ ॥  
अमृतं हि भवन्त्येव मृता यत्र शरीरिणः ॥  
अनुग्रहं समासाद्य परं विश्वेश्वरस्य ह ॥ 4.1.17.१० ॥  
अपुनर्भवदेहास्ते येऽविमुक्रेतनुत्यजः ॥  
विना साङ्ख्येन योगेन विना नानाव्रतादिभिः ॥ ११ ॥  
संस्थाप्य लिङ्गं विधिना स्वनाम्नाङ्गारकेश्वरम् ॥  
पाञ्चमुद्रे महास्थाने कम्बलाश्वतरोत्तरे ॥ १२ ॥  
ज्वलदङ्गारवत्तेजो यावत्तस्यशरीरतः ॥  
विनिर्ययौ तपस्तावत्तेन तप्तं महात्मना ॥ १३ ॥  
ततोङ्गारक नाम्ना स सर्वलोकेषु गीयते ॥  
तस्य तुष्टो महादेवो ददौ ग्रहपदं महत् ॥ १४ ॥  
अङ्गारक चतुर्थ्यां ये स्नात्वोत्तरवहाम्भसि ॥  
अभ्यर्च्याङ्गारकेशानं नमस्यन्ति नरोत्तमाः ॥१५ ॥  
न तेषां ग्रहपीडा च कदाचित्क्वापि जायते ॥  
अङ्गांरकेन संयुक्ता चतुर्थी लभ्यते यदि ॥१६॥  
उपरागसमं पर्व तदुक्तं कालवेदिभिः ॥  
तस्यां दत्तं हुतं जप्तं सर्वं भवति चाक्षयम् ॥१७॥  
श्रद्धया श्राद्धदा ये वै चतुर्थ्यङ्गारयोगतः ॥  
तेषां पितॄणां भविता तृप्तिर्द्वादशवार्षिकी ॥ १८ ॥  
अङ्गारकचतुर्थ्यां तु पुरा जज्ञे गणेश्वरः ॥  
अतएव तु तत्पर्व प्रोक्तं पुण्यसमृद्धये ॥ १९॥  
एकभक्तव्रती तत्र सम्पूज्य गणनायकम्॥  
किञ्चिद्दत्त्वा तमुद्दिश्य न विघ्नैरभिभूयते ॥ 4.1.17.२० ॥  
अङ्गारेश्वर भक्ता ये वाराणस्यां नरोत्तमाः ॥  
तेऽस्मिन्नङ्गारके लोके वसन्ति परमर्द्धयः ॥२१॥  
अगस्त्य उवाच ॥ ॥  
इत्थं कथयतोरेव रम्यां पुण्यवतीं कथाम् ॥  
भगवद्गणयोः प्राप नेत्रातिथ्यं गुरोः पुरी ॥ २२ ॥  
नेत्रानन्दकरीं दृष्ट्वा शिवशर्माऽथ तां पुरीम् ॥  
पप्रच्छाचार्यवर्यस्य कस्येयं पूरनुत्तमा ॥ २३ ॥  
॥ गणावूचतुः ॥ ॥  
सखे सुखं समाख्यावो नानाख्येयं तवाग्रतः ॥  
अध्वखेदापनोदाय पुनरस्याः पुरः कथाम्॥ २४ ॥  
विधेर्विधित्सतः पूर्वं त्रिलोकीरचनां मुदा ॥  
आविरासुः सुताः सप्त मानसाः स्वस्यसन्निभाः ॥ २५ ॥  
मरीच्यत्र्यङ्गिरो मुख्याः सर्वे सृष्टिप्रवर्तकाः ॥  
प्रजापतेरङ्गिरसस्तेष्वभूद्देवसत्तमः ॥ २६ ॥  
सुतश्चाङ्गिरसो नाम बुद्ध्या विबुधसत्तमः ॥  
शान्तो दान्तो जितक्रोधो मृदुवाङ्निर्मलाशयः ॥ २७ ॥  
वेदवेदार्थतत्त्वज्ञः कलासु कुशलोऽमलः ॥  
पारदृश्वा तु सर्वेषां शास्त्राणां नीतिवित्तमः ॥ २८ ॥  
हितोपदेष्टा हितकृदहितात्यहितः सदा ॥  
रूपवाञ्छीलसम्पन्नो गुणवान्देशकालवित् ॥ २९ ॥  
सर्वलक्षणसम्भार सम्भृतो गुरुवत्सलः ॥  
तताप तापसीं वृत्तिं काश्यां स महतीं दधत ॥ 4.1.17.३० ॥  
महल्लिङ्गं प्रतिष्ठाप्य शाम्भवं भूरिभावनः ॥  
अयुतं शरदां दिव्यं दिव्यतेजा महातपाः ॥३१॥  
ततः प्रसन्नो भगवान्विश्वेशो विश्वभावनः ॥  
आविर्भूय ततो लिङ्गान्महसां राशिरब्रवीत् ॥३२॥  
प्रसन्नोस्मि वरं ब्रूहि यत्ते मनसि वर्तते ॥  
इति शम्भुं समालोक्य तुष्टावेति स हृष्टवान् ॥ ३३ ॥  
॥ आङ्गिरस उवाच ॥ ॥  
जय शङ्कर शान्त शशाङ्करुचे रुचिरार्थद सर्वद सर्वशुचे ॥  
शुचिदत्त गृहीत महोपहृते हृतभक्तजनोद्धततापतते ॥ ३४ ॥  
ततसर्वहृदम्बर वरदनते नतवृजिनमहावन दाहकृते ॥  
कृतविविधचरित्रतनोसुतनो तनुविशिखविशोषणधैर्यनिधे ॥ ३५ ॥  
निधनादि विवर्जितकृतनतिकृत्कृतिविहितमनोरथपन्नगभृत् ॥  
नगभर्तृसुतार्पितवामवपुः स्ववपुःपरिपूरितसर्वजगत् ॥ ३६ ॥  
त्रिजगन्मयरूपविरूपसुदृग्दृगुदञ्चनकुञ्चन कृतहुतभुक् ॥  
भवभूतपतेप्रमथैकपते पतितेष्वपिदत्तकरप्रसृते ॥ ३७ ॥  
प्रसूताखिलभूतलसंवरणप्रणवध्वनिसौधसुधांशुधर ॥  
वरराजकुमारिकया परया परितः परितुष्ट नतोस्मि शिव ॥ ३८ ॥  
शिवदेव गिरीश महेश विभो विभवप्रद गिरिश शिवेशमृड ॥  
मृडयोडुपतिध्र जगत्त्रितयं कृतयन्त्रणभक्तिविघातकृताम् ॥ ३९ ॥  
न कृतान्त त एष बिभेभि हरप्रहराशु महाघममोघमते ॥  
नमतान्तरमन्यदवैनि शिवं शिवपादनतेः प्रणतोस्मि ततः ॥ 4.1.17.४० ॥  
विततेऽत्र जगत्यखिलेऽघहरं हर तोषणमेव परं गुणवन् ॥  
गुणहीनमहीन महावलयं प्रलयान्तकमीश नतोस्मि ततः ॥ ४१ ॥  
इति स्तुत्वा महादेवं विररामाङ्गिरः सुतः ॥  
व्यतरच्च महेशानः स्तुत्या तुष्टो वरान्बहून् ॥४२॥  
॥ श्रीमहादेव उवाच ॥ ॥  
बृहता तपसानेन बृहतां पतिरेध्यहो ॥  
नाम्ना बृहस्पतिरिति ग्रहेष्वर्च्योभव द्विज ॥ ४३ ॥  
अस्माल्लिङ्गार्चनान्नित्यं जीवभूतोसि मे यतः ॥  
अतो जीव इति ख्यातिं त्रिषु लोकेषु यास्यसि ॥४४॥  
वाचां प्रपञ्चैश्चतुरैर्निष्प्रपञ्चो यतः स्तुतः ॥  
अतो वाचां प्रपञ्चस्य पतिर्वाचस्पतिर्भव ॥४५॥  
अस्य स्तोत्रस्य पठनादपि वागुदियाच्च यम् ॥  
तस्य स्यात्संस्कृता वाणी त्रिभिर्वर्षैस्त्रिकालतः ॥ ४६ ॥  
समुत्पन्ने महाकार्ये न स बुद्ध्या प्रहीयते ॥  
यः पठिष्यत्यदः स्तोत्रं वायव्याख्यं दिनेदिने ॥ ४७ ॥  
अस्यस्तोत्रस्य पठनान्नियतं मम सन्निधौ ॥  
न दुर्वृत्तौ प्रवृत्तिः स्यादविवेकवतां नृणाम् ॥ ४८ ॥  
अदः स्तोत्रं पठञ्जन्तुर्जातुपीडां ग्रहोद्भवाम् ॥  
न प्राप्स्यति ततो जप्यमिदं स्तोत्रं ममाग्रतः ॥ ४९ ॥  
नित्यं प्रातः समुत्थाय यः पठिष्यति मानवः ॥  
इमां स्तुतिं हरिष्येऽहं तस्य बाधाः सुदारुणाः ॥ 4.1.17.५० ॥  
त्वत्प्रतिष्ठितलिङ्गस्य पूजां कृत्वा प्रयत्नतः ॥  
इमां स्तुतिमधीयानो मनोवाञ्छामवाप्स्यति ॥ ५१ ॥  
इति दत्त्वा वराञ्छम्भुः पुनर्ब्रह्माणमाह्वयत् ॥  
सेन्द्रान्देवगणान्सर्वान्सयक्षोरगकिन्नरान् ॥ ५२ ॥  
तानागतान्समालोक्य शिवो व्रह्माणमब्रवीत् ॥  
विधेविधेहि मद्वाक्यादमुं वाचस्पतिं मुनिम् ॥ ५३ ॥  
गुरुं सर्वसुरेन्द्राणां परितः स्वगुणैर्गुरुम् ॥  
अभिषिञ्च विधानेन देवाचार्य पदे मुदे ॥ ५४ ॥  
अतीव धिषणाधीशो ममप्रीतोभविष्यति ॥  
महाप्रसाद इत्याज्ञां शिरस्याधाय तत्क्षणात् ॥ ५५ ॥  
सुरज्येष्ठः सुराचार्यं चकाराङ्गिरसं तदा ॥  
देवदुन्दुभयो नेदुर्ननृतुश्चाप्सरोगणाः ॥ ५६ ॥  
गुरुपूजां व्यधुः सर्वे गीर्वाणा मुदिताननाः ॥  
अभिषिक्तो वसिष्ठाद्यैर्मन्त्रपूतेन वारिणा ॥ ५७ ॥  
पुनरन्यं वरं प्रादाद्गिरीशः पतये गिराम् ॥  
शृण्वाङ्गिरस धर्मात्मन् देवेज्यकुलनन्दन ॥ ५८ ॥  
भवतास्थापितं लिङ्गं सुबुद्धिपरिवर्धनम् ॥  
बृहस्पतीश्वर इति ख्यातं काश्यां भविष्यति ॥ ५९ ॥  
गुरुपुष्यसमायोगे लिङ्गमेतत्समर्च्य च ॥  
यत्करिष्यन्ति मनुजास्तत्सिद्धिमधियास्यति ॥ 4.1.17.६० ॥  
बृहस्पतीश्वरं लिङ्गं मया गोप्यं कलौ युगे ॥  
अस्य सन्दर्शनादेव प्रतिभा प्रतिलभ्यते ॥६१॥  
चन्द्रेश्वराद्दक्षिणतो वीरेशान्नैर्ऋते स्थितम् ॥  
आराध्य धिषणेशं वै गुरुलोके महीयते ॥६२॥  
गुर्वङ्गना गमनजं पापं षण्मास सेवनात् ॥  
अवश्यं विलयं याति तमः सूर्योदयाद्यथा ॥ ६३ ॥  
अतएव हि गोप्तव्यं महापातकनाशनम् ॥  
बृहस्पतीश्वरं लिङ्गं नाख्येयं यस्यकस्यचित् ॥६४ ॥  
इति दत्त्वा वरान्देवस्तत्रैवान्तर्हितो भवत् ॥  
द्रुहिणो गुरुणा सार्धं सेन्द्रोपेन्द्रो बृहस्पतिम् ॥ ६५ ॥  
अस्मिन्पुरेभिषिच्याथ विसृज्येन्द्रादिकान्सुरान् ॥  
अलञ्चकार स्वं लोकं विष्णुनाऽनुमतो द्विज ॥ ६६ ॥  
॥ अगस्त्य उवाच ॥ ॥  
अतिक्रम्य गुरोर्लोकं लोपामुद्रे ददर्श सः ॥  
शिवशर्मा पुरी सौरेः प्रभामण्डल मण्डिताम् ॥ ६७ ॥  
पृष्टौ तेन च तौ तत्र तां पुरीं प्रददर्शतुः ॥  
द्विजेन द्विजवर्याय गणवर्यौ शुचिस्मिते ॥६८॥  
गणावूचतुः ॥ ॥  
मारीचेः कश्यपाज्जज्ञे दाक्षायण्यां द्विजोष्णगुः ॥  
तस्यभार्याभवत्सञ्ज्ञा पुत्री त्वष्टुः प्रजापतेः ॥ ६९ ॥  
भर्तुरिष्टा ततस्तस्माद्रूपयौवनशालिनी ॥  
सञ्ज्ञा बभूव तपसा सुदीप्तेन समन्विता ॥ 4.1.17.७० ॥  
आदित्यस्य हि तद्रूपं मण्डलस्य तु तेजसा ॥  
गात्रेषु परिदध्यौ वै नातिकान्तमिवाभवत् ॥ ७१ ॥  
न खल्वयमृतोंऽडस्थ इति स्नेहादभाषत ॥  
तदा प्रभृति लोकेयं मार्तण्ड इति चोच्यते ॥ ७२ ॥  
तेजस्त्वभ्यधिकं तस्य साऽसहिष्णुर्विवस्वतः ॥  
येनातितापयामास त्रैलोक्यं तिग्मरश्मिभृत् ॥ ७३ ॥  
त्रीण्यपत्यानि भो ब्रह्मन्सञ्ज्ञायां महसां निधिः ॥  
आदित्यो जनयामास कन्यां द्वौ च प्रजापती ॥ ७४ ॥  
वैवस्वतं मनुं ज्येष्ठं यमं च यमुनां ततः ॥  
नातितेजोमयं रूपं सोढुं साऽलं विवस्वतः ॥ ७५ ॥  
मायामयीं ततश्छायां सवर्णां निर्ममे स्वतः ॥  
प्राञ्जलिः प्रणता भूत्वा सञ्ज्ञां छाया तदाब्रवीत् ॥ ७६ ॥  
तवाज्ञाकारिणीं देवि शाधि मां करवाणि किम् ॥  
सञ्ज्ञोवाच ततश्छायां सवर्णे शृणु सुन्दरि ॥ ७७ ॥  
अहं यास्यामि सदनं त्वष्टुस्त्वं पुनरत्र मे ॥  
भवने वस कल्याणि निर्विशङ्कं ममाज्ञया ॥ ७८ ॥  
मनुरेष यमावेतौ यमुना यम सञ्ज्ञकौ ॥  
स्वापत्यदृष्ट्या द्रष्टव्यमेतद्बालत्रयं त्वया ॥ ७९ ॥  
अनाख्येयमिदं वृत्तं त्वया पत्यौ शुचिस्मिते ॥  
इत्याकर्ण्याथ सा त्वाष्ट्रीं देवीं छाया जगाद ह ॥ 4.1.17.८० ॥  
आकचग्रहणान्नाहमाशापाच्च कदाचन ॥  
आख्यास्यामि चरित्रं ते याहि देवि यथासुखम् ॥ ८१ ॥  
इत्यादिश्य सवर्णां सा तथेत्युक्ता सवर्णया ॥  
पितुरन्तिकमासाद्य नत्वा त्वष्टारमब्रवीत् ॥॥ ८२ ॥  
पितः सोढुं न शक्नोमि तेजस्तेजोनिधेरहम् ॥  
तीव्रं तस्यार्यपुत्रस्य काश्यपस्य महात्मनः ॥ ॥ ८३ ॥  
निशम्योदीरितं तस्याः पित्रानिर्भर्त्सिता बहु ॥  
भर्तुः समीपं याहीति नियुक्ता सा पुनःपुनः ॥ ८४ ॥  
चिन्तामवाप महतीं स्त्रीणां धिक्चेष्टितं त्विति ॥  
निनिन्द बहुधात्मानं स्त्रीत्वं चाति निनिन्द सा ॥८५॥  
स्वातन्त्र्यं न क्वचित्स्त्रीणां धिगस्वातन्त्र्यजीवितम् ॥  
शैशवे यौवने प्रान्ते पितृभर्तृसुताद्भयम् ॥८६॥  
त्यक्तं भर्तृगृहं मौग्ध्याद्धन्त दुवृर्त्तया मया ॥  
अविज्ञातापि चेद्यायामथ पत्युर्निकेतनम् ॥८७ ॥  
तत्रास्ति सा सवर्णा वै परिपूर्णमनोरथा ॥  
अथावतिष्ठे सात्रैव पित्रा निर्भर्त्सिताप्यहम् ॥ ८८ ॥  
ततोति चण्डश्चण्डाशुः पित्रोरतिभयङ्करः ॥  
अहो यदुच्यते लोकैरुपाख्यानमिदं हि तत् ॥ ८९ ॥  
स्फुटं दृष्टं मयाद्येति स्वकराङ्गारकर्ष(र्प?)णम् ॥  
नष्टं भर्तृगृहं मौग्ध्याच्छ्रेयो वा न पितुर्गृहम् ॥॥ 4.1.17.९० ॥  
वयश्च प्रथमं चारु रूपं त्रैलोक्यकाङ्क्षितम् ॥  
सर्वाभिभवनं स्त्रीत्वं कुलं चातीव निर्मलम् ॥ ९१ ॥  
पतिश्च तादृक्सर्वज्ञो लोकचक्षुस्तमोपहः ॥  
सर्वेषां कर्मणां साक्षी सर्वः सर्वत्रसञ्चरः ॥ ९२ ॥  
मह्यं श्रेयः कथं वा स्यादिति सा परिचिन्त्य च ॥  
अगच्छद्वडवा भूत्वा तपसे पर्यनिन्दिता ॥ ९३ ॥  
उत्तरांश्च कुरून्प्राप चरन्ती नीरसन्तृणम् ॥  
व्युत्तेपे च तपस्तीव्रं पतिमाधाय चेतसि ॥  
तपोबलेन तत्पत्युः सहिष्ये तेज इत्यलम् ॥ ९४ ॥  
मन्यमानोथ तां सञ्ज्ञां सवर्णायां तदा रविः ॥  
सावर्णिं जनयामास मनुमष्टममुत्तमम् ॥ ९५ ॥  
शनैश्चरं द्वितीयं च सुतां भद्रां तृतीयिकाम् ॥  
सवर्णा स्वेष्वपत्येषु सापत्न्यात्स्त्रीस्वभावतः ॥ ९६॥  
चकाराभ्यधिकं स्नेहं न तथा पूर्वजेष्वथ ॥  
मनुस्तत्क्षान्तवाञ्ज्येष्ठो भक्ष्यालङ्कारलालने ॥ ९७ ॥  
कनिष्ठेष्वधिकं दृष्ट्वा सावर्ण्यादिषु नो यमः ॥  
कदाचिद्रोषतो बाल्याद्भाविनोर्थस्य गौरवात् ॥ ९८ ॥  
पदा सन्तर्जयामास यमः सञ्ज्ञासरूपिणीम् ॥  
तं शशाप च सा क्रोधात्सावर्णेर्जननी तदा ॥ ९९ ॥  
जिघांसता त्वया पाप मां यदङ्घ्रिः समुद्यतः॥  
अचिरात्तत्पतत्वेष तवेति भृशदुःखिता ॥ 4.1.17.१०० ॥  
मातृशाप परित्रस्तो यमोपि पितुरग्रतः ॥  
शशम्स सर्वं तद्वृत्तं रक्षरक्षेत्युवाच च ॥ १ ॥  
मात्रासु तेषु सर्वेषु वर्तनीयं समं यतः ॥  
तस्यां मयोद्यतः पादो न देहे परिपातितः ॥ २ ॥  
बाल्याद्वा यदि वा मोहात्तद्भवान्क्षन्तुमर्हसि ॥  
गोपते शापतो मातुर्मा पतत्वङ्घ्रिरेष मे ॥३॥  
॥ विवस्वानुवाच ॥ ॥  
अपराधसहस्रेपि जननी न शपेत्सुतम् ॥  
तस्मात्किमपि भो बाल भविष्यत्यत्र कारणम् ॥ ४ ॥  
येन त्वां साऽशपत्क्रोधाद्धर्मज्ञं सत्यवादिनम् ॥  
मातृशापोन्यथाकर्तुं न शक्यः केनचित्क्वचित् ॥ ५ ॥  
कृमयो मांसमादाय यास्यन्त्यस्मान्महीतलम् ॥  
इत्थं तु चरितार्थः स्याच्छापस्त्रातो भवानपि ॥ ६ ॥  
इति पुत्रं समाश्वास्य रविरन्तःपुरं ययौ ॥  
चिरमालोक्य तां भार्यामुवाच सविता वचः ॥ ७ ॥  
अयि भामिनि बालेषु समेष्वपि कुतस्त्वया ॥  
विधीयतेऽधिकः स्नेहः सावर्ण्यादिष्वनादिषु ॥ ८ ॥  
नाचचक्षे यदासाऽथ भास्वते परिपृच्छते ॥  
तदात्मानं समाधाय सोज्ञासीत्सर्वमेव हि ॥ ९ ॥  
ततो भगवते शप्तुमुद्यते सा शशम्स ह ॥  
यथावृत्तं तथा तथ्यं तुतोष भगवानपि ॥ 4.1.17.११० ॥  
तथ्यभाषणतस्तां तु रविर्ज्ञात्वा निरागसम् ॥  
न शशाप च सङ्क्रुद्धो ययौ च त्वष्टुरन्तिकम् ॥११॥  
त्वष्टापि च यथान्यायं सान्वयं तिग्मतेजसम्॥  
निर्दग्धुकामं कोपेन प्रागानर्च मुदा तदा ॥  
विज्ञाय तदभिप्रायं त्वष्टोवाचाऽशु तं रविम् ॥ १२ ॥  
त्वष्टोवाच ॥ ॥  
तवातितेजसो भीता प्राप्योत्तरकुरून् रवे ॥  
वडवारूपमास्थाय वने चरति शाद्वले॥ १३ ॥  
द्रष्टा हि तां भवानद्य स्वां भार्यामार्यचारिणीम् ॥  
अधृष्यां सर्वभूतानां तेजसा नियमेन च ॥ १४ ॥  
त्वष्ट्रा यत्तक्षितः सूर्यस्तस्यैवानुमतेन च ॥  
भ्रमिमारोप्य यत्नेन सोतिकान्ततरोऽभवत् ॥ १५ ॥  
लब्धानुज्ञोऽथ सविता गत्वोत्तरकुरूनरम् ॥  
साक्षात्तपोमयीं लक्ष्मीं चरन्तीं च तपो महत् ॥ १६ ॥  
ददर्श वडवारूपां वाडवानलतेजसम् ॥  
नीरसा नितृणान्येव वृण्वन्तीं योगमायया ॥ १७ ॥  
अनेनसं स विज्ञाय तां त्वाष्ट्रीमश्वरूपिणीम् ॥  
सहरिर्हरिरूपेण मुखेन समभावयद् ॥ १८ ॥  
त्वरमाणा च परितः परपूरुषशङ्कया ॥  
सा तन्निरवमच्छुक्रं नासिकाभ्यां विवस्वतः ॥ १९ ॥  
देवौ तस्मादजायेतामश्विनौ भिषजांवरौ ॥  
स्वरूपमनुरूपं च द्युमणिस्तामदर्शयत ॥ 4.1.17.१२० ॥  
तुतोष सापि तं दृष्ट्वा मित्रं नेत्रमुदावहम् ॥  
पतिं पतिव्रता कां तं स्वान्तसन्तापहारिणम् ॥ २१ ॥  
निर्वृत्तिं च परां प्राप दुष्प्रापं तपसाथ किम् ॥  
तप एव परं श्रेयस्तप एव परं धनम् ॥ २२ ॥  
तप एव हि देवत्वे कारणं परमं मतम् ॥  
शिवशर्मन्यदेतद्वै दृश्यते चातिदीप्तिमत् ॥ २३ ॥  
ज्योतिश्चक्रस्वरूपं च व्योम्न्युपर्यध एव च ॥  
तत्सर्वमिह जानीहि सुमहत्तापसं महः ॥२४॥  
एवं शनैश्चरो जज्ञे सवर्णायां विवस्वतः ॥  
सोऽथ वाराणसीं गत्वा सर्वत्रिदशवन्दिताम् ॥ २५ ॥  
तप्त्वा तपोऽतिविपुलं लिङ्गं संस्थाप्य शाङ्करम् ॥  
इमं लोकमवापोच्चैर्ग्रहत्वं च हरार्चनात ॥२६॥  
शनैश्चरेश्वरं दृष्ट्वा वाराणस्यां सुशोभनम् ॥  
शनिबाधा न जायेत शनिवारे तदर्चनात् ॥२७॥  
विश्वेशाद्दक्षिणेभागे शुक्रेशादुत्तरेण हि ॥  
शनैश्चरेशमभ्यर्च्य लोकेऽत्र परिमोदते ॥ २८ ॥  
श्रुत्वाऽध्यायमिमं पुण्यं ग्रहपीडा न जायते ॥  
नोपसर्गभयं तस्य काश्यां निवसतः सतः ॥ १२९ ॥  
इति श्रीस्कान्दे महापुराणे एकाशीतिसाहस्यां संहितायां चतुर्थे काशीखण्डे पूर्वार्द्धे भौमगुरुशनिलोकवर्णनं नाम सप्तदशोऽध्यायः ॥ १७ ॥ ॥