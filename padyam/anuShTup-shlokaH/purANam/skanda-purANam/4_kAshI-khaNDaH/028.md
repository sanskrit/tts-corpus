+++
title = "०२८"

+++
उमोवाच ॥ ॥  
किञ्चित्प्रष्टुमना नाथ स्वसन्देहापनुत्तये ॥  
वद खेदो यदि न ते त्रिकालज्ञानकोविद ॥ १ ॥  
तदा भगीरथो राजा क्व क्व भागीरथी तदा ॥  
यदा विष्णुस्तपस्तेपे चक्रपुष्करिणी तटे ॥ २ ॥  
॥ शिव उवाच ॥ ॥  
सन्देहोऽत्र न कर्तव्यो विशालाक्षि सदामले ॥  
श्रुतौ स्मृतौ पुराणेषु कालत्रयमुदीर्यते ॥ ॥ ३ ॥  
भूतं भावि भवच्चापि संशयं मा वृथा कृथाः ॥  
इत्युक्त्वा पुनराहेशो गङ्गामाहात्म्यमुत्तमम् ॥४॥  
॥ अगस्त्य उवाच ॥  
पार्वतीनन्दन पुनर्द्युनद्याः परितो वद ॥  
महिमोक्तो हरौ यद्वद्देवदेवेन वै तदा ॥ ५ ॥  
स्कन्द उवाच ॥  
मुनऽत्र मैत्रावरुणे यथा देवेन भाषितम् ॥  
शुणु त्रिपथगामिन्या माहात्म्यं पातकापहम् ॥६॥  
त्रिस्रोतसं समासाद्य सकृत्पिण्डान्ददाति यः ॥  
उद्धृताः पितरस्तेन भवाम्भोधेस्तिलोदकैः ॥ ७ ॥  
यावन्तश्च तिला मर्त्यैर्गृहीता पितृकर्मणि॥  
तावद्वर्षसहस्राणि पितरः स्वर्गवासिनः ॥ ८ ॥  
देवाः सपितरो यस्माद्गङ्गायां सर्वदा स्थिताः ॥  
आवाहनं विसर्गं च तेषां तत्र ततो नहि ॥ ९ ॥  
पितृवंशे मृता ये च मातृवंशे तथैव च ॥  
गुरु श्वशुर बन्धूनां ये चान्ये बान्धवा मृताः ॥ 4.1.28.१० ॥  
अजातदन्ता ये केचिद्ये च गर्भे प्रपीडिताः ॥  
अग्निविद्युच्चोरहता व्याघ्रदंष्ट्रिभिरेव च ॥११ ॥  
उद्बन्धन मृता ये च पतिता आत्मघातकाः ॥  
आत्मविक्रयिणश्चोरा ये तथाऽयाज्ययाजकाः ॥ १२ ॥  
रसविक्रयिणो ये च ये चान्ये पापरोगिणः ॥  
अग्निदा गरदाश्चैव गोघ्नाश्चैव स्ववंशजाः ॥ १३ ॥  
असिपत्रवने ये च कुम्भीपाके च ये गताः ॥  
रौरवेप्यन्धतामिस्रे कालसूत्रे च ये गताः ॥१४॥  
जात्यन्तरसहस्रेषु भ्राम्यन्ते ये स्वकर्मभिः ॥  
ये तु पक्षिमृगादीनां कीटवृक्षादि वीरुधाम् ॥ १५ ॥  
योनिं गतास्त्वसङ्ख्याताः सङ्ख्यातानामशोभनाः ॥  
प्रापिता यमलोकं तु सुघोरैर्यमकिङ्करैः ॥ १६ ॥  
येऽबान्धवा बान्धवा वा येऽन्यजन्मनि बान्धवाः ॥  
येपि चाज्ञातनामानो ये चापुत्राः स्वगोत्रजाः ॥ १७ ॥  
विषेण च मृता वै ये ये वै शृङ्गिभिराहताः ॥  
कृतघ्नाश्च गुरुघ्नाश्च ये च मित्रद्रुहस्तथा ॥ १८ ॥  
स्त्री बालघातका ये च ये च विश्वासघातकाः ॥  
असत्यहिंसानिरता सदा पापरताश्च ये ॥ १९ ॥  
अश्वविक्रयिणो ये च परद्रव्यहराश्च ये ॥  
अनाथाः कृपणा दीना मानुष्यं प्राप्तुमक्षमाः ॥ 4.1.28.२० ॥  
तर्पिता जाह्नवीतोयैर्नरेण विधिना सकृत् ॥  
प्रयान्ति स्वर्गतिं तेपि स्वर्गिणो मुक्तिमाप्नुयुः ॥२१॥  
एतान्मन्त्रान्समुच्चार्य यः कुर्यात्पितृतर्पणम् ॥  
श्राद्धं पिण्डप्रदानं च स विधिज्ञ इहोच्यते ॥ २२॥  
कामप्रदानि तीर्थानि त्रैलोक्ये यानि कानिचित् ॥  
तानि सर्वाणि सेवन्ते काश्यामुत्तरवाहिनीम् ॥ २३ ॥  
स्वःसिन्धुः सर्वतः पुण्या ब्रह्महत्यापहारिणी ॥  
काश्यां विशेषतो विष्णो यत्र चोत्तरवाहिनी ॥ २४ ॥  
गायन्ति गाथामेतां वै दैवर्षिपितरोगणाः ॥  
अपि दृग्गोचरा नः स्यात्काश्यामुत्तरवाहिनी ॥२५॥  
यत्रत्यामृतसन्तृप्तास्तापत्रितयवर्जिताः ॥  
स्याम त्वमृतमेवाद्धा विश्वनाथप्रसादतः ॥ २६ ॥  
गङ्गैव केवला मुक्त्यै निर्णीता परितो हरे ॥  
अविमुक्ते विशेषेण ममाधिष्ठानगौरवात् ॥ २७ ॥  
ज्ञात्वा कलियुगं घोरं गङ्गाभक्तिः सुगोपिता ॥  
न विन्दतिं जना गङ्गां मुक्तिमागैर्कदायिकाम् ॥ २८ ॥  
अनेकजन्मनियुतं भ्राम्यमाणस्तु योनिषु ॥  
निर्वृतिं प्राप्नुयात्कोत्र जाह्नवीभजनं विना ॥ २९ ॥  
नराणामल्पबुद्धीनामेनो विक्षिप्तचेतसाम् ॥  
गङ्गेव परमं विष्णो भेषजं भवरोगिणाम् ॥ 4.1.28.३० ॥  
खण्डस्फुटितसंस्कारं गङ्गातीरे करोति यः ॥  
मम लोके चिरं कालं तस्याक्षय सुखं हरे॥ ३१॥  
गन्तुमुद्दिश्य यो गङ्गां परार्थस्वार्थमेव वा ॥  
न गच्छति परं मोहात्स पतेत्पितृभिः सह ॥ ३२ ॥  
सर्वाणि येषां गाङ्गेयैस्तोयैः कृत्यानि देहिनाम् ॥  
भूमिस्था अपि ते मर्त्या अमर्त्या एव वै हरे ॥ ३३ ॥  
चरमेपि वयोभागे स्वःसिन्धुं यो निषेवते ॥  
कृत्वाप्येनांसि बहुशः सोपि यायाच्छुभां गतिम् ॥३४॥  
यावदस्थि मनुष्याणां गङ्गातोयेषु तिष्ठति ॥  
तावदब्दसहस्राणि स्वर्गलोके महीयते॥३५॥  
विष्णुरुवाच ॥ ॥  
देवदेवजगन्नाथ जगतां हितकृत्प्रभो ॥  
कीकसं चेत्पतेद्दैवाद्दुर्वृत्तस्य दुरात्मनः ॥३६॥  
जले द्युनद्या निष्पापे कथं तस्य परा गतिः ॥  
अपमृत्यु विपन्नस्य तदीश विनिवेद्यताम् ॥ ३७ ॥  
॥ महेश्वर उवाच ॥ ॥  
अत्रार्थे कथयिष्यामि पुरावृत्तमधोक्षज ॥  
शृणुष्वैकमना विष्णो वाहीकस्य द्विजन्मनः ॥ ३८ ॥  
पुरा कलिङ्गविषये द्विजो लवणविक्रयी ॥  
सन्ध्यास्नानविहीनश्च वेदाक्षरविवर्जितः ॥ ३९ ॥  
वाहीको नामतो यज्ञसूत्रमात्रपरिग्रहः ॥  
परिग्रहश्च तस्यासीत्कौविन्दी विधवा नवा ॥ 4.1.28.४० ॥  
दुर्भिक्षपीडितेनाथ वृषलीपतिना विना ॥  
प्राणाधारं तदा तेन देशाद्देशान्तरं ययौ ॥ ४१ ॥  
मध्येऽथ दण्डकारण्यं क्षुत्क्षामः सङ्गवर्जितः ॥  
व्याघ्रेण घातितस्तत्र नरमांसप्रियेण सः ॥ ४२ ॥  
तस्य वामपदं गृध्रो गृहीत्वोदपतत्ततः ॥  
मांसाशिनाऽन्य गृध्रेण तस्य युद्धमभूद्दिवि ॥ ४३ ॥  
गृध्रयोरामिषं गृध्न्वोः परस्परजयैषिणोः ॥  
अवापतत्पादगुल्फं कङ्कचञ्चुपुटात्तदा ॥ ४४ ॥  
तस्य वाहीक विप्रस्य व्याघ्रव्यापादितस्य ह ॥  
मध्ये गङ्गं दैवयोगादपतद्द्वन्द्वकारिणोः ॥ ४५ ॥  
यदैव हतवान्द्वीपी तं वाहीकमरण्यगम् ॥  
तस्मिन्नेव क्षणे बद्धः स पाशैः क्रूरकिङ्करैः ॥ ४६ ॥  
कशाभिर्घातितोत्यन्तमाराभिः परितोदितः ॥  
वमन्रुधिरमास्येन नीतस्तैः स यमाग्रतः ॥ ४७॥  
आपृच्छि धर्मराजेन चित्रगुप्तोथ मापते ॥  
धर्माधर्मं विचार्यास्य कथयाशु द्विजन्मनः ॥ ४८ ॥  
वैवस्वतेन पृष्टोथ चित्रगुप्तो विचित्रधीः ॥  
सर्वदा सर्वजन्तूनां वेदिता सर्वकर्मणाम् ॥ ४९ ॥  
जगाद यमुनाबन्धुं वाहीकस्य द्विजन्मनः ॥  
जन्मकर्मदिनारभ्य दुर्वृत्तस्य शुभेतरम् ॥ 4.1.28.५० ॥  
चित्रगुप्त उवाच ॥ ॥  
गर्भाधानादिकं कर्म प्राक्कृतं नास्य केनचित् ॥  
जातकर्मकृतं नास्य पित्राऽज्ञानवता हरे ॥ ५१ ॥  
गर्भैनः शमने हेतुः समस्तायुः सुखप्रदम् ॥  
एकादशेह्नि नामास्य न कृतं विधिपूर्वकम् ॥५२॥  
ख्यातः स्याद्येन विधिना सर्वत्र विधिपावनम् ॥  
नाकार्षीन्निर्गमं चास्य चतुर्थे मासि मन्दधीः ॥५३॥  
जनकः शुभतिथ्यादौ विदेशगमनापहम् ॥  
षष्ठेऽन्नप्राशनम्मासि न कृतं विधिपूर्वकम् ॥ ५४ ॥  
सर्वदा मिष्टमश्नाति कर्मणा येन भास्करे ॥  
न चूडाकरणं चास्य कृतमब्दे यथाकुलम् ॥ ५५ ॥  
कर्मणा येन केशाः स्युः स्निग्धाः कुसुमवर्षिणः ॥  
नाकारि कर्णवेधोस्य जनित्रा समये शुभे ॥ ५६ ॥  
सुवर्णग्राहिणौ येन कर्णौ स्यातां च सुश्रुती ॥  
मौञ्जीबन्धोप्यभूदस्य व्यतीतेब्देऽष्टमे हरे ॥  
ब्रह्मचर्याभिवृद्ध्यै यो ब्रह्मग्रहणहेतुकः ॥ ५७ ॥  
मौञ्जीमोक्षणवार्तापि कृता नास्य जनुःकृता ॥  
गार्हस्थ्यं प्राप्यते यस्मात्कर्मणोऽनन्तरं वरम् ॥ ५८ ॥  
यथाकथञ्चिदूढाऽथ पत्नी त्यक्तकुलाध्वगा ॥  
वृषलीपतिना तेन परदारापहारिणा ॥५९॥  
आरभ्य पञ्चमाद्वर्षात्परस्वस्यापहारकः ॥  
अभूदेष दुराचारो दुरोदरपरायणः ॥ 4.1.28.६० ॥  
रुमायाम्1 वसताऽनेन हतागौरेकवार्षिकी ॥ 1.लवणाकरे भूप्रदेशे  
एकदा दृढदण्डेन लिहन्ती लवणं मृता ॥ ६१ ॥  
जननीं पादपातेन बहुशोऽसावताडयत् ॥  
कदाचिदपि नो वाक्यं पितुः कृतमनेन वै ॥ ६२ ॥  
विषं भक्षितवानेष बहुशः कलहप्रियः ॥  
जनोपतापशीलोसौ कृतोदरविदारणः ॥ ५३ ॥  
धत्तूरकरवीरादि बहुधोपविषाणि च ॥  
क्रीडाकलहमात्रेण भक्षयच्चैष दुर्मतिः ॥ ६४ ॥  
दग्धोसावग्निना सौरे श्वभिश्च कवलीकृतः ॥  
शृङ्गिभिः परितः प्रोतो विषाणाग्रैरसौ बहु ॥ ६५ ॥  
दन्दशूकैर्भृशं दष्टो दुष्टः शिष्टैर्विगर्हितः ॥  
काष्ठेष्टलोष्टैः पापिष्ठः कृतानिष्टः सदात्मनः ॥ ६६ ॥  
आस्फालितं शिरोनेनासकृच्चापि दुरात्मना ॥  
यदर्च्यते सदा सद्भिरुत्तमाङ्गमनेकधा ॥ ६७ ॥  
असौ हि ब्राह्मणो मन्दो गायत्रीमपिवेदन ॥  
कामतो मत्स्यमांसानि जग्धान्येतेन दुर्धिया ॥ ६८ ॥  
आत्मार्थं पायसमसौ पर्यपाक्षीदनेकधा ॥  
लाक्षालवणमांसानां सपयोदधिसर्पिषाम् ॥६९॥  
विषलोहायुधानां च दासीगोवाजिनामपि ॥  
विक्रेताऽसौ सदा मूढस्तथा वै केशचर्मणाम् ॥ 4.1.28.७० ॥  
शूद्रान्न परिपुष्टाङ्गः पर्वण्यहनि मैथुनी ॥  
पराङ्मुखो दैवपित्र्यकर्मण्येष दुरात्मवान् ॥ ७१ ॥  
पक्षिणो घातितानेन मृगाश्चापि परः शतम् ॥  
अकारण द्रुमच्छेदी सदा निर्दयमानसः ॥ ७२ ॥  
उद्वेगजनको नित्यं निजबन्धुजनेष्वपि ॥  
असत्यवादी सततं सदा हिंसापरायणः ॥ ७२ ॥  
अदत्तदानः पिशुनः शिश्नोदरपरायणः ॥  
किं बहूक्तेन रविज साक्षात्पातक मूर्तिमान् ॥ ७४ ॥  
रौरवेप्यन्धतामिस्रे कुम्भीपाकेऽतिरौरवे ॥  
कालसूत्रे कृमिभुजि पूयशोणितकर्दमे ॥ ७५ ॥  
असिपत्रवने घोरे यन्त्रपीडे सुदंष्ट्रके ॥  
अधोमुखे पूतिगन्धे विष्ठागर्त्तेष्वभोजने ॥७६॥  
सूचीभेद्येऽथ सन्दंशे लालापे क्षुरधारके ॥  
प्रत्येकं नरके त्वेष पात्यतां कल्पसङ्ख्यया ॥ ७७ ॥  
धर्मराजः समाकर्ण्य चित्रगुप्तमुखादिति ॥  
निर्भर्त्स्य तं दुराचारं किङ्करानादिदेश ह ॥ ७८ ॥  
भ्रू सञ्ज्ञया हृतैर्नीतः स बद्ध्वा निरयालयम् ॥  
आक्रन्दरावो यत्रोच्चैः पापिनां रोमहर्षणः ॥ ७९ ॥  
॥ ईश्वर उवाच ॥ ॥  
यातनास्वतितीव्रासु वाहीके संस्थिते तदा ॥  
तत्कालपुण्यफलदे गाङ्गेयाम्भसि निर्मले ॥ 4.1.28.८० ॥  
पतितं तद्धि गृध्रास्याद्वाहीकस्य द्विजन्मनः ॥  
हरे विमानं तत्कालमापन्नं सुरसद्मतः ॥ ८१ ॥  
घण्टावलम्बितं दिव्यं दिव्यस्त्रीशतसङ्कुलम् ॥  
आरुह्य देवयानं स दिव्यवेषधरो द्विजः ॥ ८२ ॥  
वीज्यमानोऽप्सरोवृन्दैर्दिव्यगन्धानुलेपनः ॥  
जगाम स्वर्गभुवनं गङ्गास्थिपतनाद्धरे ॥ ८३ ॥  
स्कन्द उवाच ॥ ॥  
वस्तुशक्तिविचारोयमद्भुतः कोपि कुम्भज ॥  
द्रवरूपेण काप्येषा शक्तिः सादाशिवी परा ॥ ८४ ॥  
करुणामृतपूर्णेन देवदेवेन शम्भुना ॥  
एषा प्रवर्तिता गङ्गा जगदुद्धरणाय वै ॥ ८५ ॥  
यथान्याः सरितो लोके वारिपूर्णाः सहस्रशः ॥  
तथैषानानुमन्तव्या सद्भिस्त्रिपथगामिनी॥८६॥  
श्रुत्यक्षराणि निश्चित्य कारुण्याच्छम्भुना मुने ॥  
निर्मिता तद्द्रवैरेषा गङ्गा गङ्गाधरेण वै ॥ ८७ ॥  
योगोपनिषदामेतं सारमाकृष्य शङ्करः ॥  
कृपया सर्वजन्तूनां चकार सरितां वराम् ॥ ८८ ॥  
अकलानिधयो रात्र्यो विपुष्पाश्चैव पादपाः ॥  
यथा तथैव ते देशा यत्र नास्त्यमरापगा ॥ ८९ ॥  
अनयाः सम्पदो यद्वन्मखा यद्वददक्षिणाः ॥  
तद्वद्देशा दिशः सर्वा हीना गङ्गाम्भसा हरे ॥ 4.1.28.९० ॥  
व्योमाङ्गणमनर्कं च नक्तेऽदीपं यथा गृहम ॥  
अवेदा ब्राह्मणा यद्वद्गङ्गाहीनास्तथा दिशः ॥ ९१ ॥  
चान्द्रायणसहस्रं तु यः कुर्याद्देहशोधनम् ॥  
गङ्गामृतं पिबेद्यस्तु तयोर्गङ्गाबुपोऽधिकः ॥ ९२ ॥  
पादेनैकेन यस्तिष्ठेत्सहस्रं शरदां शतम् ॥  
अब्दं गङ्गाम्बुपो यस्तु तयोर्गङ्गाम्बुपोऽधिकः ॥ ९३ ॥  
अवाक्छिराः प्रलम्बेद्यः शतसंवत्सरान्नरः ॥  
भीष्मसूवालुकातल्पशयस्तस्माद्वरो हरे ॥ ९४ ॥  
पापतापाभितप्तानां भूतानामिह जाह्ववी ॥  
पापतापहरा यद्वद्गङ्गा नान्यत्तथा कलौ ॥ ९५ ॥  
तार्क्ष्यवीक्षणमात्रेण फणिनौ निर्विषा यथा ॥  
निष्प्रभाणि तथेनांसि भागीरथ्यवलोकनात् ॥ ९६ ॥  
गङ्गातटोद्भवां मृत्स्नां यो मौलौ बिभृयान्नरः ॥  
बिभर्ति सोऽर्कबिम्बं वै तमोनाशाय निश्चितम् ॥ ९७ ॥  
व्यसनैरभिभूतस्य धनहीनस्य पापिनः ॥  
गङ्गैव केवलं तस्य गतिरुक्ता न चान्यथा ॥ ९८ ॥  
श्रुताभिलषिता दृष्टा स्पृष्टा पीताऽवगाहिता ॥  
पुंसां वंशद्वयं गङ्गा तारयेन्नात्र संशयः ॥ ९९ ॥  
कीर्तनाद्दर्शनात्स्पर्शाद्गङ्गापानावगाहनात् ॥  
दशोत्तरगुणा ज्ञेया पुण्यापुण्यर्द्धिनाशयोः ॥ 4.1.28.१०० ॥  
न सुतैर्न च वा वित्तैर्नान्येनापि सुकर्मणा ॥  
तत्फलं प्राप्यते मर्त्ये गङ्गामाप्य यदाप्यते ॥ १ ॥  
जात्यन्धाः पङ्गवस्ते वै जीवन्तोप्यथ ते मृताः ॥  
समर्था अपि ये गङ्गां न स्नायुर्मोक्षगर्भिणीम् ॥ २ ॥  
श्रुतिं निशामय हरे गङ्गामाहात्म्यभाषिणीम् ॥  
विनिश्चितार्थां यां श्रुत्वा श्रयेद्गङ्गां नरोत्तमः ॥ ३ ॥  
इरावतीं मधुमतीं पयस्विनीममृतरूपामूर्जस्वतीम् ॥  
त्रिदिवप्रसूतां गङ्गां श्रितासस्त्रिदिवं व्रजन्ति ॥ ४ ॥  
ऋषिजुष्टां विष्णुपदीं पुराणां सुपुण्यधारां मनसा हि लोके ॥  
सर्वात्मना जाह्नवीं ये प्रपन्नास्ते ब्रह्मणः सदनं सम्प्रयान्ति ॥५॥  
लोकानिमान्नयति या जननीव पुत्रान्स्वर्गं सदा सर्वगुणोपपन्ना ॥  
स्थानमिष्टं ब्राह्ममभीप्समानैर्गङ्गा सदैवात्मवशैरुपास्या ॥६॥  
उस्रैर्जुष्टामिषतीं विश्वरूपामिरावतीं जनयित्रीं गुहस्य ॥  
शिष्टैः सेव्याममृतां ब्रह्मकान्तां गङ्गां श्रयेदात्मविशुद्धिकामः ॥ ७ ॥  
गङ्गायां तु नरः स्नात्वा ब्रह्मचारी समाहितः ॥  
विधूतपापो भवति वाजपेयं च विन्दति ॥ ८ ॥  
अशुभैः कर्मभिर्ग्रस्तान्मज्जमानान्महार्णवे ॥  
पततो निरये गङ्गा संश्रितानुद्धरेत्सदा ॥ ९ ॥  
ब्रह्मलोकस्तु लोकानां सर्वेषामुत्तमो यथा ॥  
सरितां सरसां वापि वरिष्ठा जाह्नवी तथा ॥ 4.1.28.११० ॥  
अन्यत्र सम्यक्सङ्कल्प्य तपः कृत्वा समा त्रयम् ॥  
यत्फलं तद्भवेद्भक्त्या गङ्गायां घटिकाऽर्धतः ॥ ११ ॥  
स्वर्गस्थस्य न सा प्रीतिर्भुञ्जतः सुखमक्षयम् ॥  
या स्याद्गङ्गातटे पुंसां रात्रौ चन्द्रोदये सति ॥ १२ ॥  
जरारोगाभिपन्नं तु कुणपं जाह्नवी जले॥  
धैर्येण तृणवत्त्यक्त्वा प्रविशेदमरावतीम्॥ १३॥  
वार्योघैः सततं यस्याः प्लाव्यते शशिमण्डलम्॥  
भूयोधिकतरां शोभां बिभर्ति तदहः क्षये॥ १४ ॥  
आहुतस्य जले यस्याः सद्यो नश्यन्ति पातकम् ॥  
महतः श्रेयसः प्राप्तिस्तत्क्षणादेव जायते ॥१५॥  
पितृभ्यः श्रद्धया यत्र दत्तास्त्वापः स्ववंशजैः॥  
प्रयच्छन्ति परां तृप्तिं शरदां त्रयमच्युत॥ १६॥  
तारयेत्क्षितियान्मर्त्यानधःस्थांश्च सरीसृपान्॥  
स्वर्गे स्वर्गसदो विष्णोर्गं(?)गा त्रिपथगा ततः॥ १७॥  
तीर्थानामुत्तमं तीर्थं सरितामुत्तमा सरित् ॥  
स्वर्गदा सर्वजन्तूनां महापातकिनामपि ॥ १८ ॥  
अध्युष्टाः कोटयो विष्णो सन्ति तीर्थानि सर्वतः ॥  
दिवि भुव्यन्तरिक्षे च जाह्नव्यां तानि कृत्स्नशः ॥ १९ ॥  
ज्ञात्वाज्ञात्वा च गङ्गायां यः पञ्चत्वमवाप्नुयात् ॥  
अनात्मघाती स्वर्गी स्यान्नरकान्स न पश्यति ॥ 4.1.28.१२० ॥  
गङ्गैव सर्वतीर्थानि गङ्गैव च तपोवनम् ॥  
गङ्गैव सिद्धिक्षेत्रं हि नात्र कार्या विचारणा ॥ २१ ॥  
यत्र कामफला वृक्षा मही यत्र हिरण्मयी ॥  
जाह्नवी स्नायिनस्तत्र निवसन्ति घटोद्भव ॥ २२ ॥  
धेनुं भागीरथी तीरे सुशीलां च पयस्विनीम् ॥  
वासोरत्नैरलङ्कृत्वा ब्राह्मणाय ददाति यः ॥ २३ ॥  
यावन्ति तस्या लोमानि मुने तत्सन्ततेरपि ॥  
तावद्वर्षसहस्राणि स स्वर्गसुखभुग्भवेत् ॥ १२४ ॥ ॥  
इति श्रीस्कान्दे महापुराण एकाशीतिसाहस्र्यां संहितायां चतुर्थे काशीखण्डे पूर्वार्द्धे गङ्गामहिमानामाष्टाविंशतितमोऽध्याय ॥२८॥