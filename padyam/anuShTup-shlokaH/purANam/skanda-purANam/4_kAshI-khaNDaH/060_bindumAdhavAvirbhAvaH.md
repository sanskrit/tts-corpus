+++
title = "०६० बिन्दुमाधवाविर्भावः"

+++
स्कन्द उवाच ॥  
उक्ता पञ्चनदोत्पत्तिर्मित्रावरुणनन्दन ॥  
इदानीं कथयिष्यामि माधवाविष्कृतिं पराम् ॥ १ ॥  
यां श्रुत्वा श्रद्धया धीमान्पापेभ्यो मुच्यते क्षणात् ॥  
न च श्रिया वियुज्येत संयुज्येत वृषेण च ॥ २ ॥  
आगत्य मन्दरादद्रेरुपेन्द्रश्चन्द्रशेखरम् ॥  
आपृच्छ्य तार्क्ष्यरथगः क्षणाद्वाराणसीं पुरीम्॥ ३ ॥  
दिवो दासं महीपालं समुच्चाट्य स्वमायया ॥  
स्थित्वा पादोदके तीर्थे केशवाख्य स्वरूपतः ॥ ४ ॥  
महिमानं परं काश्यां विचार्य सुविचार्य च ॥  
दृष्ट्वा पञ्चनदं तीर्थं परां मुदमवाप ह ॥ ५ ॥  
उवाच च प्रसन्नात्मा पुण्डरीकविलोचनः ॥  
अगण्या अपि वैकुण्ठ गुणा विगणिता मया ॥ ६ ॥  
क्व क्षीरनीरधौ सन्ति तावन्तो निर्मला गुणाः ॥  
यावन्तो विजयं तेत्र काश्यां पञ्चनदे ह्रदे ॥ ७ ॥  
श्वेतद्वीपेपि सामग्री क्व गुणानां गरीयसी ॥  
ईदृशी यादृशी काश्यां धूतपापेस्ति पावनी ॥ ८ ॥  
मुदे कौमोदकी स्पर्शस्तथा न मम जायते ॥ धूतपापाम्बु सम्पर्को यथा भवति सर्वथा ॥ ९ ॥  
न क्षीरनीरधिजया सुखं मे श्लिष्टगात्रया ॥  
तथा भवेद्यथात्र स्यात्स्पृष्टया धूतपापया ॥ 4.2.60.१० ॥  
इत्थं पञ्चनदे तीर्थे क्षीरनीरधिजाधवः ॥  
सम्प्रेष्य तार्क्ष्यं त्र्यक्षाग्रे वृत्तान्तविनिवेदितुम् ॥ ११ ॥  
आनन्दकाननभवं दिवोदास क्षमापतेः ॥  
संवर्णयन्गुणग्रामं पुण्यं पाञ्चनदोद्भवम् ॥ १२ ॥  
सुखोपविष्टः संहृष्टः सुदृष्टिर्विष्टरश्रवाः ॥  
दृष्टवांस्तपसा जुष्टमपुष्टाङ्गं तपोधनम् ॥ १३ ॥  
स ऋषिस्तं समभ्येत्य पुण्डरीकाक्षमच्युतम् ॥  
उपोपविष्टकमलं वनमालाविराजितम् ॥ १४ ॥  
शङ्खपद्मगदाचक्र चञ्चत्करचतुष्टयम् ॥  
कौस्तुभोद्भासितोरस्कं पीतकौशेयवाससम् ॥ १५ ॥  
सुनीलेन्दीवररुचिं सुस्निग्ध मधुराकृतिम् ॥  
नाभीह्रदलसत्पद्म सुपाटलरदच्छदम् ॥ १६ ॥  
दाडिमीबीजदशनं किरीटद्योतिताम्बरम् ॥  
देवेन्द्रवन्दितपदं सनकादिपरिष्टुतम् ॥ १७ ॥  
दिव्यर्षिभिर्नारदाद्यैः परिगीतमहोदयम् ॥  
प्रह्लादाद्यैर्भागवतैः परिनन्दितमानसम् ॥ १८ ॥  
धृतशार्ङ्गधनुर्दण्डं दण्डिताखिलदानवम्॥  
मधुकैटभहन्तारं कंसविध्वंससूचकम्॥ १९ ॥  
कैवल्यं यत्परं ब्रह्म निराकारमगोचरम् ॥  
तं पुं मूर्त्या परिणतं भक्तानां भक्तिहेतुतः ॥4.2.60.२०॥  
वेदाविदुर्यदाकारं नैवोपनिषदोदितम्॥  
ब्रह्माद्या न च गीर्वाणाश्चक्रे नेत्रातिथिं सतम् ॥२१॥  
प्रणनाम मुदायुक्तः क्षितिविन्यस्तमस्तकः ॥  
स ऋषिस्तं हृषीकेशमग्निबिन्दुर्महातपाः ॥ २२ ॥  
तुष्टाव परया भक्त्या मौलिबद्धकराञ्जलिः ॥  
अध्यस्तविस्तीर्णशिलं बलिध्वंसिनमच्युतम् ॥ २३ ॥  
तत्र पञ्चनदाभ्याशे मार्कण्डेयादि सेविते ॥  
गोविन्दमग्निबिन्दुः स स्तुतवांस्तुष्टमानसः ॥ २४ ॥  
॥ अग्निबिन्दुरुवाच ॥ ॥  
ओं नमः पुण्डरीकाक्ष बाह्यान्तः शौचदायिने ॥  
सहस्रशीर्षा पुरुषः सहस्राक्षः सहस्रपात् ॥ २५ ॥  
नमामि ते पदद्वन्द्वं सर्वद्वन्द्वनिवारकम् ॥  
निर्द्वन्द्वया धिया विष्णो जिष्ण्वादि सुरवन्दित ॥ २६ ॥  
यं स्तोतुं नाधिगच्छन्ति वाचो वाचस्पतेरपि ॥  
तमीष्टे क इह स्तोतुं भक्तिरत्र बलीयसी ॥ २७ ॥  
अपि यो भगवानीशो मनःप्राचामगोचरः ॥  
समादृशैरल्पधीभिः कथं स्तुत्यो वचः परः ॥ २८ ॥  
यं वाचो न विशन्तीशं मनतीह मनो न यम् ॥  
मनो गिरामतीतं तं कः स्तोतुं शक्तिमान्भवेत् ॥ २९ ॥  
यस्य निःश्वसितं वेदाः स षडङ्गपदक्रमाः ॥  
तस्य देवस्य महिमा महान्कैरवगम्यते ॥ 4.2.60.३० ॥  
अतन्द्रितमनोबुद्धीन्द्रिया यं सनकादयः ॥  
ध्यायन्तोपि हृदाकाशे न विन्दन्ति यथार्थतः ॥ ३१ ॥  
नारदाद्यैर्मुनिवरैराबाल ब्रह्मचारिभिः ॥  
गीयमानचरित्रोपि न सम्यग्योधिगम्यते ॥ ३२ ॥  
तंसूक्ष्मरूपमजमव्ययमेकमाद्यं बह्माद्यगोचरमजेयमनन्तशक्तिम् ॥  
नित्यं निरामयममूर्तमचिन्त्यमूर्तिं कस्त्वां चराचर चराचरभिन्न वेत्ति ॥ ३३ ॥  
एकैकमेव तव नामहरेन्मुरारे जन्मार्जिताघमघिनां च महापदाढ्यम् ॥  
दद्यात्फलं च महितं महतो मखस्य जप्तं मुकुन्दमधुसूदनमाधवेति ॥ ३४ ॥  
नारायणेति नरकार्णव तारणेति दामोदरेति मधुहेति चतुर्भुजेति ॥  
विश्वम्भरेति विरजेति जनार्दनेति क्वास्तीह जन्म जपतां क्व कृतान्तभीतिः ॥ ३५ ॥  
ये त्वां त्रिविक्रम सदा हृदि शीलयन्ति कादम्बिनी रुचिर रोचिषमम्बुजाक्षम् ॥  
सौदामनीविलसितांशुकवीतमूर्ते तेपि स्पृशन्ति तव कान्तिमचिन्त्यरूपाम् ॥ ३६ ॥  
श्रीवत्सलाञ्छनहरेच्युतकैटभारे गोविन्दतार्क्ष्य रथकेशवचक्रपाणे ॥  
लक्ष्मीपते दनुजसूदन शार्ङ्गपाणे त्वद्भक्तिभाजि न भयङ्क्वचिदस्ति पुंसि ॥३७॥  
यैरर्चितोसि भगवंस्तुलसीप्रसूनैर्दूरीकृतैणमदसौरभदिव्यगन्धैः ॥  
तानर्चयन्ति दिवि देवगणाःसमस्ता मन्दारदामभिरलं विमलस्वभावान् ॥ ३८ ॥  
यद्वाचि नाम तव कामदमब्जनेत्र यच्छ्रोत्रयोस्तव कथा मधुराक्षराणि ॥  
यच्चित्तभित्तिलिखितं भवतोस्ति रूपं नीरूपभूपपदवी नहि तैर्दुरापा ॥ ३९ ॥  
ये त्वां भजन्ति सततं भुविशेषशायिंस्ताञ्छ्रीपते पितृपतीन्द्र कुबेरमुख्याः ॥  
वृन्दारका दिवि सदैव सभाजयन्ति स्वर्गापवर्गसुखसन्ततिदानदक्ष ॥ 4.2.60.४० ॥  
ये त्वां स्तुवन्ति सततं दिवितान्स्तुवन्ति सिद्धाप्सरोमरगणा लसदब्जपाणे ॥  
विश्राणयत्यखिलसिद्धिदकोविना त्वां निर्वाणचारुकमलां कमलायताक्ष ॥ ४१ ॥  
त्वं हंसि पासि सृजसि क्षणतः स्वलीला लीलावपुर्धर विरिञ्चिनताङ्घ्रियुग्म॥  
विश्वं त्वमेव परविश्वपतिस्त्वमेव विश्वस्यबीजमसि तत्प्रणतोस्मि नित्यम् ॥ ४२ ॥  
स्तोता त्वमेव दनुजेन्द्ररिपो स्तुतिस्त्वं स्तुत्यस्त्वमेव सकलं हि भवानिहैकः ॥  
त्वत्तो न किञ्चिदपि भिन्नमवैमि विष्णो तृष्णां सदा कृणुहि मे भवजाम्भवारे ॥ ४३ ॥  
इति स्तुत्वा हृषीकेशमग्निबिन्दुर्महातपाः ॥  
तस्थौ तूष्णीं ततो विष्णुरुवाच वरदो मुनिम् ॥ ४४  
॥ श्रीविष्णुरुवाच ॥  
अग्निबिन्दो महाप्राज्ञ महता तपसान्निधे ॥  
वरं वरय सुप्रीतस्तवादेयं न किञ्चन ॥४५॥  
अग्निबिन्दुरुवाच ॥ ॥  
यदि प्रीतोसि भगवन्वैकुण्ठेश जगत्पते ॥  
कमलाकान्त तद्देहि यदिह प्रार्थयाम्यहम्॥ ॥ ४६ ॥  
कृतानुज्ञोथ हरिणा भ्रूभङ्गेन स तापसः ॥  
कृतप्रणामो हृष्टात्मा वरयामास केशवम् ॥ ४७ ॥  
भगवन्सर्वगोपीह तिष्ठ पञ्चनदे ह्रदे ॥  
हिताय सर्व जन्तूनां मुमुक्षूणां विशेषतः ॥ ४८ ॥  
लक्ष्मीशे न वरो मह्यमेष देयोऽविचारतः ॥  
नान्यं वरं समीहेहं भक्तिं च त्वपदाम्बुजे ॥ ४९ ॥  
इति श्रुत्वा वरं तस्याग्निबिन्दोर्मधुसूदनः ॥  
प्रीतः परोपकारार्थं तथेत्याहाब्धिजापतिः ॥ 4.2.60.५० ॥  
॥ श्रीविष्णुरुवाच ॥ ॥  
अग्निबिन्दो मुनिश्रेष्ठ स्थास्याम्यहमिह ध्रुवम् ॥  
काशीभक्तिमतां पुंसां मुक्तिमार्गं समादिशन् ॥ ५१ ॥  
मुने पुनः प्रसन्नोस्मि वरं ब्रूहि ददामि ते ॥  
अतीव मम भक्तोसि भक्तिस्तेस्तु दृढा मयि ॥ ५२ ॥  
आदावेव हि तिष्ठासुरहमत्र तपोनिधे ॥  
ततस्त्वया समभ्यर्थि स्थास्याम्यत्र सदैव हि ॥ ५३ ॥  
प्राप्य काशीं सुदुर्मेधाः कस्त्यजेज्ज्ञानवान्यदि ॥  
अनर्घ्यं प्राप्य माणिक्यं हित्वा काचं क ईहते ॥ ५४ ॥  
अल्पीयसा श्रमेणेह वपुषो व्ययमात्रतः ॥  
अवश्यं गत्वरस्याशु यथामुक्तिस्तथा क्व हि ॥ ५५ ॥  
विनिमय्य जराजीर्णं देहं पार्थिवमत्र वै ॥  
प्राज्ञाः किमु न गृह्णीयुरमृतं नैर्जरं वपुः ॥ ५६ ॥  
न तपोभिर्न वा दानैर्न यज्ञैर्बहुदक्षिणैः ॥  
अन्यत्र लभ्यते मोक्षो यथा काश्यां तनु व्ययात् ॥ ५७ ॥  
अपि योगं हि युञ्जाना योगिनो यतमानसाः ॥  
नैकेनजन्मना मुक्ताः काश्यां मुक्ता वपुर्व्ययात् ॥ ५८ ॥  
इदमेव महादानमिदमेव महत्तपः ॥  
इदमेव व्रतं श्रेष्ठं यत्काश्यां म्रियते तनुः ॥ ५९ ॥  
स एव विद्वाञ्जगति स एव विजितेन्द्रियः ॥  
स एव पुण्यवान्धन्यो लब्ध्वा काशीं न यस्त्यजेत् ॥ 4.2.60.६० ॥  
तावत्स्थास्याम्यहं चात्र यावत्काशी मुने त्विह ॥  
प्रलयेपि न नाशोस्याः शिवशूलाग्र सुस्थितेः ॥ ६१ ॥  
इत्याकर्ण्य गिरं विष्णोरग्निबिन्दुर्महामुनिः ॥  
प्रहृष्टरोमा प्रोवाच पुनरन्यं वरं वृणे ॥ ६२ ॥  
मापते मम नाम्नात्र तीर्थे पञ्चनदे शुभे ॥  
अभक्तेभ्योपि भक्तेभ्यः स्थितो मुक्तिं सदादिश ॥ ६३ ॥  
येत्र पञ्चनदे स्नात्वा गत्वा देशान्तरेष्वपि ॥  
नरा पञ्चत्वमापन्ना मुक्तिं तेभ्योपि वै दिश ॥ ६४ ॥  
येतु पञ्चनदे स्नात्वा त्वां भजिष्यन्ति मानवाः ॥  
चलाचलापि द्वैरूपा मा त्याक्षीच्छ्रीश्च तान्नरान् ॥ ६५ ॥  
॥ श्रीविष्णुरुवाच ॥ ॥  
एवमस्त्वग्निबिन्दोत्र भवता यद्वृतम्मुने॥  
त्वन्नाम्नोऽर्धेन मे नाम मया सह भविष्यति ॥६६॥  
बिन्दुमाधव इत्याख्या मम त्रैलोक्यविश्रुता ॥  
काश्यां भविष्यति मुने महापापौघ घातिनी ॥ ६७ ॥  
ये मामत्र नराः पुण्याः पुण्ये पञ्चनदे ह्रदे ॥  
सदा सपर्ययिष्यन्ति तेषां संसारभीः कुतः ॥ ६८ ॥  
वसुस्वरूपिणी लक्ष्मीर्लक्ष्मीर्निर्वाणसञ्ज्ञिका ॥  
तत्पार्श्वगा सदा येषां हृदि पञ्चनदे ह्यहम् ॥ ६९ ॥  
यैर्न पञ्चनदं प्राप्य वसुभिः प्रीणिता द्विजाः ॥  
आशुलभ्यविपत्तीनां तेषां तद्वसुरोदिति ॥ 4.2.60.७० ॥  
त एव धन्या लोकेस्मिन्कृतकृत्यास्त एव हि ॥  
प्राप्य यैर्मम सान्निध्यं वसवो मम सात्कृताः ॥७१ ॥  
बिन्दुतीर्थमिदं नाम तव नाम्ना भविष्यति ॥  
अग्निबिन्दो मुनिश्रेष्ठ सर्वपातकनाशनम् ॥ ७२ ॥  
कार्तिके बिन्दुतीर्थे यो ब्रह्मचर्यपरायणः ॥  
स्नास्यत्यनुदिते भानौ भानुजात्तस्य भीः कुतः॥७३॥  
अपि पापसहस्राणि कृत्वा मोहेन मानवः ॥  
ऊर्जे धर्मनदे स्नातो निष्पापो जायते क्षणात् ॥ '७४ ॥  
यावत्स्वस्थोस्ति देहोयं यावन्नेन्द्रियविक्लवः ॥  
तावद्व्रतानि कुर्वीत यतो देहफलं व्रतम् ॥ ७५ ॥  
एकभक्तेन नक्तेन तथैवायाचितेन च ॥  
उपवासेन देहोयं संशोध्यो शुचिभाजनम् ॥ ७६ ॥  
कृच्छ्रचान्द्रायणादीनि कर्तव्यानि प्रयत्नतः ॥  
अशुचिः शुचितामेति कायो यद्व्रतधारणात् ॥ ७७ ॥  
व्रतैः संशोधिते देहे धर्मो वसति निश्चलः ॥  
अर्थकामौ सनिर्वाणौ तत्र यत्र वृष स्थितिः ॥ ७८ ॥  
तस्माद्व्रतानि सततं चरितव्यानि मानवैः ॥  
धर्मसान्निध्य कर्तृणि चतुर्वर्गफलेप्सुभिः ॥ ७९ ॥  
सदा कर्तुं न शक्नोति व्रतानि यदि मानवः ॥  
चातुर्मास्यमनुप्राप्य तदा कुर्यात्प्रयत्नतः ॥ 4.2.60.८० ॥  
भूशय्या ब्रह्मचर्यं च किञ्चिद्भक्ष्यनिषेधनम् ॥  
एकभक्तादि नियमो नित्यदानं स्वशक्तितः ॥ ८१ ॥  
पुराणश्रवणं चैव तदर्थाचरणं पुनः ॥  
अखण्डदीपोद्बोधश्च महापूजेष्टदैवते ॥ ८२ ॥  
प्रभूताङ्कुरबीजाढ्ये देशे चापि गतागतम् ॥  
यत्नेन वर्जयेद्धीमान्महाधर्मविवृद्धये ॥ ८३ ॥  
असम्भाष्या न सम्भाष्याश्चातुर्मास्य व्रतस्थितैः ॥  
मौनं चापि सदा कार्यं तथ्यं वक्तव्यमेव वा ॥८४॥  
निष्पावांश्च मसूरांश्च कोद्रवान्वर्जयेद्व्रती ॥  
सदा शुचिभिरास्थेयं स्प्रष्टव्यो नाव्रती जनः ॥ ८५ ॥  
दन्तकेशाम्बरादीनि नित्यं शोध्यानि यत्नतः ॥  
अनिष्टचिन्ता नो कार्या व्रतिना हृद्यपि क्वचित् ॥ ८६ ॥  
द्वादशस्वपि मासेषु व्रतिनो यत्फलं भवेत् ॥  
चातुर्मास्यव्रतभृतां तत्फलं स्यादखण्डितम् ॥ ८७ ॥  
चतुर्ष्वपि च मासेषु न सामर्थ्यं व्रते यदि ॥  
तदोर्जे व्रतिना भाव्यमप्यब्दफलमिच्छता ॥ ८८ ॥  
अव्रतः कार्तिको येषां गतो मूढधियामिह ॥  
तेषां पुण्यस्य लेशोपि न भवेत्सूकरात्मनाम् ॥ ८९ ॥  
कृच्छ्रं वा चातिकृच्छ्रं वा प्राजापत्यमथापि वा ॥  
सम्प्राप्ते कार्तिके मासि कुर्याच्छक्त्याति पुण्यवान् ॥ 4.2.60.९० ॥  
एकान्तरं व्रतं कुर्यात्त्रिरात्र व्रतमेव वा ॥  
पञ्चरात्रं सप्तरात्रं सम्प्राप्ते कार्तिके व्रती ॥ ९१ ॥  
पक्षव्रतं वा कुर्वीत मासोपोषणमेव वा ॥  
नोर्जो वन्ध्यो विधातव्यो व्रतिना केनचित्क्वचित् ॥ ९२॥  
शाकाहारं पयोहारं फलाहारमथापि वा ॥  
चरेद्यवान्नाहारं वा सम्प्राप्ते कार्तिके व्रती ॥९३॥  
नित्यनैमित्तिकं स्नानं कुर्यादूर्जे व्रती नरः ॥  
ब्रह्मचर्यं चरेदूर्जे महाव्रतफलार्थवान् ॥ ९४ ॥  
बाहुलं ब्रह्मचर्येण यः क्षिपेच्छुचिमानसः ॥  
समस्तं हायनं तेन ब्रह्मचर्यकृतं भवेत् ॥९५॥  
यस्तु कार्तिकिकं मासमुपवासैः समापयेत् ॥  
अप्यब्दमपि तेनेह भवेत्सम्यगुपोषितम् ॥ ९६ ।  
शाकाहारपयोहारैरूर्जों यैरतिवाहितः ॥  
अखण्डिता शरत्तेन तदाहारेण यापिता ॥ ९७ ॥  
पत्रभोजी भवेदूर्जे कांस्यं त्याज्यं प्रयत्नतः ॥  
यो व्रती कांस्यभोजी स्यान्न तद्व्रतफलं लभेत् ॥९८॥  
कांस्यस्य नियमे दद्यात्कांस्यं सर्पिः प्रपूरितम् ॥  
ऊर्जे न भक्षयेत्क्षौद्रमतिक्षुद्रगतिप्रदम् ॥ ९९ ॥  
मधुत्यागे घृतं दद्यात्पायसं च सशर्करम् ॥  
अभ्यङ्गेऽभ्यवहारे च तैलमूर्जे विवर्जयेत् ॥4.2.60.१००॥  
भूयात्स नारकी देही तत्राभ्यङ्गाद्यतोनघ ॥  
तैलत्यागे तिलान्दद्याद्द्रोणमात्रान्स काञ्चनान् ॥ १ ॥  
कार्तिके मत्स्यभोजी यः स तैमीं योनिमृच्छति ॥  
बाहुले मांसभोजी यः स कृमिःपूयशोणिते ॥ २ ॥  
मांसाशिनोपि ये भूपास्त्यजेयुस्तेपि कार्तिके ॥  
मत्स्यमांसानि सन्त्यज्य कार्त्तिके व्रततत्परः ॥ ३ ॥  
मत्स्यमांसादनाद्दोषाद्बहिर्भवति निश्चितम् ॥  
नियमे मत्स्यमांसानां दद्यात्कार्तिकिके व्रती ॥  
कूश्माण्डानि समाषाणि दशस्वर्णयुतान्यपि ॥ ४ ॥  
कार्तिके मीनभोजी यः सोश्नात्यमृतमेवहि ॥  
सुघण्टां सतिलां मौनी सहिरण्यां प्रदापयेत् ॥ ५ ॥  
कार्तिके लवणं त्यक्तं येन व्रतभृता सता ॥  
त्यक्ताः सर्वे रसास्तेन तत्त्यागी गां प्रदापयेत् ॥ ६ ॥  
भूशय्यां कार्तिके कुर्वन्न भुवं संस्पृशेद्व्रती ॥  
पर्यङ्कं भूशयो दद्यात्सतूलं सोपधानकम् ॥ ७ ॥  
दीपं यः कार्तिके दद्यादखण्डं घृतवर्तिकम् ॥  
मोहान्ध तमसं प्राप्य स न गच्छति दुर्गतिम् ॥८॥  
यः कुर्यात्कार्तिके मासे रजन्यां दीपकौमुदीम् ॥  
तामिस्रं चान्धतामिस्रं न स पश्येत्कदाचन ॥९॥  
पापान्धकारसङ्क्रुद्धः कार्तिके दीपदानतः ॥  
क्रोधान्धकारितमुखं भास्करिं स न वीक्षते ॥ 4.2.60.११० ॥  
स उद्द्योतमयं पश्येत्त्रैलोक्यं सचराचरम् ॥  
प्रबोधयेन्ममाग्रे यो दीपं सोज्वलवर्तिकम् ॥ ११ ॥  
पञ्चामृतानां कलशैरूर्जे मां स्नापयेन्नरः ॥  
क्षीराब्धितटमासाद्य वसेत्कल्पं स पुण्यवान् ॥ १२ ॥  
प्रतिक्षपं कार्तिकिके कुर्वञ्ज्योत्स्नां प्रदीपजाम् ॥  
ममाग्रे भक्तिसंयुक्तो गर्भध्वान्तं न संविशेत् ॥ १३ ॥  
आज्यवर्तिकमूर्जे यो दीपं मेग्रे प्रबोधयेत् ॥  
बुद्धिभ्रंशं न चाप्नोति महामृत्युभये सति ॥ १४ ॥  
कार्तिके मासि मे यात्रा यैः कृता भक्तितत्परैः ॥  
बिन्दुतीर्थे कृतस्नानैस्तेषां मुक्तिर्न दूरतः ॥ १५ ॥  
व्रतिनः कार्तिके मासि स्नातस्य विधिवन्मम ॥  
दामोदरगृहाणार्घ्यं दनुजेन्द्रनिषूदन ॥ १६ ॥  
स्नाने नैमित्तिके कृष्ण कार्तिके पापशोषणे ॥  
गृह्णात्वर्घ्यं मया दत्तं राधया सहितो भवान् ॥ १७ ॥  
इमौ मन्त्रौ समुच्चार्य योर्घ्यं मह्यं प्रयच्छति ॥  
सुवर्णरत्न पुष्पाम्बु युजा शङ्खेन पुण्यवान् ॥ १८ ॥  
सुवर्णपूर्णपृथिवी सङ्कल्पोदकपूर्वकम् ॥  
तेन दत्ता भवेत्सम्यक्सुपात्राय सुपर्वणि ॥ १९ ॥  
एकादशीं समासाद्य प्रबोधकरणीं मम ॥  
बिन्दुतीर्थकृतस्नानो रात्रौ जागरणान्वितः ॥ 4.2.60.१२० ॥  
दीपान्प्रोबोध्य बहुशो ममालङ्कृत्य शक्तितः ॥  
तौर्यत्रिकविनोदेन पुराणश्रवणादिभिः ॥ २१ ॥  
महामहोत्सवं कृत्वा यावत्पूर्णा तिथिर्भवेत् ॥  
तत्रान्नदानं बहुशः कृत्वामत्प्रीतये नरः ॥ २२ ॥  
महापातकयुक्तोपि न विशेत्प्रमदोदरम् ॥  
बिन्दुमाधवनामानं यो मामत्र समर्चयेत् ॥ २३ ॥  
बिन्दुतीर्थकृतस्नानो निर्वाणं स हि विन्दति ॥  
आदिमाधवनामाहं पूज्यः सत्ययुगे मुने ॥ २४ ॥  
अनन्तमाधवो ज्ञेयस्त्रेतायां सर्वसिद्धिदः ॥  
श्रीदमाधवसञ्ज्ञोहं द्वापरे परमार्थकृत्॥२५॥  
कलौ कलिमलध्वंसी ज्ञेयोहं बिन्दुमाधवः ॥  
कलौ कल्मषसम्पन्ना न मां विन्दन्ति मानवाः ॥२६॥  
ममैव मायया मूढा भेदवादपरायणाः॥  
मम भक्तिं प्रकुर्वाणा ये विश्वेशं द्विषन्ति वै ॥ २७ ॥  
विद्विषो मम ते ज्ञेयाः पिशाचपदगामिनः ॥  
पैशाचीं योनिमाप्यापि कालभैरवशासनात् ॥ २८ ॥  
त्रिंशद्वर्ष सहस्राणि उषित्वा दुःखसागरे ॥  
विश्वेशानुग्रहादेव ततो मोक्षमवाप्नुयुः ॥ २९ ॥  
तस्माद्द्वेषो न कर्तव्यो विश्वेशे परमात्मनि ॥  
विश्वेश द्वेषिणां पुंसां प्रायश्चित्तं यतो नहि ॥ 4.2.60.१३० ॥  
मनसापि हि विश्वेशं विद्विषन्तीह येऽधमाः ॥  
अध्यासतेन्धतामिस्रं मृतास्तेन्यत्र सन्ततम् ॥३१॥  
शिवनिन्दापरा ये च ये पाशुपतनिन्दकाः॥  
विद्विषो मम ते ज्ञेया पततो नरकेऽशुचौ ॥ ३२ ॥  
अष्टाविंशति कोटीषु नरकेषु क्रमेण हि ॥  
कल्पं कल्पं वसेयुस्ते ये विश्वेश्वरनिन्दकाः ॥ ३३ ॥  
विश्वेशानुग्रहं प्राप्य मुनेहमपि मुक्तिदः ॥  
मद्भक्तैस्तद्विशेषेण सेव्यो विश्वेश्वरोऽनिशम्॥ ३४ ॥  
इयं वाराणसी ज्ञेया मुने पाशुपतस्थली ॥  
तस्मात्पशुपतिः सेव्यः काश्यां निश्रेयसार्थिभिः ॥ ३५ ॥  
अत्र पञ्चनदे तीर्थे स्नाति विश्वेश्वरः स्वयम् ॥  
ऊर्जे सदैव सगणः सस्कन्दः सपरिच्छदः ॥ ३६ ॥  
ब्रह्मा सवेदः समखो ब्रह्माण्याद्याश्च मातरः ॥  
सप्ताब्धयः ससरितः स्नान्त्यूर्जे धूतपापके ॥३७॥  
सचेतना हि यावन्तस्त्रैलोक्ये देहधारिणः ॥  
तावन्तः स्नातुमायान्ति कार्तिके धूतपापके ॥३८ ॥  
यैर्न पञ्चनदे स्नातं प्राप्य कार्तिकिकं शुभम्॥  
जलबुदुदवत्तेषां वृथाजन्म शरीरिणाम्॥३९॥  
आनन्दकाननं पुण्यं पुण्यं पाञ्चनदं ततः ॥  
ततोपि मम सान्निध्यमग्निबिन्दो महामुने ॥ 4.2.60.१४० ॥  
अनेनैवानुमानेन विद्धि पञ्चनदस्य वै ॥  
महिमानं महाप्राज्ञ सर्वतीर्थोत्तमोत्तमम् ॥ ४१ ॥  
श्रुत्वापि यं महाप्राज्ञो महापापैः प्रमुच्यते ॥  
विष्णोर्मुखादिति श्रुत्वा सोग्निबिन्दुर्महामुनिः ॥ ४२ ॥  
पुनः प्रणम्य पप्रच्छ बिन्दुमाधवमच्युतम् ॥४३॥  
अग्निबिन्दुरुवाच ॥  
भगवञ्छ्रोतुमिच्छामि बिन्दुमाधव तद्वद ॥  
कतिधा तव रूपाणि काश्यां सन्ति जनार्दन ॥ ४४ ॥  
भविष्याण्यपि कानीह तानि मे कथयाच्युत ॥  
यानि सम्पूज्यते भक्ताः प्राप्स्यन्ति कृतकृत्यताम् ॥ १४५ ॥ ॥  
इति श्रीस्कान्दे महापुराण एकाशीतिसाहस्र्यां संहितायां चतुर्थे काशीखण्ड उत्तरार्धे बिन्दुमाधवाविर्भावोनाम षष्टितमोऽध्यायः ॥ ६० ॥