+++
title = "०६१"

+++
॥ अगस्त्य उवाच ॥ ॥  
षडास्य माधवाख्यानं श्रुतं मे पापनाशनम् ॥  
महिमापि श्रुतः श्रेयान्सम्यक्पञ्चनदस्य वै ॥ १ ॥  
यदग्निबिन्दुना पृच्छि माधवो दैत्यसूदनः ॥  
तस्योत्तरं समाख्याहि यथाख्यातं मधुद्विषा ॥ २ ॥  
॥ स्कन्द उवाच ॥ ॥  
शृण्वगस्त्य महर्षे त्वं कथ्यमानं मयाधुना॥  
माधवेन यथाचक्षि मुनये चाग्निबिन्दवे ॥३॥  
॥ बिन्दुमाधव उवाच ॥  
आदौ पादोदके तीर्थे विद्धि मामादिकेशवम् ॥  
अग्निबिन्दो महाप्राज्ञ भक्तानां मुक्तिदायकम् ॥ ४ ॥  
अविमुक्तेऽमृते क्षेत्रे येर्चयन्त्यादिकेशवम् ॥  
तेऽमृतत्वं भजन्त्येव सर्वदुःखविवर्जिताः ॥ ५ ॥  
सङ्गमेशं महालिङ्गं प्रतिष्ठाप्यादिकेशवः ॥  
दर्शनादघहं नृणां भुक्तिं मुक्तिं दिशेत्सदा ॥ ६ ॥  
याम्यां पादोदकाच्छ्वेतद्वीपतीर्थं महत्तरम् ॥  
तत्राहं ज्ञानदो नृणां ज्ञानकेशवसञ्ज्ञकः ॥ ७ ॥  
श्वेतद्वीपे नरः स्नात्वा ज्ञानकेशवसन्निधौ ॥  
न ज्ञानाद्भ्रश्यते क्वापि ज्ञानकेशवपूजनात् ॥ ८ ॥  
तार्क्ष्यकेशवनामाहं तार्क्ष्यतीर्थे नरोत्तमैः ॥  
पूजनीयः सदा भक्त्या तार्क्ष्य वत्ते प्रिया मम ॥ ९ ॥  
तत्रैव नारदे तीर्थेस्म्यहं नारदकेशवः ॥  
ब्रह्मविद्योपदेष्टा च तत्तीर्थाप्लुत वर्ष्मणाम् ॥4.2.61.१०॥  
प्रह्लादतीर्थं तत्रैव नाम्ना प्रह्लादकेशवः ॥  
भक्तैः समर्चनीयोहं महाभक्ति समृद्धये ॥ ११ ॥  
तीर्थेंऽबरीषे तत्राहं नाम्नैवादित्यकेशवः ॥  
पातकध्वान्तनिचयं ध्वंसयामीक्षणादपि ॥ १२ ॥  
दत्तात्रेयेश्वराद्याम्यामहमादिगदाधरः ॥  
हरामि तत्र भक्तानां संसारगदसञ्चयम् ॥ १३ ॥  
तत्रैव भार्गवे तीर्थे भृगुकेशव नामतः ॥  
काशीनिवासिनः पुंसो बिभर्मि च मनोरथैः ॥ १४ ॥  
वामनाख्येमहातीर्थे मनःप्रार्थितदे शुभे ॥  
पूज्योहं शुभमिच्छद्भिर्नाम्ना वामनकेशवः ॥ १५ ॥  
नरनारायणे तीर्थे नरनारायणात्मकम् ॥  
भक्ताः समर्च्य मां स्युर्वै नरनारायणात्मकाः ॥ १६ ॥  
तीर्थे यज्ञवराहाख्ये यज्ञवाराहसञ्ज्ञकः ॥  
नरैः समर्चनीयोहं सर्वयज्ञफलेप्सुभिः ॥१७॥  
विदारनरसिंहोहं काशीविघ्नविदारणः ॥  
तन्नाम्नि तीर्थे संसेव्यस्तीर्थोपद्रवशान्तये ॥ १८ ॥  
गोपीगोविन्दतीर्थे तु गोपीगोविन्दसञ्ज्ञकम् ॥  
समर्च्य मां नरो भक्त्या मम मायां न संस्पृशेत्॥ १९ ॥  
मुने लक्ष्मीनृसिंहोस्मि तीर्थे तन्नाम्नि पावने ॥  
दिशामि भक्तियुक्तेभ्यः सदानैः श्रेयसीं श्रियम् ॥ 4.2.61.२० ॥  
शेषमाधवनामाहं शेषतीर्थेऽघहारिणि ॥  
विश्राणयाम्यशेषाश्च विशेषान्भक्तचिन्तितान् ॥ २१ ॥  
शङ्खमाधवतीर्थे च स्नात्वा मां शङ्खमाधवम् ॥  
शङ्खोदकेन संस्नाप्य भवेच्छङ्खनिधेः पतिः ॥२२॥  
हयग्रीवे महातीर्थे मां हयग्रीवकेशवम् ॥  
प्रणम्य प्राप्नुयान्नूनं तद्विष्णोः परमम्पदम् ॥ २३ ॥  
भीष्मकेशवनामाहं वृद्धकालेशपश्चिमे ॥  
उपसर्गान्हरे भीष्मान्सेवितो भक्तियुक्तितः ॥ २४ ॥  
निर्वाणकेशवश्चाहं भक्तनिर्वाणसूचकः ॥  
लोलार्कादुत्तरेभागे लोलत्वं चेतसो हरे ॥ २५ ॥  
वन्द्यस्त्रिलोकसुन्दर्या याम्यां यो मां समर्चयेत् ॥  
काश्यां ख्यातं त्रिभुवनकेशवं न स गर्भभाक् ॥ २६ ॥  
ज्ञानवाप्याः पुरोभागे विद्धि मां ज्ञानमाधवम् ॥  
तत्र मां भक्तितोभ्यर्च्य ज्ञानं प्राप्नोति शाश्वतम् ॥ २७ ॥  
श्वेतमाधवसञ्ज्ञोहं विशालाक्ष्याः समीपतः ॥  
श्वेतद्वीपेश्वरं रूपं कुर्यां भक्त्या समर्चितः ॥ २८ ॥  
उदग्दशाश्वमेधान्मां प्रयागाख्यं च माधवम् ॥  
प्रयागतीर्थे सुस्नातो दृष्ट्वा पापैः प्रमुच्यते ॥ २९ ॥  
प्रयागगमने पुंसां यत्फलं तपसि श्रुतम् ॥  
तत्फलं स्याद्दशगुणमत्र स्नात्वा ममाग्रतः ॥ 4.2.61.३० ॥  
गङ्गायमुनयोः सङ्गे यत्पुण्यं स्नानकारिणाम् ॥  
काश्यां मत्सन्निधावत्र तत्पुण्यं स्याद्दशोत्तरम् ॥ ३१ ॥  
दानानि राहुग्रस्तेर्के ददतां यत्फलं भवेत् ॥  
कुरुक्षेत्रे हि तत्काश्यामत्रैव स्याद्दशाधिकम् ॥ ३२ ॥  
गङ्गोत्तरवहा यत्र यमुना पूर्ववाहिनी ॥  
तत्सम्भेदं नरः प्राप्य मुच्यते ब्रह्महत्यया ॥ ३३ ॥  
वपनं तत्र कर्तव्यं पिण्डदानं च भावतः ॥  
देयानि तत्र दानानि महाफलमभीप्सुना ॥ ३४ ॥  
गुणाः प्रजापतिक्षेत्रे ये सर्वे समुदीरिताः ॥  
अविमुक्ते महाक्षेत्रेऽसङ्ख्याताश्च भवन्ति हि ॥ ३५ ॥  
प्रयागेशं महालिङ्गं तत्र तिष्ठति कामदम् ॥  
तत्सान्निध्याच्च तत्तीर्थं कामदं परिकीर्तितम् ॥ ३६ ॥  
काश्यां माघः प्रयागे यैर्न स्नातो मकरार्कगः ॥  
अरुणोदयमासाद्य तेषां निःश्रेयसं कुतः ॥ ३७ ॥  
काश्युद्भवे प्रयागे ये तपसि स्नान्ति संयताः ॥  
दशाश्वमेधजनितं फलं तेषां भवेद्ध्रुवम् ॥३८॥  
प्रयागमाधवं भक्त्या प्रयागेशं च कामदम् ॥  
प्रयागे तपसि स्नात्वा येर्चयन्त्यन्वहं सदा॥३९॥  
धनधान्यसुतर्द्धीस्ते लब्ध्वा भोगान्मनोरमान् ॥  
भुक्त्वेह परमानन्दं परं मोक्षमवाप्नुयुः ॥ 4.2.61.४० ॥  
माघे सर्वाणि तीर्थानि प्रयागमवियान्ति हि ॥  
प्राच्युदीची प्रतीचीतो दक्षिणाधस्तथोर्ध्वतः ॥ ॥ ४१ ॥  
काशीस्थितानि तीर्थानि मुने यान्ति न कुत्रचित् ॥  
यदि यान्ति तदा यान्ति तीर्थत्रयमनुत्तमम् ॥ ४२ ॥  
आयान्त्यूर्जे पञ्चनदे प्रातःप्रातर्ममान्तिकम् ॥  
महाघौघप्रशमने महाश्रेयोविधायिनि ॥ ४३ ॥  
प्राप्य माघमघारिं च प्रयागेश समीपतः ॥  
प्रातःप्रयागे संस्नान्ति सर्वतीर्थानि मामनु ॥ ४४ ॥  
समासाद्य च मध्याह्नमभियान्ति च नित्यशः ॥  
संस्नातुं सर्वतीर्थानि मुक्तिदां मणिकर्णिकाम् ॥ ४५ ॥  
काश्यां रहस्यं परममेतत्ते कथितं मुने ॥  
यथा तीर्थत्रयीश्रेष्ठा स्वस्वकाले विशेषतः ॥ ४६ ॥  
अन्यद्रहस्यं वक्ष्यामि न वाच्यं यत्रकुत्रचित् ॥  
अभक्तेषु सदा गोप्यं न गोप्यं भक्तिमज्जने ॥ ४७ ॥  
काश्यां सर्वाणि तीर्थानि एकैकादुत्तरोत्तरम् ॥  
महैनांसि प्रहन्त्येव प्रसह्य निज तेजसा ॥ ४८ ॥  
एतदेव रहस्यं ते वाराणस्या उदीर्यते॥  
उत्क्षिप्यैकाङ्गुलिं तथ्यं श्रेष्ठैका मणिकर्णिका ॥४९॥  
गर्जन्ति सर्वतीर्थानि स्वस्वधिष्ण्यगतान्यहो ॥  
केवलं बलमासाद्य सुमहन्माणिकर्णिकम् ॥ 4.2.61.५० ॥  
पापानि पापिनां हत्वा महान्त्यपि बहून्यपि ॥  
काशीतीर्थानि मध्याह्ने प्रायश्चित्तचिकीर्षया ॥ ५१ ॥  
पर्वस्वपर्वस्वपि वा नित्यं नियमवं त्यहो ॥  
निर्मलानि भवन्त्येव विगाह्य मणिकर्णिकाम् ॥ ५२ ॥  
विश्वेशो विश्वया सार्धं सदोपमणिकर्णिकम् ॥  
मध्यन्दिनं समासाद्य संस्नाति प्रतिवासरम् ॥ ५३ ॥  
वैकुण्ठादप्यहं नित्यं मध्याह्ने मणिकर्णिकाम् ॥  
विगाहे पद्मया सार्धं मुदा परमया मुने ॥ ५४ ॥  
सकृन्ममाख्यां गृणतां निर्हरन्यदघान्यहम् ॥  
हरिनामसमापन्नस्तद्बलान्माणिकर्णिकात् ॥ ५५ ॥  
सत्यलोकात्प्रतिदिनं हं सयानः पितामहः ॥  
माध्याह्निक विधानाय समायान्मणिकर्णिकाम् ॥५६॥  
इन्द्राद्या लोकपालाश्च मरीच्याद्या महर्षयः ॥  
माध्याह्निकीं क्रियां कर्तुं समीयुर्मणिकर्णिकाम् ॥ ५७ ॥  
शेषवासुकिमुख्याश्च नागा वै नागलोकतः ॥  
समायान्तीह मध्याह्ने संस्नातुं मणिकर्णिकाम् ॥ ५८ ॥  
चराचरेषु सर्वेषु यावन्तश्च सचेतनाः ॥  
तावन्तः स्नान्ति मध्याह्ने मणिकर्णी जलेमले ॥ ५९ ॥  
के माणिकर्णिकेयानां गुणानां सुगरीयसाम् ॥  
शक्ता वर्णयितुं विप्राऽसङ्ख्येयानां मदादिभिः ॥ 4.2.61.६० ॥  
चीर्णान्युग्राण्यरण्येषु तैस्तपांसि तपोधनैः ॥  
यैरियं हि समासादि मुक्तिभूर्मणिकर्णिका ॥ ६१ ॥  
विश्राणितमहादानास्त एव नरपुङ्गवाः ॥  
चरमे वयसि प्राप्ता यैरेषा मणिकर्णिका ॥ ६२ ॥  
चीर्णसर्वव्रतास्ते तु यथोक्तविधिना ध्रुवम् ॥  
यैः स्वतल्पीकृता माणिकर्णिकेयी स्थली मृदुः ॥६३॥  
त एव धन्या मर्त्येस्मिन्सर्वक्रतुषु दीक्षिताः ॥  
त्यक्त्वा पुण्यार्जितां लक्ष्मीमैक्षियैर्मणिकर्णिका ॥६४॥  
कृता नानाविधा धर्मा इष्टापूर्तास्तु तैर्नृभिः॥  
वार्धकं समनुप्राप्य प्रापि यैर्मणिकर्णिका ॥ ६५ ॥  
रत्नानि सदुकूलानि काञ्चनं गजवाजिनः ॥  
देयाः प्राज्ञेन यत्नेन सदोपमणिकर्णिकम् ॥ ६६ ॥  
पुण्येनोपार्जितं द्रव्यमत्यल्पमपि यैर्नरैः ॥  
दत्तं तदक्षयं नित्यं मुनेधिमणिकणिङ्कम् ॥ ६७ ॥  
कुर्याद्यथोक्तमप्येकं प्राणायामं नरोत्तमः ॥  
यस्तेन विहितो नूनं षडङ्गो योग उत्तमः ॥ ६८ ॥  
जप्त्वैकामपि गायत्रीं सम्प्राप्य मणिकर्णिकाम् ॥  
लभेदयुतगायत्रीजपनस्य फलं स्फुटम् ॥ ६९ ॥  
एकामप्याहुतिं प्राज्ञो दत्त्वोपमणिकर्णिकम्॥  
यावज्जीवाग्निहोत्रस्य लभेदविकलं फलम् ॥ 4.2.61.७० ॥  
इति श्रुत्वा हरेर्वाक्यमग्निबिन्दुर्महातपाः ॥  
प्रणिपत्य महाभक्त्या पुनः पप्रच्छ माधवम्॥ ॥ ७१ ॥  
॥ अग्निबिन्दुरुवाच ॥  
विष्णो कियत्परीमाणा पुण्यैषा मणिकर्णिका ॥  
ब्रूहि मे पुङ्ङरीकाक्ष नत्वत्तस्तत्त्ववित्परः ॥ ७२ ॥  
॥ श्रीविष्णुरुवाच ॥  
आगङ्गा केशवादा च हरिश्चन्द्रस्य मण्डपात् ॥  
आमध्याद्देवसरितः स्वर्द्वारान्मणिकर्णिका ॥ ७३ ॥  
स्थूलमेतत्परीमाणं सूक्ष्मं च प्रवदामि ते ॥  
हरिश्चन्द्रस्य तीर्थाग्रे हरिश्चन्द्रविनायकः ॥ ७४ ॥  
सीमाविनायकश्चात्र मणिकर्णी ह्रदोत्तरे ॥  
सीमाविनायकं भक्त्या पूजयित्वा नरोत्तमः ॥७५ ॥  
मोदकैः सोपचारैश्च प्राप्नुयान्मणिकर्णिकाम्॥  
हरिश्चन्द्रे महातीर्थे तर्पयेयुः पितामहान्॥७६॥  
शतं समाःसु तृप्ताः स्युः प्रयच्छन्ति च वाञ्च्छितम्॥  
हरिश्चन्द्रे महातीर्थे स्नात्वा श्रद्धान्वितो नरः ॥ ७७ ॥  
हरिश्चन्द्रेश्वरं नत्वा न सत्यात्परिहीयते ॥  
ततः पर्वततीर्थं च पर्वतेश्वर सन्निधौ ॥ ७८ ॥  
अधिष्ठानं महामेरोर्महापातकनाशनम् ॥  
तत्र स्नात्वार्चयित्वेशं किञ्चिद्दत्त्वा स्वशक्तितः ॥ ७९ ॥  
अध्यास्य मेरुशिखरं दिव्यान्भोगान्समश्नुते ॥  
कम्बलाश्वतरं तीर्थं पर्वतेश्वर दक्षिणे ॥4.2.61.८०॥  
कम्बलाश्वतरेशं च तत्तीर्थात्पश्चिमे शुभम् ॥  
तस्मिंस्तीर्थे कृतस्नानस्तल्लिङ्गं यः समर्चयेत् ॥ ८१ ॥  
अपि तस्य कुले जाता गीतज्ञाः स्युः श्रियान्विताः ॥  
चक्रपुष्करिणी तत्र योनिचक्र निवारिणी॥। ८२ ॥  
संसारचक्रे गहने यत्र स्नातो विशेन्नना ॥  
चक्रपुष्करिणी तीर्थ ममाधिष्ठानमुत्तमम् ॥ ८३ ॥  
समाः परार्धसङ्ख्यातास्तत्र तप्तं महातपः ॥  
तत्र प्रत्यक्षतां यातो मम विश्वेश्वरः परः ॥ ८४॥  
तत्र लब्धं मयैश्वर्यमविनाशि महत्तरम् ॥  
चक्रपुष्करिणी चैव ख्याताभून्मणिकर्णिका ॥ ८५ ॥  
द्रवरूपं परित्यज्य ललनारूपधारिणी ॥  
प्रत्यक्षरूपिणी तत्र मयैक्षि मणिकर्णिका ॥ ८६ ॥  
तस्या रूपं प्रवक्ष्यामि भक्तानां शुभदं परम् ॥  
यद्रूपध्यानतः पुम्भिराषण्मासं त्रिसन्ध्यतः ॥ ८७ ॥  
प्रत्यक्षरूपिणी देवी दृश्यते मणिकर्णिका ॥  
चतुर्भुजा विशालाक्षी स्फुरद्भालविलोचना ॥ ८८ ॥  
पश्चिमाभिमुखी नित्यं प्रबद्धकरसम्पुटा ॥  
इन्दीवरवतीं मालां दधती दक्षिणे करे ॥ ८९ ॥  
वरोद्यते करे सव्ये मातुलुङ्ग फलं शुभम् ॥  
कुमारीरूपिणी नित्यं नित्यं द्वादशवार्षिकी ॥ 4.2.61.९० ॥  
शुद्धस्फटिककान्तिश्च सुनील स्निग्धमूर्द्धजा ॥  
जितप्रवालमाणिक्य रमणीय रदच्छदा ॥ ९१ ॥  
प्रत्यग्रकेतकीपुष्पलसद्धम्मिल्ल मस्तका ॥  
सर्वाङ्ग मुक्ताभरणा चन्द्रकान्त्यंशुकावृता ॥ ॥ ९२ ॥  
पुण्डरीकमयीं मालां सश्रीकां बिभ्रती हृदि ॥  
ध्यातव्यानेन रूपेण मुमुक्षुभिरहर्निशम् ॥ ९३ ॥  
निर्वाणलक्ष्मीभवनं श्रीमतीमणिकर्णिका ॥  
मन्त्रं तस्याश्च वक्ष्यामि भक्तकल्पद्रुमाभिधम्॥  
यस्यावर्तनतः सिद्ध्येदपि सिद्ध्यष्टकं नृणाम् ॥ ९४ ॥  
वाग्भवमायालक्ष्मीमदनप्रणवान्वदेत्पूर्वम् ॥  
भान्त्यं बिन्दूपेतं मणिपदमथ कर्णिके सहृत्प्रणवपुटः ॥ ९५ ॥  
मन्त्रःसुरद्रुमसमः समस्तसुखसन्ततिप्रदो जप्यः ॥  
तिथिभिः परिमितवर्णः परमपदं दिशति निशितधियाम् ॥ ९६ ॥  
तारस्तारतृतीयो बिन्द्वन्तोमणिपदं ततः कर्णिके ॥  
प्रणवात्मिपदं केन म इति मनुसङ्ख्यवर्णमनुः ॥ ९७ ॥  
अयं मन्त्रोऽनिशं जप्यः पुम्भिर्मुक्तिमभीप्सुभिः ॥  
होमो दशांशकः कार्यः श्रद्धाबद्धादरैर्नृभिः ॥ ९८ ॥  
परिप्लुतैः पुण्डरीकैर्गव्येन हविषास्फुटैः ॥  
सशर्करेण मेधावी सक्षौद्रेण सदाशुचिः ॥ ९९ ॥  
त्रिलक्षमन्त्र जप्येन मृतो देशान्तरेष्वपि ॥  
अवश्यं मुक्तिमाप्नोति मन्त्रस्यास्य प्रभावतः ॥ 4.2.61.१०० ॥  
सौवर्णीं प्रतिमा कार्या नवरत्नसमन्विता॥  
पूर्वोक्तरूपसम्पन्ना सम्पूज्या सा प्रयत्नतः ॥ १ ॥  
सम्पूज्यावा सदा गेहे नरैर्मोक्षैककाङ्क्षिभिः ॥  
मणिकर्ण्यामथाक्षेप्या समभ्यर्च्य प्रयत्नतः ॥ २ ॥  
संसारभीरुभिः पुम्भिः श्रद्धाबद्धादरैरिह ॥  
उपायः समनुष्ठेयो ह्यपि दूरनिवासिभिः ॥ ३ ॥  
मणिकर्ण्यां कृतस्नानो मणिकर्णीश वीक्षणात् ॥  
जननी जठरावासे वसतिं न लभेन्नरः ॥४॥  
मणिकर्णीश्वरं लिङ्गम्ं पुरासंस्थापितं मया ॥  
प्राग्द्वारेन्तर्गृहस्यात्र समर्च्यो मोक्षकाङ्क्षिभिः ॥५॥  
ततः पाशुपतं तीर्थमवाच्यां मणिकर्णितः ॥  
कृतोदकक्रियस्तत्र पश्येत्पशुपतीश्वरम् ॥ ६ ॥  
यत्र पाशुपतो योग उपदिष्टः पिनाकिना ॥  
ममापि विधिमुख्यानां सुराणां पशुपाशहृत् ॥ ॥ ७ ॥  
अतः पशुपतिर्यत्र लिङ्गरूपधरः स्वयम्॥  
पशुपाशविमोक्षाय नित्यं काश्यां प्रकाशते॥ ८ ॥  
तत्र चैत्र चतुर्दश्यां शुक्लायां शुचिमानसैः ॥  
कार्या यात्रा प्रयत्नेन रात्रौ जागरणं तथा ॥ ९ ॥  
पूजयित्वा पशुपतिमुपोषणपरायणाः ॥  
पशुपाशैर्न बध्यन्ते दर्शे विहितपारणाः ॥ 4.2.61.११० ॥  
रुद्रावासस्ततस्तीर्थं तीर्थात्पाशुपतात्पुरः ॥  
तत्र स्नात्वा नरैरर्च्यो रुद्रावासेश्वरो हरः ॥ ११ ॥  
मणिकर्णीश्वराद्याम्यां रुद्रावासेश्वरं नरः ॥  
समाराध्य वसेल्लोके रुद्रावासे न संशयः ॥ १२ ॥  
विश्वतीर्थं ततो याम्यां विश्वैस्तीर्थैरधिष्ठितम् ॥  
तत्र स्नात्वा नरो भक्त्या विश्वनाथं विलोकयेत् ॥ १३ ॥  
विश्वां गौरीं च तदनु पूजयित्वाति भक्तितः ॥  
विश्वस्य पूज्यो भवति ततो विश्वमयो भवेत् ॥ १४ ॥  
मुक्तितीर्थं च तदनु तत्रापि कृतमज्जनः ॥  
मोक्षेश्वरं ततोभ्यर्च्य मोक्षमाप्नोत्यसंशयम् ॥ १५ ॥  
अविमुक्तेश्वरात्पश्चान्मोक्षेशं वीक्ष्य मानवः ॥  
न पुनर्मानवेलोके यातायातं करोत्यहो ॥ १६ ॥  
अविमुक्तेश्वरं तीर्थं मुक्तितीर्थान्मनाक्परे ॥  
तत्राप्लुत्याविमुक्तेशमर्चयित्वा विमुच्यते ॥ १७ ॥  
तत्परे तारकं तीर्थं यत्र विश्वेश्वरः स्वयम् ॥  
आचष्टे तारकं ब्रह्ममृतकर्णेमृतात्मकम् ॥ १८ ॥  
सुस्नातस्तारके तीर्थे तारकेश्वर दर्शनात् ॥  
संसारसागरं तीर्त्वा तारयेत्स्वपितॄनपि ॥ १९ ॥  
तत्राभ्याशे स्कन्दतीर्थं तत्राप्लुत्य नरोत्तमः ॥  
दृष्ट्वा षडाननं चैव जह्यात्षाट्कौशिकीं तनुम् ॥ 4.2.61.१२० ॥  
तारकेश्वर पूर्वेण दृष्ट्वा देवं षडाननम् ॥  
वसेत्षडानने लोके कौमारं वपुरुद्वहन् ॥ २१ ॥  
ढुण्ढितीर्थं ततः पुण्यं नरस्तत्र कृतोदकः ॥  
ढुण्ढिं गणपतिं स्तुत्वा न विघ्नैरभिभूयते ॥ २२ ॥  
भवानीतीर्थमतुलं ढुण्ढितीर्थस्य दक्षिणे ॥  
तत्र स्नात्वा विधानेन भवानीं परिपूज्य च ॥ २३॥  
दुकूले रत्ननेपथ्यैर्नैवेद्यैर्बहुविस्तरैः ॥  
पुष्पैर्धूपैः प्रदीपैश्च भवानी शो प्रपूज्य च ॥ ५४ ॥  
समस्तमर्चितं तेन त्रैलोक्यं सचराचरम् ॥  
भवानीशङ्करौ काश्यामर्चितौ श्रद्धया तु यैः ॥ २५ ॥  
चैत्राष्टम्यां महायात्रां भवान्याः कारयेत्सुधीः ॥  
अष्टाधिकाः प्रकर्तव्याः शतकृत्वः प्रदक्षिणाः ॥ २६ ॥  
प्रदक्ष्रिणीकृतातेन सप्तद्वीपवती मही ॥  
सशैला ससमुद्रा च साश्रमा च सकानना ॥ २७ ॥  
अष्टौ प्रदक्षिणा देयाः प्रत्यहं तुष्टितत्परैः ॥  
नमनीयौ प्रयत्नेन भवानीशङ्करौ सदा ॥ २८ ॥  
भक्तानां कामदा नित्यं भवानी वाससां प्रदा ॥  
अतो भवानी सम्पूज्या काश्यां तीर्थनिवासिभिः ॥ २९ ॥  
योगक्षेमं सदा कुर्याद्भवानी काशिवासिनाम् ॥  
तस्माद्भवानी संसेव्या सततं काशिवासिभिः ॥ 4.2.61.१३० ॥  
भिक्षणीया सदा भिक्षा भिक्षुणा मोक्षकाङ्क्षिणा ॥  
यतो भिक्षाप्रदा काश्यां विश्वेशस्य कुटुम्बिनी ॥ ३१ ॥  
गृहमध्येत्र विश्वेशो भवानी तत्कुटुम्बिनी ॥  
सर्वेभ्यः काशिसंस्थेभ्यो मोक्षभिक्षां प्रयच्छति ॥ ३२ ॥  
दुष्प्रापमपि यत्किञ्चित्काशीक्षेत्रनिवासिनाम् ॥  
तत्सुप्राप्यं करोत्येव भवानी पूजिता नृभिः ॥ ३३ ॥  
कुर्याज्जागरणं रात्रौ महाष्टम्यां व्रती नरः ॥  
प्रातर्भवानीमभ्यर्च्य प्राप्नुयाद्वाञ्छितं फलम् ॥ ३४ ॥  
शुक्रेशात्पश्चिमाशायां भवानीं योऽभिवीक्षते ॥  
सर्वे मनोरथास्तस्य सिद्ध्यन्तीह न सं शयः ॥ ३५ ॥  
काश्यां सदैव वस्तव्यं स्नातव्योत्तरवाहिनी ॥  
भवानीशङ्करौ सेव्यौ प्राप्तव्ये भुक्तिमुक्तिके ॥ ३६ ॥  
मातर्भवानि तव पादरजोभवानि मातर्भवानि तवदासतरो भवानि ॥  
मातर्भवानि नभवानि यथाभवेस्मिंस्त्वद्भाग्भवान्यनुदिनं न पुनर्भवानि ॥ ३७ ॥  
तिष्ठता गच्छता वापि स्वपता जाग्रतापि वा ॥  
अयमत्र सदा जप्यः सुखाप्त्यै काशिवासिना ॥ ३८ ॥  
ईशानतीर्थं तत्रैव भवानीतीर्थसन्निधौ ॥  
तत्र स्नातो य ईशानमर्चयेन्न स जन्मभाक् ॥ ३९ ॥  
ज्ञानतीर्थं च तत्रैव ज्ञानदं सवर्दा नृणाम् ॥  
कृताभिषेकस्तत्तीर्थे दृष्ट्वा ज्ञानेश्वरं शिवम् ॥ 4.2.61.१४० ॥  
ज्ञानवापीसमीपस्थो ज्ञानेशो यैः समर्चितः ॥  
ज्ञानभ्रंशो न तेषां स्यादपि पञ्चत्वमृच्छताम्॥ ४१ ॥  
शैलादितीर्थं तत्रैव परमर्द्धि प्रकाशकम् ॥  
तत्र श्राद्धादिकं कृत्वा दत्त्वा दानं स्वशक्तितः ॥ ४२ ॥  
शैलादीश्वरमालोक्य ज्ञानवाप्या उदग्दिशि ॥  
लभेद्गणत्वपदवीं नात्र कार्या विचारणा ॥ ४३ ॥  
नन्दितीर्थादवाच्यां तु विष्णुतीर्थं परं मम ॥  
तत्र पिण्डान्विनिर्वाप्य पितॄणामनृणो भवेत् ॥ ४४ ॥  
विष्णुतीर्थे कृतस्नानो यो मां विष्णुं विलोकयेत् ॥  
विश्वेशाद्दक्षिणेपार्श्वे विष्णुलोकं स गच्छति ॥ ४५ ॥  
यः प्रत्येकादशीं प्राप्य शयनीं बोधिनीं तथा ॥  
कुर्याज्जागरणं रात्रौ मम मूर्तिसमीपतः ॥ ४६ ॥  
प्रातः समर्च्य मां भक्त्या भोजयित्वा द्विजानपि ॥  
दत्त्वा गाः काञ्चनं भूमिं न भूयो भूमिभाग्भवेत् ॥४७॥  
कृत्वा तत्र व्रतोत्सर्गं वित्तशाठ्यविवर्जितः ॥  
सम्यग्व्रतफलं धीमान्प्राप्नोत्येव ममाज्ञया ॥४८॥  
मम तीर्थादवाच्यां तु ती र्थं पैतामहं शुभम् ॥  
तत्र श्राद्धविधानेन तर्पयित्वा पितामहान्॥४९॥  
पितामहेश्वरं लिङ्गं ब्रह्मनालोपरिस्थितम्॥  
पूजयित्वा नरो भक्त्या ब्रह्मलोकमवाप्नुयात् ॥ ॥ 4.2.61.१५० ॥  
ब्रह्मस्रोतः समीपे तु कृतं कर्म शुभाशुभम् ॥  
परामक्षयतामेति शुभमेव ततश्चरेत् ॥ ५१ ॥  
अत्यल्पमपि यत्कर्म कृतमत्र शुभाशुभम् ॥  
प्रलयेपि न तस्यास्ति प्रलयो मुनिसत्तम ॥ ५२ ॥  
नाभितीर्थमिदं प्रोक्तं नाभिभूतं यतः क्षितेः ॥  
अपि ब्रह्माण्डगोलस्य नाभिरेषा शुभोदया ॥५३॥  
सा माणिकर्णिकेयीयं नाभिर्गाम्भीर्यभूमिका ॥  
ब्रह्माण्डगोलकं सर्वं यस्यामेति लयोदयम् ॥ ५४ ॥  
ब्रह्मनालं परं तीर्थं त्रिषु लोकेषु विश्रुतम् ॥  
तत्सङ्गमे नरः स्नात्वा कोटिजन्म मलं हरेत् ॥ ५५ ॥  
ब्रह्मनाले पतेद्येषामपि कीकसमात्रकम् ॥  
ब्रह्माण्डमण्डपान्तस्ते न विशन्ति कदाचन ॥ ५६ ॥  
ततो भागीरथेस्तीर्थं ब्रह्मनालाच्च दक्षिणे ॥  
तत्र स्नात्वा नरः सम्यङ्मुच्यते ब्रह्महत्यया ॥ ५७ ॥  
भागीरथीश्वरं लिङ्गं स्वर्गद्वारस्य सन्निधौ ॥  
दर्शनाद्ब्रह्महत्यायाः पुरश्चरणमुच्यते ॥ ५८ ॥  
अशुभां गतिमापन्ना यस्य पूर्वे पितामहाः ॥  
तेन भागीरथी तीर्थे तर्पणीयाः प्रयत्नतः ॥ ५९ ॥  
तत्र भागीरथे तीर्थे श्राद्धं कृत्वा विधानतः ॥  
ब्राह्मणान्भोजयित्वा तु ब्रह्मलोके नयेत्पितॄन् ॥ 4.2.61.१६० ॥  
तद्दक्षिणे महातीर्थं खुरकर्तरि सञ्ज्ञितम् ॥  
गोलोकादागताभिश्च गोभिर्यत्खुरकोटिभिः ॥ ६१ ॥  
स्थपुटीकृतभूभागं ततस्तत्खुर कर्तरि ॥  
तस्मिंस्तीर्थे कृतस्नानः कृतपिण्डोदकक्रियः ॥ ६२ ॥  
खुरकर्तरीशं लिङ्गं दृष्ट्वा गोलोकमाप्नुयात् ॥  
गोधनैर्न विमुच्येत तल्लिङ्गस्य समर्चनात् ॥६३॥  
दक्षिणे खुरकर्तर्या मार्कण्डं तीर्थमुत्तमम्॥  
कृतश्राद्धविधानश्च तस्मिंस्तीर्थेऽघहारिणि ॥ ६४ ॥  
मार्कण्डेयेश्वरं लिङ्गं दृष्ट्वायुर्दीर्घमाप्नुयात् ॥  
ब्रह्मतेजोभिवृद्धिं च कीर्तिं च परमां भुवि ॥ ६५ ॥  
वसिष्ठतीर्थं परमं महापातकनाशनम् ॥  
तर्पयित्वा पितॄंस्तत्र वसिष्ठेशं विलोक्य च ॥ ६६ ॥  
नरो न लिप्यते पापैर्जन्मत्रयसमर्जितैः ॥  
वसिष्ठलोके वसति ब्रह्मतेज समन्वितः ॥ ६७ ॥  
तत्रैवारुधन्ती तीर्थं स्त्रीणां सौभाग्यवधर्नम् ॥  
पतिव्रताभिस्तत्तीर्थं गाहनीयं विशेषतः ॥ ६८ ॥  
पौंश्चल्यजनितो दोषस्तत्तीर्थपरिमज्जनात्॥  
क्षणाद्विनाश मागच्छेदरुन्धत्याः प्रभावतः ॥ ६९ ॥  
मार्कण्डेयेश्वरात्प्राच्यां वसिष्ठेश्वर पूजनात् ॥  
निष्पापो जायते मर्त्यो महत्पुण्यमवाप्नुयात् ॥ 4.2.61.१७० ॥  
मूर्ती वसिष्ठारुन्धत्योस्तत्र पूज्ये प्रयत्नतः॥  
न स्त्री वैधव्यमाप्नोति न पुमान्स्त्री वियोगिताम् ॥७१॥  
वसिष्ठतीर्थतो याम्यां नर्मदातीर्थमुत्तमम् ॥  
विधाय श्राद्धं मेधावी नर्मदेशंविलोक्य च ॥ ७२ ॥  
तत्र दत्त्वा महादानं पद्मयानविमुच्यते ॥  
ततस्त्रिसन्ध्यं वै तीर्थं त्रिसन्ध्येश्वर पूर्वतः ॥ ७३ ॥  
तत्र तीर्थे नरः स्नात्वा कृत्वा सन्ध्यां विधानतः ॥  
सन्ध्याकाल विलोपोत्थपातकैर्नाभिभूयते ॥ ७४ ॥  
त्रिसन्ध्येश्वरमालोक्य कृतसन्ध्यस्त्त्रिकालतः ॥  
त्रिवेदावर्तजं पुण्यं प्राप्नुयाच्छ्रद्धया द्विजः ॥ ७५ ॥  
ततोऽनुयोगिनीतीर्थं नरस्तत्र कृताप्लवः ॥  
दृष्ट्वा तु योगिनीपीठं योगसिद्धिमवाप्नुयात् ॥ ७६ ॥  
अगस्ति तीर्थे तत्रास्ति महाघौघ विघातकृत् ॥  
तत्र स्नात्वा प्रयत्नेन दृष्ट्वागस्तीचश्वरं विभुम् ॥ ७७ ॥  
अगस्तिकुण्डे च ततः सन्तर्प्य च पितामहान् ॥  
अगस्तिना समेतां च लोपामुद्रां प्रणम्य च ॥ ७८ ॥।  
सर्वपापविनिर्मुक्तः सर्वक्लेशविवर्जितः ॥  
गच्छेत्स पूर्वजैः सार्धं शिवलोकं नरोत्तमः ॥७९॥  
दक्षिणेऽगस्त्यतीर्थाच्च तीर्थमस्त्यतिपावनम्॥  
गङ्गाकेशवसञ्ज्ञं च सर्वपातकनाशनम् ॥ ॥4.2.61.१८०॥  
तत्र मे शुभदां मूर्तिं मुने तत्तीर्थसञ्ज्ञिकाम् ॥  
सम्पूज्य श्रद्धया धीमान्मम लोके महीयते ॥८१॥  
तत्र पिण्डान्विनिर्वाप्य दत्त्वा दानं स्वशक्तितः ॥  
शतसांवत्सरीं तृप्तिं पितॄणां स समर्पयेत् ॥ ८२ ॥  
मणिकर्णी परीमाणमेतत्ते कीर्तितं महत् ॥  
सीमाविनायकाद्याम्यां सर्वविघ्नविघातनात् ॥ ८३ ॥  
वैरोचनेश्वरात्प्राच्यामहं वैकुण्ठमाधवः ॥  
तत्र मां भक्तितोभ्यर्च्य वैकुण्ठार्चामवाप्नुयात् ॥ ८४ ॥  
वीरमाधवसञ्ज्ञोहं वीरेशात्पश्चिमे मुने ॥  
तत्र व्रती समभ्यर्च्य न यामीं यातनां लभेत् ॥ ८५ ॥  
कालमाधवनामाहं कालभैरव सन्निधौ ॥  
कलिः कालो न कलयेन्मद्भक्तमिति निश्चितम् ॥८६॥  
मार्गशीर्षस्य शुक्लायामेकादश्यामुपोषितः ॥  
तत्र जागरणं कृत्वा यमं नालोकयेत्क्वचित् ॥ ८७ ॥  
निर्वाणनरसिंहोहं पुलस्तीश्वरदक्षिणे ॥  
भक्तो निर्वाणमाप्नोति तन्मृर्तिनमनादपि ॥८८॥  
महाबलनृसिंहोहमोङ्कारात्पूर्वतो मुने ॥  
दूतान्महाबलान्याम्यान्न पश्येत्तु तदर्चकः ॥६९॥  
प्रचण्डनरसिंहोहं चण्डभैरवपूर्वतः ।  
प्रचण्डमप्यघं कृत्वा निष्पाप्मा स्यात्तदर्चनात् ॥ 4.2.61.१९० ॥  
अहं गिरिनृसिंहोस्मि तद्देहलिविनायकात् ॥  
प्राच्यां प्रबलपापौ घगजानां प्रविदारणः ॥ ९१ ॥  
महाभयहरश्चाहं नरसिंहो महामुने ॥  
पितामहेश्वरात्पश्चाद्भक्त साध्वससाध्वसः ॥ ९२ ॥  
अत्युग्रनरसिंहोहं कलशेश्वरपश्चिमे ॥  
अत्युग्रमपि पापौघं हरामि श्रद्धयार्चितः ॥ ९३ ॥  
ज्वालामालीनृसिंहोऽहं ज्वालामुख्याः समीपतः ॥  
सञ्ज्वालयामि पापौघ तृणानि परिपूजितः ॥ ॥ ९४ ॥  
कोलाहलनृसिंहोस्मि दैत्यदानवमर्दनः ॥  
ममनामसमुच्चारादघकोलाहलो यतः ॥ ९५ ॥  
कङ्कालभैरवो यत्र काशीरक्षणदक्षधीः ॥  
तत्र मां भक्तितोभ्यर्च्य नोपसर्गैर्निरुध्यते ॥ ९६ ॥  
विटङ्कनरसिंहोस्मि नीलकण्ठेश्वरादनु ॥  
तत्र मां श्रद्धया पूज्य नरो भवति निर्भयः ॥९७॥  
अनन्तवामनश्चाहमनं तेश्वरसन्निधौ ॥  
अनन्तान्यपि भक्तस्य कलुषाणि हरेऽर्चितः ॥ ९८॥  
दधिवामनसञ्ज्ञोहं भक्तानां दधिभक्तदः ॥  
यन्नामस्मरणादेव न दरिद्रो नरो भवेत् ॥ ९९ ॥  
त्रिविक्रमोस्म्यहं काश्यामुदीच्यां च त्रिलोचनात् ॥  
ददामि पूजितो लक्ष्मीं हरामि वृजिनान्यपि ॥4.2.61.२००॥  
बलिवामननामाहं बलिना परिपूजितः ॥  
बलिभद्रेश्वरात्प्राच्यां भक्तानां बलवर्धनः ॥ ११ ॥  
दक्षिणे भवतीर्थाच्च ताम्रद्वीपादिहागतः ॥  
नाम्ना ताम्रवराहोस्मि भक्तानां चिन्तितार्थदः ॥ २ ॥  
मुने धरणिवाराहः प्रयागेश्वरसन्निधौ ॥  
स्नात्वा वाराहतीर्थेत्र दृष्ट्वा मां किटि रूपिणम् ॥३॥  
सम्पूज्य बहुभावेन न विशेद्योनिसङ्कटम् ॥  
तत्राल्पमपि दत्त्वान्नं धरादानफलं लभेत्॥ ॥ ४ ॥  
महाकलुषगम्भीर सागरे निपतञ्जनः ॥  
मम भक्त्युडुपं प्राप्य प्रलयेपि न मज्जति ॥ ५ ॥  
अहं कोकावराहोस्मि किटीश्वरसमीपतः ॥  
तत्र मां पूजयन्मर्त्यो लभते चिन्तितफलम् ॥ ६ ॥  
नारायणाः शतं पञ्च शतं च जलशायिनः ॥  
त्रिंशत्कमठरूपाणि मत्स्यरूपाणि विंशतिः ॥ ७ ॥  
गोपालाश्च शतं साष्टं बुद्धाः सन्ति सहस्रशः ॥  
त्रिंशतरामाश्च रामा एकोत्तरंशतम् ॥ ८ ॥  
विष्णुरूपोस्म्यहं चैको मुक्तिमण्डपमध्यतः ॥  
मुनेकृतप्रसादेन विश्वेशेन श्रितः स्वयम् ॥ ९ ॥  
नारायणस्वरूपेण गणाश्चक्रगदोद्यताः ॥  
कुर्वन्ति रक्षां क्षेत्रस्य परितो नियुतानि षट् ॥ 4.2.61.२१० ॥  
सोग्निबिन्दुरिति श्रुत्वा सम्प्रहृष्टतनूरुहः ॥  
पुनः पप्रच्छ मेधावी मूर्तिभेदान्वद प्रभो ॥ ११ ॥  
हिताय निजभक्तानां मम सन्देहशान्तये ॥  
कति ते मूर्तयोनन्त कथं ज्ञेयास्तथा वद ॥ १२ ॥  
इत्याकर्ण्य वचस्तस्याग्निबिन्दोस्तपसां निधेः ॥  
उवाच भगवान्विष्णुर्मूर्तिभेदाननुक्रमात ॥ १३ ॥  
याञ्श्रुत्वापि हि नो मर्त्यो यमगोचरतां व्रजेत् ॥  
केशवादींश्चतुर्विंशद्भेदानाह प्रजापतिः ॥ १४ ॥  
॥ श्रीविष्णुरुवाच ॥ ॥  
अग्निबिन्दो महाप्राज्ञ शृणु ते कथयाम्यहम् ॥  
आद्यदक्षिणहस्ताच्च विद्धि सृष्टिक्रमान्मुने ॥ १५ ॥  
शङ्खचक्रगदापद्मैर्मूर्तिं जानीहि कैशवीम् ॥  
पूजिता या नृणां कुर्याच्चिन्तितार्थमसंशयम्॥ ॥ १६ ॥  
मधुहा परिचेतव्यः शङ्खपद्मगदासिभिः ॥  
वैरिणो नाशमायान्ति तन्मूर्तिपरिसेवनात् ॥ १७ ॥  
सङ्कर्षणः समर्च्योत्र शङ्खाब्जारिगदायुधः ॥  
तन्मूर्तिपूजनाज्जातु जन्तुर्न स्यात्पुनर्भवी ॥ १८ ॥  
शङ्खकौमोदकीचक्रपद्मैर्दामोदरोर्च्यते ॥  
ददाति वित्तं पुत्रांश्च गोधनं धान्यमेव हि ॥ १९ ॥  
वामनः शङ्खचक्राब्जगदाभिरुपलक्षितः ॥  
लक्ष्मीवन्तं जनं कुर्याद्गृहेपि परिधारितः ॥ 4.2.61.२२० ॥  
पाञ्चजन्यं गदाम्पद्मं चित्रमूर्ति सुदर्शनम् ॥  
प्रद्युम्नः पूज्यते मर्त्यैर्बहुद्युम्नं प्रयच्छति ॥ २१ ॥  
ऊर्ध्ववामकरात्सृष्ट्या विष्ण्वाद्यं षट्कमुच्यते ॥  
यस्य स्मरणमात्रेण विलीयन्तेघराशयः ॥ २२ ॥  
शङ्खारिभ्यां गदाब्जाभ्यां पूज्यो विष्णुः श्रिये नरैः ॥  
शङ्खपद्मगदाचक्रैर्माधवः परमर्द्धिदः ॥ २३ ॥  
ध्येयोऽनिरुद्धः संसिद्ध्यै शङ्खाब्जारिगदोद्यतः ॥  
शङ्खेन गदया चक्राम्बुजाभ्यां पुरुषोत्तमः ॥ ॥ २४ ॥  
अधोक्षजो जनिहरः शङ्खार्यब्जगदो मुने ॥  
शङ्खकौमोदकीपद्मचक्रैर्ध्येयो जनार्दनः ॥ २५ ॥  
अधोवामकरात्सृष्ट्या षडगोंविदादि मूर्तयः ॥  
शङ्खं चक्रं गदां पद्मं गोविन्दो बिभृयात्सदा ॥ २६ ॥  
शङ्खपद्मगदाचक्रैरर्च्यो लक्ष्म्यै त्रिविक्रमः ॥  
शङ्खाब्जचक्रं बिभ्राणो गदावाञ्श्रीधरः श्रिये ॥ २७ ॥  
हृषीकेशश्च शङ्खेन गदाचक्राम्बुजैर्मतः ॥  
नृसिंहः शङ्खचक्राभ्यां पद्मेन गदयोह्यते ॥२८॥  
अच्युत शङ्खभृन्नित्यं गदापद्मरथाङ्गवान् ॥  
दक्षिणाधः करादूह्या वासुदेवादयश्च षट् ॥२९॥  
वासुदेवश्च शङ्खारि गदाजलजभृत्सदा॥  
शङ्खाम्बुज गदाचक्री ध्येयो नारायणो नृभिः ॥4.2.61.२३०॥