+++
title = "००४ पतिव्रताख्यानम्"

+++
॥ सूत उवाच ॥ ॥  
मुनिपृष्टास्तदा देवा भगवंस्ते किमब्रुवन्॥  
सर्वलोकहितार्थाय तदाख्याहि महामुने ॥१॥  
॥ श्रीव्यास उवाच ॥ ॥  
अगस्तिवचनं श्रुत्वा बहुमानपुरस्सरम् ॥  
धिषणाधिपतेरास्यं विबुधा व्यालुलोकिरे ॥ २ ॥  
वाक्पतिरुवाच ॥  
शृण्वगस्ते महाभाग देवागमनकारणम् ॥  
धन्योसि कृतकृत्योसि मान्योसि महता मपि ॥ ३ ॥  
प्रत्याश्रमं प्रतिनगं प्रत्यरण्यं तपोधनाः ॥  
किं न सन्ति मुनिश्रेष्ठ काचिदन्यैव ते स्थितिः ॥४॥  
तपोलक्ष्मीस्त्वयीहास्ति ब्राह्मतेजस्त्वयि स्थिरम्॥  
पुण्यलक्ष्मीस्त्वयि परा त्वय्यौदार्यं मनस्त्वयि ॥ ५ ॥  
पतिव्रतेयं कल्याणी लोपामुद्रा सधर्मिणी॥  
तवाङ्गच्छायया तुल्या यत्कथापुण्यकारिणी ॥ ६ ॥  
पतिव्रतास्वरुन्धत्या सावित्र्याप्यनसूयया ॥  
शाण्डिल्यया च सत्या च लक्ष्म्या च शतरूपया ॥ ७ ॥  
मेनया च सुनीत्या च सञ्ज्ञया स्वाहया तथा ॥  
यथैषा वर्ण्यते श्रेष्ठा न तथान्येति निश्चितम ॥ ८ ॥  
भुङ्क्ते भुक्ते त्वयि मुने तिष्ठति त्वयि तिष्ठति ॥  
विनिद्रिते च निद्राति प्रथमं प्रतिबुध्यते ॥ ९॥  
अनलङ्कृतमात्मानं तव नो दर्शयेत्क्वचित्॥  
कार्यार्थं प्रोषिते क्वापि सर्वमण्डनवर्जिता ॥4.1.4.१०॥  
न च ते नाम गृह्णीयात्तवायुष्यविवृद्धये ॥  
पुरुषान्तरनामापि न गृह्णाति कदाचन ॥ ११ ॥  
आक्रुष्टापि न चाक्रोशेत्ताडितापि प्रसीदति ॥  
इदं कुरु कृतं स्वामिन्मन्यतामिति वक्ति च ॥ १२ ॥  
आहूता गृहकार्याणि त्यक्त्वा गच्छति सत्वरम् ॥  
किमर्थं व्याहृता नाथ सप्रसादो विधीयताम् ॥ १३ ॥  
न चिरं तिष्ठति द्वारि न द्वारमुपसेवते ॥  
अदापितं त्वया किञ्चित्कस्मैचिन्न ददात्यपि ॥ १४ ॥  
पूजोपकरणं सर्वमनुक्ता साधयेत्स्वयम् ॥  
नियमोदकबर्हींषि पत्रपुप्पाक्षतादिकम् ॥ १५ ॥  
प्रतीक्षमाणावसरं यथाकालोचितं हि यत् ॥  
तदुपस्थापयेत्सर्वमनुद्विग्नातिहृष्टवत् ॥ १६ ॥  
सेवते भर्त्तुरुच्छिष्टमिष्टमन्नं फलादिकम् ॥  
महाप्रसाद इत्युक्त्वा परिदत्तं प्रतीच्छति ॥ १७ ॥  
अविभज्य न चाश्नीयाद्देवपित्रतिथिष्वपि ॥  
परिचारकवर्गेषु गोषु भिक्षुकुलेषु च ॥ १८ ॥  
संयतोपस्करादक्षा हृष्टा व्यय पराङ्मुखी ॥  
कुर्यात्त्वयाननुज्ञाता नोपवासव्रतादिकम् ॥ १९ ॥  
दूरतो वर्जयेदेषा समाजोत्सवदर्शनम् ॥  
न गच्छेत्तीर्थयात्रादि विवाहप्रेक्षणादिषु ॥4.1.4.२० ॥  
सुखसुप्तं सुखासीनं रममाणं यदृच्छया ॥  
आन्तरेष्वपि कार्येषु पतिं नोत्थापयेत्क्वचित्॥२१ ॥  
स्त्रीधर्मिणी त्रिरात्रं तु स्वमुखं नैव दर्श येत् ॥  
स्ववाक्यं श्रावयेन्नापि यावत्स्नाता न शुद्धितः ॥२२॥  
सुस्नाता भर्तृवदनमीहतेन्यस्य न क्वचित् ॥  
अथवा मनसि ध्यात्वा पतिं भानुं विलोकयेत्॥२३॥  
हरिद्रां कुङ्कुमं चैव सिन्दूर कज्जलं तथा ॥  
कूर्पासकं च ताम्बूलं माङ्गल्याभरणं शुभम् ॥२४॥  
केशसंस्कारकबरी करकर्णादिभूषणम् ॥  
भर्त्तुरायुष्यमिच्छन्ती दूरये न्न पतिव्रता॥ २५ ॥  
न रजक्या न हैतुक्या तथा श्रमणया न च ॥  
न च दुर्भगया क्वापि सखित्वं कुरुते सती ॥ २६ ॥  
भर्तृविद्वेषिणीं नारीं नैषा सम्भाषते क्वचित् ॥  
नैकाकिनी क्वचिद्भूयान्न नग्ना स्नाति च क्वचित् ॥ २७ ॥  
नोलूखले न मुसले न वर्द्धन्यां दृषद्यपि ॥  
न यन्त्रकेन देहल्यां सती चोपविशेत्क्वचित् ॥२८॥  
विना व्यवायसमयं प्रागल्भ्यं न क्वचिच्चरेत् ॥  
यत्रयत्ररुचिर्भर्त्तुस्तत्र प्रेमवती सदा ॥ २९ ॥  
इदमेव व्रतं स्त्रीणामयमेवपरो वृषः ॥  
इयमेको देवपूजा भर्त्तुर्वाक्यं न लङ्घयेत ॥ 4.1.4.३० ॥  
क्लीबं वा दुरवस्थंवा व्याधितं वृद्धमेव वा ॥  
सुस्थितं दुःस्थितं वापि पतिमेकं न लङ्घयेत ॥ ३१ ॥  
हृष्टाहृष्टेविषण्णास्या विषण्णास्ये प्रिये सदा ॥  
एकरूपा भवेत्पुण्या सम्पत्सु च विपत्सु च ॥ ३२ ॥  
सर्पिर्लवणतैलादि क्षयेपि च पतिव्रता ॥  
पतिं नास्तीति न ब्रूयादायासेषु न योजयेत्॥३३॥  
तीर्थस्नानार्थिनी नारी पतिपादोदकं पिबेत् ॥  
शङ्करादपि विष्णोर्वा पतिरेकोधिकः स्त्रियाः ॥ ३४ ॥  
व्रतोपवासनियमं पतिमुल्लङ्घ्य या चरेत् ॥  
आयुष्यं हरते भर्त्तुर्मृता निरयमृच्छति॥३५॥  
उक्ता प्रत्युत्तरं दद्याद्या नारी क्रोधतत्परा ॥  
सरमा जायते ग्रामे सृगाली निर्जने वने॥३६॥  
स्त्रीणां हि परमश्चैको नियमः समुदाहृतः ॥ऽ  
अभ्यर्च्य चरणौ भर्त्तुर्भोक्तव्यं कृतनिश्चयम् ॥३७॥  
उच्चासनं न सेवेत न व्रजेत्परवेश्मसु ॥  
न त्रपाकर वाक्यानि वक्तव्यानि कदाचन ॥ ३८ ॥  
अपवादो न वक्तव्यः कलहं दूरतस्त्यजेत् ॥  
गुरूणां सन्निधौ क्वापि नोच्चैर्ब्रूयान्न वा हसेत् ॥ ३९ ॥  
या भर्तारं परित्यज्य रहश्चरति दुर्मतिः ॥  
उलूकी जायते क्रूरा वृक्षकोटरशायिनी ॥ 4.1.4.४० ॥  
ताडिता ताडितुं चेच्छेत्सा व्याघ्री वृषदंशिका ॥  
कटाक्षयतियाऽन्यं वै केकराक्षी तु सा भवेत ॥ ४१ ॥  
या भर्तारं परित्यज्य मिष्टमऽश्नाति केवलम् ॥  
ग्रामे वासकरी भूयाद्वल्गुर्वापि श्वविट्भुजा ॥ ४२ ॥  
या त्वं(हुम्) कृत्याऽप्रियं ब्रूते मूका सा जायते खलु ॥  
या सपत्नीं सदेर्ष्येत दुर्भगा सा पुनःपुन्ः ॥ ४३ ॥  
दृष्टिं विलुप्य भर्तुर्या कञ्चिदन्यं समीक्षते ॥  
काणा च विमुखी चापि कुरूपा चापि जायते ॥ ४४ ॥  
बाह्यादायान्तमालोक्य त्वरिता च जलाशनैः ॥  
ताम्बूलैर्व्यजनैश्चैव पादसंवाहनादिभिः ॥ ४५ ॥  
तथैव चाटुवचनैः खेदसन्नोदनैः परैः ॥  
या प्रियं प्रीणयेत्प्रीता त्रिलोकी प्रीणिता तया ॥ ४६ ॥  
मितं ददाति हि पिता मितं भ्राता मितं सुतः ॥  
अमितस्य हि दातारं भर्त्तारं पूजये त्सदा ॥ ४७ ॥  
भर्ता देवो गुरुर्भर्ता धर्म तीर्थ व्रतानि च ॥  
तस्मात्सर्वं परित्यज्य पतिमेकं समर्चयेत ॥ ४८ ॥  
जीवहीनो यथा देहः क्षणादशुचितां व्रजेत् ॥  
भर्तृहीना तथा योषित्सुस्नाताप्यशुचिः सदा ॥ ४९ ॥  
अमङ्गलेभ्यः सर्वेभ्यो विधवा त्यक्तमङ्गला ॥  
विधवा दर्शनात्सिद्धिः क्वापि जातु न जायते ॥ 4.1.4.५० ॥  
विहाय मातरं चैकां सर्वमङ्गलवर्जिताम ॥  
तदाशिषमपि प्राज्ञस्त्यजेदाशीविषोपमाम ॥ ५१ ॥  
कन्याविवाहसमये वाचयेयुरिति द्विजाः ॥  
भर्तुः सहचरी भूयाज्जीवतोऽजीवतोपिवा ॥ ५२ ॥  
भर्ता सदानुयातव्यो देहवच्छायया स्त्रिया ॥  
चन्द्रमा ज्योत्स्नया यद्वद्विद्युत्वान्विद्युता यथा ॥ ५३ ॥  
अनुव्रजति भर्तारं गृहात्पितृवनं मुदा ॥  
पदेपदेऽश्वमेधस्य फलं प्राप्नोत्यसंशयम ॥ ५४ ॥  
व्यालग्राही यथा व्यालं बलादुद्धरते बिलात ॥  
एवमुत्क्रम्य दूतेभ्यः पतिं स्वर्गं नयेत्सती ॥ ५५ ॥  
यमदूताः पलायन्ते सतीमालोक्य दूरतः ॥  
अपि दुष्कृतकर्माणं समुत्सृज्य च तत्पतिम् ॥ ५६ ॥  
न तथा बिभीमो वह्नेर्नतथा विद्युतो यथा ॥  
आपतन्तीं समालोक्य वयं दूताः पतिव्रताम् ॥ ५७ ॥  
तपनस्तप्यतेत्यन्तं दहनोपि च दह्यते ॥  
कम्पन्ते सर्व तेजांसि दृष्ट्वा पातिव्रतं महः ॥ ५८ ॥  
यावत्स्वलोमसङ्ख्यास्ति तावत्कोट्ययुतानि च ॥  
भर्त्रा स्वर्गसुखं भुङ्क्ते रममाणा पतिव्रता ॥ ५९ ॥  
धन्या सा जननी लोके धन्योसौ जनकः पुनः ॥  
धन्यः स च पतिः श्रीमान्येषां गेहे पतिव्रता ॥ 4.1.4.६० ॥  
पितृवंश्यामातृवंश्याःपतिवंश्यास्त्रयस्त्रयः ॥  
पतिव्रतायाः पुण्येन स्वर्गसौख्यानि भुञ्जते ॥ ६१ ॥  
शीलभङ्गेन दुर्वृत्ताः पातयन्ति कुलत्रयम् ॥  
पितुर्मातुस्तथापत्युरिहामुत्र च दुःखिताः ॥ ६२ ॥  
पतिव्रतायाश्चरणो यत्र यत्र स्पृशेद्भुवम् ॥  
तत्रेति भूमिर्मन्येत नात्र भारोस्तिपावनी ॥ ६३ ॥  
बिभ्यत्पतिव्रतास्पर्शं कुरुते भानुमानपि ॥  
सोमो गन्धवहश्चापि स्वपावित्र्याय नान्यथा ॥ ६४ ॥  
आपः पतिव्रता स्पर्शमभिलष्यन्ति सर्वदा ॥  
अद्य जाड्यविनाशो नो जातास्त्वद्याऽन्यपावनाः ॥ ६५ ॥  
गृहेगृहे न किं नार्यो रूपलावण्यगर्विताः ॥  
परं विश्वेशभक्त्यैव लभ्यते स्त्री पतिव्रता ॥ ६६ ॥  
भार्या मूलं गृहस्थस्य भार्या मूलं सुखस्य च ॥  
भार्या धर्मफला भार्या सं तानवृद्धये ॥ ६७ ॥  
परलोकस्त्वयं लोको जीयते भार्यया द्वयम् ॥  
देवपित्रतिथीज्यादि नाभार्यः कर्म चार्हति ॥ ६८ ॥  
गृहस्थः स हि विज्ञेयो यस्य गेहे पतिव्रता ॥  
ग्रसतेऽन्या प्रतिपदं राक्षस्या जरयाथवा ॥ ६९ ॥  
यथा गङ्गाऽवगाहेन शरीरं पावनं भवेत् ॥  
तथा पतिव्रता दृष्ट्या शुभया पावनं भवेत् ॥ 4.1.4.७० ॥  
अनुयाति न भर्तारं यदि दैवात्कथञ्चन ॥  
तत्रापि शीलं संरक्ष्यं शीलभङ्गात्पतत्यधः ॥ ७१ ॥  
तद्वैगुण्यादपिस्वर्गात्पतिः पतति नान्यथा ॥  
तस्याः पिता च माता च भ्रातृवर्गस्तथैव च ॥ ७२ ॥  
पत्यौ मृते च यायोषिद्वैधव्यं पालयेत्क्वचित् ॥  
सा पुनः प्राप्य भर्तारं स्वर्गभोगान्समश्नुते ॥ ७३ ॥ ।  
विधवा कबरीबन्धो भर्तृबन्धाय जायते ॥  
शिरसो वपनं तस्मात्कार्यं विधवया सदा ॥ ७४ ॥  
एकाहारः सदा कार्यो न द्वितीयं कदाचन ॥  
त्रिरात्रं पञ्चरात्रं वा पक्षव्रतमथापि वा ॥ ७५ ॥  
मासोपवासं वा कुर्याच्चान्द्रायणमथापि वा ॥  
कृच्छ्रं वराकं वा कुर्यात्तप्तकृच्छ्रमथापि वा ॥ ७६ ॥  
यवान्नैर्वा फलाहारैः शाकाहारैः पयोव्रतैः ॥  
प्राणयात्रां प्रकुर्वीत यावत्प्राणः स्वयं व्रजेत् ॥ ७७ ॥  
पर्यङ्कशायिनी नारी वि धवा पातयेत्पतिम् ॥  
तस्माद्भूशयनं कार्यं पतिसौख्यसमीहया ॥ ७८ ॥  
न चाङ्गोद्वर्तनं कार्यं स्त्रिया विधवया क्वचित् ॥  
गन्धद्रव्यस्य संयोगो नैव कार्यस्तया पुनः ॥ ७९ ॥  
तर्पणं प्रत्यहं कार्यं भर्तुः कुशतिलोदकैः ॥  
तत्पितुस्तत्पितुश्चापि नामगोत्रादिपूर्वकम ॥ 4.1.4.८० ॥  
विष्णोस्तु पूजनं कार्यं पति बुद्ध्या न चान्यथा ॥  
पतिमेव सदा ध्यायेद्विष्णुरूपधरं हरिम् ॥ ८१ ॥  
यद्यदिष्टतमं लोके यच्च पत्युः समीहितम् ॥  
तत्तद्गुणवते देयं पतिप्रीणनकाम्यया ॥ ८२ ॥  
वैशाखे कार्तिके माघे विशेषनियमांश्चरेत् ॥  
स्नानं दानं तीर्थयात्रां विष्णोर्नामग्रहं मुहुः ॥ ८३ ॥  
वैशाखे जलकुम्भांश्च कार्तिके घृतदीपकाः ॥  
माघे धान्य तिलोत्सर्गः स्वर्गलोके विशिष्यते ॥ ८४ ॥  
प्रपा कार्या च वैशाखे देवे देया गलन्तिका ॥  
उपानद्व्यजनं छत्रं सूक्ष्मवासांसि चन्दनम् ॥ ८५ ॥  
सकर्पूरं च ताम्बूलं पुष्पदानं तथैव च ॥  
जलपात्राण्यनेकानि तथा पुष्प गृहाणि च ॥ ८६ ॥  
पानानि च विचित्राणि द्राक्षा रम्भा फलानि च ॥  
देयानि द्विजमुख्येभ्यः पतिर्मे प्रीयतामिति ॥ ८७ ॥  
ऊर्जे यवान्नमश्नीयादेकान्नमथवा पुनः ॥  
वृन्ताकं सूरणं चैव शूकशिम्बिं च वर्जयेत् ॥ ८८ ॥  
कार्तिके वर्जयेत्तैलं कार्तिके वर्जये न्मधु ॥  
कार्तिके वर्जयेत्कांस्यं कार्तिके चापिसन्धितम् ॥ ८९ ॥  
कार्तिके मौननियमे घण्टां चारु प्रदापयेत ॥  
पत्रभोजी कांस्यपात्रं घृतपूर्णं प्रयच्छति ॥4.1.4.९०॥  
भूमिशय्याव्रते देया शय्या श्लक्ष्णा सतूलिका ॥  
फलत्यागे फलं देयं रसत्यागे च तद्रसम् ॥ ९१ ॥  
धान्यत्यागे च तद्धान्यमथवा शालयः स्मृताः ॥  
धेनूर्दद्यात्प्रयत्नेन सालङ्काराः सकाञ्चनाः ॥ ९२ ॥  
एकतः सर्वदानानि दीपदानं तथैकतः ॥  
कार्तिके दीपदानस्य कलां नार्हन्ति षोडशीम् ॥ ९३ ॥  
किञ्चिदभ्युदिते सूर्ये माघस्नानं समाचरेत् ॥  
यथाशक्त्या च नियमान्माघस्नायी समाचरेत् ॥ ९४ ॥  
पक्वान्नैर्भो जयेद्विप्रान्यतिनोपि तपस्विनः ॥  
लड्डुकैः फेणिकाभिश्च वटकेण्डरिकादिभिः ॥ ९५ ॥  
घृतपक्वैः समीरचैः शुचिकर्पूरवासितैः ॥  
गर्भे शर्करया पूर्णैर्नेत्रानं दैः सुगन्धिभिः ॥ ९६ ॥  
शुष्केन्धनानां भारांश्च दद्याच्छीतापनुत्तये ॥  
कञ्चुकं तूलगर्भं च तूलिकां सूपवीतिकाम् ॥ ९७ ॥  
मञ्जिष्ठा रक्तवासांसि तथा तूलवतीं पटीम् ॥  
जातीफल लवङ्गैश्च ताम्बूलानि बहून्यपि ॥ ९८ ॥  
कम्बलानि विचित्राणि निर्वातानि गृहाणि च ॥  
मृदुलाः पादरक्षाश्च सुगन्ध्युद्वर्त्तनानि च॥९९॥  
घृतकम्बलपूजाभिर्महास्नानपुरःसरम् ॥  
कृष्णागुरुप्रभृतिभिर्गर्भागारे प्रधूपनैः ॥ 4.1.4.१०० ॥  
स्थूलवर्तिप्रदीपैश्च नैवेद्यैर्विविधैस्तथा ॥  
भर्तृस्वरूपो भगवान्प्रीयतामिति चोच्चरेत् ॥ १ ॥  
एवंविधैश्च विधवा विविधैर्नियमैर्व्रतैः ॥  
वैशाखान्कार्तिकान्माघानेवमेवातिवाहयेत् ॥ २ ॥  
नाधिरोहेदनड्वाहं प्राणैः कण्ठगतैरपि ॥  
कञ्चुकं न परीदध्याद्वासो न विकृतं न्यसेत्॥३॥  
अपृष्ट्वा तु सुतान्किञ्चिन्न कुर्याद्भर्तृतत्परा ॥  
एवं चर्यापरा नित्यं विधवापि शुभा मता ॥ ४ ॥  
एवं धर्मसमायुक्ता विधवापि पतिव्रता ॥  
पतिलोकानवाप्नोति नभवेत्क्वापि दुःखभाक् ॥५॥  
न गङ्गया तया भेदो या नारी पतिदेवता ॥  
उमाशिवसमा साक्षात्त स्मात्तां पूजयेद्बुधः ॥६॥  
बृहस्पतिरुवाच ॥  
गङ्गास्नानफलं त्वेतद्यज्जातं तव दर्शनम् ॥  
लोपामुद्रे महामातर्भर्तृपादाम्बुजेक्षणे ॥ ७ ॥  
इति स्तुत्वा महाभागां राजपुत्रीं पतिव्रताम् ॥  
प्रणम्य च गुरुः प्राह मुनिं सर्वार्थकोविदः ॥ ८. ॥  
प्रणवस्त्वं श्रुतिरियं क्षमैषा त्वं स्वयं तपः ॥  
सत्क्रियेयं फलं त्वं हि धन्योसीति महामुने ॥ ९ ॥  
इदं पातिव्रतं तेजो ब्रह्मतेजो भवान्परम् ॥  
तत्राप्येतत्तपस्तेजः किमसाध्यतमं तव ॥ 4.1.4.११० ॥  
तव नाविदितं किञ्चित्तथापि च वदाम्यहम् ॥  
यदर्थमागता देवास्तन्मुनेत्र निशामय ॥ ११ ॥  
अयं शतमखः श्रीमान्वृत्रहा कुलिशायुधः ॥  
सिद्ध्यष्टकं हि यद्द्वारि दृक्प्रसादं समीक्षते ॥ १२ ॥  
यस्यपुर्याः परिसरे कामधेनु व्रजश्चरेत् ॥  
यत्पौराः कल्पवृक्षाणां नित्यं छायासु शेरते ॥ १३ ॥  
यद्रथ्यासु च तिष्ठन्ति ते चिन्तामणिकर्कराः ॥  
अयमग्निर्जगद्योनिर्धर्मराजस्त्वयं पुनः ॥ १४ ॥  
निर्ऋतिर्वरुणोवायुःश्रीदरुद्रादयस्त्वमी ॥  
आराध्यन्ते च चारित्रैः सर्वकामार्थ मीश्वराः ॥ १५ ॥  
ममभ्यर्थयितारोमी त्वं याच्यस्तु जगत्कृते ॥  
वाङ्मात्रोद्यमसाध्यं तत्तवविश्वोपकारकम् । १६ ।  
कश्चिच्छैलो विन्ध्यनामा भानुमार्गावरोधकः ॥  
वर्धितः स्पर्धया मेरोस्तद्वृद्धिं त्वं निवारय ॥१७॥  
ये च स्वभावकठिना ये च मार्गावरोधकाः ॥  
ये स्पर्द्धया वृद्धिमन्तस्तद्वृद्धिर्वर्धिताऽशुभा ॥ १८॥  
इति श्रुत्वा गुरोर्वाक्यमविचार्य महामुनिः ॥  
क्षणं मुनिःसमाधाय तथेति प्रत्युवाच ह ॥ १९ ॥  
साधयिष्यामि वः कार्यं विसर्ज्येति दिवौकसः ॥  
पुनश्चिन्तापरो भूत्वाऽगस्तिर्ध्यानपरोभवत् ॥ 4.1.4.१२० ॥  
वेदव्यास उवाच ॥ ॥  
इमं पतिव्रताध्यायं श्रुत्वा स्त्रीपुरुषोपिवा ॥  
पापकञ्चुकमुत्सृज्य शक्रलोकं प्रयास्यति ॥ १२१ ॥  
इति श्रीस्कान्दे महापुराणे एकाशीतिसाहस्र्यां संहितायां चतुर्थै काशीखण्डे पूर्वार्द्धे पतिव्रताख्यानन्नाम चतुर्थोऽध्यायः ॥ ४ ॥