+++
title = "०१९ धुवोपदेशः"

+++
शिवशर्मोवाच ॥  
तिष्ठन्नेकेन पादेन कोयं भ्रमति सत्तमौ ॥  
अनेकरशनाव्यग्र हस्ताग्रो व्यग्रलोचनः ॥१॥  
त्रिलोकीमण्डपस्तम्भ सन्निभोभाभिरावृतः ॥  
अतुलं ज्योतिषां राशिं तुलया तुलयन्निव॥२॥  
सूत्रधार इव व्योम व्यायामपरिमापकः ॥  
त्रैविक्रमोङ्घ्रिदण्डो वा प्रोद्दण्डो गगनाङ्गणे ॥ ३ ॥  
अथवाम्बरकासारसारयूपस्वरूपधृक् ॥  
कोयं कथय तं देवौ कृपया परया मम ॥ ४ ॥  
निशम्येति वचस्तस्य वयस्यस्य विमानगौ॥  
प्रणयादाहतुस्तस्मै ध्रुवां ध्रुवकथां गणौ ॥५॥  
॥ गणावूचतुः ॥ ॥  
मनोः स्वायम्भुवस्यासीदुत्तानचरणः सुतः ॥  
तस्य क्षितिपतेर्विप्र द्वौ सुतौ सम्बभूवतुः ॥ ६ ॥  
सुरुच्यामुत्तमो ज्येष्ठः सुनीत्यां तु ध्रुवो परः ॥  
मध्ये सभं नरपतेरुपविष्टस्य चैकदा ॥ ७ ॥  
सुनीत्या राजसेवायै नियुक्तोऽलङ्कृतोर्भकः ॥  
ध्रुवो धात्रेयिकापुत्रैः समं विनयतत्परः ॥ ८ ॥  
स गत्वोत्तानचरणं क्षोणीशं प्रणनाम ह ॥  
दृष्ट्वोत्तमं तदुत्सङ्गे निविष्टं जनकस्य वै ॥ ९ ॥  
प्रोच्चसिंहासनस्थस्य नृपतेर्बाल्यचापलात् ॥  
आरोढुकामस्त्वभवत्सौनीतेयस्तदा ध्रुवः ॥ 4.1.19.१० ॥  
आरुरुक्षुमवेक्ष्यामुं सुरुचिर्धुवमब्रवीत् ॥  
दौर्भगेय किमारोढुमिच्छेरङ्कं महीपतेः ॥ ११ ॥  
बालबालिशबुद्धित्वादभाग्या जठरोद्भव ॥  
अस्मिन्सिंहासने स्थातुं न त्वया सुकृतं कृतम् ॥ ॥ १२ ॥  
यदि स्यात्सुकृतं तत्किं दुर्भगोदरगोऽभवः ॥  
अनेनैवानुमानेन बुध्यस्व स्वाल्पपुण्यताम् ॥ १३ ॥  
भूत्वा राजकुमारोपि नालङ्कुर्या ममोदरम् ॥  
सुकुक्षिजममुं पश्य त्वमुत्तममनुत्तमम् ॥ १४ ॥  
अधिजानुधराजानेर्मानेन परिबृंहितम् ॥  
प्रांशोः सिंहासनस्यास्य रुचिश्चेदधिरोहणे ॥ १५ ॥  
कुक्षिं हित्वा किमवसः सुरुचेश्च सुरोचिषम् ॥  
मध्ये भूपसभं बालस्तयेति परिभर्त्सितः ॥ १६ ॥  
पतन्निपीतबाष्पाम्बुर्धैर्यात्किञ्चिन्न चोक्तवान् ॥  
उचिताऽनुचितं किञ्चिन्नोचिवान्सोपि पार्थिवः ॥ १७ ॥  
नियन्त्रितो महिष्याश्च तस्याः सौभाग्यगौरवात् ॥  
विमृज्य च सभालोकं शोकं सम्मृज्य चेष्टितैः ॥ १८ ॥  
शैशवैः स शिशुर्नत्वा नृपं स्वसदनं ययौ ॥  
सुनीतिर्नीतिनिलयमवलोक्याथ बालकम् ॥ १९ ॥  
सुखलक्ष्म्यैवचाज्ञासीद्ध्रुवं समवमानितम् ॥  
अभिसृत्य च तं बालं मूर्ध्न्युपाघ्राय सा सकृत् ॥ 4.1.19.२० ॥  
किञ्चित्परिम्लानमिव ससान्त्वं परिषस्वजे ॥  
अथ दृष्ट्वा सुनीतिं स रहोन्तः पुरवासिनीम् ॥२१॥  
दीर्घं निःश्वस्य बहुशो मातुरग्रे रुरोद ह ॥  
सान्त्वयित्वाश्रुनयना वदनं परिमार्ज्य च ॥ २२ ॥  
दुकूलाञ्चल सम्पर्कैर्मृदुलैर्मृदुपाणिना ॥  
पप्रच्छ तनयं माता वद रोदनकारणम् ॥  
विद्यमाने नरपतौ शिशो केनापमानितः ॥ २३ ॥  
अपोथसमुपस्पृश्य ताम्बूलं परिगृह्य च ॥  
मात्रा पृष्टः सोपरोधं ध्रुवस्तां पर्यभाषत ॥२४ ॥  
सम्पृच्छे जननि त्वाहं सम्यक्शम्स ममाग्रतः ॥  
भार्यात्वेपि च सामान्ये कथं सा सुरुचिः प्रिया ॥ २५ ॥  
कथं न भवती मातः प्रिया क्षितिपतेरसि ॥  
कथमुत्तमतां प्राप्त उत्तमः सुरुचेः सुतः ॥ २६ ॥  
कुमारत्वेपि सामान्ये कथं त्वहमनुत्तमः ॥  
कथं त्वं मन्दभाग्यासि सुकुक्षिः सुरुचिः कथम् ॥२७॥  
कथं नृपासनं योग्यमुत्तमस्य कथं न मे ॥  
कथं मे सुकृतं तुच्छमुत्तमस्योत्तमं कथम् ॥ २८ ॥  
इति श्रुत्वा वचस्तस्य सुनीतिर्नीतिमच्छिशोः ॥  
किञ्चिदुच्छ्वस्य शनकैः शिशुकोपोपशान्तये ॥ २९ ॥  
स्वभावमधुरां वाणीं वक्तुं समुपचक्रमे ॥  
सापत्नं प्रतिघं त्यक्त्वा राजनीतिविदांवरा ॥4.1.19.३०॥  
॥ सुनीतिरुवाच ॥ ॥  
अयि तात महाबुद्धे विशुद्धेनान्तरात्मना ॥  
निवेदयामि ते सर्वं माऽपमाने मतिं कृथाः ॥ ३१ ॥  
तया यदुक्तं तत्सर्वं तथ्यमेव न चान्यथा ॥  
सापत्युर्महिषीराज्ञो राज्ञीनामति वल्लभा ॥ ३२ ॥  
तया जन्मान्तरे तात यत्पुण्यं समुपार्जितम् ॥  
तत्पुण्योपचयाद्राजा सुरुच्यां सुरुचिर्भृशम् ॥ ३३ ॥  
मादृश्यो मन्दभाग्यायाः प्रमदासु प्रतिष्ठिताः ॥  
केवलं राजपत्नीत्ववादस्तासु न तद्रुचिः ॥ ३४ ॥  
महा सुकृतसम्भारैरुत्तमश्चोत्तमोदरे ॥  
उवास तस्याः पुण्या या नृपसिंहासनोचितः ॥ ३५ ॥  
आतपत्रं च चन्द्राभं शुभे चापि च चामरे ॥  
भद्रासनं तथोच्चं च सिन्धुराश्च मदोद्धुराः ॥ ३६ ॥  
तुरङ्गमाश्च तुरगास्त्वनाधिव्याधिजीवितम् ॥  
निःसपत्नं शुभं राज्यं प्राज्यं हरिहरार्चनम् ॥ ३७ ॥  
विपुलं च कलाज्ञानमधीतमपराजितम् ॥  
तथा जयोरिषड्वर्गे स्वभावात्सात्त्विकी मतिः ॥ ३८ ॥  
दृष्टिः कारुण्यसम्पूर्णा वाणी मधुरभाषिणी ॥  
अनालस्यं च कार्येषु तथा गुरुजने नतिः ॥ ३९ ॥  
सर्वत्र शुचिता तात सा परोपकृतिः सदा ॥  
और्जस्वला मनोवृत्तिः सदैवादीनवादिता ॥ ॥ 4.1.19.४० ॥  
सदोजिरे च पाण्डित्यं प्रागल्भ्यं चरणाङ्गणे ॥  
आर्जवं बन्धुवर्गेषु काठिन्यं क्रयविक्रये ॥ ४१ ॥  
मार्दवं स्त्रीप्रयोगेषु वत्सलत्वं प्रजासु च ॥  
ब्राह्मणेभ्यो भयं नित्यं वृद्धवृत्त्युपजीवनम् ॥ ४२ ॥  
वासो भागीरथीतीरे तीर्थे वा मरणं रणे ॥  
अपराङ्मुखताऽर्थिभ्यः प्रत्यर्थिभ्यो विशेषतः ॥ ४३ ॥  
भोगः परिजनैः सार्धं दानावन्ध्यदिनागमः ॥  
विद्याव्यसनिता नित्यं नित्यं पित्रोरुपस्थितिः ॥ ४४ ॥  
यशसः सञ्चयो नित्यं नित्यं धर्मस्य सञ्चयः ॥  
स्वर्गापवर्गयोः सिद्धिः सदा शीलस्य मण्डनम् ॥ ४५ ॥  
सद्भिश्च सङ्गतिर्नित्यं मैत्री च पितृमित्रकैः ॥  
इतिहासपुराणानामुत्कण्ठा श्रवणे सदा ॥ ४६ ॥  
विपद्यपि परं धैर्यं स्थैर्यं सम्पत्समागमे ॥  
गाम्भीर्यं वाग्विलासेषु औदार्यं पात्रपाणिषु ॥ ४७ ॥  
देहे परैका कृशता तपोभिर्नियमैर्यमैः ॥  
एतैर्मनोरथफलैः फलत्येव तपोद्रुमाः ॥ ४८ ॥  
तस्मादल्पतपस्त्वाद्वै त्वं चाहं च महामते ॥  
प्राप्यापि राजसान्निध्यं राजलक्ष्म्या न भाजनम् ॥ ४९ ॥  
मानापमानयोस्तस्मात्स्वकृतं कारणं परम् ॥  
स्रष्टापि नापमार्ष्टुं तत्परीष्टे स्वकृतां कृतिम् ॥  
मा शोचस्त्वमतः पुत्र दिष्टमिष्टं समर्पयेत् ॥4.1.19.५० ॥  
इत्याकर्ण्य सुनीत्यास्तन्महावाक्यं सुनीतिमत् ॥  
सौनीते यो ध्रुवोवाचमाददे वक्तुमुत्तरम् ॥ ५१ ॥  
ध्रुव उवाच ॥ ॥  
जनयित्रि सुनीते मे शृणु वाक्यमनाकुलम् ॥  
मा बाल इति मत्वा मामवमंस्थास्तपस्विनि ॥ ५२ ॥  
यद्यहं मानवे वंशे जातोस्म्यत्यन्त पावने ॥  
उत्तानपादतनयस्त्वदीयोदर सम्भवः ॥५३॥  
तप एव हि चेन्मातः कारणं सर्वसम्पदाम् ॥  
तत्तदासादितं विद्विपदमन्यैर्दुरासदम् ॥ ५४ ॥  
एकमेव हि साहाय्यं कुरु मातरतन्द्रिता ॥  
अनुज्ञा दानमात्रं च आशीर्भिरभिनन्दय ॥ ॥ ५५ ॥  
सापि ज्ञात्वा महावीर्यं कुमारं कुक्षिसम्भवम् ॥  
महत्योत्साहसं पत्त्या राजमानमुवाच तम् ॥ ५६ ॥  
अनुज्ञातुं न शक्ताऽहं त्वामुत्तानशयाङ्गज ॥  
साष्टैकवर्षदेशीयन्तथापि कथयाम्यहम् ॥ ५७ ॥  
सपत्नीवाक्यभल्लीभिर्भिन्ने महति मे हृदि ॥  
तव बाष्पौघवारीणि न तिष्ठन्ति करोमि किम् ॥ ५८ ॥  
तानि मन्येऽत्र मार्गेण स्रवन्त्यविरतं शिशो ॥  
स्रवन्तीश्च चिकीर्षन्ति प्रतिकूल जलाः किल ॥ ५९ ॥  
त्वदेकतनया तात त्वदाधारैकजीविता ॥  
त्वमङ्गयष्टिरसि मे त्वन्मुखासक्तलोचना ॥ 4.1.19.६० ॥  
लब्धोसि कतिभिः कष्टैरिष्टाः सम्प्रार्थ्य देवताः ॥  
त्वन्मुखेन्दूदये तात मन्मनः क्षीरनीरधिः ॥ ६१ ॥  
आनन्दपयसापूर्य कुचावुद्वेलितो भवेत् ॥  
त्वदङ्गसङ्गसम्भूत सुखसन्दोह शीतला ॥ ६२ ॥  
सुखंशये सुशयने प्रावृत्य पुलकाम्बरम् ॥  
अपोऽथ समुपस्पृश्य ताम्बूलं परिगृह्य च ॥६३॥  
त्वदास्यस्यौष्ठपुटक दुग्धवार्धि विवर्धिताम् ॥  
सुधासुधांशुवदनधयत्यपि धिनोमि न ॥ ६४ ॥  
त्वदीयः शीतलालापः प्राप श्रुतिपथं यदा ॥  
सपत्नीवाक्यदवथुस्तदैवत्यात्स वेपथुः ॥६५॥  
यदङ्ग निद्रासिचिरं ध्यायन्त्यस्मि तदेत्यहम् ॥  
कदा निद्रा दरिद्रोसौ भवितार्कोदयेऽब्जवत् ॥६६॥  
यदोपेया गृहान्वत्स खेलित्वा बालखेलनैः ॥  
तदानर्घ्यार्घ्यमुत्स्रष्टुं स्तनौस्यातामिवोन्मुखौ ॥ ॥ ६७ ॥  
यदा सौधाद्विनिर्यायाः पद्मरेखाङ्कितं पदम् ॥  
प्राणानां ते यियासूनां तदा तदवलम्बनम् ॥ ६८ ॥  
यदायदा बहिर्यासि पुत्र त्रिचतुरं पदम् ॥  
तदातदा मम प्राणः कण्ठप्राघुणिकी भवेत् ॥ ६९ ॥  
चित्रं पुत्र त्वरयति यातुं मे मानसाण्डजः ॥  
सुधाधाराधर इव बहिश्चिरयति त्वयि ॥ 4.1.19.७० ॥  
अथ तिष्ठन्तु कठिनाः प्राणाः कण्ठाटवीतटे ॥  
तपस्यन्तोतिसन्तप्तास्तपसे त्वयि यास्यति ॥ ७१ ॥  
इत्यनुज्ञामनुप्राप्य जननी चरणाम्बुजौ ॥  
क्षणं मौलिजजम्बाल जडौ कृत्वा ध्रुवो ययौ ॥ ७२ ॥  
तयापि धैर्यसूत्रेण सुनीत्या परिगुम्फ्य च ॥  
नेत्रेन्दीवरजामाला ध्रुवस्योपायनीकृता ॥ ७३ ॥  
मात्रातन्मार्गरक्षार्थं तदा तदनुगीकृताः ॥  
परैरवार्यप्रसराः स्वाशीर्वादाः परःशताः ॥ ७४ ॥  
स्वसौधात्स विनिर्गत्य बालोऽबालपराक्रमः ॥  
अनुकूलेन मरुता दर्शिताध्वाऽविशद्वनम् ॥ ७५ ॥  
समरुत्तरुशाखाग्र प्रसारणमिषेण सः ॥  
कृताहूतिरिव प्रेम्णा वनेन वनमाविशत् ॥ ७६ ॥  
समातृदैवतोभिज्ञः केवलं राजवर्त्मनि ॥  
न वेद काननाध्वानं क्षणं दध्यौ नृपात्मजः ॥ ७७ ॥  
यावदुन्मील्य नयने पुरः पश्यति स ध्रुवः ॥  
तावद्ददर्श सप्तर्षीनतर्कित गतीन्वने ॥ ७८ ॥  
वालिशेष्वसहायेषु भवेद्भाग्यं सहायकृत् ॥  
अरण्यान्यां रणे गेहे ततो भाग्यं हि कारणम् ॥ ॥७९॥  
क्व राजतनयो बालो गहनं क्व च तद्वनम् ॥  
बलात्स्वसात्प्रत्कुर्वत्यै नमस्ते भवितव्य ते ॥4.1.19.८०॥  
यत्र यस्य हि यद्भाव्यं शुभं वाऽशुभमेव च ॥  
आकृष्यभाविनी रज्जुस्तत्र तस्य हि दापयेत ॥ ८१ ॥  
अन्यथा विदधात्येष मानवो बुद्धिवैभवात् ॥  
भगवत्या भवित्र्याऽसौ विदध्याद्विधिरन्यथा ॥ ८२ ॥  
नवयो न च वै चित्र्यं न चित्रं विदधेहितम् ॥  
न बलं नोद्यमः पुंसां कारणं प्राक्कृतं कृतम् ॥८३ ॥  
अथ दृष्ट्वा स सप्तर्षीन्सप्तसप्त्यतितेजसः ॥  
भाग्यसूत्रैरिवाकृष्योपनीतान्प्रमुमोद ह ॥ ८४ ॥  
तिलकाङ्कित सद्भालान्कुशोपग्रहिताङ्गुलीन् ॥  
कृष्णाजिनोपविष्टांश्च यज्ञसूत्रैरलङ्कृतान् ॥ ८५ ॥  
साक्षसूत्रकरान्किञ्चिद्विनिमीलितलो चनान् ॥  
सुधौतसूक्ष्मकाषायवासः प्रावरणान्वितान ॥ ८६ ॥  
अकाण्डेपि महाभागान्मिलितान्सप्तनीरधीन् ॥  
चित्रं विपद्विनिर्मग्नानुद्दिधीर्षूनिव प्रजाः ॥ ८७ ॥  
उपगम्य विनम्रः स प्रबद्धकरसम्पुटः ॥  
ध्रुवो विज्ञापयाञ्चक्रे प्रणम्य ललितं वचः ॥ ८८ ॥  
॥ ध्रुव उवाच ॥ ॥  
अवैत मां मुनिवराः सुनीत्युदरसम्भवम्॥  
उत्तानपादतनयं ध्रुवं निर्विण्णमानसम् ॥ ८९ ॥  
इदं वनमनुप्राप्तं सनाथं युष्मदङ्घ्रिभिः ॥  
प्रायोनभिज्ञं सर्वत्र महर्द्ध्युषितमानसम् ॥4.1.19.९०॥  
ते दृष्ट्वोर्जस्वलं बालं स्वभाव मधुराकृतिम् ॥  
अनर्घ्यनयनेपथ्यं मृदुगम्भीरभाषिणम् ॥ ९१ ॥  
उपोपवेश्य शिशुकं प्रोचुर्वै विस्मिता भृशम् ॥  
अहोबालविशालाक्ष महाराज कुमारक ॥ ९२ ॥  
विचार्यापि न जानीमो वद निर्वेदकारणम् ॥  
अद्य ते ह्यर्थचिन्ता नो क्वापमानः प्रसूर्गृहे ॥ ९३ ॥  
नीरुक्छरीरसम्पत्तिर्निवेदे किं नु कारणम् ॥  
अनवाप्ताभिलाषाणां वैराग्यं जायते नृणाम् ॥ ९४ ॥  
सप्तद्वीपपतेराज्ञः कुमारस्त्वं तथा कथम् ॥  
स्वभावभिन्नप्रकृतौ लोकेस्मिन्न मनोगतम् ॥ ९५ ॥  
अवगन्तुं हि शक्येत यूनो वृद्धस्य वा शिशोः ॥  
इति श्रुत्वा वचस्तेषां सहजप्रेमनिर्भरम् ॥ ९६ ॥  
वाचं जग्राह स तदा शिशुः प्रांशुमनोरथः  
॥ध्रुव उवाच ॥ ॥  
प्रेषितो राजसेवार्थं जनन्याऽहं मुनीश्वराः ॥ ९७ ॥  
राजाङ्कमारुरुक्षुर्हि सुरुच्या परिभर्त्सितः ॥  
उत्तमं चोत्तमीकृत्य मां च मन्मातरं तथा ॥९८॥  
धिक्कृत्य प्रशशम्स स्वं निर्वेदे कारणं त्विदम् ॥  
निशम्येति शिशोर्वाक्यं परस्परमवेक्ष्य ते ॥९९॥  
क्षात्रमेव शशंसुस्तदहो बालेपि न क्षमा॥ 4.1.19.१०० ॥  
ऋषय ऊचुः ॥ ॥  
किमस्माभिरहो कार्यं कस्तवास्ति मनोरथः ॥  
ज्ञातो भवतु तावत्स नः श्रवो गोचरी कुरु ॥ १ ॥  
॥ ध्रुव उवाच ॥ ॥  
मुनयो मम यो बन्धुरुत्तमश्चोत्तमोत्तमः ॥  
पित्रा दत्तं च सोऽध्यास्तां तद्भद्रासनमुत्तमम् ॥ २ ॥  
भवत्कृतं हि साहाय्यमेतदिच्छामि सुव्रताः ॥  
प्रायो जाने न बालत्वादुपदेशस्तदुच्यताम् ॥ ३ ॥  
अनन्यनृपभुक्तं यद्यदन्येभ्यः समुच्छ्रितम् ॥  
इन्द्रादिदुरवापं यत्कथं लभ्यं दुरासदम् ॥ ४ ॥  
पित्रोत्सृष्टं न काङ्क्षामि काङ्क्षामि स्वभुजाजितम् ॥  
मनोरथपथातीतं भवेद्यत्पितुरप्यहो ॥ ५ ॥  
पितृसम्पत्तिभोक्तारः प्रायशो न यशोधनाः ॥  
नरोत्तमास्तु ते ज्ञेया ये पित्राधिक्यदर्शिनः ॥ ६ ॥  
उपार्जितं हि पित्रा ये नाशयन्ति यशःश्रुतम् ॥  
धनं निधनमेवास्तु तेषां दुर्वृत्तचेतसाम् ॥ ७ ॥  
इति श्रुत्वा वचस्तस्य मुनयः सुनयोर्जितम् ॥  
यथार्थमेव प्रत्यूचुर्मरीच्याद्यास्तथा ध्रुवम् ॥ ८ ॥  
मरीचिरुवाच ॥ ॥  
अनर्चिताच्युतपदः पदमापद्यते कथम् ॥  
यथातथात्वमात्थाङ्ग नातथ्यं कथयाम्यहम् ॥ ९ ॥  
अत्रिरुवाच ॥  
अनास्वादितगोविन्दपदाम्बुजरजोरसः ॥  
मनोरथपथातीतं स्फीतं नाकलयेत्पदम् ॥ 4.1.19.११० ॥  
अङ्गिरा उवाच ॥ ॥  
अदवीयः पदं तस्य सर्वासां सम्पदामिह ॥  
कमलाकान्तकान्ताङ्घ्रि कमले यः सुशीलयेत् ॥ ११ ॥  
॥ पुलस्त्य उवाच ॥ ॥  
यस्य स्मरणमात्रेण महापातकसन्ततिः ॥  
परमान्तमवाप्नोति स विष्णुः सर्वदो ध्रुव ॥ १२ ॥  
॥ पुलह उवाच ॥ ॥  
यदाहुः परमं ब्रह्म प्रधान पुरुषात्परम् ॥  
यन्मायया ततं सर्वं सर्वं दास्यति सोच्युतः ॥ १३ ॥  
॥ क्रतुरुवाच ॥ ॥  
यो यज्ञपुरुषो विष्णुर्वेदवेद्यो जनार्दनः ॥  
अन्तरात्माऽस्य जगतः तुष्टः किं न यच्छति ॥ १४ ॥  
॥ वसिष्ठ उवाच ॥ ॥  
यद्भ्रूनर्तनवर्तिन्यः सिद्धयोऽष्टौ नृपात्मज ॥  
तमाराध्य हृषीकेशमपवर्गोप्यदूरतः ॥ १५ ॥  
ध्रुव उवाच ॥ ॥  
सत्यमुक्तं मुनीशाना विष्णोराराधनं प्रति ॥  
कथं वा भगवानीज्यः सविधिश्चोपदिश्यताम् ॥१६॥  
॥ मुनय ऊचुः ॥ ॥  
तिष्ठता गच्छता वापि स्वपता जाग्रता तथा ॥  
शयानेनोपविष्टेन जप्यो नारायणः सदा ॥१७॥  
द्वादशाक्षरमन्त्रेण वासुदेवात्मकेन च॥  
ध्यायंश्चतुर्भुजं विष्णुं जप्त्वा सिद्धिं न को गतः ॥ १८ ॥  
अतसीपुष्पसङ्काशं पीतवाससमच्युतम् ॥  
क्षणं सर्वात्मकं पश्यन्को न सिध्यति भूतले ॥१९॥  
पुत्रान्कलत्रमित्राणि राज्यं स्वर्गापवर्गकम् ॥  
वासुदेवं जपन्मर्त्यः सर्वं प्राप्नोत्यसंशयम् ॥ 4.1.19.१२० ॥  
वासुदेव जपासक्तानपिपापकृतो जनान् ॥  
नोपस्पृशन्ति वै विघ्ना यमदूताश्च दारुणाः ॥ २१ ॥  
पितामहेन तेप्येष महामन्त्र उपासितः ॥  
मनुना राज्यकामेन वैष्णवेन महर्द्धिना ॥ २२ ॥  
त्वमप्येतेन मन्त्रेण वासुदेवपरो भव ॥  
यथाभिलषितामृद्धिं क्षिप्रमाप्नुहि सत्तम ॥ २३ ॥  
इत्युक्त्वांऽतर्हिताः सर्वे महात्मानो मुनीश्वराः ॥  
वासुदेवमना भूत्वा ध्रुवोपि तपसे गतः ॥ १२४ ॥ ॥  
इति श्रीस्कान्दे महापुराण एकाशीतिसाहस्यां संहितायां चतुर्थे काशीखण्डे पूवार्द्धे ध्रुवलोकवर्णने धुवोपदेशोनामैकोनविंशतितमोऽध्यायः ॥ १९ ॥