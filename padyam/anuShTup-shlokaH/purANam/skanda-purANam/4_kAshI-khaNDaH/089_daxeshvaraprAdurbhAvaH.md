+++
title = "०८९ दक्षेश्वरप्रादुर्भावः"

+++
॥ स्कन्द उवाच ॥  
पुनः स नारदोऽगस्त्य देव्याः प्राक्समुपागतः ॥  
तद्वृत्तान्तमशेषं च हरायावेदितुं ययौ ॥ १ ॥  
दृष्ट्वा स नारदः शम्भुं नन्दिना सह सङ्कथाम् ॥  
काञ्चित्तर्जनिविन्यास पूर्वं कुर्वन्तमानमत् ॥ २ ॥  
उपाविशच्च शैलादि विसृष्टासनमुत्तमम् ॥  
वैलक्ष्यं नाटयन्किञ्चित्क्षणं जोषं समास्थितः ॥३॥  
आकारेणैव सर्वज्ञस्तद्वृत्तान्तं विवेद ह॥  
अवादीच्च मुनिं शम्भुः कुतो मौनावलम्बनम् ॥ ४ ॥  
शरारिणां स्थितिरियमुत्पत्तिप्रलयात्मिका ॥  
दिव्यान्यपि शरीराणि कालाद्यान्त्येवमेव हि ॥ ५ ॥  
दृश्यं विनश्वरं सर्वं विशेषाद्यदनीश्वरम् ॥  
ततोऽत्र चित्रं किं ब्रह्मन्कङ्कालः कालयेन्न वै ॥६॥  
अभाविनो हि भावस्य भावः क्वापि न सम्भवेत् ॥  
भाविनोपि हि नाभावस्ततो मुह्यन्ति नो बुधाः ॥ ७ ॥  
शम्भूदीरितमाकर्ण्य स इत्थं मुनिपुङ्गवः ॥  
प्रोक्तवान्सत्यमेवैतद्यद्देवेन प्रभाषितम् ॥ ८ ॥  
अवश्यमेव यद्भाव्यं तद्भूतं नात्र संशयः ॥  
परं मां बाधतेत्यन्तं चिन्तैका चित्तमाथिनी ॥ ९ ॥  
नापचीयेत ते किञ्चिन्नोपचीयेत तत्त्वतः ॥  
अव्ययत्वाच्च पूर्णत्वाद्धानिवृद्धी कृतस्त्वयि ॥ 4.2.89.१० ॥  
अहो वराकः संसारः क्व भविष्यत्यनीश्वरः ॥  
आरभ्याद्यदिनं न त्वामर्चयिष्यन्ति केपि यत् ॥ ११ ॥  
यतः प्रजापतिर्दक्षो न त्वामाहूतवान्क्रतौ ॥  
तेनाद्यरीढि तं दृष्ट्वा देवर्षिमनुजा अपि॥ १२ ॥  
तव रीढां करिष्यन्ति किमैश्वर्येण रीढिनाम् ॥  
प्राप्तावहेडना लोके जितकालभया अपि ॥  
अथैश्वर्येण सम्पन्नाः प्रतिष्ठाभाजनं किमु ॥ १३ ॥  
महीयसायुषा तेषां वसुभिर्भूरिभिश्च किम् ॥  
येऽभिमानधनानेह लब्धरीढाः पदेपदे ॥ १४ ॥  
अचेतनाश्च सावज्ञा जीवन्तोपि न कीर्तये ॥  
अभिमानधना धन्या वरं योषित्सुसासती ॥ १५ ॥  
या त्वद्विनिन्दाश्रवणात्तृणीचक्रे स्वजीवितम्॥  
इत्याकर्ण्य महाकालः सम्यग्ज्ञात्वा सतीव्ययम् ॥ १६ ॥  
सत्यं मुने सती देवी तृणीचक्रे स्वजीवितम् ॥  
जोषं स्थिते मुनौ तत्र तन्महाकालसाध्वसात् ॥१७॥  
रुद्रश्चातीवरुद्रोभूद्बहुकोपाग्निदीपितः ॥  
ततस्तत्कोपजाद्वह्निराविरासीन्महाद्युतिः ॥१८॥  
प्रत्यक्षः प्रतिमाकारः कालमृत्युप्रकम्पनः ॥  
उवाच च प्रणम्येशं भुशुण्डीं महतीं दधत् ॥१९॥  
आज्ञां देहि पितः किं ते करवै दास्यमुत्तमम्॥  
ब्रह्माण्डमेककवलं करवाणि त्वदाज्ञया ॥ 4.2.89.२० ॥  
पिबामि चार्णवान्सप्ताप्येकेन चुलुकेन वै ॥  
रसातलं वा पातालं पातालं वा रसातलम् ॥ २१ ॥  
त्वदाज्ञया नयामीश विनिमय्य स्वहेलया ॥  
सलोकपालमिन्द्रं वा धृत्वा केशैरिहानये ॥ २२ ॥  
अपि वैकुण्ठनाथश्चेत्तत्साहाय्यं करिष्यति ॥  
तदा तं कुण्ठितास्त्रं च करिष्यामि त्वदाज्ञया ॥ २३ ॥  
दनुजा दितिजाः के वै वरा कारणदुर्बलाः ॥  
तेषु चोत्कटतां कोपि धत्ते तं प्रणिहन्म्यहम् ॥ २४ ॥  
कालं बध्नामि वा सङ्ख्ये मृत्योर्वा मृत्युमर्थये ॥  
स्थावरेषु चरेष्वत्र मयि कुद्धे रणाङ्गणे ॥ २५ ॥  
त्वद्बलेन महेशान न कोपि स्थैर्यमेष्यति ॥  
ममपादतलाघातादेतद्वै क्षोणिमण्डलम् ॥ २६ ॥  
कदलीदलवद्वाताद्वेपते सरसातलम् ॥  
चूर्णीकरोमि दोर्दण्डघाताच्चैतान्कुलाचलान् ॥ २७ ॥  
किं बहूक्तेन देह्याज्ञां ममासाध्यं न किञ्चन ॥  
त्वत्पादबलमासाद्य कृतं विद्ध्यद्यचिन्तितम् ॥ २८ ॥  
इति प्रतिज्ञां तस्येशः श्रुत्वा कृतममन्यत ॥  
कृतकृत्यमिवात्यन्तं तं मुदा प्रत्युवाच च ॥ २९ ॥  
महावीरोसि रे भद्र मम सर्वगणेष्विह ॥  
वीरभद्राख्यया त्वं हि प्रथितिं परमां व्रज ॥ 4.2.89.३० ॥  
कुरु मे सत्वरं कार्यं दक्षयज्ञं क्षयं नय ॥  
ये त्वां तत्रावमन्यन्ते तत्साहाय्यविधायिनः ॥ ३१ ॥  
ते त्वयाप्यवमन्तव्या व्रज पुत्र शुभोदय ॥  
इत्याज्ञां मूर्ध्नि चाधाय स ततः पारमेश्वरीम् ॥ ३२ ॥  
हरं प्रदक्षिणीकृत्य जग्मिवानतिरंहसा ॥  
ततस्तदनुगाञ्शम्भुः स्वनिःश्वाससमुद्गतान् ॥ ३३ ॥  
शतकोटिमितानुग्रान्गणानन्न्यानवासृजत् ॥  
ते गणा वीरभद्रं तं यान्तं केचित्पुरोगताः ॥ ३४ ॥  
केचित्तदनुगा जाताः केचित्तत्पार्श्वगा ययुः॥  
अम्बरं तैः समाक्रान्तं तेजोवीजित भास्करैः ॥ ३५ ॥  
शृङ्गाग्राणि गिरीणां च कैश्चिदुत्पाटितानि वै ॥  
आचूडमूलाः कैश्चिच्च विधता वै शिलोच्चयाः ॥३६॥  
उत्पाट्य महतो वृक्षान्केचित्प्राप्ता मखाङ्गणम् ॥  
कैश्चिदुत्पाटिता यूपाः केचित्कुण्डान्यपूपुरन् ॥ ३७ ॥  
मण्डपं ध्वंसयामासुः केचित्क्रोधोद्धुरागणाः ॥  
अचीखनन्वै वेदीश्च केचिद्वै शूलपाणयः ॥  
अभक्षयन्हवींष्यन्ये पृषदाज्यं पपुः परे ॥ ३८ ॥  
दध्वंसुरन्नराशींश्च केचित्पर्वतसन्निभान् ॥  
केचिद्वै पायसाहाराः केचिद्वै क्षीरपायिनः ॥ ॥ ३९ ॥  
केचित्पक्वान्नपुष्टाङ्गा यज्ञपात्राण्यचूर्णयन् ॥  
अमोटयन्स्रुचादण्डान्केचिद्दोर्दण्डशालिनः ॥ 4.2.89.४०  
व्यभजञ्छकटान्केचित्पशून्केचिदजीगिलन् ॥  
अग्निं निर्वापयामासुः केचिदत्यग्नितेजसः ॥ ४१ ॥  
स्वयं परिदधुश्चान्ये दुकूलानि मुदा युताः ॥  
जगृहुः केचन पुरा रत्नानां पर्वतं कृतम् ॥ ४२ ॥  
एकेन च भगो देवः पश्यंश्चक्रे विलोचनः ॥  
पूष्णो दन्तावलीमन्यः पातयामास कोपितः ॥ ४३ ॥  
यज्ञः पलायितो दृष्टः केनचिन्मृगरूपधृक् ॥  
शिरोविरहितश्चक्रे तेन चक्रेण दूरतः ॥ ४४ ॥  
एकः सरस्वतीं यान्तीं दृष्ट्वा निर्नासिकां व्यधात् ॥  
अदितेरोष्ठपुटकौ छिन्नावन्येन कोपिना ॥ ४५ ॥  
अर्यम्णो बाहुयुगलं तथोत्पाटितवान्परः॥  
अग्नेरुत्पाटयामास कश्चिज्जिह्वां प्रसह्य च ॥४६॥  
चिच्छेद वायोर्वृषणं पार्षदोन्यः प्रतापवान् ॥  
पाशयित्वा यमं कश्चित्को धर्म इति पृष्टवान् ॥४७॥  
यत्र धर्मे महेशो न प्रथमं परिपूज्यते ॥  
नैर्ऋतं सङ्गृहीत्वान्यः केशेष्वातो्ल्यचासकृत् ॥४८॥  
अनीश्वरं हविर्भुक्तं त्वयेत्या ताडयत्पदा ॥  
कुबेरमपरो धृत्वा पादयोरधुनोद्बलात् ॥ ४९ ॥  
वामयामास बहुशो भक्षिता ह्यध्वराहुतीः ॥  
एकादशाऽपि ये रुद्रा लोकपालैकपङ्क्तयः ॥ 4.2.89.५० ॥  
रुद्राख्या धारणवशात्प्रमथैस्तेऽवहेलिताः ॥  
वरुणोदरमापीड्य प्रमथोन्यो बलेनहि ॥ ५१ ॥  
बहिरुद्गिरयामास यद्दत्तं चेशवर्ज्जितम् ॥  
मायूरीं तनुमासाद्य सहस्राक्षो महामतिः ॥ ५२ ॥  
उड्डीय गिरिमाश्रित्यच्छन्नः कौतुकमैक्षत ॥  
ब्राह्मणान्प्रमथा नत्वा यातयातेतिचाब्रुवन् ॥ ५३ ॥  
प्रमथाः कालयामासुरन्यानपि च याचकान् ॥  
इत्थं प्रमथिते यागे प्रमथैः प्रथमागतैः ॥  
वीरभद्रः स्वतः प्राप्तः प्रमथानीकिनी वृतः ॥५४॥  
यज्ञवाटं श्मशानाभं दृष्ट्वा तैः प्रमथैः पुरा ॥  
अतिशोच्यां दशां नीतं वीरभद्रस्ततो जगौ ॥ ॥ ५५ ॥  
गणाः पश्यत दुर्वृत्तैः प्रारब्धानां च कर्मणाम् ॥  
अनीश्वरैरवस्थेयं कुतो द्वेषो महेश्वरे ॥ ५६ ॥  
ये द्विषन्ति महादेवं सर्वकर्मैकसाक्षिणम् ॥  
धर्मकार्ये प्रवृत्तास्तु ते प्राप्स्यन्तीदृशं दशाम् ॥ ५७ ॥  
क्व स दक्षो दुराचारः क्व च यज्ञभुजः सुराः ॥  
धृत्वा सर्वानानयत यात द्रुततरं गणाः ॥५८॥  
इत्याज्ञा वीरभद्रस्य प्राप्य ते प्रमथा द्रुतम्॥  
यावद्यान्त्यग्रतस्तावदृष्टः कुद्धो गदाधरः ॥ ५९ ॥  
तेन ते प्रमथाः सर्वे महाबलपराक्रमाः ॥  
शुष्कपर्णतृणावस्थां प्रापिता वात्ययेव हि ॥4.2.89.६०॥  
अथ नष्टेषु सर्वेषु प्रमथेषु हरेर्भयात् ॥  
चुकोप वीरभद्रः स प्रलयानलसन्निभः ॥ ६१ ॥  
ददर्श शार्ङ्गिणं चाग्रे स्वगणैश्च परिष्टुतम् ॥  
चतुर्भुजैरसङ्ख्यातैर्जितदैत्यमहाबलैः ॥६२॥  
चक्रिभिर्गदिभिर्जुष्टं खड्गिभिश्चापि शार्ङ्गिभिः ॥  
वीरभद्रस्ततः प्राह दृष्ट्वा तं दैत्यसूदनम् ॥ ६३ ॥  
त्वं तु यज्ञपुमानत्र महायज्ञप्रवर्तकः ॥  
रक्षिता निजवीर्येण दक्षस्य त्र्यक्षवैरिणः ॥ ६४ ॥  
किं वा दक्षं समानीय देहि युध्यस्व वा मया ॥  
न दास्यसि च चेद्दक्षं ततस्तं रक्ष यत्नतः ॥ ६५ ॥  
प्रायशः शम्भुभक्तेषु यतस्त्वं प्रोच्यसेऽग्रणीः ॥  
एकोनेऽब्जसहस्रेप्राग्ददौ नेत्राम्बुजं भवान् ॥ ६६ ॥  
तुष्टेन शम्भुना दत्तं तुभ्यं चक्रं सुदर्शनम् ॥  
यत्साहाय्यमवाप्याजौ त्वं जयेर्दनुजाधिपान् ॥ ६७ ॥  
इत्याकर्ण्य वचस्तस्य वीरभद्रस्य चोर्जितम्॥  
जिज्ञासुस्तद्बलं विष्णुर्वीरभद्रमुवाच ह ॥ ६८ ॥  
त्वं शम्भोः सुत देशीयो गणानां प्रवरोस्यहो ॥  
राजादेशमनुप्राप्य ततोप्यतिबलो महान् ॥ ६९ ॥  
योसि सोस्यहमप्यत्र दक्षरक्षणदक्षधीः ॥  
पश्यामि तव सामर्थ्यं कथं दक्षं हरिष्यसि ॥ 4.2.89.७० ॥  
इत्युक्तो वीरभद्रः स तेन वै शार्ङ्गधन्वना ॥  
प्रमथान्दृष्टिभङ्ग्यैव प्रेरयामास सङ्गरे ॥ ७१ ॥  
अथ तैः प्रमथैर्विष्णोरनुगा गदिता रणे ॥  
आददानास्तृणं वक्त्रे णापिताः पाशवीं दशाम् ॥ ७२ ॥  
ततस्तार्क्ष्यरथः क्रुद्धस्त्वेकैकं रणमूर्धनि ॥  
सहस्रेणसहस्रेण बाणानां हृद्यताडयत् ॥ ७३ ॥  
ते भिन्नवक्षसः सर्वे गणा रुधिरवर्षिणः ॥  
वासन्तीं कैंशुकीं शोभां परिप्रापूरणाजिरे ॥ ७४ ॥  
क्षरन्त इव मातङ्गाः स्रवन्त इव पर्वताः ॥  
मदेन धातुरागेण मिश्रैः शुशुभिरे गणाः ॥ ७५ ॥  
ततः प्रहस्य गणपोऽब्रवीद्वै कुण्ठनायकम् ॥  
हे शार्ङ्गधन्वञ्जाने त्वां त्वं रणाङ्गण पण्डितः ॥ ७६ ॥  
परं युध्यसि दैत्येन्द्रैर्दानवेन्द्रैर्न पार्षदैः ॥  
इत्युक्ता वीरभद्रेण भुशुण्डीकलिताकरे ॥७७॥  
गदिनाऽथ गदा तूर्णं दैत्येन्द्रगिरिरेणुकृत् ॥  
ततः प्रहतवान्वीरो भुशुण्ड्या तं गदाधरम् ॥ ७८ ॥  
तदङ्गसङ्गमासाद्य विदद्रे शतधा तया ॥  
कौमोदकी प्रहारेण वीरभद्रं प्रतापिनम् ॥ ७९ ॥  
जघान वासुदेवोपि तरसाऽज्ञातवेदनम् ॥  
ततः खट्वाङ्गमादाय गदाहस्तं गदाधरम् ॥4.2.89.८०॥  
आताड्य सव्यदोर्दण्डे गदां भूमावपातयत् ॥  
कुपितोयं मधुद्वेषी चक्रेणाताडयच्च तम् ॥ ८१ ॥  
स च चक्रं समागच्छद्दृष्ट्वा सस्मार शङ्करम् ॥  
शङ्करस्मरणाच्चक्रं मनाग्वक्रत्वमाप्य च ॥  
कण्ठमासाद्यवीरस्य सम्यग्जातं सुदर्शनम् ॥८२॥  
तेन चक्रेण शुशुभे नितरां स गणेश्वरः ॥  
वीरलक्ष्म्यावृत इव समरे विजयस्रजा ॥ ८३ ॥  
ततः सुदर्शनं दृष्ट्वा तत्कण्ठाभरणं हरिः ॥  
मनाक्स चकितं स्मित्वा ततो जग्राह नन्दकम् ॥ ८४ ॥  
सनन्दकं करं तस्य प्रोद्यतं मधुविद्विषः ॥  
पश्यतां दिविसिद्धानां स्तम्भयामास हुङ्कृता ॥ ८५ ॥  
अभ्यधावच्च वेगेन गृहीत्वा शूलमुज्ज्वलम् ॥  
यावज्जिघांसति हरिं तावदाकाशवाचया ॥ ८६ ॥  
वारितो गणराजः स मा कार्षीः साहसं त्विति ॥  
ततस्तमपहायाशु वीरभद्रो गणोत्तमः ॥ ८७ ॥  
प्राप्य दक्षं विनद्योच्चैर्धिक्त्वामीश्वरनिन्दकम् ॥  
यस्येदृगस्ति सम्पत्तिर्यत्रदेवाः सहायिनः ॥  
स कथं सेश्वरं कर्म न कुर्याद्दक्षतान्दधत् ॥ ८८ ॥  
येनास्येन पवित्रेण भवता निन्दितः शिवः ॥  
चूर्णयामि तदास्यं ते चपेटाभिः समन्ततः ॥८९॥  
इत्युक्त्वा तस्य दक्षस्य हरपारुष्यभाषिणः ॥  
चिच्छेद वदनं वीरश्चपेटशतघातनैः ॥ ॥ 4.2.89.९० ॥  
ततस्त्वदितिमुख्यानां मिलितानां महोत्सवे ॥  
त्रोटयामास कर्णादीन्यङ्गप्रत्यङ्गकानि च ॥ ९१ ॥  
वेणीदण्डाश्च कासाञ्चित्तेनच्छिन्ना महारुषा ॥  
कासाञ्चिच्च कराश्छिन्ना कासाञ्चित्कर्तितास्तनाः ॥ ९२ ॥  
नासापुटांस्तथान्यासां पाटयामास पार्षदः ॥  
चिच्छेद चाङ्गुलीश्चापि तथान्यासां शिवप्रियः॥ ॥ ९३ ॥  
ये ये निनिन्दुर्देवेशं ये ये च शुश्रुवुस्तदा ॥  
तेषां जिह्वाश्रुतीः कोपादच्छिनच्चाकरोद्द्विधा ॥ ९४ ॥  
केचिदुल्लम्बिता यूपे पाशयित्वा दृढं गले ॥  
अधोमुखायै देवेशं विहायात्तं महाहविः ॥ ९५ ॥  
द्विजराजश्च धर्मश्च भृगुमारीचिमुख्यकाः ॥  
अत्यन्तमपमानस्य भाजनं तेन कारिताः ॥ ९६ ॥  
एते जामातरस्तस्य यतो दक्षस्य दुर्धियः ॥  
हित्वा महेश्वरममून्सोपश्यदधिकाञ्शिवात् ॥ ९७ ॥  
तानि कुण्डानि ते यूपास्ते स्तम्भाः स च मण्डपः ॥  
तावेद्यस्तानि पात्राणि तानि हव्यान्यनेकधा ॥ ९८ ॥  
ते च वै यज्ञसम्भारास्ते ते यज्ञप्रवर्तकाः ॥  
ते रक्षपालास्तेमन्त्रा विनेशुर्हेलयाऽखिलाः ॥ ९९ ॥  
स्तोकेनैव हि कालेन यथर्धिः परवञ्चनात् ॥  
अर्जिता नश्यति क्षिप्रं दक्षसम्पद्गताऽशिवा ॥4.2.89.१००॥  
नीते महाक्रतौ तेन सगणेनेदृशीं दशाम् ॥  
विधिर्विधि विलोपाच्च हरं विज्ञाप्य चानयत् ॥१ ॥  
तत्र यत्र मखः सोभूदीदृक्षः शिववर्जितः ॥  
आयातेथ महादेवे वीरभद्रोतिलज्जितः ॥ २ ॥  
नत्वा न किञ्चिदवदद्देवः सर्वमवैत्स्वयम् ॥  
प्रसाद्य देवदेवेशं सुरज्येष्ठोऽब्रवीत्पुनः ॥ ३ ॥  
अपराध्यप्ययं दक्षः सम्प्रसाद्यः कृषानिधे ॥  
यथापूर्वं पुनरमून्सर्वान्कारय शङ्कर ॥ ४ ॥  
यथाविधिः प्रवर्तेत वैदिकः पुनरेव हि ॥  
तथाज्ञा दीयतां शम्भो कर्मसिद्ध्यति सेश्वरम्॥५ ॥  
अनीश्वरासु सर्वासु क्रियासु परमेश्वर ॥  
एवमेव भवत्येव विघ्रजाताः सहस्रशः ॥ ६ ॥  
विचारतो वराकोयम दक्षो भक्ततरस्तव ॥  
कुर्वन्योऽनीश्वरम कर्म परदृष्टान्ततां गतः ॥ ७ ॥  
अन्योपि यो महेशानं हित्वा कर्म करिष्यति ॥  
तस्य तत्कर्मसंसिद्धिर्दक्षस्येव भविष्यति ॥८॥  
अतो न कश्चित्किञ्चिच्च क्वचित्कर्म विना शिवम् ॥  
विधास्यति निशम्यास्य दक्षत्येदृक्ष चेष्टितम् ॥९॥  
विधीरितमिति श्रुत्वा स्मित्वा देवो महेश्वरः ॥  
वीरमाज्ञापयामास यथापूर्वं प्रकल्पय ॥ 4.2.89.११० ॥  
वीरभद्रोपि तत्सर्वं शर्वाज्ञां प्रतिपद्य च ॥  
विना दक्षस्य वदनं यथापूर्वमकल्पपयत् ॥ ११ ॥  
ईश्वरं ये विनिन्दन्ति ते मूकाः पशवो ध्रुवम् ॥  
ततो मेषमुखं दक्षं वीरभद्रो गणो व्यधात् ॥ १२ ॥  
देवो ब्रह्माणमापृच्छय धर्माद्गार्हस्थ्यतश्च्युतः ॥  
सपापं दोहिमप्रस्थं जगाम तपसे ततः ॥ १३ ॥  
अनाश्रमवता पुंसा यतः कालो मनागपि ॥  
मुधा कलयितव्यो न तस्माच्छ्रेयः सदा श्रम ॥ १४ ॥  
अतः स सर्वं तपसां फलदाता महेश्वरः ॥  
तपश्चचार सगणो ब्रह्मा दक्षं त्वशिक्षयत् ॥ १५ ॥  
हरनिन्दा समुद्भूत पापपङ्कं सुदुस्त्यजम् ॥  
यदि क्षालयितुं काङ्क्षा तदा वाराणसीं व्रज ॥ १६ ॥  
प्राप्य वाराणसीं पुण्यां महापापौघहारिणीम् ॥  
कुरु लिङ्गप्रतिष्ठां त्वं तेन शम्भुः स तुष्यति ॥ १७ ॥  
तुष्टे महेश्वरे तुष्टं जगदेतच्चराचरम् ॥  
नान्यत्र पापं ते गन्तृ विना वाराणसीं पुरीम् ॥ १८ ॥  
ब्रह्महत्यादि पापानां प्रायश्चित्तं मनीषिभिः ॥  
प्रोक्तं न हरनिन्दायास्तत्र काश्येव केवलम ।१९॥  
काश्यां लिङ्गप्रतिष्ठायैः कृताऽत्र सुकृतात्मभिः ॥  
सर्वे धर्माः कृतास्तैस्तु त एव पुरुषार्थिनः ॥ 4.2.89.१२० ॥  
इत्याकर्ण्य विधेर्वाक्यं दक्षः प्राप्याथ सत्वरम् ॥  
अविमुक्तं महाक्षेत्रं तताप परमं तपः ॥२१॥  
संस्थाप्य लिङ्गं विधिवल्लिङ्गाराधनतत्परः ॥  
न वेत्ति लिङ्गादपरं स किञ्चिज्जगतीतले ॥ २२ ॥  
दिवानिशं महेशानं परिष्टौति समर्चति ॥  
नमति ध्यायतीक्षेत दक्षो दक्षप्रजापतिः ॥२३॥  
एकचित्तस्य दक्षस्य ध्यायतो लिङ्गमैश्वरम् ॥  
समाः सहस्रमगमन्मितं द्वादशसङ्ख्यया ॥।२४॥।  
मेनां यावत्सती प्राप्य हिमाचलपतिव्रताम् ॥  
उमारूपाति तपसा पतिं प्राप पिनाकिनम् ॥२५॥  
तावत्स दक्षस्तपसि निश्चलो लिङ्गमार्चयत् ॥  
ततः काशीं समासाद्य सह भर्त्रा गिरीन्द्रजा ॥२६॥  
दृष्ट्वा तं निश्चलहृदं शिवलिङ्गार्चने रतम् ॥  
हरं व्यजिज्ञपद्देवी क्षीणोयं तपसा विभो ॥ २७ ॥  
प्रसादय कृपासिन्धो वरणैनं प्रजापतिम् ॥  
इत्युक्तोऽपर्णया शम्भुः प्राह तं दक्षमीशिता ॥ २. ॥  
वरं ब्रूहि महाभाग दास्यामि मनसेप्सितम् ॥  
इतीशोदितमाकर्ण्य प्रणम्य बहुशो हरम् ॥२९॥  
स्तुत्वा नानाविधैः स्तोत्रैः प्रसन्नं वीक्ष्य शङ्करम् ॥  
प्रोवाच देवदेवेशं यदि देयो वरो मम ॥ 4.2.89.१३० ॥  
तत्त्वदीय पदद्वन्द्वे निर्द्वन्द्वा भक्तिरस्तु मे ॥  
इदं च ते महालिङ्गं यन्मयाऽत्र प्रतिष्ठितम् ॥  
अस्मिँल्लिङ्गे त्वया नाथ स्थातव्यं सर्वदैव हि ॥ ३१ ॥ ।  
मयापराद्धं यद्देव तत्क्षन्तव्यं कृपानिधे ॥  
एत एव वराः सन्तु क्रिमन्यैरुत्तमैर्वरैः ॥३२॥  
इति श्रुत्वा महादेवः प्रसन्नोतितरां भवः ॥  
प्रोवाच च यदुक्तं ते तत्तथास्तु न चान्यथा ॥ ३३॥  
अन्यच्च ते वरं दद्यां तच्छृणुष्व प्रजापते ॥  
यत्त्वया स्थापितं लिङ्गमेतद्दक्षेश्वराभिधम् ॥ ३४ ॥  
अस्य संसेवनात्पुंसामपराधसहस्रकम्॥  
क्षमिष्येहं न सन्देहस्तस्मात्पूज्यमिदं जनैः ॥ ३५ ॥  
त्वं तु लिङ्गार्चनादस्मात्सर्वमान्यो भविष्यसि ॥  
परार्धद्वितयप्रान्ते ततो मोक्षमवाप्स्यसि ॥ ३६ ॥  
इत्युक्त्वा देवदेवेशस्तस्मिँल्लिङ्गे लयं ययौ ॥  
दक्षोपि गतवान्गेहं परिप्राप्तमनोरथः ॥ ३७॥  
॥ स्कन्द उवाच ॥ ॥  
इत्यगस्त्य समाख्यातो दक्षेश्वरसमुद्भवः ॥  
यं श्रुत्वा मुच्यते जन्तुरपराध शतैरपि ॥।३५॥  
श्रुत्वाख्यानमिदं पुण्यं दक्षेश्वरसमुद्भवम् ॥  
नरो न लिप्यते पापैरपराधालयोपि हि ॥ १३९ ॥ ॥  
इति श्रीस्कान्दे महापुराण एकाशीति साहस्र्यां संहितायां चतुर्थे काशीखण्ड उत्तरार्धे दक्षेश्वरप्रादुर्भावोनाम नवाशीतितमोऽध्यायः ॥ ८९ ॥ ॥