+++
title = "००३ अगस्त्याश्रमवर्णनम्"

+++
सूत उवाच ॥  
भगवन्भूतभव्येश सर्वज्ञानमहानिधे ॥  
अवाप्य काशीं गीर्वाणैः किमकारि वदाच्युत ॥ १ ॥  
अधीत्येमां कथां दिव्यां न तृप्तिमधियाम्यहम् ॥  
शेवधिस्तपसां देवैरगस्तिः प्रार्थितः कथम् ॥ २ ॥  
कथं विन्ध्योप्यवाप स्वां प्रकृतिं तादृगुन्नतः ॥  
तववागमृताम्भोधौ मनो मे स्नातुमुत्सुकम् ॥ ३ ॥  
इति कृत्स्नं समाकर्ण्य व्यासः पाराशरो मुनिः ॥  
श्रद्धावते स्वशिष्याय वक्तुं समुपचक्रमे ॥ ४ ॥  
पाराशर उवाच ॥  
शृणु सूत महाबुद्धे भक्तिश्रद्धासमन्वितः ॥  
शुकवैशम्पायनाद्याः शृण्वन्त्वेते च बालकाः ॥५ ॥  
ततो वाराणसीं प्राप्य गीर्वाणाः समहर्षयः ॥  
अविलम्बं प्रथमतो म णिकर्ण्यां विधानतः ॥ ६ ॥  
सचैलमभिमज्ज्याथ कृतसन्ध्यादिसत्क्रियाः ॥  
सन्तर्प्य तर्प्यादिपितॄन्कुशगन्धतिलोदकैः ॥ ७ ॥  
तीर्थवासार्थिनः सर्वान्सन्तर्प्य च पृथक्पृथक् ॥  
रत्नैर्हिरण्यवासोभिरश्वाभरणधेनुभिः ॥ ८ ॥  
विचित्रैश्च तथा पात्रैः स्वर्णरौप्यादि निर्मितैः ॥  
अमृतस्वादुपक्वान्नैः पायसै श्च सशर्करैः ॥ ९ ॥  
सगोरसैरन्नदानैर्धान्यदानैरनेकधा ॥  
गन्धचन्दनकर्पूरैस्ताम्बूलैश्चारुचामरैः ॥ ॥ 4.1.3.१० ॥  
सतूलैर्मृदुपर्यङ्कैर्दीपिकादर्पणासनैः ॥  
शिबिकादासदासीभिर्विमानैःपशुभिर्गृहैः ॥ ११ ॥  
चित्रध्वजपताकाभिरुल्लोचैश्चन्द्रचारुभिः ॥  
वर्षाशनप्रदानैश्च गृहोपस्करसंयुतैः ॥ १२ ॥  
उपानत्पादुकाभिश्च यतिनश्च तपस्विनः ॥  
योग्यैः पट्टदुकूलैश्च विविधैश्चित्ररल्लकैः ॥ १३ ॥  
दण्डैः कमण्डलुयुतैरजिनैर्मृगसम्भवैः ॥  
कौपीनैरुच्चमञ्चैश्च परिचारककाञ्चनैः ॥ १४ ॥  
मठैर्विद्यार्थिनामन्नैरतिथ्यर्थं महाधनैः ॥  
महापुस्तकसम्भारैर्लेखकानां च जीवनैः॥१५॥  
बहुधौषधदानैश्च सत्रदानैरनेकशः ॥  
ग्रीष्मे प्रपार्थद्रविणैर्हेमन्तेग्निष्टिकेन्धनैः॥१६॥  
छत्राच्छादनिकाद्यर्थे वर्षाकालोचितैर्बहु॥  
रात्रौ पाठप्रदीपैश्च पादाभ्यञ्जनकादिभिः ॥१७॥  
पुराणपाठकांश्चापि प्रतिदेवालयं धनैः ॥  
देवालये नृत्यगीतकरणार्थैरनेकशः॥१८॥  
देवालय सुधाकार्यैर्जीर्णोद्धारैरनेकधा ॥  
चित्रलेखनमूल्यैश्च रङ्गमालादिमण्डनैः ॥ १९ ॥  
नीराजनैर्गुग्गुलुभिर्दशां गादि सुधूपकैः ॥  
कर्पूरवर्तिकाद्यैश्च देवार्चार्थैरनेकशः ॥ 4.1.3.२० ॥  
पञ्चामृतानां स्नपनैः सुगन्ध स्नपनैरपि ॥  
देवार्थं मुखवासैश्च देवोद्यानैरनेकशः ॥ २१ ॥  
महापूजार्थमाल्यादि गुम्फनार्थैस्त्रिकालतः ॥  
शङ्खभेरीमृदङ्गादिवाद्यनादैः शिवालये ॥ २२ ॥  
घण्टागुडुककुम्भादि स्नानोपस्करभाजनैः ॥  
श्वेतैर्मार्जनवस्त्रैश्च सुगन्धैर्यक्षकर्दमैः ॥ २३ ॥  
जपहोमैः स्तोत्रपाठैः शिवनामोच्चभाषणैः ॥  
रासक्रीडादिसंयुक्तैश्चलनैः सप्रदक्षिणैः ॥ २४ ॥  
एवमादिभिरुद्दण्डैः क्रियाकाण्डैरनेकशः ॥  
पञ्चरात्रमुषित्वा तु कृत्वा तीर्थान्यनेकशः ॥ २५ ॥  
दीनानाथांश्च सन्तर्प्य नत्वा विश्वेश्वरं विभुम् ॥  
ब्रह्मचर्यादिनियमैस्तीर्थमेवं प्रसाध्य च ॥ २६ ॥  
पुनः पुनर्विश्वनाथं दृष्ट्वा स्तुत्वा प्रणम्य च ॥  
जग्मुः परोपकारार्थमगस्तिर्यत्र तिष्ठति ॥ २७ ॥  
स्वनाम्ना लिङ्गमास्थाप्य कुण्डं कृत्वा तदग्रतः ॥  
शतरुद्रियसूक्तेन जपन्निश्चलमानसः ॥ २८ ॥  
तं दृष्ट्वा दूरतो देवा द्वितीयमिव भास्करम् ॥  
ज्वलज्ज्वलनसङ्काशैरङ्गैः सर्वत्रसोज्ज्वलम् ॥ २९ ॥  
साक्षात्किंवाडवाग्निर्वा मूर्त्या वै तप्यते तपः ॥  
स्थाणुवन्निश्चलतरं निर्मलं सन्मनो यथा ॥ 4.1.3.३० ॥  
अथवा सर्व तेजांसि श्रित्वेमां ब्राह्मणीं तनुम् ॥  
शीलयन्ति परं धाम शातंशान्त पदाप्तये ॥ ३१ ॥  
तपनस्तप्यतेऽत्यर्थं दहनोपि हि दह्यते ॥  
यत्तीव्रतपसाद्यापि चपलाऽचपलाभवत् ॥ ३२ ॥  
यस्याश्रमे ऽत्र दृश्यन्ते हिंस्रा अपि समन्ततः ॥  
सत्त्वरूपा अमी सत्त्वास्त्यक्त्वा वैरं स्वभावजम् ॥ ३३ ॥  
शुण्डादण्डेन करटिः सिंहं कण्डूयतेऽभयः ॥  
अष्टापदाङ्के स्वपिति केसरी केसरोद्भटः ॥ ३४ ॥  
सूकरः स्तब्धरोमापि विहाय निजयूथकम् ॥  
चरेद्वनशुनां मध्ये मुस्तान्यस्तेक्षणोबली ॥ ३५ ॥  
भूदारोपि न भूदारं तथाकुर्याद्यथाऽन्यतः ॥  
सर्वा लिङ्गमयी काशी यतस्तद्भीतियन्त्रितः ॥ ३६ ॥  
क्रोडीकृत्य क्रोडपोतं तरक्षुः क्रीडयत्यहो ॥  
शार्दूलबालानुत्सार्य शार्दूलीमेणपोतकः ॥ ३७ ॥  
चलत्पुच्छोथ पिबति फेनिलेनाननेन वै ॥  
स्वपन्तं लोमशं भल्लं वानरश्चलदङ्गुलिः॥३८॥  
यूका संवीक्ष्यवीक्ष्यैव भक्षयेद्दन्तकोटिभिः ॥  
गोलाङ्गूलारक्तमुखानीलां गा यूथथनायकाः॥३९॥  
जातिस्वभावमात्सर्यं त्यक्त्वैकत्र रमन्ति च ॥  
शशाः क्रीडन्ति च वृकैस्तैः पृष्ठलुण्ठनैर्मुहुः॥4.1.3.४०॥  
आखुश्चाखुभुजः कर्णं कण्डूयेत चलाननः ॥  
मयूरपुच्छपुटगो निद्रात्योतुः सुखाधिकम् ॥ ४१ ॥  
स्वकण्ठं घर्षयत्येव केकिकण्ठे भुजङ्गमः ॥  
भुजङ्गमफणापृष्ठे नकुलः स्वकुलोचितम् ॥ ४२ ॥  
वैरं परित्यज्य लुठेदुत्प्लुत्योत्प्लुत्य लीलया ॥  
आलोक्य मूषकं सर्पश्चरन्तं वदनाग्रतः ॥ ४३ ॥  
क्षुधान्धोपि न गृह्णाति सोपि तस्माद्बिभेति नो ॥  
प्रसूयमानां हरिणीं दृष्ट्वा कारुण्यपूर्णदृक् ॥ ४४ ॥  
तद्दृष्टिपातं मुञ्चन्वै व्याघ्रो दूरं व्रजत्यहो ॥  
व्याघ्री व्याघ्रस्य चरितं मृगी मृगविचेष्टितम् ॥  
उभे कथयतो ऽन्योन्यं सख्याविवमुदान्विते ॥४५॥  
दृष्ट्वाप्युद्दण्डकोदण्डं शबरं शम्बरोमृगः ॥  
धृष्टो न वर्त्म त्यजति सोपि कण्डूयतेपि तम् ॥ ४६ ॥  
रोहितोऽरण्यमहिषमुद्धर्षति निराकुलः॥  
चमरीशबरीकेशैः सम्मिमीते स्ववालधिम् ॥४७॥  
गवयः शल्यकश्चाऽयमुभावेकत्रतिष्ठतः ॥  
तीव्रमात्सर्यमुत्सृज्य मुनितेजोनियन्त्रितौ ॥ ४५ ॥  
हुण्डौ च मुण्ड युद्धाय न सज्जेते जयैषिणौ ॥  
एणशावं सृगालोपि मृदुस्पृशति पाणिना॥४९॥  
तृण्वन्ति तृणगुल्मादीन्श्वापदास्त्वापदास्पदम्॥  
लोकद्वये दुःखहंहि धिक्तन्मांसस्य भक्षणम्॥ 4.1.3.५० ॥  
यः स्वार्थं मांसपचनं कुरुते पापमोहितः ॥  
यावन्त्यस्य तु रोमाणि तावत्स नरके वसेत् ॥५१॥  
परप्राणैस्तु ये प्राणान्स्वान्पुष्णं ति हि दुर्धियः ॥  
आकल्पं नरकान्भुक्त्वा ते भुज्यन्तेत्र तैः पुनः॥५२ ॥  
जातुमांसं न भोक्तव्यं प्राणैः कण्ठगतैरपि ॥  
भोक्तव्यं तर्हि भोक्तव्यं स्वमांसं नेतरस्य च ॥ ५३ ॥  
वरमेतेश्वापदा वै मैत्रावरुणि सेवया ॥  
येषां न हिंसने बुद्धिर्नतु हिंसापरा नराः ॥५४ ॥  
बकोपि पल्वले मत्स्यान्नाश्नात्यग्रेचरानपि ॥  
न महान्तोप्यमहतो मत्स्या मत्स्यानदन्ति वै ॥ ५५ ॥  
एकतः सर्वमांसानि मत्स्यमांसं तथकैतः॥  
स्मृतिः स्मृतेति किन्त्वेभिरतोमत्स्याञ्जहत्यमी ॥ ५६ ॥  
श्येनोपि वर्तिकां दृष्ट्वा भवत्येष पराङ्मुखः ॥  
चित्रमत्रापि मधुपा भ्रमन्ति मलिनाशयाः ॥ ५७ ॥  
सुचिरं नरकान्भुक्त्वा मदिरापानलम्पटाः ॥  
मधुपा एव गायन्ते भ्रान्तिभाजः पुनः पुनः ॥ ५८ ॥  
अतएव पुराणेषु गाथेति परिगीयते ॥  
स्फुटार्थात्र पुराणज्ञैर्ज्ञात्वा तत्त्वं पिनाकिनः ॥ ५९ ॥  
क्व मांसं क्व शिवे भक्तिः क्व मद्यं क्व शिवार्चनम् ॥  
मद्यमांसरतानां च दूरे तिष्ठति शङ्करः ॥ 4.1.3.६० ॥  
विना शिवप्रसादं हि भ्रान्तिः क्वापि न नश्यति ॥  
अतएव भ्रमन्त्येते भ्रमराः शिववर्जिताः ॥ ६१ ॥  
इत्याश्रमचरान्दृष्ट्वा तिर्यञ्चोपि मुनीनिव ॥  
अबोधिविबुधैरित्थं प्रभावः क्षेत्रजस्त्वयम् ॥ ६२ ॥  
यतो विश्वेश्वरेणैते तिर्यञ्चोप्यत्रवासिनः ॥  
निधनावसरे मोच्यास्तारक स्योपदेशतः ॥ ६३ ॥  
ज्ञात्वा क्षेत्रस्य माहात्म्यं यो वसेत्कृतनिश्चयः ॥  
तं तारयति विश्वेशो जीवन्तमथवा मृतम् ॥ ६४ ॥  
अविमुक्तरहस्यज्ञा मुच्यन्ते ज्ञानि नो नराः॥  
अज्ञानिनोपि तिर्यञ्चो मुच्यन्ते गतकिल्बिषाः ॥ ६५ ॥  
इत्याश्चर्यपरा देवा यावद्यान्त्याश्रमं मुनेः ॥  
तावत्पक्षिकुलं दृष्ट्वा भृशं मुमुदिरे पुनः ॥ ६६ ॥  
सारसो लक्ष्मणाकण्ठे कण्ठमाधाय निश्चलः ॥  
मन्यामहे न निद्रातिध्यायेद्विश्वेश्वरं किल ॥ ६७  
कण्डूयमाना वरटा स्वचञ्चुपुटकोटिभिः ॥  
हंसं कामयमानं तु वारयेत्पक्षधूननैः ॥ ६८ ॥  
निरुद्ध्यमान चक्रेण चक्रीक्रेङ्कितभाषणैः॥  
वदतीति किमत्रापि कामिता कामिनां वर ॥ ६९ ॥  
कलकण्ठः किलोत्कण्ठं मञ्जुगुञ्जति कुञ्जगः॥  
ध्यानस्थः श्रोष्यति मुनिः पारावत्येति वार्यते॥4.1.3.७०॥  
केकीकेकां परित्यज्य मौनं तिष्ठति तद्भयात्॥  
चकोरश्चन्द्रिका भोक्ता नक्तव्रतमिवास्थितः॥७१॥  
पठन्ती सारिकासारं शुकंसम्बोधयत्यहो ॥  
अपारावारसंसारसिन्धुपारप्रदः शिवः ॥ ७२ ॥  
कोकिलः कोमलालापैः कलयन्किलकाकलीम् ॥  
कलिकालौ कलयतः काशीस्थान्नेतिभाषते ॥ ७३ ॥  
मृगाणां पक्षिणामित्थं दृष्ट्वा चेष्टां त्रिविष्टपम् ॥  
अकाण्डपातसङ्कष्टं निनिन्दुस्त्रिदशा बहु ॥ ॥ ७४ ॥  
वरमेतेपक्षिमृगाः पशवः काशिवासिनः ॥  
येषां न पुनरावृत्तिर्नदेवानपुनर्भवाः ॥ ७५ ॥  
काशीस्थैः पतितैस्तुल्या न वयं स्वर्गिणः क्वचित् ॥  
काश्यां पाताद्भयं नास्ति स्वर्गेपाताद्भयं महत् ॥ ७६ ॥  
वरं काशीपुरी वासो मासोपवसनादिभिः ॥  
विचित्रच्छत्रसञ्छायं राज्यं नान्यत्र नीरिपु ॥ ७७ ॥  
शशकैर्मशकैः काश्यां यत्पदं हेलयाप्यते ॥  
तत्पदं नाप्यतेऽन्यत्र योगयुक्त्यापि योगिभिः ॥ ७८ ॥  
वरं वाराणसीरङ्को निःशङ्कोयो यमादपि ॥  
न वयं त्रिदशायेषां गिरितोपीदृशी दशा ॥ ७९ ॥  
ब्रह्मणो दिवसाष्टांशेषपदमैन्द्रं विनश्यति ॥  
सलोकपाल सार्कं च सचन्द्रग्रहतारकम् ॥ 4.1.3.८० ॥  
परार्धद्वयनाशेपि काशीस्थो यो न नश्यति ॥  
तस्मात्सर्वप्रयत्नेन काश्यां श्रेयः समाचरेत् ॥ ८१ ॥  
यत्सुखं काशिवासेत्र न तद्ब्रह्माण्डमण्डपे ॥  
अस्ति चेत्तत्कथं सर्वे काशीवासाभिलाषुकाः ॥ ८२ ॥  
जन्मान्तरसहस्रेषु यत्पुण्यं समुपार्जितम् ॥  
तत्पुण्यपरिवर्तेन काश्यां वासोऽत्र लभ्यते ॥ ८३ ॥  
लब्धोपि सिद्धिं नो यायाद्यदि कुद्ध्येत्त्रिलोचनः ॥  
तस्माद्विश्वेश्वरं नित्यं शरण्यं शरणं व्रजेत् ॥ ८४ ॥  
धर्मार्थकाममोक्षाख्यं पुरुषार्थचतुष्टयम् ॥  
अखण्डं हि यथा काश्यां न तथा न्यत्र कुत्रचित् ॥ ८५॥  
आलस्येनापि यो यायाद्गृहाद्विश्वेश्वरालयम् ॥  
अश्वमेधाधिको धर्मस्तस्य स्याच्च पदेपदे ॥ ८६ ॥  
यः स्नात्वोत्तरवाहिन्यां याति विश्वे शदर्शने ॥  
श्रद्धया परया तस्य श्रेयसोन्तो न विद्यते ॥ ८७ ॥  
स्वर्धुनी दर्शनात्स्पर्शात्स्नानादाचमनादपि ॥  
सन्ध्योपासनतो जप्यात्तर्पणाद्देवपूजनात् ॥८८॥  
पञ्चतीर्थावलोकाच्च ततो विश्वेश्वरेक्षणात् ॥  
श्रद्धास्पर्शनपूजाभ्यां धूपदीपादिदानतः ॥ ८९ ॥  
प्रदक्षिणैः स्तोत्रजपैर्नमस्कारैस्तु नर्त्तनैः ॥  
देवदेवमहादेव शम्भो शिवशिवेति च ॥ 4.1.3.९० ॥  
धूर्जटे नीलकण्ठेश पिनाकिञ्शशिशेखर ॥  
त्रिशूलपाणे विश्वेश रक्षरक्षेतिभाषणैः ॥ ९१ ॥  
मुक्तिमण्डपिकायां च निमेषार्धो पवेशनात् ॥  
तत्र धर्मकथालापात्पुराणश्रवणादपि ॥ ९२ ॥  
नित्यादिकर्मकरणात्तथातिथिसमर्चनैः ॥  
परोपकरणाद्यैश्च धर्मस्स्यादुत्तरोत्तरः ॥ ९३ ॥  
शुक्लपक्षे यथा चन्द्रः कलया कलयैधते ॥  
एवं काश्यां निवसतां धर्मराशिः पदेपदे ॥ ९४ ॥  
श्रद्धाबीजो विप्रपादाम्बुसिक्तः शाखाविद्यास्ताश्चतस्रो दशापि ॥  
पुष्पाण्यर्था द्वे फले स्थूलसूक्ष्मे मोक्षःकामो धर्मवृक्षोयमीड्यः ॥ ९५ ॥  
सर्वार्थानामत्रदात्री भवानी सर्वान्कामान्पूरयेदत्र ढुण्ढिः ॥  
सर्वाञ्जन्तून्मोचयेदन्तकाले विश्वेशोत्रश्रोत्रमन्त्रोपदेशात् ॥ ९६ ॥  
काश्यां धर्मस्तच्चतुष्पादरूपः काश्यामर्थः सोप्यने कप्रकारः ॥  
काश्यां कामः सर्वसौख्यैकभूमिः काश्यां श्रेयस्तत्तु किन्नात्र यच्च ॥ ९७ ॥  
विश्वेश्वरो यत्र न तत्र चित्रं धर्मार्थकामामृतरूपरूपः ॥  
स्वरूपरूपः स हि विश्वरूपस्तस्मान्न काशी सदृशी त्रिलोकी ॥ ९८ ॥  
इति ब्रुवाणा गीर्वाणा ददृशुस्तूटजं मुनेः ॥  
होमधूमसुगन्धाढ्यं बटुभिर्बहुभिर्वृतम् ॥ ९९ ॥  
श्यामाकाञ्जलियाञ्चार्थमृषिकन्यानुयायिभिः ॥  
धृतोपग्रहदर्भास्यैर्मृगशावैरलङ्कृतम् ॥ 4.1.3.१०० ॥  
सार्द्रवल्कलकौपीनैर्वृक्षशाखावलम्बिभिः ॥  
बद्धुं विघ्नमृगान्दिक्षु वागुराभिरिवावृतम् ॥ १ ॥  
पतिव्रता शिरोरत्नलोपामुद्राङ्घ्रिमुद्रया ॥  
मुद्रितं वीक्ष्य सन्नेमुः पर्णशालांऽगणं सुराः ॥ २ ॥  
विसर्जितसमाधिं च धृतकर्णाक्षमालिकम् ॥  
अधिष्ठितं बृसीपृष्ठं परमेष्ठिवदुत्कटम् ॥ ३ ॥  
पुरोगस्त्यं समालोक्य सर्वे देवाः सवासवाः ॥  
प्रहृष्टवदनाः प्रोचुः प्रोच्चैर्जयजयेति च ॥ ४ ॥  
मुनिरुत्थाय तान्सर्वानुपावेश्य यथोचितम् ॥  
आशीर्भिरभिनन्द्याथ पप्रच्छागमकारणम् ॥ ५ ॥  
व्यास उवाच ॥  
इदं पुण्यतमाख्यानं श्रुत्वा भक्तिसमन्वितः ॥  
पठित्वा पाठयित्वा च व्रतश्रद्धावतां पुरः ॥ ६ ॥  
विधूय सर्व पापानि ज्ञात्वाऽज्ञात्वा कृतान्यपि ॥  
हंसवर्णेन यानेन गच्छेच्छिवपुरं ध्रुवम् ॥ १०७ ॥  
इति श्रीस्कान्दे महापुराण एकाशीति साहरुयां संहितायां चतुर्थे काशीखण्डे पूर्वार्द्धे अगस्त्याश्रमवर्णनन्नाम तृतीयोऽध्यायः ॥ ३ ॥ ॥