+++
title = "०५० गरुडेशयोर्वर्णनम्"

+++
॥ स्कन्द उवाच ॥ ॥  
वाराणस्यां तथादित्या ये चान्ये तान्वदाम्यतः ॥  
कलशोद्भव ते प्रीत्या सर्वे सर्वाघनाशनाः ॥ १ ॥  
खखोल्को नाम भगवानादित्य परिकीर्तितः ॥  
त्रिविष्टपोत्तरे भागे सर्वव्याधिविघातकृत् ॥ २ ॥  
यथा खखोल्क इत्याख्या तस्यादित्यस्य तच्छृणु ॥  
पुरा कद्रूश्च विनता दक्षस्य तनये शुभे ॥ ॥३॥  
कश्यपस्य च ते पत्न्यौ मारीचेः प्राक्प्रजापतेः ॥  
क्रीडन्त्यावेकदान्योन्यं मुने ते ऊचतुस्त्विति ॥ ४ ॥  
॥ कद्रूरुवाच ॥ ॥  
विनते त्वं विजानासि यदि तद्ब्रूहि मेग्रतः॥  
अखण्डिता गतिस्तेस्ति यतो गगनमण्डले ॥ ५ ॥  
योसावुच्चैःश्रवा वाजी श्रूयते सवितूरथे ॥  
किं रूपःसोस्ति शबलो धवलो वा वदाशु मे ॥ ६ ॥  
पणं च कुरु कल्याणि तुभ्यं यो रोचतेनघे ॥  
एवमेव न यात्येष कालक्रीडनकं विना ॥७॥  
॥ विनतोवाच ॥ ॥  
किं पणेन भगिन्यत्र कथयाम्येवमेव हि ॥  
त्वज्जये का च मे प्रीतिर्मज्जये किं नु ते सुखम् ॥ ८ ॥  
ज्ञात्वा पणो न कर्तव्यो मिथः स्नेहमभीप्सता ॥  
ध्रुवमेकस्य विजये क्रोधोन्स्येह जायते ॥९॥  
कद्रूरुवाच ॥  
क्रीडेयं नात्र भगिनि कारणं किमपि क्रुधः ॥  
खेलस्य व्यवहारोयं पणे यत्किञ्चिदुच्यते ॥ 4.1.50.१० ॥  
॥ विनतोवाच ॥ ॥  
तथा कुरु यथा प्रीतिस्तवास्ति पवनाशिनि ॥  
अथ तां विनतामाह कद्रूः कुटिलमानसा ॥ ११ ॥  
तस्यास्तु सा भवेद्दासी पराजीयेत या यया ॥  
अस्मिन्पणे इमाः सर्वाः सख्यः साक्षिण्य एव नौ ॥ १२ ॥  
इत्यन्योन्यं पणीकृत्य सर्पिण्यपि पतत्त्रिणी ॥  
उवाच कर्बुरं कद्रूरश्वं श्वेतं गरुत्मती ॥ १३ ॥  
कदागन्तव्यमिति च चक्राते ते गमावधिम् ॥  
जग्मतुश्च विरम्याथ क्रीडनात्स्वस्वमालयम् ॥ १४ ॥  
विनतायां गतायां तु कद्रूराहूय चाङ्गजान् ॥  
उवाच यात वै पुत्रा द्रुतं वचनतो मम ॥ १५॥  
तुरङ्गमुच्चैःश्रवसं प्रोद्भूतं क्षीरनीरधेः ॥  
सुरासुरैर्मथ्यमानान्मन्दराघातसाध्वसात् ॥ १६ ॥  
कार्यकारणरूपस्य सादृश्यमधिगच्छति ॥  
अतस्तं क्षीरवर्णाभं कल्माषयत पुत्रकाः ॥ १७ ॥  
तस्य वालधिमध्यास्य कृष्णकुन्तलतां गताः ॥  
तथा तदङ्गलोमानि विधत्तविषसीत्कृतैः ॥ १८ ॥  
इति श्रुत्वा वचो मातुः काद्रवेयाः परस्परम् ॥  
सम्मन्त्र्य मातरं प्रोचुः कद्रूं कद्रूपमागताः ॥ १९ ॥  
॥ नागा ऊचुः ॥ ॥  
मातर्वयं त्वदाह्वानाद्विहाय क्रीडनं बलात् ॥  
प्राप्ताः प्रहृष्टा मृष्टान्नं दास्यत्यद्य प्रसूरिति ॥ 4.1.50.२० ॥  
मृष्टं तिष्ठतु तद्दूरं विषादप्यधिकं कटु ॥  
तत्त्वया वादियन्मन्त्रैरौषधैर्नोपशाम्यति ॥ २१ ॥  
वयं न यामो यद्भाव्यं तदस्माकं भवत्विह ॥  
इति प्रोक्तं विषास्यैस्तैस्तदा कुटिलगामिभिः ॥ २२ ॥  
॥ स्कन्द उवाच ॥ ॥  
अन्येपि ये कुटिलगाः पररन्ध्रनिषेविणः ॥  
अकर्णाः कूरहृदयाः पितरौ व्रीडयन्ति ते ॥ २३ ॥  
पित्रोर्गिरं निराकृत्य ये तिष्ठेयुः सुदुर्मदाः ॥  
अत्याहितमिह प्राप्य गच्छेयुस्तेऽचिराल्लयम् ॥ २४ ॥  
तेषां वचनमाकर्ण्य नयाम इति सोरगी ॥  
शशाप तान्क्रुधाविष्टा नागांश्चागः समागतान् ॥ २५ ॥  
तार्क्ष्यस्य भक्ष्या भवत यूयं मद्वाक्यलङ्घनात् ॥  
जातमात्राश्च सर्पिण्यो भक्षयन्तु स्वबालकान् ॥ २६ ॥  
इति शापानलाद्भीतैः कैश्चित्पातालमाश्रितम् ॥  
जिजीविषुभिरन्यैश्च द्वित्रैश्चक्रे प्रसूवचः ॥ २७ ॥  
ते पुच्छमौच्चैःश्रवसमधिगम्य महाधियः ॥  
सुनीलचिकुराभासं चक्रुरङ्गं च कर्बुरम् ॥ २८ ॥  
तत्क्ष्वेडानल धूमौघैः फूत्कारभरनिःसृतैः॥  
मातृवाक्कृतिजाद्धर्मान्न दग्धा भानुभानुभिः ॥ २९ ॥  
विनतापृष्ठमारुह्य कद्रूः स्नेहवशात्ततः ॥  
वियन्मार्गमलङ्कृत्य ददर्शोष्णांशुमण्डलम् ॥ 4.1.50.३० ॥  
तिग्मरश्मिप्रभावेण व्याकुलीभूतमानसा ॥  
कद्रुस्ततः खगीं प्राह विस्रब्धं विनते व्रज ॥ ३१ ॥  
उष्णगोरुष्णगोभिर्मे ताप्यते नितरां तनुः ॥  
विस्रब्धाहं स्वभावेन त्वं सापेक्षाहि सर्वतः ॥ ॥ ३२ ॥  
स्वरूपेण पतङ्गी त्वं पतङ्गोसौ सहस्रगुः ॥  
अतएव न ते बाधा गगने तापसम्भवा ॥ ३३ ॥  
वियत्सरसि हंसोयं भवती हंसगामिनी ॥  
चण्डरश्मिप्रतापाग्निस्त्वामतो नेह बाधते ॥ ३४ ॥  
खगीमुद्गीयमानां खे पुनरूचे बिलेशया ॥  
त्राहित्राहि भगिन्यत्र यावोन्यत्र वियत्पथः ॥ ३५ ॥  
विनते विनतां मां त्वं किं नावसि पतत्त्रिणी ॥  
तव दासी भविष्यामि त्वदुच्छिष्टनिषेविणी ॥३६ ॥  
यावज्जीवमहं भूयां त्वत्पादोदकपायिनी ॥  
खखोल्कानि पतेदेषा भृशगद्गदभाषिणी ॥॥ ३७ ॥  
मूर्च्छां गतवती पक्षपुटौ धृत्वा बिडोरगी॥  
सख्युल्कानि पतेदेषा वक्तव्ये त्विति सम्भ्रमात् ॥ ३८ ॥  
खखोल्केति यदुक्ता गीः कद्र्वा सम्भ्रातचेतसा ॥  
तदा खखोल्कनामार्कः स्तुतो विनतया बहु ॥ ३९ ॥  
मनागतिग्मतां प्राप्ते खे प्रयाति विवस्वति ॥  
ताभ्यां तुरङ्गमो दर्शि किञ्चित्किर्मीरवान्रथे ॥ 4.1.50.४० ॥  
उक्ता विनतयैवैषा तापोपहतलोचना ॥  
क्रूरा सरीसृपी सत्यवादिन्या विश्वमान्यया ॥ ४१ ॥  
कद्रु त्वया जितं भद्रे यत उच्चैःश्रवा हयः ॥  
चन्द्ररश्मिप्रभोप्येष कल्माष इव भासते ॥ ४२ ॥  
विधिर्बलीयान्भुजगि चित्रं जयपराजये ॥  
क्रूरोपि विजयी क्वापि त्वक्रूरोपि पराजयी ॥ ४३ ॥  
विनताविनताधारा वदन्तीति यथागतम् ॥  
कद्रूनिवेशनं प्राप्ता तस्या दास्यमचीकरत् ॥४४॥  
कदाचिद्विनतादर्शि सुपर्णनाश्रुलोचना ॥  
विच्छाया मलिना दीना दीर्घनिःश्वासवत्यपि ॥ ॥ ४५ ॥  
सुपर्ण उवाच ॥ ॥  
प्रातःप्रातरहो मातः क्व यासि त्वं दिनेदिने ॥  
सायमायासि च कुतो विच्छाया दीनमानसा ॥ ४६ ॥  
कुतो निःश्वसिसि प्रोच्चैरश्रुपूर्ण विलोचना ॥  
यथा क्लीबसुता योषिद्यथापति तिरस्कृता ॥४७॥  
ब्रूहि मातर्झटित्यद्य कुतो दूनासि पत्त्रिणि ॥  
मयि जीवति ते बाले कालेपि कृतसाध्वसे॥ ॥ ४८ ॥  
अश्रुनिर्माणकरणे कारणं किं तपस्विनि ॥  
सुचरित्रा सुनारीषु नामङ्गलमिहेष्यते ॥ ४९ ॥  
धिक्तांश्च पुत्रान्यन्माता तेषु जीवत्सु दुःखभाक् ॥  
वरं वन्ध्यैव सा यस्याः सुता वन्ध्यमनोरथाः ॥4.1.50.५० ॥  
इत्यूर्जस्वलमाकर्ण्य वचः सूनोर्गरुत्मतः ॥  
विनता प्राह तं पुत्रं मातृभक्तिसमन्वितम् ॥ ५१ ॥  
अहं दास्यस्मि रे बाल कद्र्वाश्च क्रूरचेतसः ॥  
पृष्ठे वहामि तां नित्यं तत्पुत्रानपि पुत्रक॥५२॥  
कदाचिन्मन्दरं यामि कदाचिन्मलयाचलम् ॥  
कदाचिदन्तरीपेषु चरेयं तदुदन्वताम् ॥ ॥ ५३ ॥  
यत्रयत्र नयेयुस्ते काद्रवेयाः सुदुर्मदाः ॥  
व्रजेयं तत्रतत्राहं तदधीना यतः सुत ॥ ५४॥  
गरुड उवाच ॥ ॥  
दासीत्वकारणं मातः किं ते जातं सुलक्षणे ॥  
दक्षप्रजापतेः पुत्रि कश्यपस्यप्रियेऽनघे ॥ ५५ ॥  
विनतोवाच गरुडं पुरावृत्तमशेषतः ॥  
दासीत्वकारणं यद्वदादित्याश्वविलोकनम् ॥ ५६ ॥  
श्रुत्वेति गरुडः प्राह मातरं सत्वरं व्रज॥  
पृच्छाद्य मातस्तान्दुष्टान्काद्रवेयानिदं वचः ॥५७॥  
यद्दुर्लभं हि भवतां यत्रात्यन्तरुचिश्च वः ॥  
मद्दासीत्वविमोक्षाय तद्याचध्वं ददाम्यहम्॥ ॥ ५८ ॥  
तथाकरोच्च विनता तेपि श्रुत्वा तदीरितम् ॥  
सर्पाः सम्मन्त्र्य तां प्रोचुर्विनतां हृष्टमानसाः ॥ ५९ ॥  
मातृशापविमोक्षाय यदि दास्यति नः सुधाम् ॥  
तदा समीहितं तेस्तु न दास्यत्यथ दास्यसि ॥ 4.1.50.६० ॥  
इत्योङ्कृत्य समापृच्छ्य कद्रूं द्रुतगतिः खगी ॥  
गरुत्मन्तं समाचष्ट दृष्ट्वा संहृष्टमानसम् ॥ ६१ ॥  
नागान्तकस्ततः प्राह मातरं चिन्तयातुराम् ॥  
आनीतं विद्धि पीयूषं मातर्मे देहि भोजनम्॥ ६२ ॥  
विनता प्राह तं पुत्रं सम्प्रहृष्टतनूरुहा ॥  
भोः सुपर्णार्णवं तूर्णं याहि मङ्गलमस्तु ते ॥ ६३ ॥  
सन्ति तत्रापि बहुशो निषादा मत्स्यघातिनः ॥  
वेलातटनिवासाश्च तान्भक्षय दुरात्मनः ॥ ६४ ॥  
परप्राणैर्निजप्राणान्ये पुष्णन्तीह दुर्धियः ॥  
शासनीयाः प्रयत्नेन श्रेयस्तच्छासनं परम् ॥ ६५ ॥  
बहुहिंसाकृतां हिंसा भवेत्स्वर्गस्य साधनम् ॥  
विहिंसितेषु दुष्टेषु रक्ष्यते भूरिशो यतः ॥६६॥  
निषादेष्वपि चेद्विप्रः कश्चिद्भवति पुत्रक ॥  
संरक्षणीयो यत्नेन भक्षणीयो न कर्हिचित् ॥ ६७ ॥  
॥ गरुड उवाच ॥ ॥  
मत्स्यादिनां वसन्मध्ये कथं ज्ञेयो द्विजो मया ॥ अभक्ष्यो यस्त्वया प्रोक्तस्तच्चिह्नं किं चनात्थ मे ॥ ६८ ॥  
॥ विनतोवाच ॥  
यज्ञसूत्रं गले यस्य सोत्तरीयं सुनिर्मलम् ॥  
नित्यधौतानि वासांसि भालं तिलक लाञ्छितम् ॥६९॥  
सपवित्रौ करौ यस्य यन्नीवी कुशगर्भिणी॥  
यन्मौलिः सशिखाग्रन्थिः स ज्ञेयो ब्राह्मणस्त्वया ॥ 4.1.50.७० ॥  
उच्चरेदृग्यजुःसाम्नामृचमेकामपीह यः ॥  
गायत्रीमात्रमन्त्रोपि स विज्ञेयो द्विजस्त्वया ॥ ७१ ॥  
गरुड उवाच ॥  
मध्ये सदा निषादानां यो वसेज्जननि द्विजः ॥  
तस्यैतेष्वेकमप्येव न मन्ये लक्ष्मबोधकम् ॥ ७२ ॥  
लक्ष्मान्तरं समाचक्ष्व द्विजबोधकरं प्रसूः ॥  
येन विज्ञाय तं विप्रं त्यजेयमपि कण्ठगम् ॥ ७३ ॥  
तच्छ्रुत्वा विनता प्राह यस्ते कण्ठगतोंऽगज ॥  
खदिराङ्गारवद्दह्यात्तमपाकुरु दूरतः ॥ ७४ ॥  
द्विजमात्रेपि या हिंसा सा हिंसा कुशलाय न ॥  
देशं वंशं श्रियं स्वं च निर्मूलयति कालतः ॥ ७५ ॥  
निशम्य काश्यपिरितिप्रसूपादौप्रणम्य च ॥  
गृहीताशीर्ययौ शीघ्रं खमार्गेण खगेश्वरः ॥७६॥  
दूरादालोकयाञ्चक्रे निषादान्मत्स्यजीविनः ॥  
पक्षौ विधूय पक्षीन्द्रो रजसापूर्य रोदसी ॥ ७७ ॥  
अन्धीकृत्य दिशोभागानब्धिरोधस्युपाविशत् ॥  
व्यादाय वदनं घोरं महाकन्दरसन्निभम् ॥ ७८ ॥  
कान्दिशीका निषादास्तु विविशुस्तत्र च स्वयम् ॥  
मन्वानेष्वथ पन्थानं तेषु कण्ठं विशत्स्वपि ॥७९ ॥  
जज्वालेङ्गलसंस्पर्शो द्विजस्तत्कण्ठकन्दलीम् ॥  
प्राक्प्रविष्टानथो तार्क्ष्यो निषादानौदरीं दरीम् ॥ 4.1.50.८० ॥  
प्रवेश्य कण्ठतालुस्थं तं विज्ञाय द्विजस्फुटम् ॥  
भयादुदगिरत्तूर्णं मातृवाक्येन यन्त्रितः ॥ ८१ ॥  
तमुद्गीर्णं नरं दृष्ट्वा पक्षिराट्समभाषत ॥  
कस्त्वं जात्यासि निगद मम कण्ठविदाहकृत् ॥ ८२ ॥  
स तदाहेति विप्रोहं पृष्टः सन्गरुडाग्रतः ॥  
वसाम्येषु निषादेषु जातिमात्रोपजीवकः ॥ ८३ ॥  
तं प्रेष्य गरुडो दूरं भक्षयित्वाथ भूरिशः ॥  
नभो विक्षोभयाञ्चक्रे प्रलयानिल सन्निभः ॥ ८४ ॥  
तं दृष्ट्वा तिग्मतेजस्कं ज्वालाततदिगन्तरम् ॥  
ज्वलद्दावानलं शैलमिव बिभ्युर्दिवौकसः ॥ ॥ ८५ ॥  
ते सन्नह्यन्त युद्धाय सज्जीकृत बलायुधाः ॥  
अध्यास्य वाहनान्याशु सर्वे वर्मभृतः सुराः ॥ ८६ ॥  
तिर्यग्गतीरविर्नायं नायमग्निः सधूमवान् ॥  
क्षणप्रभाप्यसौ नैव को नः सम्मुख एत्यसौ ॥ ८७ ॥  
न दैत्येषु प्रभेदृक्स्यान्नाकृतिर्दानवेष्वियम्॥  
महासाध्वसदः कोयमस्माकं हृत्प्रकम्पनः ॥ ८८ ॥  
यावत्सम्भावयन्तीति नीतिज्ञा अपि निर्जराः ॥  
तावद्दुधाव स्वौ पक्षौ पक्षिराजो महाबलः ॥ ८९ ॥  
निपेतुः पक्षवातेन सायुधाश्च सवाहनाः ॥  
न ज्ञायन्ते क्व सम्प्राप्ता वात्यया पार्णतार्णवत् ॥ 4.1.50.९० ॥  
अथ तेषु प्रणष्टेषु बुद्ध्या विज्ञाय पक्षिराट् ॥  
कोशागारं सुधायाः स तत्रापश्यच्च रक्षिणः ॥ ९१ ॥  
शस्त्रास्त्रोद्यतपाणींस्तान्सुरानाधूय सर्वशः ॥  
ददर्श कर्तरीयन्त्रममृतोपरिसंस्थितम् ॥ ९२ ॥  
मनःपवनवेगेन भ्रममाणं महारयम् ॥  
अपिस्पृशन्तं मशकं यत्खण्डयति कोटिशः ॥ ९३ ॥  
उपोपविश्य पक्षीन्द्रस्तस्य यन्त्रस्य निर्भयः ॥  
क्षणं विचारयामास किमत्र करवाण्यहो ॥ ९४ ॥  
स्प्रष्टुं न लभ्यते चैतद्वात्या न प्रभवेदिह ॥  
क उपायोत्र कर्तव्यो वृथा जातो ममोद्यमः ॥ ९५ ॥  
न बलं प्रभवेदत्र न किञ्चिदपि पौरुषम् ॥  
अहो प्रयत्नो देवानामेतत्पीयूषरक्षणे ॥९६॥  
यदि मे शङ्करे भक्तिर्निर्द्वन्द्वातीव निश्चला ॥  
तदा स देवदेवो मां वियुनक्तु महाऽधिया ॥९७॥  
यद्यहं मातृभक्तोस्मि स्वामिनः शङ्करादपि ॥  
तदा मे बुद्धिरत्रास्तु पीयूषहरणं क्षमा ॥ ९८ ॥  
आत्मार्थं नोद्यमश्चायं हृत्स्थो वेत्तीति विश्वगः ॥  
मातुर्दास्यविमोक्षाय यतेहममृतं प्रति ॥ ९९ ॥  
जरितौ पितरौ यस्य बालापत्यश्च यः पुमान् ॥  
साध्वी भार्या च तत्पुष्ट्यै दोषोऽकृत्येपि तस्य न ॥ 4.1.50.१०० ॥  
इति चिन्तयतस्तस्य बुद्धिरासीन्महात्मनः ॥ १ ॥  
देहं चकार सोत्यन्तमणीयांसमणोरपि ॥  
परमाणुसहस्रांशं कृत्वा रूपं महाद्भुतम् ॥ २ ॥  
प्रविश्य कर्तरीयन्त्रमधोदेहस्य लाघवात् ॥  
बिभ्यत्तद्यन्त्रतो देहं वञ्चयन्वायुखण्डनात् ॥  
मूलमुत्पाट्य तरसा गृहीत्वाऽमृतभाजनम् ॥ ३ ॥  
निर्ययौ पावने मार्गे क्रोशत्सु स्वर्गसद्मसु ॥ ४ ॥  
तथा वैकुण्ठनाथं ते गत्वा प्रोचुः सुधाभुजः ॥  
निर्जित्य नीयते चक्रिन्सुधा नो जीवितं परम् ॥ ५ ॥  
इत्याकर्ण्य हरिस्तेभ्योऽभयं दत्त्वा त्वरायुतः ॥  
कृत्वा युद्धं च सुमहद्विंशार्कघटिकाद्वयम् ॥ ॥ ६ ॥  
शुम्भदेव्योर्यथासूत गरुडस्तत्र चाधिकः ॥  
तदा प्रसन्नो भगवान्महायुद्धेन सर्वदः ॥ ७ ॥  
गत्वा गरुडमाहेदं प्रसन्नोस्मि खगेश्वर ॥  
वरं वृणीहि भद्रं ते जितवृन्दारवृन्दक॥ ८ ॥  
हसित्वा गरुडः प्राह विश्वरूपं जनार्दनम् ॥  
अहमेव प्रसन्नोस्मि त्वं प्रार्थय वरद्वयम् ॥ ९ ॥  
ततः कैटभजित्प्राह वैनतेयं मुदान्वितः ॥  
वृतंवृतं महोदार देहिदेहि वरद्वयम् ॥ 4.1.50.११० ॥  
इति विष्णूदितं श्रुत्वा प्रहसन्नाह पक्षिराट् ॥  
किं विलम्बेन तद्ब्रूहि दत्तं दत्तं वरद्वयम् ॥ ११ ॥  
अलब्धलाभे सञ्जाते द्यूतादि विजयोदये ॥  
दातव्यं सुधियापात्रे सदा लाभजयौ क्व वा ॥ १२ ॥  
॥ श्रीविष्णुरुवाच ॥ ॥  
बलवानसि पक्षीन्द्र तन्मे वाहनतां व्रज ॥  
एको वरोयं वरद द्वितीयं शृणु काश्यप ॥ १३ ॥  
दर्शयित्वामृतं प्राज्ञ मातृदास्यविमोक्षकम् ॥  
द्विजिह्वेभ्यः कुरु तथा द्रागश्नन्ति न ते यथा ॥ १४ ॥  
देया सुधा सुधाभुग्भ्यो द्वितीयोस्तु वरो मम ॥  
तथेति स प्रतिज्ञाय निर्ययौ पक्षिराड्दिवः ॥ १५ ॥  
स मातरं विनिर्मोच्य दास्यात्काश्यपनन्दनः ॥  
नागानां पुरतो धृत्वा महामृतकमण्डलुम् ॥ १६ ॥  
अमृतं पातुकामांस्तानित्याचष्ट महामतिः ॥  
नागाः शुचित्वमासाद्य भोक्तव्यैषा सुधा शुभा ॥ १७ ॥  
नोचेदशुचिभिः स्पृष्टा स्नानादि परिवर्जितैः ॥  
यास्यत्यदृश्यतामेषा सुधाऽनिमिषरक्षिता॥ १८॥  
सामान्यमपि यद्रक्ष्यं स्पृश्यतेऽशुचिभिः क्वचित् ॥  
हरन्ति तद्रसं देवास्तच्च तिष्ठति नीरसम् ॥ १९ ॥  
इत्युक्त्वा सहितो मात्रा वैनतेयो विनिर्ययौ ॥  
कुशासने च तैरुक्तो धृत्वा पीयूषभाजनम् ॥ 4.1.50.१२० ॥  
यावत्स्नातुं गताः सर्पास्तावत्पीयूषभाजनम् ॥  
आदाय विष्णुना दत्तं देवेभ्य इव जीवितम् ॥ २१ ॥  
आगत्य भुजगाः स्नात्वा न दृष्ट्वामृतभाजनम् ॥  
अहो प्रतारिता नीतममृतं चेति चुक्रुशुः ॥ २२ ॥  
ततः पर्यलिहन्दर्भान्पीयूषस्पर्शकाङ्क्षिणः ॥  
आस्तां तावत्सुधा दूरं जिह्वास्तेषां द्विधाभवन् ॥ २३ ॥  
अन्येप्यन्यायलब्धार्थं ये बुभुक्षन्ति केवलम् ॥  
तन्नो परिणतिं गच्छेद्भोक्तुं वातैर्न लभ्यते॥ ॥ २४ ॥  
न्यायाध्वस्थेन तार्क्ष्येण सुधा प्राप्तातिदुर्लभा ॥  
लब्धाप्यन्यायतो नागैर्दृष्टमात्रा क्षणाद्गता ॥२५॥  
अथ दास्याद्विनिर्मुक्ता विनतोवाच खेचरम् ॥  
पुत्र काशीं प्रयास्यामि दास्यपापापनुत्तये ॥ २६ ॥  
तावत्पापानि जृम्भन्ते नानाजन्मार्जितान्यपि ॥  
यावत्काशी न हृत्संस्था पुनर्भवविघातिनी॥ २७ ॥  
काशीस्मरणमात्रेण किं चित्रं यदघं व्रजेत् ॥  
गर्भवासोपि नश्येत विश्वेशानुग्रहात्परात् ॥ २८ ॥  
यत्र विश्वेश्वरः साक्षात्तारापतिविभूषणः ॥  
तारयेत्तारकद्रोण्या दुस्तराद्भवसागरात् ॥ २९ ॥  
विश्वेशानुगृहीतानां विच्छिन्नाखिलकर्मणाम् ॥  
भवेत्काशीं प्रति मतिर्नेतरेषां कदाचन ॥ 4.1.50.१३० ॥  
काशीं प्रति मनो येषां निःशेषक्षालितैनसाम् ॥  
त एव मानवा लोके सत्यं नृप शवोपरे ॥ ३१ ॥  
तैरेव कालो विजितस्त एव हि गतैनसः ॥  
अपुनर्गर्भवासास्ते प्राप्ता वाराणसीह यैः ॥ ॥ ३२॥  
श्रेयसां भाजनं चैतन्नृजन्मन मुधा नयेत्॥  
देवानामपिदुष्प्राप्यं काशीसन्दर्शनादृते ॥ ३३ ॥  
कः कलिः कोथवा कालः किं वा कर्माण्यनेकधा ॥  
परानन्दप्रदं क्षेत्रमविमुक्तं यदीक्षितम् ॥ ३४ ॥  
ते गर्भवासे तिष्ठन्ति पुनस्ते गर्भवासिनः॥  
ये न गर्भवनच्छेत्रीं सेवन्ते वरणामसिम्॥३५॥  
निशम्येति वचः प्राह तार्क्ष्यो नत्वाथ मातरम्॥  
अहमप्यागमिष्यामि काशीं द्रष्टुं शिवार्चिताम् ॥ ३६॥  
मातुराज्ञामथ प्राप्य जनन्या सह पक्षिराट् ॥  
क्षणाद्वाराणसीं प्राप मोक्षनिक्षेपभूमिकाम् ॥ ३७ ॥  
उभावपि च तेपाते तप उग्रं महामती ॥  
संस्थाप्य शाम्भवं लिङ्गं पतत्त्रीन्द्रोऽचलेन्द्रियः ॥ ३८ ॥  
नाम्ना खखोल्कमादित्यं संस्थाप्य विनता शुभम् ॥  
अचिरेणैव कालेन महतस्तपसस्तयोः ॥३९॥  
काश्यां प्रसन्नौ सञ्जातौ देवौ शङ्करभास्करौ ॥  
गरुडस्थापिताल्लिङ्गादाविरासीदुमापतिः ॥ 4.1.50.१४० ॥  
गरुडाय वरान्प्रादात्स बहूनतिदुर्लभान्॥  
खगेन्द्र मम भक्तोसि तव ज्ञानं भविष्यति ॥ ४१ ॥  
वेत्स्यसि त्वं रहस्यं मे यन्न ज्ञातं सुरैरपि ॥  
त्वयैतत्स्थापितं लिङ्गं गरुडेश्वरसञ्ज्ञितम् ॥ ४२ ॥  
परमज्ञानदं पुंसां दृष्टं स्पृष्टं समर्चितम् ॥ अन्यच्च शृणु पक्षीन्द्र हितं ते वच्मि साम्प्रतम् ॥ ४३ ॥  
असावहं स वै विष्णुर्मास्तु ते भेददृक्च नौ ॥  
एवं तस्यैव पक्षीन्द्र दैत्येन्द्र बलहारिण ॥ ४४ ॥  
प्राप्य सत्पत्रतां पत्रिंस्त्वमप्यर्च्यो भविष्यसि ॥  
इति दत्त्वा वरं शम्भुः स्वभक्ताय गरुत्मते ॥ ४५ ॥  
तत्रैवान्तर्हितो जातो गरुडोपि हरिं ययौ ॥  
हरे रथत्वं सम्प्राप्य सोपि पूज्योऽभवद्भुवि ॥ ४६ ॥  
तपस्यन्तीमथालोक्य कदाचिद्विनतां प्रभुः ॥  
शिवस्यैव परामूर्तिः खखोल्को नाम भास्करः ॥ ४७ ॥  
दत्त्वा वरं च पापघ्नं शिवज्ञानसमन्वितम् ॥  
काशीवासिजनानेक भवपापक्षयङ्करः ॥ ४८ ॥  
विनतादित्य इत्याख्यः खखोल्कस्तत्र संस्थितः ॥  
इत्थं खखोल्क आदित्यः काशीविघ्नतमोहरः ॥ ४९ ॥  
तस्य दर्शनमात्रेण सर्वपापैः प्रमुच्यते ॥  
काश्यां पैशङ्गिले तीर्थे खखोल्कस्य विलोकनात् ॥  
नरश्चिन्तितमाप्नोति नीरोगो जायते क्षणात् ॥ 4.1.50.१५० ॥  
नरः श्रुत्वैतदाख्यानं खखोल्कादित्यसम्भवम् ॥  
गरुडेशेन सहितं सर्वपापैः प्रमुच्यते ॥ १५१ ॥  
इति श्रीस्कान्दे महापुराण एकाशीति साहस्र्यां संहितायां चतुर्थे काशीखण्डे पूर्वार्द्धे खखोल्कादित्य गरुडेशयोर्वर्णनन्नाम पञ्चाशत्तमोऽध्यायः ॥ ५० ॥  
इति काशीखण्डपूर्वार्धं समाप्तम् ॥