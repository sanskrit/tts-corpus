+++
title = "०४० गृहस्थधर्माख्यानम्"

+++
॥ स्कन्द उवाच ॥ ॥  
अविमुक्तेश माहात्म्यं वर्णितं तेग्रतो मया ॥  
अथो किमसि शुश्रूषुः कथयिष्यामि तत्पुनः ॥ १ ॥  
॥ अगस्त्य उवाच ॥ ॥  
अविमुक्तेश माहात्म्यं श्रावं श्रावं श्रुती मम ॥  
अतीव सुश्रुते जाते तथापि न धिनोम्यहम् ॥ २ ॥  
अविमुक्तेश्वरं लिङ्गं क्षेत्रं चाप्यविमुक्तकम् ॥  
एतयोस्तु कथं प्राप्तिर्भवेत्षण्मुख तद्वद ॥ ३ ॥  
॥ स्कन्द उवाच ॥ ॥  
शृणु कुं भज वक्ष्यामि यथा प्राप्तिर्भवेदिह ॥  
स्वश्रेयो दातुरेतस्या विमुक्तस्य महामते ॥ ४ ॥  
समीहितार्थ संसिद्धिर्लभ्यते पुण्यभारतः ॥  
तच्च पुण्यं भवेद्विप्र श्रुतिवर्त्मसभाजनात् ॥५॥  
श्रुतिवर्त्मजुषः पुंसः संस्पर्शान्नश्यतो मुने ॥  
कलिकालावपि सदा छिद्रं प्राप्य जिघांसतः ॥६॥  
वर्जितस्य विधानेन प्रोक्तस्याकरणेन वै ॥  
कलिकालावपि हतो ब्राह्मणं रन्ध्रदर्शनात् ॥ ७ ॥  
निषिद्धाचरणं तस्मात्कथयिष्ये तवाग्रतः ॥  
तद्दूरतः परित्यज्य नरो न निरयी भवेत् ॥ ८ ॥  
पलाण्डुं विड्वराहं च शेलुं लशुन गृञ्जने ॥  
गोपीयूषं तण्डुलीयं वर्ज्यं च कवकं सदा ॥ ९ ॥  
व्रश्चनान्वृक्षनिर्यासान्पायसापूपशष्कुलीः ॥  
अदेवपित्र्यं पललमवत्सागोपयस्त्यजेत् ॥ 4.1.40.१० ॥  
पय ऐकशफं हेयं तथा क्रामेलकाविकम् ॥  
रात्रौ न दधि भोक्तव्यं दिवा न नवनीतकम् ॥ ११ ॥  
टिट्टिभं कलविङ्कं च हंसं चक्रं प्लवम्बकम् ॥  
त्यजेन्मांसाशिनः सर्वान्सारसं कुक्कुटं शुकम् ॥ १२ ॥  
जालपादान्खञ्जरीटान्बुडित्वा मत्स्यभक्षकान् ॥  
मत्स्याशी सर्वमांसाशी तन्मत्स्यान्सर्वथा त्यजेत्॥ १३ ॥  
हव्यकव्यनियुक्तौ तु भक्ष्यौ पाठीनरोहितौ॥  
मांसाशिभिस्त्वमी भक्ष्याः शश शल्लक कच्छपाः ॥१४॥  
श्वाविद्गोधे प्रशस्ते च ज्ञाताश्च मृगपक्षिणः ॥  
आयुष्कामैः स्वर्गकामैस्त्याज्यं मांसं प्रयत्नतः ॥ १५ ॥  
यज्ञार्थं पशुहिंसा या सा स्वर्ग्या नेतरा क्वचित् ॥  
त्यजेत्पर्युषितं सर्वमखण्डस्नेह वर्जितम्॥ १६ ॥  
प्राणात्यये क्रतौ श्राद्धे भैषजे विप्रकाम्यया॥  
अलौल्यमित्थं पललं भक्षयन्नैव दोषभाक् ॥ १७ ॥  
न तादृशं भवेत्पापं मृगयावृत्तिकाङ्क्षिणः ॥  
यादृशं भवति प्रेत्य लौल्यान्मांसोपसेविनः ॥ १८ ॥  
मखार्थं ब्रह्मणा सृष्टाः पशु द्रुम मृगौषधीः ॥  
निघ्नन्नहिंसको विप्रस्तासामपि शुभा गतिः ॥ १९ ॥  
पितृदेवक्रतुकृते मधुपर्कार्थमेव च ॥  
तत्र हिंसाप्यहिंसा स्याद्धिंसान्यत्र सुदुस्तरा ॥ 4.1.40.२० ॥  
यो जन्तूनात्मपुष्ट्यर्थं हिनस्ति ज्ञानदुर्बलः ॥  
दुराचारस्य तस्येह नामुत्रापि सुखं क्वचित्॥ २१ ॥  
भोक्तानुमन्ता संस्कर्ता क्रयिविक्रयि हिंसकाः ॥  
उपहर्ता घातयिता हिंसकाश्चाष्टधा स्मृताः ॥ २२ ॥  
प्रत्यब्दमश्वमेधेन शतं वर्षाणि यो यजेत् ॥  
अमांसभक्षको यश्च तयोरन्त्यो विशिष्यते ॥ २३ ॥  
यथैवात्मा परस्तद्वद्द्रष्टव्यः सुखमिच्छता ॥  
सुखदुःखानि तुल्यानि यथात्मनि तथा परे ॥ २४ ॥  
सुखं वा यदि वा चान्यद्यत्किञ्चित्क्रियते परे॥  
तत्कृतं हि पुनः पश्चात्सर्वमात्मनि सम्भवेत् ॥ २५ ॥  
न क्लेशेन विना द्रव्यमर्थहीने कुतः क्रियाः ॥  
क्रियाहीने कुतो धर्मो धर्महीने कुतः सुखम् ॥ ॥ २६ ॥  
सुखं हि सर्वैराकाङ्क्ष्यं तच्च धर्मसमुद्भवम्॥  
तस्माद्धर्मोत्र कर्तव्यश्चातुर्वर्ण्येन यत्नतः ॥ २७ ॥  
न्यायागतेन द्रव्येण कर्तव्यं पारलौकिकम् ॥  
दानं च विधिना देयं काले पात्रे च भावतः ॥ २८ ॥  
विधिहीनं तथाऽपात्रे यो ददाति प्रतिग्रहम् ॥  
न केवलं हि तद्याति शेषं तस्य च नश्यति ॥ २९ ॥  
व्यसनार्थे कुटुम्बार्थे यदृणार्थे च दीयते ॥  
तदक्षयं भवेदत्र परत्र च न संशयः ॥4.1.40.३०॥  
मातापितृविहीनं यो मौञ्जीपाणिग्रहादिभिः ॥  
संस्कारयेन्निजैरर्थैस्तस्य श्रेयस्त्वनन्तकम् ॥ ॥३१ ॥  
अग्निहोत्रैर्न तच्छ्रेयो नाग्निष्टोमादिभिर्मखैः ॥  
यच्छ्रेयः प्राप्यते मर्त्यैर्द्विजे चैके प्रतिष्ठिते ॥ ३२ ॥  
यो ह्यनाथस्य विप्रस्य पाणिं ग्राहयते कृती ॥  
इह सौख्यमवाप्नोति सोक्षयं स्वर्गमाप्नुयात् ॥ ३३ ॥  
पितृगेहे तु या कन्या रजः पश्येदसंस्कृता ॥  
भ्रूणहा तत्पिता ज्ञेयो वृषली सापि कन्यका ॥ ३४ ॥  
यस्तां परिणयेन्मोहात्स भवेद्वृषलीपतिः ॥  
तेन सम्भाषणं त्याज्यमपाङ्क्तेयेन सर्वदा ॥ ३५ ॥  
विज्ञाय दोषमुभयोः कन्यायाश्च वरस्य च ॥  
सम्बन्धं रचयेत्पश्चादन्यथा दोषभाक्पिता ॥ ३६ ॥  
स्त्रियः पवित्राः सततं नैता दुष्यन्ति केनचित् ॥  
मासिमासि रजस्तासां दुष्कृतान्यपकर्षति ॥ ३७ ॥  
पूर्वं स्त्रियः सुरैर्भुक्ताः सोमगन्धर्व वह्निभिः ॥  
भुञ्जते मानुषाः पश्चान्नैतादुष्यं ति केनचित् ॥ ३८ ॥  
स्त्रीणां शौचं ददौ सोमः पावकः सर्वमेध्यताम् ॥  
कल्याणवाणीं गन्धर्वास्तेन मेध्याः सदा स्त्रियः ॥ ३९ ॥  
कन्यां भुङ्क्ते रजःकालेऽग्निः शशी लोमदर्शने ॥  
स्तनोद्भेदेषु गन्धर्वास्तत्प्रागेव प्रदीयते ॥4.1.40.४०॥  
दृश्यरोमात्वपत्यघ्नी कुलघ्न्युद्गतयौवना ॥  
पितृघ्न्याविष्कतरजास्ततस्ताः परिवर्जयेत् ॥४१॥  
कन्यादानफलप्रेप्सुस्तस्माद्द द्यादनग्निकाम् ॥  
अन्यथा न फलं दातुः प्रतिग्राही पतेदधः ॥४२॥  
कन्यामभुक्तां सोमाद्यैर्ददद्दानफलं लभेत्॥  
देवभुक्तां ददद्दाता न स्वर्गमधिगच्छति ॥४३॥  
शयनासनयानानि कुणपं स्त्रीमुखं कुशाः॥  
यज्ञपात्राणि सर्वाणि न दुष्यन्ति बुधाः क्वचित् ॥ ४४ ॥  
वत्सः प्रस्रवणे मध्ये शकुनिः फलपातने ॥  
नार्यो रतिप्रयोगेषु श्वा मृग ग्रहणे शुचिः ॥ ४१।  
अजाश्वयोर्मुखं मेध्यं गावो मेध्यास्तु पृष्ठतः ॥  
पादतो ब्राह्मणा मेध्याः स्त्रियो मेध्यास्तु सर्वतः ॥ ४५ ॥  
बलात्कारोपभुक्ता वा चोरहस्तगतापि वा ॥  
न त्याज्या दयिता नारी नास्यास्त्यागो विधीयते ॥ ४७ ॥  
आम्लेन ताम्रशुद्धिः स्याच्छुद्धिः कांस्यस्य भस्मना ॥  
संशुद्धी रजसा नार्यास्तटिन्या वेगतः शुचिः ॥४८॥  
मनसापि हि या नेह चिन्तयेत्पुरुषान्तरम् ॥  
सोमया सह सौख्यानि भुङ्क्ते चात्रापि कीर्तिभाक्॥४९॥  
पिता पितामहो भ्राता सकुल्यो जननी तथा ॥  
कन्याप्रदः पूर्वनाशे प्रकृतिस्थः परःपरः ॥ 4.1.40.५० ॥  
अप्रयच्छन्समाप्नोति भूणहत्यामृतावृतौ ॥  
स्वयं त्वभावे दातॄणां कन्या कुर्यात्स्वयं वरम्॥ ॥ ५१ ॥  
हृताधिकारां मलिनां पिण्डमात्रोपजीविनीम्॥  
परिभूतामधःशय्यां वासयेद्व्यभिचारिणीम् ॥ ५२ ॥  
व्यभिचारादृतौ शुद्धिर्गर्भे त्यागो विधीयते ॥  
गर्भभर्तृवधादौ तु महत्यपि च कल्मषे ॥ ५३ ॥  
शूद्रस्य भार्या शूद्रैव सा च स्वा च विशः स्मृते ॥  
ते च स्वा चैव राज्ञस्तु ताश्च स्वाचाग्रजन्मनः ॥ ५४ ॥  
आरोप्य शूद्रां शयने विप्रो गच्छेदधोगतिम्॥  
उत्पाद्य पुत्रं शूद्रायां ब्राह्मण्यादेव हीयते॥ ५५ ॥  
दैवपित्र्यातिथेयानि तत्प्रधानानि यस्य तु ॥  
देवाद्यास्तन्न चाश्नन्ति स च स्वर्गं न गच्छति ॥ ५६ ॥  
जामयो यानि गेहानि शपन्त्यप्रतिपूजिताः ॥  
कृत्याभिर्निहतानीव नश्येयुस्तान्यसंशयम् ॥ ५७ ॥  
तदभ्यर्च्याः सुवासिन्यो भूषणाच्छादनाशनैः ॥  
भूतिकामैर्नरैर्नित्यं सत्कारेषूत्सवेषु च ॥५८॥  
यत्र नार्यः प्रमुदिता भूषणाच्छादनाशनैः ॥  
रमन्ते देवतास्तत्र स्युस्तत्र सफलाः क्रियाः ॥ ५९ ॥  
यत्र तुष्यति भर्त्रा स्त्री स्त्रिया भर्ता च तुष्यति ॥  
तत्र वेश्मनि कल्याणं सम्पद्येत पदे पदे ॥4.1.40.६०॥  
अहुतं च हुतं चैव प्रहुतं प्राशितं तथा ॥  
ब्राह्मं हुतं पञ्चमं च पञ्चयज्ञा इमे शुभाः ॥ ६१ ॥  
जपोऽहुतोहुतो होमः प्रहुतो भौतिको बलिः ॥  
प्राशितं पितृसन्तृप्तिर्हुतं ब्राह्मं द्विजार्चनम् ॥ ६२ ॥  
पञ्चयज्ञानिमान्कुर्वन्ब्राह्मणो नावसीदति ॥  
एतेषामननुष्ठानात्पञ्चसूना अवाप्नुयात् ॥ ६३ ॥  
ब्राह्मणं कुशलं पृच्छेद्बाहुजातमनामयम्॥  
वैश्यं सुखं समागम्य शूद्रं सन्तोषमेव च ॥ ६४ ॥  
जातमात्रः शिशुस्तावद्यावदष्टौ समाः स्मृताः ॥  
भक्ष्याभक्ष्येषु नो दु्ष्येद्यावन्नैवोपनीयते ॥ ६५ ॥  
भरणं पोष्यवर्गस्य दृष्टादृष्टफलोदयम् ॥  
प्रत्यवायो ह्यभरणे भर्तव्यस्तत्प्रयत्नतः ॥ ६६ ॥  
मातापितागुरुपत्नीः त्वपत्यानि समाश्रिताः ॥  
अभ्यागतोतिथिश्चाग्निः पोष्यवर्गा अमी नव ॥ ६७ ॥  
स जीवति पुमान्योऽत्र बहुभिश्चोपजीव्यते ॥  
जीवन्मृतोथ विज्ञेयः पुरुषः स्वोदरम्भरिः ॥ ६८ ॥  
दीनानाथविशिष्टेभ्यो दातव्यं भूतिकाम्यया ॥  
अदत्तदाना जायन्ते परभाग्योपजीविनः ॥६९॥  
विभागशीलसंयुक्तो दयावांश्च क्षमायुतः ॥  
देवतातिथिभक्तस्तु गृहस्थो धार्मिकः स्मृतः ॥4.1.40.७०॥  
शर्वरीमध्य यामौ यौ हुतशेषं च यद्धविः ॥  
तत्र स्वपंस्तदश्नंश्च ब्राह्मणो नावसीदति ॥ ७१ ॥  
नवैतानि गृहस्थस्य कार्याण्यभ्यागते सदा ॥  
सुधा व्ययानि यत्सौम्यं वाक्यं चक्षुर्मनोमुखम् ॥ ७२ ॥  
अभ्युत्थानमिहायात सस्नेहं पूर्वभाषणम्॥  
उपासनमनुव्रज्या गृहस्थोन्नति हेतवे ॥ ७३ ॥  
तथेषद्व्यययुक्तानि कार्याण्येतानि वै नव ॥  
आसनं पादशौचं च यथाशक्त्याशनं क्षितिः ॥ ७४ ॥  
शय्यातृणजलाभ्यङ्ग दीपा गार्हस्थ्य सिद्धिदाः ॥  
तथा नव विकर्माणि त्याज्यानि गृहमेधिनाम्॥७५॥  
पैशुन्यं परदाराश्च द्रोहः क्रोधानृताप्रियम् ॥  
द्वेषो दम्भश्च माया च स्वर्गमार्गार्गलानि हि ॥ ७६ ॥  
नवावश्यककर्माणि कार्याणि प्रतिवासरम् ॥  
स्नानं सन्ध्या जपो होमः स्वाध्यायो देवतार्चनम् ॥ ७७ ॥  
वेश्वदेवं तथातिथ्यं नवमं पितृतर्पणम् ॥  
नव गोप्यानि यान्यत्र मुने तानि निशामय ॥ ७८ ॥  
जन्मर्क्षं मैथुनं मन्त्रो गृहच्छिद्रं च वञ्चनम् ॥  
आयुर्धनापमानं स्त्री न प्रकाश्यानि सर्वथा ॥ ७९ ॥  
नवैतानि प्रकाश्यानि रहः पापमकुत्सितम् ॥  
प्रायोग्यमृणशुद्धिश्च सान्वयः क्रयविक्रयौ ॥  
कन्यादानं गुणोत्कर्षो नान्यत्केनापि कुत्रचित् ॥ 4.1.40.८० ॥  
पात्र मित्र विनीतेषु दीनानाथोपकारिषु ॥  
मातापितुगुरूष्वेतन्नवकं दत्तमक्षयम् ॥ ८१ ॥  
निष्फलं नवसूत्सृष्टं चाटचारणतस्करे ॥  
कुवैद्ये कितवे धूर्ते शठे मल्ले च बन्दिनि ॥ ८२ ॥  
आपस्त्वपि न देयानि नववस्तूनि सर्वथा ॥  
अन्वये सति सर्वस्वं दारांश्च शरणागतान् ॥ ८३ ॥  
न्यासाधीकुलवृत्तिं च निक्षेपं स्त्रीधनं सुतम्॥  
यो ददाति स मूढात्मा प्रायश्चित्तैर्विशुध्यति ॥ ८४ ॥  
एतन्नवानां नवकं ज्ञात्वा प्रियमवाप्नुयात् ॥  
अन्यच्च नवकं वच्मि सर्वेषां स्वर्गमार्गदम् ॥ ८५ ॥  
सत्यं शौचमहिंसा च क्षान्तिर्दानं दया दमः ॥  
अस्तेयमिन्द्रियाकोचः सर्वेषां धर्मसाधनम् ॥ ८६ ॥  
अभ्यस्य नवतिं चैतां स्वर्गमार्गप्रदीपिकाम्॥  
सतामभिमतां पुण्यां गृहस्थो नावसीदति ॥ ८७ ॥  
जिह्वा भार्या सुतो भ्राता मित्र दास समाश्रिताः ॥  
यस्यैते विनयाढ्याश्च तस्य सर्वत्र गौरवम्॥ ८८ ॥  
पानं दुर्जन संसर्गः पत्या च विरहोटनम् ॥  
स्वप्नोन्यगृहवासश्च नारीणां दूषणानि षट् ॥८९॥  
समर्घं धान्यमुद्धत्य महर्घं यः प्रयच्छति॥  
स हि वार्धुषिको नाम तस्यान्नं नैव भक्षयेत् ॥ ॥4.1.40.९०॥  
अग्रे माहिषिकं दृष्ट्वा मध्ये च वृषलीपतिम्॥  
अन्ते वार्धुषिकं चैव निराशाः पितरो गताः ॥ ९१ ॥  
महिषीत्युच्यते नारी या च स्याद्व्यभिचारिणी ॥  
तां दुष्टां कामयेद्यस्तु स वै माहिषिकः स्मृतः ॥९२॥  
स्व वृषं या परित्यज्य परवृषे वृषायते॥  
वृषली सा हि विज्ञेया न शूद्री वृषली भवेत् ॥ ९३ ॥  
यावदुष्णं भवत्यन्नं यावन्मौनेन भुज्यते ॥  
तावदश्नन्ति पितरो यावन्नोक्ता हविर्गुणाः ॥ ९४ ॥  
विद्याविनयसम्पन्ने श्रोत्रिये गृहमागते ॥  
क्रीडन्त्यौषधयः सर्वा यास्यामः परमां गतिम् ॥ ९५॥  
भ्रष्टशौचवताचारे विप्रे वेदविवर्जिते ॥  
रोदित्यन्नं दीयमानं किं मया दुष्कृतं कृतम् ॥ ९६ ॥  
यस्य कोष्ठगतं चान्नं वेदाभ्यासेन जीर्यति ॥  
स तारयति दातारं दशपूर्वान्दशापरान् ॥ ९७ ॥  
न स्त्रीणां वपनं कार्यं न च गाः समनुव्रजेत् ॥  
न च रात्रौ वसेद्गोष्ठे न कुर्याद्वैदिकीं श्रुतिम् ॥ ९८ ॥  
सर्वान्केशान्समुद्धृत्य च्छेदयेदङ्गुलद्वयम् ॥  
एवमेव तु नारीणां शिरसो मुण्डनं भवेत् ॥ ९९ ॥  
राजा वा राजपुत्रो वा ब्राह्मणो वा बहुश्रुतः ॥  
अकारयित्वा वपनं प्रायश्चित्तं विनिर्दिशेत् ॥ ॥ 4.1.40.१०० ॥  
केशानां रक्षणार्थाय द्विगुणं व्रतमादिशेत् ॥  
द्विगुणा दक्षिणा देया ब्राह्मणे वेदपारगे ॥ १ ॥  
योऽगृहीत्वा विवाहाग्निं गृहस्थ इति मन्यते ॥  
अन्नं तस्य न भोक्तव्यं वृथा पाको हि स स्मृतः ॥ २ ॥  
दाराग्निहोत्र दीक्षां च कुरुते योऽग्रजे स्थिते ॥  
परिवेत्ता स विज्ञेयः परिवित्तिस्तु पूर्वजः ॥ ३ ॥  
परिवित्तिः परिवेत्ता यया च परिविद्यते ॥  
सर्वे ते नरकं यान्ति दातृयाजकपञ्चमाः ॥ ४ ॥  
क्लीबे देशान्तरस्थे च मूके प्रत्रजिते जडे ॥  
कुब्जे खर्वे च पतिते न दोषः परिवेदने ॥ ५ ॥  
वेदाक्षरणि यावन्ति नियुञ्ज्यादर्थकारणे ॥  
तावतीर्वै भ्रूणहत्या वेदविक्रयकृल्लभेत् ॥ ६ ॥  
यस्तु प्रव्रजितो भूत्वा सेवते मैथुनं पुनः ॥  
षष्टिर्वर्षसहस्राणि विष्ठायां जायते कृमिः ॥ ७ ॥  
शूद्रान्नं शूद्रसम्पर्कः शूद्रेण च सहासनम् ॥  
शूद्राद्विद्यागमः कश्चिज्ज्वलन्तमपि पातयेत् ॥ ८ ॥  
शूद्रादाहृत्य निर्वापं ये पचन्त्यबुधा द्विजाः ॥  
ते यान्ति नरकं घोरं ब्रह्मतेजोविवर्जिताः ॥ ९ ॥  
माक्षिकं फाणितं शाकं गोरसं लवणं घृतम् ॥  
हस्तदत्तानि भुक्तानि दिनमेकमभोजनम् ॥ ॥ 4.1.40.११० ॥  
हस्तदत्ताश्च ये स्नेहा लवणं व्यजनानि च ॥  
दातारं नोपतिष्ठन्ते भोक्ता भुङ्क्ते तु किल्बिषम् ॥ ११ ॥  
आयसेनैव पात्रेण यदन्नमुपदीयते ॥  
भोक्ता तद्विट्समं भुङ्क्ते दाता च नरकं व्रजेत् ॥ १२ ॥  
अङ्गुल्या दन्तकाष्ठं च प्रत्यक्षलवणं च यत् ॥  
मृत्तिकाभक्षणं यच्च समं गोमांसभक्षणैः ॥ १३ ॥  
पानीयं पायसं भैक्षं घृतं लवणमेव च ॥  
हस्तदत्तं न गृह्णीयात्तुल्यगोमांसभक्षणैः ॥ १४ ॥  
अग्रतो निवसेन्मूर्खो दूरतश्च गुणान्वितः ॥  
गुणान्विताय दातव्यं नास्ति मूर्खे व्यतिक्रमः ॥१५॥  
ब्राह्मणातिक्रमो नास्ति विप्रे वेदविवर्जिते ॥  
ज्वलन्तमग्निमुत्सृज्य नहि भस्मनि हूयते ॥ १६ ॥  
सन्निकृष्टमधीयानं ब्राह्मणं यो व्यतिक्रमेत् ॥  
भोजने चैव दाने च दहेदासप्तमं कुलम् ॥ १७ ॥  
गोरक्षकान्वाणिजकांस्तथा कारुकुशीलवान् ॥  
प्रेष्यान्वार्धुषिकांश्चैव विप्राञ्शूद्रवदाचरेत् ॥१८॥  
देवद्रव्यविभागेन ब्रह्मस्व हरणेन च ॥  
कुलान्याशु विनश्यन्ति ब्राह्मणातिक्रमेण च ॥ १९ ॥  
मा देहीति च यो ब्रूयाद्गवाग्निब्राह्मणेषु च ॥  
तिर्यग्योनिशतं गत्वा चाण्डालेष्वभिजायते ॥ 4.1.40.१२० ॥  
वाचा यच्च प्रतिज्ञातं कर्मणानोपपादितम् ॥  
ऋणं तद्धर्मसंयुक्तमिहलोके परत्र च ॥ २१ ॥  
विघसाशी भवेन्नित्यं नित्यं चामृतभोजनः ॥  
यज्ञशेषोऽमृतम्भुक्तशेषं तु विघसं विदुः ॥ २२ ॥  
सव्यादंसात्परिभ्रष्टे नाभिदेशे व्यवस्थिते ॥  
वस्त्रे स एकवासास्तं देवे पित्र्ये च वर्जयेत् ॥ २३ ॥  
यदेव तर्पयत्यद्भिः पितॄन्स्नात्वा द्विजोत्तमः ॥  
तेनैव सर्वमाप्नोति पितृयज्ञक्रियाफलम् ॥ २४ ॥  
हस्तौ प्रक्षाल्य गण्डूषं यः पिबेद्भोजनोत्तरम्॥  
दैवं पित्र्यं तथात्मानं त्रयं स उपघातयेत् ॥ १५ ॥  
गणान्नं गणिकान्नं च यदन्नं ग्रामयाजके ॥  
स्त्रीणां प्रथमगर्भेषु भुक्त्वा चान्द्रायणं चरेत ॥ २६ ॥  
पक्षे वा यदि वा मासे यस्य गेहेत्ति न द्विजः ॥  
भुक्त्वा दुरात्मनस्तस्य चरेच्चान्द्रायणव्रतम्॥ २७ ॥  
सत्रिणां दीक्षितानां च यतीनां ब्रह्मचारिणाम् ॥  
एतेषां सूतकं नास्ति ऋत्विजां कर्मकुर्वताम् ॥ २८ ॥  
अजीर्णेऽभ्युदिते वाते श्मश्रुकर्मणि मैथुने ॥  
दुःस्वप्ने दुर्जनस्पर्शे स्नानमेव विधीयते ॥ २९ ॥  
चैत्यवृक्षं चितिं यूपं शिवनिर्माल्यभोजिनम् ॥  
वेदविक्रयिणं स्पृष्ट्वा सचैलो जलमाविशेत् ॥ 4.1.40.१३० ॥  
अग्न्यगारे गवां गोष्ठे देव ब्राह्मणसन्निधौ ॥  
स्वाध्याये भोजने पाने पादुके वै विसर्जयेत् ॥ ३१ ॥  
खलक्षेत्रगतं धान्यं कूपवापीषु यज्जलम् ॥  
अग्राह्यादपि तद्ग्राह्यं यच्च गोष्ठगतं पयः ॥ ३२ ॥  
यद्वेष्टितशिरा भुङ्क्ते यो भुङ्क्ते दक्षिणामुखः ॥  
सोपानत्कश्च यद्भुङ्क्ते तद्वै रक्षांसि भुञ्जते ॥ ३३ ॥  
यातुधानाः पिशाचाश्च राक्षसाः क्रूरकर्मिणः ॥  
हरन्ति रसमन्नस्य मण्डलेन विवर्जितम् ॥३४॥  
ब्रह्माद्याश्च सुराः सर्वे वसिष्ठाद्या महर्षयः ॥  
मण्डलं चोपजीवन्ति ततः कुर्वीत मण्डलम् ॥ ३५ ॥  
ब्राह्मणे चतुरस्रं स्यात्त्र्यस्रं वै बाहुजन्मनः ॥  
वर्तुलं च विशः प्रोक्तं शूद्रस्याभ्युक्षणं स्मृतम् ॥ ३६ ॥  
नोत्सङ्गे भोजनं कृत्वा नो पाणौ नैव कर्पटे ॥  
नासनेन च शय्यायां भुञ्जीत न मलार्दितः ॥ ३७ ॥  
धर्मशास्त्र रथारूढा वेदखड्गधरा द्विजाः ॥  
क्रीडार्थमपि यद्ब्रूयुः स धर्मः परमः स्मृतः ॥ ३८ ॥  
रात्रौ धाना दधियुतं धर्मकामो न भक्षयेत् ॥  
अश्नतो धर्महानिः स्याद्व्याधिभिश्चोपपीड्यते ॥ ३९ ॥  
फाणितं गोरसं तोयं लवणं मधुकाञ्जिकम् ॥  
हस्तेन ब्राह्मणो दत्त्वा कृच्छ्रं चान्द्रायणं चरेत् ॥ 4.1.40.१४० ॥  
गन्धाभरणमाल्यानि यः प्रयच्छति धर्मवित् ॥  
ससुगन्धिः सदा हृष्टो यत्रयत्रोपजायते ॥ ४१ ॥  
नीलीरक्तं तु यद्वस्त्रं दूरतः परिवर्जयेत् ॥  
स्त्रीणां क्रीडार्थसंयोगे शयनीयेन दुष्यति ॥ ४२ ॥  
पालनाद्विक्रयाच्चैव तद्वृत्तेरुपजीवनात् ॥  
अपवित्रो भवेद्विप्रस्त्रिभिः कृच्छ्रैर्विशुध्यति ॥ ४३ ॥  
स्नानं दानं तपो होमः स्वाध्यायः पितृतर्पणम् ॥  
वृथा तस्य महायज्ञा नीली वासो बिभर्ति यः ॥ ४४ ॥  
नीलीरक्तं यदावस्त्रं विप्रः स्वाङ्गेषु धारयेत् ॥  
तं तु सन्ततिसङ्ख्याके नरके स वसेद्ध्रुवम् ॥ ४५ ॥  
अहोरात्रोषितो भूत्वा पञ्चगव्येन शुध्यति ॥ ४६ ॥  
नीलीरक्तेन वस्त्रेण यदन्नमुपकल्पयेत् ॥  
भोक्ता विष्ठासमं भुङ्क्ते दाता च नरकं व्रजेत् ॥ ४७ ॥  
अमृतं ब्राह्मणस्यान्नं क्षत्त्रियान्नं पयः स्मृतम् ॥  
वैश्यस्य चान्नमेवान्नं शूद्रस्य रुधिरं स्मृतम् ॥ ४८ ॥  
वैश्वदेवेन होमेन देवताभ्यर्चनैर्जपैः ॥  
अमृतं तेन विप्रान्नमृग्यजुःसामसंस्कृतम् ॥ ४९ ॥  
व्यवहारानुरूपेण न्यायेन तु यदर्जनम् ॥  
क्षत्रियस्य पयस्तेन प्रजापालनतो भवेत् ॥ 4.1.40.१५०  
प्रहरानद्धवाहाद्यदन्नमुत्पाद्य यच्छति ॥  
सीतायज्ञविधानेन वैश्यान्नं तेन संस्कृतम् ॥ ५१ ॥  
अज्ञानतिमिरान्धस्य मद्यपानरतस्य च ॥  
रुधिरं तेन शूद्रान्नं वेदमन्त्रविवर्जितम् ॥ ५२ ॥  
न वृथा शपथं कुर्यात्स्वल्पेप्यर्थे नरोत्तमः ॥  
वृथा हि शपथं कुर्वन्प्रेत्य चेह विनश्यति ॥ ५३ ॥  
कामिनीषु विवाहे च गवां भुक्ते धनक्षये ॥  
ब्राह्मणाभ्युपपत्तौ च शपथैर्नास्ति पातकम् ॥५४॥  
सत्येन शापयेद्विप्रं क्षत्रियं वाहनायुधैः ॥  
गोबीजकाञ्चनैर्वैश्यं शूद्रं सर्वैस्तु पातकैः ॥५५॥  
अग्निं वा हारयेदेनमप्सु चैनं निमज्जयेत् ॥  
स्पर्शयेत्पुत्रदाराणां शिरांस्येनं च वा पृथक् ॥ ५६ ॥  
न यमं यममित्याहुरात्मा वै यम उच्यत ॥  
आत्मा संयमितो येन तं यमः किं करिष्यति ॥ ५७ ॥  
न निस्त्रिंशस्तथा तीक्ष्णः फणी वा दुरतिक्रमः ॥  
रिपुर्वा नित्यसङ्कुद्धो यथात्मा दुरधिष्ठितः ॥ ५८ ॥  
एकः क्षमावतां दोषो न द्वितीयः कथञ्चन ॥  
यदेनं क्षमया युक्तमशक्तं मन्यते जनः ॥ ५९ ॥  
न शब्दशास्त्राभिरतस्य मोक्षो न चैव रम्या वसथप्रियस्य ॥  
न भोजनाच्छादन तत्परस्य न लोकवित्त ग्रहणे रतस्य ॥ 4.1.40.१६० ॥  
एकान्तशीलस्य सदैव तस्य सर्वेन्द्रियप्रीति निवर्तकस्य ॥  
स्वाध्याययोगे गतमानसस्य मोक्षो धुवं नित्यमहिंसकस्य ॥ ६१ ॥  
क्वैकान्तशीलत्वमिहास्ति पुंसः क्व चेन्द्रियप्रीतिनिवृत्तिरस्ति ॥  
क्व योगयुक्तिः क्व च दैवतेज्या काश्यां विनैभिः सहजेन मुक्तिः ॥६२ ॥  
विश्वेश संशीलनमेवयोगस्तपश्च विश्वेशपुरीनिवासः ॥  
व्रतानि दानं नियमा यमाश्च स्नानं द्युनद्यां यदुदग्वहायाम् ॥६३॥  
॥ स्कन्द उवाच ॥ ॥  
न्यायागतधनस्तत्त्वज्ञाननिष्ठोतिथिप्रियः ॥  
श्राद्धकृत्सत्यवादी च गृहस्थोपीह मुच्यते ॥६४॥  
दीनान्धकृपणार्थिभ्यो दत्त्वान्नानि विशेषतः ॥  
कृत्वा गार्ह्याणि कर्माणि गृहस्थः श्रेय आप्नुयात् ॥ ६५ ॥  
इत्थमाचरतां पुंसां काशीनाथः प्रसीदति ॥  
काशीनाथप्रसादेन काशीप्राप्तिस्तु मोक्षकृत् ॥ ६६ ॥  
स सर्वतीर्थसुस्नातः स सर्वक्रतुदीक्षितः ॥  
स दत्तसर्वदानस्तु काशी येन निषेविता ॥ १६७ ॥  
इति श्रीस्कान्दे महापुराण एकाशीति साहस्र्यां संहितायां चतुर्थे काशीखण्डे पूर्वाद्धे गृहस्थधर्माख्यानन्नाम चत्वारिंशोध्यायः ॥४०॥