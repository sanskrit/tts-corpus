+++
title = "०९८ मुक्तिमण्डपगमनम्"

+++
॥ व्यास उवाच॥ ॥  
शृणु सूत महाभाग यथा स्कन्देन भाषितः॥  
महामहोत्सवः शम्भोः पृच्छते कुम्भसम्भवे ॥ १ ॥  
॥ स्कन्द उवाच ॥ ॥  
निशामय महाप्राज्ञ शम्भु प्रावेशिकीं कथाम् ॥  
त्रैलोक्यानन्दजननीं महापातकतङ्किनीम् ॥ २ ॥  
मन्दरादागतः शम्भुश्चैत्रे दमनपर्वणि ॥  
प्राप्याप्यानन्दगहनमितश्चेतश्चचार ह ॥ ३ ॥  
मोक्षलक्ष्मीविलासेथ प्रासादे सिद्धिमागते ॥  
देवो विरजसः पीठादन्तर्गेहं विवेश ह ॥ ४ ॥  
ऊर्जशुक्लप्रतिपदि बुधराधासमायुजि ॥  
चन्द्रे सप्तमराशिस्थे शेषेषूच्चग्रहेषु च ॥ ५ ॥  
वाद्यमानेषु वाद्येषु प्रसन्नासु हरित्सु च ॥  
ब्राह्मणानां श्रुतिरव न्यक्कृतान्यरवान्तरे ॥ ६ ॥  
प्रतिशब्दित भूर्लोक भुवर्लोकान्तराध्वनि ॥  
सर्वं प्रमुदितं चासीच्छम्भोः प्रावेशिकोत्सवे ॥ ७ ॥  
जगुर्गन्धर्वनिकरा ननृतुश्चाप्सरोगणाः ॥ २८ ॥  
चारणास्तु स्तुतिं कुर्युर्जर्हृषुर्देवतागणाः ॥८॥  
ववुर्गन्धवहा वाता ववृषुः कुसुमैर्घनाः ॥  
सर्वे मङ्गलनेपथ्याः सर्वे मङ्गलभाषिणः ॥९॥  
स्थावरा जङ्गमाः सर्वे जाता आनन्दमेदुराः॥  
सुरासुरेषु सर्वेषु गन्धर्वेषूरगेषु च ॥ 4.2.98.१० ॥  
विद्याधरेषु साध्येषु किन्नरेषु नरेषु च ॥  
स्त्रीपुञ्जातेषु सर्वेषु रेजुश्चत्वार एव च ॥ ११ ॥  
निष्प्रत्यूहं च नितरां पुरुषार्थाः पदेपदे ॥  
धूपधूमभरैर्व्योम यद्रक्तं तु तदा मुने ॥ १२ ॥  
नाद्यापि नीलिमानन्तं परित्यजति कर्हिचित् ॥  
नीराजनाय ये दीपास्तदा सर्वे प्रबोधिताः ॥ १३ ॥  
तेषां ज्योतींषि खेद्यापि राजन्ते तारकाच्छलात् ॥  
प्रतिसौधं पताकाश्च नानाकारा विचित्रिताः ॥ १४ ॥  
रम्यध्वजप्रभाधौता रेजुः प्रति शिवालयम् ॥  
क्वचिद्गायन्ति गीतज्ञाः क्वचिन्नृत्यन्ति नर्तकाः ॥ १५ ॥  
चतुर्विधानि वाद्यानि वाद्यन्ते च क्वचित्क्वचित् ॥  
प्रत्यध्वं चन्दनरसच्छटा पिच्छिलभूमयः ॥ १६ ॥  
हरित श्वेत माञ्जिष्ठ नील पीत बहुप्रभाः ॥  
प्रत्यङ्गणं शुभाकारा रङ्गमालाश्चकाशिरे ॥ १७ ॥  
रत्नकुट्टिमभूभागा गोपुराग्रेषु रेजिरे ॥  
सुधोज्ज्वला हर्म्यमालाः सौधनामप्रपेदिरे ॥१८॥  
अचेतनान्यपि तदा चेतनानीव सम्बभुः ॥  
यानि कानीह कीर्त्यन्ते मङ्गलानि घटोद्भव ॥ १९॥  
तेषामेव हि सर्वेषां तत्तु जन्मदिवाभवत् ॥  
आगत्य देवदेवोथ मुक्तिमण्डपमाविशत् ॥ 4.2.98.२० ॥  
अथाभिषिक्तश्चतुराननेन महर्षिवृन्दैः सह देवदेवः ॥  
शुभासनस्थः सहितो भवान्या कुमारवृन्दैः परितो वृतश्च॥ ॥ २१ ॥  
रत्नैरसङ्ख्यैर्बहुभिर्दुकूलैर्माल्यैर्विचित्रैर्लसदिष्टगन्धैः ॥  
अपूपुजन्देवगणा महेशं तदा मुदाते च महोरग्रेन्द्राः ॥ २२ ॥  
रत्नाकरैश्चापि गिरीन्द्रव्यैर्यथा स्वमन्यैरपि पुण्यधीभिः ॥  
सम्पूजितः कुम्भज तत्र शम्भुर्नीराजितो मातृगणैरथेशः ॥२३॥  
सन्तोष्य सर्वान्प्रथमं मुनीन्द्रान्स्वैस्वैर्हृदिस्थैश्च चिराभिलाषैः ॥  
ब्रह्माणमाभाष्य शिवोथ विष्णुं जगाद सर्वामरवृन्दवन्द्यः ॥ २४ ॥  
इतो निषीदेति समानपूर्वं त्वं मे समस्तप्रभुतैकहेतुः ॥  
दूरेपि तिष्ठन्निकटस्त्वमेव त्वत्तो न कश्चिन्मम कार्यकर्ता ॥ २५ ॥  
त्वया दिवोदास नरेन्द्रवर्यः सदूपदेशैश्च तथोपदिष्टः ॥  
यथा स सिद्धिं परमामवाप समीहितं मे निखिलं च सिद्धम् ॥ २६ ॥  
विष्णो वरं ब्रूहि य ईप्सितस्ते नादेयमत्रास्ति किमप्यहो ते॥  
इदं मयाऽऽनन्दवनं यदाप्तं हेतुस्तु तत्रत्वमसौ गणेशः ॥ २७ ॥  
न मे प्रियं किञ्चन विष्टपत्रये तथा यथेयं परसौख्यभूमिः ॥  
वाराणसी ब्रह्मरसायनस्य खनिर्जनिर्यत्र न दीर्घशायिनाम् ॥ २८ ॥  
श्रुत्वेति वाक्यं जगदीशितुश्च प्रोवाच विष्णुर्वरदं महेशम् ॥  
यदि प्रसन्नोसि पिनाकपाणे तदा पदाद्दूरमहं न ते स्याम् ॥ २९ ॥  
श्रुत्वेति वाक्यं मधुसूदनस्य जगाद तुष्टो नितरां पुरारिः ॥  
सदा मुरारे मम सन्निधौ त्वं तिष्ठस्व निर्वाणरमाश्रयेत्र ॥ 4.2.98.३० ॥  
आदावनाराध्य भवन्तमत्र यो मां भजिष्यत्यपि भक्तियुक्तः ॥  
समीहितं तस्य न सेत्स्यति ध्रुवं परात्परान्मेम्बुज चक्रपाणे ॥३१ ॥  
सर्वत्र सौख्यं मम मुक्तिमण्डपे सन्तिष्ठमानस्य भवेदिहाच्युत ॥  
न तत्तु कैलासगिरौ सुनिर्मले न भक्तचेतस्यपि निश्चलश्रियि ॥ ३२ ॥  
निमेषमात्रं स्थिरचित्तवृत्तयस्तिष्ठन्ति ये दक्षिणमण्डपेत्र मे ॥  
अनन्यभावा अपि गाढमानसा न ते पुनर्गर्भदशामुपासते ॥ ३३ ॥  
संस्नाय ये चक्रसरस्यगाधे समस्ततीर्थैक शिरोविभूषणे ॥  
क्षणं विशन्तीह निरीहमानसा निरेनसस्ते मम पार्षदा हि ॥ ३४ ॥  
स्मरन्ति ये मामपवर्गमण्डपे किञ्चिद्यथाशक्ति ददत्यपि स्वम् ॥  
शृण्वन्ति पुण्याश्च कथाः क्षणं स्थिरास्ते कोटिगोदानफलं भजन्ति ॥ ३५ ॥  
उपेन्द्रतप्तानि तपांसि तैश्चिरं स्नाता हि ते चाखिलतीर्थसार्थकैः ॥  
स्नात्वेह ये वै मणिकर्णिका ह्रदे समासते मुक्तिजनाश्रयेक्षणम् ॥ ३६ ॥  
तीर्थानि सन्तीह पदेपदे हरे तुला क्व तेषां मणिकर्णिकायाः ॥  
कतीहनो सन्ति शुभाश्च मण्डपाः परम्परोमुक्तिरमाश्रयोयम् ॥ ३७ ॥  
कैवल्यमण्डपस्यास्य भविष्ये द्वापरे हरे ॥  
लोके ख्यातिर्भवित्रीयमेष कुक्कुटमण्डपः ॥ ३८ ॥  
॥ हरिरुवाच ॥ ॥  
भालनेत्रसमाख्याहि कथं निर्वाणमण्डपः ॥  
तथा ख्यातिमसौ गन्ता यथा देवेन भाषितम् ॥ ३९ ॥  
॥ देवदेव उवाच ॥ ॥  
महानन्दो द्विजो नाम भविष्योत्र चतुर्भुज ॥  
अग्रवेदीसमाचारस्त्यक्ततीर्थप्रतिग्रहः ॥ 4.2.98.४० ॥  
अदाम्भिकोऽक्रूरमनाः सदैवातिथिवल्लभः ॥  
अथ यौवनमासाद्य पितर्युपरते स हि ॥ ४१ ॥  
विषमेषु शरैस्तीव्रैः कारितस्त्वपदे पदम् ॥  
जहार कस्यचिद्भार्या मैत्रीं कृत्वा तु तेन वै ॥ ४२ ॥  
तया च प्रेरितोऽपेयं पपौ चापि विमोहितः ॥  
अभक्ष्यभक्षणरुचिरभून्मदनमोहितः ॥४३॥  
वैष्णवान्धनिनो दृष्ट्वा क्षणं वैष्णववेषभृत् ॥  
शैवान्निन्दति मूढात्मा नरकत्राणकारणम् ॥४४॥  
शिवभक्तान्समालोक्य किञ्चिच्च परिदित्सुकान् ॥  
गर्हयेद्वैष्णवान्सर्वाञ्शैवलिङ्गोपजीवकः ॥ ४५ ॥  
इति पाखण्डधर्मज्ञः सन्ध्यास्नानपराङ्मुखः ॥  
विशालतिलकः स्रग्वी शुद्धधौताम्बरोज्वलः ॥ ४६. ॥ २७ ॥  
शिखी चोपग्रहकरः सर्वेभ्योऽसत्प्रतिग्रही॥  
तस्यापत्यद्वयं जातमुन्मत्तपथवर्तिनः ॥ ४७ ॥  
एवं तस्य प्रवृत्तस्य कश्चित्पर्वतदेशतः ॥  
समागमिष्यति धनी तीर्थयात्रार्थसिद्धये ॥ ४८ ॥  
स्नात्वा स चक्रसरसि कथयिष्यति चेति वै ॥  
अहमस्ति धनोदित्सुर्जात्या चाण्डालसत्तमः ॥४९॥  
अस्ति कश्चित्प्रतिग्राही यस्मै दद्यामहं धनम् ॥  
इति तस्य वचः श्रुत्वा कैश्चिच्चाङ्गुलिसञ्ज्ञया ॥4.2.98.५०॥  
उद्दिष्ट उपविष्टोसौ यो जपेद्ध्यानमुद्रया ॥  
एष प्रतिग्रहं त्वत्तो ग्रहीष्यति न चेतरः ॥५१॥  
इति तेषां वचः श्रुत्वा स गत्वा तत्समीपतः ॥  
दण्डवत्प्रणिपत्याथ तं बभाषे तदान्त्यजः ॥५२॥  
मामुद्धर महाविप्र तीर्थं मे सफलीकुरु ॥  
किञ्चिद्वस्त्वस्ति मे तत्त्वं गृहाणानुग्रहं कुरु ॥ ५३ ॥  
अथाक्षमालिकां कर्णे कृत्वा ध्यानं विसृज्य च ॥  
कियद्धनं तवास्तीह पप्रच्छ करसञ्ज्ञया ॥ ५४ ॥  
तस्य सञ्ज्ञां स वै बुद्ध्वा प्रोवाचाति प्रहृष्टवत् ॥  
सन्तृप्तिर्यावता ते स्यात्तावद्दास्यामि नान्यथा ॥ ५५ ॥  
इति तद्वचनं श्रुत्वा त्यक्त्वा मौनमुवाच ह ॥  
सानन्दः स महानन्दो निःस्पृहोस्मि प्रतिग्रहे ॥ ५६ ॥  
परं तेऽनुग्रहार्थं तु करिष्यामि प्रतिग्रहम् ॥  
किञ्च मे वचनं त्वं चेत्करिष्यस्युत्तमोत्तम ॥५७॥  
यावदस्त्यखिलं वित्तं तन्मध्ये न्यस्य कस्यचित् ॥  
न स्तोकमपि दातव्यं तदाऽऽदास्यामि नान्यथा ॥५८॥  
॥ चाण्डाल उवाच ॥ ॥  
यावदस्ति मयानीतं विश्वेशप्रीतये वसु॥  
तावत्तुभ्यं प्रदास्यामि विश्वेशस्त्वं यतो मम॥५९॥  
ये वसन्तीह विश्वेश राजधान्यां द्विजोत्तम ॥  
क्षुद्राक्षुद्रा जन्तुमात्रा विश्वेशां शास्त एव हि॥4.2.98.६०॥  
परोद्धरणशीला ये ये परेच्छाप्रपूरकाः ॥  
परोपकृतिशीला ये विश्वेशां शास्त एव हि ॥ ६१ ॥  
इति तद्वचनं श्रुत्वा प्रहृष्टेन्द्रियमानसः ॥  
उवाच पार्वतीयं तं सोऽग्रजन्मान्त्यजं तदा ॥ ६२ ॥  
आयाहि दर्भानादेहि कुरूत्सर्गं त्वरान्वितः ॥  
तथेति स चकाराशु पार्वतीयो महामनाः ॥ ३३ ॥  
विश्वेशः प्रीयतां चेति प्रोच्य यातो यथागतः ॥  
स च द्विजो द्विजैरन्यैर्धिक्कृतोपि वसन्निह ॥ ६४ ॥  
बहिर्निर्गतमात्रस्तु बहुभिः परिभूयते ॥  
चाण्डालब्राह्मणश्चैष चाण्डालात्त धनस्त्वसौ ॥ ६५ ॥  
असावेव हि चाण्डालः सर्वलोकबहिष्कृतः ॥  
इत्थं तमनुधावन्ति थूत्कुर्वन्तः परितो हरे ॥ ६६ ॥  
स च तद्भयतो गेहात्काकभीतदिवान्धवत् ॥  
न निःसरेत्क्वचिदपि लज्जाकृति नतास्यकः॥६७॥  
स एकदा सम्प्रधार्य गृहिण्या लोकदूषितः ॥  
जगाम कीकटान्देशांस्त्यक्त्वा वाराणसीं पुरीम् ॥६८॥  
मध्ये मार्गं स गच्छन्वै लक्षितस्तु सकाञ्चनः ॥  
अपि कार्पटिकान्तस्थः स रुद्धो मार्गरोधिभिः॥६९॥  
नीत्वा ते तमरण्यानीं तस्कराः सपरिच्छदम्॥  
उल्लुण्ठ्य धनमादाय समालोच्य परस्परम्॥4.2.98.७०॥  
प्रोचुर्भूरिधनं चैतज्जीर्यत्यस्मिन्न जीवति ॥  
असौ धनी प्रयत्नेन वध्यः सपरिचारकः ॥ ७१ ॥  
सम्प्रधार्येति तेप्राहुः स्मर्तव्यं स्मर पान्थिक ॥  
त्वां वयं घातयिष्यामो निश्चितं सपरिच्छदम् ॥ ७२ ॥  
निशम्येति मनस्येव कथयामास स द्विजः ॥  
अहो प्रतिगृहीतं मे यदर्थं वसु भूरिशः ॥ ७३ ॥  
कुटुम्बमपि तन्नष्टं नष्टश्चापि प्रतिग्रहः ॥  
जीवितं चापि मे नष्टं नष्टा काशीपुरीस्थितिः ॥ ७४ ॥  
युगपत्सर्वमेवाशु नष्टं दुर्बुद्धिचेष्टया ॥  
न काश्यां मरणं प्राप्तं तस्माद्दुष्टप्रतिग्रहात् ॥ ७५ ॥  
प्रान्ते कुटुम्बस्मरणात्तथाकाशीस्मृतेरपि ॥  
चोरैर्हतोपि स तदा कीकटे कुक्कुटोऽभवत् ॥७६॥  
सा कुक्कुटी सुतौ तौ तु ताम्रचूडत्वमापतुः ॥  
प्रान्ते काशीस्मरणतो जाता जातिस्मृतिः परा ॥ ७७ ॥  
इत्थं बहुतिथेकाले गते कार्पटिकोत्तमाः ॥  
तस्मिन्नेवाध्वनि प्राप्ताश्चत्वारो यत्र कुक्कुटाः ॥७८॥  
वाराणस्याः कथां प्रोच्चैः कुर्वन्तोऽन्योन्यमेव हि ॥  
काशीकथां समाकर्ण्य तदा ते चरणायुधाः ॥ ७९ ॥  
जातिस्मृतिप्रभावेण तत्सङ्गेन तु निर्गताः ॥  
तैश्च कार्पटिकश्रेष्ठेः पथि दृष्ट्वा कृपालुभिः ॥ 4.2.98.८० ॥  
तन्दुलादिपरिक्षेपैः प्रापिताः क्षेत्रमुत्तमम् ॥  
ते तु क्षेत्रं समासाद्य चत्वारश्चरणायुधाः ॥ ८१ ॥  
चरिष्यन्तोऽत्र परितो मुक्तिमण्डपमुत्तमम् ॥  
जिताहारान्सनियमान्कामक्रोधपराङ्मुखान् ॥ ८२ ॥  
प्रहासान्मत्कथालापाँल्लाभमोहविवर्जितान् ॥  
स्वर्धुनीस्नानसङ्क्लिन्न सुनिर्मलशिरोरुहान् ॥ ९३ ॥  
मन्नामोच्चारणपरान्मत्कथार्पितसुश्रुतीन् ॥  
मद्दत्तचित्तसद्वृत्तीन्दृष्ट्वा क्षेत्रनिवासिनः ॥८४ ॥  
मानयामासुरथ तान्कुक्कुटान्साधुवर्त्मनः ॥  
प्राक्तनां वासनायोगात्सम्प्रधार्य परस्परम् ॥  
क्रमेणाहारमाकुञ्च्य प्राणांस्त्यक्ष्यन्ति चात्र वै ॥ ८५ ॥  
पश्यतां सर्वलोकानां विष्णो ते मदनुग्रहात् ॥  
विमानमधिरुह्याशु कैलासं प्राप्य मत्पदम् ॥८६॥  
निर्विश्य सुचिरं कालं दिव्यान्भोगाननुत्तमान् ॥  
ततोऽत्र ज्ञानिनो भूत्वा मुक्तिं प्राप्स्यन्ति शाश्वतीम् ॥ ८७ ॥  
ततो लोकास्तददारभ्य कथयिष्यन्ति सर्वतः ॥  
मुक्तिमण्डपनामैतदेष कुक्कुटमण्डपः ॥ ८८ ॥  
चरित्रमपि वै तेषां ये स्मरिष्यन्ति मानवाः ॥  
मुक्तिमण्डपमासाद्य श्रेयः प्राप्स्यन्ति तेपि हि ॥ ८९ ॥  
इति यावत्कथां शम्भुर्भविष्यामग्रतो हरेः ॥  
अकरोत्तुमुलो नादो घण्टानां तावदुद्गतः ॥ 4.2.98.९० ॥  
अथनन्दिनमाहूय देवदेव उमाधवः ॥  
प्रोवाच नन्दिन्विज्ञायागत्य ब्रूहि कुतो रवः ॥९१॥  
अथ नन्दी समागत्य प्रोवाच वृषभध्वजम्॥  
नमस्कृत्य प्रहृष्टास्यः प्रबद्धकरसम्पुटः ॥ ९२ ॥  
॥ नन्द्युवाच ॥ ॥  
देवदेव त्रिनयन किमपूर्वं ब्रवीमि ते ॥  
मोक्षलक्ष्मीविलासोऽत्र कैश्चित्कैश्चित्समर्च्यते॥९३॥  
अथ स्मित्वाब्रवीच्छम्भुः सिद्धं नस्तु समीहितम् ॥  
उत्थाय देवदेवेशः सह देव्या सुमङ्गलः॥९४॥  
ब्रह्मणा हरिणा सार्धं ततोऽगाद्रङ्गमण्डपम् ॥  
॥ स्कन्द उवाच ॥ ॥  
श्रुत्वाध्यायमिमं पुण्यं परमानन्दकारणम् ॥  
नरः परां मुदं प्राप्य कैलासं प्राप्स्यति ध्रुवम् ॥ ९५ ॥  
इति श्रीस्कान्दे महापुराण एकाशीति साहस्र्यां संहितायां चतुर्थे काशीखण्ड उत्तरार्धे मुक्तिमण्डपगमनं नामाष्टनवतितमोऽध्यायः ॥ ९८ ॥