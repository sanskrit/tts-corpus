+++
title = "०८२ वीरेश्वराविर्भावेऽमित्रजित्पराक्रमः"

+++
॥ पार्वत्युवाच ॥ ॥  
वीरेशस्य महेशान श्रूयते महिमा महान् ॥  
परां सिद्धिं परोपतुस्तत्र सिद्धाः परः शताः ॥१॥  
कथमाविर्भवस्तस्य काश्यां लिङ्गवरस्य तु ॥  
आशुसिद्धिप्रदस्येह तन्मे ब्रूहि जगत्पते ॥ ॥ २ ॥  
॥ महेश्वर उवाच ॥ ॥  
निशामय महादेवि वीरेशाविर्भवं परम् ॥  
यं श्रुत्वापि नरः पुण्यं प्राप्नोति विपुलं शिवे ॥३॥  
आसीदमित्रजिन्नाम राजा परपुरञ्जयः ॥  
धार्मिकः सत्त्वसम्पन्नः प्रजारञ्जनतत्परः ॥ ४ ॥  
यशोधनो वदान्यश्च सुधीर्ब्राह्मणदैवतः ॥  
सदैवावभृथस्नानपरिक्लिन्न शिरोरुहः ॥ ५ ॥  
विनीतो नीतिसम्पन्नः कुशलः सर्वकर्मसु ॥  
विद्याब्धिपारदृश्वा च गुणवान्गुणिवत्सलः ॥ ६ ॥  
कृतज्ञो मधुरालापः पापकर्मपराङ्मुखः ॥  
सत्यवाक्छौचनिलयः स्वल्पवाग्विजितेन्द्रियः ॥ ७ ॥  
रणाङ्गणे कृतान्ताभः सङ्ख्यावांश्च सदोजिरे ॥  
कामिनीकामकेलिज्ञो युवापि स्थविरप्रियः ॥ ८ ॥  
धर्मार्थैधितकोशश्च समृद्धबलवाहनः ॥  
सुभगश्च सुरूपश्च सुमेधाः सुप्रजाश्रयः ॥९॥  
स्थैर्य धैर्य समापन्नो देशकालविचक्षणः ॥  
मन्यमानप्रदो नित्यं सर्वदूषणवर्जितः ॥ 4.2.82.१० ॥  
वासुदेवाङ्घ्रियुगले चेतोवृत्तिं निधाय सः ॥  
चकार राज्यं निर्द्वन्द्वं विष्वगीति विवर्जितम् ॥ ११ ॥  
अलङ्घ्यशासनः श्रीमान्विष्णुभक्तिपरायणः ॥  
अभुनक्प्रचुरान्भोगान्समन्ताद्विष्णुसात्कृतान् ॥ १२ ॥  
हरेरायतनान्युच्चैः प्रतिसौधं पदेपदे ॥  
तस्य राज्ये समभवन्महाभाग्यनिधेः शिवे ॥१३॥  
गोविन्दगोपगोपाल गोपीजनमनोहर ॥  
गदापाणे गुणातीत गुणाढ्य गरुडध्वज ॥ १४ ॥  
केशिहृत्कैटभाराते कंसारे कमलापते ॥  
कृष्णकेशव कञ्जाक्ष कीनाश भयनाशन ॥ १५ ॥  
पुरुषोत्तम पापारे पुण्डरीकविलोचन ॥  
पीतकौशेयवसन पद्मनाभ परात्पर ॥ १६ ॥  
जनार्दन जगन्नाथ जाह्नवीजलजन्मभूः ॥  
जन्मिनां जन्महरण जञ्जपूकाघनाशन ॥ १७ ॥  
श्रीवत्सवक्षः श्रीकान्त श्रीकर श्रेयसां निधे ॥  
श्रीरङ्गशार्ङ्गकोदण्ड शौरे शीतांशुलोचन ॥ १८ ॥  
दैत्यारे दानवाराते दामोदर दुरन्तक ॥  
देवकीहृदयानन्द दन्दशूकेश्वरेशय ॥ १९॥  
विष्णो वैकुण्ठनिलय बाणारे विष्टरश्रवः ॥  
विष्वक्सेन विराधारे वनमालिन्वनप्रिय ॥ 4.2.82.२० ॥  
त्रिविक्रमत्रिलोकीश चक्रपाणे चतुर्भुज ॥  
इत्यादीनि पवित्राणि नामानि प्रतिमन्दिरम् ॥ २१ ॥  
स्त्रीवृद्धबालगोपाल वदनोदीरितानि तु ॥  
श्रूयते यत्रकुत्रापि रम्याणि मधुविद्विषः ॥ २२ ॥  
सुरसाकाननान्येव विलोक्यन्ते गृहेगृहे॥  
चरित्राणि विचित्राणि पवित्राण्यब्धिजापतेः ॥ २३ ॥  
सौधभित्तिषु दृश्यन्ते चित्रकृन्निर्मितानि तु ॥  
ऋते हरिकथायास्तु नान्या वार्ता निशम्यते ॥ ॥ २४ ॥  
हरिणा नैव विध्यन्ते हरिनामांशधारिणः ॥  
तस्य राज्ञो भयाद्व्याधैररण्यसुखचारिणः ॥ २५ ॥  
न मत्स्या नैव कमठा न वराहाश्च केनचित् ॥  
हन्यन्ते क्वापि तद्भीत्या मत्स्यमांसाशिनापि वै ॥ २६ ॥  
अप्युत्तानशयास्तस्य राष्ट्रे मित्रजितः क्वचित् ॥  
स्तनपानं न कुर्वन्ति सम्प्राप्य हरिवासरम् ॥ २७ ॥  
पशवोपि तृणाहारं परित्यज्य हरेर्दिने ॥  
उपोषणपरा जाता अन्येषां का कथा नृणाम् ॥ २८ ॥  
महामहोत्सवः सर्वैः पुरौकोभिर्वितन्यते ॥  
तस्मिन्प्रशासति भुवं सम्प्राप्ते हरिवासरे ॥ २९ ॥  
स एव दण्ड्योऽभूत्तस्य राज्ञो मित्रजितः क्षितौ ॥  
यो विष्णुभक्तिरहितः प्राणैरपि धनैरपि ॥ 4.2.82.३० ॥  
अन्त्यजा अपि तद्राष्ट्रे शङ्खचक्राङ्कधारिणः ॥  
सम्प्राप्य वैष्णवीं दीक्षां दीक्षिता इव सम्बभुः ॥ ३१ ॥  
शुभानि यानि कर्माणि क्रियन्तेऽनुदिनं जनैः ॥  
वासुदेवे समर्प्यन्ते तानि तैरफलेप्सुभिः ॥ ३२ ॥  
विना मुकुन्दं गोविदं परमानन्दमच्युतम् ॥  
नान्यो जप्येतमन्येत न भज्येत जनैः क्वचित् ॥ ३३ ॥  
कृष्ण एव परो देव कृष्णएव परागतिः ॥  
कृष्ण एव परो बन्धुस्तस्यासीदवनीपतेः ॥३४॥  
एवं तस्मिन्महीपाले राज्यं सम्यक्प्रशासति ॥  
एकदा नारदः श्रीमांस्तं दिदृक्षुः समाययौ ॥३५॥  
राज्ञा समर्चितः सोथ मधुपर्क विधानतः ॥  
नारदो वर्णयामास तममित्रजितं नृपम् ॥ ३६ ॥  
॥ नारद उवाच ॥ ॥  
धन्योसि कृतकृत्योसि मान्योप्यसि दिवौकसाम् ॥  
सर्वभूतेषु गोविन्दं परिपश्यन्विशाम्पते ॥ ३७ ॥  
यो वेद पुरुषो विष्णुर्यो यज्ञपुरुषो हरिः ॥  
योन्तरात्मास्य जगतः कर्ता हर्ताविता विभुः ॥ ३८ ॥  
तन्मयं पश्यतो विश्वं तव भूपालसत्तम ॥  
दर्शनं प्राप्य शुभदं शुचित्वमगमं परम् ॥ ३९ ॥  
एक एव हि सारोत्र संसारे क्षणभङ्गुरे ॥  
कमलाकान्त पादाब्ज भक्तिभावोऽखिलप्रदः ॥ 4.2.82.४० ॥  
परित्यज्य हि यः सर्वं विप्णुमेकं सदा भजेत् ॥  
सुमेधसं भजन्ते तं पदार्थाः सर्व एव हि ॥ ४१ ॥  
हृषीकेशे हृषीकाणि यस्य स्थैर्यं गतान्यहो ॥  
स एव स्थैर्यमाप्नोति ब्रह्माण्डेऽतीव चञ्चले ॥ ४२ ॥  
यौवनं धनमायुष्यं पद्मिनीजलबिन्दुवत् ॥  
अतीव चपलं ज्ञात्वाऽच्युतमेकं समाश्रयेत् ॥ ४३ ॥  
वाचि चेतसि सर्वत्र यस्य देवो जनार्दनः ॥  
स एव सर्वदा वन्द्यो नररूपी जनार्दनः ॥ ४४ ॥  
निर्व्याज प्रणिधानेन शीलयित्वा श्रियःपतिम् ॥  
पुरुषोत्तमतां को न प्राप्तवानिह भूतले ॥ ४५ ॥  
अनया विष्णुभक्त्या ते सन्तुष्टेन्द्रियमानसः ॥  
उपकर्तुमना ब्रूयां तन्निशामय भूपते ॥ ४६ ॥  
बाला विद्याधरसुता नाम्ना मलयगन्धिनी ॥  
क्रीडन्ती पितुराक्रोडे हृता कङ्कालकेतुना ॥ ४७ ॥  
कपालकेतुपुत्रेण दानवेन बलीयसा ॥  
आगामिन्यां तृतीयायां तस्याः पाणिग्रहृं किल ॥ ४८ ॥  
पाताले चम्पकावत्यां नगर्यां सास्ति साम्प्रतम् ॥  
हाटकेशात्समागच्छंस्तया हंसाश्रुनेत्रया ॥ ४९ ॥  
दृष्टः प्रणम्य विज्ञप्तो यथा तच्च निथामय ॥  
ब्रह्मचारिन्मुनिश्रेष्ठ गन्धमादनशैलतः ॥ 4.2.82.५० ॥  
बालक्रीडनकासक्तां मोहयित्वा निनाय सः ॥  
कङ्कालकेतुर्दुर्वृत्तो दुर्जयोन्यास्त्रघाततः ॥ ५१ ॥  
स्वस्य त्रिशूलघातेन म्रियते नान्यथा रणे ॥  
जगत्पर्याकुलीकृत्य निद्रात्यत्रविनिर्भयः ॥ ५२ ॥  
यदि कोपि कृतज्ञो मां हत्वेमं दुष्टदानवम् ॥  
मद्दत्तेन त्रिशूलेन नयेद्भद्रं भवेन्नरः ॥ ५३ ॥  
यदत्रोपचिकीर्षुस्त्वं रक्ष मां दुष्टदानवात् ॥  
ममापि हि वरो दत्तो भगवत्या महामुने ॥ ५४ ॥  
विष्णुभक्तो युवा धीमान्पुत्रि त्वां परिणेष्यति ॥  
आ तृतीया तिथि यथा तद्वाक्यं तथ्यतां व्रजेत् ॥ ५५ ॥  
तथा निमित्तमात्रं त्वं भव यत्नं समाचर ॥  
इति तद्वचनाद्राजन्विष्णुभक्तिपरायणम् ॥  
युवानं चापि धीमन्तं त्वामनु प्राप्तवानहम् ॥५६॥  
तद्गच्छ कार्यसिद्ध्यै त्वं हत्वा तं दुष्टदानवम् ॥  
आनयाशु महाबाहो शुभां मलयगन्धिनीम् ॥ ५७ ॥  
सा तु विद्याधरी जीवेद्विलोक्य त्वां नरेश्वर ॥  
पार्वतीवचनाद्दुष्टं घातयिष्यत्ययत्नतः ॥ ५८ ॥  
इति नारदवाक्यं स निशम्यामित्रजिन्नृपः ॥  
अनल्पोत्कलिको जातो विद्याधरसुतां प्रति ॥ ५९ ॥  
उपायं चापि पप्रच्छ गन्तुं तां चम्पकावतीम् ॥  
नारदेन पुनः प्रोक्तः स राजा गिरिराजजे ॥ 4.2.82.६० ॥  
तूर्णमर्णवमासाद्य पूर्णिमादिवसे नृप ॥  
भवान्द्रक्ष्यति पोतस्थः कल्पवृन्दारथस्थितम् ॥६१॥  
तत्र दिव्याङ्गना काचिद्दिव्यपर्यङ्क संस्थिता ॥  
वीणामादाय गायन्ती गाथां गास्यति सुस्वरम् ॥ ६२ ॥  
यत्कर्मविहितं येन शुभं वाथ शुभेतरम् ॥  
स एव भुङ्क्ते तत्तथ्यं विधिसूत्रनियन्त्रितः ॥ ६३ ॥  
गाथामिमां सा सङ्गीय सरथा स महीरुहा ॥  
सपर्यङ्का क्षणादेव मध्ये सिन्धुं प्रवेक्ष्यति ॥६४॥  
भवानप्यविशङ्कं च ततः पोतान्महार्णवे ॥  
तामनु व्रजतु क्षिप्रं यज्ञवाराहमास्तुवन् ॥६५॥  
ततो द्रक्ष्यसि पाताले नगरीं चम्पकावतीम् ॥  
महामनोहरा राजन्सहितां बालयानया ॥६६॥  
इत्युक्त्वान्तर्हितो देवि स चतुर्मुखनन्दनः ॥  
राजाप्यर्णवमासाद्य यथोक्तं परिलक्ष्य च ॥ ६७ ॥  
विवेशान्तःसमुद्रं च नगरीमाससाद ताम् ॥  
साथ विद्याधरी बाला नेत्रप्राघुणकी कृता ॥ ६८ ॥  
तेन राज्ञा त्रिजगती सौन्दर्यश्रीरिवैकिका ॥  
पातालदेवतेयं वा ममनेत्रोत्सवाय किम् ॥६९॥  
निरणायि मधुद्वेष्ट्रा स्रष्टुः सृष्टिविलक्षणा ॥  
कुहूराहुभयादेषा कान्तिश्चान्द्रमसी किमु ॥4.2.82.७०॥  
योषिद्रूपं समाश्रित्य तिष्ठतेऽत्राकुतोऽभया ॥  
इत्थं क्षणं तां निर्वर्ण्य स राजागात्तदन्तिकम् ॥ ७१ ॥  
सा विलोक्याथ तं बाला नितरां मधुराकृतिम् ॥  
विशालोरस्थलतलं प्रलम्बतुलसीस्रजम् ॥ ७२ ॥  
शङ्खचक्राङ्कसुभग भुजद्वयविराजितम् ॥  
हरिनामाक्षरसुधा सुधौत रदनावलिम् ॥ ७३ ॥  
भवानीभक्तिबीजोत्थं भूरुहं पुरुषाकृतिम् ॥  
मनोरथफलैः पूर्णमासीद्धृष्टतनूरुहा ॥७४॥  
दोलापर्यङ्कमुत्सृज्य ह्रीभरा नम्रकन्धरा ॥  
वेपथुं च परिष्टभ्य बाला प्रोवाच भूपतिम् ॥७५ ॥  
कस्त्वमत्र कृतान्तस्य भवनं मधुराकृते ॥  
प्राप्तो मे मन्दभाग्यायाश्चेतोवृत्तिं निरुन्धयन् ॥ ७६ ॥  
यावन्नायाति सुभग स कठोरतराकृतिः ॥  
अतिपर्याकुलीकृत्य त्रिलोकीं दानवो मुहुः ॥७७॥  
कङ्कालकेतुर्दुर्वृत्तस्त्ववध्यः परहेतिभिः ॥  
तावद्गुप्तं समातिष्ठ शस्त्रागारेति गह्वरे ॥७८॥  
न मे कन्याव्रतं भङ्क्तुं स समर्थ उमा वरात्॥  
आगामिन्यां तृतीयायां परश्वः पाणिपीडनम् ॥ ७९ ॥  
सञ्चिकीर्षति दुष्टात्मा गतायुर्मम शापतः ॥  
मा तद्भीतिं कुरु युवंस्तत्कार्यं भविताचिरम् ॥ 4.2.82.८० ॥  
विद्याधर्येति चोक्तः स शस्त्रागारे निगूढवत् ॥  
स्थितो वीरो महाबाहुर्दानवागमने क्षणः ॥८१॥  
अथ सायं समायातो दानवो भीषणाकृतिः॥  
त्रिशूलं कलयन्पाणौ मृत्योरपि भयावहम् ॥ ८२ ॥  
आगत्य दानवो रौद्रः प्रलयाम्बुदनिस्वनः ॥  
विद्याधरीं जगादेति मदाघूर्णितलोचनः ॥८३॥  
गृहाणेमानि रत्नानि दिव्यानि वरवर्णिनि ॥  
कन्यात्वं च परश्वस्ते पाणिग्राहादपैष्यति ॥ ८४ ॥  
दासीनामयुतं प्रातर्दास्यामि तव सुन्दरि ॥  
आसुरीणां सुरीणां च दानवीनां मनोहरम् ॥ ८५ ॥  
गन्धर्वीणां नरीणां च किन्नरीणां शतंशतम् ॥  
विद्याधरीणां नागीनां यक्षिणीनां शतानि षट् ॥ ८६ ॥  
राक्षसीनां शतान्यष्टौ शतमप्सरसां वरम् ॥  
एतास्ते परिचारिण्यो भविष्यन्त्यमलाशये ॥ ८७ ॥  
यावत्सम्पत्तिसम्भारो दिक्पालानां गृहेषु वै ॥  
मत्परिग्रहतां प्राप्य तावतस्त्वमिहेश्वरी ॥ ८८ ॥  
दिव्यान्भोगान्मया सार्धं भोक्ष्यसे मत्परिग्रहात् ॥  
कदा परश्वो भविता यस्मिन्वैवाहिको विधिः ॥ ८९ ॥  
त्वदङ्गसङ्गसंस्पर्श सुखसन्दोह मेदुरः ॥  
परां निर्वृतिमाप्स्यामि परश्वो निकटं यदि ॥ 4.2.82.९० ॥  
मनोरथाश्चिरं यावद्यं मे हृदि समेधिताः ॥  
तान्कृतार्थी करिष्यामि परश्वस्तव सङ्गमात् ॥ ९१ ॥  
जित्वा देवान्रणे सर्वानिन्द्रादीन्मृगलोचने ॥  
त्रैलोक्यैश्वर्यसम्पत्तेस्त्वां करिष्यामि चेश्वरीम् ॥ ९२ ॥  
आधायाङ्के त्रिशूलं स्वे सुष्वापेति प्रलप्य सः ॥  
नरमांसवसास्वाद प्रमत्तो वीतसाध्वसः ॥ ॥९३॥  
वरं स्मरन्ती सा गौर्या विद्याधरकुमारिका ॥  
विज्ञाय तं प्रमत्तं च सुसुप्तं चातिनिर्भयम् ॥ ९४ ॥  
आहूय तं नरवरं वरं सर्वाङ्गसुन्दरम् ॥।  
विष्णुभक्तिकृतत्राणं प्राणनाथेति जल्प्य च ॥ ९५ ॥  
शूलं तदङ्कादादाय गृहाणेमं जहि द्रुतम् ॥  
इति त्रिशूलं बालातो बालार्कसदृशद्युति ॥ ९६ ॥  
समादाय महाबाहुः स तदा मित्रजिन्नृपः ॥  
जहर्ष च जगादोच्चैर्बालायाश्चाभयं दिशन् ॥ ९७ ॥  
वामपादप्रहारेण तमाताड्य स निर्भयः ॥  
संस्मरंश्चक्रिणं चित्ते जगद्रक्षामणिं हरिम् ॥ ९८ ॥  
जर्गाद तिष्ठ रे दुष्ट कन्याधर्षणलालस ॥  
युध्यस्वात्र मया सार्धं न सुप्तं हन्म्यहं रिपुम् ॥९९॥  
इति संश्रुत्य सम्भ्रान्त उत्थाय स दनोः सुतः ॥  
त्रिशूलं देहि मे कान्ते प्रोवाचेति मुहुर्मुहुः ॥ 4.2.82.१०० ॥  
कोयं मृत्युगृहं प्राप्तः कस्य रुष्टोऽद्य चान्तकः ॥  
क आयुषाद्य सन्त्यक्तो यः प्राप्तो मम गोचरम् ॥१ ॥  
मम प्रचण्ड दोर्दण्ड कण्डू कण्डूयन क्षमः ॥  
नाल्पो नरोयं भविता किं त्रिशूलेन सुन्दरि ॥२॥  
माभैर्मे कौतुकं पश्य भक्ष्योऽयं मम साम्प्रतम् ॥  
कालेन मत्तो भीतेन स्वयमेवोपढौकितः ।६३ ॥  
इत्युक्त्वा मुष्टिघातेन तेनोच्चैर्दनुसूनुना ॥  
हृदये निहतो राजा शिलातिकठिने द्रुतम् ॥ ४ ॥  
स चक्रिणा कृतत्राणः पीडामल्पीयसीमपि ॥  
नो वेद कठिनोरस्कस्तत्करं प्रत्युतानुदत् ॥ ५ ॥  
अथ कोपवता राज्ञा हतो वक्त्रे चपेटया ॥  
आघूर्णितशिरा भूमौ पतित्वा पुनरुत्थितः ॥ ६ ॥  
उवाच च वचो धैर्यमवष्टभ्य महाबली ॥ ७ ॥  
॥ दानव उवाच ॥ ॥  
ज्ञातं न त्वं मनुष्योसि नृरूपेण चतुर्भुजः ॥  
आयातश्छिद्रमासाद्य हन्तुं मां दानवान्तकः ॥ ८ ॥  
एकं विधेहि मधुभिद्यदि त्वं बलवानसि ॥  
विहायैतन्महच्छूलं युध्यस्व स्वायुधैर्मया ॥९॥  
त्वया कपटरूपेण बलिनः कैटभादयः ॥  
न बलेन हताः सङ्ख्ये हता एवच्छलेन हि ॥ 4.2.82.११० ।  
बलिं पातालमनयस्त्वं नृवामनतां दधत् ॥  
नृमृगत्वेन भवता हिरण्यकशिपुर्हतः ॥ ११ ॥  
त्वया जटिलरूपेण लङ्केशो विनिपातितः ॥  
गोपालवेषमासाद्य कंसाद्या घातितास्त्वया ॥ १२ ॥  
स्त्रीरूपेणाहरस्त्वं तु विप्रलाप्या सुरान्सुधाम् ॥  
यादो रूपेण भवता शङ्खाद्यानि हता बहु ॥१३॥  
मायाविनामग्रगण्य सर्वमर्मज्ञसाधक ॥  
न त्वत्तोहं बिभेम्यद्य यदि शूलं विहास्यसि ॥ १४ ॥  
अथवा दैन्यवचनः किमेभिः कातरोचितैः ॥  
न त्यक्ष्यसि त्रिशूलं त्वं न त्वां जेष्याम्यहं रणे ॥ १५ ॥  
अवश्यमेव मर्तव्यमद्य प्रातः शरीरिणा ॥  
त्वत्करेण वरं मृत्युर्बलेनापिच्छलेन वा ॥ १६ ॥  
इयं विद्याधरी कन्या न मया दूषिता सती ॥  
साक्षाच्छ्रीरेव मन्तव्या तवार्थं रक्षिता मया ॥ १७ ॥  
इत्युक्त्वा वामदोर्दण्डप्रहारेणातिनिष्ठुरम् ॥  
निजघान दनोः सूनुस्तं शिलोच्चयकम्पिना ॥ १८ ॥  
नृपो वक्षः प्रहारं तं विषह्य रण मूर्द्धनि ॥  
लक्षीचकार तद्वक्षस्त्रिशूलं तोलयन्करे ॥ १९ ॥  
निजघान महाबाहुः स च प्राणाञ्जहौ क्षणात् ॥  
इत्थं कङ्कालकेतुं स निहत्य सुरकम्पनम् ॥ 4.2.82.१२० ॥  
विद्याधरीं प्रपश्यन्तीं प्राह हृष्टतनूरुहाम् ॥  
नारदस्य मुनेर्वाक्यात्तव सुश्रोणि वाञ्छितम् ॥ २१ ॥  
कृतं मया कृतज्ञे किं करवाण्यधुना वद ॥  
श्रुत्वेति तस्य सा वाक्यं प्राह गम्भीरचेतसः ॥ २२ ॥  
मलयगन्धिन्युवाच ॥ ॥  
अथोदारमते वीर निज प्राणैः पणीकृताम् ॥  
किं मां पृच्छसि जीवातो कुलकन्या प्रदूषिताम् ॥ २३ ॥  
इति ब्रुवत्यां कन्यायां पुनः स्वैरचरो मुनिः ॥  
अतर्कितागमः प्राप्तो नारदो देवलोकतः ॥२४॥  
ततस्तुतुषतुस्तौ तु दृष्ट्वा तं मुनिसत्तमम् ॥  
कृतप्रणामौ मुनिना परिविश्राणिताशिषौ ॥२५॥  
पाणिग्रहेण विधिनाऽभिषिक्तौ नारदेन तु ॥  
जग्मतुर्नारदादिष्ट वर्त्मना कृतमङ्गलौ ॥ २६ ॥  
तया मलयगन्धिन्या युतः सोऽमित्रजिन्नृपः ॥  
पुरीं वाराणसीं प्राप्य पौरैर्विहितमङ्गलाम् ॥ २७ ॥  
यद्वीक्षणादपि नरो नारकी नैव जातुचित् ॥  
गतिमाप्नोति मेधावी तां पुरीमविशन्नृपः ॥ २८ ॥  
यस्यां पुर्यां प्रवेशं न लभन्ते वासवादयः ॥  
कैवल्यजनयित्र्यां हि तां पुरीमविशन्नृपः ॥२९॥  
अपि स्मृत्वा पुरीं यां वै काशीं त्रैलोक्यकाङ्क्षिताम् ॥  
न नरो लिप्यते पापैस्तां विवेश स भूपतिः ॥॥ 4.2.82.१३० ॥  
यस्यां पुर्यां प्रविष्टो ना महद्भिरपि पातकैः ॥  
नाभिभूयेत तां काशीं प्राविशत्स विशाम्पतिः ॥ ३१ ॥  
सापि विद्याधरी काशी समृद्धिं वीक्ष्य दूरतः ॥  
निनिन्द स्वर्गलोकं च पातालनगरीमपि ॥ ३२ ॥  
प्राप्या मित्रजितं कान्तं तथा हृष्टा न सा वधूः ॥  
यथा दृष्ट्वाप्यहो काशीं परमानन्दकेतनम् ॥ ३३ ॥  
सा कृतार्थमिवात्मानं मन्यमाना मनस्विनी ॥  
तेन पत्या च काश्या च परां निर्वृतिमाययौ ॥ ३४ ॥  
सोप्यमित्रजिदासाद्य पत्नीं मलयगन्धिनीम् ॥  
धर्मप्रधानं संसेव्य कामं प्राप्तोत्तमं सुखम् ॥ ३५ ॥  
सैकदा तं पतिं राज्ञी विष्णुभक्तिपरायणम् ॥  
रहो विज्ञापयाञ्चक्रे पतिभक्ता सुतार्थिनी ॥ ३६ ॥  
॥ राज्ञ्युवाच ॥ ॥  
भूपाभीष्टतृतीयायाश्चरिष्यामि महाव्रतम् ॥  
यद्यनुज्ञा भवेद्भर्तुः पुत्रकामार्थितप्रदम् ॥ ३७ ॥  
॥ राजोवाच ॥ ॥  
देव्यभीष्टतृतीयायां व्रतं कीदृग्भवेद्वद ॥  
का देवता तत्र पूज्या विधानं चापि किं फलम् ॥ ३८ ॥  
नारी पत्यननुज्ञाता या व्रतादि समाचरेत् ॥  
जीवन्ती दुःखिनी सा स्यान्मृता निरयमृच्छति ॥ ३९ ॥  
इति राज्ञोदिता राज्ञी प्रवक्तुमुपचक्रमे ॥  
इति कर्तव्यतां तस्य व्रतस्य सरहस्यकाम्॥4.2.82.१४०॥ ॥  
इति श्रीस्कान्दे महापुराण एकाशीतिसाहस्र्यां संहितायां चतुर्थे काशीखण्डे उत्तरार्ध वीरेश्वराविर्भावेऽमित्रजित्पराक्रमो नाम द्व्यशीतितमोध्यायः ॥ ८२ ॥