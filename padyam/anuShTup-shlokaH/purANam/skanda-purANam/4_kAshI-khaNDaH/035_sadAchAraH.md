+++
title = "०३५ सदाचारः"

+++
॥ कुम्भयोनिरुवाच ॥ ॥  
अविमुक्तं महाक्षेत्रं परनिर्वाणकारणम् ॥  
क्षेत्राणां परमं क्षेत्रं मङ्गलानां च मङ्गलम् ॥ १ ॥  
श्मशानानां च सर्वेषां श्मशानं परमं महत् ॥  
पीठानां परमं पीठमूषराणां महोषरम् ॥ २ ॥  
धर्माभिलाषिबुद्धीनां धर्मराशिकरं परम् ॥  
अर्थार्थिनां शिखिरथ परमार्थ प्रकाशकम् ॥ ३ ॥  
कामिनां कामजननं मुमुक्षूणां च मोक्षदम् ॥  
श्रूयते यत्र यत्रैतत्तत्र तत्र परामृतम् ॥ ४ ॥  
क्षेत्रैकदेशवर्तिन्या ज्ञानवाप्याः कथां पराम् ॥  
श्रुत्वेमामिति मन्येहं गौरीहृदयनन्दन ॥ ५ ॥  
अणुप्रमाणमपि या मध्ये काशिविकासिनी ॥  
मही महीयसी ज्ञेया सा सिद्ध्यै न मुधा क्वचित् ॥ ६ ॥  
कियन्ति सन्ति तीर्थानि नेह क्षोणीतलेऽखिले ॥  
परं काशीरजोमात्र तुलासाम्यं क्व तेष्वपि ॥ ७ ॥  
कियन्त्यो न स्रवन्त्योत्र रत्नाकर मुदावहाः ॥  
परं स्वर्गतरङ्गिण्याः काश्यां का साम्यमुद्वहेत् ॥ ८ ॥  
कियन्ति सन्ति नो भूम्यां मोक्षक्षेत्राणि षण्मुख ॥  
परं मन्येऽविमुक्तस्य कोट्यंशोपि न तेष्वहो ॥ ९ ॥  
गङ्गा विश्वेश्वरः काशी जागर्ति त्रितयं यतः ॥  
तत्र नैःश्रेयसी लक्ष्मीर्लभ्यते चित्रमत्र किम् ॥ 4.1.35.१० ॥  
कथमेषा त्रयी स्कन्द प्राप्यते नियतं नरैः ॥  
तिष्ये युगे विशेषेण नितरां चञ्चलेन्द्रियैः ॥ ११ ॥  
तपस्तादृक्क्व वा तिष्ये तिष्ये योगः क्व तादृशः ॥  
क्व वा व्रतं क्व वा दानं तिष्ये मोक्षस्त्वतः कुतः ॥ १२॥  
विनापि तपसा स्कन्द विनायोगेन षण्मुख ॥  
विना व्रतैर्विना दानैः काश्यां मोक्षस्त्वयेरितः ॥ १३ ॥  
किं किमाचरता स्कन्द काशी प्राप्येत तद्वद ॥  
मन्ये विना सदाचारं न सिद्ध्येयुर्मनोरथाः ॥ १४ ॥  
आचारः परमो धर्म आचारः परमं तपः ॥  
आचाराद्वर्धते ह्यायुराचारात्पापसङ्क्षयः ॥ १५ ॥  
आचारमेव प्रथमं तस्मादाचक्ष्व षण्मुख ॥  
देवदेवो यथा प्राह तवाग्रे त्वं तथा वद ॥ १६ ॥  
॥ स्कन्द उवाच॥ ॥  
मित्रावरुणजाख्यामि सदाचारं सतां हितम् ॥  
यदाचरन्नरो नित्यं सर्वान्कामानवाप्नुयात् ॥१७॥  
स्थावराः कृमयोऽब्जाश्च पक्षिणः पशवो नराः ॥  
क्रमेण धार्मिकास्त्वेते ह्येतेभ्यो धार्मिकाः सुराः ॥ १८ ॥  
सहस्रभागः प्रथमा द्वितीयोनुक्रमात्तथा ॥  
सर्व एते महाभागा यावन्मुक्ति समाश्रयाः ॥ १९ ॥  
चतुर्णामपि भूतानां प्राणिनोऽतीव चोत्तमाः ॥  
प्राणिभ्यामपि मुने श्रेष्ठाः सर्वे बुद्ध्युपजीविनः ॥ 4.1.35.२० ॥  
मतिमद्भ्यो नराः श्रेष्ठास्तेभ्यः श्रेष्ठास्तु वाडवाः ॥  
विप्रेभ्योपि च विद्वांसो विद्वद्भ्यः कृतबुद्धयः ॥ २१ ॥  
कृतधीभ्योपि कर्तारः कर्तृभ्यो ब्रह्मतत्पराः ॥  
न तेषामर्चनीयोऽन्यस्त्रिषु लोकेषु कुम्भज ॥ २२ ॥  
अन्योन्यमर्चकास्ते वै तपोविद्याऽविशेषतः ॥  
ब्राह्मणो ब्रह्मणा सृष्टः सर्वभूतेश्वरो यतः ॥ २३ ॥  
अतो जगत्स्थितं सर्वं ब्राह्मणोऽर्हति नापरः ॥  
सदाचारो हि सर्वार्हो नाचाराद्विच्युतः पुनः ॥  
तस्माद्विप्रेण सततं भाव्यमाचारशीलिना ॥ २४ ॥  
विद्वेष रागरहिता अनुतिष्ठन्ति यं मुने ॥  
विद्वांसस्तं सदाचारं धर्ममूलं विदुर्बुधाः ॥२५॥  
लक्षणैः परिहीनोपि सम्यगाचारतत्परः ॥  
श्रद्धालुरनसूयुश्च नरो जीवेत्समाः शतम ॥ २६ ॥  
श्रुतिस्मृतिभ्यामुदितं स्वेषु स्वेषु च कर्मसु ॥  
सदाचारं निषेवेत धर्ममूलमतन्द्रितः ॥ २७ ॥  
दुराचाररतो लोके गर्हणीयः पुमान्भवेत् ॥  
व्याधिभिश्चाभिभूयेत सदाल्पायुः सुदुःखभाक् ॥ २८ ॥  
त्याज्यं कर्म पराधीनं कायमात्मवशं सदा ॥  
दुःखी यतः पराधीनः सदैवात्मवशः सुखी ॥ २९ ॥  
यस्मिन्कर्मण्यन्तरात्मा क्रियमाणे प्रसीदति ॥  
तदेव कर्म कर्तव्यं विपरीतं न च क्वचित् ॥ 4.1.35.३० ॥  
प्रथमं धर्मसर्वस्वं प्रोक्ता यन्नियमा यमाः ॥  
अतस्तेष्वेव वै यत्नः कर्तव्यो धर्ममिच्छता ॥ ३१ ॥  
सत्यं क्षमार्जवं ध्यानमानृशंस्यमहिंसनम् ॥  
दमः प्रसादो माधुर्यं मृदुतेति यमा दश ॥ ३२ ॥  
शौचं स्नानं तपो दानं मौनेज्याध्ययनं व्रतम् ॥  
उपोषणोपस्थ दण्डौ दशैते नियमाः स्मृताः ॥ ३३ ॥  
कामं क्रोधं मदं मोहं मात्सर्यं लोभमेव च ॥  
अमून्षड्वै(?)रिणो जित्वा सर्वत्र विजयी भवेत् ॥ ३४ ॥  
शनैः शनैः स चिनुयाद्धर्मं वल्मीक शृङ्गवत् ॥  
परपीडामकुर्वाणः परलोकसहायिनम् ॥ ३५ ॥  
धर्म एव सहायी स्यादमुत्र न परिच्छदः ॥  
पितृ मातृ सुत भ्रातृ योषिद्बन्धुजनादिकः ॥ ३६ ॥  
जायते चैकलः प्राणी प्रम्रियेत तथैकलः ॥  
एकलः सुकृतं भुङ्क्ते भुङ्क्ते दुष्कृतमेकलः ॥ ३७ ॥  
देहं पञ्चत्वमापन्नं त्यक्त्वा कौ काष्ठलोष्ठवत् ॥  
बान्धवा विमुखा यान्ति धर्मो यान्तमनुव्रजेत् ॥३८॥  
कृती सञ्चिनुयाद्धर्मं ततोऽमुत्र सहायिनम् ॥  
धर्मं सहायिनं लब्द्ध्वा सन्तरेद्दुस्तरं तमः ॥ ३९ ॥  
सम्बन्धानाचरेन्नित्यमुत्तमैरुत्तमैः सुधीः ॥  
अधमानधमांस्त्यक्त्वा कुलमुत्कर्षतां नयेत्॥ 4.1.35.४० ॥  
उत्तमानुत्तमानेव गच्छन्हीनांश्च वर्जयन् ॥  
ब्राह्मणः श्रेष्ठतामेति प्रत्यवाये न शूद्रताम् ॥ ४१ ॥  
अनध्ययनशीलं च सदाचारविलङ्घिनम्॥  
सालसं च दुरन्नादं ब्राह्मणं बाधतेंऽतकः ॥ ४२ ॥  
ततोऽभ्यसेत्प्रयत्नेन सदाचारं सदा द्विजः ॥  
तीर्थान्यप्यभिलष्यन्ति सदाचारिसमागमम्॥ ४३ ॥  
रजनीप्रान्तयामार्धं बाह्मः समय उच्यते ॥  
स्वहितं चिन्तयेत्प्राज्ञस्तस्मिंश्चोत्थाय सवर्दा ॥ ४४ ॥  
गजास्यं संस्मरेदादौ तत ईशं सहाम्बया॥  
श्रीरङ्गं श्रीसमेतं तु ब्रह्माण्या कमलोद्भवम्॥ ४५ ॥  
इन्द्रादीन्सकलान्देवान्वसिष्ठादीन्मुनीनपि ॥  
गङ्गाद्याः सरितः सर्वाः श्रीशैलाद्यखिलान्गिरीन् ॥ ४६ ॥  
क्षीरोदादीन्समुद्रांश्च मानसादि सरांसि च ॥  
वनानि नन्दनादीनि धेनूः कामदुघादिकाः ॥ ४७ ॥  
कल्पवृक्षादि वृक्षांश्च धातून्काञ्चनमुख्यतः ॥  
दिव्यस्त्रीरुर्वशीमुख्या गरुडादीन्पतत्त्रिणः ॥ ४८ ॥  
नागाश्च शेषप्रमुखान्गजानैरावतादिकान्॥  
अश्वानुच्चैःश्रवो मुख्यान्कौस्तुभादीन्मणीञ्छुभान् ॥ ४९ ॥  
स्मरेदरुन्धतीमुख्याः पतिव्रतवतीर्वधूः ॥  
नैमिषादीन्यरण्यानि पुरीः काशीपुरीमुखाः ॥ 4.1.35.५० ॥  
विश्वेशादीनि लिङ्गानि वेदानृक्प्रमुखानपि ॥  
गायत्रीप्रमुखान्मन्त्रान्योगिनः सनकादिकान् ॥ ५१ ॥  
प्रणवादिमहाबीजं नारदादींश्च वैष्णवान् ॥  
शिवभक्तांश्च बाणादीन्प्रह्लादादीन्दृढव्रतान् ॥ ५२ ॥  
वदान्यांश्च दधीच्यादीन्हरिश्चन्द्रादि भूपतीन् ॥  
जननी चरणौ स्मृत्वा सर्वतीर्थोत्तमोत्तमौ ॥ ५३ ॥  
पितरं च गुरूंश्चापि हृदि ध्यात्वा प्रसन्नधीः ॥  
ततश्चावश्यकं कर्तुं नैर्ऋतीं दिशमाश्रयेत् ॥ ५४ ॥  
ग्रामाद्धनुःशतं गच्छेन्नगराच्च चतुर्गुणम् ॥  
तृणैराच्छाद्य वसुधां शिरः प्रावृत्य वाससा ॥५५ ॥  
कर्णोपवीत्युदग्वक्त्रो दिवसे सन्ध्ययोरपि ॥  
विण्मूत्रे विसृजेन्मौनी निशायां दक्षिणामुखः ॥ ५६ ॥  
न तिष्ठन्नाप्सु नो विप्र गो वह्न्यनिल सम्मुखः ॥  
न फालकृष्टे भूभागे न रथ्यासेव्यभूतले ॥ ५७ ॥  
नालोकयेद्दिशोभागाञ्ज्योतिश्चक्रं नभोमलम् ॥  
वामेन पाणिना शिश्नं धृत्वोत्तिष्ठेत्प्रयत्नवान् ॥ ५८ ॥  
अथो मृदं समादाय जन्तुकर्करवर्जिताम् ॥  
विहाय मूषकोत्खातां शौचोच्छिष्टां च नाकुलाम् ॥ ५९ ॥  
गुह्ये दद्यान्मृदं चैकां पायौ पञ्चाम्बुसां तराः ॥  
दश वामकरे चापि सप्त पाणिद्वये मृदः ॥ 4.1.35.६० ॥  
एकैकां पादयोर्दद्यात्तिस्रः पाण्योर्मृदस्तथा ॥  
इत्थं शौचं गृही कुर्याद्गन्धलेपक्षयावधि ॥ ६१ ॥  
क्रमाद्द्वैगुण्यमेतस्माद्ब्रह्मचर्यादिषु त्रिषु ॥  
दिवाविहित शौचस्य रात्रावर्धं समाचरेत् ॥ ६२ ॥  
रुज्यर्धं च तदर्धं च पथि चौरादि बाधिते ॥  
तदर्धं योषितां चापि सुस्थे न्यूनं न कारयेत् ॥६३॥  
अपि सर्वनदीतोयैर्मृत्कूटैश्चापि गोमयैः ॥  
आपादमाचरच्छौचं भावदुष्टो न शुद्धिभाक् ॥६४॥  
आर्द्रधात्रीफलोन्माना मृदः शौचे प्रकीर्तिताः॥  
सर्वाश्चाहुतयोप्येवं ग्रासाश्चान्द्रायणेपि च ॥  
प्रागास्य उदगास्योवा सूपविष्टः शुचौ भुवि॥  
उपस्पृशेद्विहीनायां तुषाङ्गारास्थिभस्मभिः ॥ ६६॥  
अनुष्णाभिरफेनाभिरद्भिर्हृद्गाभिरत्वरः ॥  
ब्राह्मणो ब्राह्मतीर्थेन दृष्टिपूताभिराचमेत् ॥ ६७॥  
कण्ठगाभिर्नृपः शुद्ध्येत्तालुगाभिस्तथोरुजः ॥  
स्त्रीशूद्रावास्य संस्पर्शमात्रेणापि विशुद्ध्यतः ॥ ६८ ॥  
शिरः प्रावृत्य कण्ठं वा जले मुक्तशिखोऽपि च ॥  
अक्षालितपदद्वन्द्व आचान्तोप्यशुचिर्मतः ॥ ६९ ॥  
त्रिः पीत्वाम्बु विशुद्ध्यर्थं ततः खानि विशोधयेत् ॥  
अङ्गुष्ठमूलदेशेन द्विर्द्विरोष्ठाधरौ स्पृशेत् ॥ 4.1.35.७० ॥  
अङ्गुलीभिस्त्रिभिः पश्चात्पुनरास्यं स्पृशेत्सुधीः ॥  
तर्जन्यङ्गुष्ठकोट्या च घ्राणरन्ध्रे पुनः पुनः ॥ ७१ ॥  
अङ्गुष्ठानामिकाग्राभ्यां चक्षुः श्रोत्रे पुनः पुनः ॥  
कनिष्ठाङ्गुष्ठयोगेन नाभिरन्ध्रमुपस्पृशेत् ॥ ७२ ॥  
स्पृष्ट्वा तलेन हृदयं समस्ताभिः शिरः स्पृशेत् ॥  
अङ्गुल्यग्रैस्तथा स्कन्धौ साम्बु सर्वत्र संस्पृशेत् ॥ ७३ ॥  
आचान्तः पुनराचामेत्कृते रथ्योपसर्पणे ॥  
स्नात्वा भुक्त्वा पयः पीत्वा प्रारम्भे शुभकर्मणाम् ॥ ७४ ॥  
सुप्त्वा वासः परीधाय तथा दृष्ट्वाप्यमङ्गलम् ॥  
प्रमादादशुचिं स्पृष्ट्वा द्विराचान्तः शुचिर्भवेत् ॥ ७५ ॥  
अथो मुखविशुद्ध्यर्थं गृह्णीयाद्दन्तधावनम् ॥  
आचान्तोप्यशुचिर्यस्मादकृत्वा दन्तधावनम्॥ ७६ ॥  
प्रतिपद्दर्शषष्ठीषु नवम्यां रविवासरे ॥  
दन्तानां काष्ठसंयोगो दहेदासप्तमं कुलम् ॥ ७७॥  
अलाभे दन्तकाष्ठानां निषिद्धे वाथ वासरे ॥  
गण्डूषा द्वादश ग्राह्या मुखस्य परिशुद्धये ॥ ७८ ॥  
कनिष्ठाग्र परीमाणं सत्वचं निर्व्रणं ऋजुम् ॥  
द्वादशाङ्गुलमानं च सार्धं स्याद्दन्तधावनम् ॥ ७९ ॥  
एकैकाङ्गुलह्रासेन वर्णेष्वन्येषु कीर्तितम् ॥  
आम्राम्रातक धात्रीणां कङ्कोल खदिरोद्भवम् ॥ 4.1.35.८० ॥  
शम्यपामार्गखर्जूरीशेलुश्रीपर्णिपीलुजम्॥  
राजादनं च नारङ्गं कषायकटुकण्टकम्॥८१॥  
क्षीरवृक्षोद्भवं वापि प्रशस्तं दन्तधावनम्॥  
जिह्वोल्लेखनिकां चापि कुर्याच्चापाकृतिं शुभाम्॥ ८२॥  
अन्नाद्याय व्यूहध्वं सोमोराजाय मा गमत् ॥  
समे मुखं प्रमार्क्ष्यते यशसा च भगेन च ॥ ८३ ॥  
आयुर्बलं यशो वर्चः प्रजाः पशु वसूनि च ॥  
ब्रह्म प्रज्ञां च मेधां च त्वन्नो देहि वनस्पते ॥ ८४ ॥  
मन्त्रावेतौ समुच्चार्य यः कुर्याद्दन्तधावनम् ॥  
वनस्पतिगतः सोमस्तस्य नित्यं प्रसीदति ॥ ८५ ॥  
मुखे पर्युषिते यस्माद्भवेदशुचिभाग्नरः ॥  
ततः कुर्यात्प्रयत्नेन शुद्ध्यर्थं दन्तधावनम् ॥ ८६ ॥  
उपवासेपि नो दुष्येद्दन्तधावनमञ्जनम् ॥  
गन्धालङ्कारसद्वस्त्रपुष्पमालानुलेपनम् ॥ ८७ ॥  
प्रातःसन्ध्यां ततः कुर्याद्दन्तधावनपूर्विकाम् ॥  
प्रातःस्नानं चरित्वा च शुद्धे तीर्थे विशेषतः ॥ ८८ ॥  
प्रातःस्नानाद्यतःशुद्ध्येत्कायोयं मलिनः सदा ॥  
छिद्रितो नवभिश्छिद्रैः स्रवत्येव दिवानिशम् ॥ ८९ ॥  
उत्साह मेधा सौभाग्य रूप सम्पत्प्रवर्तकम् ॥  
मनः प्रसन्नताहेतुः प्रातःस्नानं प्रशस्यते ॥ 4.1.35.९० ॥  
प्रस्वेद लालाद्याक्लिन्नो निद्राधीनो यतो नरः ॥  
प्रातःस्नानात्ततोर्हः स्यान्मन्त्रस्तोत्रजपादिषु॥९१॥  
प्रातःप्रातस्तु यत्स्नानं सञ्जाते चारुणोदये ॥  
प्राजापत्यसमं प्राहुस्तन्महाघविघातकृत् ॥ ९२ ॥  
प्रातःस्नानं हरेत्पापमलक्ष्मीं ग्लानिमेव च ॥  
अशुचित्वं च दुःस्वप्नं तुष्टिं पुष्टिं प्रयच्छति ॥ ९३ ॥  
नोपसर्पन्ति वै दुष्टाः प्रातःस्नायिजन क्वचित् ॥  
दृष्टादृष्टफलं यस्मात्प्रातःस्नानं समाचरेत् ॥ ९४ ॥  
प्रसङ्गतः स्नानविधिं वक्ष्यामि कलशोद्भव ॥  
विधिस्नानं यतः प्राहुः स्नानाच्छतगुणोत्तरम् ॥ ९५ ॥  
विशुद्धां मृदमादाय बर्हींषि तिल गोमयम् ॥  
शुचौ देशे परिस्थाप्य त्वाचम्य स्नानमाचरेत् ॥ ९६ ॥  
उपग्रही बद्धशिखो जलमध्ये समाविशेत् ॥  
उरुँ हीति मन्त्रेण तोयमावर्त्य सृष्टितः ॥ ९७ ॥  
ये ते शतं ततो जप्त्वा तोयस्यामन्त्रणाय च ॥  
सुमित्रिया नो मन्त्रेण पूर्वं कृत्वा जलाञ्जलिम् ॥  
क्षिपेद्द्वेष्यं समुद्दिश्य जपन्दुर्मित्रिया इति ॥ ९८ ॥  
इदं विष्णुरिमं जप्त्वा लिम्पेदङ्गानि मृत्स्नया ॥  
मृदैकया शिरः क्षाल्य द्वाभ्यां नाभेस्तथोपरि ॥ ९९ ॥  
नाभेरधस्तु तिसृभिः पादौ षड्भिर्विशोधयेत् ॥ ॥  
मज्जेत्प्रवाहाभिमुख आपो अस्मानिमं जपन् ॥4.1.35.१००॥  
उदिदाभ्यः शुचिरिति मन्त्र उन्मज्जने मतः ॥  
मानस्तोक इमं जप्त्वा लिम्पेद्गात्राणि गोमयैः ॥ १ ॥  
इमं मे वरुणेत्यादि मन्त्रः स्वात्माभिषेचनम् ॥  
तत्त्वायामि तथात्वन्नः सत्वं नश्चाप्युदुत्तमम् ॥ २ ॥  
धाम्नोधाम्नस्तथा मापो मौषधीरिति सञ्जपेत् ॥  
यदाहुरघ्न्या मुञ्चन्तु मेति चावभृथेति च ॥ ३ ॥  
अब्दैवता इमे मन्त्राः प्रोक्ताः स्वात्माभिषेचने ॥  
प्रणवेन ततो विप्रो महाव्याहृतिभिस्ततः ॥ ४ ॥  
आत्मानं पावयेद्विद्वान्गायत्र्या च ततः कृती ॥  
आपो हिष्ठेति तिसृभिः प्रत्यृचं पावनं स्मृतम् ॥ ५ ॥  
एतेपि पावना मन्त्रा इदमापो हविष्मतीः ॥  
देवीराप अपो देवा द्रुपदादिव सञ्ज्ञकाः ॥ ६ ॥  
शन्नो देवीरपोदेवीस्तथापाँरसमित्यपि ॥  
पुनन्तु मेति च नव पावमान्यः प्रकीर्तिताः ॥ ७ ॥  
ततोऽघमर्षणं जप्त्वा द्रुपदां च ततो जपेत् ॥  
प्राणायामं च विधिवदथवान्तर्जले जपेत् ॥ ८ ॥  
प्रणवं त्रिर्जपेद्वापि विष्णुं वा संस्मरेत्सुधीः॥  
स्नात्वेत्थं वस्त्रमापीड्य गृह्णीयाद्धौतवाससी ॥  
आचम्य च ततः कुर्यात्प्रातःसन्ध्यां कुशान्विताम्॥  
यो न सन्ध्यामुपासीत ब्राह्मणो हि विशेषतः ॥ 4.1.35.११० ॥  
स जीवन्नेव शूद्रस्तु मृतः श्वा जायते ध्रुवम् ॥  
सन्ध्याहीनोऽशुचिर्नित्यमनर्हः सर्वकर्मसु ॥ ११ ॥  
यदन्यत्कुरुते कर्म न तस्य फलभाग्भवेत् ॥  
प्रणवं प्राग्दिशि स्मृत्वा ततो दत्त्वा कुशासनम् ॥ १२ ॥  
चतुःस्रक्तिरिमं मन्त्रं पठित्वा नान्यदृङ्मनाः ॥ १३ ॥  
प्राङ्मुखो बद्धचूडो वाप्युपविष्ट उदङ्मुखः ॥  
प्रदक्षिणं स्वमभ्युक्ष्य प्राणायामं समाचरेत् ॥ १४ ॥  
गायत्रीं शिरसा सार्धम्ं सप्तव्याहृतिपूर्विकाम् ॥  
त्रिर्जपेत्सदशोङ्कारः प्राणायामोयमुच्यते ॥१५॥  
प्राणायामांश्चरन्विप्रो नियतेन्द्रिय मानसः ॥  
अहोरात्रकृतैः पापैर्मुक्तो भवति तत्क्षणात् ॥१६॥  
दशद्वादश सङ्ख्या वा प्राणायामाः कृता यदि ॥  
नियम्य मानसं तेन तदा तप्तं महत्तपः ॥ १७ ॥  
सव्याहृति प्रणवकाः प्राणायामास्तु षोडश ॥  
अपि भ्रूणहनं मासात्पुनन्त्यहरहः कृताः ॥ १८ ॥  
यथा पार्थिवधातूनां दह्यन्ते धमनान्मलाः ॥  
तथेन्द्रियैः कृता दोषा ज्वाल्यन्ते प्राणसंयमात् ॥ १९ ॥  
एकं सम्भोज्य विधिवद्ब्राह्मणं यत्फलं लभेत् ॥  
प्राणायामैर्द्वादशभिस्तत्फलं श्रद्धयाप्यते ॥ 4.1.35.१२० ॥  
वेदादि वाङ्मयं सर्वं प्रणवे यत्प्रतिष्ठितम्॥  
ततः प्रणवमभ्यस्येद्वेदादिं वेदजापकः ॥ २१ ॥  
प्रणवे नित्ययुक्तस्य सप्तसु व्याहृतिष्वपि ॥  
त्रिपदायां तु गायत्र्यां न भयं जायते क्वचित् ॥२२॥  
एकाक्षरं परं ब्रह्म प्राणायामः परं तपः ॥  
गायत्र्यास्तु परं नास्ति पावनं कलशोद्भव ॥ २३ ॥  
कर्मणा मनसा वाचा यद्रात्रौ कुरुतेत्वघम् ॥  
उत्तिष्ठन्पूर्वसन्ध्यायां प्राणायामैर्विशोधयेत्॥ २४॥  
यदह्ना कुरुते पापं मनोवाक्कायकर्मभिः ॥  
आसीनः पश्चिमां सन्ध्यां तत्प्राणायामतो हरेत् ॥ २५ ॥  
पूर्वां सन्ध्यां जपंस्तिष्ठेत्सावित्रीमार्कदर्शनात् ॥  
पश्चिमां तु समासीनः सम्यगृक्षविभावनात् ॥ २६ ॥  
पूर्वां सन्ध्यां जपंस्तिष्ठन्नैशमेनो व्यपोहति ॥  
पश्चिमां तु समासीनो मलं हन्ति दिवाकृतम् ॥ २७ ॥  
नोपतिष्ठेत्तु यः पूर्वां नोपास्ते यस्तु पश्चिमाम् ॥  
स शूद्रवद्बहिष्कार्यः सर्वस्माद्द्विजकर्मणः ॥ २८ ॥  
अपां समीपमासाद्य नित्यकर्म समाचरेत् ॥  
गायत्रीमप्यधीयीत गत्वारण्यं समाहितः ॥ २९ ॥  
गृहाद्बहुगुणा यस्मात्सन्ध्या बहिरुपासिता ॥  
गायत्र्यभ्यासमात्रोपि वरं विप्रो जितेन्द्रियः ॥ 4.1.35.१३० ॥  
त्रिवेद्यपि च नो मान्यः सर्वभुक्सर्वविक्रयी ॥  
सविता देवता यस्या मुखमग्निस्त्रिपाच्च या ॥ ३१ ॥  
विश्वामित्रे ऋषिश्छन्दो गायत्री सा विशिष्यते ॥  
गायत्रीमुषसि ध्यायेल्लोहितां ब्रह्मदैवताम् ॥ ३२ ॥  
हंसारूढामष्टवर्षां रक्तस्रगनुलेपनाम् ॥  
ऋक्स्वरूपामभयदामक्षमालावलम्बिनीम् ॥ ३३ ॥  
व्यासर्षिणा स्तूयमानां छन्दसानुष्टुभायुताम् ॥  
एतद्ध्यानादुषर्देव्या नैशमेनो व्यपोहति ॥ ३४ ॥  
सूर्यश्चेति च मन्त्रेण स्यादाचमनमुत्तमम् ॥  
आपोहिष्ठेति तिसृभिर्मार्जनं तु ततश्चरेत् ॥ ३५ ॥  
भूमौ शिरसि चाकाश आकाशे भुवि मस्तके ॥  
मस्तके च तथाकाशे भूमौ च नवधा क्षिपेत् ॥ ३६ ॥  
भूमिशब्देन चरणावाकाशं हृदयं स्मृतम् ॥  
शिरस्येव शिरः शब्दो मार्जनज्ञैरुदाहृतः ॥ ३७ ॥  
वारुणादपि चाग्नेयाद्वायव्यादपि चैन्द्रतः ॥  
मन्त्रस्नानादपि परं ब्राह्मं स्नानमिदं परम् ॥ ३८ ॥  
ब्राह्मस्नानेन यः स्नातः स बाह्याभ्यन्तरे शुचिः ॥  
सर्वत्र चार्हतामेति देवपूजादिकर्मणि ॥३९ ॥  
नक्तं दिनं निमज्ज्याप्सु कैवर्ताः किमु पावनाः ॥  
शतशोपि तथा स्नाता न शुद्धा भावदूषिता ॥ 4.1.35.१४० ॥  
अन्तःकरणशुद्धा ये तान्विभूतिः पवित्रयेत् ॥  
किं पावनाः प्रकीर्त्यन्ते रासभा भस्मधूसराः ॥ ४१ ॥  
स स्नातः सर्वतीर्थेषु स सर्वमलवर्जितः ॥  
तेन क्रतुशतैरिष्टं चेतो यस्येह निर्मलम् ॥ ४२ ॥  
तदेव निर्मलं चेतो यथास्यात्तन्मुने शृणु ॥  
विश्वेशश्चेत्प्रसन्नः स्यात्तदा स्यान्नान्यथा क्वचित् ॥ ४३ ॥  
तस्माच्चेतोविशुद्ध्यर्थं काशीनाथं समाश्रयेत् ॥  
तदाश्रयेण नियतं सङ्क्षीयन्ते मनोमलाः ॥ ४४ ॥  
सङ्क्षीणमान स मलो विश्वेशानु ग्रहात्परात् ॥  
इदं शरीरमुत्सृज्य परं ब्रह्माधिगच्छति ॥ ४५ ॥  
विश्वेशानुग्रहे हेतुः सदाचारो मतो नृणाम् ॥  
श्रुतिस्मृतिभ्यामुदितं तस्मात्तमनु संश्रयेत् ॥ ॥ ४६ ॥  
द्रुपदां तु ततो जप्त्वा जलमादाय पाणिना ॥  
कुर्यादृतं च मन्त्रेण विधिज्ञस्त्वघमर्षणम् ॥ ४७ ॥  
निमज्ज्याप्सु च यो विद्वाञ्जपेत्त्रिरघमर्षणम् ॥  
यथाश्वमेधावभृथस्तस्य स्यात्तत्तथा ध्रुवम् ॥ ४८ ॥  
जले वापि स्थले वापि यः कुयार्दघमषर्णम् ॥  
तस्याघौघो विनश्येत यथा सूर्योदये तमः ॥ ४९ ॥  
इमं मन्त्रं ततश्चोक्त्वा कुर्यादाचमनं द्विजः ॥  
आचार्याः केचिदिच्छन्ति शाखाभेदेन चापरे ॥ 4.1.35.१५० ॥  
अन्तश्चरसि भूतेषु गुहायां विश्वतोमुखः ॥  
त्वं यज्ञस्त्वं वषट्कार आपो ज्योतीरसोऽमृतम् ॥ ५१ ॥  
गायत्रीं शिरसा हीनां महाव्याहृतिपूर्विकाम् ॥  
प्रणवाद्यां जपंस्तिष्ठन्क्षिपेदम्भोञ्जलि त्रयम् ॥ ५२ ॥  
तेन वज्रोदकेनाशु मन्देहा नाम राक्षसाः ॥  
सूर्यारयः प्रलीयन्ते शैला वज्रहता इव ॥५३॥  
विवस्वतः सहायार्थं यो द्विजो नाञ्जलित्रयम् ॥  
क्षिपेन्मन्देहनाशाय सोपि मन्देहतां व्रजेत्॥५४॥  
प्रातस्तावज्जपंस्तिष्ठेद्यावत्सूर्यस्य दर्शनम्॥  
उपविष्टो जपेत्सायमृक्षाणामाविलोकनात्॥५५॥  
काललोपो न कर्तव्यो द्विजेन स्वहितेप्सुना॥  
अर्धोदयास्त समये तस्माद्वज्रोदकं क्षिपेत् ॥५६ ॥  
विधिनापि कृता सन्ध्या कालातीताऽफला भवेत् ॥  
अयमेव हि दृष्टान्तो वन्ध्या स्त्री मैथुनं यथा ॥५७॥  
जलं वामकरे कृत्वा यासन्ध्या चरिता द्विजैः ॥  
वृषली सा परिज्ञेया रक्षोगण मुदावहा ॥५८॥  
उद्वयं तमुदुत्यं च चित्रं देवेति तत्परम् ॥  
तच्चक्षुरित्युपस्थानमन्त्रा ब्रध्नस्य सिद्धिदाः ॥५९॥  
सहस्रकृत्वो गायत्र्याः शतकृत्वोथवा पुनः ॥  
दशकृत्वोथ देव्यैव कुर्यात्सौरीमुपस्थितिम् ॥ 4.1.35.१६० ॥  
सहस्रपरमां देवीं शतमध्यां दशावराम् ॥  
गायत्रीं यो जपेद्विप्रो न स पापैः प्रलिप्यते ॥ ६१ ॥  
विभ्राडित्यनुवाकं वा सूक्तं वा पौरुषं जपेत् ॥  
शिवसङ्कल्पमथवा ब्राह्मणं मण्डलं तु वा ॥ ६२ ॥  
एतानि चोपस्थानानि रविप्रीतिकराणि च ॥  
रक्तचन्दनमिश्राद्भिरक्षतैः कुसुमैः कुशैः ॥६३॥  
वेदोक्तैरागमोक्तैर्वा मन्त्रैरर्घं प्रदापयेत् ॥  
अर्चितः सविता येन तेन त्रैलोक्यमर्चितम्॥६४॥  
अर्चितः सविता सूते सुतान्पशु वसूनि च ॥  
व्याधीन्हरेद्ददात्यायुः पूरयेद्वाञ्छितान्यपि ॥ ६५ ॥  
अयं हि रुद्र आदित्यो हरिरेष दिवाकरः ॥  
रविर्हिरण्यगर्भोसौ त्रयीरूपोयमर्यमा ॥ ६६ ॥  
रवेस्तु तोषणात्तुष्टा ब्रह्मविष्णुमहेश्वराः ॥  
इन्द्रादयोखिला देवा मरीच्याद्या महर्षयः ॥ ६७ ॥  
मानवा मनुमुख्याश्च सोमपाद्याः पितामहाः ॥  
रवेरर्चां विधायेत्थं ततस्तर्पणमारभेत् ॥ ६८ ॥  
दर्भानगर्भानादाय नव सप्त च पञ्च वा ॥  
साग्रान्समूलानच्छिन्नान्द्विजो दक्षिणपाणिना ॥ ६९ ॥  
अन्वारब्धेन सव्येन तर्पयेत्षड्विनायकान् ॥  
ब्रह्मादीनखिलान्देवान्मरीच्यादींस्तथा मुनीन् ॥ 4.1.35.१७० ॥  
चन्दनागुरुकस्तूरी गन्धवत्कुसुमैरपि ॥  
तर्पयेच्छुचिभिस्तोयैस्तृप्यन्त्विति समुच्चरन् ॥ ७१ ॥  
सनकादीन्मनुष्याँश्च निवीती तर्पयेद्यवैः ॥  
अङ्गुष्ठद्वयमध्ये तु कृत्वा दर्भानृजून्द्विजः ॥ ७२ ॥  
कव्यवाडनलादींश्च पितॄन्दिव्यान्प्रतर्पयेत् ॥  
प्राचीनावीतिको दर्भैर्द्विगुणैस्तिलमिश्रितैः ॥ ७३ ॥  
रवौ शुक्रे त्रयोदश्यां सप्तम्यां निशि सन्ध्ययोः ॥  
श्रेयोर्थी ब्राह्मणो जातु न कुर्यात्तिलतर्पणम् ॥ ७४ ॥  
यदि कुर्यात्ततः कुर्याच्छुक्लैरेव तिलैः कृती ॥  
चतुर्दश यमान्पश्चात्तर्पयेन्नाम उच्चरन् ॥ ७५ ॥  
ततः स्वगोत्रमुच्चार्य तर्पयेत्स्वपितॄन्मुदा ॥  
सव्यजानुनिपातेन पितृतीर्थेन वाग्यतः ॥ ७६ ॥  
एकैकमञ्जलिं देवा द्वौ द्वौ तु सनकादिकाः ॥  
पितरस्त्रीन्प्रवाञ्छन्ति स्त्रिय एकैकमञ्जलिम् ॥ ७७ ॥  
अङ्गुल्यग्रे भवेद्दैवमार्षमङ्गुलि मूलगम् ॥  
ब्राह्ममङ्गुष्ठमूले तु पाणिमध्ये प्रजापतेः ॥ ७८ ॥  
मध्येङ्गुष्ठप्रदेशिन्योः पित्र्यं तीर्थं प्रचक्षते ॥  
नवर्चमुच्चरन्विद्वान्विदध्यात्पितृतर्पणम् ॥ ७९ ॥  
उदीरतामगिंरस आयन्तुन इतीष्यते ॥  
ऊर्जं वहन्ती पितृभ्यः स्वधायिभ्यस्ततः पठेत् ॥ 4.1.35.१८० ॥  
ये चेह पितरस्तद्वन्मधुवाता इति तृचम् ॥  
नमो वः पितरश्चोक्त्वा पठन्सिञ्चेज्जलं भुवि ॥ ८१ ॥  
आब्रह्मस्तम्बपर्यन्तं देवर्षिपितृमानवाः ॥  
तृप्यन्तु पितरः सर्वे मातृमातामहादयः ॥८२ ॥  
अतीतकुलकोटीनां सप्तद्वीप निवासिनाम् ॥  
आब्रह्मभुवनाल्लोकादिदमस्तु तिलोदकम् ॥ ६३ ॥  
ये चास्माकं कुले जाता अपुत्रा गोत्रिणो मृताः ॥  
सर्वे ते तृप्तिमायान्तु वस्त्रनिष्पीडनोदकैः ॥८४ ॥  
अग्निकार्यं ततः कृत्वा वेदाभ्यासं ततश्चरेत् ॥  
श्रुत्यभ्यासः पञ्चधा स्यात्स्वीकारोर्थविचारणम् ॥ ८५ ॥  
अभ्यासश्च जपश्चापि शिष्येभ्यः प्रतिपादनम् ॥  
लब्धस्य प्रतिपालार्थमलब्धस्य च लब्धये ॥ ८६ ॥  
दातारं समुपेयाद्वै स्वगुरुत्वं च वर्धयेत् ॥  
प्रातःकृत्यमिदं प्रोक्तं द्विजातीनां द्विजोत्तम ॥ ८७ ॥  
अथवा प्रातरुत्थाय कृत्वावश्यकमेव च ॥  
शौचाचमनमादाय भक्षयेद्दन्तधावनम् ॥ ८८ ॥  
विशोध्य सर्वगात्राणि प्रातःसन्ध्यां समाचरेत् ॥  
वेदार्थानधिगच्छेच्च शास्त्राणि विविधान्यपि ॥ ८९ ॥  
अध्यापयेच्छुचीञ्शिष्यान्हितान्मेधासमन्वितान् ॥  
उपेयादीश्वरं चैव योगक्षेमादि सिद्धये ॥ 4.1.35.१९० ॥  
ततो मध्याह्नसिद्ध्यर्थं पूर्वोक्तं स्नानमाचरेत् ॥  
स्नात्वा माध्याह्निका सन्ध्यामुपासीत विचक्षणः ॥ ९१ ॥  
नवयौवनभिन्नाङ्गीं शुद्धस्फटिकनिर्मलाम् ॥  
त्रिष्टुप्छन्दः समायुक्तां सावित्रीं रुद्रदैवताम् ॥ ९२ ॥  
कश्यपर्षिसमायुक्तां यजुर्वेदस्वरूपिणीम् ॥  
त्र्यक्षरां वृषभारूढां भक्ताभयकरां पराम् ॥ ९३ ॥  
देवतां परिपूज्याथ नैत्यिकं विधिमाचरेत् ॥  
पचनाग्निं समुज्ज्वाल्य वैश्वदेवं समाचरेत् ॥ ९४ ॥  
निष्पावान्कोद्रवान्माषान्कलायांश्चणकांस्त्यजेत् ॥  
तैलपक्वं च पक्वान्नं सर्वं लवणयुक्त्यजेत् ॥ ९५ ॥  
आढकीश्च मसूरांश्च वर्तुलान्वरटांस्तथा ॥  
भुक्तशेषं पर्युषितं वैश्वदेवे विवर्जयेत् ॥ ९६ ॥  
दर्भपाणिः समाचम्य प्राणायामं विधाय च ॥  
पृष्ठो दिवीति मन्त्रेण पर्युक्षणमथाचरेत् ॥ ९७ ॥  
प्रदक्षिणं च पर्युक्ष्य त्रिःपरिस्तीर्य वै कुशान् ॥  
एषो ह देव मन्त्रेण कुर्याद्वह्निं सुसम्मुखम् ॥ ९८ ॥  
वैश्वानरं समभ्यर्च्य साज्यपुष्पाक्षतैरथ ॥  
भूराद्याश्चाहुतीस्तिस्रः स्वाहान्ताः प्रणवादिकाः ॥ ९९ ॥  
ॐभूर्भुवःस्वःस्वाहेति विप्रो दद्यात्तथाहुतिम् ॥  
तथा देवकृतस्याद्या जुहुयाच्च षडाहुतीः ॥ 4.1.35.२०० ॥  
यमाय तूष्णीमेकां च तथा स्विष्टकृतीद्वयम् ॥  
विश्वेभ्यश्चापि देवेभ्यो भूमौ दद्यात्ततो बलिम् ॥ १ ॥  
सर्वेभ्यश्चापि भूतेभ्यो नमो दद्यात्तदुत्तरे ॥  
तद्दक्षिणे पितृभ्यश्च प्राचीनावीतिको ददेत् ॥ २ ॥  
निर्णेजनोदकान्नं चैशान्यां वै यक्ष्मणेऽर्पयेत् ॥  
ततो ब्रह्मादि देवेभ्यो नमो दद्यात्तदुत्तरे ॥ ३ ॥  
निवीती सनकादिभ्यः पितृभ्यस्त्वपसव्यवान् ॥  
हन्तः षोडशभिर्ग्रासश्चतुर्भिः पुष्कलं स्मृतम् ॥ ४ ॥  
ग्रासमात्राभवेद्भिक्षा गृहस्थसुकृतप्रदा ॥  
अध्वगः क्षीणवृत्तिश्च विद्यार्थी गुरुपोषकः ॥ ५ ॥  
यतिश्च ब्रह्मचारी च षडेते धर्मभिक्षुकाः ॥  
अतिथिः पथिको ज्ञेयो ऽनूचानः श्रुतिपारगः ॥ ६ ॥  
मान्यावेतौ गृहस्थानां ब्रह्मलोकमभीप्सताम् ॥  
अपि श्वपाके शुनि वा नैवान्नं निष्फलं भवेत् ॥ ७ ॥  
अन्नार्थिनि समायाते पात्रापात्रं न चिन्तयेत् ॥  
शुनां च पतितानां च श्वपचां पापरोगिणाम्॥ ८ ॥  
काकानां च कृमीणां च बहिरन्नं किरेद्भुवि ॥  
ऐन्द्रवारुणवायव्याः सौम्या वै नैर्ऋताश्च ये ॥ ९ ॥  
प्रतिगृह्णन्त्विमं पिण्डं काका भूमौ मयार्पितम् ॥  
द्वौ श्वानौ श्यामशबलौ वैवस्वतकुलोद्भवौ ॥ 4.1.35.२१० ॥  
ताभ्यां पिण्डं प्रदास्यामि स्यातामेतावहिंसकौ ॥  
देवा मनुष्याः पशवो रक्षो यक्षोरगाः खगाः ॥ ११ ॥  
दैत्याः सिद्धाः पिशाचाश्च प्रेता भूताश्च दानवाः ॥  
तृणानि तरवश्चापि मद्दत्तान्नाभिलाषुकाः ॥ १२ ॥  
कृमि कीट पतङ्गाद्याः कर्मबद्धा बुभुक्षिताः ॥  
तृप्त्यर्थमन्नं हि मया दत्तं तेषां मुदेस्तु वै ॥ १३ ॥  
इत्थं भूतबलिं दत्त्वा कालं गोदोहमात्रकम् ॥  
प्रतीक्ष्यातिथिमायान्तं विशेद्भोज्यगृहं ततः ॥ १४ ॥  
अदत्त्वा वायसबलिं नित्यश्राद्धं समाचरेत् ॥  
नित्यश्राद्धे स्वसामर्थ्यात्त्रीन्द्वावेकमथापि वा ॥ १५ ॥  
भोजयेत्पितृयज्ञार्थं दद्यादुद्धृत्य दुर्बलः ॥  
नित्यश्राद्धं दैवहीनं नियमादिविवर्जितम् ॥ १६ ॥  
दक्षिणारहितं त्वेतद्दातृभोक्तृ व्रतोज्झितम् ॥  
पितृयज्ञं विधायेत्थं स्वस्थबुद्धिरनातुरः ॥ १७ ॥  
अदुष्टासनमध्यास्य भुञ्जीत शिशुभिः सह ॥  
सुगन्धिः सुमनाः स्रग्वी शुचिवासो द्वयान्वितः ॥ १८ ॥  
प्रागास्य उदगास्यो वा भुञ्जीत पितृसेवितम् ॥ १९ ॥  
विधायान्नमनग्नं तदुपरिष्टादधस्तथा ॥  
आपोशनविधानेन कृत्वाश्नीयात्सुधीर्द्विजः ॥4.1.35.२२०॥  
प्रदद्याद्भुवःपतये भुवनपतये तथा॥  
भूतानाम्पतये स्वाहेत्युक्त्वा भूमौ बलित्रयम् ॥२१॥  
सकृच्चाप उपस्पृश्य प्राणाद्याहुतिपञ्चकम् ॥  
दद्याज्जठरकुण्डाग्नौ दर्भपाणिः प्रसन्नधीः ॥ २२ ॥  
दर्भपाणिस्तु यो भुङ्क्ते तस्य दोषो न विद्यते ॥  
केशकीटादि सम्भूतस्तदश्नीयात्सदर्भकः ॥ २३ ॥  
यावद्रुच्यन्नमश्नीयान्न ब्रूयात्तद्गुणागुणान् ॥  
भुञ्जते पितरस्तावद्यावन्नोक्ता गुणागुणाः ॥ २४ ॥  
अतो मौनेन यो भुङ्क्ते स भुङ्क्ते केवलामृतम् ॥  
अनुपीय ततः क्षीरं तक्रं पानीयमेव वा ॥ २५ ॥  
अमृतापिधानमसीत्येवं प्राश्योदकं सकृत् ॥  
पीतशेषं क्षिपेद्भूमौ तोयं मन्त्रमिमं पठन्॥ २६ ॥  
अप्रक्षालितहस्तस्य दक्षिणाङ्गुष्ठमूलतः ॥  
रौरवेऽपुण्यनिलये पद्मार्बुदनिवासिनाम् ॥ २७ ॥  
उच्छिष्टोदकमिच्छूनामक्षय्यमुपतिष्ठताम् ॥ ॥ २८ ॥  
पुनराचम्य मेधावी शुचिर्भूत्वा प्रयत्नतः ॥  
हस्तेनोदकमादाय मन्त्रमेतमुदीरयेत्॥२९॥  
अङ्गुष्ठमात्रः पुरुषस्त्वङ्गुष्ठं च समाश्रितः ॥  
ईशः सर्वस्य जगतः प्रभुः प्रीणाति विश्वभुक् ॥ 4.1.35.२३० ॥  
इत्यन्नं परिसङ्कल्प्य प्रक्षाल्य चरणौ करौ ॥  
ततोन्नपरिणामार्थं मन्त्रानेतानुदीरयेत् ॥ ३१ ॥  
अग्निराप्याययन्धातून्पार्थिवान्पवनेरितः ॥  
दत्तावकाशो नभसा जरयत्वस्तु मे सुखम् ॥३२॥  
प्राणापानसमानानामुदानव्यानयोस्तथा॥  
अन्नपुष्टिकरं चास्तु ममास्त्वव्याहतं सुखम् ॥ ३३॥  
समुद्रो वडवाग्निश्च ब्रध्नो ब्रध्नस्यनन्दनः ॥  
मयाभ्यवहृतं यत्तदशेषं जरयन्त्विमे ॥ ३४ ॥  
मुखशुद्धिं ततः कृत्वा पुराणश्रवणादिभिः ॥  
अतिवाह्य दिवाशेषं ततः सन्ध्यां समारभेत् ॥ ३५॥  
गृहे गोष्ठे नदीतीरे सन्ध्या दशगुणा क्रमात् ॥  
सम्भेदे स्याच्छतगुणा ह्यनन्ता शिवसन्निधौ ॥ ३६ ॥  
उपासिता बहिः सन्ध्या दिवामैथुनपातकम् ॥  
शमयेदनृतोक्ताघं मद्यगन्धजमेव च ॥ ३७ ॥  
सामवेदस्वरूपां च वसिष्ठर्षि समायुताम् ॥  
कृष्णाङ्गीं कृष्णवसनां मनाक्स्खलित यौवनाम् ॥ ३८ ॥  
सरस्वतीं तार्क्ष्ययानां विघ्नघ्नीं विष्णुदैवताम् ॥  
जगतीच्छन्दसा युक्तां ध्यायेदेकाक्षरां पराम् ॥ ३९ ॥  
अग्निश्चेति च मन्त्रेण विधायाचमने सुधीः ॥  
पश्चिमास्यो जपेत्तावद्यावन्नक्षत्रदर्शनम् ॥ 4.1.35.२४० ॥  
अतिथिं सायमायान्तमपिवाग्भूतृणोदकैः ॥  
सम्भाव्य परिकल्प्येत्थं निशःप्राक्प्रहरं सुधीः ॥ ४१ ॥  
इत्थं दिवाकर्म कृत्वा श्रुतेः पठनपाठनैः ॥  
एककाष्ठमयीं शय्यां नातितृप्तोथ संविशेत् ॥ ४२ ॥  
उद्देशतः समाख्यातो ह्येष नित्यतमो विधिः ॥  
इत्थं समाचरन्विप्रो नावसीदति कर्हिचित् ॥ २४३ ॥  
इति श्रीस्कान्दे महापुराण एकाशीतिसाहरस्र्यां संहितायां चतुर्थे काशीखण्डे पूर्वार्द्धे सदाचारो नाम पञ्चत्रिंशोऽध्यायः ॥ ३५ ॥ ॥