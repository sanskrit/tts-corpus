+++
title = "०१३ गन्धवत्यलकावर्णनम्"

+++
गणावूचतुः ॥ ॥  
इमां गन्धवतीं पुण्यां पुरीं वायोर्विलोकय ॥  
वारुण्या उत्तरे भागे महाभाग्यनिधे द्विज ॥ १ ॥  
अस्यां प्रभञ्जनो नाम जगत्प्राणोदिगीश्वरः ॥  
आराध्य श्रीमहादेवं दिक्पालत्वमवाप्तवान् ॥ २ ॥  
पुरा कश्यपदायादः पूतात्मेति च विश्रुतः ॥  
धूर्जटे राजधान्यां स चचार विपुलं तपः ॥ ३ ॥  
वाराणस्यां महाभागो वर्षाणामयुतं शतम् ॥  
स्थापयित्वा महालिङ्गं पावनं पवनेश्वरम् ॥ ४ ॥  
यस्य दर्शनमात्रेण पूतात्मा जायते नरः ॥  
पापकञ्चुकमुत्सृज्य स वसेत्पावने पुरे ॥ ५ ॥  
ततस्तस्योग्रतपसा तपसाफलदः शिवः ॥  
आविरासीत्ततो लिङ्गाज्ज्योतीरूपो महेश्वरः ॥ ५ ॥  
उवाच च प्रसन्नात्मा करुणामृतसागरः ॥  
उत्तिष्ठोत्तिष्ठ पूतात्मन्वरं वरय सुव्रत ॥ ७ ॥  
अनेन तपसोग्रेण लिङ्गस्याराधनेन च ॥  
तवादेयं न पूतात्मंस्त्रैलोक्ये सचराचरे ॥८॥  
॥ पूतात्मोवाच ॥  
देवदेवमहादेव देवानामभयप्रद ॥  
ब्रह्मनारायणेन्द्रादि सर्वदेवपदप्रद ॥ ९ ॥  
वेदास्त्वां न च विन्दन्ति किमात्मक इति प्रभो॥  
प्राप्ताः शतपथत्वं च नेतिनेतीतिवादिनः ॥4.1.13.१०॥  
ब्रह्मविष्ण्वोपि गिरां गोचरो न च वाक्पतेः॥  
प्रमथेशं कथं स्तोतुं मादृशः प्रभवेत्प्रभो ॥११॥  
प्रसह्य प्रमिमीतेश भक्तिर्मांस्तुतिकर्मणि ॥  
करोमि किं जगन्नाथ न वश्यानीन्द्रियाणि मे ॥ १२ ॥  
विश्वं त्वं नास्ति वै भेदस्त्वमेकः सर्वगो यतः ॥  
स्तुत्यं स्तोता स्तुतिस्त्वं च सगुणो निर्गुणो भवान् ॥१३॥  
सर्गात्पुरा भवानेको रूपनाम विवर्जितः ॥  
योगिनोपि न ते तत्त्वं विन्दन्ति परमार्थतः ॥ १४ ॥  
यदैकलो न शक्नोषि रन्तुं स्वैरचर प्रभो ॥  
तदिच्छा तवयोत्पन्ना सेव्या शक्तिरभूत्तव ॥ १५ ॥  
त्वमेको द्वित्वमापन्नः शिवशक्तिप्रभेदतः ॥  
त्वं ज्ञानरूपो भगवान्स्वेच्छा शक्तिस्वरूपिणी ॥ १६ ॥  
उभाभ्यां शिवशक्तिभ्या युवाभ्यां निजलीलया ॥  
उत्पादिता क्रियाशक्तिस्ततः सर्वमिदं जगत् ॥ १७ ॥  
ज्ञानशक्तिर्भवानीश इच्छाशक्तिरुमा स्मृता ॥  
क्रियाशक्तिरिदं विश्वमस्य त्वं कारणं ततः ॥ १८ ॥  
दक्षिणाङ्गं तव विधिर्वामाङ्गं तव चाच्युतः ॥  
चन्द्रसूर्याग्निनेत्रस्त्वं त्वन्निःश्वासः श्रुतित्रयम् ॥ १९ ॥  
त्वत्स्वेदादम्बुनिधयस्तव श्रोत्रं समीरणः ॥  
बाहवस्ते दशदिशो मुखं ते ब्राह्मणाः स्मृताः ॥ 4.1.13.२० ॥  
राजन्यवर्यास्ते बाहु वैश्या ऊरुसमुद्भवाः ॥  
पद्भ्यां शूद्रस्तवेशान केशास्ते जलदाः प्रभो ॥ २१ ॥  
त्वं पुं प्रकृतिरूपेण ब्रह्माण्डमसृजः पुरा॥  
मध्ये ब्रह्माण्डमखिलं विश्वमेतच्चराचरम्॥ २२ ॥  
अतस्त्वत्तो न मन्येऽहं किञ्चिद्भिन्नं जगन्मय ॥  
त्वयि सर्वाणि भूतानि सर्वभूतमयो भवान् ॥ २३ ॥  
नमस्तुभ्यं नमस्तुभ्यं नमस्तुऽभ्यं नमोनमः ॥  
अयमेव वरो नाथ त्वयि मेऽस्तु स्थिरा मतिः ॥ २४ ॥  
इत्युक्तवति देवेश स्तस्मिन्पूतात्मनि प्रभुः ॥  
स्वमूर्तित्वं समारोप्य दिक्पालपदमादधे ॥ २५ ॥  
सर्वगो मम रूपेण सर्वतत्त्वावबोधकः ॥  
सर्वेषामायुषोरूपं भवानेव भविष्यति ॥ २६ ॥  
तव लिङ्गमिदं दिव्यं ये द्रक्ष्यन्तीह मानवाः ॥  
सर्वभोगसमृद्धास्ते त्वल्लोकसुखभागिनः ॥ २७ ॥  
पवमानेश्वरं लिङ्गं मध्ये जन्मसकृन्नरः ॥  
यथोक्तविधिना पूज्य सुगन्धस्नपनादिभिः ॥ २८ ॥  
सुगन्धचन्दनैः पुष्पैर्मम लोके महीयते ॥  
ज्येष्ठेशात्पश्चिमेभागे वायुकुण्डोत्तरेण तु ॥ २९ ॥  
पावमानं समाराध्य पूतो भवति तत्क्षणात् ॥  
इति दत्त्वा वरान्देवस्तस्मिँल्लिङ्गे लयं ययौ ॥4.1.13.३०॥  
गणावूचतुः ॥  
इति गन्धवती पुर्याः स्वरूपं ते निरूपितम् ॥  
तस्याः प्राच्यां कुबेरस्य श्रीमत्येषालकापुरी ॥ ३१ ॥  
शम्भोः सखित्वमापेदे नाथोस्या भक्तियोगतः ॥  
निधीनां पद्ममुख्यानां दाता भोक्ता हरार्चनात् ॥ ३२ ॥  
॥ शिवशर्मोवाच ॥ ॥  
कोसौ कस्य पुनः कीदृग्भक्तिरस्य सदाशिवे ॥  
यया सखित्वमापन्नो देवदेवस्यधूर्जटेः ॥ ३३ ॥  
इति श्रोतुं मम मनः श्रुतिगोचरतां गतम् ॥  
युवयोर्वाक्सुधास्वाद मेदुरोदरमन्थरम् ॥ ३४ ॥  
गणावूचतुः ॥ ॥  
शिवशर्मन्महाप्राज्ञ परिशुद्धेन्द्रियेश्वर ॥  
सुतीर्थक्षालिताशेषजन्मजातमहामल ॥ ३५ ॥  
सुहृदि प्रेमसम्पन्ने त्वय्यनुद्यं न किञ्चन ॥  
साधुभिः सह संवादः सर्वश्रेयोऽभिवृद्धये ॥ ३६ ॥  
आसीत्काम्पिल्यनगरे सोमयाजिकुलोद्भवः ॥  
दीक्षितो यज्ञदत्ताख्यो यज्ञविद्याविशारदः ॥ ३७ ॥  
वेदवेदाङ्गवेदार्थान्वेदोक्ताचारचञ्चुरः ॥  
राजमान्यो बहुधनो वदान्यः कीर्तिभाजनम् ॥ ३८ ॥  
अग्निशुश्रूषणरतो वेदाध्ययनतत्परः ॥  
तस्य पुत्रो गुणनिधिश्चन्द्रबिम्बसमाकृतिः ॥ ३९ ॥  
कृतोपनयनः सोथ विद्यां जग्राह भूरिशः ॥  
अथ पित्रानभिज्ञातो द्यूतकर्मरतोऽभवत् ॥ 4.1.13.४० ॥  
आदायादाय बहुशो धनं मातुः सकाशतः ॥  
ददाति द्यूतकारेभ्यो मैत्री तैश्च चकार सः ॥ ४१ ॥  
सन्त्यक्त ब्राह्मणाचारः सन्ध्यास्नानपराङ्मुखः ॥  
निन्दको वेदशास्त्राणां देवब्राह्मणनिन्दकः ॥।४२॥।  
स्मृत्याचारविहीनस्तु गीतवाद्यविनोदभाक् ॥  
नटपाखण्डिभण्डैश्च बद्धप्रेमपरम्परः ॥ ४३ ॥  
प्रेरितोपि जनन्या स न याति पितुरन्तिकम् ॥  
गृहकार्यान्तरव्यग्रो दीक्षितो दीक्षितायिनीम् ॥ ४४ ॥  
यदा यदैव तां पृच्छेदयेगुणनिधिः सुतः ॥  
न दृश्यते मया गेहे क्व याति विदधाति किम् ॥ ४५ ॥  
तदा तदेति सा ब्रूयादिदानीं स बहिर्गतः ॥  
स्नात्वा समर्च्य वै देवानेतावन्तमनेहसम् ॥ ४६ ॥  
अधीत्याध्ययनार्थं स द्वित्रैर्मित्रैः समं ययौ ॥  
एकपुत्रेति तन्माता प्रतारयति दीक्षितम् ॥ ४७ ॥  
न तत्कर्म च तद्वृत्तं किञ्चिद्वेत्ति स दीक्षितः ॥  
स च केशान्तकर्मास्य कृत्वा वर्षेऽथ षोडशे ॥ ४८ ॥  
गृह्योक्तेन विधानेन पाणिग्राहमकारयत् ॥  
प्रत्यहं तस्य जननी सुतं गुणनिधिं मृदु ॥ ४९ ॥  
शास्ति स्नेहार्द्रहृदया क्रोधनस्ते पितेत्यलम् ॥  
यदि ज्ञास्यति ते वृत्तं त्वां च मां ताडयिष्यति ॥4.1.13.५०॥  
आच्छादयामि ते नित्यं पितुरग्रे कुचेष्टितम् ॥  
लोकमान्योस्ति ते तातः सदाचारैर्न वै धनैः ॥ ५१ ॥  
ब्राह्मणानां धनं पुत्र सद्विद्या साधुसङ्गमः ॥  
सच्छ्रोत्रियास्त्वनूचाना दीक्षिताः सोमयाजिनः ॥ ॥ ५२ ॥  
इति रूढिमिह प्राप्तास्तव पूर्वपितामहाः ॥  
त्यक्त्वा दुर्वृत्तसंसर्गं साधुसङ्गरतो भव ॥ ५३ ॥  
सद्विद्या सुमनो धेहि ब्राह्मणाचारमाचर ॥  
तवानुरूपारूपेण वयसाकुलशीलतः ॥ ५४ ॥  
ऊनविंशतिकोऽसि त्वमेषा षोडशवार्षिकी ॥  
तव पत्नी गुणनिधे साध्वी मधुरभाषिणी ॥ ५५ ॥  
एतां संवृणु सद्वृत्तां पितृभक्तियुता भव ॥  
श्वशुरोपि हि ते मान्यः सर्वत्र गुणशीलतः ॥ ५६ ॥  
ततोऽपत्रपसे किं न त्यज दुर्वृत्ततां शिशो ॥  
मातुलास्तेऽतुलाः पुत्र विद्याशीलकुलादिभिः॥ ॥ ५७ ॥  
तेभ्योपि न बिभेषि त्वं शुद्धोस्युभय वंशतः ॥  
पश्यैतान्प्रतिवेश्मस्थान्ब्राह्मणानां कुमारकान् ॥ ५८ ॥  
गृहेपि शिष्यान्पश्यैतान्पितुस्ते विनयोचितान् ॥  
राजापि श्रोष्यति यदा तव दुश्चेष्टितं सुत ॥ ५९ ॥  
श्रद्धां विहाय ते ताते वृत्तिलोपं करिष्यति ॥  
बालचेष्टितमेवैतद्वदन्त्यद्यापि ते जनाः ॥ 4.1.13.६० ॥  
अनन्तरं हसिष्यन्ति युक्तं दीक्षिततास्त्विति ॥  
सर्वेप्याक्षारयिष्यन्ति तव विप्रं च मां च वै ॥६१॥  
मातुश्चरित्रं तनयो धत्ते दुर्भाषणैरिति ॥  
पिता पितेन पापीयाञ्च्छ्रुतिस्मृतिपथीनकिम् ॥ ६२ ॥  
तदङ्घ्रिलीनमनसो मम साक्षी महेश्वरः ॥  
न चर्तुस्नातयापीह मुखं दुष्टस्य वीक्षितम् ॥६३॥  
अहो बलीयान्सविधिर्येन जाता भवानिति ॥  
प्रतिक्षणं जनन्येति शिक्ष्यमाणोतिदुर्मदः ॥ ६४ ॥  
न तत्याज च तद्धर्मं दुर्बोधो व्यसनी यतः ॥  
मृगया मद्य पैशुन्य वेश्याचौर्यदुरोदरैः ॥ ६५ ॥  
सपारदारैर्व्यसनैरेभिः कोत्र न खण्डितः ॥  
यद्यन्मध्ये गृहे पश्येत्तत्तन्नीत्वा सुदुर्मतिः ॥ ६६ ॥  
अर्पयेद्द्यूतकाराणां सकुप्यं वसनादिकम् ॥  
नवरत्नमयीं मातुः करतः पितुरूर्मिकाम ॥ ६७ ॥  
स्वपन्त्यास्त्वेकदाऽऽदाय दुरोदरिकरेऽर्पयत् ॥  
एकदा गच्छता राजभवनान्निजमुद्रिका ॥ ६८ ॥  
दीक्षितेन परिज्ञाता दैवाद्द्यूतकृतः करे ॥  
उवाच दीक्षितस्तं च कुतो लब्धा त्वयोर्मिका ॥  
पृष्टस्तेनाथ निर्बन्धादसकृत्प्रत्युवाच किम् ॥ ६९ ॥  
ममाक्षिपसि विप्रोच्चैः किं मया चौर्य कर्मणा ॥  
लब्धा मुद्रा त्वदीयेन पुत्रेणैषा ममार्पिता ॥ 4.1.13.७० ॥  
मम मातुर्हि पूर्वे द्युर्जित्वानीतो हि शाटकः ॥  
न केवलं ममाप्येतदङ्गुलीयं समर्पितम् ॥ ७१ ॥  
अन्येषां द्यूतकर्तृणां भूरि तेनार्पितं वसु ॥  
रत्नकुप्यदुकूलानि भृङ्गारुप्रभृतीनि च ॥ ७२ ॥  
भाजनानि विचित्राणि कांस्य ताम्रमयानि च ॥  
नग्नीकृत्यप्रति दिनं बद्ध्यन्ते द्यूतकारिभिः ॥ ७३ ॥  
न तेन सदृशः कश्चिदाक्षिको भूमिमण्डले ॥  
अद्य यावत्त्वया विप्र दुरोदरशिरोमणिः ॥ ७४ ॥  
कथं नाज्ञायि तनयो ऽविनयानयकोविदः ॥  
इति श्रुत्वा त्रपाभार विनम्रतरकन्धरः ॥ ७५ ॥  
प्रावृत्य वाससा मौलिं प्राविशन्निजमन्दिरम् ॥  
महापतिव्रतामास्य पत्नीं प्रोवाच तामथ ॥ ७६ ॥  
दीक्षितायिनि कुत्रासि क्व ते गुणनिधिः सुतः ॥  
अथ तिष्ठतु किं तेन क्व सा मम शुभोर्मिका ॥ ७७ ॥  
अङ्गोद्वर्तन काले या त्वया मेंऽगुलितो हृता ॥  
नवरत्नमयीं शीघ्रं तामानीय प्रयच्छ मे ॥ ७८ ॥  
इति श्रुत्वाथ तद्वाक्यं भीता सा दीक्षितायिनी ॥  
प्रोवाच सा तु माध्याह्नीं क्रियां निष्पादयत्वथ ॥ ७९ ॥  
व्यग्रास्मि देवपूजार्थमुपहारादि कर्मणि ॥  
समयोयमतिक्रामेदतिथीनां प्रियातिथे ॥ 4.1.13.८० ॥  
इदानीमेव पक्वान्नकरणव्यग्रया मया ॥  
स्थापिता भाजने क्वापि विस्मृतेति न वेद्म्यहम् ॥ ८१ ॥  
दीक्षित उवाच ॥ ॥  
हंहो सत्पुत्रजननि नित्यं सत्यप्रभाषिणि ॥  
यदायदा त्वां सम्पृच्छे तनयः क्व गतस्त्विति ॥ ८२ ॥  
तदातदेति त्वं ब्रूया नाथेदानीं स निर्गतः ॥  
अधीत्याध्ययनार्थं च द्वित्रैर्मित्रैः सयुग्बहिः ॥ ८३ ॥  
कुतस्त्वच्छाटकः पत्नि माञ्जिष्ठो यो मयाऽर्पितः ॥  
लम्बते वस्त्रधान्यांयस्तथ्यं ब्रूहि भयं त्यज ॥ ८४ ॥  
साम्प्रतं नेक्ष्यते सोपि भृङ्गारुर्मणिमण्डितः ॥  
पट्टसूत्रमयीसापि त्रिपटी क्व नृपार्पिता ॥ ८५ ॥  
क्व दाक्षिणात्यं तत्कांस्यं गौडी ताम्रघटी क्व सा ॥  
नागदन्तमयी सा क्व सुखकौतुकमञ्चिका ॥ ८६ ॥  
क्व सा पर्वतदेशीया चन्द्रकान्तशिलोद्भवा ॥  
दीपिका व्यग्रहस्ताग्रा सालङ्कृच्छालभञ्जिका ॥ ८७ ॥  
किं बहूक्तेन कुलजे तुभ्यं कुप्याम्यहं वृथा ॥  
तदाभ्यवहरिष्येहमुपयंस्याम्यहं यदा ॥ ८८ ॥  
अनपत्योस्मि तेनाहं दुष्टेन कुलदूषिणा ॥  
उत्तिष्ठानय दर्भाम्बु तस्मै दद्यां तिलाञ्जलिम् ॥ ८९ ॥  
अपुत्रत्वं वरं नृणां कुपुत्रात्कुलपांसनात् ॥  
त्यजेदेकं कुलस्यार्थे नीतिरेषा सनातनी ॥ 4.1.13.९० ॥  
स्नात्वा नित्यविधिं कृत्वा तस्मिन्नेवाह्निकस्यचित् ॥  
श्रोत्रियस्य सुतां प्राप्य पाणिं जग्राह दीक्षितः ॥ ९१ ॥  
श्रुत्वा तथा स वृत्तान्तं प्राक्तनं स्वं विनिन्द्य च ॥  
काञ्चिद्दिशं समालोच्य निर्ययौ दीक्षिताङ्गजः ॥९२॥  
चिन्तामवाप महतीं क्व यामि करवाणि किम् ॥  
नाहमभ्यस्तविद्योस्मि न चैवास्ति धनोस्म्यहम् ॥ ९३ ॥  
देशान्तरे ह्यस्ति धनः सद्विद्यः सुखमेधते ॥  
भयमस्ति धने चौरात्सविद्यः सर्वतोऽभयः ॥ ९४ ॥  
यायजूके कुले जन्म क्वक्व मे व्यसनं तथा ॥  
अहो बलीयान्स विधिर्भाविकर्मानुसन्धयेत् ॥९५॥  
भिक्षितुं नाधिगच्छामि न मे परिचितः क्वचित् ॥  
न च पार्श्वे धनं किञ्चित्किमत्र शरणं भवेत् ॥ ९६ ॥  
सदाभ्युदिते भानौ प्रसूर्मे मृष्टभोजनम्॥  
दद्यादद्यात्र कं याचे याचेह जननी न मे ॥९७॥  
इति चिन्तयतस्तस्य भानुरस्ताचलं गतः ॥  
एतस्मिन्नेव समये कश्चिन्माहेश्वरो नरः॥९८॥  
महोपहारानादाय नगराद्बहिरभ्यगात् ॥  
समभ्यर्चितुमीशानं शिवरात्रावुपोषितः ॥ ९९ ॥  
पक्वान्नगन्धमाघ्राय क्षुधितः स तमन्वगात् ॥  
इदमन्नं मया ग्राह्यं शिवायोपस्कृतं निशि ॥ 4.1.13.१०० ॥  
इत्याशामवलम्ब्याथ द्वारि शम्भोरुपाविशत् ॥  
ददर्श च महापूजां तेन भक्तेन निर्मिताम् ॥ १ ॥  
विधाय नृत्यगीतादि भक्ताः सुप्ताः क्षणं यदा ॥  
नैवेद्यं स तदाऽऽदातुं गर्भागारं विवेश ह ॥ २ ॥  
दीपं मन्दप्रभं दृष्ट्वा पक्वान्नावेक्षणाय सः ॥  
निजचैलाञ्चलाद्वर्तिं दत्त्वा समुददीपयत् ॥ ३ ॥  
ततः पक्कान्नमादाय त्वरितं गच्छतो बहिः ॥  
तस्य पादतलाघातात्प्रसुप्तः कोप्यबुध्यत ॥ ४ ॥  
कोयङ्कोयं त्वरापन्नश्चोरोयं गृह्यतामिति ॥  
यावद्भूयात्समागत्य तावत्स पुररक्षकैः ॥ ५ ॥  
पलायमानो निहतः क्षणात्पञ्चत्वमागतः ॥  
अभक्षयच्च नैवेद्यं भाविपुण्यबलान्न सः ॥ ६ ॥  
अथ बद्धः समागत्य पाशमुद्गरपाणिभिः ॥  
निनीषुभिः सयमिनीं यामैः स विकटैर्भटैः ॥ ७ ॥  
तावत्पारिषदाः प्राप्ताः किङ्किणीजालमालितम् ॥  
दिव्यंविमानमादाय तं नेतुं शूलपाणयः ॥ ८ ॥  
शम्भोर्गणान्समालोक्य भीतैस्तैर्यमकिङ्करैः ॥  
अवादिप्रणतैरित्थं दुर्वृत्तोयं गणा द्विजः ॥ ९ ॥  
कुलाचारप्रतीपोयं पित्रोर्वाक्यपराङ्मुखः ॥  
सत्यशौचपरिभ्रष्टःसन्ध्यास्नानविवर्जितः ॥ 4.1.13.११० ॥  
आस्तां दूरेऽस्य कर्माणि शिवनिर्माल्यहारकः ॥  
प्रत्यक्षतोऽत्र वीक्षध्वमस्पृश्योयं भवादृशाम् ॥ ११ ॥  
शिवनिर्माल्यभोक्तारः शिवनिर्माल्यलङ्घकाः(?) ॥  
शिवनिर्माल्यदातारः स्पर्शस्तेषां ह्यपुण्यकृत् ॥१२॥  
विषमालोड्य वापे यं श्रेयोवाऽनशनं परम् ॥  
सेवितव्यं शिवस्वं न प्राणः कण्ठगतैरपि ॥ १३ ॥  
यूयं प्रमाणं धर्मेषु यथा न च तथा वयम् ॥  
अस्ति चेद्धर्मलेशोस्य गणास्तच्छृणुमो वयम् ॥ १४ ॥  
इत्थं तद्वाक्यमाकर्ण्य प्रोचुः पारिषदास्ततः ॥  
किङ्कराः शिवधर्मा ये सूक्ष्मास्ते वै भवादृशैः ॥ १५ ॥  
स्थूललक्ष्यैः कथं लक्ष्या लक्ष्या ये सूक्ष्मदृष्टिभिः ॥  
अनेनानेन सा कर्म यत्कृतं शृणुतेह तत् ॥ १६ ॥  
पतन्ती लिङ्गशिरसि दीपच्छाया निवारिता ॥  
स्वचैलाञ्चलतोऽनेन दत्त्वादीपे दशां निशि ॥१७॥  
अपरोपि परो धर्मो जातस्तत्रास्य किङ्कराः ॥  
शृण्वता शिवनामानि प्रसङ्गादपिगृह्णतः ॥ १८ ॥  
भक्तेन विधिना पूजा क्रियमाणा निरीक्षिता ॥  
उपोषिते न भूतायामनेन स्थिरचेतसा ॥ १९ ॥  
कलिङ्गराजोभविताऽधुनाविधुतकल्मषः ॥  
एष द्विजवरो दूता यूयं यात यथागताः ॥ 4.1.13.१२० ॥  
पार्षदैर्यमदूतेभ्यो मोचितस्त्विति स द्विजः ॥  
अरिन्दमस्य तनयः कलिङ्गाधितेर्दमः ॥ २१ ॥  
क्रमाद्राज्यमवाप्याथ पितर्युपरते युवा ॥  
नान्यं धर्मं विजानाति दुर्दमो भूपतिर्दमः ॥२२॥  
शिवालयेषु सर्वेषु दीपदानादृते द्विज॥  
ग्रामाधीशान्समाहूय सर्वान्त्स्वविषयस्थितान् ॥२३॥  
इत्थमाज्ञापयामास स मे दण्ड्यो भविष्यति ॥  
यस्य यस्याभितो ग्रामं यावन्तश्च शिवालयाः ॥ २४ ॥  
तत्र तत्र सदा दीपो द्योतनीयोऽविचारितम् ॥  
ममाज्ञाभङ्गदोषेण शिरश्छेत्स्याम्यसंशयम् ॥ २५ ॥  
इति तद्भयतो दीप्ता दीपाः प्रति शिवालयम् ॥  
अनेनैव स धर्मेण यावज्जीवं दमो नृपः ॥ २६ ॥  
धर्मर्द्धि महतीं प्राप्य कालधर्मवशं गतः ॥  
सदीपवासनायागोद्बहून्दीपान्प्रदीप्य वै ॥ २७ ॥  
अलकायाः पतिरभूद्रत्नदीपशिखाश्रयः ॥  
एवं फलति कालेन शिवेऽल्पमपि यत्कृतम् ॥ २८ ॥  
इति ज्ञात्वा शिवे कार्यं भजनं स्वसुखार्थिभिः ॥  
क्व स दीक्षितदायादः सर्वधर्म पराङ्मुखः ॥ २९ ॥  
स्वार्थदीपदशोद्योत लिङ्गमौलि तमोहरः ॥  
कलिङ्गविषये राज्यं प्राप्तो धर्मरतिः सदा ॥ 4.1.13.१३० ॥  
शिवालये समुद्दीप्य दीपान्प्राग्वासनोदयात् ॥  
क्वैषा दिक्पालपदवी शिवशर्मन्विलोकय ॥  
मनुष्यधर्मणानेन साम्प्रतं येह भुज्यते ॥ ३१ ॥  
गणावूचतुः ॥ ॥  
सर्वदैव शिवेनासौ सखित्वं च यथेयिवान् ॥  
तदप्येकमना विप्र संशृणुष्व ब्रवावहै ॥ ३२ ॥  
पाद्मे कल्पे पुरा विप्र ब्रह्मणो मानसात्सुतात् ॥  
पुलस्त्याद्विश्रवा जज्ञे तस्य वैश्रवणः सुतः॥३३॥  
तेनेयमलका भुक्ता पुरी विश्वकृता कृता ॥  
आराध्यं त्र्यम्बकं देवमत्युग्रतपसा पुरा ॥ ३४ ॥  
व्यतीते तत्र कल्पे वै प्रवृत्ते मेघवाहने ॥  
याज्ञदत्तिरसौश्रीदस्तपस्तेपे सुदुःसहम् ॥ ३५ ॥  
भक्तिप्रभावं विज्ञाय शम्भोस्तद्दीपमात्रतः ॥  
पुरीं पुरारेः सम्प्राप्य काशिकां चित्प्रकाशिकाम् ॥ ३६ ॥  
शिवैकदशमुद्बोध्य चित्ररत्नप्रदीपकम् ॥  
अनन्यभक्तिस्नेहाढ्यं तन्महोध्याननिश्चलम् ॥ ३७ ॥  
शिवैक्यसुमहापात्रं तपोग्निपरिबृंहितम् ॥  
कामक्रोधमहाविघ्नपतङ्गाघातवर्जितम् ॥ ३८ ॥  
प्राणसंरोधनिर्वातं निर्मलं निर्मलेक्षणात्॥  
संस्थाप्य शाम्भवं लिङ्गं सद्भावकुसुमार्चितम् ॥३९॥  
तावत्तताप स तपस्त्वगस्थिपरिशेषितम्॥  
यावद्बभूव तद्वर्ष्म वर्षाणामयुतं शतम्॥4.1.13.१४०॥  
ततः सह विशालाक्ष्या देवो विश्वेश्वरः स्वयम् ॥  
अलकापतिमालोक्य प्रसन्नेनान्तरात्मना ॥ ४१ ॥  
लिङ्गे मनः समाधाय स्थितं स्थाणुस्वरूपिणम् ॥  
उवाच वरदोस्मीति तप्त्वालमलकापते ॥ ४२ ॥  
उन्मील्य नयने यावत्स पश्यति तपोधनः ॥  
तावदुद्यत्सहस्रांशु सहस्राधिक तेजसम् ॥ ४३ ॥  
पुरो ददर्श श्रीकण्ठं चन्द्रचूडमुमाधवम् ॥  
तत्तेजः परिभूताक्षितेजाः सम्मील्य लोचने ॥ ४४ ॥  
उवाच देवदेवेशं मनोरथपथातिगम् ॥  
निजाङ्घ्रिदर्शनेनाथ दृक्सामर्थ्यं प्रयच्छ मे ॥४५॥  
अयमेव वरो नाथ यत्त्वं साक्षान्निरीक्ष्यसे ॥  
किमन्येन वरेणेश नमस्ते शशिशेखर ॥ ४६ ॥  
इति तद्वचनं श्रुत्वा देवदेव उमापतिः ॥  
ददौ दर्शनसामर्थ्यं स्पृष्ट्वा पाणितलेन तम् ॥ ४७ ॥  
प्रसार्य नयने पूर्वमुमामेव व्यलोकयत् ॥  
शम्भोः समीपे कायोषिदेषा सर्वाङ्गसुन्दरी ॥ ४८ ॥  
अनया किन्तपस्तप्तं ममापि तपसोधिकम् ॥  
अहो रूपमहो प्रेम सौभाग्यश्रीरहो भृशम् ॥ ४९ ॥  
क्रूरदृग्वीक्षते यावत्पुनःपुनरिदं वदन् ॥  
तावत्पुस्फोट तन्नेत्रं वामं वामा विलोकनात ॥ 4.1.13.१५० ॥  
अथ देव्यब्रवीद्देवं किमसौ दुष्टतापसः ॥  
असकृद्वीक्ष्य मां वक्ति न्यक्कुर्वन्मे तपःप्रभाम् ॥ ५१ ॥  
असकृद्दक्षिणेनाक्ष्णा पुनर्मामेवपश्यति ॥  
असूयमानो मे रूपं प्रेमसौभाग्यसम्पदः ॥ ५२ ॥  
इति देवीगिरं श्रुत्वा प्रहस्य प्राह तां प्रभुः ॥  
उमे त्वदीयः पुत्रोयं न च क्रूरेण चक्षुषा ॥ ५३ ॥  
सम्पश्यते तपो लक्ष्मीं तव किं त्वधिवर्णयेत् ॥  
इति देवीं समाभाष्य तमीशः पुनरब्रवीत् ॥ ५४ ॥  
वरान्ददामि ते वत्स तपसानेन तोषितः ॥  
निधीनामधिनाथस्त्वं गुह्यकानां भवेश्वरः ॥ ५५ ॥  
यक्षाणां किन्नराणां च राजा राज्ञां च सुव्रत ॥  
पतिः पुण्यजनानां च सर्वेषां धनदो भव ॥ ५६ ॥  
मया सख्यं च ते नित्यं वत्स्यामि च तवान्तिके ॥  
अलकां निकषामित्र तव प्रीतिविवृद्धये ॥ ५७ ॥  
आगच्छ पादयोरस्याः पत ते जननी त्वियम् ॥  
इति दत्त्वा वरान्देवः पुनराह शिवां शिवः ॥  
प्रसादं कुरु देवेशि तपस्विन्यङ्गजेऽत्र वै ॥ ५८ ॥  
देव्युवाच ॥ ॥  
वत्स ते निश्चला भक्तिर्भवे भवतु सर्वदा ॥  
भवैकांषेङ्गो(?)गोनेत्रेण वामेन स्फुटितेन ह ॥ ५९ ॥  
देवेन दत्ता ये तुभ्यं वराः सन्तु तथैव ते ॥  
कुबेरो भव नाम्ना त्वं मम रूपेर्ष्यया सुत ॥ 4.1.13.१६० ॥  
त्वयेदं स्थापितं लिङ्गं तव नाम्ना भविष्यति ॥  
सिद्धिदं साधकानां च सर्वपापहरं परम् ॥ ६१ ॥  
न धनेन वियुज्येत न सख्या न च बान्धवैः ॥  
कुबेरेश्वरलिङ्गस्य कुर्याद्यो दर्शनं नरः ॥ ६२ ॥  
विश्वेशाद्दक्षिणेभागे कुबेरेशं समर्चयेत् ॥  
नरो लिप्येत नो पापैर्न दारिद्र्येण नोऽसुखैः ॥ ६३ ॥  
इति दत्त्वा वरान्देवो देव्या सह महेश्वरः ॥  
धनदाया विवेशाथ धाम वैश्वेश्वरं परम् ॥ ६४ ॥  
॥ गणावूचतुः ॥  
इत्थं सखित्वं श्रीशम्भोः प्रापैष धनदः परम् ॥  
अलकां निकषाचैष कैलासः शङ्करालयः ॥ ६५ ॥  
पुर्यां यक्षेश्वराणां ते स्वरूपमिति वर्णितम् ॥  
यच्छ्रुत्वा सर्वपापेभ्यो नरो मुच्येदसंशयम् ॥१६६॥ ॥  
इति श्रीस्कान्दे महापुराणे एकाशीतिसाहस्र्यां संहितायां चतुर्थे काशीखण्डे पूर्वार्द्धे गन्धवत्यलकावर्णनं नाम त्रयोदशोध्यायः ॥ १३ ॥