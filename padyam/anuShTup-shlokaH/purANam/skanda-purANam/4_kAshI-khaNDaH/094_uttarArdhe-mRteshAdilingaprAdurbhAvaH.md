+++
title = "०९४ उत्तरार्धेऽमृतेशादिलिङ्गप्रादुर्भावः"

+++
॥ स्कन्द उवाच ॥ ॥  
अन्यान्यपि च लिङ्गानि कथयामि महामुने ॥  
अमृतेशमुखादीनि यन्नामाप्यमृतप्रदम् ॥ १ ॥  
पुरा सनारु नामासीन्मुनिरत्र गृहाश्रमी ॥  
ब्रह्मयज्ञरतो नित्यं नित्यं चातिथिदैवतः ॥ २ ॥  
लिङ्गपूजारतो नित्यं नित्यं तीर्थाप्रतिग्रही ॥  
तस्यर्षेरभवत्पुत्रः सनारोरुपजङ्घनिः ॥३॥  
स कदाचिद्गतोरण्यं तत्र दष्टः पृदाकुना ॥  
अथ तत्स वयोभिश्च स आनीतः स्वमाश्रमम् ॥ ४ ॥  
सनारुणा समुच्छ्वस्य नीतः स उपजङ्घनिः ॥  
महाश्मशानभूभागं स्वर्गद्वारसमीपतः ॥ ५ ॥  
तत्रासीच्छ्रीफलाकारं लिङ्गमेकं सुगुप्तवत् ॥  
निधाय तत्र तं यावच्छवं सञ्चिन्तयेत्सुधीः ॥ ६ ॥  
सर्पदष्टस्य संस्कारः कथं भवति चेति वै ॥  
तावत्स जीवन्नुत्तस्थौ सुप्तवच्चौपजङ्घनिः ॥ ७ ॥  
अथ तं वीक्ष्य स मुनिः सनारुरुपजङ्घनिम् ॥  
पुनः प्राणितसम्पन्नं विस्मयं प्राप्तवान्परम् ॥ ८ ॥  
प्राणितव्येऽत्र को हेतुर्मच्छिशोरुपजङ्घनेः ॥  
क्षेत्राद्बहिरहिर्यं हि दष्टा नैषीत्परासु ताम् ॥ ९ ॥  
इति यावत्स सन्धत्ते धियं तज्जीवितैकिकाम्॥  
तावत्पिपीलिका त्वेका मृतं क्वापि पिपीलिकम् ॥ 4.2.94.१० ॥  
आनिनाय च तत्रैव सोप्य नन्निर्गतस्ततः ॥  
अथ विज्ञाय स मुनिस्तत्त्वं जीवितसूचितम्॥ ११ ॥  
मृदु हस्ततलेनैव यावत्खनति वै मुनिः ॥  
तावच्छ्रीफलमात्रं हि लिङ्गं तेन समीक्षितम् ॥ १२ ॥  
सनारुणाथ तल्लिङ्गं तेन तत्र समर्चितम् ॥  
चिरकालीन लिङ्गस्य कृतं नामापि सान्वयम् ॥ १३ ॥  
अमृतेश्वरनामेदं लिङ्गमानन्दकानने ॥  
एतल्लिङ्गस्य संस्पर्शादमृतत्वं लभेद्ध्रुवम् ॥ १४ ॥  
अमृतेशं समभ्यर्च्य जीवत्पुत्रः स वै मुनिः॥  
स्वास्पदं समनुप्राप्तो दृष्टआश्चर्यवज्जनैः ॥ १५ ॥  
तदाप्रभृति तल्लिङ्गममृतेशं मुनीश्वर ॥  
काश्यां सिद्धिप्रदं नृणां कलौ गुप्तं भवेत्पुनः ॥ १६ ॥  
अमृतेश्वर संस्पर्शान्मृता जीवन्ति तत्क्षणात् ॥  
अमृतत्वं भजन्तेऽत्र जीवन्तः स्पर्शमात्रतः ॥ ३७ ॥  
अमृतेश समं लिङ्गं नास्ति क्वापि महीतले॥  
तल्लिङ्गं शम्भुना तिष्ये कृतं गुप्तं प्रयत्नतः ॥ १८ ॥  
अमृतेश्वर नामापि ये काश्यां परिगृह्णते ॥  
न तेषामुपसर्गोत्थं भयं क्वापि भविष्यति॥१९॥  
मुनेऽन्यच्च महालिङ्गं करुणेश्वरसञ्ज्ञितम्॥  
मोक्षद्वार समीपे तु मोक्षद्वारेश्वराग्रतः ॥4.2.94.२०॥  
दर्शनात्तस्य लिङ्गस्य महाकारुणिकस्य वै ॥  
न क्षेत्रान्निर्गमो जातु बहिर्भवति कस्यचित् ॥ २१ ॥  
स्नातव्यं मणिकर्ण्यां च द्रष्टव्यः करुणेश्वरः ॥  
क्षेत्रोपसर्गजा भीतिर्हातव्या परया मुदा ॥ २२ ॥  
सोमवासरमासाद्य एकभक्तव्रतं चरेत् ॥  
यष्टव्यः करुणापुष्पैर्व्रतिना करुणेश्वरः ॥ २३ ॥  
तेन व्रतेन सन्तुष्टः करुणेशः कदाचन ॥  
न तं क्षेत्राद्बहिः कुर्यात्तस्मात्कार्यं व्रतं त्विदम् ॥ २४ ॥  
तत्पत्रैस्तत्फलैर्वापि सम्पूज्यः करुणेश्वरः ॥  
यो न जानाति तल्लिङ्गं सम्यग्ज्ञानविवर्जितः ॥ २५ ॥  
तेनार्च्यः करुणावृक्षो देवेशः प्रीयतामिति ॥  
यो वर्षं सोमवारस्य व्रतं कुर्यादिति द्विजः ॥ २६ ॥  
प्रसन्नः करुणेशोत्र तस्य दास्यति वाञ्छितम् ॥  
द्रष्टव्यः करुणेशोत्र काश्यां यत्नेन मानवैः ॥ २७ ॥  
इति ते करुणेशस्य महिमोक्तो महत्तरः ॥  
यं श्रुत्वा नोपसर्गोत्थं भयं काश्यां भविष्यति ॥ २८ ॥  
मोक्षद्वारेश्वरं चैव स्वर्गद्वोरेश्वरं तथा ॥  
उभौ काश्यां नरो दृष्ट्वा स्वर्गं मोक्षं च विन्दति ॥ २९ ॥  
ज्योतीरूपेश्वरं लिङ्गं काश्यामन्यत्प्रकाशते ॥  
तस्य सम्पूजनाद्भक्ता ज्योतीरूपा भवन्ति हि ॥ 4.2.94.३० ॥  
चक्रपुष्करिणी तीरे ज्योतीरूपेश्वरं परम् ॥  
समभ्यर्च्याप्नुयान्मर्त्यो ज्योतीरूपं न संशयः ॥ ३१ ॥  
यदा भागीरथी गङ्गा तत्र प्राप्ता सरिद्वरा ॥  
तदारभ्यार्चयेन्नित्यं तल्लिङ्गं स्वर्धुनी मुदा ॥ ३२ ॥  
पुरा विष्णौ तपत्यत्र तल्लिङ्गं स्वयमेव हि ॥  
तत्राविरासीत्तेजस्वि तेन क्षेत्रमिदं शुभम् ॥ ३३ ॥  
चक्रपुष्करिणी तीरे ज्योतीरूपेश्वरं तदा ॥  
दूरस्थोपीह यो ध्यायेत्तस्य सिद्धिरदूरतः॥३४॥  
एतेष्वपि च लिङ्गेषु चतुर्दशसु सत्तम॥  
लिङ्गाष्टकं महावीर्यं कर्मबीजदवानलम् ॥ ३५ ॥  
ओङ्कारादीनि लिङ्गानि यान्युक्तानि चतुर्दश ॥  
तथा दक्षेश्वरादीनि लिङ्गान्यष्टौ महान्ति च ॥३६॥  
शैलैशादीनि लिङ्गानि तथा यानि चतुर्दश ॥  
पुनः षट्त्रिंशदेतानि क्षेत्रसंसिद्धि हेतवे ॥ ३७ ॥  
षदत्रिंशत्तत्त्वरूपोसौ लिगेष्वेषु सदाशिवः ॥  
अस्मिन्क्षेत्रे वसन्नित्यं तारकं ज्ञानमादिशेत् ॥ ३८ ॥  
क्षेत्रस्य तत्त्वमेतद्धि षट्त्रिंशल्लिङ्गरूप्यहो ॥  
एतेषां भजनात्पुंसां न भवेद्दुर्गतिः क्वचित् ॥३९॥  
मुने रहस्यभूतानि र्लिगान्येतानि निश्चितम्॥  
एतल्लिङ्गप्रभावाच्च मुक्तिरत्र सुनिश्चिता ॥ 4.2.94.४० ॥  
मोक्षक्षेत्रमिन्दं काशी लिङ्गैरेतैर्मेहामते ॥  
एतान्यन्यानि सिद्धानि सम्भवन्ति युगेयुगे ॥ ४१ ॥  
आनन्दकाननं शम्भोः क्षेत्रमेतदनादिमत्॥  
अत्र संस्थितिमापन्ना मुक्ता एव न संशयः ॥ ४२ ॥  
योगसिद्धिरिहास्त्येव तपःसिद्धिरिहैव हि ॥  
व्रतसिद्धिर्मन्त्रसिद्धिस्तीर्थसिद्धिः सुनिश्चितम् ॥ ४३ ॥  
सिद्ध्यष्टकं तु यत्प्रोक्तमणिमादि महत्तरम् ॥  
तज्जन्मभूमिरेषैव शम्भोरानन्दवाटिका ॥४४॥  
निर्वाणलक्ष्म्याः सदनमेतदानन्दकाननम् ॥  
एतत्प्राप्य न मोक्तव्यं पुण्यैः संसारभीरुणा ॥ ४५ ॥  
अयमेव महालाभ इदमेव परं तपः ॥  
एतदेव महत्पुण्यं लब्धा वाराणसीह यत् ॥ ॥ ४६ ॥  
अवश्यं जन्मिनो मृत्युर्यत्र कुत्र भविष्यति ॥  
कर्मानुसारिणी लभ्या गतिः पश्चाच्छुभाशुभा ॥ ४७ ॥  
मृत्युं विज्ञाय नियतं गतिकर्मानुसारिणीम् ॥  
अवश्यं काशिका सेव्या सर्वकर्मनिवारिणी ॥ ४८ ॥  
मानुष्यं प्राप्य यं मूढा निमेषमितजीवितम् ॥  
न सेवन्ते पुरीं काशीं ते मुष्टा मन्दबुद्धयः ॥ ४९ ॥  
दुर्लभं जन्म मानुष्यं दुर्लभा काशिकापुरी ॥  
उभयोः सङ्गमासाद्य मुक्ता एव न संशयः ॥ 4.2.94.५० ॥  
क्व च तादृक्तपांसीह क्व तादृग्योग उत्तमः ॥  
यादृग्भिः प्राप्यते मुक्तिः काश्यां मोक्षोत्तमोत्तमः ॥ ५१ ॥  
सत्यं सत्यं पुनः सत्यं सत्यपूर्वं पुनःपुनः ॥  
न काशी सदृशी मुक्त्यै भूमिरन्या महीतले॥ ५२ ॥  
विश्वेशो मुक्तिदो नित्यं मुक्त्यै चोत्तरवाहिनी ॥  
आनन्दकानने मुक्तिर्मुक्तिर्नान्यत्र कुत्रचित् ॥ ५३ ॥  
एक एव हि विश्वेशो मुक्तिदो नान्य एव हि ॥  
स एव काशीं प्रापय्य मुक्तिं यच्छति नान्यतः ॥ ५४ ॥  
सायुज्यमुक्तिरत्रैव सान्निध्यादिरथान्यतः ॥  
सुलभा सापि नो नूनं काश्यां मोक्षोस्ति हेलया ॥५५॥  
॥ स्कन्द उवाच ॥ ॥  
शृण्वगस्त्य महाभाग भविष्यं कथयाम्यहम् ॥  
कृष्णद्वैपायनो व्यासोऽकथयद्यन्महद्वचः ॥  
निश्चिकेतुमनाः पश्चाद्यत्करिष्यति तच्छृणु ॥५६॥ ॥  
इति श्रीस्कान्दे महापुराण एकाशीति साहस्र्यां संहितायां चतुर्थे काशीखण्ड उत्तरार्धेऽमृतेशादिलिङ्गप्रादुर्भावोनाम चतुर्नवतितमोऽध्यायः ॥ ९४ ॥