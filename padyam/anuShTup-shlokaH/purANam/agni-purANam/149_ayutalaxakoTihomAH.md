+++
title = "१४९ अयुतलक्षकोटिहोमाः"

+++
    
\{अथोनपञ्चाशदधिकशततमो ऽध्यायः ॥\}

लक्षकोटिहोमः  
    
ईश्वर उवाच  
होमाद्रणादौ विजयो राज्याप्तिर्विघ्ननाशनं ।  
कृच्छ्रेण शुद्धिमुत्पाद्य प्राणायामशतेन च   ॥००१।  
    
:न्  
    
[^१]: दीप्ता धूमेति झ॥  
    
[^२]: विन्दु विन्दु समायुक्ता इति छ॥  
:प् ११२  
    
अन्तर्जले च गायत्रीं जप्त्वा षोडशधाचरेत् ।  
प्राणायामांश् च पूर्वाह्णे जुहुयात् पावके हविः   ॥००२।  
भैक्ष्ययावकभक्षी च फलमूलाशनो ऽपि वा ।  
क्षीरशक्तुघृताहार एकमाहारमाश्रयेत् ॥००३।  
यावत्समाप्तिर्भवति लक्षहोमस्य पार्वति ।  
दक्षिणा लक्षहोमान्ते गावो वस्त्राणि काञ्चनं   ॥००४।  
सर्वोत्पातसमुत्पत्तौ पञ्चभिर्दशभिर्द्विजैः ।  
नास्ति लोके स उत्पातो यो ह्य् अनेन न शाम्यति ॥००५।  
मङ्गल्यं परमं नास्ति यदस्मादतिरिच्यते ।  
कोटिहोमन्तु यो राजा कारयेत् पूर्ववद्द्विजैः ॥००६।  
न तस्य शत्रवः सङ्ख्ये जातु तिष्ठन्ति कर्हिचित् ।  
न तस्य मारको देशे व्याधिर्वा जायते क्वचित् ॥००७।  
अतिवृष्टिरनावृष्टिर्मूषकाः शलभाः शुकाः   ।  
राक्षसाद्याश् च शाम्यन्ति सर्वे च रिपवो रणे ॥००८।  
कोटिहोमे तु वरयेद्ब्राह्मणान्विंशतिं तथा ।  
शतञ्चाथ सहस्रं वा यथेष्टाम्भूतिमाप्नुयात्   ॥००९।  
कोटिहोमन्तु यः कुर्याद् द्विजो भूपो ऽथवा च विट् ।  
यदिच्छेत् प्राप्नुयात्तत्तत् सशरीरो दिवं व्रजेत् ॥०१०।  
गायत्र्या ग्रहमन्त्रैर् वा कुष्माण्डीजातवेदसैः   ।  
ऐन्द्रवारुणवायव्ययाम्याग्नेयैश् च वैष्णवैः   ॥०११।  
शाक्तेयैश् च शाम्भवैः सौरैर् मन्त्रैर् होमार्चनात्ततः   ।  
अयुतेनाल्पसिद्धिः स्याल्लक्षहोमो ऽखिलार्तिनुत् ॥०१२।  
सर्वपीडादिनशाय कोटिहोमो ऽखिलार्थदः ।  
:प् ११३  
    
यवव्रीहितिलक्षीरघृतकुशप्रमातिकाः ॥०१३।  
पङ्कजोशीरविल्वाम्रदला होमे प्रकीर्तिताः ।  
अष्टहस्तप्रमाणेन कोटिहोमेषु खातकं ॥०१४।  
तस्मादर्धप्रमाणेन लक्षहोमे विधीयते ।  
होमो ऽयुतेन लक्षेण कोद्याज्याद्यैः प्रकीर्तितः   ॥०१५।  
    
\{इत्य् आग्नेये महापुराणे युद्धजयार्णवे अयुतलक्षकोटिहोमो नामोनपञ्चाशदधिकशततमो ऽध्यायः ॥  }
    