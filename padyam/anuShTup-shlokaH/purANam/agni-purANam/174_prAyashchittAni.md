+++
title = "१७४ प्रायश्चित्तानि"

+++
    
\{अथ चतुःसप्तत्यधिकशततमो ऽध्यायः  \}
    
प्रायश्चित्तानि  
    
अग्निर् उवाच  
देवाश्रमार्चनादीनां प्रायश्चित्तन्तु लोपतः ।  
पूजालोपे चाष्टशतं जपेद्द्विगुणपूजनं ॥००१।  
पञ्चोपनिषदैर् मन्त्रैर् हुत्वा ब्राह्मणभोजनं ।  
सूतिकान्त्यजकोदक्यास्पृष्टे देवे शतं जपेत्[^१] ॥००२।  
पञ्चोपनिषदैः पूजां द्विगुणं स्नानमेव च   ।  
विप्रभोज्यं होमलोपे होमस्नानं तथार्चनं ॥००३।  
होमद्रव्ये मूषिकाद्यैर् भक्षिते कीटसंयुते ।  
तावन्मात्रं परित्यज्य प्रोक्ष्य देवादि पूजयेत् ॥००४।  
अङ्कुरार्पणमात्रन्तु छिन्नं भिन्नं परित्यजेत् ।  
अस्पृश्यैश् चैव संस्पृष्टे अन्यपात्रे तदर्पणं   ॥००५।  
देवमानुषविघ्नघ्नं पूजाकाले तथैव च ।  
मन्त्रद्रव्यादिव्यत्यासे मूलं जप्त्वा पुनर्जपेत् ॥००६।  
कुम्भेनाष्टशतजपो देवे तु पतिते करात् ।  
भिन्ने नष्टे चोपवासः शतहोमाच्छुभं भवेत्[^२]   ॥००७।  
    
:न्  
    
[^१]: शतं शहुनेदिति ख॥ , छ॥ च  
    
[^२]: शतहोमाच्छुचिर्भवेदिति ख॥ , घ॥ , ञ॥ च  
:प् १९०  
    
कृते पापे ऽनुतापो वै यस्य पुंसः प्रजायते ।  
प्रायश्चित्तन्तु तस्यैकं हरिसंस्मरणं परं ॥००८।  
चान्द्रायणं पराको वा प्राजापत्यमघौघनुत् ।  
सूर्येशशक्तिश्रीशदिमन्त्रजप्यमघौघनुत् ॥००९।  
गायत्रीप्रणवस्तोत्रमन्त्रजप्यमघान्तकं ।  
काद्यैर् आवीजसंयुक्तैर् आद्यैर् आद्यैस्तदन्तकैः ॥०१०।  
सूर्येशशक्तिश्रीशादिमन्त्राः कोट्यधिकाः पृथक्   ।  
ओंह्रीमाद्याश् चतुर्थ्यन्ता नमोन्ताः सर्वकामदाः   ॥०११।  
नृसिंहद्वादशाष्टार्णमालामन्त्राद्यघौघनुत्   ।  
आग्नेयस्य पुराणस्य पठनं श्रवणादिकं ॥०१२।  
द्विविद्यारूपको विष्णुरग्निरूपस्तु गीयते ।  
परमात्मा देवमुखं सर्ववेदेषु गीयते ॥०१३।  
प्रवृत्तौ तु निवृत्तौ तु इज्यते भुक्तिमुक्तिदः[^१] ।  
अग्निरूपस्य विष्णोर्हि हवनं ध्यानमर्चनं ॥०१४।  
जप्यं स्तुतिश् च प्रणतिः शारीराशेषाघौघनुत्   ।  
दशस्वर्णानि दानानि धान्यद्वादशमेव च ॥०१५।  
तुलापुरुषमुख्यानि महादानानि षोडश ।  
अन्नदानानि मुख्यानि सर्वाण्यघहराणि हि ॥०१६।  
तिथिवारर्क्षसङ्क्रान्तियोगमन्वादिकालके ।  
ब्रतादि सूर्येशशक्तिश्रीशादेरघघातनं[^२] ॥०१८।  
गङ्गा गया प्रयागश् च काश्ययोध्या ह्य् अवन्तिका   ।  
    
:न्  
    
[^१]: प्रवृत्तैस्तु निवृत्तैस्तु इज्यते भुक्तिमुक्तिद इति घ॥ , ङ॥ , झ॥ , ञ॥  
च  
    
[^२]: अघनाशनमिति ग॥  
:प् १९१  
    
कुरुक्षेत्रं पुष्करञ्च नैमिषं पुरुषोत्तमः   ॥०१९।  
शालग्रामप्रभासाद्यं तीर्थञ्चघोघघातकं   ।  
अहं ब्रह्म परं ज्योतिरिति ध्यानमघौघनुत् ॥०२०।  
पुराणं ब्रह्म चाग्नेयं ब्रह्मा विष्णुर्महेश्वरः   ।  
अवताराः सर्वपूजाः प्रतिष्ठाप्रतिमादिकं   ॥०२१।  
ज्योतिःशास्त्रपुराणानि स्मृतयस्तु तपोव्रतं[^१] ।  
अर्थशास्त्रञ्च सर्गाद्या आयुर्वेदो धनुर्मतिः ॥०२२।  
शिक्षा छन्दो व्याकरणं निरुक्तञ्चाभिधानकं   ।  
कल्पो न्यायश् च मीमांसा ह्य् अन्यत् सर्वं हरिः प्रभुः   ॥०२३।  
एके द्वयोर्यतो यस्मिन् यः सर्वमिति वेद यः ।  
तं दृष्ट्वान्यस्य पापानि विनश्यन्ति हरिश् च सः   ॥०२४।  
विद्याष्टादशरूपश् च सूक्ष्मः स्थूलो ऽपरो हरिः   ।  
ज्योतिः सदक्षरं ब्रह्म परं विष्णुश् च निर्मलः   ॥०२५।  
    
\{इत्य् आग्नेये महापुराणे प्रायश्चित्तानि नाम चतुःसप्तत्यधिकशततमो ऽध्यायः ॥  }
    