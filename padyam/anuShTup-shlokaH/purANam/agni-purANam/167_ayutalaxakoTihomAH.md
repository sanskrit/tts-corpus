+++
title = "१६७ अयुतलक्षकोटिहोमाः"

+++
    
\{अथ सप्तषष्ट्यधिकशततमो ऽध्यायः ॥  \}
    
अयुतलक्षकोटिहोमाः  
    
अग्निर् उवाच  
श्रीशान्तिविजयाद्यर्थं ग्रहयज्ञं पुनर्वदे ।  
ग्रहयज्ञो ऽयुतहोमलक्षकोट्यात्मकस्त्रिधा ॥००१।  
वेदेरैशे ह्य् अग्निकुण्डाद् ग्रहानावाह्य मण्डले   ।  
सौम्ये गुरुर्बुधश् चैशे शुक्रः पूर्वदले शशी   ॥००२।  
आग्नेये दक्षिणे भौमो मध्ये स्याद्भास्करस् तथा ।  
शनिराप्ये ऽथ नैरृत्ये राहुः केतुश् च वायवे ॥००३।  
ईशश्चोमा गुहो विष्णुर्ब्रह्मेन्द्रौ यमकालकौ ।  
चित्रगुप्तश्चाधिदेवा अग्निरापः क्षितिर्हरिः ॥००४।  
इन्द्र ऐन्द्री देवता च प्रजेशो ऽहिर्विधिः क्रमात् ।  
एते प्रत्यधिदेवाश् च गणेशो दुर्गयानिलः ॥००५।  
खमश्विनौ च सम्पूज्य यजेद्वीजैश् च वेदजैः ।  
:प् १६२  
    
अर्कः पलाशः खदिरो ह्य् अपामार्गश् च पिप्पलः   ॥००६।  
उदुम्बरः शमी दुर्वा कुशाश् च समिधः क्रमात्   ।  
मध्वाज्यदधिसम्मिश्रा होतव्याश्चाष्टधा शतम्   ॥००७।  
एकाष्टशतुरः कुम्भान् पूर्य पूर्णाहुतिन्तथा   ।  
वसोर्धारान्ततो दद्याद्दक्षिणाञ्च ततो ददेत् ॥००८।  
यजमानं चतुर्भिस्तैर् अभिषिञ्चेत् समन्त्रकैः ।  
सुरास्त्वामभिषिञ्चन्तु ब्रह्मविष्णुमहेश्वराः   ॥००९।  
वासुदेवो जगन्नाथस् तथा सङ्कर्षणः प्रभुः   ।  
प्रद्युम्नश्चानिरुद्धश् च भवन्तु विजयाय ते ॥०१०।  
आखण्डलो ऽग्निर्भगवान् यमो वै नैरृतस् तथा ।  
वरुणः पवनश् चैव धनाध्यक्षस् तथा शिवः   ॥०११।  
ब्रह्मणा सहितः शेषो दिक्पालाः पान्तु वः सदा   ।  
कीर्तिर्लक्ष्मीर्धृतिर्मेधा पुष्टिः श्रद्धा क्रिया मतिः   ॥०१२।  
बुद्धिर् लज्जा वपुः शान्तिस्तुष्टिः कान्तिश् च मातरः   ।  
एतास्त्वामभिषिञ्चन्तु धर्मपत्न्याः समागताः   ॥०१३।  
आदित्यश् चन्द्रमा भौमो बुधजीवशितार्कजाः ।  
ग्रहास्त्वामभिषिञ्चन्तु राहुः केतुश् च तर्पिताः   ॥०१४।  
देवदानवगन्धर्वा यक्षराक्षसपन्नगाः ।  
ऋषयो मनवो गावो देवमातर एव च ॥०१५।  
देवपत्न्यो द्रुमा नागा दैत्याश्चाप्सरसाङ्गणाः   ।  
अस्त्राणि सर्वशास्त्राणि राजानो वाहनानि च ॥०१६।  
औषधानि च रत्नानि कालस्यावयवाश् च ये ।  
सरितः सागराः शैलास्तीर्थानि जलदा नदाः   ॥०१७।  
:प् १६३  
    
एते त्वामभिषिञ्चन्तु सर्वकामार्थसिद्धये[^१] ।  
अलङ्कृतस्ततो दद्याद्धेमगोन्नभुवादिकं ॥०१८।  
कपिले सर्वदेवानां पूजनीयासि रोहिणि ।  
तीर्थदेवमयी यस्मादतःशान्तिं प्रयच्छ मे ॥०१९।  
पुण्यस्त्वं शङ्ख पुण्यानां मङ्गलानाञ्च मङ्गलं   ।  
विष्णुना विधृतो नित्यमतः शान्तिं प्रयच्छ मे   ॥०२०।  
धर्म त्वं वृषरूपेण जगदानन्दकारकः ।  
अष्टमूर्तेरधिष्टानमतः शान्तिं प्रयच्छ मे   ॥०२१।  
हिरण्यगर्भगर्भस्थं हेमवीजं विभावसोः ।  
अनन्तपुण्यफलदमतः शान्तिं प्रयच्छ मे ॥०२२।  
पीतवस्त्रयुगं यस्माद्वासुदेवस्य वल्लभं ।  
प्रदानात्तस्य वै विष्णुरतः शान्तिं प्रयच्छ मे   ॥०२३।  
विष्णुस्त्वं मत्स्यरूपेण यस्मादमृतसम्भवः   ।  
चन्द्रार्कवाहनो नित्यमतः शान्तिं प्रयच्छ मे ॥०२४।  
यस्मात्त्वं पृथिवी सर्वा धेनुः केशवसन्निभा   ।  
सर्वपापहरा नित्यमतः शान्तिं प्रयच्छ मे ॥०२५।  
यस्मादायसकर्माणि तवाधीनानि सर्वदा ।  
लाङ्गलाद्यायुधादीनि अतः शान्तिं प्रयच्छ मे   ॥०२६।  
यस्मात्त्वं स्सर्वयज्ञानामङ्गत्वेन व्यवस्थितः ।  
योनिर्विभावसोर्नित्यमतः शान्तिं प्रयच्छ मे ॥०२७।  
गवामङ्गेषु तिष्ठन्ति भुवनानि चतुर्दश ।  
यस्मात्तस्माच्छिवं मे स्यादिह लोके परत्र च ॥०२८।  
    
:न्  
    
[^१]: धर्मकामार्थसिद्धये इति ख॥  
:प् १६४  
    
यस्मादशून्यं शयनं केशवस्य शिवस्य च ।  
शय्या ममाप्यशून्यास्तु दत्ता जन्मनि जन्मनि[^१] ॥०२९।  
यथा रत्नेषु सर्वेषु सर्वे देवाः प्रतिष्ठिताः   ।  
तथा शान्तिं प्रयच्छन्तु रत्नदानेन मे सुराः ॥०३०।  
यथा भूमिप्रदानस्य कलां नार्हन्ति षोडशीं   ।  
दानान्यन्यानि मे शान्तिर्भूमिदानाद्भवत्विह ॥०३१।  
ग्रहयज्ञो ऽयुतहोमो दक्षिणाभी रणे जितिः ।  
विवाहोत्सवयज्ञेषु प्रतिष्ठादिषु कर्मषु ॥०३२।  
सर्वकामाप्तये लक्षकोटिहोमद्वयं मतं ।  
गृहदेशे मण्डपे ऽथ[^२] अयुते हस्तमात्रकं ॥०३३।  
मेखलायोनिसंयुक्तं कुण्डञ्चत्वार ऋत्विजः   ।  
स्वयमेको ऽपि वा लक्षे सर्वं दशगुणं हि तत् ॥०३४।  
चतुर्हस्तं द्विहस्तं वा तार्क्षञ्चात्राधिकं यजेत्   ।  
सामध्वनिशीरस्त्वं वाहनं पमेष्ठिनः ॥०३५।  
विषयापहरो नित्यमतः शान्तिं प्रयच्छ मे ।  
पूर्ववत् कुण्डमामन्त्र्य लक्षहोमं समाचरेत्   ॥०३६।  
वसोर्धारां ततो दद्याच्छय्याभूषादिकं ददेत्   ।  
तत्रापि दश चाष्टौ च लक्षहोमे तथर्त्विजः ॥०३७।  
पुत्रान्नराज्यविजयभुक्तिमुक्त्यादि[^३] चाप्नुयात् ।  
दक्षिणाभिः फलेनास्माच्छत्रुघ्नः कोटिहोमकः   ॥०३८।  
    
:न्  
    
[^१]: तथा जन्मनि जन्मनीति ङ॥  
    
[^२]: गृहादौ मण्डपे वाथेति ख॥ । गृहादौ मण्डपे चैवमिति  
ञ॥  
    
[^३]: पुत्रार्थराज्यविजयभुक्तिमुक्त्यादीति ख॥ , ङ॥ च  
:प् १६५  
    
चतुर्हस्तं चाष्टहस्तं कुण्डन्द्वादश च द्विजाः   ।  
पञ्चविंशं षोडशं वा पटे द्वारे चतुष्टयं   ॥०३९।  
कोटिहोमी सर्वकामी विष्णुलोकं स गच्छति ।  
होमस्तु ग्रहमन्त्रैर् वा गायत्र्या वैष्णवैर् अपि ॥०४०।  
जातवेदोमुखैः शैवैः[^१] वैदिकैः प्रथितैर् अपि   ।  
तिलैर् यवैर् घृतैर् अश्वमेधफलादिभाक् ॥०४१।  
विद्वेषणाभिचारेषु त्रिकोणं कुण्डमिष्यते   ।  
समिधो वामहस्तेन श्येनास्थ्यनलसंयुताः ॥०४२।  
रक्तभूषैर् मुक्तकेशैर् ध्यायद्भिरशिवं रिपोः   ।  
दुर्मित्रियास्तस्मै सन्तु यो द्वेष्टि हुं फडिति च ॥०४३।  
छिन्द्यात् क्षुरेण प्रतिमां पिष्टरूपं रिपुं हनेत्[^२]   ।  
यजेदेकं पीडकं वा यः स कृत्वा दिवं व्रजेत्   ॥०४४।  
    
\{इत्य् आग्नेये महपुराणे ऽयुतलक्षकोटिहोमा नाम सप्तषष्ट्यधिकशततमो ऽध्यायः ॥  }
    