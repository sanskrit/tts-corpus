+++
title = "२६८ छत्रादिमन्त्रादयः"

+++

\{अथाष्टषष्ट्यधिकद्विशततमो ऽध्यायः\}

छत्रादिमन्त्रादयः  
    
पुष्कर उवाच  
छत्रादिमन्त्रान्वक्ष्यामि यैस्तत् पूज्य जयादिकम् ।  
ब्रह्मणः सत्यवाक्येन सोमस्य वरुणस्य च ॥००१।  
सूर्यस्य च प्रभावेन वर्धस्व त्वं महामते ।  
पाण्डराभप्रतीकाश हिमकुन्देन्दुसुप्रभ ॥००२।  
यथाम्बुदश्छादयते शिवायैनां वसुन्धरां ।  
तथाच्छादय राजानं विजयारोग्यवृद्धये ॥००३।  
गन्धर्वकुलजातस्त्वं माभूयाः कुलदूषकः   ।  
ब्रह्मणः सत्यवाक्येन सोमस्य वरुणस्य च ॥००४।  
प्रभावाच्च हुताशस्य वर्धस्व त्वं तुरङ्गम ।  
तेजसा चैव सूर्यस्य मुनीनां तपसा तथा ॥००५।  
रुद्रस्य ब्रह्मचर्येण पवनस्य बलेन च ।  
स्मर त्वं राजपुत्रो ऽसि कौस्तुभन्तु मणिं स्मर ॥००६।  
यां गतिं ब्रह्महा गच्छेत् पितृहा मातृहा तथा   ।  
भूम्यर्थे ऽनृतवादी च क्षत्रियश् च पराङ्मुखः   ॥००७।  
व्रजेस्त्वन्तां गतिं क्षिप्रं मा तत् पापं भवेत्तव   ।  
विकृतिं मापगच्छेस्त्वं युद्धे ऽध्वनि तुरङ्गम ॥००८।  
रिपून् विनिघ्नन्समरे सह भर्त्रा सुखी भव ।  
शक्रकेतो महावीर्यः सुवर्णस्त्वामुपाश्रितः   ॥००९।  
पतत्रिराड्वैनतेयस् तथा नारायणध्वजः ।  
:प् ४७८  
    
काश्यपेयो ऽमृताहर्ता नागारिर्विष्णुवाहनः   ॥०१०।  
अप्रमेयो दुराधर्षो रणे देवारिसूदनः ।  
महाबलो मावेगो महाकायो ऽमृताशनः ॥०११।  
गरुत्मान्मारुतगतिस्त्वयि सन्निहितः स्थितः ।  
विष्णुना देवदेवेन शक्रार्थं स्थापितो ह्य् असि ॥०१२।  
जयाय भव मे नित्यं वृद्धये ऽथ बलस्य च ।  
साश्ववर्मायुधान्योधान्रक्षास्माकं रिपून्दह   ॥०१३।  
कुमुदैरावणौ पद्मः पुष्पदन्तो ऽथ वामनः   ।  
सुप्रतीको ऽञ्जनो नील एते ऽष्टौ देवयोनयः ॥०१४।  
तेषां पुत्राश् च पौत्राश् च बलान्यष्टौ समाश्रिताः   ।  
भद्रो मन्दो मृगश् चैव गजः सङ्कीर्ण एव च   ॥०१५।  
वने वने प्रसूतास्ते स्मरयोनिं महागजाः ।  
पान्तु त्वां वसवो रुद्रा आदित्याः समरुद्गणाः   ॥०१६।  
भर्तारं रक्ष नागेन्द्र समयः परिपाल्यतां ।  
ऐरावताधिरूढस्तु वज्रहस्तः शतक्रतुः ॥०१७।  
पृष्ठतो ऽनुगतस्त्वेष रक्षतु त्वां स देवराट्   ।  
अवाप्नुहि जयं युद्धे सुस्थश् चैव सदा व्रज ॥०१८।  
अवाप्नुहि बलञ्चैव ऐरावतसमं युधि ।  
श्रीस्ते सोमाद्बलं विष्णोस्तेजः सूर्याज्जवो ऽनिलात्   ॥०१९।  
स्थैर्यं गिरेर्जयं रुद्राद्यशो देवात् पुरन्दरात् ।  
युद्धे रक्षन्तु नागास्त्वां दिशश् च सह दैवतैः   ॥०२०।  
अश्विनौ सह गन्धर्वैः पान्तु त्वां सर्वतो दिशः   ।  
मन्वो वसवो रुद्रा वायुः सोमो महर्षयः ॥०२१।  
:प् ४७९  
    
नागकिन्नरगन्धर्वयक्षभूतगणा ग्रहाः ।  
प्रमथास्तु सहादित्यैर् भूतेशो मातृभिः सह ॥०२२।  
शक्रः सेनापतिः स्कन्दो वरुणश्चाश्रितस्त्वयि ।  
प्रदहन्तु रिपून् सर्वान् राजा विजयमृच्छतु ॥०२३।  
यानि प्रयुक्तान्यरिभिर्भूषणानि समन्ततः ।  
पतन्तु तव शत्रूणां हतानि तव तेजसा ॥०२४।  
कालनेमिबधे यद्वत् युद्धे त्रिपुरघातने ।  
हिरण्यकशिपोर्युद्धे बधे सर्वासुरेषु च ॥०२५।  
शोभितासि तथैवाद्य शोभस्व समयं स्मर ।  
नीलस्वेतामिमान्दृष्ट्वा नश्यन्त्वाशु नृपारयः   ॥०२६।  
व्याधिभिर्विविधैर् घोरैः शस्त्रैश् च युधि निर्जिताः   ।  
पूतना रेवती लेखा कालरात्रीति पठ्यते ॥०२७।  
दहन्त्वाशु रिपून् सर्वान्पताके त्वामुपाश्रिताः ।  
सर्वमेधे महायज्ञे देवदेवेन शूलिना ॥०२८।  
शर्वेण जगतश् चैव सारेण त्वं विनिर्मितः ।  
नन्दकस्यापरां मूर्तिं स्मर शत्रुनिवर्हण ॥०२९।  
नीलोत्पलदलश्याम कृष्ण दुःस्वप्ननाशन ।  
असिर्विशसनः खड्गस्तीक्ष्णधारो दुरासदः   ॥०३०।  
औगर्भो विजयश् चैव धर्मपालस्तथैव च ।  
इत्यष्टौ तव नामानि पुरोक्तानि स्वयम्भुवा ॥०३१।  
नक्षत्रं कृत्तिका तुभ्यं गुरुर्देवो महेश्वरः   ।  
हिरण्यञ्च शरीरन्ते दैवतन्ते जनार्दनः ॥०३२।  
राजानं रक्ष निस्त्रिम्श सबलं सपुरन्तथा ।  
:प् ४८०  
    
पिता पितामहो देवः स त्वं पालय सर्वदा ॥०३३।  
शर्मप्रदस्त्वं समरे वर्मन् सैन्ये यशो ऽद्य मे ।  
रक्ष मां रक्षणीयो ऽहन्तवानघ नमो ऽस्तु ते   ॥०३४।  
दुन्दुभे त्वं सपत्नानां घोषाद्धृदयकम्पनः   ।  
भव भूमिसैन्यानां यथा विजयवर्धनः ॥०३५।  
यथा जीमूतघोषेण हृष्यन्ति वरवारणाः   ।  
तथास्तु तव शब्देन हर्षो ऽस्माकं मुदावह ॥०३६।  
यथा जीमूतशब्देन स्त्रीणां त्रासो ऽभिजायते ।  
तथा तु तव शब्देन त्रस्यन्त्वस्मद्द्विषो रणे ॥०३७।  
मन्त्रैः सदार्चनीयास्ते योजनीया जयादिषु ।  
घृतकम्बलविष्णादेस्त्वभिषेकञ्च वत्सरे ॥०३८।  
राज्ञो ऽभिषेकः कर्तव्यो दैवज्ञेन पुरोधसा ॥३९॥  
    
\{इत्य् आग्नेये महापुराणे छत्रादिमन्त्रादयः नामाष्टषष्ठ्यधिकद्विशततमो ऽध्यायः ॥  }
:प् ४८१

अग्निपुराणम्

महर्षिश्रीमद्वेदव्यासेन प्रणीतम्  
    
श्रीलश्री वङ्गदेशीयासियातिक्-समाजानुज्ञया

श्रीराजेन्द्रलालमित्रेण परिशोधितम्

कलिकाताराजधान्यां गणेशयन्त्रे मुद्रितञ्च  
संवत् १९३३

अग्निपुराणम्  
    