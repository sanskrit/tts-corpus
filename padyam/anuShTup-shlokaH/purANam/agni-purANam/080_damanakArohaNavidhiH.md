+++
title = "०८० दमनकारोहणविधिः"

+++

\{अथ अशीतितमो ऽध्यायः\}

दमनकारोहणविधिः  
    
ईश्वर उवाच  
वक्ष्ये दमनकारोहविधिं पूर्ववदाचरेत् ।  
हरकोपात् पुरा जातो भैरवो दमिताः सुराः ॥००१।  
:प् २४२  
    
तेनाथ शप्तो विटपो भवेति त्रिपुरारिणा ।  
प्रसन्नेनेरितं चेदं पूजयिष्यन्ति ये नराः ॥००२।  
परिपूर्णफलं तेषां नान्यथा ते भविष्यति ।  
सप्तम्यां वा त्रयोदश्यां दमनं संहितात्मभिः   ॥००३।  
सम्पूज्य बोधयेद्वृक्षं भववाक्येन मन्त्रवित् ।  
हरप्रसादसम्भूत त्वमत्र सन्निधीभव ॥००४।  
शिवकार्यं समुद्दिश्य नेतव्यो ऽसि शिवाज्ञया ।  
गृहे ऽप्यामन्त्रणं कुर्यात् सायाह्ने चाधिवासनं   ॥००५।  
यथाविधि समभ्यर्च्य सूर्यशङ्करपावकान् ।  
देवस्य पश्चिमे मूलं दद्यात्तस्य मृदा युतं ॥००६।  
वामेन शिरसा वाथ नालं धात्रीं तथोत्तरे ।  
दक्षिणे भग्नपत्रञ्च प्राच्यां पुष्पञ्च धारणं   ॥००७।  
पुटिकास्थं फलं मूलमथैशान्यां यजेच्छिवं   ।  
पञ्चाङ्गमञ्जलौ कृत्वा आमन्त्र्य शिरसि न्यसेत् ॥००८।  
आमन्त्रितो ऽसि देवेश प्रातःकाले[^१] मया प्रभो ।  
कर्तव्यस्तपसो लाभः पूर्णं सर्वं तवाज्ञया   ॥००९।  
मूलेन शेषं पात्रस्थं पिधायाथ पवित्रकं ।  
प्रातः स्नात्वा जगन्नाथं गन्धपुष्पादिभिर्यजेत्[^२]   ॥०१०।  
नित्यं नैमित्तिकं कृत्वा दमनैः पूजयेत्ततः ।  
शेषमञ्जलिमादाय आत्मविद्याशिवात्मभिः ॥०११।  
मूलाद्यैर् ईश्वरान्तैश् च चतुर्थाञ्जलिना ततः ।  
ॐ हौं मखेश्वराय मखं पूरय शूलपाणये नमः   ॥०१२।  
    
:न्  
    
[^१]: देवेश पूजाकाले इति ग, चिह्नितपुस्तकपाठः  
    
[^२]: गन्धपुष्पादिनार्चयेदिति ख, चिह्नितपुस्तकपाठः  
:प् २४३  
    
शिवं वह्निं च सम्पूज्य गुरुं प्रार्च्याथ बोधयेत्   ॥०१२एफ़्।  
भगवन्नतिरिक्तं वा हीनं वा यन्मया कृतं ।  
सर्वं तदस्तु सम्पूर्णं यच्च दामनकं मम ।०१३।  
सकलं चैत्रमासोत्थं फलं प्राप्य दिवं व्रजेत् ॥०१३एफ़्।  
    
\{इत्य् आदिमहापुराणे आग्नेये दमनकारोहणविधिर्नाम अशीतितमो ऽध्यायः ॥  }
    