+++
title = "२१६ गायत्रीनिर्वाणं"

+++

\{अथ षोडशाधिकद्विशततमो ऽध्यायः\}

गायत्रीनिर्वाणं  
    
अग्निर् उवाच  
एवं सन्ध्याविधिं कृत्वा गायत्रीञ्च जपेत् स्मरेत्   ।  
गायञ्च्छिष्यान् यतस्त्रायेत् भार्यां प्राणांस्तथैव च[^१]   ॥००१।  
ततः स्मृतेयं गायत्री सावित्रीय ततो यतः ।  
प्रकाशनात्सा सवितुर्वाग्रूपत्वात् सरस्वती ॥००२।  
तज् ज्योतिः परमं ब्रह्म भर्गस्तेजो यतः स्मृतं   ।  
भा दीप्ताविति रूपं हि भ्रस्जः पाके ऽथ तत् स्मृतं   ॥००३।  
ओषध्यादिकं पचति भ्राजृ दीप्तौ तथा भवेत् ।  
भर्गः स्याद् भ्राजत इति बहुलं छन्द ईरितं ॥००४।  
वरेण्यं सर्वतेजोभ्यः श्रेष्ठं वै परमं पदं   ।  
स्वर्गापवर्गकामैर् वा वरणीयं सदैव हि ॥००५।  
वृणोतेर्वरणार्थत्वाज्जाग्रत्स्वप्नादिवर्जितं ।  
नित्यशुद्धबुद्धमेकं सत्यन्तद्धीमहीश्वरं ॥००६।  
अहं ब्रह्म परं ज्योतिर्ध्ययेमहि विमुक्तये ।  
तज् ज्योतिर्भगवान् विष्णुर्जगज्जन्मादिकारणं ॥००७।  
शिवं केचित् पठन्ति स्म शक्तिरूपं पठन्ति च ।  
केचित् सूर्यङ्केचिदग्निं वेदगा अग्निहोत्रिणः ॥००८।  
    
:न्  
    
[^१]: कायान् प्राणांस्तथैव चेति ञ॥  
:प् २८७  
    
अग्न्यादिरूपो विष्णुर्हि वेदादौ ब्रह्म गीयते ।  
तत् पदं परमं विष्णोर्देवस्य सवितुः स्मृतं   ॥००९।  
महदाज्यं सूयते हि स्वयं ज्योतिर्हरिः प्रभुः ।  
पर्जन्यो वायुरादित्यः शीतोष्णाद्यैश् च पाचयेत्   ॥०१०।  
अग्नौ प्रास्ताहुतिः सम्यगादित्यमुपतिष्ठते ।  
आदित्याज्जायते वृष्टिर्वृष्टेरन्नन्ततः प्रजाः   ॥०११।  
दधातेर्वा धीमहीति मनसा धारयेमहि ।  
नो ऽस्माकं यश् च भर्गश् च सर्वेषां प्राणिनां धियः   ॥०१२।  
चोदयात् प्रेरयेद् बुद्धीर्भोक्तॄणां सर्वकर्मसु ।  
दृष्टादृष्टविपाकेषु विष्णुसूर्याग्निरूपवान्   ॥०१३।  
ईश्वरप्रेरितो गच्छेत् स्वर्गं वाश्वभ्रमेव वा ।  
ईशावास्यमिदं सर्वं महदादिजगद्धरिः ॥०१४।  
स्वर्गाद्यैः क्रीडते देवो यो ऽहं स पुरुषः प्रभुः   ।  
आदित्यान्तर्गतं यच्च भर्गाख्यं वै मुमुक्षुभिः   ॥०१५।  
जन्ममृत्युविनाशाय दुःखस्य त्रिविधस्य च ।  
ध्यानेन पुरुषो ऽयञ्च द्रष्टव्यः सूर्यमण्डले   ॥०१६।  
तत्त्वं सदसि चिद्ब्रह्म विष्णोर्यत् परमं पदं ।  
देवस्य सवितुर्भर्गो वरेण्यं हि तुरीयकं ॥०१७।  
देहादिजाग्रदाब्रह्म अहं ब्रह्मेति धीमहि ।  
यो ऽसावादित्यपुरुषः सो ऽसावहमनन्त ॐ ॥०१८।  
ज्ञानानि शुभकर्मादीन् प्रवर्तयति यः सदा ॥१९॥  
    
\{इत्य् आग्नेये महापुराणे गायत्रीनिर्वाणं नाम षोडशाधिकद्विशततमो ऽध्यायः ॥  }
:प् २८८  
    