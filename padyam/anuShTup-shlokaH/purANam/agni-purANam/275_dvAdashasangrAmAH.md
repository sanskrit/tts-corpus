+++
title = "२७५ द्वादशसङ्ग्रामाः"

+++

\{अथ पञ्चसप्तत्यधिकद्विशततमो ऽध्यायः\}

द्वादशसङ्ग्रामाः  
    
अग्निर् उवाच  
कश्यपो वसुदेवो ऽभूद्देवकी चादितिर्वरा ।  
देवक्यां वसुदेवात्तु कृष्णो ऽभूत्तपसान्वितः   ॥००१।  
धर्मसंरक्षणार्थाय ह्य् अधर्महरणाय च ।  
सुरादेः पालनार्थञ्च दैत्यादेर्मथनाय च ॥००२।  
रुक्मणी सत्यभामा च सत्या नग्नजिती प्रिया ।  
सत्यभामा हरेः सेव्या गान्धारी लक्ष्मणा तथा   ॥००३।  
मित्रविन्दा[^१] च कालिन्दी देवी जाम्बवती तथा ।  
सुशीला च तथा माद्री कौशल्या विजया जया ॥००४।  
    
:न्  
    
[^१]: चित्रविन्देति ख॥ , छ॥ च  
:प् १९  
    
एवमादीनि देवीनां सहस्राणि तु षोडश ।  
प्रद्युम्नाद्याश् च रुक्मिण्यां भीमाद्याः सत्यभामया   ॥००५।  
जाम्बवत्याञ्च शाम्बाद्याः कृष्णस्यासंस् तथापरे   ।  
शतं शतसहस्राणां पुत्राणां तस्य धीमतः   ॥००६।  
अशीतिश् च सहस्राणि यादवाः कृष्णरक्षिताः   ।  
प्रद्युम्नस्य तु वैदर्भ्यामनिरुद्धो रणप्रियः ॥००७।  
अनिरुद्धस्य वज्राद्या यादवाः सुमहाबलाः ।  
तिस्रः कोट्यो यादवानां षष्टिर्लक्षाणि दानवाः   ॥००८।  
    
मनुष्ये बाधका ये तु तन्नाशाय बभूव सः ।  
कर्तुं कर्मव्यवस्थानं मनुष्यो जायते हरिः ॥००९।  
देवासुराणां सङ्ग्रामा दायार्थं द्वादशाभवन्   ।  
प्रथमो नारसिंहस्तु द्वितीयो वामनो रणः ॥०१०।  
सङ्ग्रामस्त्वथ वाराहश् चतुर्थो ऽमृतमन्थनः   ।  
तारकामयसङ्ग्रामः षष्ठो ह्य् आजीवको रणः   ॥०११।  
त्रैपुरश्चान्धकबधो नवमो वृत्रघातकः ।  
जितो हालाहलश्चाथ घोरः कोलाहलो रणः ॥०१२।  
हिरण्यकशिपोश्चोरो विदार्य च नखैः पुरा ।  
नारसिंहो देवपालः प्रह्नादं कृतवान् नृपम्   ॥०१३।  
देवासुरे वामनश् च छलित्वा बलिमूर्जितम् ।  
महेन्द्राय ददौ राज्यं काश्यपो ऽदितिसम्भवः ॥०१४।  
वराहस्तु हिरण्याक्षं हत्वा देवानपालयत् ।  
उज्जहार भुवं देवदेवैर् अभिष्टुतः ॥०१५।  
मन्थानं मन्दरं कृत्वा नेत्रं कृत्वा तु वासुकिम्   ।  
:प् २०  
    
सुरासुरैश् च मथितं[^१] देवेभ्यश्चामृतं ददौ   ॥०१६।  
तारकामयसङ्ग्रामे तदा देवाश् च पालिताः ।  
निवार्येन्द्रं गुरून् देवान् दानवान्सोमवंशकृतम्   ॥०१७।  
विश्वामित्रवशिष्ठात्रिकवयश् च रणे सुरान् ।  
अपालयन्ते निर्वार्य रागद्वेषादिदानवान् ॥०१८।  
पृथ्वीरथे ब्रह्मयन्तुरीशस्य शरणो हरिः ।  
ददाह त्रिपुरं देवपालको दैत्यमर्दनः ॥०१९।  
गौरीं जिहीर्षुणा रुद्रमन्धकेनार्दितं हरिः   ।  
अनुरक्तश् च रेवत्यां चक्रेचान्धासुरार्दनम् ॥०२०।  
अपां फेनमयो भूत्वा देवासुररणे हरन्[^२] ।  
वृत्रं देवहरं विष्णुर्देवधर्मानपालयत् ॥०२१।  
शाल्वादीन् दानवान् जित्वा हरिः परशुरामकः   ।  
अपालयत् सुरादींश् च दुष्टक्षत्रं निहत्य च   ॥०२२।  
हालाहलं विषं दैत्यं निराकृत्य महेश्वरात्   ।  
भयं निर्णाशयामास देवानां मधुसूदनः   ॥०२३।  
देवासुरे रणे यश् च दैत्यः कोलाहलो जितः ।  
पालिताश् च सुराः सर्वे विष्णुना धर्मपालनात्   ॥०२४।  
राजानो राजपुत्राश् च मुनयो देवता हरिः ।  
यदुक्तं यच्च नैवोक्तमवतारा हरेरिमे ॥०२५।

\{इत्य् आग्नेये महापुराणे द्वादशसङ्ग्रामा नाम पञ्चसप्तत्यधिकद्विशततमो ऽध्यायः  }
    
:न्  
    
[^१]: सुरासुरैर् अमन्थाब्धिमिति क॥ , छ॥ च॥  
    
[^२]: देवासुरहरो ऽभवदिति क॥ , घ॥ , ञ॥ , ट॥ च॥  
:प् २१  
    