+++
title = "२४१ राजनीतिः"

+++

\{अथ एकचत्वारिंशदधिकद्विशततमो ऽध्यायः\}

राजनीतिः  
    
राम उवाच  
षड्विधन्तु बलं व्यूह्य देवान् प्रार्च्य रिपुं व्रजेत्   ।  
मौलं भूतं श्रोणिसुहृद्द्विषदाटविकं बलं   ॥००१।  
पूर्वं पूर्वं गरीयस्तु बलानां व्यसनं तथा   ।  
षडङ्गं मन्त्रकोषाभ्यां पदात्यश्वरथद्विपैः   ॥००२।  
नद्यद्रवनदुर्गेषु यत्र यत्र भयं भवेत् ।  
:प् ३७६  
    
सेनापतिस्तत्र तत्र गच्छेद्व्यूहीकृतैर् बलैः ॥००३।  
नायकः पुरतो यायात् प्रवीरपुरुषावृतः ।  
मध्ये कलत्रं स्वामी च कोषः फल्गु च यद्बलं   ॥००४।  
पार्श्वयोरुभयोरश्वा वाजिनां पार्श्वयो रथाः   ।  
रथानां पार्श्वयोर्नागा नागानां चाटवीबलं   ॥००५।  
पश्चात् सेनापतिः सर्वं पुरस्कृत्य कृती स्वयं   ।  
यायात्सन्नद्धसैन्यौघः खिन्नानाश्वासयञ्च्छनैः   ॥००६।  
यायाद्व्यूहेन महता मकरेण पुरोभये ।  
श्येनेनोद्धृतपक्षेण सूच्या वा वीरवक्त्रया ॥००७।  
पश्चाद्भये तु शकटं पार्श्वयोर्वज्रसञ्ज्ञितं[^१]   ।  
सर्वतः सर्वतोभद्रं भये व्यूहं प्रकल्पयेत् ॥००८।  
कन्दरे शैलगहने निम्नगावनसङ्कटे ।  
दीर्घाध्वनि परिश्रान्तं क्षुत्पिपासाहितक्लमं   ॥००९।  
व्याधिदुर्भिक्षमरकपीडितं दस्युविद्रुतं ।  
पङ्कांशुजलस्कन्धं व्यस्तं पुञ्जीकृतं पथि   ॥०१०।  
प्रसुप्तं भोजनव्यग्रमभूमिष्ठमसुस्थितं ।  
चौराग्निभयवित्रस्तं वृष्टिवातसमाहतं ॥०११।  
इत्यादौ स्वचमूं रक्षेत् प्रसैन्यं च घतयेत् ।  
विशिष्टो देशकालाभ्यां भिन्नविप्रकृतिर्बली ॥०१२।  
कुर्यात् प्रकाशयुद्धं हि कूटयुद्धं विपर्यये ।  
तेष्ववस्कन्दकालेषु परं हन्यात्समाकुलं ॥०१३।  
    
:न्  
    
[^१]: वज्रसङ्कटमिति ख॥ , छ॥ च  
:प् ३७७  
    
अभूमिष्ठं स्वभूमिष्ठं स्वभूमौ चोपजायतः   ।  
प्रकृतिप्रग्रहाकृष्टं पाशैर् वनचरादिभिः   ॥०१४।  
हन्यात् प्रवीरपुरुषैर् भङ्गदानापकर्षणैः   ।  
पुरस्ताद्दर्शनं दत्वा तल्लक्षकृतनिश् चयात् ॥०१५।  
हन्यात्पश्चात् प्रवीरेण बलेनोपेत्य वेगिना ।  
पश्चाद्वा सङ्कुलीकृत्य हन्याच्छूरेण पूर्वतः   ॥०१६।  
आभ्यां पार्श्वाभिघातौ तु व्याख्यातौ कूटयोधने   ।  
पुरस्ताद्विषमे देशे पश्चाद्धन्यात्तु वेगवान् ॥०१७।  
पुरः पश्चात्तु विषमे एवमेव तु पार्श्वयोः ।  
प्रथमं योधयित्वा तु दूष्यामित्राटवीबलौ ॥०१८।  
श्रान्तं मन्दन्निराक्रन्दं हन्यादश्रान्तवाहनं   ।  
दूष्यामित्रबलैर् वापि भङ्गन्दत्वा प्रयत्नवान् ॥०१९।  
जितमित्येव विश्वस्तं हन्यान्मन्त्रव्यपाश्रयः ।  
स्कन्धावारपुरग्रामशस्यस्वामिप्रजादिषु ॥०२०।  
विश्रभ्यन्तं परानीकमप्रमत्तो विनाशयेत् ।  
अथवा गोग्रहाकृष्टं तल्लक्ष्यं मार्गबन्धनात्   ॥०२१।  
अवस्कन्दभयाद्रात्रिपूजागरकृतश्रमः ।  
दिवासुप्तं समाहन्यान्निद्राव्याकुलसैनिकं ॥०२२।  
निशि विश्रब्धसंसुप्तं नागैर् वा खड्गपाणिभिः   ।  
प्रयाने पूर्वयायित्वं वनदुर्गप्रवेशनं ॥०२३।  
अभिन्नानामनीकानां भेदनं भिन्नसङ्ग्रहः   ।  
विभीषकाद्वारघातं कोषरक्षेभकर्म च ॥०२४।  
अभिन्नभेदनं मित्रसन्धानं रथकर्म च ।  
:प् ३७८  
    
वनदिङ्मार्गविचये वीवधासारलक्षणं ॥०२५।  
अनुयानापसरणे शीघ्रकार्योपपादनं ।  
दीनानुसरणं घातः कोटीनां जघनस्य च   ॥०२६।  
अश्वकर्माथ पत्तेश् च सर्वदा शस्त्रधारणं ।  
शिविरस्य च मार्गादेः शोधनं वस्तिकर्म च ॥०२७।  
संस्थूलस्थाणुवल्मीकवृक्षगुल्मापकण्टकं   ।  
सापसारा पदातीनां भूर्नातिविषमा मता ॥०२८।  
स्वल्पवृक्षोपला क्षिप्रलङ्घनीयनगा स्थिरा ।  
निःशर्करा विपङ्का च सापसारा च वाजिभूः   ॥०२९।  
निस्थाणुवृक्षकेदारा रथभूमिरकर्दमा ।  
मर्दनीयतरुच्छेद्यव्रततीपङ्कवर्जिता ॥०३०।  
निर्झरागम्यशैला[^१] च विषमा गजमेदिनी ।  
उरस्यादीनि भिन्नानि प्रतिगृह्णन् बलानि हि ॥०३१।  
प्रतिग्रह इति ख्यातो राजकार्यान्तरक्षमः ।  
तेन शून्यस्तु यो व्यूहः स भिन्न इव लक्ष्यते ॥०३२।  
जयार्थी न च युद्ध्येत मतिमानप्रतिग्रहः ।  
यत्र राजा तत्र कोषः कोषाधीना हि राजता ॥०३३।  
योधेभ्यस्तु ततो दद्यात् किञ्चिद्दातुं[^२] न युज्यते ।  
द्रव्यलक्षं राजघाते तदर्धं तत्सुतार्दने ॥०३४।  
सेनापतिबधे तद्वद्दद्याद्धस्त्यादिमर्दने ।  
अथवा खलु युध्येरन् प्रत्यश्वरथदन्तिनः ॥०३५।  
    
:न्  
    
[^१]: निःशर्करा गम्यशैलेति ज॥  
    
[^२]: किं हि दातुमिति घ॥ , ञ॥ च  
:प् ३७९  
    
यथा भवेदसम्बाधो व्यायामविनिवर्तने ।  
असङ्करेण युद्धेरन् सङ्करः सङ्कुलावहः ॥०३६।  
महासङ्कुलयुद्धेषु संश्रयेरन्मतङ्गजं ।  
अश्वस्य प्रतियोद्धारो भवेयुः पुरुषास्त्रयः ॥०३७।  
इति कल्प्यास्त्रयश्चाश्वा विधेयाः कुञ्जरस्य तु ।  
पादगोपा भवेयुश् च पुरुषा दश पञ्च च ॥०३८।  
विधानमिति नागस्य विहितं स्यन्दनस्य च ।  
अनीकमिति विज्ञेयमिति कल्प्या नव द्विपाः ॥०३९।  
तथानीकस्य रन्ध्रन्तु पञ्चधा च प्रचक्षते ।  
इत्यनीकविभगेन स्थापयेद् व्यूहसम्पदः ॥०४०।  
उरस्यकक्षपक्षांस्तु कल्प्यानेतान् प्रचक्षते ।  
उरःकक्षौ च पक्षौ च मध्यं पृष्ठं प्रतिग्रहः   ॥०४१।  
कोटी च व्यूहशास्त्रज्ञैः सप्ताङ्गो व्यूह उच्यते   ।  
उरस्यकक्षपक्षास्तु व्यूहो ऽयं सप्रतिग्रहः ॥०४२।  
गुरोरेष च शुक्रस्य कक्षाभ्यां परिवर्जितः ।  
तिष्ठेयुः सेनापतयः प्रवीरैः पुरुषैर् वृताः   ॥०४३।  
अभेदेन च युध्येरन् रक्षेयुश् च परस्परं ।  
मध्यव्यूहे फल्गु सैन्यं युद्धवस्तु जघन्यतः ॥०४४।  
युद्धं हि नायकप्राणं हन्यते तदनायकं ।  
उरसि स्थापयेन्नागान् प्रचण्डान् कक्षयो रथान् ॥०४५।  
हयांश् च पक्षयोर्व्यूहो मध्यभेदी प्रकीर्तितः   ।  
मध्यदेशे हयानीकं रथानीकञ्च कक्षयोः   ॥०४६।  
पक्षयोश् च गजानीकं व्यूहोन्तर्भेद्ययं स्मृतः   ।  
:प् ३८०  
    
रथस्थाने हयान् दद्यात् पदातींश् च हयश्राये ॥०४७।  
रथाभावे तु द्विरदान् व्यूहे सर्वत्र दापयेत् ।  
यदि स्याद्दण्डबाहुल्यमाबाधः सम्प्रकीर्तितः   ॥०४८।  
मण्डलांसंहतो भोगो दण्डास्ते बहुधा शृणु   ।  
तिर्यग्वृत्तिस्तु दण्डः स्याद् भोगो ऽन्यावृत्तिरेव च   ॥०४९।  
मण्डलः सर्वतोवृत्तिः पृथग्वृत्तिरसंहतः   ।  
प्रदरो दृढको ऽसह्यः चापो वै कुक्षिरेव च ॥०५०।  
प्रतिष्ठः सुप्रतिष्ठश् च श्येनो विजयसञ्जयौ   ।  
विशालो विजयः शूची स्थूणाकर्णचमूमुखौ   ॥०५१।  
सर्पास्यो वलयश् चैव दण्ड दण्डभेदाश् च दुर्जयाः   ।  
अतिक्रान्तः प्रतिक्रान्तः कक्षाभ्याञ्चैकक्षपक्षतः   ॥०५२।  
अतिक्रान्तस्तु पक्षाभ्यां त्रयो ऽन्ये तद्विपर्यये ।  
पक्षोरस्यैर् अतिक्रान्तः प्रतिष्ठो ऽन्यो विपर्ययः   ॥०५३।  
स्थूणापक्षो धनुःपक्षो द्विस्थूणो दण्ड ऊर्ध्वगः   ।  
द्विगुणोन्तस्त्वतिक्रान्तपक्षो ऽन्यस्य विपर्ययः ॥०५४।  
द्विचतुर्दण्ड इत्य् एते ज्ञेया लक्षणतः क्रमात् ।  
गोमूत्रिकाहिसञ्चारीशकटो मकरस् तथा ॥०५५।  
भोगभेदाः समाख्यातास् तथा परिप्लवङ्गकः   ।  
दण्डपक्षौ युगारस्यः शकटस्तद्विपर्यये ॥०५६।  
मकरो व्यतिकीर्णश् च शेषः कुञ्जरराजिभिः   ।  
मण्डलव्यूहभेदौ तु सर्वतोभद्रदुर्जयौ ॥०५७।  
अष्टानीको द्वितीयस्तु प्रथमः सर्वतोमुखः ।  
अर्धचन्द्रक ऊर्ध्वाङ्गो वज्रभेदास्तु संहतेः ॥०५८।  
:प् ३८१  
    
तथा कर्कटशृङ्गी च काकपादौ च गोधिका ।  
त्रिचतुःसैन्यानां ज्ञेया आकारभेदतः ॥०५९।  
दण्डस्य स्युः सप्तदश व्यूहा द्वौ मण्डलस्य च   ।  
असङ्घातस्य षट् पञ्च भोगस्यैव तु सङ्गरे ॥०६०।  
पक्षादीनामथैकेन हत्वा शेषैः परिक्षिपेत्   ।  
उरसा वा समाहत्य कोटिभ्यां परिवेष्टयेत्[^१] ॥०६१।  
परे कोटी समाक्रम्य पक्षाभ्यामप्रतिग्रहात् ।  
कोटिभ्याञ्जघनं हन्यादुरसा च प्रपीडयेत् ॥०६२।  
यतः फल्गु यतो भिन्नं यतश्चान्यैर् अधिष्ठितं   ।  
ततश्चारिबलं हन्यादात्मनश्चोपवृंहयेत् ॥०६३।  
सारं द्विगुणसारेण फल्गुसारेण पीडयेत् ।  
संहतञ्च गजानीकैः प्रचण्डैर् दारयेद्बलं   ॥०६४।  
स्यात् कक्षपक्षोरस्यश् च वर्तमानस्तु दण्डकः   ।  
तत्र प्रयोगो डण्डस्य स्थानन्तुर्येण दर्शयेत् ॥०६५।  
स्याद्दण्डसमपक्षाभ्यामतिक्रान्तो दृढः स्मृतः   ।  
भवेत्स पक्षकक्षाभ्यामतिक्रान्तः प्रदारकः   ॥०६६।  
कक्षाभ्याञ्च प्रतिक्रान्तव्यूहो ऽसह्यः स्मृतो यथा   ।  
कक्षपक्षावधः स्थप्योरस्यैः कान्तश् च खातकः   ॥०६७।  
द्वौ दण्डौ बलयः प्रोक्तो कान्तश् च खातकः ।  
दुर्जयश् चतुर्वलयः शत्रोर्बलविमर्दनः ॥०६८।  
कक्षपक्षौरस्यैर् भोगो विषयं परिवर्तयन् ।  
    
:न्  
    
[^१]: कोटिभ्यां परिकल्पयेदिति घ॥ , ञ॥ च  
:प् ३८२  
    
सर्पचारी गोमूत्रिका शर्कटः शकटाकृतिः   ॥०६९।  
विपर्ययो ऽमरः प्रोक्तः सर्वशत्रुविमर्दकः ।  
स्यात् कक्षपक्षोरस्यानामेकीभावस्तु मण्डलः   ॥०७०।  
चक्रपद्मादयो भेदा मण्डलस्य प्रभेदकाः ।  
एवञ्च सर्वतोभद्रो वज्राक्षवरकाकवत् ॥०७१।  
अर्धचन्द्रश् च शृङ्गाटो ह्य् अचलो नामरूपतः[^१]   ।  
व्यूहा यथासुखं कर्याः शत्रूणां बलवारणाः   ॥०७२।  
अग्निर् उवाच  
रामस्तु रावणं हत्वा अयोध्यां प्राप्तवान् द्विज   ।  
रामोक्तनीत्येन्द्रजितं हतवांल्लक्ष्मणः पुरा   ॥०७३।  
    
\{इत्य् आग्नेये महापुराणे रामोक्तराजनीतिर्नाम एकचत्वारिंशदधिकद्विशततमो ऽध्यायः ॥  }
    
:न्  
[^१]: अस्मल्लब्धपुस्तकनां मध्ये क॥ ज॥ चिह्नितपुस्त्रकद्वये  
दण्डादिकतिपयव्यूहानां विन्दुविन्यासैस्तत्तन्नामसमीपे  
आकृतयः प्रदर्शिताः , परन्तु ता अशुद्धा । ता  
यथा,दण्डव्यूहस्य ??? । प्रदारकस्य ??? । दृढव्यूहस्य ??? ।  
असह्यव्यूहस्य ??? । खातकव्यूहस्य ??? । वलयव्यूहस्य ??? ।  
दुर्जयव्यूहस्य ??? । भोगव्यूहस्य ??? । गोमूत्रिकाव्यूहस्य ??? ।  
शकटव्यूहस्य ??? । अमरव्यूहस्य ??? । सर्वतोभद्रव्यूहस्य ???॥  
:प् ३८३  
    