+++
title = "३०४ पञ्चपञ्चाशद्विष्णुनामानि"

+++

\{अथ चतुरधिकत्रिशततमो ऽध्यायः\}

पञ्चपञ्चाशद्विष्णुनामाणि  
    
अग्निर् उवाच  
जपन् वै पञ्चपञ्चाशद्विष्णुनामानि यो नरः ।  
मन्त्रजप्यादिफलभाक् तीर्थेष्वर्चादि चाक्षयम् ॥००१।  
पुष्करे पुण्डरीकाक्षं गयायाञ्च गदाधरम्   ।  
राघवञ्चित्रकूटे तु प्रभासे दैत्यसूदनम् ॥००२।  
जयं जयन्त्यां तद्वच्च जयन्तं हस्तिनापुरे ।  
वाराहं वर्धमाने च काश्मीरे चक्रपाणिनम् ॥००३।  
जनार्दनञ्च कुब्जाम्रे मथुरायाञ्च केशवम् ।  
कुब्जाम्रके हृषीकेशं गङ्गाद्वारे जटाधरम्   ॥००४।  
शालग्रामे महायोगं हरिं गोबर्धनाचले ।  
:प् १२३  
    
पिण्डारके चतुर्वाहुं शङ्खोद्धारे च शङ्खिनम्   ॥००५।  
वामनञ्च कुरुक्षेत्रे यमुनायां त्रिविक्रमम् ।  
विश्वेश्वरं तथा शोणे कपिलं पूर्वसागरे ॥००६।  
विष्णुं महोदधौ विद्याद्गङ्गासागरसङ्गमे   ।  
वनमालञ्च किष्किन्ध्यां देवं रैवतकं विदुः   ॥००७।  
काशीतटे महायोगं विरजायां रिपुञ्जयम् ।  
विशाखयूपे ह्य् अजितन्नेपाले लोकभावनम् ॥००८।  
द्वारकायां विद्धि कृष्णं मन्दरे मधुसूदनम्   ।  
लोकाकुले रिपुहरं शालग्रामे हरिं स्मरेत् ॥००९।  
पुरुषं पूरुषवटे विमले च जगत्प्रभुं ।  
अनन्तं सैन्धवारण्ये दण्डके शार्ङ्गधारिणम्   ॥०१०।  
उत्पलावर्तके शौरीं नर्मदायां श्रियः पतिं   ।  
दामोदरं रैवतके नन्दायां जलशायिनं ॥०११।  
गोपीश्वरञ्च सिन्ध्वव्धौ माहेन्द्रे चाच्युतं विटुः   ।  
सहाद्रौ देवदेवेशं वैकुण्ठं मागधे वने ॥०१२।  
सर्वपापहरं विन्ध्ये औड्रे तु पुरुषोत्तमम् ।  
आत्मानं हृदये विद्धि जपतां भुक्तिमुक्तिदम् ॥०१३।  
वटे वटे वैश्रवणं चत्वरे चत्वरे शिवम् ।  
पर्वते पर्वते रामं सर्वत्र मधुसूदनं ॥०१४।  
नरं भूमौ तथा व्योम्नि वशिष्ठे गरुडध्वजम्   ।  
वासुदेवञ्च सर्वत्र संस्मरन् भुक्तिमुक्तिभाक् ॥०१५।  
नामान्येतानि विष्णीश् च जप्त्वा सर्वमवाप्नुयात्   ।  
क्षेत्रेष्वेतेषु यत् श्राद्धं दानं जप्यञ्च तर्पणम्   ॥०१६।  
:प् १२४  
    
तत्सर्वं कोटिगुणितं मृतो ब्रह्ममयो भवेत् ।  
यः पठेत् शृणुयाद्वापि निर्मलः स्वर्गमाप्नुयात्   ॥०१७।  
    
\{इत्य् आग्नेये महापुराणे पञ्चपञ्चाशद्विष्णुनामानि नाम चतुरधिकत्रिशततमो ऽध्यायः ॥  }
    