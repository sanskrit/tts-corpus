+++
title = "३६२ भूमिवनौषध्यादिवर्गाः"

+++

\{अथ द्विषष्ट्यधिकत्रिशततमो ऽध्यायः\}

भूमिवनौषध्यादिवर्गाः  
    
अग्निर् उवाच  
वक्ष्ये भूपुराद्रिवनौषधिसिंहादिनर्गकान् ।  
भूरनन्ता कक्षमा धात्री क्ष्माप्याकुः स्याद्धरित्र्यपि   ॥००१।  
मृन्मृत्तिका प्रशस्ता तु मृत्सा मृत्स्ना च मृत्तिका   ।  
जगत्त्रपिष्टपं लोकं भुवनं जगती समा ॥००२।  
अयनं वर्त्म मार्गाध्वपन्थानः पदवी सृतिः   ।  
सरणिः पद्धत्तिः पद्या वर्तन्येकपदीति च ॥००३।  
पूः स्त्री पुरीनगर्यौ वा पात्तनं पुटभेदनम्   ।  
स्थानीयं निगमो ऽन्यत्तु यन्मूलनगरात्पुरम् ॥००४।  
तच्छाखानगरं वेशो वेश्याजनसमाश्रयः ।  
आपणस्तु निषद्यायां विपणिः पण्यवीथिका   ॥००५।  
रथ्या प्रतोली विशिखा स्याच्चयो वप्रमस्त्रियां ।  
प्राकारो वरणः शालः प्राचीरं प्रान्ततो वृतिः   ॥००६।  
:प् २८०  
    
भित्तिः स्त्री कुह्यमेडूकं यदन्तर्नस्तकीकसं ।  
वासः कूटो द्वयोः शाला सभा सञ्जवनन्त्विदम्   ॥००७।  
चतुःशालं मुनीनान्तु पर्णशालोटजो ऽस्त्रियां   ।  
चैत्यमायतनन्तुल्ये वाजिशाला तु मन्दुरा ॥००८।  
हर्म्यादि धनिनां वासःप्रासादो देवभूभुजां   ।  
स्त्री द्वार्द्वारं प्रतीहारः स्याद्वितर्दिस्तु वेदिका   ॥००९।  
कपोतपालिकायन्तु विटङ्कं पुं नपुंसकं ।  
कवाटमवरन्तुल्ये निःश्रेणिस्त्वधिरोहिणी ॥०१०।  
सम्मार्जनी शोधनी स्यात् सङ्करो ऽवकरस् तथा ।  
अद्रिगोत्रिगिरिग्रावा गहनं काननं वनं ॥०११।  
आरामः स्यादुपवनं कृत्रिमं वनमेव यत् ।  
स्यादेतदेव प्रमदवनमन्तःपुरोचितं ॥०१२।  
वीथ्यालिरावलिः पङ्क्तिश्रेणीलेखास्तु राजयः   ।  
वानस्पत्यः फलैः पुष्पात्तैरपुष्पाद्वनस्पतिः(?)   ॥०१३।  
ओषध्यः फलपाकान्ताः पलाशी द्रुद्रुमागमाः   ।  
स्थाणु वा ना ध्रुवः शङ्कुः प्रफुल्लोत्फुल्लसंस्फुटाः   ॥०१४।  
पलाशं छदनं पर्णमिध्ममेधः समित् स्त्रियां   ।  
बोधिद्रुमश् चलदलो दधित्थग्राहिमन्मथाः ॥०१५।  
तस्मिन् दधिफलः पुष्पफलदन्तशठावपि ।  
उडुम्बरे हेमदुग्धः कोविदारे द्विपत्रकः ॥०१६।  
सप्तपर्णो विशालत्वक् कृतमालं सुवर्णकः ।  
आरेवतव्याधिघातसम्पाकचतुरङ्गुलाः ॥०१७।  
स्याज्जम्बीरे दन्तशठो वरुणे तिक्तशावकः ।  
:प् २८१  
    
पुत्रागे पुरुषस्तुङ्गः केशरो देववल्लभः ॥०१८।  
पारिभद्रे निम्बतरुर्मन्दारः पारिजातकः ।  
वञ्जुलश्चित्रकृच्चाथ द्वौ पीतनकपीतनौ ॥०१९।  
आम्रातके मधूके तु गुडपुष्पमधुद्रुमौ ।  
पीलौ गुडफलः स्रंसी नादेयी चाम्बुवेतसः   ॥०२०।  
शोभाञ्जने शिग्रुतीक्ष्णगन्धकाक्षीरमोचकाः   ।  
रक्तो ऽसौ मधुशिग्रुः स्यादरिष्टः फेणिलः समौ   ॥०२१।  
गालवःशावरो लोध्रस्तिरीटस्तिल्वमार्जनौ ।  
शेलुः श्लेष्मातकः शीत उद्दालो बहुवारकः   ॥०२२।  
वैकङ्कतः श्रुवावृक्षो ग्रन्थिलो व्याघ्रपादपि   ।  
तिन्दुकः स्फूर्जकः कालो नादेयी भूमिजम्बुकः   ॥०२३।  
काकतिन्दौ पीलुकः स्यात् पाटलिर्मोक्षमुष्ककौ   ।  
क्रमुकः पट्टिकाख्यः स्यात्कुम्भी कैटर्यकट्फले   ॥०२४।  
वीरवृक्षो ऽरुष्करो ऽग्निमुखी भल्लातकीं त्रिषु   ।  
सवर्जकासनजीवाश् च पीतसाले ऽथ मालके ॥०२५।  
सर्जाश्वकर्णौ वीरेन्द्रौ इन्द्रद्रुः ककुभो ऽर्जुनः   ।  
इङ्गुदी तापसतरुर्मोचा शाल्मलिरेव च ॥०२६।  
चिरविल्वो नक्तमालः करजश् च करञ्जके ।  
प्रकीर्यः पूतिकरजो मर्कट्यङ्गारवल्लरी ॥०२७।  
रोही रोहितकः प्लीहशत्रुर्दाडिमपुष्पकः ।  
गायत्री बालतनयः खदिरो दन्तधावनः ॥०२८।  
अरिमेदो विट्खदिरे कदरः खदिरे सिते ।  
पञ्चाङ्गुलो वर्धमानश् चञ्चुर्गन्धर्वहस्तकः   ॥०२९।  
:प् २८२  
    
पिण्डीतको मरुवकः पीतदारु च दारु च ।  
देवदारुः पूतिकाष्ठं श्यामा तु महिलाह्वया   ॥०३०।  
लता गोवन्दनी गुन्दा प्रियङ्गुः फलिनी फली ।  
मण्डूकपर्णपत्रोर्णनटकट्वङ्गटुण्टुकाः   ॥०३१।  
श्योनाकशुकनासर्क्षदीर्घवृन्तकुटन्नटाः   ।  
पीतद्रुः सरलश्चाथ निचुलो ऽम्बुज इज्जलः ॥०३२।  
काकोडुम्बरिका फल्गुररिष्टः पिचुमर्दकः ।  
सर्वतोभद्रको निम्बे शिरीषस्तु कपीतनः ॥०३३।  
वकुलो वञ्जुलः प्रोक्तः पिच्छिलागुरुशिंशपाः   ।  
जया जयन्ती तर्कारी कणिका गणिकारिका ॥०३४।  
आपर्णमग्नमन्थः स्याद्वत्सको गिरिमल्लिका ।  
कालस्कन्धस्तमालः स्यात् तण्डुलीयो ऽल्पमारिषः   ॥०३५।  
सिन्धुवारस्तु निर्गुण्डी सैवास्फोता वनोद्भवा ।  
गणिका यूथिकाम्बष्ठा सप्तला नवमालिका ॥०३६।  
अतिमुक्तः पुण्ड्रकः स्यात्कुमारी तरणिः सहा   ।  
तत्र शोणे कुरुवकस्तत्र पीते कुरुण्टकः ॥०३७।  
नीला झिण्टी द्वयोर्वाणा भिण्टी सैरीयकस् तथा   ।  
तस्मिन्रक्ते कुरुवकः पीते सहचरी द्वयोः ॥०३८।  
धुस्तूरः कितवो धूर्तो रुचको मातुलङ्गके ।  
समीरणो मरुवकः प्रस्थपुष्पः फणिज्झकः   ॥०३९।  
कुठेरकस्तु पर्णासे ऽथास्फोतो वसुकार्कके ।  
शिवमल्ली पाशुपतो वृन्दा वृक्षादनी तथा   ॥०४०।  
जीवन्तिका वृक्षरुहा गुडूची तन्त्रिकामृता ।  
:प् २८३  
    
सोमवल्ली मधुर्णी मूर्वा तु मोरटी तथा ॥०४१।  
मधुलिका मधुश्रेणी गोकर्णी पीलुपर्ण्यपि ।  
पाठाम्बष्ठा विद्धकर्णी प्राचीना वनतिक्तिका   ॥०४२।  
कटुः कटुम्भरा चाथ चक्राङ्गी शकुलादनी   ।  
आत्मगुप्ता प्रावृषायी कपिकच्छुश् च मर्कटी   ॥०४३।  
अपामार्गः शैखरिकः प्रत्यक्पर्णी मयूरकः   ।  
फञ्जिका ब्राह्मणी भार्गी द्रवन्ति शम्बरी वृषा   ॥०४४।  
मण्डूकपर्णी भण्डीरी समङ्गा कालमेषिका   ।  
रोदनी कच्छुरानन्ता समुद्रान्ता दुरालभा ॥०४५।  
पृश्निपर्णी पृथक्पर्णी कलशिर्धावनिर्गुहा   ।  
निदिग्धिका स्पृशी व्याघ्री क्षुद्रा दुस्पर्शया सह   ॥०४६।  
अवल्गुजः सोमराजी सुवल्लिः सोमवल्लिका ।  
कालमेषी कृष्णफला वकुची पूतिफल्य् अपि ॥०४७।  
कणोषणोपकुल्या स्याच्छ्रेयसी गजपिप्पली ।  
चव्यन्तु चविका काकचिञ्ची गुञ्जे तु कृष्णला ॥०४८।  
विश्वा विषा प्रतिविषा वनशृङ्गाटगोक्षुरौ   ।  
नारायणी शतमूली कालेयकहरिद्रवः ॥०४९।  
दार्वी पचम्पचा दारु शुक्ला हैमवती वचा ।  
वचोग्रगन्धा षड्ग्रन्था गोलोमी शतपर्विका ॥०५०।  
आस्फोता गिरिकर्णी स्यात् सिंहास्यो वासको वृषः   ।  
मिशी मधुरिकाच्छत्रा कोकिलाक्षेक्षुरक्षुरा ॥०५१।  
विडङ्गो ऽस्त्री कृमिघ्नः स्यात् वज्रद्रुस्नुक्स्नुही सुधा   ।  
मृद्वीका गोस्तनी द्राक्षा वला वाट्यालकस् तथा   ॥०५२।  
:प् २८४  
    
काला मसूरविदला त्रिपुटा त्रिवृता त्रिवृत् ।  
मधुकं क्लीतकं यष्टिमधुका मधुयष्टिका   ॥०५३।  
विदारी क्षीरशुक्लेक्षुगन्धा क्रोष्ट्री च या सिता   ।  
गोपी श्यामा शारिवा स्यादनन्तोत्पलशारिवा ॥०५४।  
मोचा रम्भा च कदली भण्टाकी दुष्प्रधर्षिणी   ।  
स्थिरा ध्रुवा सालपर्णी शृङ्गी तु वृषभो वृषः   ॥०५५।  
गाङ्गेरुकी नागबला मुषली तालमूलिका ।  
ज्योत्स्नी पटोलिका जाली अजशृङ्गी विषाणिका   ॥०५६।  
स्याल्लाङ्गलिक्यग्निशिखा ताम्बूली नागवल्ल्यपि ।  
हरेणू रेणुका कौन्ती ह्रीवेरो दिव्यनागरं ॥०५७।  
कालानुसार्यवृद्धाश्मपुष्पशीतशिवानि तु ।  
शैलेयं तालपर्णी तु दैत्या गन्धकुटी मुरा ॥०५८।  
ग्रन्थिपर्णं शुकं वर्हि वला तु त्रिपुटा त्रुटिः   ।  
शिवा तामलकी चाथ हनुर्हट्टविलासिनी ॥०५९।  
कुटं नटं दशपुरं वानेयं परिपेलवम् ।  
तपस्वनी जटामांसी पृक्का देवी लता लशूः   ॥०६०।  
कर्चुरको द्राविडको गन्धमूली शठी स्मृता ।  
स्यद्दृक्षगन्धा छगलान्त्रा वेगी वृद्धदारकः   ॥०६१।  
तुण्डिकेरी रक्तफला विम्बिका पीलुपर्ण्य् अपि ।  
चाङ्गेरी चुक्रिकाम्बष्टा स्वर्णक्षीरी हिमावती   ॥०६२।  
सहस्रवेधी चुक्रो ऽम्लवेतसः शतवेध्यपि ।  
जीवन्ती जीवनी जीवा भूमिनिम्वः किरातकः   ॥०६३।  
कूर्चशीर्षो मधुकरश् चन्द्रः कपिवृकस् तथा   ।  
:प् २८५  
    
दद्रुघ्नः स्यादेडगजो वर्षाभूः शीथहानिणी   ॥०६४।  
कुनन्दती निकुम्भस्त्रा[^१] यमानी वार्षिका तथा ।  
लशुनङ्गृञ्चनारिष्टमहाकन्दरसोनकाः ॥०६५।  
वाराही वदरा गृष्टिः काकमाची तु वायसी   ।  
शतपुष्पा सितच्छत्रातिच्छत्रा मधुरा मिसिः ॥०६६।  
अवाक्पुष्पी कारवी च सरणा तु प्रसारणी ।  
कटम्भरा भद्रवला कर्वूरश् च शटी ह्य् अथ ॥०६७।  
पटोलः कुलकस्तिक्तः कारवेल्लः कटिल्लकः ।  
कुष्माण्डकस्तु कर्कारुरिर्वारुः कर्कटी स्त्रियौ   ॥०६८।  
इक्ष्वाकुः कटुतुम्बी स्याद्विशाला त्विन्द्रवारुणी   ।  
अर्शेघ्नः शूरणः कन्दो मुस्तकः कुरुविन्दकः   ॥०६९।  
वंशे त्वक्सारकर्मारवेणुमस्करतेजनाः ।  
छत्रातिच्छत्रपालघ्नौ मालातृणकभूस्तृणे ॥०७०।  
तृणराजाह्वयस्तालो घोण्टा क्रमुकपुगकौ ।  
शार्दूलद्वीपिनौ व्यघ्रे हर्यक्षः केशरी हरिः   ॥०७१।  
कोलः पौत्री वराहः स्यात् कोक ईहामृगो वृकः   ।  
लूतोर्णनाभौ तु समौ तन्तुवायश् च मर्कटे ॥०७२।  
वृश्चिकः शूककीटः स्यात्सारङ्गस्तोककौ समौ   ।  
कृकवाकुस्ताम्रचूडः पिकः कोकिल इत्य् अपि ॥०७३।  
कके तु करटारिष्टौ वकः कह्व उदाहृतः ।  
कोकश् चक्रश् चक्रवाको कादम्बः कलहंसकः   ॥०७४।  
पतङ्गिका पुत्तिका स्यात्सरघा मधुमक्षिका ।  
    
:न्  
    
[^१]: सकुलदन्ती निर्दंष्ट्रेति ख॥  
:प् २८६  
    
द्विरेफपुष्पलिड्भृङ्गषट्पदभ्रमरा।अलयः   ॥०७५।  
केकी शिख्यस्य वाक्केका शकुन्तिशकुनिद्विजाः ।  
स्त्री पक्षतिः पक्षमूलञ्चञ्चुस्तोटिरुभे स्त्रियौ   ॥०७६।  
गतिरुड्डिनसण्डीनौ कुलायो नीडमस्त्रियां ।  
पेशी कोषो द्विहीने ऽण्डं पृथुकः शावकः शिशुः   ॥०७७।  
पोतः पाको ऽर्भको डिम्भः सन्दोहव्यूहको गणः   ।  
स्तोमौघनिकरव्राता निकुरम्बं कदम्बकं ।०७८।  
सङ्घातसञ्चयौ वृन्दं पुञ्जराशी तु कूटकं   ॥०७८एफ़्।

\{इत्य् आग्नेये महापुराणे भूमिवनौषध्यादिवर्गा नाम द्विषष्ट्यधिकत्रिशततमो ऽध्यायः  }
    