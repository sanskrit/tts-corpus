+++
title = "२०९ दानपरिभाषा"

+++

\{अथ नवाधिकद्विशततमो ऽध्यायः\}

दानपरिभाषाकथनं  
    
अग्निर् उवाच  
दानधर्मान् प्रवक्ष्यामि भुक्तिमुक्तिदान् शृणु   ।  
दानमिष्टं तथा पूर्तं धर्मं कुर्वन् हि सर्वभाक्   ॥००१।  
वापीकूपतडागानि देवतायतनानि च ।  
अन्नप्रदानमारामाः पूर्तं धर्मं च मुक्तिदं   ॥००२।  
अग्निहोत्रं तपः सत्यं वेदानाञ्चानुपालनं ।  
आतिथ्यं वैश्वदेवञ्च प्राहुरिष्टञ्च नाकदं   ॥००३।  
ग्रहोपरागे यद्दानं सूर्यसङ्क्रमणेषु च ।  
द्वादश्यादौ च यद्दानं पूर्तं तदपि नाकदं   ॥००४।  
देशे काले च पात्रे च दानं कोटिगुणं भवेत् ।  
अयने विषुवे पुण्ये व्यतीपाते दिनक्षये ॥००५।  
युगादिषु च सङ्क्रान्तौ चतुर्दश्यष्टमीषु च   ।  
सितपञ्चदशीसर्वद्वादशीष्वष्टकासु च ॥००६।  
यज्ञोत्सवविबाहेषु तथा मन्वन्तरादिषु ।  
वैधृते दृष्टदुःखप्ने द्रव्यब्राह्मणलाभतः   ॥००७।  
श्रद्धा वा यद्दिने तत्र सदा वा दानमिष्यते ।  
अयने द्वे विपुवे द्वे चतस्रः षडशीतयः ॥००८।  
चतस्रो विष्णुपद्यश् च सङ्क्रात्यो द्वादशोत्तमाः   ।  
:प् २५५  
    
कन्यायां मिथुने मीने धनुष्यपि रवेर्गतिः ॥००९।  
षडशीतिमुखाः प्रोक्ताः षडशीतिगुणाः फलैः   ।  
अतीतानागते पुण्ये द्वे उदग्दक्षिणायने ॥०१०।  
त्रिंशत् कर्कटके नाड्यो मकरे विंशतिः स्मृताः   ।  
वर्तमाने तुलामेषे नाड्यास्तुभयतो दश ॥०११।  
षडशीत्यां व्यतीतायां षष्टिरुक्तास्तु नाडिकाः   ।  
पुण्याख्या विष्णुपाद्याञ्च प्राक्पश्चादपि षोडश   ॥०१२।  
श्रवणाश्विधनिष्ठासु नागदैवतमस्तके ।  
यदा स्याद्रविवारेण व्यतीपातः स उच्यते ॥०१३।  
नवम्यां शुक्लपक्षस्य कार्त्तिके निरगात् कृतं ।  
त्रेता सिततृतीयायां वैशाखे द्वापरं युगं   ॥०१४।  
दर्शे वै माघमासस्य त्रयोदश्यां नभस्यके ।  
कृष्णे कलिं विजानीयाज् ज्ञेया मन्वन्तरादयः   ॥०१५।  
अश्वयुकच्छुक्लनवमी द्वादशी कार्त्तिके तथा ।  
तृतीया चैव माघस्य तथा भाद्रपदस्य च ॥०१६।  
फाल्गुनस्याप्यमावास्या पौषस्यैकादशी तथा ।  
आषाढस्यापि दशमी माघमासस्य सप्तमी ॥०१७।  
आवाणे चाष्टमी कृष्णा तथाषाढे च पूर्णिमा   ।  
कार्त्तिके फाल्गुने तद्वज् ज्यैष्ठे पञ्चदशी तथा   ॥०१८।  
ऊर्ध्वे चैवाग्रहायण्या अष्तकास्तिस्र ईरिताः ।  
अष्टकाख्या चाष्टमी स्यादासु[^१] दानानि चाक्ष्ययं   ॥०१९।  
    
:न्  
    
[^१]: स्यादत्रेति ग॥ , घ॥ , ज॥ , ञ॥ च  
:प् २५६  
    
गयागङ्गाप्रयागादौ तीर्थे देवालयादिषु ।  
अप्रार्थितानि दानानि विद्यार्थं कन्यका न हि ॥०२०।  
दद्यात् पूर्वमुखो दानं गृह्णीयादुत्तरामुखः   ।  
आयुर्विवर्धते दातुर्ग्रहीतुः क्षीयते न तत् ॥०२१।  
नाम गोत्रं समुच्चार्य सम्प्रदानस्य चात्मनः ।  
सम्प्रदेयं प्रयच्छन्ति कन्यादाने पुनस्त्रयं ॥०२२।  
स्नात्वाभ्यर्च्य व्याहृतिभिर्दद्याद्दानन्तु सोदकं ।  
कनकाश्वतिला नागा दासीरथमहीगृहाः ॥०२३।  
कन्या च कपिला धेनुर्महादानानि वै दश ।  
श्रुतशौर्यतपःकन्यायाज्यशिष्यादुपगतं ॥०२४।  
शुल्कं धनं हि सकलं शुल्कं शिल्पानुवृत्तितः   ।  
कुशीदकृषिवाणिज्यप्राप्तं यदुपकारतः ॥०२५।  
पाशकद्यूतचौर्यादिप्रतिरूपकसाहसैः ।  
व्याजेनोपावर्जितं कृत्स्नं त्रिविधं त्रिविधं फलं   ॥०२६।  
अध्यग्न्यध्यावाहनिकं दत्तञ्च प्रीतिकर्मणि ।  
भ्रातृमातृपितृप्राप्तं षड्विधं स्त्रीधनं  
स्मृतं[^१] ॥०२७।  
ब्रह्मक्षत्रविशां द्रव्यं शूद्रस्यैषामनुग्रहात्   ।  
बहुभ्यो न प्रदेयानि गौर्गृहं शयनं स्त्र्यियः   ॥०२८।  
कुलानान्तु शतं हन्यादप्रयच्छन् प्रतिश्रुतं ।  
देवानाञ्च गुरूणाञ्च मातापित्रोस्तथैव च ॥०२९।  
पुण्यं देयं प्रयत्नेन यत् पुण्यञ्चार्जितं क्वचित्   ।  
    
:न्  
    
[^१]: कुशोदेत्यादिः स्त्रीधनं स्मृतमित्यन्तः पाठः छ॥  
पुस्तके नास्ति  
:प् २५७  
    
प्रतिलाभेच्छया दत्तं यद्धनं तदपार्थकं ॥०३०।  
श्रद्धया साध्यते धर्मो दत्तं वार्यपि चाक्षयं   ।  
ज्ञानशीलगुणोपेतः परपीडावहिष्कृतः   ॥०३१।  
अज्ञानां पालनात्त्राणात्तत् पात्रं परमं स्मृतं   ।  
मातुः शतगुणं दानं सहस्रं पितुरुच्यते ॥०३२।  
अनन्तं दुहितुर्दानं सोदर्ये दत्तमक्षयं ।  
अमनुष्ये समं दानं पापे ज्ञेयं महाफलं   ॥०३३।  
वर्णसङ्करे द्विगुणं शूद्रे दानं चतुर्गुणं   ।  
वैश्ये चाष्टगुणं क्षत्रे षोडशत्वं द्विजव्रुवे   ॥०३४।  
वेदाध्याये शतगुणमन्तं वेदबोधके[^१] ।  
पुरोहिते याजकादौ[^२] दानमक्षयमुच्यते ॥०३५।  
श्रीविहीनेषु यद्दत्तं तदनन्तं च यजवनि ।  
अतपस्व्यनधीयानः प्रतिग्रहरुचिर्द्विजः ॥०३६।  
अम्भस्यश्मप्लवेनैव सह तेनैव मज्जति ।  
स्नातः सम्यगुपस्पृश्य गृह्णीयात् प्रयतः शुचिः   ॥०३७।  
प्रतिग्रहीता सावित्रीं सर्वदैव प्रकीर्तयेत्[^३] ।  
ततस्तु कीर्तयेत्सार्धं द्रव्येण सह दैवतं ॥०३८।  
प्रतिग्राही पठेदुच्चैः प्रतिगृह्य द्विजोत्तमात् ।  
मन्दं पठेत् क्षत्रियात्तु उपांशु च तथा विशः   ॥०३९।  
    
:न्  
    
[^१]: ब्रह्मबोधके इति घ॥ , ङ॥ , ज॥ , ञ॥ , ट॥ च  
    
[^२]: पुरोहिते याचकादाविति ख॥ , छ॥ , ट॥ च  
    
[^३]: सर्वत्रैव प्रकीर्तयेदिति ख॥ , ग॥ , घ॥ , ङ॥ , ज॥ , ञ॥ , ट॥ च  
:प् २५८  
    
मनसा च तथा शूद्रात् स्वस्तिवाचनकं तथा ।  
अभयं सर्वदैवत्यं भूमिर्वै विष्णुदेवता ॥०४०।  
कन्या दासस् तथा दासी प्राजापत्याः प्रकिर्तिताः   ।  
प्राजापत्यो गजः प्रोक्तस्तुरगो यमदैवतः ॥०४१।  
तथा चैकशफं सर्वं याम्यश् च महिषस् तथा   ।  
उष्ट्रश् च नैरृतो धेनू रौद्री छागो ऽनलस् तथा   ॥०४२।  
आप्यो मेषो हरिः क्रीड आरण्याः पशवो ऽनिलाः   ।  
जलाशयं वारुणं स्याद्वारिधानीघटादयः   ॥०४३।  
समुद्रजानि रत्नानि हेमलौहानि चानलः ।  
प्राजापत्यानि शस्यानि पक्वान्नमपि सत्तम ॥०४४।  
गान्धर्वं गन्धमित्याहुर्वस्त्रं वार्हस्पतं स्मृतं   ।  
वायव्याः पक्षिणः सर्वे विद्या ब्राह्मी तथाङ्गकं   ॥०४५।  
सारस्वतं पुस्तकादि विश्वकर्मा तु शिलप्के ।  
वनस्पतिर्द्रुमादीनां द्रव्यदेवा हरेस्तनुः ॥०४६।  
छत्रं कृष्णाजिनं शय्या रथ आसनमेव च ।  
उपानहौ तथा यानमुत्तानाङ्गिर ईरितं ॥०४७।  
रणोपकरणं शस्त्रं ध्वजाद्यं सर्वदैवतं   ।  
गृहञ्च सर्वदैवत्यं सर्वेषां विष्णुदेवता   ॥०४८।  
शिवो वा न ततो द्रव्यं व्यतिरिक्तं यतो ऽस्ति हि[^१] ।  
द्रव्यस्य नाम गृह्णीयाद्ददानीति तथा वदेत् ॥०४९।  
तोयं दद्यात्ततो हस्ते दाने विधिरयं स्मृतः ।  
    
:न्  
    
[^१]: यातोत्र हीति ज॥  
:प् २५९  
    
विष्णुर्दाता विष्णुर्द्रव्यं प्रतिगृह्णामि वै वदेत्   ॥०५०।  
स्वस्ति प्रतिग्रहं धर्मं भुक्तिमुक्ती फलद्वयं ।  
गुरून् भृत्यान्न जिहीर्षुरर्चिष्यन् देवताः पितॄन्   ॥०५१।  
सर्वतः प्रतिगृह्णीयान्न तु तृप्येत् स्वयन्ततः   ।  
शूद्रीयन्न तु यज्ञार्थं धनं शूद्रस्य तत्फलं   ॥०५२।  
गुडतक्ररसाद्याश् च शूद्राद्ग्राह्या निवर्तिना ।  
सर्वतः प्रतिगृह्णीयादवृत्याकर्षितो द्विजः   ॥०५३।  
नाध्यापनाद्याजनाद्वा गर्हिताद्वा प्रतिग्रहात् ।  
दोषो भवति विप्राणां ज्वलनार्कसमा हि ते ॥०५४।  
कृते तु दीयते गत्वा त्रेतास्वानीय दीयते ।  
द्वापारे याचमानाय कलौ त्वनुगमान्विते ॥०५५।  
मनसा पात्रमुद्दिश्य जलं भूमौ विनिक्षिपेत् ।  
विद्यते सागरस्यान्तो नान्तो दानस्य विद्यते[^१] ॥०५६।  
अद्य सोमार्कग्रहणसङ्क्रान्त्यादौ च कालके ।  
गङ्गागयाप्रयागादौ तीर्थदेशे महागुणे ॥०५७।  
तथा चामुकगोत्राय तथा चामुकशर्मणे ।  
वेदवेदाङ्गयुक्ताय पात्राय सुमहात्मने ॥०५८।  
यथानाम महाद्रव्यं विष्णुरुद्रादिदैवतं ।  
पुत्रपौत्रगृहैश्वर्यपत्नीधर्मार्थसद्गुणा ॥०५९।  
कीत्तिविद्यामहाकामसौभाग्यारोग्यवृद्धये ।  
सर्वपापोपशान्त्यर्थं स्वर्गार्थं भुक्तिमुक्तये ॥०६०।  
    
:न्  
    
[^१]: न तद्दानस्य विद्यते इति ख॥ , ग॥ , घ॥ , ङ॥ , छ॥ , ज॥ , ञ॥ , ठ॥  
च  
:प् २६०  
    
एतत्तुभ्यं सम्प्रददे प्रीयतां मे हरिः शिवः   ।  
दिव्यान्तरीक्षभौमादिसमुत्पातौघघातकृत्[^१]   ॥०६१।  
धर्मार्थकाममोक्षाप्त्यै ब्रह्मलोकप्रदो ऽस्तु मे ।  
यथानामसगोत्राय विप्रायामुकशर्मणे ॥०६२।  
एतद्दानप्रतिष्ठार्थं सुवर्णं दक्षिणां ददे   ।  
अनेन दानवाक्येन सर्वदानानि वै ददेत् ॥०६३।  
    
\{इत्य् आग्नेये महापुराणे दानपरिभाषा नाम नवाधिकद्विशततमो ऽध्यायः ॥  }
    