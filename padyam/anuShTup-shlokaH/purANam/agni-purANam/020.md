+++
title = "०२०"

+++

\{अथ विंशतितमो ऽध्यायः\}

सर्गविषयकवर्णनं  
    
अग्निर् उवाच  
प्रथमो महतः सर्गो विज्ञेयो ब्रह्मणस्तु सः ।  
तन्मात्राणां द्वितीयस्तु भूतसर्गो हि स स्मृतः   ॥००१।  
वैकारिकस्तृतीयस्तु सर्ग ऐन्द्रियकः स्मृतः ।  
इत्येष प्राकृतः सर्गः सम्भूतो बुद्धिपूर्वकः   ॥००२।  
मुख्यः सर्गश् चतुर्थस्तु मुख्या वै स्थावराः स्मृताः   ।  
तिर्यक्स्रोतास्तु यः प्रोक्तः स्तैर्यग्योन्यस्ततः स्मृतः   ॥००३।  
तथोर्ध्वस्रोतसां षष्ठो देवसर्गस्तु स स्मृतः   ।  
ततोर्वाक्स्रोतसां सर्गः सप्तमः स तु मानुषः   ॥००४।  
अष्टमोनुग्रहः सर्गैः सात्विकस्तामसश् च यः   ।  
पञ्चैते वैकृताः सर्गाः प्राकृताश् च त्रयः स्मृताः   ॥००५।  
प्राकृतो वैकृतश् चैव कौमारो नवमस् तथा ।  
:प् ५०  
    
ब्रह्मतो नव सर्गास्तु जगतो मूलहेतवः ॥००६।  
ख्यात्याद्या दक्षकन्यास्तु भृग्वाद्या उपयेमिरे ।  
नित्यो नैमित्तकः सर्गस्त्रिधा प्रकथितो जनैः ॥००७।  
प्राकृता दैनन्दिनी स्यादन्तरप्रलयादनु ।  
जायते यत्रानुदिनं मित्यसर्गो हि सम्मतः ॥००८।  
देवौ धाताविधातारौ भृगोः ख्यातिरसूयत ।  
श्रियञ्च पत्नी विष्णोर्या स्तुता शक्रेण वृद्धये   ॥००९।  
धातुर्विधार्तुर्द्वौ पुत्रौ क्रमात् प्राणो मृकण्डुकः   ।  
मार्कण्डेयो मृकण्डोश् च जज्ञे वेदशिरास्ततः   ॥०१०।  
पौर्णमासश् च सम्भूत्यां मरीचेरभवत् सुतः   ।  
स्मृत्यामङ्गिरसः पुत्राः सिनीवाली कुहूस् तथा   ॥०११।  
राकाश्चानुमतिश्चात्रेरनसूयाप्यजीजनत् ।  
सोमं दुर्वाससं पुत्रं दत्तात्रेयञ्च योगिनम् ॥०१२।  
प्रीत्यां पुलस्त्यभार्यायां दत्तोलिस्तत्सुतोभवत् ।  
क्षमायां[^१] पुलहाज्जाताः सहिष्णुः कर्मपादिकाः   ॥०१३।  
सन्नत्याञ्च क्रतोरासन् बालिखिल्या महौजसः ।  
अङ्गुष्ठपर्वमात्रास्ते ये हि षष्टिसहस्विणः   ॥०१४।  
उर्जायाञ्च वशिष्ठाच्च राजा गात्रोर्ध्वबाहुकः[^२]   ।  
सवनश्चालघुः शुक्रः[^३] सुतपाः सप्त चर्षयः   ॥०१५।  
पावकः पवमानोभूच्छुचिः स्वाहाग्निजोभवत् ।  
    
:न्  
    
[^१]: कुमार्यामिति ख, चिह्नितपुस्तकपाठः  
    
[^२]: रजोगोत्रोर्ध्वाहुक इति ख, चिह्नितपुस्तकपाठः राजा  
शात्रोर्ध्वबालक इति ग, चिह्नितपुस्तकपाठः, रजोगोत्रोर्ध्ववाहक इति  
ङ, चिह्नितपुस्तकपाठः  
    
[^३]: सबलश्चानघः शुक्र इति घ, चिह्नितपुस्तकपाठः  
:प् ५१  
    
अग्निस्वात्ता वर्हिषदो ऽनग्नयः साग्नयो ह्य् अजात्[^१] ॥०१६।  
पितृभ्यश् च स्वधायाञ्च मेना वैधारिणी सुते[^२]   ।  
हिंसाभार्या त्वधर्मस्य तयोर्जज्ञे तथानृतम् ॥०१७।  
कन्या च निकृतिस्ताभ्यां भयन्नरकेमेव च ।  
माया च वेदना चैव मिथुनन्त्विदमेतयोः ॥०१८।  
तयोर्जज्ञेथ वै मायां मृत्युं भूतापहारिणम्   ।  
वेदना च सुतं चापि दुःखं जज्ञेथ रौरवात् ॥०१९।  
मृत्योर्व्याधिजराशोकतृष्णाक्रोधाश् च जज्ञिरे   ।  
ब्रह्मणश् च रुदन् जातो रोदनाद्रुद्रनामकः ॥०२०।  
भवं शर्वमथेशानं तथा पशुपतिं द्विज ।  
भीममुग्रं महादेवमुवाच स पितामहः ॥०२१।  
दक्षकोपाच्च तद्भार्या देहन्तत्याज सा सती ।  
हिमवद्दुहिता भूत्वा पत्नी शम्भोरभूत् पुनः ॥०२२।  
ऋषिभ्यो नारदाद्युक्ताः पूजाः स्नानादिपूर्विकाः   ।  
स्वायम्भुवाद्यास्ताः कृत्वा विष्ण्वादेर्भुक्तिमुक्तिदाः   ॥०२३।

\{इत्य् आदिमहापुराणे आग्नेये जगत्सर्गवर्णनं नाम विंशतितमो ऽध्यायः  }
    