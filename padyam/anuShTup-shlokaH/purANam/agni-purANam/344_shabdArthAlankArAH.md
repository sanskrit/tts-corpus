+++
title = "३४४ शब्दार्थालङ्काराः"

+++

\{अथ चतुश् चत्वारिंशदधिकत्रिशततमो ऽध्यायः\}

शब्दार्थालङ्काराः  
    
अग्निर् उवाच  
शब्दार्थयोरलङ्कारो द्वावलङ्कुरुते समं ।  
एकत्र निहितो हारः स्तनं ग्रीवामिव स्त्रियाः ॥००१।  
प्रशस्तिः कान्तिरौचित्यं सङ्क्षेपो यावदर्थता ।  
अभिव्यक्तिरिति व्यक्तं षड्भेदास्तस्य जाग्रति ॥००२।  
प्रशस्तिः परवन्मर्मद्रवीकरणकर्मणः ।  
वाचो युक्तिर्द्विधा सा च प्रेमोक्तिस्तुतिभेदतः ॥००३।  
:प् २२७  
    
प्रेमोक्तिस्तुतिपर्यायौ प्रियोक्तिगुणकीर्तने ।  
कान्तिः सर्वमनोरुच्यवाच्यवात्तकसङ्गतिः ॥००४।  
यथा वस्तु तथा रीतिर्यथा वृत्तिस् तथा रसः ।  
ऊर्जस्विमृदुसन्दर्भादौचित्यमुपजायते ॥००५।  
सङ्क्षेपो वाचकैर् अल्पैर् वहोरर्थस्य सङ्ग्रहः ।  
अन्यूनाधिकता शब्दवस्तुनोर्यावदर्थता ॥००६।  
प्रकटत्वमभिव्यक्तिः श्रुतिराक्षेप इत्य् अपि ।  
तस्या भेदौ श्रुतिस्तत्र शब्दं स्वार्थसमर्पणम् ॥००७।  
भवेन्नैमित्तिकी पारिभाषिकी द्विविधैव सा ।  
सङ्केतः परिभाषेति ततः स्यात् पारिभाषिकी   ॥००८।  
मुख्यौपचारिकी चेति सा च सा च द्विधा द्विधा ।  
स्वाभिधेयस्खलद्वृत्तिरमुख्यार्थस्य वाचकः ॥००९।  
यया शब्दो निमित्तेन केनचित्सौपचारिकी ।  
सा च लाक्षणिकी गौणी लक्षणागुणयोगतः   ॥०१०।  
अभिधेयाविनाभूता प्रतीतिर् लक्षणोच्यते ।  
अभिधेयेन सम्बन्धात्सामीप्यात्समवायतः ॥०११।  
वैपरीत्यात्क्रियायोगाल्लक्षणा पञ्चधा मता ।  
गौणीगुणानामानन्त्यादनन्ता तद्विवक्षया ॥०१२।  
अन्यधर्मस्ततो ऽन्यत्र लोकसीमानुरोधिना ।  
सम्यगाधीयते यत्र स समाधिरिह स्मृतः ॥०१३।  
श्रूतेरलभ्यमानो ऽर्थो यस्माद्भाति सचेतनः ।  
स आक्षेपो धनिः स्याच्च ध्वनिना व्यज्यते यतः ॥०१४।  
शब्देनार्थेन यत्रार्थः कृत्वा स्वयमुपार्जनम् ।  
:प् २२८  
    
प्रतिषेध इवेष्टस्य यो विशेषो ऽभिधित्सया ॥०१५।  
तमाक्षेपं व्रुवन्त्यत्र स्तुतं स्तोत्रमिदं पुनः   ।  
अधिकारादपेतस्य वस्तुनो ऽन्यस्य या स्तुतिः ॥०१६।  
यत्रोक्तं गम्यते नार्थस्तत्समानविशेषणं ।  
सा समासोकितिरुदिता सङ्क्षेपार्थतया बुधैः ॥०१७।  
अपह्नुतिरपह्नुत्य किञ्चिदन्यार्थसूचनम् ।  
पर्यायोक्तं यदन्येन प्रकारेनाभिधीयते ।०१८।  
एषामेकन्तमस्येव समाख्या ध्वनिरित्यतः ॥०१८एफ़्।  
    
\{इत्य् आग्नेये महापुराणे अलङ्कारे शब्दर्थालङ्कारनिरूपणं नाम चतुश् चत्वारिंशदधिकत्रिशततमो ऽध्यायः ॥  }
    