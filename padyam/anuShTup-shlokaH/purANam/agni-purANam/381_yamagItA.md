+++
title = "३८१ यमगीता"

+++

\{अथैकाशीत्यधिकत्रिशततमो ऽध्यायः\}

यमगीता  
    
अग्निर् उवाच  
यमगीतां प्रवक्ष्यामि उक्ता या नाचिकेतसे ।  
पठतां शृण्वतां भुक्त्यै मुक्त्यै मोक्षार्थिनां सतां   ॥००१।  
    
यम उवाच  
आसनं शयनं यानपरिधानगृहादिकम् ।  
वाञ्छत्यहो ऽतिमोहेन सुस्थिरं स्वयमस्थिरः ॥००२।  
भोगेषु शक्तिः सततं तथैवात्मावलोकनं ।  
श्रेयः परं मनुष्यानां कपिलोद्गीतमेव हि ॥००३।  
सर्वत्र समदर्शित्वं निर्मसत्वमसङ्गता ।  
श्रेयः परम् मनुष्यानां गीतं पञ्चशिखेन हि   ॥००४।  
आगर्भजन्मबाल्यादिवयो ऽवस्थादिवेदनं ।  
श्रेयः परं मनुष्याणाम् गङ्गाविष्णुप्रगीतकं   ॥००५।  
आध्यात्मिकादिदुःखानामाद्यन्तादिप्रतिक्रिया ।  
श्रेयः परं मन्ष्याणां जनकोद्गीतमेव च   ॥००६।  
अभिन्नयोर्भेदकरः प्रत्ययो यः परात्मनः ।  
तच्छान्तिपरमं श्रेयो ब्रह्मोद्गीतमुदाहृतं ॥००७।  
:प् ३५१  
    
कर्तव्यमिति यत्कर्म ऋग्यजुःसामसञ्ज्ञितं ।  
कुरुते श्रेयसे सङ्गान् जैगीषव्येण गीयते ॥००८।  
हानिः सर्वविधित्सानामात्मनः सुखहैतुकी ।  
श्रेयः परं मनुष्याणां देवलोद्गीतमीरितं   ॥००९।  
कामत्यागात्तु विज्ञानं सुखं ब्रह्म परं पदं   ।  
कामिनां न हि विज्ञानं सनकोद्गीतमेव तत् ॥०१०।  
प्रवृत्तञ्च निवृत्तञ्च कार्यं कर्मपरो ऽब्रवीत् ।  
श्रेयसां श्रेय एतद्धि नैष्कर्म्यं ब्रह्म तद्धरिः   ॥०११।  
पुमांश्चाधिगतज्ञानो भेदं नाप्नोति सत्तमः   ।  
ब्रह्मणा विष्णुसञ्ज्ञेन परमेणाव्ययेन च ॥०१२।  
ज्ञानं विज्ञानमास्तिक्यं सौभाग्यं रूपमुत्तमम्   ।  
तपसा लभ्यते सर्वं मनसा यद्यदिच्छति ॥०१३।  
नास्ति विष्णुसमन्ध्येयं तपो नानशनात्परं ।  
नास्त्यारोग्यसमं धन्यं नास्ति गङ्गासमा सरित् ॥०१४।  
न सो ऽस्ति बान्धवः कश्चिद्विष्णुं मुक्त्वा जगद्गुरुं   ।  
अधश्चोर्धं हरिश्चाग्रे देहेन्द्रियमनोमुखे ॥०१५।  
इत्येवं संस्मरन् प्राणान् यस्त्यजेत्स हरिर्भवेत् ।  
यत्तद् ब्रह्म यतः सर्वं यत्सर्वं तस्य संस्थितम्   ॥०१६।  
अग्राह्यकमनिर्देश्यं सुप्रतिष्ठञ्च यत्परं ।  
परापरस्वरूपेण विष्णुः सर्वहृदि स्थितः ॥०१७।  
यज्ञेशं यज्ञपुरुषं केचिदिच्छन्ति तत्परं ।  
केचिद्विष्णुं हरं केचित् केचिद् ब्रह्माणमीश्वरं   ॥०१८।  
इन्द्रादिनामभिः केचित् सूर्यं सोमञ्च कालकम् ।  
:प् ३५२  
    
ब्रह्मादिस्तम्भपर्यन्तं जगद्विष्णुं वदन्ति च ॥०१९।  
स विष्णुः परमं ब्रह्म यतो नावर्तते पुनः ।  
सुवर्णादिमहादानपुण्यतीर्थावगाहनैः ॥०२०।  
ध्यानैर् व्रतैः पूजया च धर्मश्रुत्या तदाप्नुयात्   ।  
आत्मानं रथिनं विद्धि शरीरं रथमेव तु ॥०२१।  
बुद्धिन्तु सारथिं विद्धि मनः प्रग्रहमेव च ।  
इन्द्रयाणि हयानाहुर्विषयांश्चेषुगोचरान् ॥०२२।  
आत्मेन्द्रियमनोयुक्तं भोक्तेत्याहुर्मनीषिणः ।  
यस्त्वविज्ञानवान् भवत्ययुक्तेन मनसा सदा ॥०२३।  
न सत्पदमवाप्नोति संसारञ्चाधिगच्छति ।  
यस्तु विज्ञानवान् भवति युक्तेन मनसा सदा ॥०२४।  
स तत्पदमवाप्नोति यस्माद्भूयो न जायते ।  
विज्ञानसारथिर्यस्तु मनःप्रग्रहवान्नरः ॥०२५।  
सो ऽध्वानं परमाप्नोति तद्विष्णोः परमं पदम्   ।  
इन्द्रियेभ्यः परा ह्य् अर्था अर्थेभ्यश् च परं मनः   ॥०२६।  
मनसस्तु परा बुद्धिः बुद्धेरात्मा महान् परः   ।  
महतः परमव्यक्तमव्यक्तात्पुरुषः परः ॥०२७।  
पुरुषान्न परं किञ्चित् सा काष्ठा सा परा गतिः   ।  
एषु सर्वेषु भूतेषु गूढात्मा न प्रकाशते   ॥०२८।  
दृश्यते त्वग्र्यया बुध्या सूक्ष्मया सूक्ष्मदर्शिभिः   ।  
यच्छेद्वाङ्मनसी प्राज्ञः तद्यच्छेज्ज्ञानमात्मनि   ॥०२९।  
ज्ञानमात्मनि महति नियच्छेच्छान्त आत्मनि ।  
ज्ञात्वा ब्रह्मात्मनोर्योगं यमाद्यैर् ब्रह्म सद्भवेत्   ॥०३०।  
:प् ३५३  
    
अहिंसा सत्यमस्तेयं ब्रह्मचर्यापरिग्रहौ ।  
यमाश् च नियमाः पञ्च शौचं सन्तोषसत्तपः   ॥०३१।  
स्वाध्यायेश्वरपूजा च आसनं पद्मकादिकं ।  
प्राणायामो वायुजयः प्रत्याहारः स्वनिग्रहः   ॥०३२।  
शुभे ह्य् एकत्र विषये चेतसो यत् प्रधारणं ।  
निश् चलत्वात्तु धीमद्भिर्धारणा द्विज कथ्यते ॥०३३।  
पौनःपुन्येन तत्रैव विषयेष्वेव धारणा ।  
ध्यानं स्मृतं समाधिस्तु अहं ब्रह्मात्मसंस्थितिः   ॥०३४।  
घटध्वंसाद्यथाकाशमभिन्नं नभसा भवेत्   ।  
मुक्तो जीवो ब्रह्मणैवं सद्ब्रह्म ब्रह्म वै भवेत् ॥०३५।  
आत्मानं मन्यते ब्रह्म जीवो ज्ञानेन नान्यथा ।  
जीवो ह्य् अज्ञानतत्कार्यमुक्तः स्यादजरामरः ॥०३६।  
    
अग्निर् उवाच  
वशिष्ठ यमगीतोक्ता पठतां भुक्तिमुक्तिदा   ।  
आत्यन्तिको लयः प्रोक्तो वेदान्तब्रह्मधीमयः ॥०३७।  
    
\{इत्य् आग्नेये महापुराणे यमगीता नामैकाशीत्यधिकत्रिशततमो ऽध्यायः ॥  }
:प् ३५४  
    