+++
title = "२५६ सीमाविवादादिनिर्णयः"

+++

\{अथ षट्पञ्चाशदधिकद्विशततमो ऽध्यायः\}

सीमाविवादादिनिर्णयः  
    
अग्निर् उवाच  
सीम्नो विवादे क्षेत्रस्य सामन्ताः स्थविरा गणाः   ।  
गोपाः सीमाकृषाणा ये सर्वे च वनगोचराः   ॥००१।  
नयेयुरेते सीमानं स्थलाङ्गारतुषद्रुमैः ।  
सेतुवल्मीकनिम्नास्थिचैत्याद्यैर् उपलक्षिताम् ॥००२।  
सामन्ता वा समङ्ग्रामाश् चत्वारो ऽष्टौ दशापि वा[^१]   ।  
रक्तस्रग्वसनाः सीमान्नयेयुः क्षितिधारिणः   ॥००३।  
अनृते तु पृथग्दण्ड्या राज्ञा मध्यमसाहसम्   ।  
अभावे ज्ञातृचिह्नानां राजा सीम्नः प्रवत्तकः   ॥००४।  
आरामायतनग्रामनिपानोद्यानवेश्मसु ।  
एष एव विधिर्ज्ञेयो वर्षाम्वुप्रवहेषु च ॥००५।  
मर्यादायाः प्रभेदेषु क्षेत्रस्य हरणे तथा ।  
मर्यादायाश् च दण्ड्याः स्युरधमोत्तममध्यमाः   ॥००६।  
न निषेध्यो ऽल्पबाधस्तु सेतुः कल्याणकारकः ।  
परभूमिं हरन् कूपः स्वल्पक्षेत्रो बहूदकः   ॥००७।  
स्वामिने यो ऽनिवेद्यैव क्षेत्रे सेतुं प्रकल्पयेत् ।  
उत्पन्ने स्वामिनो भोगस्तदभावे महीपतेः ॥००८।  
फालाहतमपि क्षेत्रं यो न कुर्यान्न कारयेत् ।  
    
:न्  
    
[^१]: चत्वारो ऽथ दशापि वेति ख॥ , ग॥ , ञ॥ च  
:प् ४२५  
    
स प्रदाप्यो ऽकृष्टफलं क्षेत्रमन्येन कारयेत्   ॥००९।  
मासानष्टौ तु महिषी सत्यघातस्य कारिणी ।  
दण्डनीया तदर्धन्तु गौस्तदर्धमजाविकं ॥०१०।  
भक्षयित्वोपविष्टानां यथोक्ताद् द्विगुणो दमः   ।  
सममेषां विवीतेपि स्वराष्ट्रं महिषीसमम्   ॥०११।  
यावत् सत्यं विनष्टन्तु तावत् क्षेत्री फलं लभेत्   ।  
पालस्ताड्यो ऽथ गोस्वामी पूर्वोक्तं दण्डमर्हति   ॥०१२।  
पथि ग्रामविवीतान्ते क्षेत्रे दोषो न विद्यते ।  
अकामतः कामचारे चौरवद्दण्डमर्हति ॥०१३।  
महोत्क्षोत्सृष्टपशवः सूतिकागन्तुका च गौः   ।  
पालो येषान्तु मोच्या दैवराजपरिप्लुताः ॥०१४।  
यथार्पितान् पशून् गोपोः सायं प्रत्यर्पयेत्तथा ।  
प्रमादमृतनष्टांश् च प्रदाप्यः कृतवेतनः   ॥०१५।  
पालदोषविनाशे तु पाले दण्डो विधीयते ।  
अर्धत्रयोदशपणः स्वामिनो द्रव्यमेव च ॥०१६।  
ग्रामेच्छया गोप्रचारो भूमिराजवशेन वा ।  
द्विजस्तृणैधःपुष्पाणि सर्वतः स्ववदाहरेत्   ॥०१७।  
धनुःशतं परीणाहो ग्रामक्षेत्रान्तरं भवेत्   ।  
द्वे शते खर्वटस्य स्यान्नगरस्य चतुःशतम् ॥०१८।  
स्वं लभेतान्यविक्रीतं क्रेतुर्दोषो ऽप्रकाशिते ।  
हीनाद्रहो हीनमूल्ये वेलाहीने च तस्करः ॥०१९।  
नष्टापहृतमासाद्य हर्तारं ग्राहयेन्नरम् ।  
देशकालातिपत्तौ वा गृहीत्वा स्वयमर्पयेत् ॥०२०।  
:प् ४२६  
    
विक्रेतुर्दर्शनाच्छुद्धिः स्वामी द्रव्यं नृपो दमम्   ।  
क्रेता मूल्यं समाप्नोति तस्माद्यस्तत्र विक्रयी ॥०२१।  
आगमेनोपभोगेन नष्टं भाव्यमतो ऽन्यथा ।  
पञ्चबन्धो दमस्तस्य राज्ञे तेनाप्यभाविते ॥०२२।  
हृतं प्रनष्टं यो द्रव्यं परहस्तादवाप्नुयात्   ।  
अनिवेद्य नृपे दण्ड्यः स तु षन्नयतिं पणान्   ॥०२३।  
शौल्किकैः स्थानपालैर् वा नष्टापहृतमाहृतं   ।  
अर्वाक् संवत्सरात् स्वामी लभते परतो नृपः ॥०२४।  
पणानेकशफे दद्याच्चतुरः पञ्च मानुषे ।  
महिषोष्ट्रगवां द्वौ द्वौ पादं पादमजाविके   ॥०२५।  
स्वकुटुम्बाविरोधेन देयं दारसुतादृते ।  
नान्वये सति सर्वस्वं देयं यच्चान्यसंश्रुतम् ॥०२६।  
प्रतिग्रहः प्रकाशः स्यात् स्थावरस्य विशेषतः   ।  
देयं प्रतिश्रुतञ्चैव दत्वा नापहरेत् पुनः ॥०२७।  
दशैकपञ्चसप्ताहमासत्र्यहार्धमासिकं ।  
वीजायोवाह्यरत्नस्त्रीदोह्यपुंसां प्रतीक्षणम्   ॥०२८।  
अग्नौ सुवर्णमक्षीणं द्विपलं रजते शते ।  
अष्टौ त्रपुणि सीसे च ताम्रे पञ्चदशायसि ॥०२९।  
शते दशपलावृद्धिरौर्णे कार्पासिके तथा ।  
मध्ये पञ्चपला ज्ञेया सूक्ष्मे तु त्रिपला मता ॥०३०।  
कार्मिके रोमबद्धे च त्रिंशद्भागः क्षयो मतः   ।  
न क्षयो न च वृद्धिस्तु कौशेये वल्कलेषु च ॥०३१।  
देशं कालञ्च भोगञ्च ज्ञात्वा नष्टे बलाबलम्   ।  
:प् ४२७  
    
द्रव्याणां कुशला ब्रूयुर्यत्तद्दाप्यमसंशयम्   ॥०३२।  
बलाद्दासीकृतश् चौरैर् विक्रीतश्चापि मुच्यते ।  
स्वामिप्राणप्रदो भक्तत्यागात्तन्निष्क्रयादपि ॥०३३।  
प्रव्रज्यावसितो राज्ञो दास आमरणान्तिकः ।  
वर्णानामानुलोम्येन दास्यं न प्रतिलोमतः ॥०३४।  
कृतशिल्पोपि निवसेत् कृतकालं गुरोर्गृहे ।  
अन्तेवासी गुरुप्राप्तभोजनस्त्रत्फलप्तदः ॥०३५।  
राजा कृत्वा पुरे स्थानं ब्राह्मणान्न्यस्य तत्र तु   ।  
त्रैविद्यं वृत्तिमद्ब्रूयात् स्वधर्मः पाल्यतामिति   ॥०३६।  
निजधर्माविरोधेन यस्तु सामयिको भवेत् ।  
सो ऽपि यत्नेन संरक्ष्यो धर्मो राजकृतश् च यः   ॥०३७।  
गणद्रव्यं हरेद्यस्तु संविदं लङ्घयेच्च यः   ।  
सर्वस्वहरणं कृत्वा तं राष्ट्राद्विप्रवासयेत्   ॥०३८।  
कर्तव्यं वचनं सर्वैः समूहहितवादिभिः ।  
यस्तत्र विपरीतः स्यात्स दाप्यः प्रथमं दमम्   ॥०३९।  
समूहकार्यप्रहितो यल्लभेत्तत्तदर्पयेत् ।  
एकादशगुणं दाप्यो यद्यसौ नार्पयेत् स्वयम् ॥०४०।  
वेदज्ञाः शुचयो ऽलुब्धा भवेयुः कार्यचिन्तकाः   ।  
कर्तव्यं वचनं तेषां समूहहितवादिनां ॥०४१।  
श्रेणिनैगमपाखण्डिगणानामप्ययं विधिः   ।  
भेदञ्चैषां नृपो रक्षेत् पूर्ववृत्तिञ्च पालयेत्   ॥०४२।  
गृहीतवेतनः कर्म त्यजन् द्विगुणमावहेत् ।  
अगृहीते समं दाप्यो भृत्यै रक्ष्य उपस्करः   ॥०४३।  
:प् ४२८  
    
दाप्यस्तु दशमं भागं बाणिज्यपशुसस्यतः   ।  
अनिश्चित्य भृतिं यस्तु कारयेत्स महीक्षिता ॥०४४।  
देशं कालञ्च यो ऽतीयात् कर्म कुर्याच्च यो ऽन्यथा ।  
तत्र तु स्वामिनश्छन्दो ऽधिकं देयं कृते ऽधिके ॥०४५।  
यो यावत् कुरुते कर्म तावत्तस्य तु वेतनम् ।  
उभयोरप्यसाध्यञ्चेत् साध्ये कुर्याद्यथाश्रुतम् ॥०४६।  
अराजदैविकन्नष्टं भाण्डं दाप्यस्तु वाहकः   ।  
प्रस्थानविघ्नकृच्चैव प्रदाप्यो द्विगुणां भृतिम्   ॥०४७।  
प्रक्रान्ते सप्तमं भागं चतुर्थं पथि सन्त्यजन्   ।  
भृतिमर्धपथे सर्वां प्रदाप्यस्त्याजकोअपि च ॥०४८।  
ग्लहे शतिकवृद्धेस्तु सभिकः पञ्चकं गतं ।  
गृह्णीयाद्धूर्तकितवादितराद्दशकं शतं   ॥०४९।  
स सम्यक्पालितो दद्याद्राज्ञे भागं यथाकृतं ।  
जितमुद्ग्राहयेज्जेत्रे दद्यात्सत्यं वचः क्षमी ॥०५०।  
प्राप्ते नृपतिना भागे प्रसिद्धे धूर्तमण्डले ।  
जितं सशभिके स्थाने दापयेदन्यथा न तु ॥०५१।  
द्रष्टारो व्यवहाराणां साक्षिणश् च त एव हि   ।  
राज्ञा सचिह्ना निर्वास्याः कूटाक्षोपधिदेविनः   ॥०५२।  
द्यूतमेकमुखं कार्यं तस्करज्ञानकारणात् ।  
एष एव विधिर्ज्ञेयः प्राणिद्यूते समाह्वये ॥०५३।  
    
\{इत्य् आग्नेये महापुराणे सीमाविवादादिनिर्णयो नाम षट्पञ्चाशदधिकद्विशततमो ऽध्यायः ॥  }
:प् ४२९  
    