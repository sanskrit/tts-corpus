+++
title = "०३५"

+++

\{अथ पञ्चत्रिंशो ऽध्यायः\}

पवित्राधिवासनादिविधिः  
    
अग्निर् उवाच  
सम्पाताहुतिनासिच्य[^२] पवित्राण्यधिवासयेत् ।  
नृसिंहमन्त्रजप्तानि गुप्तान्यस्त्रेण तानि तु ॥००१।  
वस्त्रसंवेष्टितान्येव पात्रस्थान्यभिमन्त्रयेत् ।  
विल्वाद्यद्भिः प्रोक्षितानि मन्त्रेण चैकधा द्विधा[^४]   ॥००२।  
कुम्भपार्श्वे तु संस्थाप्य रक्षां विज्ञाप्य देशिकः   ।  
दन्तकाष्ठञ्चामरकं पूर्वे सङ्कर्षणेन तु   ॥००३।  
प्रद्युम्नेन भस्मतिलान् दक्षे गोमयमृत्तिकां ।  
    
:न्  
    
[^१]: स्वस्तिमुद्रयेति ङ, चिह्नितपुस्तकपाठः  
    
[^२]: पञ्चवक्त्रंश्चेति ङ, चिह्नितपुस्तकपाठः  
    
[^३]: सङ्घाताहुतिनासिच्येति ङ, चिह्नितपुस्तकपाठः  
    
[^४]: मन्त्राणां चैकधा द्विधेति ख, चिहिनितपुस्तकपाठः  
:प् १०३  
    
वारुणेन चानिरुद्धेन सौम्ये नारायणेन च ॥००४।  
दर्भोदकञ्चाथ हृदा अग्नौ कुङ्कुमरोचनं ।  
ऐशान्यां शिरसा धूपं शिखया नैरृतेप्यथ   ॥००५।  
मूलपुष्पाणि दिव्यानि कवचेनाथ वायवे ।  
चन्दनाम्ब्वक्षतदधिदूर्वाश् च पुटिकास्थिताः   ॥००६।  
गृहं त्रिसूत्रेणावेष्ट्य पुनः सिद्धार्थकान् क्षिपेत्   ।  
दद्यात्पूजाक्रमेणाथ स्वैः स्वैर् गन्धपवित्रकं   ॥००७।  
मन्त्रैर् वै द्वारपादिभ्यो विष्णुकुम्भे त्वनेन च ।  
विष्णुतेजोभवं रम्यं सर्वपातकनाशनं ॥००८।  
सर्वकामप्रदं देवं तवाङ्गे धारयाम्यहं ।  
सम्पूज्य धूपदीपाद्यैर् व्रजेद्द्वारसमीपतः ॥००९।  
गन्धपुष्पाक्षतोपेतं पवित्रञ्चाखिलेर्पयेत् [^१] ।  
पवित्रं वैष्णवं तेजो महापातकनाशनं ॥०१०।  
धर्मकामार्थसिद्ध्यर्थं स्वकेङ्गे धारयाम्यहं   ।  
आसने परिवारादौ गुरौ दद्यात् पवित्रकं ॥०११।  
गन्धादिभिः समभ्यर्च्य गन्धपुष्पाक्षतादिमत्   ।  
विष्णुतेजोभवेत्यादिमूलेन हरयेर्पयेत् ॥०१२।  
वह्निस्थाय ततो दत्वा देवं सम्प्रार्थयेत्ततः ।  
क्षीरोदधिमहानागशय्यावस्थितविग्रहः ॥०१३।  
प्रातस्त्वां पूजयिष्यामि सन्निधौ भव केशव ।  
इन्द्रादिभस्ततो दत्वा विष्णुपार्षदके बलिं ॥०१४।  
ततो देवाग्रतः कुम्भं वासोयुगसमन्वितं ।  
रोचनाचन्द्रकाश्मीरगन्धाद्युदकसंयुतं ॥०१५।  
गन्धपुष्पादिनाभूष्य मूलमन्त्रेण पूजयेत् ।  
    
:न्  
    
[^१]: पवित्रं पार्श्वतो नयेदिति ङ, चिह्नितपुस्तकपाठः  
:प् १०४  
    
मण्डपाद्वहिरागत्य विलिप्ते मण्डलत्रये ॥०१६।  
पञ्चगव्यञ्चरुन्दन्तकाष्ठञ्चैव क्रमाद्भवेत् ।  
पुराणश्रवणं स्तोत्रं पठन् जागरणं निशि   ॥०१७।  
परप्रेषकबालानां स्त्रीणां भोगभुजां तथा   ।  
सद्योधिवासनं कुर्याद्विना गन्धपवित्रकं ॥०१८।  
    
\{इत्य् आदिमहापुराणे आग्नेये पवित्राधिवासनं नाम पञ्चत्रिंशो ऽध्यायः ॥  }
    