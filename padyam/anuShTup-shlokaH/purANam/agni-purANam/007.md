+++
title = "००७"

+++

\{अथ सप्तमो ऽध्यायः\}

रामायणवर्णनं

नारद उवाच  
    
रामो वशिष्ठं मातॄञ्च नत्वातिञ्च प्रणम्य सः   ।  
अनसूयाञ्च तत्पत्नीं शरभङ्गं सुतीक्ष्णकम्   ॥००१।  
    
:न्  
    
[^१]: यतो बली इति ख, ग, चिह्नितपुस्तकद्वयपाठः गतो बली इति ख, ङ,  
चिह्नितपुस्तकद्वयपाठः  
    
[^२]: नाहं राज्यं प्रयास्यामि इति ख, चिह्नितपुस्तकपाठः राज्यं  
नाहं प्रयास्यामि इति ङ, चिह्नितपुस्तकपाठः  
:प् १६  
    
अगस्त्यभ्रातरं नत्वा अगस्त्यन्तत्प्रसादतः ।  
धनुःखड्गञ्च सम्प्राप्य दण्डकारण्यमागतः   ॥००२।  
जनस्थाने पञ्चवट्यां स्थितो गोदावरीतटे ।  
तत्र सूर्पणखायाता भक्षितुं तान् भयङ्करी   ॥००३।  
रामं सुरूपं दृष्ट्वा सा कामिनी वाक्यमब्रवीत्   ।  
कस्त्वं कस्मात्समायातो भर्ता मे भव चार्थितः ॥००४।  
एतौ च भक्षयिष्यामि इत्य् उक्त्वा तं समुद्यता ।  
तस्या नासाञ्च कर्णौ च रामोक्तो लक्ष्मणो ऽच्छिनत्   ॥००५।  
रक्तं क्षरन्ती प्रययौ खरं भ्रातरमब्रवीत् ।  
मरिष्यामि विनासाहं खर जीवामि वै तदा ॥००६।  
रामस्य भार्या सीतासौ तस्यासील्लक्ष्मणो ऽनुजः   ।  
तेषाम् यद्रुधिरं[^१] सोष्णं पाययिष्यसि मां यदि   ॥००७।  
खरस्तथेति तामुक्त्वा चतुर्दशसहस्रकैः ।  
रक्षसां दूषणेनागाद् योद्धुं[^२] त्रिशिरसा सह   ॥००८।  
रामं रामो ऽपि युयुधे शरैर् विव्याध राक्षसान् ।  
हस्त्यश्वरथपादातं बलं निन्ये यमक्षयं ॥००९।  
त्रिशीर्षाणं खरं रौद्रं युध्यन्तञ्चैव दूषणम्   ।  
ययौ सूर्पणखा लङ्कां रावणाग्रे ऽपतद् भुवि ॥०१०।  
अब्रवीद्रावणं क्रुद्धा न त्वं राजा न रक्षकः   ।  
खरादिहन्तू रामस्य सीतां भार्यां हरस्व च ॥०११।  
रामलक्ष्मणरक्तस्य पानाज्जीवामि नान्यथा ।  
तथेत्याह च तच् छ्रुत्वा मारीचं प्राह वै व्रज ॥०१२।  
स्वर्णचित्रमृगो भूत्वा रामलक्ष्मणकर्षकः   ।  
    
:न्  
    
[^१]: हृद्रुधिरमिति ख, ग, ङ, चिह्नितपुस्तकत्रयपाठः  
    
[^२]: रक्षसां सहसा प्रायाद्योद्धुमिति ग, चिह्नितपुस्तकपाठः  
:प् १७  
    
सीताग्रे तां हरिष्यामि अन्यथा मरणं तव ॥०१३।  
मारीचो रावणं प्राह रामो मृत्युर्धनुर्धरः[^१]   ।  
रावणादपि मर्तव्यं मर्तव्यं राघवादपि ॥०१४।  
अवश्यं यदि मर्तव्यं वरं रामो न रावणः ।  
इति मत्वा मृगो भूत्वा सीताग्रे व्यचरन्मुहुः ॥०१५।  
सीतया प्रेरितो[^२] रामः शरेणाथावधीच्च तं ।  
म्रियमाणो मृगः प्राह हा सीते लक्ष्मणेति च   ॥०१६।  
सौमित्रिः सीतयोक्तो ऽथ विरुद्धं राममागतः ।  
रावणोप्यहरत् सीतां हत्वा गृध्रं जटायुषं   ॥०१७।  
जटायुषा स भिन्नाङ्गो[^३] अङ्केनादाय जानकीम्   ।  
गतो लङ्कामशोकाख्ये धारयामास चाब्रवीत् ॥०१८।  
भव भार्या ममाग्र्या त्वं राक्षस्यो रक्ष्यतामियम्   ।  
रामो हत्वा तु मारीचं दृष्ट्वा लक्ष्मणमब्रवीत्   ॥०१९।  
मायामृगो ऽसौ सौमित्रे यथा त्वमिह चागतः ।  
तथा सीता हृता नूनं नापश्यत् स गतो ऽथ ताम् ॥०२०।  
शुशोच विललापार्तो मान्त्यक्त्वा क्व गतासि वै ।  
लक्ष्मणाश्वासितो रामो मार्गयामास[^४] जानकीम्   ॥०२१।  
दृष्ट्वा जटायुस्तं प्राह रावणो हृतवांश् च तां   ।  
मृतो ऽथ संस्कृतस्तेन कबन्धञ्चावधीत्ततः ॥०२२।  
शापमुक्तो ऽब्रवीद्रामं स त्वं सुग्रीवमाव्रज ॥०२२एफ़्।

\{इत्य् आदिमहापुराणे आग्नेये रामायणे आरण्यककाण्डवर्णनं नाम सप्तमो ऽध्यायः  }
    
:न्  
    
[^१]: मृत्युर्न तद्वरमिति ख, ग, चिह्नितपुस्तकद्वयपाठः  
    
[^२]: प्रेषित इति ख, चिह्नितपुस्तकपाठः  
    
[^३]: विरथ इति ख, ग, ङ, चिह्नितपुस्तकत्रयपाठः  
    
[^४]: आह्वयामास इति ङ, चिह्नितपुस्तकपाठः  
:प् १८  
    