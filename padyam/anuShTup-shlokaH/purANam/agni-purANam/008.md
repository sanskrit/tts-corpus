+++
title = "००८"

+++

\{अथ अष्टमो ऽध्यायः\}

श्रीरामावतारकथनं

नारद उवाच  
रामः पम्पासरो गत्वा शोचन् स शर्वरीं ततः[^१]   ।  
हनूमता स सुग्रीवं[^२] नीतो मित्रञ्चकार ह ॥००१।  
सप्त तालान् विनिर्भिद्य शरेणैकेन पश्यतः ।  
पादेन दुन्दुभेः कायञ् चिक्षेप दशयोजनं ॥००२।  
तद्रिपुं बालिनं हत्वा भ्रातरं वैरकारिणम् ।  
किष्किन्धां कपिराज्यञ्च रुमान्तारां समर्पयत् ॥००३।  
ऋष्यमूके हरीशाय किष्किन्धेशो ऽब्रवीत्स च[^३]   ।  
सीतां त्वं प्राश्यसे यद्वत्[^४] तथा राम करोमि ते ॥००४।  
तच् छ्रुत्वा माल्यवत्पृष्ठे चातुर्मास्यं चकार सः   ।  
किष्किन्धायाञ्च सुग्रीवो यदा नायाति दर्शनं ॥००५।  
तदाब्रवीत्तं रामोक्तं लक्ष्मणो व्रज राघवम् ।  
न स सङ्कुचितः पन्था येन बाली हतो गतः ॥००६।  
समये तिष्ठ सुग्रीव मा बालिपथमन्वगाः ।  
सुग्रीव आह संसक्तो[^५] गतं कालं न बुद्धवान् ॥००७।  
इत्युक्त्वा स गतो रामं नत्वोवाच हरीश्वरः ।  
आनीता वानराः सर्वे सीतायाश् च गवेषणे ॥००८।  
    
:न्  
    
[^१]: गौरवाच्छवरीनतः इति ङ, चिह्नितपुस्तकपाठः । शवरीं  
तत इति ख, ग, चिह्नितपुस्तकपाठः  
    
[^२]: हनूमता वानरेन्द्रमिति ङ, चिह्नितपुस्तकपाठः  
    
[^३]: अब्रवीत्तत् इति ग, चिह्नितपुस्तकपाठः  
    
[^४]: प्राप्स्यसि यथा इति ख, चिह्नितपुस्तकपाठः  
    
[^५]: सुग्रीवमाह सङ्क्रुद्ध इति ख, ग, चिह्नितपुस्तकद्वयपाठः ।  
सुग्रीव ऋद्धिसंसक्त इति ङ, चिह्नितपुस्तकपाठः  
:प् १९  
    
त्वन्मतात् प्रेषयिष्यामि विचिन्वन्तु च जानकीम् ।  
पूर्वादौ मासमायान्तु मासादूर्ध्वं निहन्मि तान्   ॥००९।  
इत्युक्ता वानराः पूर्व- पश्चिमोत्तरमार्गगाः ।  
जग्मू रामं ससुग्रीवम् अपश्यन्तस् तु जानकीम् ॥०१०।  
रामाङ्गुलीयं सङ्गृह्य हनूमान् वानरैः सह   ।  
दक्षिणे मार्गयामास सुप्रभाया गुहान्तिके ॥०११।  
मासादूर्ध्वञ्च विन्यस्ता अपश्यन्तस्तु जानकीम् ।  
ऊचुर्वृथा मरिष्यामो जटायुर्धन्य एवसः ॥०१२।  
सीतार्थे यो ऽत्यजत् प्राणान् रावणेन हतो रणे ।  
तच् छ्रुत्वा प्राह सम्पातिर् विहाय कपिभक्षणं ॥०१३।  
भ्रातासौ मे जटायुर्वै मयोड्डीनो ऽर्कमण्डलम्   ।  
अर्कतापाद्रक्षितो ऽगात् दग्धपक्षो ऽहमब्भ्रगः ॥०१४।  
रामवार्ताश्रवात् पक्षौ जातौ भूयो ऽथ जानकीम्   ।  
पश्याम्यशोकवनिका- गतां लङ्कागतां किल ॥०१५।  
शतयोजनविस्तीर्णे लवणाब्धौ त्रिकूटके ।  
ज्ञात्वा रामं ससुग्रीवं वानराः कथयन्तु वै   ॥०१६।

\{इत्य् आदिमहापुराणे आग्नेये रामायाणे किष्किन्धाकाण्डवर्णनं नाम अष्टमो ऽध्यायः  }
    