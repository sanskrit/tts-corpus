+++
title = "२१५ सन्ध्याविधिः"

+++

\{अथ पञ्चदशाधिकद्विशततमो ऽध्यायः\}

सन्ध्याविधिः  
    
अग्निर् उवाच  
ओङ्कारं यो विजानाति स योगी स हरिः पुमान् ।  
ओङ्कारमभ्यसेत्तस्मान्मृन्मन्त्रसारन्तु सर्वदं   ॥००१।  
सर्वमन्त्रप्रयोगेषु प्रणवः प्रथमः स्मृतः   ।  
तेन सम्परिपूर्णं यत्तत् पूर्णं कर्म नेतरत् ॥००२।  
ओङ्कारपूर्विकास्तिस्रो महाव्याहृतयो ऽव्ययाः ।  
त्रिपदा चैव सावित्री विज्ञेयं ब्रह्मणी मुखं ॥००३।  
यो ऽधीते ऽहन्यहन्येतास्त्रीणि वर्षाण्यतन्त्रितः   ।  
स ब्रह्मपरमभ्येति वायुभूतः खमूर्तिमान् ॥००४।  
एकाक्षरं परं ब्रह्म प्राणायामपरन्तपः   ।  
सावित्र्यास्तु परन्नास्ति मौनात् सत्यं विशिष्यते ॥००५।  
सप्तावर्ता पापहरा दशभिः प्रापयेद्दिवं ।  
विंशावर्ता तु सा देवी नयते हीश्वरालयं ॥००६।  
अष्टोत्तरशतं जप्त्वा तीर्णः संसारसागरात्   ।  
रुद्रकुष्माण्डजप्येभ्यो गायत्री तु विशिष्यते ॥००७।  
न गायत्र्याः परञ्जप्यं न व्याहृतिसमं हुतं   ।  
गायत्र्याः पादमप्यर्धमृगर्धमृचमेव वा   ॥००८।  
ब्रह्महत्या सुरापानं सुवर्णस्तेयमेव च ।  
गुरुदारागमश् चैव जप्येनैव पुनाति सा ॥००९।  
:प् २८२  
    
पापे कृते तिलैर् होमो गायत्रीजप ईरितः ।  
जप्त्वा सहस्रं गायत्र्या उपवासी स पापहा[^१] ॥०१०।  
गोघ्नः पितृघ्नो मातृघ्नो ब्रह्महा गुरुतल्पगः   ।  
ब्रह्मघ्नः स्वर्णहारी च सुरापो लक्षजप्यतः   ॥०११।  
शुध्यते वाथ वा स्नात्वा शतमन्तर्जले जपेत् ।  
अपः शतेन पीत्वा तु गायत्र्याः पापहा भवेत् ॥०१२।  
शतं जप्ता तु गायत्री पापोपशमनी स्मृता ।  
सहस्रं शप्ता सा देवी उपपातकनाशिनी ॥०१३।  
अभीष्टदा कोटिजप्या देवत्वं राजतामियात् ।  
ओङ्कारं पूर्वमुच्चार्य भूर्भुवः स्वस्तथैव च   ॥०१४।  
गायत्री प्रणवश्चान्ते जपे चैवमुदाहृतं ।  
विश्वामित्र ऋषिच्छन्दो गायत्रं सविता तथा ॥०१५।  
देवतोपनये जप्ये विनियोगो हुते तथा ।  
अग्निर्वायू रविर्विद्युत् यमो जलपतिर्गुरुः ॥०१६।  
पर्जन्य इन्द्रो गन्धर्वः पूषा च तदनन्तरं ।  
मित्रो ऽथ वरुणस्त्वष्टा वसवो मरुतः शशी ॥०१७।  
अङ्गिरा विश्वनासत्यौ कस् तथा सर्वदेवताः ।  
रुद्रो ब्रह्मा च विष्णुश् च क्रमशो ऽक्षरदेवताः   ॥०१८।  
गयत्र्या जपकाले तु कथिताः पापनाशनाः ।  
पादाङ्गुष्ठौ च गुल्फौ च नलकौ जानुनी तथा   ॥०१९।  
जङ्घे शिश्रश् च वृषणौ कटिर् नाभिस्तथोदरं   ।  
    
:न्  
    
[^१]: उपपातकपापहेति ग॥ , घ॥ , ङ॥ च  
:प् २८३  
    
स्तनौ च हृदयं ग्रीवा मुखन्तालु च नासिके ॥०२०।  
चक्षुषी च भ्रुवोर्मध्यं ललाटं पूर्वमाननं   ।  
दक्षिणोत्तरपार्श्वे द्वे शिर आस्यमनुक्रमात् ॥०२१।  
पीतः श्यामश् च कपिलो मरकतो ऽग्निसन्निभः ।  
रुक्मविद्युद्धूम्रकृष्णरक्तगौरेन्द्रनीलभाः   ॥०२२।  
स्फाटिकस्वर्णपाण्ड्वाभाः पद्मरागो ऽखिलद्युतिः[^१]   ।  
हेमधूम्ररक्तनीलरक्तकृष्णसुवर्णभाः   ॥०२३।  
शुक्लकृष्णपालाशाभा[^२] गायत्र्या वर्णकाः क्रमात्   ।  
ध्यानकाले पापहरा हुतैषा सर्वकामदा ॥०२४।  
गायत्र्या तु तिलैर् होमः सर्वपापप्रणाशनः ।  
शान्तिकामो यवैः कुर्यादायुष्कामो घृतेन च   ॥०२५।  
सिद्धार्थकैः कर्मसिद्ध्यै पयसा ब्रह्मवर्चसे ।  
पुत्रकामस् तथा दध्ना धान्यकामस्तु शालिभिः   ॥०२६।  
क्षीरवृक्षसमिद्धिस्तु ग्रहपीडोपशान्तये ।  
धनकामस् तथा बिल्वैः श्रीकामः कमलैस् तथा   ॥०२७।  
आरोग्यकामो दूर्वाभिर्गुरूत्पाते स एव हि ।  
सौभाग्येच्छुर्गुग्गुलुना विद्यार्थी पायसेन च ॥०२८।  
अयुतेनोक्तसिद्धिः स्याल्लक्षेण मनसेप्सितं ।  
कोट्या ब्रह्मबधान् मुक्तः कुलोद्धारी हरिर्भवेत्   ॥०२९।  
ग्रहयज्ञमुखो वापि होमो ऽयुतमुखो ऽर्थकृत् ।  
    
:न्  
    
[^१]: पद्मरागो ऽमलद्युतिरिति ख॥ , छ॥ , ज॥ , ट॥ च  
    
[^२]: शुक्लपद्मपलाशाभेति ङ॥ , ञ॥ च  
:प् २८४  
    
आवाहनञ्च गायत्र्यास्तत ओङ्कारमभ्यसेत् ॥०३०।  
स्मृत्वौङ्कारन्तु गायत्र्या निबध्नीयाच्छिखान्ततः   ।  
पुनराचम्य हृडयं नाभिं स्कन्धौ च संस्पृशेत्   ॥०३१।  
प्रणवस्य ऋषिर्ब्रह्मा गायत्रीच्छन्द एव च ।  
देवो ऽग्निः परमात्मा स्याद्योगो वै सर्वकर्मसु ॥०३२।  
शुक्ला चाग्निमुखी देव्या कात्यायनसगोत्रजा ।  
त्रैलोक्यवरणा दिव्या पृथिव्याधारसंयुता ॥०३३।  
अक्षरसूत्रधरा देवी पद्मासनगता शुभा ।  
    
ॐ तेजो ऽसि महो ऽसि बलमसि भ्राजो ऽसि देवानान्धामनामासि । विश्वमसि  
विश्वायुः सर्वमसि सर्वायुः ॐ अभि भूः  
आगच्छ वरदे देवि जप्ये मे सन्निधौ भव ॥०३४।  
व्याहृतीनान्तु सर्वासामृषिरेव प्रजापतिः ।  
व्यस्ताश् चैव समस्ताश् च ब्राह्ममक्षरमोमिति ॥०३५।  
विश्वामित्रो यमदग्निर्भरद्वाजो ऽथ गोतमः ।  
ऋषिरत्रिर्वशिष्ठश् च काश्यपश् च यथाक्रमं   ॥०३६।  
अग्निर्वायू रविश् चैव वाक्पतिर्वरुणस् तथा ।  
इन्द्रो विष्णुर्व्याहृतीनां दैवतानि यथाक्रमं   ॥०३७।  
गायत्र्यष्टिगनुष्टुप् च वृहती पङ्क्तिरेव च ।  
त्रिष्टुप् च जगती चेति छन्दांस्याहुरनुक्तामात् ॥०३८।  
विनियोगे व्याहृतीनां प्राणायामे च होमके ।  
आपोहिष्ठेत्यृचा चापान्द्रुपदादीति वा स्मृता[^१]   ॥०३९।  
    
:न्  
    
[^१]: द्रुपदादीनि वाप्यृचा इति ङ॥ , ज॥ , ञ॥ च  
:प् २८५  
    
तथा हिरण्यवर्णाभिः पावमानीभिरन्ततः ।  
विप्रुषो ऽष्टौ क्षिपेदूर्ध्वमाजन्मकृतपापजित्   ॥०४०।  
अन्तर्जले ऋतञ्चेति उपेत्त्रिरघमर्षणं ।  
आपोहिष्ठेत्यृचो ऽस्याश् च सिन्धुद्वीप ऋषिः स्मृतः   ॥०४१।  
ब्रह्मस्नानाय छन्दो ऽस्य गायत्री देवता जलं ।  
मार्जने विनियोगस्य हयावभृथके क्रतोः ॥०४२।  
अघमर्षणसूक्तस्य ऋषिरेवाघमर्षणं ।  
अनुष्टुप् च भवेच्छन्दो भाववृत्तस्तु दैवतं ॥०४३।  
आपीज्योरीरस इति गायत्र्यास्तु शिरः स्मृतं ।  
ऋषिः प्रजापतिस्तस्य छन्दोहीनं यजुर्यतः ॥०४४।  
ब्रह्माग्निवायुसूर्याश् च देवताः परिकीर्तिताः   ।  
प्राणरोधात्तु वायुः स्याद्वायोरग्निश् च जायते ॥०४५।  
अग्नेरापस्ततः शुद्धिस्ततश्चाचमनञ्चरेत् ।  
अन्तश् चरति भूतेषु गुहायां विश्वमूर्तिषु ॥०४६।  
तपोयज्ञवषट्कार आपो ज्योती रसो ऽमृतं ।  
उदुत्यं जातवेदसमृषिः प्रष्कन्न उच्यते ॥०४७।  
गायत्रीच्छन्द आख्यातं सूर्यश् चैव तु दैवतम् ।  
अतिरात्रे नियोगः स्यादग्नीषोमो नियोगकः ॥०४८।  
चित्रं देवेति ऋचके ऋषिः कौत्स उदाहृतः ।  
त्रिष्टुप् छन्दो दैवतञ्च सूर्यो ऽस्याः परिकीर्तितं   ॥०४९।  
    
\{इत्य् आग्नेये महापुराणे सन्ध्याविधिर्नाम पञ्चदशाधिकद्विशततमो ऽध्यायः ॥  }
:प् २८६  
    