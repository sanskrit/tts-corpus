+++
title = "३७८ ब्रह्मज्ञानं"

+++

\{अथाष्टसप्तत्यधिकत्रिशततमो ऽध्यायः\}

ब्रह्मज्ञानं  
    
अग्निर् उवाच  
यज्ञैश् च देवानाप्नोति वैराजं तपसा पदं ।  
ब्रह्मणः कर्मसन्न्यासाद्वैराग्यात् प्रकृतौ लयं   ॥००१।  
ज्ञानात् प्राप्नोति कैवल्यं पञ्चैता गतयःस्मृताः   ।  
प्रीतितापविषादादेर्विनिवृत्तिर्विरक्तता ॥००२।  
सन्न्यासः कर्मणान्त्यागः कृतानामकृतैः सह   ।  
अव्यक्तादौ विशेषान्ते विकारो ऽस्मिन्निवर्तते ॥००३।  
चेतनाचेतनान्यत्वज्ञानेन ज्ञानमुच्यते ।  
परमात्मा च सर्वेषामाधारः परमेश्वरः   ॥००४।  
विष्णुनाम्ना च देवेषु वेदान्तेषु च गीयते ।  
यज्ञेश्वरो यज्ञपुमान् प्रवृत्तैर् इज्यते ह्य् असौ ॥००५।  
निवृत्तैर् ज्ञानयोगेन ज्ञानमूर्तिः स चेक्ष्यते ।  
ह्रस्वदीर्घप्लुताद्यन्तु वचस्तत्पुरुषोत्तमः ॥००६।  
तत्प्राप्तिहेतुर्ज्ञानञ्च कर्म चोक्तं महामुने ।  
आगमोक्तं विवेकाच्च द्विधा ज्ञानं तथोच्यते ॥००७।  
शब्दब्रह्मागममयं परं ब्रह्म विवेकजम् ।  
द्वे ब्रह्मणी वेदितव्ये ब्रह्मशब्दपरञ्च यत् ॥००८।  
वेदादिविद्या ह्य् अपरमक्षरं ब्रह्मसत्परम् ।  
तदेतद्भगवद्वाच्यमुपचारे ऽर्चने ऽन्यतः ॥००९।  
सम्भर्तेति तथा भर्ता भकारो ऽर्थद्वयान्वितः ।  
नेता गमयिता स्रष्टा गकारो ऽयं महमुने ॥०१०।  
:प् ३३६  
    
ऐश्वर्यस्य समग्रस्य वीर्यस्य यशसः श्रियः ।  
ज्ञानवैराग्ययोश् चैव षणां भग इतीङ्गना   ॥०११।  
वसन्ति विष्णौ भुतानि स च धातुस्त्रिधात्मकः ।  
एवं हरौ हि भगवान् शब्दो ऽन्यत्रोपचारतः ॥०१२।  
उत्पत्तिं प्रलयश् चैव भूतानामगतिं गतिं ।  
वेत्ति विद्यामविद्याञ्च स वाच्यो भगवानिति ॥०१३।  
ज्ञानशक्तिः परैश्वर्यं वीर्यं तेजांस्यशेषतः   ।  
भगवच्छब्दवाच्यानि विना हेयैर् गुणादिभिः ॥०१४।  
खाण्डिक्यजनकायाह योगं केशिध्वजः पुरा ।  
अनात्मन्यात्मबुद्धिर्या आत्मस्वमिति या मतिः ॥०१५।  
अविद्याभवम्भूतिर्वीजमेतद्द्विधा स्थिरम् ।  
पञ्चभूतात्मके देहे देही मोहतमाश्रितः ॥०१६।  
अहमेतदितीत्युच्चैः कुरुते कुमतिर्मतिं ।  
इत्थञ्च पुत्रपौत्रेषु तद्देहोत्पातितेषु च ॥०१७।  
करोति पण्डितः साम्यमनात्मनि कलेवरे ।  
सर्वदेहोपकाराय कुरुते कर्म मानवः ॥०१८।  
देहश्चान्यो यदा पुंसस्तदा बन्धाय तत्परं ।  
निर्वाणमय एवायमात्मा ज्ञानमयो ऽमलः ॥०१९।  
दुःखज्ञानमयो ऽधर्मः प्रकृतेः स तु नात्मनः   ।  
जलस्य नाग्निना सङ्गः स्थालीसङ्गात्तथापि हि ॥०२०।  
शब्दास्ते कादिका धर्मास्तत् कृता वै महामुने ।  
तथात्मा प्रकृतौ सङ्गादहम्मानादिभूषितः   ॥०२१।  
भजते प्राकृतान्धर्मान् अन्यस्तेभ्यो हि सो ऽव्ययः ।  
:प् ३३७  
    
वन्धाय विषयासङ्गं मनो निर्विषयं धिये ॥०२२।  
विषयात्तत्समाकृष्य ब्रह्मभूतं हरिं स्मरेत्   ।  
आत्मभावं नयत्येनं तद्ब्रह्मध्यायिनं मुने ॥०२३।  
विचार्य स्वात्मनः शक्त्या लौहमाकर्षको यथा ।  
आत्मप्रयत्नसापेक्षा विशिष्टा या मनोगतिः ॥०२४।  
तस्या ब्रह्मणि संयोगो योग इत्य् अभिधीयते ।  
विनिष्पन्दः समाधिस्थः परं ब्रह्माधिगच्छति   ॥०२५।  
यमैः सन्नियमैः स्थित्या प्रत्याहृत्या मरुज्जयैः   ।  
प्राणायामेन पवनैः प्रत्याहारेण चेन्द्रियैः   ॥०२६।  
वशीकृतैस्ततः कुर्यात् स्थितं चेतः शुभाश्रये   ।  
आश्रयश्चेतसो ब्रह्म मूर्तञ्चामूर्तकं द्विधा   ॥०२७।  
सनन्दनादयो ब्रह्मभावभावनया युताः ।  
कर्मभावनया चान्ये देवाद्याः स्थावरान्तकाः   ॥०२८।  
हिरण्यगर्भादिषु च ज्ञानकर्मात्मिका द्विधा ।  
त्रिविधा भावना प्रोक्ता विश्वं ब्रह्म उपास्यते ॥०२९।  
प्रत्यस्तमितभेदं यत् सत्तामात्रमगोचरं ।  
वचसामात्मसंवेद्यं तज्ज्ञानं ब्रह्म सञ्ज्ञितम्   ॥०३०।  
तच्च विष्णोः परं रूपमरूपस्याजमक्षरं   ।  
अशक्यं प्रथमं ध्यातुमतो मूर्तादि चिन्तयेत् ॥०३१।  
सद्भावभावमापन्नस्ततो ऽसौ परमात्मना ।  
भवत्यभेदी भेदश् च तस्याज्ञानकृतो भवेत् ॥०३२।  
    
\{इत्य् आग्नेये महापुराणे ब्रह्मज्ञानं नामाष्टसप्तत्यधिकत्रिशततमो ऽध्यायः ॥  }
:प् ३३८  
    