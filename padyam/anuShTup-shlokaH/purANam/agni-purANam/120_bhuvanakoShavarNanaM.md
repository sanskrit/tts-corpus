+++
title = "१२० भुवनकोषवर्णनं"

+++

\{अथ विंशत्यधिकशततमो ऽध्यायः\}

भुवनकोषः  
    
अग्निर् उवाच  
विस्तारस्तु स्मृतो भूमेः सहस्राणि च सप्ततिः ।  
उच्छ्रायो दशसाहस्रं पातालञ्चैकमेककं ॥००१।  
अतलं वितलञ्चैव नितलञ्च गभस्तिमत् ।  
महाख्यं सुतलञ्चाग्र्यं पातालञ्चापि सप्तमं   ॥००२।  
कृष्णपीतारुणाः शुक्लशर्कराशैलकाञ्चनाः   ।  
भूमयस्तेषु रम्येषु सन्ति दैत्यादयः सुखं ॥००३।  
पातालानामधश्चास्ते शेषो विष्णुश् च तामसः   ।  
गुणानन्त्यात्स चानन्ततः शिरसा धारयन्महीं   ॥००४।  
भुवो ऽधो नरका नैके न पतेत्तत्र वैष्णवः ।  
रविणा भासिता पृथ्वी यावत्तायन्नभो मतं ॥००५।  
भूमेर्योजनलक्षन्तु विशिष्ठरविमण्डलं ।  
रवेर् लक्षेण चन्द्रश् च लक्षान्नाक्षत्रमिन्दुतः   ॥००६।  
द्विलक्षाद्भाद्बुधश्चास्ते बुधाच्छुक्रो द्विलक्षतः   ।  
द्विलक्षेण कुजः शुक्राद्भौमाद् द्विलक्षतो गुरुः   ॥००७।  
गुरोर्द्विलक्षतः सौरित्ल्लक्षात्सप्तर्षयः शनेः   ।  
लक्षाद् ध्रुवो ह्य् ऋषिभ्यस्तु त्रैलोक्यञ्चोच्छ्रयेण च   ॥००८।  
ध्रुवात् कोट्या महर्लोको यत्र ते कल्पवासिनः ।  
:प् २६  
    
जनो द्विकोटितस्तस्माद्यत्रासन्[^१] सनकादयः ॥००९।  
जनात्तपश्चाष्तकोट्या वैराजा यत्र देवताः ।  
षणवत्या तु कोटीनान्तपसः सत्यलोककः ॥०१०।  
अपुनर्मारका यत्र ब्रह्मलोको हि स स्मृतः ।  
पादगम्यस्तु भूल्लोको भुवः सूर्यान्तरः स्मृतः   ॥०११।  
स्वर्गलोको ध्रुवान्तस्तु नियुतानि[^२] चतुर्दश ।  
एतदण्डकटाहेन वृतो ब्रह्माण्डविस्तरः ॥०१२।  
वारिवह्न्यनिलाकाशैस्ततो भूतादिना वहिः ।  
वृतं दशगुणैर् अण्डं भूतादिर्महता तथा   ॥०१३।  
दशोत्तराणि शेषाणि एकैकस्मान्मामुने ।  
महान्तञ्च समावृत्य प्रधानं समवस्थितं ॥०१४।  
अनन्तस्य न तस्यान्तः सङ्ख्यानं नापि विद्यते[^३] ।  
हेतुभूतमशेषस्य प्रकृतिः सा परा मुने ॥०१५।  
असङ्ख्यातानि शाण्डानि तत्र जातानि चेदृशां   ।  
दारुण्यग्निर्यथा तैलं तिले तद्वत् पुमानिति[^४] ॥०१६।  
प्रधाने च स्थितो[^५] व्यापी चेतनात्मात्मवेदनः ।  
प्रधानञ्च पुमांश् चैव सर्वभूतात्मभृतया[^६]   ॥०१७।  
विष्णुशक्त्या महाप्राज्ञ वृतौ संश्रयधर्मिणौ   ।  
तयोः[^७] सैव पृथग्भावे कारणं संश्रयस्य च   ॥०१८।  
    
:न्  
    
[^१]: यत्र वै इति ङ॥  
    
[^२]: अयुतानि इति ज॥  
    
[^३]: सङ्ख्यानं नैव विद्यते इति घ॥ , झ॥ च । सङ्ख्यानं न च विद्यते इति  
ग।  
    
[^४]: पुमानपि इति घ॥ , झ॥ च  
    
[^५]: प्रधाने ऽवस्थितं इति ख॥ , ग॥ , ङ॥ च  
    
[^६]: सर्वभूतानुभूतया इति ङ॥  
    
[^७]: द्वयोरिति झ॥  
:प् २७  
    
क्षोभकारणभूतश् च सर्गकाले महामुने ।  
यथा शैत्यं जले वातो विभर्ति कणिकागतं ॥०१९।  
जगच्छक्तिस् तथा विष्णोः प्रधानप्रतिपादिकां ।  
विष्णुशक्तिं समासाद्य देवाद्याः सम्भवन्ति हि   ॥०२०।  
स च विष्णुः स्वयं ब्रह्म यतः सर्वमिदं जगत्   ।  
योजनानां सहस्राणि भास्करस्य रथो नव ॥०२१।  
ईशादण्डस्तथैवास्य द्विगुणो मुनिसत्तम ।  
सार्धकोटिस् तथा सप्तनियुतान्यधिकानि वै ॥०२२चे  
योजनानान्तु तस्याक्षस्तत्र चक्रं प्रतिष्ठितं ।  
त्रिनाभिमतिपञ्चारं षण्णेमि द्व्ययनात्मकं   ॥०२३।  
संवत्सरमयं कृत्स्नं कालचक्रं प्रतिष्ठितं   ।  
चत्वारिंशत्सहस्राणि द्वितीयक्षो विवस्वतः ॥०२४।  
पञ्चान्यानि तु सार्धानि स्यन्दनस्य महामते ।  
अक्षप्रमाणमुभयोः प्रमाणन्तदद्युगार्धयोः   ॥०२५।  
ह्रस्वो ऽक्षस्तद्युगार्धञ्च ध्रुवाधारं रथस्य वै   ।  
हयाश् च सप्त छन्दांसि गायत्र्यादीनि सुव्रत ॥०२६।  
उदयास्तमनं ज्ञेयं दर्शनादर्शनं रवेः ।  
यावन्मात्रप्रदेशे तु वशिष्ठो ऽवस्थितो ध्रुवः   ॥०२७।  
स्वयमायाति तावत्तु भूमेराभूतसम्प्लवे[^१] ।  
ऊर्धोत्तरमृषिभ्यस्तु ध्रुवो यत्र व्यवस्थितः ॥०२८।  
एतद्विष्णुपदं दिव्यं तृतीयं व्योम्नि भास्वरं   ।  
निर्धूतदोषपङ्कानां यतीनां स्थानमुत्तमं   ॥०२९।  
    
:न्  
    
[^१]: भूमेराहूतसम्प्लवे इति घ॥ , ज॥ च  
:प् २८  
    
ततो गङ्गा प्रभवति स्मरणात् पाशनाशनी[^१] ।  
दिवि रूपं हरेर्ज्ञेयं शिशुमाराकृति प्रभो ॥०३०।  
स्थितः पुच्छे ध्रुवस्तत्र भ्रमन् भ्रामयति ग्रहान् ।  
स रथो ऽधिष्ठिता देवैर् आदित्यैर् ऋषिभिर्वरैः[^२]   ॥०३१।  
गन्धर्वैर् अप्सरोभिश् च ग्रामणीसर्पराक्षसैः[^३]   ।  
हिमोष्णवारिवर्षाणां कारणं भगवान् रविः   ॥०३२।  
ऋग्वेदादिमयो विष्णुः स शुभाशुभकारणं   ।  
रथस्त्रिचक्रः सोमस्य कुन्दाभास्तस्य वाजिनः[^४] ॥०३३।  
वामदक्षिणतो युक्ता दश तेन चरत्यसौ ।  
त्रयस्त्रिंशत्सहस्राणि त्रयस्त्रिंशच्छतानि च ॥०३४।  
त्रयस्त्रिंशत्तथा देवाः पिवन्ति क्षणदाकरं[^५]   ।  
एकां कलाञ्च पितर एकामारश्मिसंस्थिताः ॥०३५।  
वाय्वग्निद्रव्यसम्भूतो रथश् चन्द्रसुतस्य च ।  
अष्टाभिस्तुरगैर् युक्तो बुधस्तेन चरत्यपि ॥०३६।  
शुक्रस्यापि रथो ऽष्टाश्वो भौमस्यापि रथस् तथा   ।  
वृहस्पते रथो ऽष्टाश्वः शनेरष्टाश्वको रथः   ॥०३७।  
स्वर्भानोश् च रथो ऽष्टाश्वः केतोश्चाष्टाश्वको रथः   ।  
यदद्य वैष्णवः कायस्ततो विप्र वसुन्धरा ॥०३८।  
    
:न्  
    
[^१]: सर्वपापप्रणाशिनीति ज॥  
    
[^२]: ऋषभो रवेरिति ग॥ , घ॥ , ङ॥ , ज॥ च  
    
[^३]: सरथ इत्य् आदिः, राक्षसैर् इत्यन्तः पाठः झ॥ पुस्तके  
नास्ति  
    
[^४]: कुन्दाभास्तत्र वाजिन इति क॥ , घ॥ , ङ॥ च  
    
[^५]: क्षणदाचरमिति झ॥  
:प् २९  
    
पद्माकरा समुद्भूता पर्वताद्यादिसंयुता ।  
ज्योतिर्भुवननद्यद्रिसमुद्रवनकं हरिः ॥०३९।  
यदस्ति नास्ति तद्विष्णुर्विष्णुज्ञानविजृम्भितं[^१]   ।  
न विज्ञानमृते किञ्चिज् ज्ञानं विष्णुः परम्पदं   ॥०४०।  
तत् कुर्याद् येन विष्णुः स्यात् सत्यं ज्ञानमनन्तकं   ।  
पठेद् भुवनकोषं हि यः सो ऽवाप्तसुखात्मभाक्   ॥०४१।  
ज्योतिःशास्त्रादिविध्याश् च शुभाशुभाधिपो हरिः[^२]  ॥२४॥  
    
\{इत्य् आग्नेये महापुराणे भुवनकोषो नाम विंशत्यधिकशततमो ऽध्यायः ॥  }
    