+++
title = "२६१ अथर्वविधानं"

+++

\{अथैकषष्ठ्यधिकद्विशततमो ऽध्यायः\}

अथर्वविधानं  
    
पुष्कर उवाच  
साम्नां विधानं कथितं वक्ष्ये चाथर्वणामथ   ।  
शान्तातीयं गणं हुत्वा शान्तिमाप्नोति मानवः   ॥००१।  
भैषज्यञ्च गणं हुत्वा सर्वान्रोगान् व्यापोहति ।  
त्रिसप्तीयं गणं हुत्वा सर्वपापैः प्रमुच्यते ॥००२।  
क्वचिन्नाप्नोति च भयं हुत्वा चैवाभयङ्गणं ।  
न क्वचिज्जायते राम गणं हुत्वा पराजितं ॥००३।  
आयुष्यञ्च गणं हुत्वा अपमृत्युं व्यपोहति ।  
स्वस्तिमाप्नोति सर्वत्र हुत्वा स्वस्त्ययनङ्गणं ॥००४।  
श्रेयसा योगमाप्नोति शर्मवर्मगणन्तथा ।  
वास्तोष्पत्यगणं हुत्वा वास्तुदोषान् व्यपोहति ॥००५।  
तथा रौद्रगणं हुत्वा सर्वान् दोषान् व्यपोहति ।  
एतैर् दशगुणैर् होमी ह्य् अष्टादशसु शान्तिषु   ॥००६।  
:प् ४५८  
    
वैष्णवी शान्तिरैन्द्री च ब्राह्मी रौद्री तथैव च   ।  
वायव्या वारुणी चैव कौवेरी भार्गवी तथा ॥००७।  
प्राजापत्या तथा त्वाष्ट्री कौमारी वह्निदेवता   ।  
मारुद्गणा च गान्धारी शान्तैर् नैरृतकी तथा   ॥००८।  
शान्तिराङ्गिरसी याम्या पार्थिवी सर्वकामदा ।  
यस्त्वां मृत्युरिति ह्य् एतज्जप्तं मृत्युविनाशनं   ॥००९।  
सुपर्णस्त्वेति हुत्वा च भुजगैर् नैव बाध्यते ।  
इन्द्रेण दत्तमित्येतत् सर्वकामकरम्भवेत् ॥०१०।  
इन्द्रेण दत्तमित्येतत् सर्वबाधाविनाशनं ।  
इमा देवीति मन्त्रश् च सर्वशान्तिकरः परः ॥०११।  
देवा मरुत इत्य् एतत् सर्वकामकरम्भवेत् ।  
यमस्य लोकादित्येतत् दुःस्वप्नशमनम्परं ॥०१२।  
इन्द्रश् च पञ्चबणिजेति[^१] हुतं स्त्रीणां सौभाग्यवर्धनं   ।  
कामो मे वाजीति हुतं स्त्रीणां सौभाग्यवर्धनं   ॥०१३।  
तुभ्यमेव जवीमन्नित्ययुतन्तु हुतम्भवेत् ।  
अग्ने गोभिन्न इत्य् एतत्[^२] मेधावृद्धिकरम्परं ॥०१४।  
ध्रुवं ध्रुवेणेति हुतं स्थानलाभकरं भवेत् ।  
अलक्तजीवेति शुना कृषिलाभकरं भवेत् ॥०१५।  
अहन्ते भग्न इत्य् एतत् भवेत्सौभाग्यवर्धनं ।  
ये मे पाशस् तथाप्येतत् बन्धनाम्नोक्षकारणं   ॥०१६।  
शपन्त्वहन्निति रिपून् नाशयेद्धोमजाप्यतः ।  
    
:न्  
    
[^१]: इन्द्र वनं वनिक् चेतीति घ॥ , ज॥ च  
    
[^२]: अग्ने सौभाग्य इत्य् एतदिति ज॥  
:प् ४५९  
    
त्वमुत्तममितीत्येतद्यशोबुद्धिविवर्धनं ॥०१७।  
यथा मृगमतीत्येतत् स्त्रीणां सौभाग्यवर्धनं   ।  
येन चेहदिदञ्चैव गर्भलाभकरं भवेत् ॥०१८।  
अयन्ते योनिरित्येतत् पुत्रलाभकरं भवेत् ।  
शिवः शिवाभिरित्येतत् भवेत्सौभाग्यवर्धनं[^१] ॥०१९।  
वृहस्पतिर् नः परिपातु पथि स्वस्त्ययनं भवेत् ।  
मुञ्चामि त्वेति कथितमपमृत्युनिवारणं ॥०२०।  
अथर्वशिरसो ऽध्येता सर्वपापैः प्रमुच्यते ।  
प्राधान्येन तु मन्त्राणां किञ्चित् कर्म तवेरितं   ॥०२१।  
वृक्षाणां यज्ञियानान्तु समिधः प्रथमं हविः   ।  
आज्यञ्च व्रीहयश् चैव तथा वै गौरसर्षपाः ॥०२२।  
अक्षतानि तिलाश् चैव दधिक्षीरे च भार्गव ।  
दर्भास्तथैव दूर्वाश् च विल्वानि कमलानि च ॥०२३।  
शान्तिपुष्टिकराण्याहुर्द्रव्याण्येतानि सर्वशः   ।  
तैलङ्कणानि धर्मज्ञ राजिका रुधिरं विषं ॥०२४।  
समिधः कण्टकोपेता अभिचारेषु योजयेत् ।  
आर्षं वै दैवतं छन्दो विनियोगज्ञ आचरेत् ॥०२५।

\{इत्य् आग्नेये महापुराणे अथर्वविधानं नामैकषष्ट्यधिकद्विशततमो ऽध्यायः  }
    
:न्  
    
[^१]: क्रुद्धं भूपं प्रसादयेदिति घ॥ , ज॥ , झ॥ च  
:प् ४६०  
    