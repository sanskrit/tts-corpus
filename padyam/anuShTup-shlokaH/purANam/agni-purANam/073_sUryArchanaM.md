+++
title = "०७३ सूर्यार्चनं"

+++

\{अथ त्रिसप्ततितमो ऽध्यायः\}

सूर्यपूजाविधिः  
    
ईश्वर उवाच  
वक्ष्ये सूर्यार्चनं स्कन्द कराङ्गन्यासपूर्वकं   ।  
अहं तेजोमयः सूर्य इति ध्यात्वार्घ्यमर्चयेत् ॥००१।  
पूरयेद्रक्तवर्णेन ललाटाकृष्टविन्दुना ।  
तं सम्पूज्य रवेरङ्गैः कृत्वा रक्षावगुण्ठनं   ॥००२।  
सम्प्रोक्ष्य तज्जलैर् द्रव्यं पूर्वास्यो भानुमर्चयेत् ।  
ॐ अं हृद्वीजादि[^१] सर्वत्र पूजनं दण्डिपिङ्गलौ   ॥००३।  
द्वारि दक्षे वामपार्श्वे ईशाने अं गणाय च ।  
अग्नौ गुरुं पीठमध्ये प्रभूतं चासनं यजेत्   ॥००४।  
अग्न्यादौ विमलं सारमाराध्यं परमं सुखं   ।  
सितरक्तपीतनीलवर्णान् सिंहनिभान् यजेत् ॥००५।  
पद्ममध्ये रां च दीप्तां रीं सूक्ष्मां रं जयां  
क्रमात्[^२] ।  
रूं भद्रां रें विभूतीश् च विमलां रैममोघया   ॥००६।  
रों रौं विद्युता शक्तिं पूर्वाद्याः सर्वतोमुखाः   ।  
    
:न्  
    
[^१]: ॐ हां हृद्वीजादीति ख, चिह्नितपुस्तकपाठः  
    
[^२]: रुं जयां क्रमादिति ख, चिह्नितपुस्तकपाठः  
:प् २०९  
    
रं मध्ये अर्कासनं स्यात् सूर्यमूर्तिं षडक्षरं   ॥००७।  
ॐ हं खं खोल्कयेति यजेदावाह्य भास्करं ।  
ललाटाकृष्टमञ्जल्यां ध्यात्वा रक्तं न्यसेद्रविं   ॥००८।  
ह्रां ह्रीं सः[^१] सूर्याय नमो मुद्रयावाहनादिकं   ।  
विधाय प्रीतये विम्बमुद्रां गन्धादिकं ददेत् ॥००९।  
पद्ममुद्रां बिल्वमुद्रां प्रदर्श्याग्नौ हृदीरितं   ।  
ॐ आं हृदयाय नमः अर्काय शिरसे तथा ॥०१०।  
भूर्भुवः स्वः सुरेशाय शिखायै[^२] नैरृते यजेत्   ।  
हुं कवचाय[^३] वायव्ये हां नेत्रायेति[^४] मध्यतः   ॥०११।  
वः अस्त्रायेति पूर्वादौ ततो मुद्राः प्रदर्शयेत् ।  
धेनुमुद्रा हृदादीनां गोविषाणा च नेत्रयोः   ॥०१२।  
अस्त्रस्य त्रासनी योज्या ग्रहणां च नमस्क्रिया ।  
सों सोमं बुं बुधं वृञ्च जीवं भं भार्गवं यजेत्   ॥०१३।  
दले पूर्वादिके ऽग्न्यादौ अं भौमं शं शनैश् चरं   ।  
रं राहुं कें केतवे च गन्धाद्यैश् च खखोल्कया   ॥०१४।  
मूलं जप्त्वार्घ्यपात्राम्बु दत्वा सूर्याय संस्तुतिः   ।  
नत्वा पराङ्मुखञ्चार्कं[^५] क्षमस्वेति ततो वदेत्   ॥०१५।  
शराणुना फडन्तेन समाहत्याणुसंहृतिं[^६]   ।  
    
:न्  
    
[^१]: ह्रीं ह्रं ह्रैं स इति घ, चिह्नितपुस्तकपाठः  
    
[^२]: सुरेशाय ज्वालिनिशिखायै इति ख, चिह्नितपुस्तकपाठः  
    
[^३]: क्रूं कवचाय इति ख, ङ, चिह्नितपुस्तकद्वयपाठः  
    
[^४]: ह्रीं नेत्रायेतीति ख, चिह्नितपुस्तकपाठः । भां नेत्रायेति ग,  
चिह्नितपुस्तकपाठः  
    
[^५]: पराङ्मुखञ्चार्घ्यमिति ख, ग, चिह्नितपुस्तकपाठः  
    
[^६]: शवानुना फडन्तेन समाहृत्यानुसंहतिमिति ख,  
चिह्नितपुस्तकद्वयपाठः । शवाणुना फडन्तेन समहत्यार्थं  
संहतिमिति ग, चिह्नितपुस्तकपाठः  
:प् २१०  
    
हृत्पद्मे शिवसूर्येतिसंहारिण्योपसंस्कृतिं[^१]   ॥०१६।  
योजयेत्तेजश् चण्डाय रविनिर्माल्यमर्पयेत् ।  
अभ्यर्च्यैशे[^२] जपाद्ध्यानाद्धोमात्सर्वं रवेर्भवेत्   ॥०१७।  
    
\{इत्य् आदिमहापुराणे आग्नेये सूर्यपूजा नाम त्रिसप्ततितमो ऽध्यायः ॥  }
    