+++
title = "१६२ धर्मशास्त्रं"

+++

\{अथ द्विषष्ट्यधिकशततमो ऽध्यायः\}

धर्मशास्त्रकथनं  
    
पुष्कर उवाच  
मनुर्विष्णुर्याज्ञवल्को हारीतो ऽत्रिर्यमो ऽङिगिराः   ।  
वसिष्ठदक्षसंवर्तशातातपपराशराः ॥००१।  
आपस्तम्बोशनोव्यासाः कात्ययनबृहस्पती ।  
गोतमः शङ्खलिखितौ धर्ममेते यथाब्रुवन् ॥००२।  
तथा वक्ष्ये समासेन भुक्तिमुक्तिप्रदं शृणु ।  
प्रवृत्तञ्च निवृत्तञ्च द्विविधङ्कर्म वैदिकं ॥००३।  
काम्यं कर्म प्रवृत्तं स्यान्निवृत्तं ज्ञानपूर्वकं   ।  
वेदाभ्यासस्तपो ज्ञानमिन्दियाणाञ्च संयमः   ॥००४।  
अहिंसा गुरुसेवा च निःश्रेयसकरं परं ।  
सर्वेषामपि चैतेषामत्मज्ञानं परं स्मृतं   ॥००५।  
तच्चग्र्यं सर्वविद्यानां प्राप्यते ह्य् अमृतं ततः   ।  
सर्वभूतेषु चात्मानं सर्वभूतानि चात्मनि ॥००६।  
समम्पश्यन्नात्मयाजी स्वाराज्यमधिगच्छति ।  
आत्मज्ञाने समे च स्याद्वेदाभ्यासे च यत्नवान् ॥००७।  
एतद्द्विजन्मसामर्थ्यं[^१] ब्राह्मणस्य विशेषतः   ।  
    
:न्  
    
[^१]: एतद्द्विजन्मसाग्र्यमिति ख॥ , ङ॥ , झ॥ , ञ॥ , ट॥ च ।  
एतद्द्विजन्मसामग्रीति घ।  
:प् १४८  
    
वेदशास्त्रार्थतत्त्वज्ञो यत्र तत्राश्रमे वसन् ॥००८।  
इहैव लोके तिष्ठन् हि ब्रह्मभूयाय कल्प्यते[^१] ।  
स्वाध्यायानामुपाकर्म श्रावण्यां श्रावणेन तु   ॥००९।  
हस्ते चौषधिवारे च पञ्चम्यां श्रावणस्य वा ।  
पौषमासस्य रोहिण्यामष्टकायामथापि वा ॥०१०।  
जलान्ते छन्दसाङ्कुर्यादुत्सर्गं विधिवद्वहिः ।  
त्र्यहं प्रेतेष्वनध्यायः शिष्यर्त्विग्गुरुबन्धुषु   ॥०११।  
उपाकर्मणि चोत्सर्गं स्वशाखाश्रोत्रिये तथा[^२] ।  
सन्ध्यागर्जितनिर्घाते भूकम्पोल्कानिपातने ॥०१२।  
समाप्य वेदं ह्य् अनिशमारण्यकमधीत्य च ।  
पञ्चदश्यां चतुर्दश्यामष्टम्यां राहुसूतके   ॥०१३।  
ऋतुसन्धिषु भुक्त्वा वा श्राद्विकं प्रतिगृह्य च   ।  
पशुमण्डूकनकुलश्वाहिमार्जारशूकरैः[^३]   ॥०१४।  
कृतेन्तरे त्वहोरात्रं शक्रपाते तथोच्छ्रिये ।  
श्वक्रोष्टुगर्धभोलूकमासवाणर्तुनिस्वने ॥०१५।  
अमेध्यशवशूद्रान्त्यश्मशानपतितान्तिके ।  
अशुभासु च तारासु विद्युत्स्तनितसम्प्लवे ॥०१६।  
भुत्क्वार्द्रपाणिरम्भोन्तरर्धरात्रे ऽतिमारुते ।  
पांशुवर्षे दिशान्दाहे सन्ध्यानीहारभीतिषु   ॥०१७।  
धावतः प्राणिबाधे च विशिष्टे गृहमागते   ।  
    
:न्  
    
[^१]: ब्रह्मचर्याय कल्प्यते इति ङ॥  
    
[^२]: स्वशाखाश्रोत्रिये मृते इति घ॥ , झ॥ , ञ॥ , ट च  
    
[^३]: शशमार्जारशूकरैर् इति ङ॥  
:प् १४९  
    
खरोष्ट्रयानहस्त्यश्वनौकावृक्षादिरोहणे ॥०१८।  
सप्तत्रिंशदनध्यायानेतांस्तात्कालिकान्विदुः  ॥१९॥  
    
\{इत्य् आग्नेये महापुराणे धर्मशास्त्रं नाम द्विषष्ट्यधिकशततमो ऽध्यायः ॥  }
    