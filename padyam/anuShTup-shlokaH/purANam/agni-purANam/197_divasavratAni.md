+++
title = "१९७ दिवसव्रतानि"

+++

\{अथ सप्तनवत्यधिकशततमो ऽध्यायः\}

दिवसव्रतानि  
    
अग्निर् उवाच  
दिवसव्रतकं वक्ष्ये ह्य् आदौ धेनुव्रतं वदे ।  
यश्चोभयमुखीन्दद्यात् प्रभूतकनकान्वितां ॥००१।  
दिनं पयोव्रतस्तिष्ठेत् स याति परसम्पदं ।  
त्र्यहं पयोव्रतं कृत्वा काञ्चनं कल्पपादपं   ॥००२।  
दत्वा ब्रह्मपदं याति कल्पवृक्षप्रदं स्मृतं   ।  
दद्याद्विंशत् पलादूर्ध्वं[^१] महीङ्कृत्वा तु काञ्चनीं   ॥००३।  
दिनं पयोव्रतस्तिष्ठेद्रुद्रगः स्याद्दिवाव्रती ।  
पक्षे पक्षे त्रिरात्रन्तु भक्तेनैकेन यः क्षपेत्[^२]   ॥००४।  
विपुलं धनमाप्नोति त्रिरात्रव्रतकृद्दिनं ।  
मासे मासे त्रिरात्राशी एकभक्ती गणेशतां ॥००५।  
यस्त्रिरात्रव्रतं[^३] कुर्यात् समुहिश्य जनार्दनं ।  
कुलानां शतमादाय स याति भवनं हरेः ॥००६।  
नवम्याञ्च सिते पक्षे नरो मार्गशिरस्यथ[^४] ।  
प्रारभेत त्रिरात्राणां व्रतन्तु विधिवद् व्रती ॥००७।  
    
:न्  
    
[^१]: दद्यात् त्रिंशत्पलादूर्ध्वमिति घ॥ , ज॥ , ञ॥ च  
    
[^२]: क्षिपेदिति ख॥ , ग॥ , घ॥ , ङ॥ , ञ॥ च  
    
[^३]: यस्त्रिरात्रशतं कुर्यादिति ग॥ , घ॥ , ञ॥  
    
[^४]: मार्गशिरस्य चेति ख॥ , घ॥ , ज॥ , ञ॥ च  
:प् २३१  
    
ॐ नमो वासुदेवाय सहस्रं वा शतं जपेत् ।  
अष्टम्यामेकभक्ताशी दिनत्रयमुपावसेत् ॥००८।  
द्वादश्यां पूजयेद् विष्णुं कार्त्तिके कारयेद् व्रतं   ।  
विप्रान् सम्भोज्य वस्त्राणि शयनान्यासनानि च ॥००९।  
छत्रोपवीतपात्राणि ददेत् सम्प्रार्थयेद्द्विजान् ।  
व्रतो ऽस्मिन् दुष्करे चापि विकलं यदभून्मम ॥०१०।  
भवद्भिस्तदनुज्ञातं परिपूर्णं भवत्विति ।  
भुक्तभोगो व्रजेद् विष्णुं त्रिरात्रव्रतकत्रती[^१] ॥०११।  
कार्त्तिकव्रतकं वक्ष्ये भुक्तिमुक्तिप्रदायकं ।  
दशम्यां पञ्चगव्याशो एकादश्यामुपोषितः   ॥०१२।  
कार्त्तिकस्य सिते ऽभ्यर्च्य[^२] विष्णुं देवविमानगः   ।  
चैत्रे त्रिरात्रं नक्ताशी अजापञ्चप्रदः सुखी ॥०१३।  
त्रिरात्रं पयसः पानमुपवासपरस्त्र्यहं ।  
षष्ठ्यादि कार्त्तिके शुक्रे कृच्छ्रो माहेन्द्र उच्यते   ॥०१४।  
पञ्चरात्रं पयः पीत्वा दध्याहारो ह्य् उपोषितः   ।  
एकादश्यां कार्त्तिके तु कृच्छ्रो ऽयं भास्करोर्थदः[^३]   ॥०१५।  
यवागूं यावकं शाकं दधि क्षीरं घृतं जलं   ।  
पञ्चम्यादि सिते पक्षे कृच्छ्रः शान्तपनः स्मृतः   ॥०१६।  
    
\{इत्य् आग्नेये महपुराणे दिवसव्रतानि नाम सप्तनवत्यधिकशततमो ऽध्यायः ॥  }
    
:न्  
    
[^१]: त्रिरात्रशतकव्रतो इति ख॥ , घ॥ , ञ॥ च । त्रिरात्रशतककृद् व्रतो इति  
ङ॥  
    
[^२]: कार्त्तिकस्य सिते प्रार्च्य इति ख॥ , ग॥ , घ॥ , ङ॥ , छ॥ , ज॥ , ञ॥ च  
    
[^३]: भास्करो ऽन्नद इति ख॥ , ग॥ , घ॥ , ज॥ , ञ॥ च  
:प् २३२  
    