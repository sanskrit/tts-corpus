+++
title = "२३५ रणदीक्षा"

+++

\{अथ पञ्चत्रिंशदधिकद्विशततमो ऽध्यायः\}

रणदीक्षा  
    
पुष्कर उवाच  
यात्राविधानपूर्वन्तु वक्ष्ये साङ्ग्रामिकं विधिं   ।  
सप्ताहेन यदा यात्रा भविष्यति महीपतेः ॥००१।  
पूजनीयो हरिः शम्भुर्मोदकाद्यैर् विनायकः ।  
द्वितीये ऽहनि दिक्पालान् सम्पूज्य शयनञ्चरेत् ॥००२।  
शय्यायां वा तदग्रे ऽथ देवान् प्रार्च्य मनुं स्मरेत्   ।  
नमः शम्भोः त्रिनेत्राय रुद्राय वरदाय च ॥००३।  
वामनाय विरूपाय स्वप्नाधिपतये नमः ।  
    
:न्  
    
 १ संविशेदिति ज॥  
:प् ३५०  
    
भगवन्देवदेवेश शूलभृद्वृषवाहन ॥००४।  
इष्टानिष्टे ममाचक्ष्व स्वप्ने सुप्तस्य शाश्वत   ।  
यज्जाग्रतो दूरमिति पुरोधा मन्त्रमुच्चरेत् ॥००५।  
तृतीये ऽहनि दिक्पालान् रुद्रांस्तान् दिक्पतीन्यजेत् ।  
ग्रहान् यजेच्चतुर्थे ऽह्नि पञ्चमे चाश्विनौ यजेत् ॥००६।  
मार्गे या देवतास्तासान्नद्यादीनाञ्च पूजनं ।  
दिव्यान्तरीक्षभौमस्थदेवानाञ्च तथा बलिः ॥००७।  
रात्रौ भूतगणानाञ्च वासुदेवादिपूजनं ।  
भद्रकाल्याः श्रियः कुर्यात् प्रार्थयेत् सर्वदेवताः   ॥००८।  
वासुदेवः सङ्कर्षणः प्रद्युम्नश्चानिरुद्धकः   ।  
नारायणो ऽब्जजो विष्णुर् नारसिंहो वराहकः ॥००९।  
शिव ईशस्तत्पुरुषो[^१] ह्य् अघोरो राम सत्यजः[^२] ।  
सूर्यः सोमः कुजश्चान्द्रिजीवशुक्रशनैश् चराः   ॥०१०।  
राहुः केतुर्गणपतिः सेनानी चण्डिका ह्य् उमा   ।  
लक्ष्मीः सरस्वती दुर्गा ब्रह्माणीप्रमुखा गणाः   ॥०११।  
रुद्रा इन्द्रादयो वह्निर् नागास्तार्क्ष्यो ऽपरे सुराः ।  
दिव्यान्तरीक्षभूमिष्ठा विजयाय भवन्तु मे ॥०१२।  
मर्दयन्तु रणे शत्रून्[^३] सम्प्रगृह्योपहारकं ।  
सपुत्रमातृभृत्यो ऽहं[^४] देवा वः शरणङ्गतः   ॥०१३।  
    
:न्  
[^१]: तत्पुरत इति ख॥  
    
[^२]: रात्रावित्यादिः, सत्यज इत्य् अन्तः पाठः ग॥ पुस्तके नास्ति  
    
[^३]: मर्दयन्तु च मे शत्रूनिति घ॥ , ञ॥ च  
    
[^४]: अवन्तु मां स्वभृत्यो ऽहमिति ज॥ , ट॥ च  
:प् ३५१  
    
चामूनां पृष्ठतो गत्वा रिपुनाशा नमो ऽस्तु वः[^१]   ।  
विनिवृत्तः प्रदास्यामि[^२] दत्तादभ्यधिकं बलिं   ॥०१४।  
षष्ठे ऽह्नि विजयस्नानं कर्तव्यं चाभिषेकवत्   ।  
यात्रादिने सप्तमे च पूजयेच्च त्रिविक्रमं ॥०१५।  
नीराजनोक्तमन्त्रैश् च आयुधं वाहनं यजेत् ।  
पुण्याहजयशब्देन मन्त्रमेतन्निशामयेत् ॥०१६।  
दिव्यान्तरीक्षभूमिष्ठाः सन्त्वायुर्दाः सुराश् च ते   ।  
देवसिद्धिं प्राप्नुहि त्वं देवयात्रास्तु[^३] सा तव ॥०१७।  
रक्षन्तु देवताः सर्वा इति श्रुत्वा नृपो व्रजेत् ।  
गृहीत्वा सशरञ्चापं धनुर्नागेति मन्त्रत ॥०१८।  
तद्विष्णोरिति जप्त्वाथ दद्याद्रिपुमुखे पदं ।  
दक्षिणं पदं द्वात्रिंशद्दिक्षु प्राच्यादिषु क्रमात्   ॥०१९।  
नागं रथं हयञ्चैव धुर्यांश् चैवारुहेत् क्रमात्   ।  
आरुह्य वाद्यैर् गच्छेत् पृष्थतो नावलोकयेत् ॥०२०।  
क्रोशमात्रं गतस्तिष्ठेत् पूजयेद्देवता द्विजान् ।  
परदेशं व्रजेत् पश्चादात्मसैन्यं हि पालयन् ॥०२१।  
राजा प्राप्य देवेशन्तु[^४] देशपालन्तु पालयेत्[^५] ।  
देवानां पूजनं कुर्यान्न छिन्द्यादायमत्र तु ॥०२२।  
नावमानयेत्तद्देश्यानागत्य स्वपुरं पुनः ।  
    
:न्  
[^१]: चमूनां पृष्ठश् चैव रिपुनाशो भवेद्यथेति ट॥  
    
[^२]: जित्वा शत्रुं प्रदास्यामीति ट॥  
    
[^३]: जैत्रा यात्रास्त्विति ट॥  
    
[^४]: प्राप्तविदेशस्तु इति ग॥ , घ॥ , ञ॥ च  
    
[^५]: देशाचारन्तु पालयेदिति ख॥ । देशाचारणेण पालयेदिति ग॥ , घ॥ ,  
छ॥ , ज॥ , ञ॥ च  
:प् ३५२  
    
जयं प्राप्यार्चयेद्देवान् दद्याद्दानानि पार्थिवः   ॥०२३।  
द्वितीये अहनि सङ्ग्रामो भविष्यति यदा तदा ।  
स्नपयेद्गजमश्वादि यजेद्देवं नृपसिंहकं ॥०२४।  
छत्रादिराजलिङ्गानि शस्त्राणि निशि वै गणान् ।  
प्रातर्नृसिंहकं पूज्य वाहनाद्यमशेषतः   ॥०२५।  
पुरोधसा हुतं पश्येद्वह्निं हुत्वा द्विजान्यजेत् ।  
गृहीत्वा सशरञ्चापं गजाद्यारुह्य वै व्रजेत् ॥०२६।  
देशे त्वदृश्यः शत्रूणां कुर्यात् प्रकृतिकल्पनां   ।  
संहतान् योधयेदल्पान् कामं विस्तारयेद्बहून् ॥०२७।  
सूचीमुखमनीकं स्यादल्पानां बहुभिः सह   ।  
व्यूहाः प्राण्यङ्गरूपाश् च द्रव्यरूपाश् च कीर्तिताः   ॥०२८।  
गरुडो मकरव्यूहश् चक्रः श्येनस्तथैव च ।  
अर्धचन्द्रश् च वज्रश् च शकटव्यूह एव च ॥०२९।  
मण्डलः सर्वतोभद्रः सूचीव्यूहश् च ते नराः   ।  
व्यूहानामथ सर्वेषां पञ्चधा सैन्यकल्पना   ॥०३०।  
द्वौ पक्षावनुपक्षौ द्वावश्यं पञ्चमं भवेत्   ।  
एकेन यदि वा द्वाभ्यां भागाभ्यां युद्धमाचरेत्   ॥०३१।  
भागत्रयं स्थापयेत्तु तेषां रक्षार्थमेव च ।  
न व्यूहकल्पना कार्या राज्ञो भवति कर्हिचित् ॥०३२।  
मूलच्छेदे विनाशः स्यान्न युध्येच्च स्वयन्नृपः   ।  
सैन्यस्य पश्चात्तिष्ठेत्तु क्रोशमात्रे महीपतिः   ॥०३३।  
भग्नसन्धारणं तत्र योधानां परिकीर्तितं ।  
प्रधानभङ्गे सैन्यस्य नाशस्थानं विधीयते ॥०३४।  
:प् ३५३  
    
न संहतान्न विरलान्योधान् व्यूहे प्रकल्पयेत् ।  
आयुधानान्तु सम्मर्दो यथा न स्यात् परस्परं ॥०३५।  
भेत्तुकामः परानीकं संहतैर् एव भेदयेत् ।  
भेदरक्ष्याः परेणापि कर्तव्याः संहतास् तथा   ॥०३६।  
व्यूहं भेदावहं कुर्यात् परव्यूहेषु चेच्छया   ।  
गजस्य पादरक्षार्थाश् चत्वारस्तु तथा द्विज ॥०३७।  
रथस्य चाश्वाश् चत्वारः समास्तस्य च चर्मिणः   ।  
धन्विनश् चर्मिभिस्तुल्याः पुरस्ताच्चर्मिणो रणे ॥०३८।  
पृष्ठतो धन्विनः प्रश्चाद्धन्विनान्तुरगा रथाः   ।  
रथानां कुञ्जराः पश्चाद्दातव्याः पृथिवीक्षिता   ॥०३९।  
पदातिकुञ्जराश्वानां धर्मकार्यं प्रयत्नतः   ।  
शूराः प्रमुखतो देयाः स्कन्धमात्रप्रदर्शनं   ॥०४०।  
कर्तव्यं भीरुसङ्घेन शत्रुविद्रावकारकं[^१] ।  
दारयन्ति पुरस्तात्तु न देया भीरवः पुरः ॥०४१।  
प्रोत्साहन्त्येव रणे भीरून् शूराः पुरस्थिताः   ।  
प्रांशवः शकुनाशाश् च ये चाजिह्मेक्षणा[^२] नराः   ॥०४२।  
संहतभ्रूयुगाश् चैव क्रोधना कलहप्रियाः ।  
नित्यहृष्टाः प्रहृष्टाश् च शूरा ज्ञेयाश् च  
कामिनः ॥०४३।  
संहतानां हतानां च रणापनयनक्रिया[^३] ।  
प्रतियुद्धं गजानाञ्च तोयदानादिकञ्च यत् ॥०४४।  
    
:न्  
    
[^१]: शत्रुद्रावकारणमिति ख॥ , ग॥ , घ॥ , ञ॥ च  
    
[^२]: ये च जिह्मेक्षणा इति ख॥ , ग॥ , घ॥ , ञ॥ च  
    
[^३]: वलापनयनक्रियेति ज॥  
:प् ३५४  
    
आयुधानयनं चैव पत्तिकर्म विधीयते ।  
रिपूणां भेत्तुकामानां स्वसैन्यस्य तु रक्षणं   ॥०४५।  
भेदनं संहतानाञ्च चर्मिणां कर्म कीर्तितं   ।  
विमुखीकरणं युद्धे धन्विनां च तथोच्यते ॥०४६।  
दूरापसरणं यानं सुहतस्य तथोच्यते ।  
त्रासनं रिपुसैन्यानां रथकर्म तथोच्यते ॥०४७।  
भेदनं संहतानाञ्च भेदानामपि संहतिः ।  
प्राकारतोरणाट्टालद्रुमभङ्गश् च सङ्गते ॥०४८।  
पत्तिभूर्विषमा ज्ञेया रथाश्वस्य तथा समा ।  
सकर्दमा च नागानां युद्धभूमिरुदाहृता ॥०४९।  
एवं विरचितव्यूहः कृतपृष्ठदिवाकरः ।  
तथानुलोमशुक्रार्किदिक्पालमृदुमारुताः ॥०५०।  
योधानुत्तेजयेत्सर्वान्नामगोत्रावदानतः ।  
भोगप्राप्त्या च विजये स्वर्गप्राप्त्या मृतस्य च ॥०५१।  
जित्वारीन् भोगसम्प्राप्तिः मृतस्य च परा गतिः ।  
निष्कृतिः स्वामिपिण्डस्य नास्ति युद्धसमा गतिः   ॥०५२।  
शूराणां रक्तमायाति तेन पापन्त्यजन्ति ते ।  
धातादिदुःखसहनं रणे तत् परमन्तपः ॥०५३।  
वराप्सरःसहस्राणि यान्ति शूरं रणे मृतं   ।  
स्वामी सुकृतमादत्ते भग्नानां विनिवर्तिनां ॥०५४।  
ब्रह्महत्याफलं तेषां तथा प्रोक्तं पदे पदे   ।  
त्यक्त्वा सहायान् यो गच्छेद्देवास्तस्य विनष्टये ॥०५५।  
अश्वमेधफलं प्रोक्तं शूराणामनिर्वर्तिनां   ।  
:प् ३५५  
    
धर्मनिष्ठे जयो राज्ञि[^१] योद्धव्याश् च समाः समैः   ॥०५६।  
गजाद्यैश् च गजाद्याश् च न हन्तव्याः पलायिनः   ।  
न प्रेक्षकाः प्रविष्टाश् च अशस्त्राः प्रतितादयः   ॥०५७।  
शान्ते निद्राभिभूते च अर्धोत्तीर्णे नदीवने ।  
दुर्दिने कूटयुद्धानि शत्रुनाशार्थमाचरेत् ॥०५८।  
बाहू प्रगृह्य विक्रोशेद्भग्ना भग्नाः परे इति ।  
प्राप्तं मित्रं बलं भूरि नायको ऽत्र निपातितः   ॥०५९।  
सेनानीर्निहताश्चायं भूपतिश्चापि विप्लुतः ।  
विद्रुतानान्तु योधानां मुखं घातो विधीयते ॥०६०।  
धूपाश् च देया धर्मज्ञ तथा च परमोहनाः ।  
पताकाश् चैव सम्भारो वादित्राणाम् भयावहः   ॥०६१।  
सम्प्राप्य विजयं युद्धे देवान्विप्रांश् च संयजेत्[^२]   ।  
रत्नानि राजगामीनि अमात्येन कृते रणे ॥०६२।  
तस्य स्त्रियो न कस्यापि रक्ष्यास्ताश् च परस्य च ।  
शत्रुं प्राप्य रणे मुक्तं पुत्रवत् परिपालयेत् ॥०६३।  
पुनस्तेन न योद्धव्यं देशाचारादि पालयेत् ।  
ततश् च स्वपुरं प्राप्य ध्रुवे भे प्रविशेद् गृहं   ॥०६४।  
देवादिपूजनं कुर्याद्रक्षेद्योधकुटुम्बकं ।  
संविभागं प्रावाप्तैः कुर्याद् भृत्यजनस्य च   ॥०६५।  
रणादीक्षा मयोक्ता ते जयाय नृपतेर्ध्रुवा ।  
    
\{इत्य् आग्नेये महापुराणे रणदीक्षा नाम पञ्चत्रिंअशधिकद्विशततमो ऽध्यायः ॥  }
    
:न्  
    
[^१]: धर्मनिष्ठो जयो नित्य इति ख॥ , छ॥ च  
    
[^२]: देवान् विप्रान् गुरून् यजेदिति घ॥ , ज॥ , ञ॥ च  
:प् ३५६  
    