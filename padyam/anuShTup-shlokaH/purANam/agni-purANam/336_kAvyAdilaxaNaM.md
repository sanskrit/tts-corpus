+++
title = "३३६ काव्यादिलक्षणं"

+++

\{अथ षट्त्रिंशदधिकत्रिशततमो ऽध्यायः\}

काव्यादिलक्षणं  
    
अग्निर् उवाच  
काव्यस्य नाटकादेश् च अलङ्कारान् वदाम्य् अथ ।  
ध्वनिर्वर्णाः पदं वाक्यमित्येतद्वाङ्मयं मतं   ॥००१।  
शास्त्रेतिहासवाक्यानां त्रयं यत्र समाप्यते ।  
शास्त्रे शब्दप्रधानत्वमितिहासेषु निष्ठता ॥००२।  
अभिधायाः प्रधानत्वात् काव्यं ताभ्यां विभिद्यते   ।  
नरत्वं दुर्लभं लोके विद्या तत्र च दुर्लभा ॥००३।  
कवित्वं दुर्लभं तत्र शक्तिस्तत्र च दुर्लभा ।  
व्युत्पातिर्दुर्लभा तत्र विवेकस्तत्र दुर्लभः ॥००४।  
सर्वं शास्त्रमविद्वद्भिर्मृग्यमाणन्न सिध्यति ।  
आदिवर्णा द्वितीयाश् च महाप्राणस्तुरीयकः ॥००५।  
वर्गेषु वर्णवृन्दं स्यात् पदं सुप्तिड्प्रभेदतः   ।  
सङ्क्षेपाद्वाक्यमिष्टार्थव्यवछिन्ना पदाबली   ॥००६।  
काव्यं स्फुटदलङ्कारं गुणवद्दोषवर्जितम्   ।  
योनिर्वेदश् च लोकश् च सिद्धमन्नादयोनिजं ॥००७।  
देवादीनाम् संस्कृतं स्यात् प्राकृतं त्रिविधं नृणां   ।  
गद्यं पद्यञ्च मिश्रञ्च काव्यादि त्रिविधं स्मृतम्   ॥००८।  
अपदः पदसन्तानो गद्यन्तदपि गद्यते ।  
चूर्णकोत्कलिकागन्धिवृत्तभेदात् त्रिरूपकम् ॥००९।  
अल्पाल्पविग्रहं नातिमृदुसन्दर्भनिर्भरं ।  
:प् १९९  
    
चूर्णकं नान्तो दीर्घसमासात् कलिका भवेत् ॥०१०।  
भवेन्मध्यमसन्दर्भन्नातिकुत्सितविग्रहम् ।  
वृत्तच्छायाहरं वृत्तं गन्धिनैतत् किलोत्कटम्   ॥०११।  
आख्यायिका कथा खण्डकथा परिकथा तथा ।  
कथानिकेति मन्यन्ते गद्यकाव्यञ्च पञ्चधा ॥०१२।  
कर्तृवंशप्रशंसा स्याद्यत्र गद्येन विस्तरात् ।  
कन्याहरणसङ्ग्रामविप्रलम्भविपत्तयः ॥०१३।  
भवन्ति यत्र दीप्ताश् च रीतिवृत्तिप्रवृत्तयः ।  
उच्छासैश् च परिच्छेदो यत्र या चूर्णकोत्तरा ॥०१४।  
वक्त्रं वापरवक्त्रं वा यत्र साख्यायिका स्मृता   ।  
श्लोकैः स्ववंशं सङ्क्षेपात् कविर्यत्र प्रशंसति   ॥०१५।  
सुख्यस्यार्थावताराय भवेद्यत्र कथान्तरम् ।  
परिच्छेदो न यत्र स्याद्भवेद्वालम्भकैः क्वचित् ॥०१६।  
सा कथा नाम तद्गर्भे निबध्नीयाच्चतुष्पदीं ।  
भवेत् खण्डकथा यासौ यासौ परिकथा तयोः ॥०१७।  
अमात्यं सार्थकं वापि द्विजं वा नायकं विदुः   ।  
स्यात्तयोः करुणं विद्धि विप्रलम्भश् चतुर्विधः   ॥०१८।  
समाप्यते तयोर् नाद्या सा कथामनुधावति ।  
कथाख्यायिकयोर्मिश्रभावात् परिकथा स्मृता ॥०१९।  
भयानकं सुखपरं गर्भे च करुणो रसः ।  
अद्भुतो ऽन्ते सुकॢप्तार्थो नोदात्ता सा कथानिका ॥०२०।  
पद्यं चतुष्पदी तच्च वृत्तं जातिरितित्रिधा ।  
वृत्तमक्षरसङ्ख्येयमुक्थं तत् कृतिशेषजम्   ॥०२१।  
:प् २००  
    
मात्राभिर्गणना सा जातिरिति काश्यपः[^१] ।  
सममर्धसमं वृत्तं विषमं पैङ्गलं त्रिधा   ॥०२२।  
सा विद्या नौस्तितीषूर्णां गभीरं काव्यसागरं   ।  
महाकाव्यं कलापश् च पर्याबन्धो विशेषकम् ॥०२३।  
कुलकं मुक्तकं कोष इति पद्यकुटुम्बकम् ।  
सर्गबन्धो महाकाव्यमारब्धं संस्कृतेन यत् ॥०२४।  
तादात्म्यमजहत्तत्र[^२] तत्समं नाति दुष्यति ।  
इतिहासकथोद्भूतमितरद्वा सदाश्रयं ॥०२५।  
मन्त्रदूतप्रयाणाजिनियतं नातिविस्तरम् ।  
शक्कर्यातिजगत्यातिशक्कर्या त्रिष्टुभा[^३] तथा ॥०२६।  
पुष्पिताग्रादिभिर्वक्राभिजनैश्चारुभिः समैः ।  
मुक्ता[^४] तु भिन्नवृत्तान्ता नातिसङ्क्षिप्तसर्गकम्   ॥०२७।  
अतिशर्क्वरिकाष्टिभ्यामेकसङ्कीर्णकैः परः   ।  
मात्रयाप्यपरः सर्गः प्राशस्त्येषु च पश्चिमः   ॥०२८।  
कल्पो ऽतिनिन्दितस्तस्मिन्विशेषानादरः सतां ।  
नगरार्णवशैलर्तु चन्द्रार्काश्रमपादपैः ॥०२९।  
उद्यानसलिलक्रीडामधुपानरतोत्सवैः ।  
दूतीवचनविन्यासैर् असतीचरिताद्भूतैः ॥०३०।  
तमसा मरुताप्यन्यैर् विभावैर् अतिनिर्भरैः ।  
    
:न्  
    
[^१]: कश्यप इति ज॥ , ञ॥ , ट॥ च  
    
[^२]: तादर्थमजहत्तत्रेति ज॥  
    
[^३]: अनुष्टुभेति ज॥  
    
[^४]: व्यक्तेति ञ॥  
:प् २०१  
    
सर्ववृत्तिप्रवृत्तञ्च सर्वभावप्रभावितम् ॥०३१।  
सर्वरीतिरसैः पुष्टं[^१] पुष्टङ्गुणविभूषणैः   ।  
अत एव महाकाव्यं तत्कर्ता च महाकविः ॥०३२।  
वाग्वैदग्ध्यप्रधानेपि रस एवात्र जीवितम् ।  
पृथक्प्रयत्ननिर्वर्त्यं वाग्वक्रिम्नि रसाद्वपुः ॥०३३।  
चतुर्वर्गफलं विश्वग्व्याख्यातं नायकाख्यया ।  
समानवृत्तिनिर्व्यूटः कौशिकीवृत्तिकोमलः   ॥०३४।  
कलापो ऽत्र प्रवासः प्रागनुरागाह्वयो रसः ।  
सविशेषकञ्च प्राप्त्यादि संस्कृतेनेत्रेण च ॥०३५।  
श्लोकैर् अनेकैः कुलकं स्यात् सन्दानितकानि तत् ।  
मुक्तकं श्लोक एकैकश् चमत्कारक्षमः सता ं   ॥०३६।  
सूक्तिभिः कविसिंहानां सुन्दरीभिः समन्वितः   ।  
कोषो ब्रह्मापरिच्छिन्नः स विदग्धाय रोचते ॥०३७।  
आभासोपमशक्तिश् च सर्गे यद्भिन्नवृत्तता ।  
मिश्रं वपुरिति ख्यातं प्रकीर्णमिति च द्विधा ।०३८।  
श्रव्यञ्चैवाभिनेयञ्च प्रकीर्णं सकलोक्तिभिः ॥०३८एफ़्।

\{इत्य् आग्नेये महापुराणे अलङ्कारे काव्यादिलक्षणं नाम षट्त्रिंशदधिकत्रिशततमो ऽध्यायः  }
    
:न्  
    
[^१]: जुष्टमिति ज॥ , ट॥ च  
:प् २०२  
    