+++
title = "२८० रसादिलक्षणं"

+++
    
\{अथाशीत्यधिकद्विशततमो ऽध्यायः ॥\}

रसादिलक्षणं  
    
धन्वन्तरिर् उवाच  
रसादिलक्षणं वक्ष्ये भेषजानां गुणं शृणु   ।  
रसवीर्यविपाकज्ञो नृपादीन्रक्षयेन्नरः ॥००१।  
रसाः स्वाद्वम्ललवणाः सोमजाः परिकीर्तिताः   ।  
कटुतिक्तकषायानि तथाग्नेया महाभुज ॥००२।  
त्रिधा विपाको द्रव्यस्य कट्वम्ललवणात्मकः ।  
द्विधा वीय्य समुद्दिष्टमुष्णं शीतं तथैव च   ॥००३।  
अनिर्देश्यप्रभावश् च ओषधीनां द्विजोत्तम ।  
मधुरश् च कषायश् च तिक्तश् चैव तथा रसः ॥००४।  
शीतवीर्याः समुद्दिष्टाः शेषास्तूष्णाः  
प्रकीर्तिताः ।  
गुडुची तत्र तिक्तपि भवत्युष्णातिवीर्यतः ॥००५।  
उष्णा कषायापि तथा पथ्या भवति मानद ।  
मधुरोपि तथा माम्स उष्ण एव प्रकीर्तितः ॥००६।  
लवणो मध्रश् चैव विपाकमधुरौ स्मृतौ ।  
अम्लोष्णश् च तथा प्रोक्तः शेषाः कटुविपाकिनः   ॥००७।  
वीर्यपाके विपर्यस्ते प्रभावात्तत्र निश् चयः ।  
मधुरो ऽपि कटुः पाके यच्च क्षौद्रं[^१] प्रकीर्तितं   ॥००८।  
क्वाथयेत् षोडशगुणं विवेद्द्रव्याच्चतुर्गुणम्   ।  
    
:न्  
    
[^१]: यवक्षौद्रमिति ख॥  
:प् ३९  
    
कल्पनैषा कषायस्य यत्र नोक्तो विधिर्भवेत् ॥००९।  
कषायन्तु भवेत्तोयं स्नेहपाके चतुर्गुणं[^१] ।  
द्रव्यतुल्यं समुद्धृत्य द्रव्यं स्नेहं क्षिपेद्बुधः   ॥०१०।  
तावत्प्रमाणं द्रव्यस्य स्नेहपादं ततः क्षिपेत्   ।  
तोयवर्जन्तु यद्द्रव्यं स्नेहद्रव्यं तथा भवेत् ॥०११।  
संवर्तितौषधः पाकः स्नेहानां परिकीर्तितः   ।  
तत्तुल्यता तु लेह्यस्य तथा भवति सुश्रुत[^२] ॥०१२।  
स्वच्छमल्पौषधं क्वाथं कषायञ्चोक्तवद्भवेत्   ।  
अक्षं चूर्णस्य निर्दिष्टं कषायस्य चतुष्पलं   ॥०१३।  
मध्यमैषा स्मृता मात्रा नास्ति मात्राविकल्पना   ।  
वयः कालं बलं वह्निं देशं द्रव्यं रुजं तथा   ॥०१४।  
समवेक्ष्य महाभाग मात्रायाः कल्पना भवेत्   ।  
सौम्यास्तत्र रसाः प्रायो विज्ञेया धातुवर्धनाः   ॥०१५।  
मधुरास्तु विशेषेण विज्ञेया धातुवर्धनाः ।  
दोषाणाञ्चैव धातूनां द्रव्यं समगुणन्तु यत्   ॥०१६।  
तदेव वृद्धये ज्ञेयं विपरीतं क्षमावहम् ।  
उपस्तम्भत्रयं प्रोक्तं देहे ऽस्मिन्मनुजोत्तम ॥०१७।  
आहारो मैथुनं निद्रा तेषु यत्नः सदा भवेत् ।  
असेवनात् सेवनाच्च अत्यन्तं नाशमाप्नुयात् ॥०१८।  
क्षयस्य बृंहणं कार्यं स्थुलदेहस्य कर्षणम्   ।  
रक्षणं मध्यकायस्य देहभेदास्त्रयो मताः   ॥०१९।  
    
:न्  
    
[^१]: स्नेहपाके च तद्गुणमिति ख॥  
    
[^२]: तत्तुल्यताप्यस्य तथा यथा भवति सुश्रुत इति ख॥  
:प् ४०  
    
उपक्रमद्वयं प्रोक्तं तर्पणं वाप्यतर्पणं   ।  
हिताशी च मिताशी च जीर्णाशी च तथा भवेत्   ॥०२०।  
ओषधीनां पञ्चविधा तथा भवति कल्पना ।  
रसः कल्कः शृतः शीतः फाण्डश् च मनुजोत्तम   ॥०२१।  
रसश् च पीडको ज्ञेयः कल्क आलोडिताद् भवेत् ।  
क्वथितश् च शृतो ज्ञेयः शीतः पर्युषितो निशां   ॥०२२।  
सद्योभिशृतपूतं यत् तत् फाण्टमभिधीयते ।  
करणानां शतञ्चैव षष्टिश् चैवाधिका स्मृता   ॥०२३।  
यो वेत्ति स ह्य् अजेयः स्थात्सम्बन्धे वाहुशौण्डिकः   ।  
आहारशुद्धिरग्न्यर्थमग्निमूलं बलं नृणां   ॥०२४।  
ससिन्धुत्रिफलाञ्चाद्यात्सुराज्ञि अभिवर्णदां ।  
जाङ्गलञ्च रसं सिन्धुयुक्तं दधि पयः कणां   ॥०२५।  
रसाधिकं समं कुर्यान्नरो वाताधिको ऽपि वा ।  
निदाघे मर्दनं प्रोक्तं शिशिरे च समं बहु ॥०२६।  
वसन्ते मध्यमं ज्ञेयन्निदाघे मर्दनोल्वणं ।  
त्वचन्तु प्रथमं मर्द्यमङ्गञ्च तदनन्तरं ॥०२७।  
स्नायुरुधिरदेहेषु अस्थि भातीव मांसलं ।  
स्कन्धौ बाहू तथैवेह तथा जङ्घे सजानुनी ॥०२८।  
अरिवन्मर्दयेत् प्रज्ञो जत्रु वक्षश् च पूर्ववत् ।  
अङ्गसन्धिषु सर्वेषु निष्पीड्य बहुलं तथा ॥०२९।  
प्रसारयेदङ्गसन्धीन्न च क्षेपेण चाक्रमात् ।  
नीजीर्णे तु श्रमं कुर्यान्न भुक्त्वा पीतवान्नरः   ॥०३०।  
दिनस्य तु चतुर्भाग ऊर्ध्वन्तु प्रहरार्धके ।  
:प् ४१  
    
व्यायामं नैव कर्तव्यं स्नायाच्छीताम्बुना सकृत्   ॥०३१।  
वार्युष्णञ्च श्रमं जह्याद्धृदा श्वासन्न धारयेत्   ।  
व्यायामश् च कफं हन्याद्वातं हन्याच्च मर्दनं   ॥०३२।  
स्नानं पित्ताधिकं हन्यात्तस्यान्ते चातपाः प्रियाः   ।  
आतपक्लेशकर्मादौ क्षेमव्यायामिनो नराः ॥०३३।  
    
\{इत्य् आग्नेये महापुराणे रसादिलक्षणं नामाशीत्यधिकद्विसततमो ऽध्यायः ॥  }
    