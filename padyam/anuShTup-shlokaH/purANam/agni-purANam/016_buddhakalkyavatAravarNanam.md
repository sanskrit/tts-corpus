+++
title = "०१६ बुद्धकल्क्यवतारवर्णनम्"

+++

\{अथ षोडशो ऽध्यायः\}

बुद्धाद्यवतारकथनम्  
अग्निर् उवाच  
वक्ष्ये बुद्धावतारञ्च पठतः शृण्वतोर्थदम्   ।  
पुरा देवासुरे युद्धे दैत्यैर् देवाः पराजिताः ॥००१।  
रक्ष रक्षेति शरणं वदन्तो जग्मुरीश्वरम् ।  
मायमोहस्वरुपोसौ शुद्धोदनसुतो ऽभवत् ॥००२।  
मोहयामास दैत्यांस्तांस्त्याजिता वेदधर्मकम् ।  
ते च बौद्धा बभूवुर्हि तेभ्योन्ये वेदवर्जिताः ॥००३।  
आर्हतः सो ऽभवत् पश्चादार्हतानकरोत् परान् ।  
एवं पाषण्डिनो जाता वेदधर्मादिवर्जिताः ॥००४।  
:प् ३९  
    
नरकार्हं कर्म चक्रुर्ग्रहीष्यन्त्यधमादपि ।  
सर्वे कलियुगान्ते तु भविष्यन्ति च सङ्कराः ॥००५।  
दस्यवः शीलहीनाश् च वेदो वाजसनेयकः ।  
दश पञ्च च शाखा वै प्रमाणेन भविष्यति ॥००६।  
धर्मकञ्चुकसंवीता अधर्मरुचयस् तथा ।  
मानुषान् भक्षयिष्यन्ति म्लेच्छाः पार्थिवरूपिणः   ॥००७।  
कल्की विष्णुयशःपुत्रो याज्ञवल्क्यपुरोहितः ।  
उत्सादयिष्यति म्लेच्छान् गृहीतास्त्रः कृतायुधः   ॥००८।  
स्थापयिष्यति मर्यादां चातुर्वर्ण्ये यथोचिताम् ।  
आश्रमेषु च सर्वेषु प्रजाः सद्धर्मवर्त्मनि ॥००९।  
कल्किरूपं परित्यज्य हरिः स्वर्गं गमिष्यति ।  
ततः कृतयुगान्नाम पुरावत् सम्भविष्यति ॥०१०।  
वर्नाश्रमाश् च धर्मेषु स्वेषु स्थास्यन्ति सत्तम ।  
एवं सर्वेषु कल्पेषु सर्वमन्वन्तरेषु च ॥०११।  
अवतारा असङ्ख्याता अतीतानागतादयः ।  
विष्णोर्दशावताराख्यान् यः पठेत् शृणुयान्नरः   ॥०१२।  
सोवाप्तकामो विमलः सकुलः स्वर्गमाप्नुयात् ।  
धर्माधर्मव्यवस्थानमेवं वै कुरुते हरिः ।०१३।  
अवतीर्णञ्च स गतः सर्गादेः कारणं हरिः   ॥०१३एफ़्।

\{इत्य् आदिमहापुराणे आग्नेये बुद्धकल्क्यवतारवर्णनं नाम षोडशो ऽध्यायः  }
    