+++
title = "३६९ शरीरावयवाः"

+++

\{अथोनसप्तत्यधिकत्रिशततमो ऽध्यायः\}

शरीरावयवाः  
    
अग्निर् उवाच  
श्रोत्रं त्वक् चक्षुषी जिह्वा घ्राणं धीः खुञ्च  
भूतगं ।  
शब्दस्पर्शरूपरमगन्धाः खादिषु तद्गुणाः   ॥००१।  
पायूपस्थौ करौ पादौ वाग्भवेत् कर्मखुन्तथा ।  
उत्सर्गानन्दकादानगतिवागादि कर्म तत् ॥००२।  
पञ्चकर्मेन्द्रियान्यत्र पञ्चबुद्धीन्द्रियाणि च ।  
इन्द्रियार्थाश् च पञ्चैव महाभूता मनो ऽधिपाः   ॥००३।  
आत्माव्यक्तश् चतुर्विंशतत्त्वानि पुरुषः परः   ।  
संयुक्तश् च वियुक्तश् च यथा मत्स्योदके उभे ॥००४।  
अव्यक्तमास्रितानीह रजःसत्त्वतमांसि च ।  
आन्तरः पुरुषो जीवः स परं ब्रह्म कारणं   ॥००५।  
स याति परमं स्थानं यो वेत्ति पुरुषं परं ।  
सप्ताशयाः स्मृता देहे रुधिरस्यैक आशयः ॥००६।  
श्लेष्मणश्चामपित्ताभ्यां पक्वाशयस्तु पञ्चमः   ।  
:प् ३०६  
    
वायुमूत्राशयः सप्तः स्त्रीणां गर्भाशयो ऽष्टमः   ॥००७।  
पित्तात्पक्वाशयो ऽग्नेः स्याद्योनिर्विकशिता द्युतौ ।  
पद्मवद्गर्भाशयः स्यात्तत्र घत्ते सरक्तकं ॥००८।  
शुक्रं स्वशुक्रतश्चाङ्गं कुन्तलान्यत्र कालतः   ।  
न्यस्तं शुक्रमतो योनौ नेति गर्भाशयं मुने ॥००९।  
ऋतावपि च योनिश्चेद्वातपित्तकफावृता ।  
भवेत्तदा विकाशित्वं नैव तस्यां प्रजायते ॥०१०।  
बुक्कात्पुक्कसकप्लीहकृतकोष्ठाङ्गहृद्व्रणाः   ।  
तण्डकश् च महाभाग निबद्धान्याशये मतः   ॥०११।  
रसस्य पच्यमानस्य साराद्भवति देहिनां ।  
प्लीहा यकृच्च धर्मज्ञ रक्तफेणाच्च पुक्कसः   ॥०१२।  
रक्तं पित्तञ्च भवति तथा तण्डकसञ्ज्ञकः ।  
मेदोरक्तप्रसाराच्च वुक्कायाः सम्भवः स्मृतः   ॥०१३।  
रक्तमांसप्रसाराच्च भवन्त्यन्त्राणि देहिनां ।  
सार्धत्रिव्यामसङ्ख्यानि तानि नॄणां विनिर्दिशेत्   ॥०१४।  
त्रिव्यामानि तथा स्त्रीणां प्राहुर्वेदविदो जनः ।  
रक्तवायुसमायोगात् कामेयस्योद्भवः स्मृतः ॥०१५।  
कफप्रसाराद्भवति हृदयं पद्मसन्निभं ।  
अधोमुखं तच्छूषिरं यत्र जीवो व्यवस्थितः ॥०१६।  
चैतन्यानुगता भावःसर्वे तत्र व्यवस्थिताः ।  
तस्य वामे तथा प्लीहा दक्षिणे च तथा यकृत् ॥०१७।  
दक्षिणे च तथा क्लोम पद्मस्यैवं प्रकीर्तितं ।  
श्रोतांसि यानि देहे ऽस्मिन् कफरक्तवहानि च ॥०१८।  
:प् ३०७  
    
तेषां भूतानुमानाच्च भवतीन्द्रियसम्भवः   ।  
नेत्रयोर्मण्डलं शुक्लं कफाद्भवति पैतृकं   ॥०१९।  
कृष्णञ्च मण्डलं वातात्तथा मवति मातृकं   ।  
पित्तात्त्वङ्मण्डलं ज्ञेयं मातापितृसमुद्भवं   ॥०२०।  
मांसासृक्कफजा जिह्वा मेदो ऽसृक्कफमांसजौ   ।  
वृषाणौ दश प्राणस्य ज्ञेयान्यायतनानि तु   ॥०२१।  
मूर्धा हृन्नाभिकण्ठाश् च जिह्वा शुक्रञ्च शोणितं   ।  
गुदं वस्तिश् च गुल्फञ्च कण्डुराः शोडशेरिताः   ॥०२२।  
द्वे करे द्वे च चरणे चतस्रः पृष्ठतो गले ।  
देहे पादादिशीर्षान्ते जालानि चैव षोडश ॥०२३।  
मांसस्नायुशिरास्थिन्यः चत्वारश् च पृथक् पृथक्   ।  
मणिबन्धनगुल्फेषु निबद्धानि परस्परं ॥०२४।  
षट्कूर्चानि स्मृतानीह हस्तयोः पादयोः पृथक्   ।  
ग्रीवायाञ्च तथा मेढ्रे कथितानि मनीषिभिः   ॥०२५।  
पृष्ठवंशस्योपगताश् चतस्रो मांसरज्जवः   ।  
नवत्यश् च तथा पेश्यस्तासां बन्धनकारिकाः ॥०२६।  
सीरण्यश् च तथा सप्त पञ्च मूर्धानमाश्रिताः   ।  
एकैका मेढ्रजिह्वास्ता अस्थि षष्टिशतत्रयं ॥०२७।  
सूक्ष्मैः सह चतुःषष्ठिर्दशना विंशतिर्नखाः   ।  
पाणिपादशलाकाश् च तासां स्थानचतुष्टयं   ॥०२८।  
षष्ट्यङ्गुलीनां द्वे पार्ष्ण्योर्गुल्फेषु च चतुष्टयं   ।  
चत्वार्यरत्न्योरस्थीनि जङ्घयोस्तद्वदेव तु ॥०२९।  
द्वे द्वे जानुकपोलोरुफलकांशसमुद्भवं ।  
:प् ३०८  
    
अक्षस्थानांशकश्रोणिफलके चैवमादिशेत् ॥०३०।  
भगास्तोकं तथा पृष्ठे चत्वारिंशच्च पञ्च च   ।  
ग्रीवायाञ्च तथास्थीनि जत्रुकञ्च तथा हमुः ॥०३१।  
तन्मूलं द्वेललाटाक्षिगण्डनासाङ्घ्य्रवस्थिताः   ।  
पर्शुकास्तालुकैः सार्धमर्वुदैश् च द्विसप्ततिः ॥०३२।  
द्वेशङ्खके कपालानि चत्वार्येव शिरस् तथा ।  
उरः सप्तदशास्थीनि सन्धीनां द्वे शते दश ॥०३३।  
अष्टषष्टिस्तु शाखासु षष्टिश् चैकविवर्जिता   ।  
अन्तरा वै त्र्यशीतिश् च स्नायोर् नवशतानि च ॥०३४।  
त्रिंशाधिके द्वे शते तु अन्तराधौ तु सप्ततिः ।  
ऊर्ध्वगाः षट्शतान्येव शाखास्तु कथितानि तु   ॥०३५।  
पञ्चपेशीशतान्येव[^१] चत्वारिंशत्तथोर्ध्वगाः   ।  
चतुःशतन्तु शाखासु अन्तराधौ च षष्टिका   ॥०३६।  
स्त्रीणाम् चैकाधिका वै स्याद्विंशतिश् चतुरुत्तरा   ।  
स्तनयोर्दश योनौ च त्रयोदश तथाशये ॥०३७।  
गर्भस्य च चतस्रः स्युः शिराणाञ्च शरीरिणां   ।  
त्रिंशच्छतसहस्राणि तथान्यानि नवैव तु ॥०३८।  
षट्पञ्चाशत्सहस्राणि रसन्देहे वहन्ति ताः ।  
केदार इव कुल्याश् च क्लेदलेपादिकञ्च यत् ॥०३९।  
द्वासप्ततिस् तथा कोट्यो व्योम्नामिह महामुने ।  
मज्जाया मेदसश् चैव वसायाश् च तथा द्विज ॥०४०।  
मूत्रस्य चैव पित्तस्य श्लेष्मणः शकृतस् तथा   ।  
    
:न्  
    
[^१]: पञ्चपेशीशतान्यत्रेति ख॥ , ञ॥ च  
:प् ३०९  
    
रक्तस्य सरसस्यात्र क्रमशो ऽञ्जलयो मताः ॥०४१।  
अर्धार्धाभ्यधिकाः सर्वाः पूर्वपूर्वाञ्जलेर्मताः   ।  
अर्धाञ्जलिश् च शुक्रस्य तदर्धञ्च ततौजसः ॥०४२।  
रजसस्तु तथा स्त्रीणाञ्चतस्रः कथिता बुधैः ।  
शरीरं मलदोषादि पिण्डं ज्ञात्वात्मनि त्यजेत्[^१]   ॥०४३।

\{इत्य् आग्नेये महापुराणे शरीरावयवा नामो न सप्तत्यधिकत्रिशततमो ऽध्यायः  }
    