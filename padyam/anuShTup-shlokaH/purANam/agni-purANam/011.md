+++
title = "०११"

+++

\{अथ एकादशो ऽध्यायः\}

श्रीरामावतारवर्णनं  
    
नारद उवाच  
राज्यस्थं राघवं जग्मुर् अगस्त्याद्याः सुपूजिताः   ।  
धन्यस्त्वं विजयी यस्माद् इन्द्रजिद्विनिपातितः ॥००१।  
ब्रह्मात्मजः पुलस्त्योभूत् विश्रवास्तस्य नैकषी ।  
पुष्पोत्कटाभूत् प्रथमा तत्पुत्रोभूद्धनेश्वरः   ॥००२।  
नैकष्यां रावणो जज्ञे विंशद्बाहुर्दशाननः   ।  
    
:न्  
    
[^१]: स्वर्गमार्गेण वै गत इति ख, चिह्नितपुस्तकपाठः  
:प् २६  
    
तपसा ब्रह्मदत्तेन वरेण जितदैवतः ॥००३।  
कुम्भकर्णः सनिद्रो ऽभूद् धर्मिष्ठो ऽभूद्विभीषणः   ।  
स्वसा शूर्पणखा तेषां रावणान्मेघनादकः   ॥००४।  
इन्द्रं जित्वेन्द्रजिच्चाभूद् रावणादधिको बली ।  
हतस्त्वया लक्ष्मणेन देवादेः क्षेममिच्छता ॥००५।  
इत्युक्त्वा ते गता विप्रा अगस्त्याद्या नमस्कृताः ।  
देवप्रार्थितरामोक्तः शत्रुघ्नो लवणार्दनः ॥००६।  
अभूत् पूर्मथुरा काचित् रामोक्तो भरतो ऽवधीत् ।  
कोटित्रयञ्च शैलूष- पुत्राणां निशितैः शरैः   ॥००७।  
शैलूषं दुष्टगन्धर्वं सिन्धुतीरनिवासिनम्   ।  
तक्षञ्च पुष्करं पुत्रं स्थापयित्वाथ देशयोः   ॥००८।  
भरतोगात्सशत्रुघ्नो राघवं पूजयन् स्थितः ।  
रामो दुष्टान्निहत्याजौ शिष्टान् सम्पाल्य मानवः   ॥००९।  
पुत्रौ कुशलवौ जातौ वाल्मीकेराश्रमे वरौ ।  
लोकापवादात्त्यक्तायां ज्ञातौ सुचरितश्रवात् ॥०१०।  
राज्येभिषिच्य ब्रह्माहम् अस्मीति ध्यानतत्परः ।  
दशवर्षसहस्राणि दशवर्षशतानि च ॥०११।  
राज्यं कृत्वा क्रतून् कृत्वा स्वर्गं देवार्चितो ययौ   ।  
सपौरः सानुजः सीता- पुत्रो जनपदान्वितः ॥०१२।  
    
अग्निर् उवाच  
वाल्मीकिर् नारदाच्छ्रुत्वा रामायणमकारयत् ।  
सविस्तरं यदेतच्च शृणुयात्स दिवं व्रजेत् ॥०१३।

\{इत्य् आदिमहापुराणे आग्नेये रामायणे उत्तरकाण्डवर्णनं नाम एकादशो ऽध्यायः  }
:प् २७  
    