+++
title = "२३६ श्रीस्तोत्रं"

+++

\{अथ षट्त्रिंशदधिकद्विशततमो ऽध्यायः\}

श्रीस्तोत्रं  
    
पुष्कर उवाच  
राज्यलक्ष्मीस्थिरत्वाय यथेन्द्रेण पुरा श्रियः ।  
स्तुतिः कृता तथा राजा जयार्थं स्तुतिमाचरेत् ॥००१।  
    
इन्द्र उवाच  
नमस्ये सर्वलोकानां[^१] जननीमब्धिसम्भवां[^२]   ।  
श्रियमुन्निन्द्रपद्माक्षीं विष्णुवक्षःस्थलस्थितां   ॥००२।  
त्वं सिद्धिस्त्वं स्वधा स्वाहा सुधा त्वं लोकपावनि   ।  
सन्धया रात्रिः प्रभा भूतिर्मेधा श्रद्धा सरस्वती   ॥००३।  
यज्ञविद्या महाविद्या गुह्यविद्या च शोभने ।  
आत्मविद्या च देवि त्वं विमुक्तिफलदायिनी ॥००४।  
आन्वीक्षिकी त्रयी वार्ता दण्डनीतिस्त्वमेव च ।  
सौम्या सौम्यैर् जगद्रूपैस्त्वयैतद्देवि पूरितं ॥००५।  
का त्वन्या त्वामृते देवि सर्वयज्ञमयं वपुः ।  
अध्यास्ते देव देवस्य योगिचिन्त्यं गदाभृतः ॥००६।  
त्वया देवि परित्यक्तं सकलं भुवनत्रयं ।  
विनष्टप्रायमभवत् त्वयेदानीं समेधितं ॥००७।  
दाराः पुत्रास् तथागारं सुहृद्धान्यधनादिकं   ।  
भवत्येतन्महाभागे नित्यं त्वद्वीक्षणान् नृणां   ॥००८।  
    
:न्  
    
[^१]: सर्वभूतानामिति घ॥ , ज॥ , ञ॥ च  
    
[^२]: जवनीमम्बुसम्भवामिति ज॥  
:प् ३५७  
    
शरीरारोग्यमैश्वर्यमरिपक्षक्षयः सुखं[^१]   ।  
देवि त्वद्दृष्टिदृष्टानां पुरुषाणां न दुर्लभं   ॥००९।  
त्वमम्बा सर्वभूतानां देवदेवो हरिः पिता ।  
त्वयैतद्वोइष्णुना चाम्ब जगद्व्याप्तं चराचरं   ॥०१०।  
मानं कोषं तथा कोष्ठं मा गृहं मा परिच्छदं   ।  
मा शरीरं कलत्रञ्च त्यजेथाः सर्वपावनि ॥०११।  
मा पुत्रान्मासुहृद्वर्गान्मा पशून्मा विभूषणं   ।  
त्यजेथा मम देवस्य[^२] विष्णोर्वक्षःस्थलालये[^३]   ॥०१२।  
सत्त्वेन सत्यशौचाभ्यां तथा शीलादिभिर्गुणैः   ।  
त्यजन्ते ते नरा सद्यः सन्त्यक्ता ये त्वयामले ॥०१३।  
त्वयावलोकिताः सद्यः शीलाद्यैर् अखिलैर् गुणैः   ।  
कुलैश्वर्यैश् च युज्यन्ते पुरुषा निर्गुणा अपि ॥०१४।  
स श्लाघ्यः स गुणी धन्यः स कुलीनः स बुद्धिमान्   ।  
स शूरः स च विक्रान्तो यस्त्वया देवि वीक्षितः ॥०१५।  
सद्यो वैगुण्यमायान्ति शीलाद्याः सकला गुणाः   ।  
पराङ्मुखी जगद्धात्री यस्य त्वं विष्णुवल्लभे   ॥०१६।  
न ते वर्णयितुं शक्ता गुणान् जिह्वापि वेधसः ।  
प्रसीद देवि पद्माक्षि नास्मांस्त्याक्षीः कदाचन   ॥०१७।  
    
पुष्कर उवाच  
एवं स्तुता ददौ श्रीश् च वरमिन्द्राय चेप्सितं ।  
सुस्थिरत्वं च राज्यस्य सङ्ग्रामविजयादिकं ॥०१८।  
    
:न्  
    
[^१]: क्षयः स्वयमिति ख॥ , ग॥ , घ॥ , झ॥ च । क्षयः शुभमिति  
छ॥  
    
[^२]: देवदेवस्येति ट॥  
    
[^३]: वक्षःस्थलाश्रये इति ख॥ , ग॥ , घ॥ , ञ॥ च  
:प् ३५८  
    
स्वस्तोत्रपाठश्रवणकर्तॄणां भुक्तिमुक्तिदं   ।  
श्रीस्तोत्रं सततं तस्मात् पठेच्च शृणुयान्नरः   ॥०१९।  
    
\{इत्य् अग्नेये महापुराणे श्रीस्तोत्रं नाम षट्त्रिंशदधिकद्विशततमो ऽध्यायः ॥  }
    