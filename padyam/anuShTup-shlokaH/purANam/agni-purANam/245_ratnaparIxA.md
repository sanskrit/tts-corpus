+++
title = "२४५ रत्नपरीक्षा"

+++

\{अथ पञ्चचत्वारिंशदधिकद्विशततमो ऽध्यायः\}

रत्नपरीक्षा  
    
अग्निर् उवाच  
रत्नानां लक्षणं वक्ष्ये रत्नं धार्यमिदं नृपैः   ।  
वज्रं मरकतं रत्नं पद्मरागञ्च मौक्तिकं ॥००१।  
इन्द्रनीलं महानीलं वैदूर्यं गन्धशस्यकं   ।  
चन्द्रकान्तं सूर्यकान्तं स्फटिकं पुलकं तथा   ॥००२।  
:प् ३९०  
    
कर्केतनं पुष्परागं तथा ज्योतीरसं द्विज ।  
स्पटिकं राजपट्टञ्च तथा राजमयं शुभं   ॥००३।  
सौगन्धिकं तथा गञ्जं शङ्खब्रह्ममयं तथा   ।  
गोमेदं रुधिराक्षञ्च तथा भल्लातकं द्विज ॥००४।  
धूलीं मरकतञ्चैव तुथकं सीसमेव च ।  
पीलुं प्रवालकञ्चैव गिरिवज्रं द्विजोत्तम ॥००५।  
भुजङ्गममणिञ्चैव तथा वज्रमणिं शुभं   ।  
टिट्टिभञ्च तथा पिण्डं भ्रामरञ्च तथोत्पलं   ॥००६।  
सुवर्णप्रतिबद्धानि रत्नानि श्रीजयादिके ।  
अन्तःप्रभत्वं वैमल्यं सुसंस्थानत्वमेव च ॥००७।  
सुधार्या नैव धार्यास्तु निष्प्रभा मलिनास् तथा ।  
खण्डाः सशर्करा ये च प्रशस्तं वज्रधरणम्   ॥००८।  
अम्भस्तरति यद्वज्रमभेद्यं विमलं च यत् ।  
षट्कोणं शक्रचापाभं लघु चार्कनिभं शुभम्   ॥००९।  
शुकपक्षनिभः स्निग्धः कान्तिमान्विमलस् तथा   ।  
स्वर्णचूर्णनिभैः सूक्ष्मैर् मरकतश् च विन्दुभिः   ॥०१०।  
स्फटिकजाः पद्मरागाः स्यू रागवन्तो ऽतिनिर्मलाः   ।  
जातवङ्गा भवन्तीह कुरुविन्दसमुद्भवाः ॥०११।  
सौगन्धिकोत्था काषाया मुक्ताफलास्तु शुक्तिजाः   ।  
विमलास्तेभ्य उत्कृष्टा ये च शङ्खोद्भवा मुने   ॥०१२।  
नागदन्तभवाश्चाग्र्याः कुम्भशूकरमत्स्यजाः   ।  
वेणुनागभवाः श्रेष्ठा मौक्तिकं मेघजं वरं   ॥०१३।  
वृत्तत्वं शुक्रता स्वाच्छ्यम्महत्त्वं मौक्तिके गुणाः   ।  
:प् ३९१  
    
इन्द्रनीलं शुभं क्षीरे राजते भ्राजते ऽधिकं[^१]   ॥०१४।  
रञ्जयेत् स्वप्रभावेण तममूल्यं विनिर्दिशेत् ।  
नीलरक्तन्तु वैदूर्यं श्रेष्ठं हारादिकं भजेत्[^२]   ॥०१५।  
    
\{इत्य् आग्नेये महापुराणे रत्नपरीक्षा नाम पञ्चचत्वारिंशदधिकद्विशततमो ऽध्यायः ॥  }
    