+++
title = "०१०"

+++

\{अथ दशमो ऽध्यायः\}

श्रीरामावतारवर्णनं

नाराद उवाच  
रामोक्तश्चाङ्गदो गत्वा रावणं प्राह जानकी ।  
दीयतां राघवायाशु अन्यथा त्वं मरिष्यसि ॥००१।  
रावणो हन्तुमुद्युक्तः सङ्ग्रामोद्धतराक्षसः   ।  
रामायाह दशग्रीवो युद्धमेकं तु मन्यते ॥००२।  
रामो युद्धाय तच् छ्रुत्वा लङ्कां सकपिराययौ ।  
वानरो हनूमान् मैन्दो द्विविदो जाम्बवान्नलः ॥००३।  
नीलस्तारोङ्गदो धूम्रः सुषेणः केशरी गयः   ।  
:प् २३  
    
पनसो विनतो रम्भः शरभः क्रथनो बली ॥००४।  
गवाक्षो दधिवक्त्रश् च गवयो गन्धमादनः ।  
एते चान्ये च सुग्रीव एतैर् युक्तो ह्य् असङ्ख्यकैः ॥००५।  
रक्षसां वानराणाञ्च युद्धं सङ्कुलमाबभौ   ।  
राक्षसा वानरान् जघ्नुः शरशक्तिगदादिभिः   ॥००६।  
वानरा राक्षसाञ् जघ्नुर् नखदन्तशिलादिभिः ।  
हस्त्यश्वरथपादातं राक्षसानां बलं हतं   ॥००७।  
हनूमान् गिरिशृङ्गेण धूम्राक्षमबधीद्रिपुम्   ।  
अकम्पनं प्रहस्तञ्च युध्यन्तं नील आबधीत् ॥००८।  
इन्द्रजिच्च्छरबन्धाच्च विमुक्तौ रामलक्ष्मणौ ।  
तार्क्षसन्दर्शनाद्वाणैर् जघ्नतू राक्षसं बलम्   ॥००९।  
रामः शरैर् जर्जरितं रावणञ्चाकरोद्रणे ।  
रावनः कुम्भकर्णञ्च बोधयामास दुःखितः   ॥०१०।  
कुम्भकर्णः प्रबुद्धो ऽथ पीत्वा घटसहस्रकम्   ।  
मद्यस्य महिषादीनां भक्षयित्वाह रावणम्   ॥०११।  
सीताया हरणं पापं कृतन्त्वं हि गुरुर्यतः   ।  
अतो गच्छामि युद्धाय रामं हन्मि सवानरम् ॥०१२।  
इत्युक्त्वा वानरान् सर्वान् कुम्भकर्णो ममर्द ह ।  
गृहीतस्तेन सुग्रीवः कर्णनासं चकर्त सः ॥०१३।  
कर्णनासाविहीनो ऽसौ भक्षयामास वानरान् ।  
रामो ऽथ कुम्भकर्णस्य बाहू चिच्छेद शायकैः ॥०१४।  
ततः पादौ ततश्छित्वा शिरो भूमौ व्यपातयत् ।  
अथ कुम्भो निकुम्भश् च मकराक्षश् च राक्षसः   ॥०१५।  
महोदरो महापार्श्वो मत्त उन्मत्तराक्षसः ।  
प्रघसो भासकर्णश् च विरूपाक्षश् च संयुगे ॥०१६।  
देवान्तको नरान्तश् च त्रिशिराश्चातिकायकः ।  
:प् २४  
    
रामेण लक्ष्मणेनैते वानरैः सविभीषणैः   ॥०१७।  
युध्यमानास्तया ह्य् अन्ये राक्षसा भुवि पातिताः ।  
इन्द्रजिन्मायया युध्यन् रामादीन् सम्बबन्ध ह ॥०१८।  
वरदत्तैर् नागबाणैः[^१] ओषध्या तौ विशल्यकौ ।  
विशल्ययाब्रणौ कृत्वा मारुत्यानीतपर्वते ॥०१९।  
हनूमान् धारयामास तत्रागं यत्र संस्थितः ।  
निकुम्भिलायां होमादि कुर्वन्तं तं हि लक्ष्मणः   ॥०२०।  
शरैर् इन्द्रजितं वीरं युद्धे तं तु व्यशातयत् ।  
रावणः शोकसन्तप्तः सीतां हन्तुं समुद्यतः   ॥०२१।  
अविन्ध्यवारितो[^२] राजा रथस्थः सबलो ययौ ।  
इन्द्रोक्तो मातली रामं रथस्थं प्रचकार तम् ॥०२२।  
रामरावणयोर्युद्धं रामरावणयोरिव ।  
रावणो वानरान् हन्ति मारुत्याद्याश् च रावणम् ॥०२३।  
रामः शस्त्रैस्तमस्त्रैश् च ववर्ध जलदो यथा ।  
तस्य ध्वजं स चिच्छेद रथमश्वांश् च सारथिम् ॥०२४।  
धनुर्बाहूञ्छिरांस्येव उत्तिष्ठन्ति शिरांसि हि ।  
पैतामहेन हृदयं भित्वा रामेण रावणः ॥०२५।  
भूतले पातितः सर्वै राक्षसै रुरुदुः स्त्रियः ।  
आश्वास्य तञ्च संस्कृत्य रामाज्ञप्तो विभीषणः   ॥०२६।  
हनूमतानयद्रामः सीतां शुद्धां गृहीतवान्   ।  
रामो वह्नौ प्रविष्टान्तां शुद्धामिन्द्रादिभिः स्तुतः   ॥०२७।  
ब्रह्मणा दशरथेन त्वं विष्णू राक्षसमर्दनः   ।  
इन्द्रोर्चितो ऽमृतवृष्ट्या जीवयामास वानरान् ॥०२८।  
    
:न्  
    
[^१]: नागपशैर् इति ख, चिह्नितपुस्तकपाठः  
    
[^२]: सुहृन्निवारित इति ख, चिह्नितपुस्तकपाठः  
:प् २५  
    
रामेण पूजिता जग्मुर् युद्धं दृष्ट्वा दिवञ्च ते   ।  
रामो विभीषणायादाल् लङ्कामभ्यर्च्य वानरान्   ॥०२९।  
ससीतः पुष्पके स्थित्वा गतमार्गेण वै गतः[^१]   ।  
दर्शयन् वनदुर्गाणि सीतायै हृष्टमानसः   ॥०३०।  
भरद्वाजं नमस्कृत्य नन्दिग्रामं समागतः ।  
भरतेन नतश्चागाद् अयोध्यान्तत्र संस्थितः ॥०३१।  
वसिष्ठादीन्नमस्कृत्य कौशल्याञ्चैव केकयीम्   ।  
सुमित्रां प्राप्तराज्यो ऽथ द्विजादीन् सो ऽभ्यपूजयत् ॥०३२।  
वासुदेवं स्वमात्मानम् अश्वमेधैर् अथायजत् ।  
सर्वदानानि स ददौ पालयामास सः प्रजाः ॥०३३।  
पुत्रवद्धर्मकामादीन् दुष्टनिग्रहणे रतः ।  
सर्वधर्मपरो लोकः सर्वशस्या च मेदिनी ।०३४।  
नाकालमरणञ्चासीद् रामे राज्यं प्रशासति ॥०३४एफ़्।

\{इत्य् आदिमहापुराणे आग्नेये रामायणे युद्धकाण्डवर्णनं नाम दशमो ऽध्यायः  }
    