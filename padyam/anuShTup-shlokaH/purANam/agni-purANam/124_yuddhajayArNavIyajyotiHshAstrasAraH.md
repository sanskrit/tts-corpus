+++
title = "१२४ युद्धजयार्णवीयज्योतिःशास्त्रसारः"

+++

\{अथ चतुर्विंशत्यधिकशततमो ऽध्यायः\}

युद्धजयार्णवीयज्योतिःशास्त्रसारः  
अग्निर् उवाच  
ज्योतिःशास्त्रादिसारञ्च वक्ष्ये युद्धजयार्णवे ।  
विना मन्त्रोषधाद्यञ्च यथ्योमामीश्वरो ऽब्रवीत्[^१]   ॥००१।  
    
देव्युवाच  
देवैर् जिता दानवाश् च[^२] येनोपायेन तद्वद ।  
शुभाशुभविवेकाद्यं ज्ञानं युद्धजयार्णवं   ॥००२।  
    
ईश्वर उवाच  
मूलदेवेच्चया जाता शक्तिः पञ्चादशाक्षरा ।  
चराचरं ततो जातं यामाराध्याखिलार्थवित्[^३] ॥००३।  
मन्त्रपीठं प्रवक्ष्यामि पञ्चमन्त्रसमुद्भवं   ।  
ते मन्त्राः सर्वमन्त्राणां जीविते मरणे स्थिताः   ॥००४।  
ऋग्यजुःसामाथर्वाख्यदेवमन्त्राः क्रमेण ते   ।  
सद्योजातादयो मन्त्रा ब्रह्मा विष्णुश् च रुद्रकः   ॥००५।  
ईशः सप्तशिखा देवाः शक्राद्याः पञ्च च स्वराः   ।  
अ+इ+उ+ए+ओ कलाश् च मूलं ब्रह्मेति कीर्तितं ॥००६।  
काष्ठमध्ये तथा वह्निरप्रवृद्धो न दृश्यते   ।  
विद्यमाना तथा देहे शिवशक्तिर्न दृश्यते ॥००७।  
आदौ शक्तिः समुत्पन्ना ओङ्कारस्वरभूषिता ।  
ततो विन्दुर्महादेवि एकारेण व्यवस्थितः ॥००८।  
    
:न्  
    
[^१]: ईश्वरो ऽवदत् इति घ॥  
    
[^२]: दानवाद्या इति ज॥  
    
[^३]: यामाराध्याखिलात्मविदिति ख॥ , ग॥ च  
:प् ४६  
    
जातो नाद उकारस्तु नदते हृदि संस्थितः ।  
अर्धचन्द्र इकारस्तु मोक्षमार्गस्य बोधकः ॥००९।  
अकारो व्यक्त उत्पन्नो भोगमोक्षप्रदः परः[^१] ।  
अकार ऐश्वरे भूमिर्निवृत्तिश् च कला स्मृता ॥०१०।  
गन्धोनवीजः प्राणाख्य इडाशक्तिः स्थिरा स्मृता   ।  
इकारश् च प्रतिष्ठाख्यो रसो पालश् च पिङ्गला ॥०११।  
क्रूरा शक्तिरीवीजः स्याद्धरवीजो ऽग्निरूपवान् ।  
विद्या समाना गान्धारी शक्तिश् च दहनी स्मृता   ॥०१२।  
प्रशान्तिर्वार्युपस्पृशो यश्चोदानश् चला क्रिया ।  
ओङ्कारः शान्त्यतीताख्यः खशब्दयूथपाणिनः   ॥०१३।  
पञ्च वर्गाः स्वरा जाताः कुजज्ञगुरुभार्गवाः   ।  
शनिः क्रमादकाराद्याः ककाराद्यास्त्वधः स्थिताः   ॥०१४।  
एतन्मूलमतः सर्वं ज्ञायते सचराचरं ।  
विद्यापीठं प्रवक्ष्यामि प्रणवः शिव ईरितः   ॥०१५।  
उमा सोमः स्वयं शक्तिर्वामा ज्येष्ठा च रौद्रापि   ।  
ब्रह्मा विष्णुः क्रमाद्रुद्रो गुणाः सर्गादयस्त्रयः   ॥०१६।  
रत्ननाडीत्रयञ्चैव[^२] स्थूलः सूक्ष्मः परो ऽपरः   ।  
चिन्तयेच्छ्वेतवर्णन्तं मुञ्चमानं परामृतं   ॥०१७।  
प्लव्यमानं यथात्मानं चिन्तयेत्तं दिवानिशं   ।  
अजरत्वं भवेद्देवि शिवत्वमुपगच्छति[^३] ॥०१८।  
    
:न्  
    
[^१]: भोगमोक्षप्रदः शुभ इति ज॥  
    
[^२]: बहुनाडीत्रयञ्चैवेति क॥ , ङ॥ च  
    
[^३]: शिवत्वमधिगच्छतीति ज॥  
:प् ४७  
    
अङ्गुष्ठादौ न्यसेदङ्गान्नेत्रं मध्ये ऽथ देहके   ।  
मृत्युञयं ततः प्रार्च्य रणादौ विजयी भवेत्   ॥०१९।  
शून्यो निरालयः शब्दः स्पर्शं तिर्यङ्नतं स्पृशेत्   ।  
रूपस्योर्ध्वगतिः प्रोक्ता जलस्याधः समाश्रिता   ॥०२०।  
सर्वस्थानविनिर्मुक्तो गन्धो मध्ये च मूलकं ।  
नाभिमूले[^१] स्थितं कन्दं शिवरूपन्तु मण्डितं   ॥०२१।  
शक्तिव्यूहेन सोमो ऽर्को हरिस्तत्र व्यवस्थितः ।  
दशवायुसमोपेतं पञ्चतन्मात्रमण्डितं ॥०२२।  
कालानलसमाकारं प्रस्फुरन्तं शिवात्मकं ।  
तज्जीवं जीवलोकस्य[^२] स्थावरस्य चरस्य च ॥०२३।  
तस्मिन्नष्टे[^३] मृतं मन्ये मन्त्रपीठे ऽनिलात्मकं  ॥२४॥  
    
\{इत्य् आग्नेये महापुराणे युद्धजयार्णवे ज्योतिःशास्त्रसारो नाम चतुर्विंशत्यधिकशततमो ऽध्यायः ॥  }
    