+++
title = "२५७ वाक्पारुष्यादिप्रकरणं"

+++

\{अथ सप्तपञ्चाशदधिकद्विशततमो ऽध्यायः\}

वाक्पारुष्यादिप्रकरणम्  
    
अग्निर् उवाच  
सत्यासत्यान्यथा स्तोत्रैर् न्यूनाङ्गेन्द्रियरोगिणां ।  
क्षेपं करोति चेद्दण्ड्यः पणानर्धत्रयोदश   ॥००१।  
अभिगन्तास्मि भगिनीम्मातरं वा तवेति च ।  
शपन्तं दापयेद्राजा पञ्चविंशतिकं दमं   ॥००२।  
अर्धो ऽधमेषु द्विगुणः परस्त्रीषूत्तमेषु च   ।  
दण्डप्रणयनं कार्यं वर्णजात्युत्तराधरैः   ॥००३।  
प्रातिलोम्यापवादेषु द्विगुणत्रिगुणा दमाः ।  
वर्णानामानुलोम्येन तस्मादेवार्धहानितः ॥००४।  
वाहुग्रीवानेत्रसक्थिविनाशे वाचिके दमः ।  
शत्यस्ततो ऽर्धिकः पादनासाकर्णिकरादिषु ॥००५।  
अशक्तस्तु वदन्नेवन्दण्डनीयः पणान् दश ।  
तथा शक्तः प्रतिभुवं दद्यात् क्षेमाय तस्य तु[^१]   ॥००६।  
पतनीयकृते क्षेपे दण्डी मध्यमसाहसः ।  
उपपातकयुक्ते तु दाप्यः प्रथमसाहसं ॥००७।  
त्रैविद्यनृपदेवानां क्षेप उत्तमसाहसः ।  
    
:न्  
    
[^१]: दद्यादित्यत्र दाप्य इति पाठो भवितुं युक्तः  
:प् ४३०  
    
मध्यमो ज्ञातिपूगानां प्रथमो ग्रामदेशयोः   ॥००८।  
असाक्षिकहते चिह्नैर् युक्तिभिन्नागमेन च ।  
द्रष्टव्यो व्यवहारस्तु कूटचिह्नकृताद्भयात् ॥००९।  
भस्मपङ्करजःस्पर्शे दण्डो दशपणः स्मृतः   ।  
अमेध्यपार्ष्णिनिष्ठ्यूतस्पर्शने द्विगुणः स्मृतः   ॥०१०।  
समेष्वेवं परस्त्रीषु द्विगुणस्तूत्तमेषु च ।  
हीनेष्वर्धं दमो मोहमदादिभिरदण्डनम् ॥०११।  
विप्रपीडाकरं च्छेद्यमङ्गमब्राह्मणस्य तु ।  
उद्गूर्णे प्रथमो दण्डः संस्पर्शे तु तदर्धिकः   ॥०१२।  
उद्गूर्णे हस्तपादे तु दशविंशतिकौ दमौ ।  
परस्परन्तु सर्वेषां शास्त्रे मध्यमसाहसः ॥०१३।  
पादकेशांशुककरोल्लुञ्चनेषु पणान् दश ।  
पीडाकर्षां शुकावेष्टपादाध्यासे शतन्दमः   ॥०१४।  
शोणितेन विना दुःस्वङ्कुर्वन् काष्ठादिभिर्नरः   ।  
द्वात्रिंशतं पणान्[^१] दाप्यो द्विगुणं दर्शने ऽसृजः   ॥०१५।  
करपाददतो भङ्गे च्छेदने कर्णनासयोः ।  
मध्यो दण्डो व्रणोद्भेदे मृतकल्पहते तथा ॥०१६।  
चेष्टाभोजनवाग्रोधे नेत्रादिप्रतिभेदने ।  
कन्धराबाहुसक्थ्याञ्च भङ्गे मध्यमसाहसः   ॥०१७।  
एकं घ्नतां बहूनाञ्च यथोक्ताद्द्विगुणा दमाः   ।  
कलहापहृतं देयं दण्डस्तु द्विगुणः स्मृतः   ॥०१८।  
दुःखमुत्पादयेद्यस्तु स समुत्थानजं व्ययम् ।  
    
:न्  
    
[^१]: द्वाविंशतिपणामिति ख॥  
:प् ४३१  
    
दाप्यो दण्डञ्च यो यस्मिन् कलहे समुदाहृतः ॥०१९।  
तरिकः स्थलजं शुल्कं गृह्नन् दण्ड्यः पणान्दश   ।  
ब्राह्मणप्रातिवेश्यानामेतदेवानिमन्त्रणे ॥०२०।  
अभिघाते तथा भेदे च्छेदे बुद्ध्यावपातने ।  
पणान्दाप्यः पञ्चदशविंशतिं तत्त्रयन्तथा   ॥०२१।  
दुःस्वोत्पादिगृहे द्रव्यं क्षिपन् प्राणहरं तथा   ।  
षाडशाद्यं पणात् दाप्यो द्वितीयो मध्यमन्दमम्   ॥०२२।  
दुःखे च शोणितोत्पादे शाखाङ्गच्छेदने तथा   ।  
दण्डः क्षुद्रपशूनां स्याद्द्विपणप्रभृतिः क्रमात्   ॥०२३।  
लिङ्गस्य च्छेदने मृत्तौ मध्यमो मूल्यमेव च ।  
महापशूनामेतेषु स्थानेषु द्विगुणा दमाः   ॥०२४।  
प्ररोहिशाखिनां शाखास्कन्धसर्वविदारणे ।  
उपजीव्यद्रुमाणान्तु विंशतेर्द्विगुणा दमाः[^१]   ॥०२५।  
यः साहसङ्कारयति स दाप्यो द्विगुणन्दमम् ।  
यस्त्वेवमुक्त्वाहं दाता कारयेत् स चतुर्गुणम् ॥०२६।  
आर्याक्रोशातिक्रमकृद्भ्रातृजायाप्रहारदः ।  
सन्दिष्टस्याप्रदाता च समुद्रगृहभेदकः ॥०२७।  
सामन्तकुलिकादीनामपकारस्य कारकः ।  
पञ्चाशत्पणिको दण्ड एषामिति विनिश् चयः ॥०२८।  
स्वच्छन्दविधवागामी विक्रुष्टे नाभिधावकः   ।  
अकारणे च विक्रोष्टा चण्डालश्चोत्तमान् स्पृशन्   ॥०२९।  
शूद्रः प्रव्रजितानाञ्च दैवे पैत्र्ये च भोजकः ।  
    
:न्  
    
[^१]: प्ररोहिशाखिनामित्यादिर्विंशतेर्द्विगुणा दमा इत्य् अन्तः  
पाठः ख॥ पुस्तके नास्ति  
:प् ४३२  
    
अयुक्तं शपथं कुर्वन्नयोग्यो योग्यकर्मकृत् ॥०३०।  
वृषक्षुद्रपशूनाञ्च पूंस्त्वस्य प्रतिघातकृत्   ।  
साधारणस्यापलोपी दासीगर्भविनाशकृत् ॥०३१।  
पितापुत्रस्वसृभ्रातृदम्पत्याचार्यशिष्यकाः   ।  
एषामपतितान्योन्यत्यागी च शतदण्डभाक् ॥०३२।  
वसानस्त्रीन् पणान् दण्ड्यो नेजकस्तु परांशुकम्   ।  
विक्रयावक्रयाधानयाचितेषु पणान् दश ॥०३३।  
तुलाशासनमानानां कूटकृन्नाणकस्य च ।  
एभिश् च व्यवहर्ता यः स दाप्यो दण्डमुत्तमम् ॥०३४।  
अकूटं कूटकं ब्रूते कूटं यश्चाप्यकूटकम्   ।  
स नाणकपरीक्षी तु दाप्यः प्रथमसाहसम् ॥०३५।  
भिषङ्मिथ्याचरन् दाप्यस्तिर्यक्षु प्रथमं दमम्   ।  
मानुषे मध्यमं राजमानुषेषूत्तमन्तथा   ॥०३६।  
अबध्यं यश् च बध्नाति बध्यं यश् च प्रमुञ्चति ।  
अप्राप्तव्यवहारञ्च स दाप्यो दममुत्तमम् ॥०३७।  
मानेन तुलया वापि यो ऽंशमष्टमकं हरेत् ।  
द्वाविंशतिपणान् दाप्यो वृद्धौ हानौ च कल्पितम्   ॥०३८।  
भेषजस्नेहलवणगन्धान्यगुडादिषु ।  
पण्येषु प्रक्षिपन् हीनं पणान्दाप्यस्तु षोडश   ॥०३९।  
सम्भूय कुर्वतामर्घं सबाधं कारुशिल्पिनां   ।  
अर्थस्य ह्रासः वृद्धिं वा सहस्रो दण्ड उच्यते   ॥०४०।  
राजानि स्थाप्यते यो ऽर्थः प्रत्यहं तेन विक्रयः ।  
क्रयो वा निस्रवस्तस्माद्बणिजां लाभकृत् स्मृतः   ॥०४१।  
:प् ४३३  
    
स्वदेशपण्ये तु शतं बणिज् गृह्णीत पञ्चकं   ।  
दशकं पारदेश्ये तु यः सद्यः क्रयविक्रयौ ॥०४२।  
पण्यस्योपरि संस्थाप्य व्ययं पण्यसमुद्भवं ।  
अर्थो ऽनुग्रहकृत् कार्यः क्रेतुर्विक्रेतुरेव च ॥०४३।  
गृहीतमूल्यं यः पण्यं क्रेतुर्नैव प्रयच्छति   ।  
सोदयन्तस्य दाप्यो ऽसौ दिग्लाभं वा दिगागते ॥०४४।  
विक्रीतमपि विक्रेयं पूर्वे क्रेतर्यगृह्णति ।  
हानिश्चेत् क्रेतृदोषेण क्रेतुरेव हि सा भवेत् ॥०४५।  
राजदैवोपघातेन पण्ये दोषमुपागते ।  
हानिर्विक्रेतुरेवासौ याचितस्याप्रयच्छतः ॥०४६।  
अन्यहस्ते च विक्रीतं दुष्टं वा दुष्टवद्यदि ।  
विक्रीनीते दमस्तत्र तन्मूल्यादद्विगुणो भवेत् ॥०४७।  
क्षयं वृद्धिञ्च बणिजा पण्यानामविजानता   ।  
क्रीत्वा नानुशयः कार्यः कुर्वन् षड् भागदण्डभाक्   ॥०४८।  
समवायेन बणिजां लाभार्थं कर्म कुर्वतां   ।  
लभालाभौ यथा द्रव्यं यथा वा संविदा कृतौ   ॥०४९।  
प्रतिषिद्धमनादिष्टं प्रमादाद्यच्च नाशितं   ।  
स तद्दयाद्विप्रवाच्च रक्षिताद्दशमांशभाक् ॥०५०।  
अर्थप्रेक्षपणाद्विंशं भागं शुल्कं नृपा हरेत्   ।  
व्यासिद्धं राजयोग्यञ्च विक्रीतं राजगामि तत् ॥०५१।  
मिथ्या वदन् परीमाणं शुल्कस्थानादपक्रमन् ।  
दाप्यस्त्वष्टगुणं यश् च सव्याजक्रयविक्रयौ ॥०५२।  
देशन्तरगते प्रेते द्रव्यं दायादबान्धवाः ।  
:प् ४३४  
    
ज्ञातयो वा हरेयुस्तदागतास्तैर् विना नृपः ॥०५३।  
जिह्मं त्यजेयुर्निर्लोभमशक्तो ऽन्येन कारयेत् ।  
अनेन विधिराख्यात ऋत्विक्कर्षकर्मिणां ॥०५४।  
ग्राहकैर् गृह्यते चौरो लोप्त्रेणाथ पदेन वा ।  
पूर्वकर्मापराधी वा तथैवाशुद्धवासकः ॥०५५।  
अन्ये ऽपि शङ्कया ग्राह्या जातिनामादिनिह्नवैः ।  
द्यूतस्त्रीपानशक्ताश् च शुष्कभिन्नमुखस्वराः   ॥०५६।  
परद्रव्यगृहाणाञ्च पृच्छका गूढचारिणः   ।  
निराया व्ययवन्तश् च विनष्ट द्रव्यविक्रयाः ॥०५७।  
गृहीतः शङ्कया चौर्येनात्मानञ्चेद्विशोधयेत्   ।  
दापयित्वा हृतं द्रव्यं चौरदण्डेन दण्डयेत्   ॥०५८।  
चौरं प्रदाप्यापहृतं घातयेद्विविधैर् बुधैः   ।  
सचिह्नं ब्राह्मणं कृत्वा स्वराष्ट्राद्विप्रवासयेत्   ॥०५९।  
घातिते ऽपहृते दोषो ग्रामभर्तुरनिर्गते ।  
स्वसीम्नि दद्याद्ग्रामस्तु पदं वा यत्र गच्छति ॥०६०।  
पञ्चग्रामी वहिः क्रोशाद्दशग्राम्य।अथ वा पुनः   ।  
वन्दिग्राहांस् तथा वाजिकुञ्जराणाञ्च हारिणः   ॥०६१।  
प्रसह्य घातिनश् चैव शूलमारोपयेन्नरान् ।  
उत्क्षेपकग्रन्थिभेदौ करसन्दंशहीनकौ ॥०६२।  
कार्यौ द्वितीयापराधे करपादैकहीनकौ ।  
भक्तावकाशाग्न्युदकमन्त्रापकरणव्ययान् ॥०६३।  
दत्त्वा चौरस्य हन्तुर्वा जानतो दम उत्तमः ।  
शस्त्रावपाते गर्भस्य पातने चोत्तमो दमः ॥०६४।  
:प् ४३५  
उत्तमो वाधमो वापि पुरुषस्त्रीप्रमापणे ।  
शिलां बद्ध्वा क्षिपेदप्सु नरघ्नीं विषदां स्त्रियं   ॥०६५।  
विषाग्निदां निजगुरुनिजापत्यप्रमापणीं ।  
विकर्णकरनासौष्ठीं कृत्वा गोभिः प्रमापयेत्   ॥०६६।  
क्षेत्रवेश्मवनग्रामविवीतखलदाहकाः ।  
राजपत्न्य् अभिगामी च दग्धव्यास्तु कटाग्निना ॥०६७।  
पुमान् सङ्ग्रहणे ग्राह्यः केशाकेशिपरस्त्रियाः   ।  
स्वजातावुत्तमो दण्ड आनुलोम्ये तु मध्यमः ॥०६८।  
प्रातिलोम्ये बधः पुंसां नार्याः कर्णावकर्तनम्   ।  
नीवीस्तनप्रावरणनाभिकेशावमर्दनम् ॥०६९।  
अदेशकालसम्भाषं सहावस्थानमेव च ।  
स्त्री निषेधे शतं दद्याद् द्विशतन्तु दमं पुमान्   ॥०७०।  
प्रतिषेधे तयोर्दण्डो यथा सङ्ग्रहणे तथा ।  
पशून् गच्छंश्छतं दाप्यो हीनां स्त्रीं गाश् च मध्यमम्   ॥०७१।  
अवरुद्धासु दासीषु भुजिष्यासु तथैव च ।  
गम्यास्वपि पुमान्दाप्यः पञ्चाशत् पणिकन्दमम्   ॥०७२।  
प्रसह्य दास्यभिगमे दण्डो दशपणः स्मृतः   ।  
कुबन्धेनाङ्क्य गमयेदन्त्याप्रव्रजितागमे ॥०७३।  
न्यूनं वाप्यधिकं वापि लिखेद्यो राजशासनम् ।  
पारदारिकचौरं वा मुञ्चतो दण्ड उत्तमः ॥०७४।  
अभक्षैर् दूषयन् विप्रं दण्ड उत्तमसाहसम् ।  
कूटस्वर्णव्यवहारी विमांसस्य च विक्रयी ॥०७५।  
अङ्गहीनश् च कर्तव्यो दाप्यश्चोत्तमसाहसं ।  
:प् ४३६  
    
शक्तो ह्य् अमोक्षयन् स्वामी दंष्ट्रिणः शृङ्गिणस् तथा   ॥०७६।  
प्रथमं साहसं दद्याद्विक्रुष्टे द्विगुणं तथा   ।  
अचौरञ्चौरे ऽभिवदन् दाप्यः पञ्चशतं दमं   ॥०७७।  
राज्ञो ऽनिष्टप्रवक्तारं तस्यैवाक्रोशकं तथा   ।  
मृताङ्गलग्नविक्रेतुर्गुरोस्ताडयितुस् तथा ॥०७८।  
तन्मन्त्रस्य च भेत्तारं छित्त्वा जिह्वां प्रवासयेत् ।  
राजयानासनारोढुर्दण्डो मध्यमसाहसः ॥०७९।  
द्विनेत्रभेदिनो राजद्विष्टादेशकृतस् तथा ।  
विप्रत्वेन च शूद्रस्य जीवतो ऽष्टशतो दमः ॥०८०।  
यो मन्येताजितो ऽस्मीति न्यायेनाभिपराजितः ।  
तमायान्तं पुनर्जित्वा दण्डयेद्द्विगुणं दमं   ॥०८१।  
राज्ञान्यायेन यो दण्डो गृहीतो वरुणायतं ।  
विवेद्य दद्याद्विप्रेभ्यः स्वयं त्रिंशद्गुणीकृतं   ॥०८२।  
धर्मश्चार्थश् च कीर्तिञ्च लोकपङ्क्तिरुपग्रहः ।  
प्रजाभ्यो बहुमानञ्च स्वर्गस्थानञ्च शाश्वतम् ॥०८३।  
पश्यतो व्यवहारांश् च गुणाः स्युः सप्त भूपतेः  ॥८४॥  
    
\{इत्य् आग्नेये महापुराणे वाक्पारुष्यादिप्रकरणं नाम सप्तपञ्चाशदधिकद्विशतत्मो ऽध्यायः ॥  }
:प् ४३७  
    