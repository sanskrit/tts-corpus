+++
title = "३४१ अभिनयादिनिरूपणं"

+++

\{अथैकचत्वारिंशदधिकत्रिशततमो ऽध्यायः\}

अभिनयादिनिरूपणं  
    
अग्निर् उवाच  
आभिमुख्यन्नयन्नर्थान्विज्ञेयो ऽभिनयो बुधैः ।  
चतुर्धा सम्भवः सत्त्ववागङ्गाहरणाश्रयः   ॥००१।  
स्तम्भादिः सात्त्विको वागारम्भो वाचिक आङ्गिकः   ।  
शरीरारम्भ आहार्यो बुद्ध्यारम्भप्रवृत्तयः   ॥००२।  
रसादिविनियोगो ऽथ कथ्यते ह्य् अभिमानतः ।  
तमन्तरेण सर्वे षामपार्थैव स्वतन्त्रता ॥००३।  
सम्भोगो विप्रलम्भश् च शृङ्गारो द्विविधः स्मृतः   ।  
:प् २१४  
    
प्रच्छन्नश् च प्रकाशश् च तावपि द्विविधौ पुनः ॥००४।  
विप्रलम्भाभिधानो यः शृङ्गारः स चतुर्विधः   ।  
पूर्वानुरागानाख्यः प्रवामकरुणात्मकः   ॥००५।  
एतेभ्यो ऽन्यतरं जायमानमम्भोगलक्षणम् ।  
विवर्तते चतुर्धैव न च प्रागतिवर्तते ॥००६।  
स्त्रीपुंसयोस्तदुदयस्तस्य निर्विर्तिका रतिः ।  
निखिलाः सात्त्विकास्तत्र वैवर्ण्यप्रलयौ विना ॥००७।  
धर्मार्थकाममोक्षैश् च शृङ्गार उपचीयते   ।  
आलम्वनविशेषैश् च तद्विशेषैर् निरन्तरः ॥००८।  
शृङ्गारं द्विविधं विद्याद्वाङ्नेपथ्यक्रियात्मकम्   ।  
हासश् च तुर्विधो ऽलक्ष्यदन्तः स्मित इतीरितः ॥००९।  
किञ्चिल्लक्षितदन्ताग्रं हसितं फुल्ललोचनम् ।  
विहसितं सस्वनं स्याज्जिह्मोपहसितन्तु तत् ॥०१०।  
सशब्दं पापहसितमशब्दमतिहासितं ।  
यश्चासौ करुणो नाम स रसस्त्रिविधो भवेत् ॥०११।  
धर्मोपघातजश्चित्तविलासजनितस् तथा ।  
शोकः शोकाद्भवेत् स्थायी कः स्थायी पूर्वजो मतः   ॥०१२।  
अङ्गनेपथ्यवाक्यैश् च रौद्रो ऽपि त्रिविधो रसः ।  
तस्य निर्वर्तकः क्रोधः स्वेदो रोमाञ्चवपथुः ॥०१३।  
दानवीरो धर्मवीरो युद्धवीर इति त्रयम् ।  
वीरस्तस्य च निष्पत्तिहेतुरुत्साह इष्यते ॥०१४।  
आरम्भेषु भवेद्यत्र वीरमेवानुवर्तते ।  
:प् २१५  
    
भयानको नाम रसस्तस्य निर्वर्तकं भयं ॥०१५।  
उद्वेजनः क्षोभणश् च वीभत्सो द्विविधः स्मृतः   ।  
उद्वेजनः स्यात् प्लुत्याद्यैः क्षोभणो रुधिरादिभिः   ॥०१६।  
जगुप्सारम्भिका तस्य सात्त्विकांशो निवर्तते ।  
काव्यशोभाकरान् धर्मानलङ्कारान् प्रचक्ष्यते   ॥०१७।  
अलङ्करिष्णवस्ते च शब्दमर्थमुभौ त्रिधा ।  
ये व्युत्पत्त्यादिना शब्दमलङ्कर्तुमिह क्षमाः ॥०१८।  
शब्दालङ्कारमाहुस्तान् काव्यमीमांसका विदः   ।  
छाया मुद्रा तथोक्तिश् च युक्तिर्गुम्फनया सह ॥०१९।  
वाकोवाक्यमनुप्रासश्चित्रं दुष्करमेव च ।  
ज्णेया नवालङ्कृतयः शब्दानामित्यसङ्करात्   ॥०२०।  
तत्रान्योक्तेरनुकृतिश्छाया सापि चत्रुव्विधा ।  
लोकच्छेकार्भकोक्तीनामेकोक्तेरनुकारतः ॥०२१।  
आभाणकोक्तिर्लोकोक्तिः सर्वसामान्य एव ताः ।  
यानुधावति लोकोक्तिश्छायामिच्छन्ति तां बुधाः   ॥०२२।  
छेका विदग्धा वैदग्ध्यं कलासु कुशला मतिः ।  
तामुल्लिखन्ती छेकोक्तिश्छाया कविभिरिष्यते ॥०२३।  
अव्युत्पन्नोक्तिरखिलैर् अर्भकोक्त्योपलक्ष्यते ।  
तेनार्भकोक्तिश्छाया तन्मात्रोक्तिमनुकुर्वती ॥०२४।  
विप्लुताक्षरमश्लीलं वचो मत्तस्य तादृशी ।  
या सा भवति मत्तोक्तिश्छायोक्ताप्यतिशोभते ॥०२५।  
अभिप्रायविशेषेण कविशक्तिं विवृण्वती ।  
:प् २१६  
    
मुत्प्रदायिनीति सा मुद्रा सैव शय्यापि नो मते ॥०२६।  
उक्तिः सा कथ्यते यस्यामर्थको ऽप्युपपत्तिमान् ।  
लोकयात्रार्थविधिना धिनोति हृदयं सतां ॥०२७।  
उभौ विधिनिषेधौ च नियमानियमावपि ।  
विकल्पपरिसङ्ख्ये च तदीयाः षडथोक्तयः ॥०२८।  
अयुक्तयोरिव मिथो वाच्यवाचकयोर्द्वयोः ।  
योजनायै कल्प्यमाना युक्तिरुक्ता मनीषिभिः ॥०२९।  
पदञ्चैव पदार्थश् च वाक्यं वाक्यर्थमेव च ।  
विषयो ऽस्त्याः प्रकरणं प्रपञ्चश्चेति षड्विधः   ॥०३०।  
गुम्फना रचनाचर्या शब्दार्थक्रमगोचरा ।  
शब्दानुकारादर्थानुपूर्वार्थेयं क्रमात्त्रिधा   ॥०३१।  
उक्तिप्रत्युक्तिमद्वाक्यं वाकोवाक्यं द्विधैव तत् ।  
ऋजुवक्रोक्तिभेदेन तत्राद्यं सहजं वचः ॥०३२।  
सा पूर्वप्रश्निका प्रश्नपूर्विकेति द्विधा भवेत् ।  
वक्रोक्तिस्तु भवेड्भङ्ग्या काकुस्तेन कृता द्विधा ॥०३३।

\{इत्य् आग्नेये महापुराणे अलङ्कारे अभिनयादिनिरूपणं नामैकचत्वारिंशदधिकत्रिशततमो ऽध्यायः  }
:प् २१७  
    