+++
title = "२११ नानादानानि"

+++

\{अथैकादशाधिकद्विशततमो ऽध्यायः\}

नानादानानि  
    
अग्निर् उवाच  
एकाङ्गां दशगुर्दद्याद्दश दद्याच्च गोशती ।  
शतं सहस्रगुर्दद्यात् सर्वे तुल्यफला हि ते ॥००१।  
प्रासादा यत्र सौवर्णा वसोर्धारा च यत्र सा ।  
गन्धर्वाप्सरसो यत्र तत्र यान्ति सहस्रदाः ॥००२।  
गवां शतप्रदानेन मुच्यते नरकार्णवात् ।  
दत्त्वा वत्सतरीं चैव स्वर्हलोके महीयते ॥००३।  
गोदानादायुरारोग्यसौभाग्यस्वर्गमाप्नुयात् ।  
इन्द्रादिलोकपालानां या राजमहिषी शुभा ॥००४।  
महिषीदानमाहात्म्यादस्तु मे सर्वकामदा[^१] ।  
धर्मराजस्य साहाय्ये[^२] यस्याः पुत्रः प्रतिष्ठितः   ॥००५।  
महिषासुरस्य जननी या सास्तु वरदा मम ।  
महिषीदानाच्च सौभाग्यं वृषदानाद्दिवं व्रजेत्   ॥००६।  
संयुक्तहलपङ्क्त्याख्यं दानं सर्वफलप्रदं   ।  
पङ्क्तिर्दशहला प्रोक्ता दारुजा वृषसंयुता ॥००७।  
सौवर्णपट्टसन्नद्धान्दत्त्वा स्वर्गे महीयते ।  
    
:न्  
    
[^१]: गवां शतप्रदानेनेत्यादिः, सर्वकामदा इत्य् अन्तः पाठः  
झ।पुस्तके नास्ति  
    
[^२]: धर्मराजस्य माहात्म्ये इति ज॥  
:प् २६५  
    
दशानां कपिलानां तु दत्तानां ज्येष्ठपुष्करे   ॥००८।  
तत् फलञ्चाक्षयं प्रोक्तं[^१] वृषभस्य तु मोक्षणे[^२]   ।  
धर्मो ऽसित्वञ्चतुष्पादश् चतस्रस्ते प्रिया इमाः ॥००९।  
नमो ब्रह्मण्यदेवेश पितृभूतर्षिपोषक ।  
त्वयि मुक्ते ऽक्षया लोका मम सन्तु निरामयाः ॥०१०।  
मा मे ऋणो ऽस्तु दैवत्यो[^३] भौतः पैत्रो ऽथ मानुषः   ।  
धर्मस्त्वं त्वत्प्रपन्नस्य या गतिः सास्तु मे ध्रुवा   ॥०११।  
अङ्गयेच्चक्रशूलाभ्यां मन्त्रेणानेन चोत्सृजेत् ।  
एकादशाहे प्रेतस्य यस्य चोत्सृज्यते वृषः ॥०१२।  
मुच्यते प्रेतलोकात्तु षण्मासे चाव्दिकादिषु ।  
दशहस्तेन कुण्डेन त्रिंशत्कुण्डान्निवर्तनं   ॥०१३।  
तान्येव दशविस्ताराद्गोचर्मे तत्प्रदो ऽघभित्[^४] ।  
गोभूहिरण्यसंयुक्तं कृष्णाजिनन्तु यो ऽर्पयेत्[^५]   ॥०१४।  
सर्वदुष्कृतकर्मापि सायुज्यं ब्रह्मणो व्रजेत् ।  
भाजनन्तिलसम्पूर्णं मधुना पूर्णमेव च ॥०१५।  
दद्यात् कृष्णतिलानाञ्च प्रस्थमेकञ्च मागधं   ।  
शय्यां दत्त्वा तु सगुणां[^६] भुक्तिमुक्तिमवाप्नुयात्   ॥०१६।  
हैमीं प्रतिकृतिं कृत्वा दत्त्वा स्वर्गस् तथात्मनः   ।  
विपुलन्तु गृहं कृत्वा दत्त्वा स्याद्भुक्तिमुक्तिभाक्   ॥०१७।  
    
:न्  
    
[^१]: तत्फलं चाक्षयं स्याद्वै इति ट॥  
    
[^२]: वृषभस्य विमोक्षणे इति ख॥ । वृषभस्य च मोक्षणादिति  
ज॥  
    
[^३]: दैवो ऽथेति ख॥ , छ॥ च  
    
[^४]: तत्प्रदो ऽघनुदिति श॥ । तत्प्रदो ऽघजिदिति घ॥ , ङ॥ च  
    
[^५]: यस्तु कृष्णाजिनं ददेदिति ट॥  
    
[^६]: दत्त्वोत्तमगुणामिति घ॥  
:प् २६६  
    
गृहं मठं सभां स्वर्गी दत्त्वा स्याच्च प्रतिश्रियं   ।  
दत्त्वा कृत्वा गोगृहञ्च निष्पापः स्वर्गमाप्नुयात्   ॥०१८।  
यममाहिषदानात्तु निष्पापः स्वर्गमाप्नुयात् ।  
ब्रह्मा हरो हरिर्देवैर् मध्ये च यमदूतकः ॥०१९।  
पाशी[^१] तस्य शिरश्छित्त्वा तं दद्यात् स्वर्गभाग्भवेत्   ।  
त्रिमुखाख्यमिदं दानं गृहीत्वा तु द्विजो ऽघभाक्   ॥०२०।  
चक्रं रूप्यमयं कृत्वा के धृत्वा तत् प्रदापयेत्   ।  
हेमयुक्तं द्विजायैतत् कालचक्रमिदम्महत् ॥०२१।  
आत्मतुल्यन्तु यो लौहं ददेन्न नरकं व्रजेत् ।  
पञ्चाशत्पलसंयुक्तं लौहदण्डं तु यो ऽर्पयेत्   ॥०२२।  
वस्त्रेणाच्छाद्य विप्राय यमदण्डो न विद्यते ।  
मूलं फलादि वा द्रव्यं संहतं वाथ चैकशः   ॥०२३।  
मृत्युज्जयं समुद्दिश्य दद्यादायुर्विवर्धये ।  
पुमान् कृष्णतिलैः कार्यो रौप्यदन्तः सुवर्णदृक्   ॥०२४।  
खड्गोद्यतकरो दीर्घो जवाकुसुममण्डलः ।  
रक्ताम्वरधरः स्रग्वी शङ्कमालाविभूषितः   ॥०२५।  
उपानद्युगयुक्ताङ्घ्रिः कृष्णकम्बलपार्श्वकः   ।  
गृहीतमांसपिण्डश् च वामे वै कालपूरुषः   ॥०२६।  
सम्पूज्य तञ्च गन्धाद्यैः[^२] ब्राह्मणायोपपादयेत्   ।  
मरणव्याधिहीनः स्याद्राजराजेश्वरो भवेत् ॥०२७।  
गोवृषौ तु द्विजे दत्त्वा भुक्तिमुक्तिमवाप्नुयात् ।  
    
:न्  
    
[^१]: पापो इति ख॥ , छ॥ , ज॥ च  
    
[^२]: सम्पूज्य वस्त्रगन्धाद्यैर् इति ङ॥  
:प् २६७  
    
रेवन्ताधिष्ठितञ्चाश्वं हैमं दत्त्वा न मृत्य्भाक्   ॥०२८।  
घण्टादिपूर्णमप्येकं दत्त्वा स्याद्भुक्तिमुक्तिभाक्   ।  
सर्वान् कामानवाप्नोति यः प्रयच्छति काञ्चनं ॥०२९।  
सुवर्णे दीयमाने तु रजतं दक्षिणेष्यते ।  
अन्येषामपि दानानां सुवर्णं[^१] दक्षिणा स्मृता   ॥०३०।  
सुवर्णं रजतं ताम्रं तण्डुलं धान्यमेव च   ।  
नित्यश्राद्धं देवपूजा सर्वमेतददक्षिणं ॥०३१।  
रजतं दक्षिणा पित्रे धर्मकामार्थसाधनं ।  
सुवर्णं रजतं ताम्रं मणिमुक्तावसूनि च ॥०३२।  
सर्वमेतन्महाप्राज्ञो ददाति वसुधान्ददत् ।  
पितॄंश् च पितृलोकस्थान् देवस्थाने च देवताः ॥०३३।  
सन्तर्पयति शान्तात्मा यो ददाति वसुन्धराम् ।  
खर्वटं खेटकं वापि ग्रामं वा शस्यशालिनं   ॥०३४।  
निवर्तनशतं वापि तदर्धं वा गृहादिकं ।  
अपि गोचर्ममात्राम्बा दत्त्वोर्वीं सर्वभाग् भवेत् ॥०३५।  
तैलविन्दुर्यथा चाप्सु प्रसर्पेद् भूगतं तथा ।  
सर्वेषामेवदानानमेकजन्मानुगं फलं ॥०३६।  
हाटकक्षितिगौरीणां सप्तजन्मानुगं फलं   ।  
त्रिसप्तकुलमुद्धृत्य कन्यादो ब्रह्मलोकभाक् ॥०३७।  
गजं सदक्षिणं दत्त्वा निर्मलः स्वर्गभाग् भवेत्   ।  
अश्वं दत्त्वायुरारोग्यसौभाग्यस्वर्गमाप्नुयात् ॥०३८।  
    
:न्  
    
[^१]: हिरण्यमिति ट॥  
:प् २६८  
    
दासीं दत्त्वा द्विजेन्द्राय अप्सरोलोकमाप्नुयात् ।  
दत्त्वा ताम्रमयीं स्थालीं पलानां पञ्चभिः शतैः   ॥०३९।  
अर्धैस्तदर्धैर् अर्धैर् वा भुक्तिमुक्तिमवाप्नुयात्[^१] ।  
शकटं वृषसंयुक्तं दत्त्वा यानेन नाकभाक्   ॥०४०।  
वस्त्रदानाल्लभेदायुरारोग्यं स्वर्गमक्षयं ।  
धान्यगोधूमकलमयवादीन् स्वर्गभाग् ददत् ॥०४१।  
आसनं तैजसं पात्रं लवणं गन्धचन्दनं ।  
धूपं दीपञ्च ताम्वूलं लोहं रूप्यञ्च रत्नकं[^२]   ॥०४२।  
दिव्यानि नानाद्रव्याणि दत्त्वा स्याद् भुक्तिमुक्तिभाक् ।  
तिलांश् च तिलपात्रञ्च दत्त्वा स्वर्गमवाप्नुयात् ॥०४३।  
अन्नदानात् परं नास्ति न भूतं न भविष्यति ।  
हस्त्यश्वरथदानानि दासीदासगृहाणि च ॥०४४।  
अन्नदानस्य सर्वाणि कलां नार्हन्ति षोडशीं   ।  
कृत्वापि सुमहत्पापं यः पश्चादन्नदो भवेत् ॥०४५।  
सर्वपापविनिर्मुक्तो लोकानाप्नोति चाक्षयान् ।  
पानीयञ्च प्रपान्दत्त्वा भुक्तिमुक्तिमवाप्नुयात् ॥०४६।  
अग्निं काष्ठञ्च मार्गादौ दत्त्वा दीप्त्यादिमाप्नुयात्[^३]   ।  
देवगन्धर्वनारीभिर्विमाने सेव्यते दिवि ॥०४७।  
घृतं तैकञ्च लवणं दत्त्वा सर्वमवाप्नुयात् ।  
    
:न्  
    
[^१]: ततोर्ध्वतस्तदर्धार्धैर् युक्तां भुक्तिमवाप्नुयात् इति छ॥  
    
[^२]: धूपदीपञ्च नैवेद्यं ताम्वूलं लोहरत्नकमिति ख॥  
    
[^३]: दीप्ताग्निमाप्नुयादिति ङ॥  
:प् २६९  
    
छत्रोपानहकाष्ठादि दत्त्वा स्वर्गे सुखी वसेत्[^१]   ॥०४८।  
प्रतिपत्तिथिमुख्येषु विष्कुम्भादिकयोगके ।  
चैत्रादौ वत्सरादौ च अश्विन्यादौ हरिं हरं ॥०४९।  
ब्रह्माणं लोकपालादीन् प्रार्च्य दानं महाफलं   ।  
वृक्षारामान् भोजनादीन् मार्गसंवाहनादिकान्   ॥०५०।  
पादाभ्यङ्गादिकं दत्त्वा भुक्तिमुक्तिमवाप्नुयात् ।  
त्रीणि तुल्यफलानीह गावः पृथ्वी सरस्वती ॥०५१।  
व्राह्मीं सरस्वतीन्दत्त्वा निर्मलो ब्रह्मलोकभाक् ।  
सप्तद्वीपमहीदः स ब्रह्मज्ञानं ददाति यः   ॥०५२।  
अभयं सर्वभूतेभ्यो यो दद्यात् सर्वभाङ् नरः ।  
पुराणं भारतं वापि रामायणमथापि वा ॥०५३।  
लिखित्वा पुस्तकं दत्त्वा भुक्तिमुक्तिमवाप्नुयात् ।  
वेदशास्त्रं नृत्यगीतं यो ऽध्यापयति नाकभाक्   ॥०५४।  
वित्तं दद्यादुपाध्याये छात्राणां भोजनादिकं   ।  
किमदत्तं भवेत्तेन धर्मकामादिदर्शिना ॥०५५।  
वाजपेयसहस्रस्य सम्यग्दत्तस्य यत् फलं ।  
तत्फलं सर्वमाप्नोति विद्यादानन्न संशयः ॥०५६।  
शिवालये विष्णुगृहे सूर्यस्य भवने तथा ।  
सर्वदानप्रदः स स्यात् पुस्तकं वाचयेत्तु यः ॥०५७।  
त्रैलोक्ये चतुरो वर्णाश् चत्वारश्चाश्रमाः पृथक्   ।  
ब्रह्माद्या देवताः सर्वा विद्यादाने प्रतिष्ठताः   ॥०५८।  
    
:न्  
    
[^१]: स्वर्गे महीयते इति ग॥ । स्वर्गे सुखी भवेदेति घ॥ , ङ॥ च  
:प् २७०  
    
विद्या कामदुघा धेनुर्विद्या चक्षुरनुत्तमं ।  
उपवेदप्रदानेन गन्धर्वैः सह मोदते ॥०५९।  
वेदाङ्गानाञ्च दानेन स्वर्गलोकमवाप्नुयात् ।  
धर्मशास्त्रप्रदानेन धर्मेण सह मोदते ॥०६०।  
सिद्धान्तानां प्रदानेन मोक्षमाप्नोत्यसंशयं   ।  
विद्यादानमवाप्नोति प्रदानात् पुस्तकस्य तु ॥०६१।  
शास्त्राणि च पुराणानि दत्त्वा सर्वमवाप्नुयात् ।  
शिष्यांश् च शिक्षयेद्यस्तु पुण्डलीकफलं लभेत्   ॥०६२।  
येन जीवति तद्दत्त्वा फलस्यान्तो न विद्यते ।  
लोके स्रेष्ठतमं सर्वमात्मनश्चापि यत् प्रियं ॥०६३।  
सर्वं पितॄणां दातव्यं तेषामेवाक्षयार्थिना   ।  
विष्णुं रुद्रं पद्मयोनिं देवीविघ्नेश्वरादिकान्   ॥०६४।  
पूजयित्वा प्रदद्याद्यः पूजाद्रव्यं स सर्वभाक्   ।  
देवालयं च प्रतिमां कारयत् सर्वमाप्नुयात् ॥०६५।  
सम्मार्जनं चोपलेपं कुर्वन् स्यान्निर्मलः पुमान्   ।  
नानामण्डलकार्यग्रे मण्डलाधिपतिर्भवेत्[^१] ॥०६६।  
गन्धं पुष्पं धूपदीपं नैवेद्यञ्च प्रदक्षिणं   ।  
घण्टाध्वजवितानञ्च प्रेक्षणं वाद्यगौतकं   ॥०६७।  
वस्त्रादिदत्त्वादेवाय भुक्तिमुक्तिमवाप्नुयात् ।  
कस्तूरिकां शिह्लकञ्च श्रीखण्डमगुरून्तथा   ॥०६८।  
कर्पूरञ्च तथामुस्तं गुग्गुलुं विजयं ददेत् ।  
    
:न्  
    
[^१]: सम्मार्जनमित्यादिः मण्डलाधिपतिर्भवेदित्यन्तः पाठः  
ज॥ पुस्तके नास्ति  
:प् २७१  
    
घृतप्रस्थेन संस्थाप्य सङ्क्रान्त्यादौ स सर्वभाक्   ॥०६९।  
स्नानं पलशतं ज्ञेयमभ्यङ्गं पञ्चविंशतिः   ।  
पलानान्तु सहस्रेण महास्नानं प्रकीर्तितं ॥०७०।  
दशापराधास्तोयेन क्षीरेण स्नापनाच्छतं ।  
सहस्रं पयसा दध्ना घृतेनायुतमिष्यते ॥०७१।  
दासीदासमलङ्कारं गोभूम्यश्वगजादिकं ।  
देवाय दत्त्वा सौभाग्यं धनायुष्मान् व्रजेद्दिवं   ॥०७२।  
    
\{इत्य् आग्नेये महापुराणे नानादानानि नामैकादशाधिकद्विशततमो ऽध्यायः ॥  }
    