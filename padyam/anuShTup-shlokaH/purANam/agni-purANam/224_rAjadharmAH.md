+++
title = "२२४ राजधर्माः"

+++

\{अथ चतुर्विंशत्यधिकद्विशततमो ऽध्यायः\}

राजधर्माः  
    
पुष्कर उवाच  
राजपुत्रस्य रक्षा च कर्तव्या पृथिवीक्षिता ।  
धर्मार्थकामशास्त्राणि धनुर्वेदञ्च शिक्षयेत्   ॥००१।  
शिल्पानि शिक्षयेच्चैवमाप्तैर् मिथ्याप्रियंवदैः   ।  
शरीररक्षाव्याजेन रक्षिणो ऽस्य नियोजयेत् ॥००२।  
न चास्य सङ्गो दातव्यः क्रुद्धलुब्धविमानितैः ।  
अशक्यन्तु गुणाधानं कर्तुं तं बन्धयेत् मुखैः   ॥००३।  
अधिकारेषु सर्वेषु विनीतं विनियोजयेत् ।  
मृगयां पानमक्षांश् च राज्यनाशंस्त्यजेन्नृपः   ॥००४।  
दिवास्वप्नं वृथाट्याञ्च वाक्पारुष्यं विवर्जयेत्   ।  
निन्दाञ्च दण्डपारुष्यमर्थदूषणमुत्सृजेत्   ॥००५।  
आकाराणां समुछेदो दुर्गादीनामसत्क्रिया ।  
:प् ३१७  
    
अर्थानां दूषणं प्रोक्तं विप्रकीर्णत्वमेव च   ॥००६।  
अदेशकाले यद्दानमपात्रे दानमेव च ।  
अर्थेषु दूषणं प्रोक्तमसत्कर्मप्रवर्तनं ॥००७।  
कामं क्रोधं मदं मानं लोभं दर्पञ्च वर्जयेत्   ।  
ततो भृत्यजयङ्कृत्वा पौरजानपदं जयेत् ॥००८।  
जयेद्वाह्यानरीन् पश्चाद्वाह्याश् च त्रिविधारयः   ।  
गुरवस्ते यथा पूर्वं कुल्यानन्तरकृत्रिमाः ॥००९।  
पितृपैतामहं मित्रं सामन्तञ्च तथा रिपोः ।  
कृत्रिमञ्च महाभाग मित्रन्त्रिविधमुच्यते ॥०१०।  
स्वाम्यमात्यञ्जनपदा दुर्गं दण्दस्तथैव च ।  
कोषो मित्रञ्च धर्मज्ञ सप्ताङ्गं राज्यमुच्यते ॥०११।  
मूलं स्वामी स वै रक्ष्यस्तस्माद्राज्यं[^१] विशेषतः   ।  
राज्याङ्गद्रोहिणं हन्यात्काले तीक्ष्णो मृदुर्भवेत्   ॥०१२।  
एवं लोकद्वयं राज्ञो भृत्यैर् हासं विवर्जयेत् ।  
भृत्याः परिभवन्तीह नृपं हर्षणसत्कथं   ॥०१३।  
लोकसङ्ग्रहणार्थाय कृतकव्यसनो भवेत् ।  
स्मितपूर्वाभिभाषी स्यात् लोकानां रञ्जनं चरेत्   ॥०१४।  
दीर्घसूत्रस्य नृपतेः कर्महानिर्ध्रुवं भवेत्   ।  
रागे दर्पे च माने च द्रोहे पापे च कर्मणि ॥०१५।  
अप्रिये चैव वक्तव्ये दीर्घसूत्रः प्रशस्यते ।  
सुप्तमन्त्रो भवेद्राजा नापदो गुप्तमन्त्रतः ॥०१६।  
    
:न्  
    
[^१]: तस्माद्राष्ट्रमिति ख॥ , ग॥ , घ॥ , छ॥ , ज॥ , ञ॥ , ट॥ च  
:प् ३१८  
    
ज्ञायते हि कृतं कर्म नारब्धं तस्य राज्यकं[^१]   ।  
आकारैर् इङ्गितैर् गत्या चेष्टया भाषितेन च ॥०१७।  
नेत्रवक्तविकाराभ्यां गृह्यते ऽन्तर्गतं पुनः ।  
नैकस्तु मन्त्रयेन् मन्त्रं न राजा बहुभिः सह ॥०१८।  
बहुभिर्मन्त्रयेत् कामं राजा मन्त्रान् पृथक् पृथक्   ।  
मन्त्रिणामपि नो कुर्यान् मन्त्री मन्त्रप्रकाशनं   ॥०१९।  
क्वापि कस्यापि[^२] विश्वासो भवतीह सदा नृणां   ।  
निश् चयश् च तथा मन्त्रे कार्य एकेन सूरिणा ॥०२०।  
नश्येदविनयाद्राजा राज्यञ्च विनयाल्लभेत् ।  
त्रैविद्येभ्यस्त्रयीं विद्यां दण्डनीतिञ्च शाश्वतीं   ॥०२१।  
आन्वीक्षिकीञ्चार्थविद्यां वार्तारम्भांश् च लोकतः   ।  
जितेन्द्रियो हि शक्नोति वशे स्थापयितुं प्रजाः ॥०२२।  
पूज्या देवा द्विजाः सर्वे दद्याद्दानानि तेषु च ।  
द्विजे दानञ्चाक्षयो ऽयं निधिः कैश्चिन्न नाश्यते   ॥०२३।  
सङ्ग्रामेष्वनिवर्तित्वं प्रजानां परिपालनं ।  
दानानि ब्राह्मणानाञ्च राज्ञो निःश्रेयसम्परं   ॥०२४।  
कृपणानाथवृद्धानां विधवानाञ्च योषितां   ।  
योगक्षेमञ्च वृत्तिञ्च तथैव परिकल्पयेत् ॥०२५।  
वर्णाश्रमव्यवस्थानं कार्यन्तापसपूजनं ।  
न विश्वसेच्च सर्वत्र तापसेषु च विश्वसेत् ॥०२६।  
विश्वासयेच्चापि परन्तत्त्वभूतेन हेतुना ।  
    
:न्  
    
[^१]: तस्य कर्मकमिति ख॥  
    
[^२]: क्वचित् कस्यापि इति ख॥ , ग॥ , घ॥ , ज॥ , ट॥ च  
:प् ३१९  
    
वकविच्चिन्तयेदर्थं सिंहवच्च पराक्रमेत् ॥०२७।  
वृकवच्चावलुम्पेत शशवच्च विनिष्पतेत् ।  
दृढप्रहरी च भवेत् तथा शूकरवन्नृपः   ॥०२८।  
चित्रकारश् च शिखिवद् दृढभक्तिस् तथाश्ववत् ।  
भवेच्च मधुराभाषी तथा कोकिलवन्नृपः ॥०२९।  
काकशङ्की भवेन्नित्यमज्ञातां वसतिं वसेत् ।  
नापरीक्षितपूर्वञ्च भोजनं शयनं स्पृशेत्   ॥०३०।  
नाविज्ञातां स्त्रियं गच्छेन्नाज्ञातां नावमारुद्वेत्   ।  
राष्ट्रकर्षी भ्रस्यते च राज्यार्थाच्चैव जीवितात्   ॥०३१।  
भृतो वत्सो जातबलः कर्मयोग्यो यथा भवेत् ।  
तथा राष्ट्रं महाभाग भृतं कर्मसहं भवेत्   ॥०३२।  
सर्वं कर्मेदमायत्तं विधाने दैवपौरुषे ।  
तयोर्दैवमचिन्त्यं हि पौरुषे विद्यते क्रिया ॥०३३।  
जनानुरागप्रभवा राज्ञो राज्यमहीश्रियः ॥३४॥  
    
\{इत्य् आग्नेये महापुराणे राजधर्मो नाम चतुर्विंशत्यधिकद्विशततमो ऽध्यायः ॥  }
    