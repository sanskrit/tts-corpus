+++
title = "२२२ राजधर्माः"

+++

\{अथ द्वाविंशत्यधिकद्विशततमो ऽध्यायः\}

राजधर्माः  
    
पुष्कर उवाच  
ग्रामस्याधिपतिं कुर्याद्दशग्रामाधिपं नृपः   ।  
शतग्रामाधिपञ्चान्यं तथैव विषयेश्वरं ॥००१।  
तेषां भोगविभागश् च भवेत् कर्मानुरूपतः ।  
नित्यमेव तथा कार्यं तेषाञ्चारैः परीक्षणं   ॥००२।  
ग्रामे दोषान् समुत्पन्नान् ग्रामेशः प्रसमं नयेत्   ।  
अशक्तो दशपालस्य स तु गत्वा निवेदयेत् ॥००३।  
श्रुत्वापि दशपालो ऽपि तत्र युक्तिमुपाचरेत् ।  
वित्ताद्याप्नोति राजा वै विषयात्तु सुरक्षितात् ॥००४।  
धनवान्धर्ममाप्नोति धनवान् काममश्नुते ।  
उच्छिद्यन्ते विना ह्य् अर्थैः[^१] क्रिया ग्रीष्मे सरिद्यथा   ॥००५।  
विशेषो नास्ति लोकेषे पतितस्याधनस्य च ।  
पतितान्न तु गृह्णन्ति दरिद्रो न प्रयच्छति ॥००६।  
धनहीनस्य भार्यापि नैका स्यादुपवर्तिनी[^२] ।  
राष्ट्रपीडाकरो राजा नरके वसते चिरं ॥००७।  
नित्यं राज्ञा तथा भाव्यं गर्भिणी सहधर्मिणी   ।  
यहा स्वं सुखमुत्सृज्य गर्भस्य सुखमावहेत्[^३] ॥००८।  
    
:न्  
    
[^१]: विना ह्य् अर्थमिति घ॥ , ञ॥ च  
    
[^२]: नैव स्याद्वशवर्तिनीति ख॥ , ट॥ च । नैव स्याद्वशवर्तिनीति घ॥ , ज॥  
, ञ॥ च  
    
[^३]: सुखमाहरेदिति ज॥ , ट॥ च  
:प् ३०९  
    
किं यज्ञैस्तपसा तस्य प्रजा यस्य न रक्षिताः ।  
सुरक्षिताः प्रजा यस्य स्वर्गस्तस्य गृहोपमः ॥००९।  
अरक्षिताः प्रजा यस्य नरकं तस्य मन्दिरं ।  
राजा षड्भागमादत्ते सुकृताद्दुष्कृतादपि   ॥०१०।  
धर्मागमो रक्षणाच्च पापमाप्नोत्यरक्षणात्   ।  
सुभगा विटभीतेव राजवल्लभतस्करैः ॥०११।  
भक्ष्यमाणाः प्रजा रक्ष्याः कायस्थैश् च विशेषतः   ।  
रक्षिता तद्भयेभ्यस्तु राज्ञो भवति सा प्रजा[^१]०१२।  
अरक्षिता सा भवति तेषामेवेह भोजनं ।  
दुष्टसम्मर्दनं कुर्याच्छास्त्रोक्तं करमाददेत्[^२]   ॥०१३।  
कोषे प्रवेशयेदर्धं नित्यञ्चार्धं द्विजे ददेत्[^३]   ।  
निधिं द्विजोत्तमः प्राप्य गृह्णीयात्सकलं तथा   ॥०१४।  
चतुर्थमष्टमं भागं तथा षोडशमं द्विजः   ।  
वर्णक्रमेण दद्याच्च निधिं पात्रे तु धर्मतः   ॥०१५।  
अनृतन्तु वदन् दण्ड्यः[^४] सुवित्तस्यांशमष्टमं   ।  
प्रणष्टस्वामिकमृक्थं राजात्र्यब्दं निधापयेत्   ॥०१६।  
अर्वाक् त्र्यब्दाद्धरेत् स्वामी परेण नृपतिर्हरेत् ।  
ममेदमिति यो ब्रूयात् सो ऽर्थयुक्तो यथाविधि ॥०१७।  
सम्पाद्य रूपसङ्ख्यादीन् स्वामी तद् द्रव्यमर्हति   ।  
    
:न्  
    
[^१]: सत्प्रजा इति घ॥ , ञ॥ च  
    
[^२]: सुभगा विटभीतेवेत्यादिः, करमाददेदित्यन्तः पाठः झ॥  
पुस्तके नास्ति  
    
[^३]: द्विजे ऽर्पयेदिति ञ॥ , ट॥ च  
    
[^४]: अमृतं वदतो ग्राह्यमिति ट॥  
:प् ३१०  
    
बालदायादिकमृक्थं[^१] तावद्राजानुपालयेत् ॥०१८।  
यावत्स्यात्स समावृत्तो यावद्वातीतशैशवः ।  
बालपुत्रासु चैवं स्याद्रक्षणं निष्कलासु च ॥०१९।  
पतिव्रतासु च स्त्रीषु विधबास्वातुरासु च ।  
जीवन्तीनान्तु तासां ये संहरेयुः स्ववान्धवाः   ॥०२०।  
ताञ्छिष्याच्चौरदण्डेन धार्मिकः पृथिवीपतिः   ।  
सामान्यतो हृतञ्चौरैस्तद्वै दद्यात् स्वयं नृपः   ॥०२१।  
चौररक्षाधिकारिभ्यो राजापि हृतमाप्नुयात् ।  
अहृते यो हृतं ब्रूयान्निःसार्यो दण्ड्य एव सः   ॥०२२।  
न तद्राज्ञा प्रदातव्यं गृहे यद् गृहगैर् हृतं   ।  
स्वराष्ट्रपण्यादादद्याद्राजा विंशतिमं द्विज   ॥०२३।  
शुल्कांशं परदेशाच्च क्षयव्ययप्रकाशकं   ।  
ज्ञात्वा सङ्कल्पयेच्छुल्कं लाभं वणिग्यथाप्नुयात्   ॥०२४।  
विंशांशं लाभमादद्याद्दण्डनीयस्ततो ऽन्यथा   ।  
स्त्रीणां प्रव्रजितानाञ्च[^२] तरशुल्कं विवर्जयेत्   ॥०२५।  
तरेषु दासदोषेण नष्टं दासांस्तु दापयेत्   ।  
शूकधान्येषु षड्भागं शिम्बिधान्ये तथाष्टमं   ॥०२६।  
राजा वन्यार्थमादद्याद्देशकालानुरूपकं ।  
पञ्चषड्भागमादद्याद् राजा पशुहिरण्ययोः   ॥०२७।  
गन्धौषधिरसानाञ्च पुष्पमूलफलस्य च ।  
    
:न्  
    
[^१]: बालदायादिकं युक्तमिति ख॥ , ग॥ , घ॥ , ञ॥ च  
    
[^२]: स्त्रीणाञ्चैव द्विजातीनामिति ट॥  
:प् ३११  
    
पत्रशाकतृणानाञ्च वंशवैणवचर्मणां   ॥०२८।  
वैदलानाञ्च भाण्डानां सर्वस्याश्ममयस्य च   ।  
षड्भागमेव चादद्यान् मधुमांसस्य सर्पिषः   ॥०२९।  
म्रियन्नपि न चादद्याद् ब्राह्मणेभ्यस् तथा करं ।  
यस्य राज्ञस्तु विषये श्रोत्रियः सीदति क्षुधा ॥०३०।  
तस्य सीदति तद्राष्ट्रं व्याधिदुर्भिक्षतस्करैः   ।  
श्रुतं वृत्तन्तु विज्ञाय वृत्तिं तस्य प्रकल्पयेत् ॥०३१।  
रक्षेच्च सर्वतस्त्वेनं पिता पुत्रमिवौरसं ।  
संरक्ष्यमणो राज्ञा यः कुरुते धर्ममन्वहं   ॥०३२।  
तेनायुर्वर्धते राज्ञो द्रविणं राष्ट्रमेव च ।  
कर्म कुर्युर् नरेन्द्रस्य मासेनैकञ्च[^१] शिल्पिनः ॥०३३।  
भुक्तमात्रेण ये चान्ये स्वशरीरोपजीयिनः ॥३४॥  
    
\{इत्य् आग्नेये महापुराणे राजधर्मो नाम द्वाविंशत्यधिकद्विशततमो ऽध्यायः ॥  }
    