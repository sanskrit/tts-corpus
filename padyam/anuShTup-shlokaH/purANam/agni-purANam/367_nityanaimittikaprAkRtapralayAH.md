+++
title = "३६७ नित्यनैमित्तिकप्राकृतप्रलयाः"

+++

\{अथ सप्तषष्ट्यधिकत्रिशततमो ऽध्यायः\}

नित्यनैमीत्तिकप्राकृतप्रलयाः  
    
अग्निर् उवाच  
चतुर्विधस्तु प्रलयो नित्यो यः प्राणिनां लयः ।  
सदा विनाशो जातानां ब्राह्मो नैमित्तिको लयः ॥००१।  
चतुर्युगसहस्रान्ते प्राकृतः प्राकृतो लयः ।  
लय आत्यन्तिको ज्ञानादात्मनः परमात्मनि ॥००२।  
नैमित्तिकस्य कल्पान्ते वक्ष्ये रूपं लयस्य ते ।  
चतुर्युगसहस्रान्ते क्षीणप्राये महीतले ॥००३।  
अनावृष्टिरतीवोग्रा जायते शतवार्षिकी ।  
ततः सत्त्वक्षयः स्याच्च ततो विष्णुर्जगत्पतिः   ॥००४।  
स्थितो जलानि पिवति भानोः सप्तसु रश्मिषु ।  
भूपातालसमुद्रादितोयं नयति सङ्क्षयं ॥००५।  
ततस्तस्यानुभावेन तोयाहारोपवृंहिताः ।  
त एव रश्मयः सप्त जायन्ते सप्त भास्कराः ॥००६।  
दहन्त्य् अशेषं त्रैलोक्यं सपातालतलं द्विज ।  
कूर्मपृष्ठसमा भूः स्यात्ततः कालाग्निरुद्रकः   ॥००७।  
शेषाहिश्वाससम्पातात् पातालानि दहत्यधः ।  
पातालेभ्यो भुवं विष्णुर्भुवः स्वर्गं दहत्यतः   ॥००८।  
अम्बरीषमिवाभाति त्रैलोक्यमखिलं तथा ।  
ततस्तापरीतास्तु लोकद्वयनिवासिनः ॥००९।  
:प् २९९  
    
गाचन्ति ते महर्लोकं महर्लोकाज्जनं ततः ।  
रुद्ररूपी जगद्दग्ध्वा मुखनिश्वासतो हरेः ॥०१०।  
उत्तिष्टन्ति ततो मेधा नानारूपाः सविद्युतः ।  
शतं वर्षाणि वर्षन्तः शमयन्त्यग्निमुत्थितम्   ॥०११।  
सप्तर्षिस्थानमाक्रम्य स्थिते ऽम्भसि शतं मरुत् ।  
मुखनिश्वासतो विष्णोर्नाशं नयति तान्घनान् ॥०१२।  
वायुं पीत्वा हरिः शेषे शेते चैकार्णवे प्रभुः   ।  
ब्रह्मरूपधरः सिद्धैर् जलगैर् मुनिभिस्तुतः ॥०१३।  
आत्ममायामयीं दिव्यां योगनिद्रां समास्थितः   ।  
आत्मानं वसिदेवाख्यं चिन्तयन्मधुसूदनः ॥०१४।  
कल्पं शेते प्रबुद्धो ऽथ ब्रह्मरूपी सृजत्य् असौ ।  
द्विपरार्धन्ततो व्यक्तं प्रकृतौ लीयते द्विज ॥०१५।  
स्थानात् स्थानं दशगुणमेकस्माद्गुण्यते स्थले   ।  
ततो ऽष्टादशमे भागे परार्धमभिधीयते ॥०१६।  
परार्धं द्विगुणं यत्तु प्राकृतः प्रलयः स्मृतः   ।  
अनावृष्ट्याग्निसम्पर्कात् कृते सञ्ज्वलने द्विज ॥०१७।  
महदादेर्विकारस्य विशेषान्तस्य सङ्क्षये ।  
कृष्णेच्छाकारिते तस्मिन् सम्प्राप्ते प्रतिसञ्चरे ॥०१८।  
आपो ग्रसन्ति वै पूर्वं भूमिर्गन्धादिकं गुणं   ।  
आत्मगन्धात्ततो भूमिः प्रलयत्वाय कल्पते ॥०१९।  
रसात्मिकाश् च तिष्ठन्ति ह्य् आपस्तासां रसो गुणः   ।  
पीयते ज्योतिषा तासु नष्टास्वग्निश् च दीप्यते ॥०२०।  
ज्योतिषो ऽपि गुणं रूपं वायुर्ग्रसति भास्करं ।  
:प् ३००  
    
नष्टे ज्योतिषि वायुश् चबली दोधूयते महान् ॥०२१।  
वायोरपि गुणं स्पर्शमाकाशं ग्रसते ततः ।  
वायौ नष्टे तु चाकाशन्नीरवं तिष्ठति द्विज   ॥०२२।  
आकाशस्याथ वै शब्दं भूतादिर्ग्रसते च खं ।  
अभिमानात्मकं खञ्च भूतादिं ग्रसते महान् ॥०२३।  
भूमिर्याति लयञ्चाप्सु आपो ज्योतिषि तद्ब्रजेत् ।  
वायौ वायुश् च खे खञ्च अहङ्कारे लयं स च ॥०२४।  
महात्तत्वे महान्तञ्च प्रकृतिर्ग्रसते द्विज ।  
व्यक्ताव्यक्ता च प्रकृतिर्व्यक्तस्याव्यक्तके लयः ॥०२५।  
पुमाने काक्षरः शुद्धः सो ऽप्यंशः परमात्मनः   ।  
प्रकृतिः पुरुषश् चैतौ लीयेते परमात्मनि ॥०२६।  
न सन्ति यत्र सर्वेशे नामजात्यादिकल्पनाः ।  
सत्तामात्रात्मके ज्ञेये ज्ञानात्मन्यात्महः परे ॥०२७।

\{इत्य् आग्नेये महापुराणे नित्यनैमित्तिकप्राकृतप्रलया नाम सप्तषष्ट्यधिकत्रिशततमो ऽध्यायः  }
    