+++
title = "३३७ नाटकनिरूपणं"

+++

\{अथ सप्तत्रिंशदधिकत्रिशततमो ऽध्यायः\}

नाटकनिरूपणम्  
    
अग्निर् उवाच  
नाटकं सप्रकरणं डिम ईहामृगो ऽपि वा ।  
ज्ञेयः समवकारश् च भवेत् प्रहसनन्तथा ॥००१।  
व्यायोगभाणवीथ्यङ्कत्रोटकान्यथ नाटिका ।  
सट्टकं शिल्पकः कर्णा एको दुर्मल्लिका तथा   ॥००२।  
प्रस्थानं भाणिका भाणी गोष्ठी हल्लीशकानि च   ।  
काव्यं श्रीगदितं नाट्यरासकं रासकं तथा   ॥००३।  
उल्लाप्यकं प्रेङ्क्षणञ्च सप्तविंशतिरेव तत् ।  
सामान्यञ्च विशेषश् च लक्षणस्य द्वयी गतिः   ॥००४।  
सामान्यं सर्वविषयं शेषः क्वापि प्रवर्तते   ।  
पूर्वरङ्गे निवृत्ते द्वौ देशकालावुभावपि ॥००५।  
रसभावविभावानुभावा अभिनयास् तथा ।  
अङ्कः स्थितिश् च सामान्यं सर्वत्रैवोपसर्पणात्   ॥००६।  
विशेषो ऽवसरे वाच्यः सामान्यं पूर्वमुच्यते ।  
त्रिवर्गसाधनन्नाट्यमित्याहुः करणञ्च यत् ॥००७।  
इतिकर्तव्यता तस्य पूर्वरङ्गो यथाविधि ।  
नान्दीमुखानि द्वात्रिंशदङ्गानि पूर्वरङ्गके   ॥००८।  
देवतानां नमस्कारो गुरूणामपि च स्तुतिः ।  
गोब्राह्मणनृपादीनामाशीर्वादादि गीयते ॥००९।  
नान्द्यन्ते सूत्रधारो ऽसौ रूपकेषु निबध्यते ।  
गुरुपूर्वक्रमं वंशप्रशंसा पौरुषं कवेः   ॥०१०।  
:प् २०३  
    
सम्बन्धार्थौ च काव्यस्य पञ्चैतानेष निर्दिशेत् ।  
नटी विदूषको वापि पारिपार्श्विक एव वा ॥०११।  
सहिताः सूत्रधारेण संलापं यत्र कुर्वते ।  
चित्रैर् वाक्यैः स्वकार्योत्थैः प्रस्तुताक्षेपिभिर्मिथः   ॥०१२।  
आमुखं तत्तु विज्ञेयं बुधैः प्रस्तावनापि सा ।  
प्रवृत्तकं कथोद्घातः प्रयोगातिशयस् तथा ॥०१३।  
आमुखस्य त्रयो भेदा वीजांशेषूपजायते ।  
कालं प्रवृत्तमाश्रित्य सूत्रधृग्यत्र वर्णयेत्   ॥०१४।  
तदाश्रयश् च पात्रस्य प्रवेशस्तत् प्रवृत्तकं ।  
सूत्रधारस्य वाक्यं वा यत्र वाक्यार्थमेव वा ॥०१५।  
गृहीत्वा प्रविशेत् पात्रं कथोद्घातः स उच्यते ।  
प्रयोगेषु प्रयोगन्तु सूत्रधृग्यत्र वर्णयेत् ॥०१६।  
ततश् च प्रविशेत् पात्रं प्रयोगातिशयो हि सः ।  
शरीरं नाटकादीनामितिवृत्तं प्रचक्षते   ॥०१७।  
सिद्धमुत्प्रेक्षितञ्चेति तस्य भेदाबुभौ स्मृतौ ।  
सिद्धमागमदृष्टञ्च सृष्टमुत्प्रेक्षितं कवेः   ॥०१८।  
वीजं विन्दुः पताका च प्रकरी कार्यमेव च ।  
अर्थप्रकृतयः पञ्च पञ्च चेष्टा अपि क्रमात् ॥०१९।  
प्रारम्भश् च प्रयत्नश् च प्राप्तिः सद्भाव एव च ।  
नियता च फलप्राप्तिः फलयोगश् च पञ्चमः ॥०२०।  
मुखं प्रतिमुखं गर्भो विमर्षश् च तथैव च ।  
तथा निर्वहणञ्चेति क्रमात् पञ्चैव सन्धयः ॥०२१।  
अल्पमात्रं समुद्दिष्टं बहुधा यत् प्रसर्पति ।  
:प् २०४  
    
फलावसानं यच्चैव वीजं तदभिधीयते ॥०२२।  
यत्र वीजसमुत्पत्तिर्नानार्थरससम्भवा ।  
काव्ये शरीरानुगतं तन्मुखं परिकीर्तितं ॥०२३।  
इष्टस्यार्थस्य रचना वृत्तान्तस्यानुपक्षयः   ।  
रागप्राप्तिः प्रयोगस्य गुह्यानाञ्चैव गूहनम् ॥०२४।  
आश् चर्यवदभिख्यातं प्रकाशानां प्रकाशनम्   ।  
अङ्गहीनं नरो यद्वन्न श्रेष्ठं काव्यमेव च   ॥०२५।  
देशकालौ विना किञ्चिन्नेतिवृत्तं प्रवर्तते ।  
अतस्तयोरुपादाननियमात् पदमुच्यते ॥०२६।  
देशेषु भारतं वर्षं काले कृतयुगत्रयं ।  
नर्ते ताभ्यां प्राणभृतां सुखदुःखोदयः क्वचित्   ।०२७।  
सर्गे सर्गादिवार्ता च प्रसज्जन्ती न दुष्यति ॥०२७एफ़्।

\{इत्य् आग्नेये महापुराणे अलङ्कारे नाटकनिरूपणं नाम सप्तत्रिंशदधिकत्रिशततमो ऽध्यायः  }
    