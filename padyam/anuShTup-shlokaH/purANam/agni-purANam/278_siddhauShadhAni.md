+++
title = "२७८ सिद्धौषधानि"

+++

\{अथाष्टसप्तत्यधिकद्विशततमो ऽध्यायः\}

सिद्धौषधानि  
    
अग्निर् उवाच  
आयुर्वेदं प्रवक्ष्यामि सुश्रुताय यमब्रवीत् ।  
देवो धन्वन्तरिः सारं मृतसञ्जीवनीकरं ॥००१।  
    
सुश्रुत उवाच  
आयुर्वेदं मम ब्रूहि नराश्वेभरुगर्दनम् ।  
सिद्धयोगान्सिद्धमन्त्रान्मृतसञ्जीवनीकरान् ॥००२।  
    
धन्वन्तरिर् उवाच  
रक्षन् बलं हि ज्वरितं लङ्घितं भोजयेद्भिषक्   ।  
सविश्वं लाजमण्डन्तु तृड्ज्वरान्तं शृतं जलम्   ॥००३।  
मुस्तपर्पटकोशीरचन्दनोदीच्यनागरैः ।  
षडहे च व्यतिक्रान्ते तित्तकं पाययेद्ध्रुवं ॥००४।  
स्नेहयेत्तक्तदोषन्तु[^१] ततस्तञ्च विरेचयेत् ।  
जीर्णाः षष्टिकनीवाररक्तशालिप्रमोदकाः   ॥००५।  
तद्विधास्ते ज्वरेष्विष्टा यवानां विकृतिस् तथा   ।  
मुद्गा मसूराश् च णकाः कुलत्थाश् च सकुष्ठकाः   ॥००६।  
    
:न्  
    
[^१]: पक्वदोषन्त्विति ञ॥  
:प् २८  
    
आटक्यो नारकाद्याश् च कर्कोटककतोल्वकम् ।  
पटोलं सफलं निम्बं पर्पटं दाडिमं ज्वरे   ॥००७।  
अधोगे वमनं शस्तमूर्ध्वगे च विरेचनम् ।  
रक्तपित्ते तथा पानं षडङ्गं शुण्ठिवर्जितम्   ॥००८।  
शक्तुगोधूमलाजाश् च यवशालिमसूरकाः ।  
सकुष्ठचणका मुद्गा भक्ष्या गोधूमका हिताः   ॥००९।  
साधिता घृतदुग्धाभ्यां क्षौद्रं वृषरसो मधु   ।  
अतीसारे पुराणानां शालीनां भक्षणं हितं   ॥०१०।  
अनभिष्यन्दि यच्चान्नं लोध्रवल्कलसंयुतम् ।  
मारुतं वर्जयेद् यत्नः कार्यो गुल्मेषु सर्वथा ॥०११।  
वाट्यं क्षीरेण चाश्नीयाद्वास्तूकं घृतसाधितं   ।  
गोधूमशालयस्तिक्ता हिता जठरिणामथ ॥०१२।  
गोधूमशालयो मुद्गा ब्रह्मर्क्षखदिरो ऽभया ।  
पञ्चकोलञ्जाङ्गलाश् च निम्बधात्र्यः पटोलकाः   ॥०१३।  
मातुलङ्गरसाजातिशुष्कमूलकसैन्धवाः ।  
कुष्ठिनाञ्च तथा शस्तं पानार्थे खदिरोदकं   ॥०१४।  
मसूरसुद्गौ पेयार्थे भोज्या जिर्णाश् च शालयः   ।  
निम्बपर्पटकैः शाकैर् जाङ्गलानां तथा रसः   ॥०१५।  
विडङ्गं मरिचं मुस्तं कुष्ठं लोध्रं सुवर्चिका   ।  
मनःशिला च वालेयः कुष्ठहा मूत्रपेषितः   ॥०१६।  
अपूपकुष्ठकुल्माषयवाद्या मेहिनां हिताः   ।  
यवान्नविकृतिर्मुद्गा कुलत्था जीर्णशालयः ॥०१७।  
तिक्तरुक्षाणि शाकानि तिक्तानि हरितानि च ।  
:प् २९  
    
तैलानि तिलशिग्रुकविभीतकेङ्गुदानि च ॥०१८।  
मुद्गाः सयवगोधूमा धान्यं वर्षस्थतञ्च यत्   ।  
जाङ्गलस्य रसः शस्तो भोजने राजयक्ष्मिणां   ॥०१९।  
कौलत्थमौद्गको रास्नाशुष्कमूलकजाङ्गलैः ।  
पूपैर् वा विस्करैः सिद्धैर् दधिदाडिमसाधितैः   ॥०२०।  
मातुलङ्गरसक्षौद्रद्राक्षाव्योषादिसंस्कृतैः   ।  
यवगोधूमशाल्यन्नैर् भोजयेच्छ्वासकासिनं ॥०२१।  
दषमूलवलारास्नाकुलत्थैर् उपसाधिताः ।  
पेयाः पूपरसाः क्वाथाः श्वासहिक्कानिवारणाः   ॥०२२।  
शुष्कमूलककौलत्थमूलजाङ्गलजैरसैः(?) ।  
यवगोधूमशाल्यन्नं जीर्णम् सोशीरमाचरेत् ॥०२३।  
सोथवान् सगुडां पथ्यां खादेद्वा गुडनागरम्   ।  
तक्रञ्च चित्रकञ्चोभौ ग्रहणीरोगनाशनौ ॥०२४।  
पुराणयवगोधूमशालयो जङ्गलो रसः ।  
मुद्गामलकखर्जूरमृद्वीकावदराणि च ॥०२५।  
मधु सर्पिः पयः शक्रं निम्बपर्पटकौ वृषम्   ।  
तक्रारिष्टाश् च[^१] शस्यन्ते सततं वातरोगिणाम्   ॥०२६।  
हृद्रोगिणो विरेच्यास्तु पिप्पल्यो हिक्किनां हिताः ।  
तक्रावलालसिन्धूनि मुक्तानि शिशिराम्भसा ॥०२७।  
मुक्ताः सौवर्चलाजादि मद्यं शस्तं मदात्यये[^२]   ।  
सक्षौद्रपयसा लाक्षां पिवेच्च क्षतवान्नरः   ॥०२८।  
    
:न्  
    
[^१]: भद्राविष्टाश्चेति ख॥  
    
[^२]: सदामये इति ञ॥ । दमात्यये इति ट॥  
:प् ३०  
    
क्षयं मांसरसाहारो वह्निसंरक्षणाज्जयेत्   ।  
शालयो भोजने रक्ता नीवारकलमादयः ॥०२९।  
यवान्नविकृतिर्मासं शाकं सौवर्चलं शटी   ।  
पथ्या तथैवार्शसां यन्मण्डं तक्रञ्च वारिणा[^१]   ॥०३०।  
मुस्ताभ्यासस् तथा लेपश्चित्रकेण हरिद्रया ।  
यवान्नविकृतिः शालिर्वास्तूकं ससुवर्चलम् ॥०३१।  
त्रपुषर्वारुगोधूमाः क्षीरेक्षुघृतसंयुताः   ।  
मूत्रकृच्छ्रे च शस्ताः स्युः पाने मण्डसुरादयः   ॥०३२।  
लाजाः शक्तुस् तथा क्षौद्रं शून्यं मांसं परूषकम्   ।  
वार्ताकुलावशिखिनश्छर्दिघ्नाः पानकानि च ॥०३३।  
शाल्यन्नन्तोयपयसी केवलोष्णे शृते ऽपि वा ।  
तृष्णाघ्ने मुस्तगुडयोर्गुटिका वा मुखे धृता   ॥०३४।  
यवान्नविकृतिः पूपं[^२] शुष्कमूलकजन्तथा   ।  
शाकं पटोलवेत्राग्रमुरुस्तम्भविनाशनम् ॥०३५।  
मुद्गाढकमसूराणां सतिलैर् जाङ्गलैरसैः(?)   ।  
ससैन्धवघृतद्राक्षाशुण्ठ्यामलककोलजैः   ॥०३६।  
यूषैः पुराणगोधूमयवशाल्यन्नमभ्यसेत् ।  
विसर्पी ससिताक्षौद्रमृद्वीकादाडिमोदकम् ॥०३७।  
रक्तयष्टिकगोधूमयवमुद्गादिकं लघु ।  
काकमारी च वेत्राग्रं वास्तुकञ्च सुवर्चला ॥०३८।  
वातशोणितनाशाय तोयं शस्तं सितं मधु ।  
    
:न्  
    
[^१]: पथ्या तथैव काशस्य मण्डं तक्रञ्च वारुणमिति ख॥ , ञ॥ ,  
च  
    
[^२]: यूषमिति ख॥ , ज॥ च  
:प् ३१  
    
नाशारोगेशु च हितं घृतं दुर्वाप्रसाधितम् ॥०३९।  
भृङ्गराजरसे सिद्धं तैलं धात्रीरसे ऽपि वा ।  
नश्यं सर्वामयेष्विष्टं मूर्धजन्तूद्भवेषु च   ॥०४०।  
शीततोयान्नपानञ्च तिलानां विप्र भक्षणम् ।  
द्विजदार्ढ्यकरं प्रोक्तं तथा तुष्टिकरम्परम्   ॥०४१।  
गण्डूषं तिलतैलेन द्विजदार्ढ्यकरं परं   ।  
विडङ्गचूर्णं गोमूत्रं सर्वत्र कृमिनाशने   ॥०४२।  
धात्रीफलान्यथाज्यञ्च शिरोलेपनमुत्तमम् ।  
शिरोरोगविनाशाय स्निग्धमुष्णञ्च भोजनम् ॥०४३।  
तैलं वा वस्तमूत्रञ्च कर्णपूरणमुत्तमम् ।  
कर्णशूलविनाशाय सर्वशुक्तानि[^१] वा द्विज ॥०४४।  
गिरिमृच्चन्दनं लाक्षा मालती कलिका तथा ।  
संयोज्या या कृता वर्तिः क्षतशुक्रहरी तु सा   ॥०४५।  
व्योषं त्रिफलया युक्तं तुच्छकञ्च तथा जलम् ।  
सर्वाक्षिरोगशमनं तथा चैव रसाञ्जनं ॥०४६।  
आज्यभृष्टं शिलापिष्टं लोध्रकाञ्जिकसैन्धवैः   ।  
आश्च्योतनाविनाशाय सर्वनेत्रामये हितम् ॥०४७।  
गिरिमृच्चन्दनैर् लेपो वहिर्नेत्रस्य शस्यते ।  
नेत्रामयविघातार्थं त्रिफलां शीलयेत् सदा ॥०४८।  
रात्रौ तु मधुसर्पिर्भ्यां दीर्घमायुर्जिजीविषुः   ।  
शतावरीरसे सिद्धौ वृष्यौ क्षीरघृतौ स्मृतौ   ॥०४९।  
कलम्बिकानि माषाश् च वृष्यौ क्षीरघृतौ तथा   ।  
    
:न्  
    
[^१]: सर्वशुक्लान्नीति ख॥  
:प् ३२  
    
आयुष्या त्रिफला ज्ञेया पूर्ववन्मधुकान्विता ॥०५०।  
मधुकादिरसोपेता बलीपलितनाशिनी ।  
वचासिद्धघृतं विप्र भूतदोषविनाशनम् ॥०५१।  
कव्यं बुद्धिप्रदञ्चैव[^१] तथा सर्वार्थसाधनम् ।  
वलाकल्ककषायेण सिद्धमभ्यञ्जने हितम् ॥०५२।  
रास्नासहचरैर् वापि तैलं वातविकारिणाम् ।  
अनभिष्यन्दि यच्चान्नं तद्ब्रणेषु प्रशस्यते ॥०५३।  
शक्तुपिण्डी तथैवाम्ला पाचनाय प्रशस्यते ।  
पक्वस्य च तथा भेदे निम्बचूर्णञ्च रोपणे ॥०५४।  
तथा शूच्युपचारश् च[^२] बलिकर्म विशेषतः ।  
सूतिका च तथा रक्षा प्राणिनान्तु सदा हिता ॥०५५।  
भक्षणं निम्बपत्राणां सर्पदष्टस्य भेषजम्   ।  
तालनिम्बदलङ्केश्यं जीर्णन्तैलं यवाघृतम्   ॥०५६।  
धूपो वृश्चिकदष्टस्य शिखिपत्रघृतेन वा ।  
अर्कक्षीरेण सम्पिष्टं लोपा वीजं पलाशजं   ॥०५७।  
वृश्चिकार्तस्य कृष्णा वा शिवा च फलसंयुता[^३]   ।  
अर्कक्षीरं तिलं तैलं पललञ्च गुडं समम्   ॥०५८।  
पानाज्जयति दुर्वारं श्वविषं शीघ्रमेव तु ।  
पीत्वा मूलं त्रिवृत्तुल्यं तण्डुलीयस्य सर्पिषा   ॥०५९।  
सर्पकीटविषाण्याशु जयत्यतिबलान्यपि ।  
चन्दनं पद्मकङ्कुष्ठं लताम्बूशीरपाटलाः   ॥०६०।  
    
:न्  
    
[^१]: कन्ठ्यं वृद्धिप्रदञ्चैवेति ख॥  
    
[^२]: प्रत्युपचारैश्चेति ख॥  
    
[^३]: कलसंयुतेति क॥  
:प् ३३  
    
निर्गुण्डी शारिवा सेलुर्लूताविषहरो गदः ।  
शिरोविरेचनं शस्तं गुडनागरकं द्विज ॥०६१।  
स्नेहपाने तथा वस्तौ तैलं धृतमनुत्तमम् ।  
स्वेदनीयः परो वह्निः शीताम्भःस्तम्भनं परम्   ॥०६२।  
त्रिवृद्धि रेचने श्रेष्ठा वमने मदनं तथा ।  
वस्तिर्विरेको वमनं तैलं सर्पिस् तथा मधु ।०६३।  
वातपित्तबलाशानां क्रमेण परमौषधं ॥०६३एफ़्।

\{इत्य् आग्नेये महापुराणे सिद्धौषधानि नामाष्ट्सप्तत्यधिकद्विशततमो ऽध्यायः  }
    