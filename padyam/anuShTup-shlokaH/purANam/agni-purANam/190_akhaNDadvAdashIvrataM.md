+++
title = "१९० अखण्डद्वादशीव्रतं"

+++

\{अथ नवत्यधिकशततमो ऽध्यायः\}

अखण्डद्वादशीव्रतं  
    
अग्निर् उवाच  
अखण्डद्वादशीं वक्ष्ये व्रतसम्पूर्णताकृतं   ।  
मार्गशीर्षे सिते विष्णुं द्वादश्यां समुपोषितः   ॥००१।  
पञ्चगव्यजले स्नातो यजेत्तत्प्राशनो व्रती ।  
यवव्रीहियुतम्पात्रन्द्वादश्यां हि द्विजे ऽर्पयेत् ॥००२।  
सप्तजन्मनि यत् किञ्चिन्मया खण्डं व्रतं कृतं   ।  
भगवंस्त्वत्प्रसादेन तदखण्डमिहास्तु मे ॥००३।  
यथाखण्डं जगत् सर्वं त्वमेव पुरुषोत्तम ।  
तथाखिलान्यखण्डानि व्रतानि मम सन्तु वै ॥००४।  
एवमेवानुमासञ्च चातुर्मास्यो विधिः स्मृतः ।  
अन्यच्चैत्रादिमासेषु शक्तुपात्राणि[^१] चार्पयेत् ॥००५।  
श्रावणादिषु चारभ्य कार्त्तिकान्तेषु पारणं   ।  
सप्तजन्मसु वैकल्यं व्रतानां सफलं कृते ॥००६।  
आयुरारोग्यसौभाग्यराज्यभोगादिमाप्नुयात्[^२] ।  
    
\{इत्य् आग्नेये महापुराणे अखण्डद्वादशीव्रतं नाम नवत्यधिकशततमो ऽध्यायः ॥  }
    
:न्  
    
[^१]: स्वर्णपात्राणि इति ख॥ , घ॥ , ञ॥ च  
    
[^२]: अग्निर् उवाच । अखण्डद्वादशीं वक्ष्ये इत्य् आदिः,  
राज्यभोगादिमाप्नुयादित्यन्तः पाठः झ॥ पुस्तके नास्ति  
:प् २२१  
    