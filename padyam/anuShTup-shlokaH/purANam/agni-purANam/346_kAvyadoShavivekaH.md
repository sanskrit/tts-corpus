+++
title = "३४६ काव्यदोषविवेकः"

+++

\{अथ षट्चत्वारिंशदधिकत्रिशततमो ऽध्यायः\}

काव्यदोषविवेकः  
    
अग्निर् उवाच  
उद्वेगजनको दोषः सभ्यानां स च सप्तधा ।  
वक्तृवाचकवाच्यानामेकद्वित्रिनियोगतः ॥००१।  
तत्र वक्ता कविर्नाम प्रथते स च भेदतः ।  
सन्दिहानो ऽविनीतः सन्नज्ञो ज्ञाता चतुर्विधः ॥००२।  
निमित्तपरिभाषाभ्यामर्थसंस्पर्शिवाचकम् ।  
तद्भेदो पदवाक्ये द्वे कथितं लक्षणं द्वयोः   ॥००३।  
असाधुत्वाप्रयुक्त्वे द्वावेव पदनिग्रहौ ।  
शब्दशास्त्रविरुद्धत्वमसाधुत्वं विदुर्बुधाः ॥००४।  
व्युत्पन्नैर् अनिबद्वत्वमप्रयुक्तत्वमुच्यते ।  
छान्दसत्वमविस्पष्टत्वञ्च कष्टत्वमेव च ॥००५।  
तदसामयिकत्वञ्च ग्राम्यत्वञ्चेति पञ्चधा ।  
छान्दसत्वं न भाषायामविस्पष्टमबोधतः   ॥००६।  
गूडार्थता विपर्यस्तार्थता संशयितार्थता ।  
अविष्पष्टार्थता भेदास्तत्र गूढार्थतेति सा ॥००७।  
यत्रार्थो दुःखसवेद्यो विपर्यस्तार्थता पुनः ।  
विवक्षितान्यशब्दार्थप्रतिपातिर्मलीमसा[^१] ॥००८।  
अन्यार्थत्वासमर्थत्वे एतामेवोपसर्पतः ।  
    
:न्  
    
[^१]: मनीषयेति ज॥  
:प् २३२  
    
सन्दिह्यमानवाच्यत्वमाहुः संशयितार्थतां ॥००९।  
दोषत्वमनुबध्नाति सज्जनोद्वेजनादृते ।  
असुखोच्चार्यमाणत्वं कष्टत्वं समयाच्युतिः   ॥०१०।  
असामयिकता नेयामेताञ्च मुनयो जगुः ।  
ग्राम्यता तु जघन्यार्थप्रतिपातिः खलीकृता ॥०११।  
वक्तव्यग्राम्यवाच्यस्य वचनात्स्मरणादपि ।  
तद्वाचकपदेनाभिसाम्याद्भवति सा त्रिधा ॥०१२।  
दोषः साधारणः प्रातिस्विको ऽर्थस्य स तु द्विधा   ।  
अनेकभागुपालम्भः साधारण इति स्मृतः ॥०१३।  
क्रियाकारकयोर्भ्रंशो विसन्धिः पुनरुक्ता ।  
व्यस्तसम्बन्धता चेति पञ्च साधारणा मताः[^१]   ॥०१४।  
अक्रियत्वं क्रियाभ्रंशो भ्रष्टकारकता पुनः   ।  
कर्त्र्यादिकारकाभावो विसन्धिःसन्धिदूषणम् ॥०१५।  
विगतो वा विरुद्धो वा सन्धिः स भवति द्विधा ।  
सन्धेर्विरुद्धता कष्टपादादर्थान्तरागमात्[^२]   ॥०१६।  
पुनरुक्तत्वमाभीक्ष्ण्यादभिधानं द्विधैव तत्   ।  
अर्थावृत्तिः पदावृत्तिरर्थावृत्तिरपि द्विधा ॥०१७।  
प्रयुक्तवरशब्देन[^३] तथा शब्दान्तरेण च ।  
नावर्तते पदावृत्तौ वाच्यमावर्तते पदम् ॥०१८।  
व्यस्तसम्बन्धता सुष्ठुसम्बन्धो व्यवधानतः ।  
सम्बन्धान्तरनिर्भाषात् सम्बन्धान्तरजन्मनः   ॥०१९।  
    
:न्  
    
[^१]: मला इति क॥ , ज॥ च  
    
[^२]: कष्टपादादर्थान्तरक्रमादिति ट॥  
    
[^३]: प्रयुक्तचरशब्देनेति ज॥ , ञ॥ च  
:प् २३३  
    
अभावेपि तयोरन्तर्व्यवधानास्त्रिधैव सा ।  
अन्तरा पदवाक्याभ्यां प्रतिभेदं पुनर्द्विधा ॥०२०।  
वाच्यमर्थार्थ्यमानत्वात्तद्द्विधा पदवाक्ययोः ।  
व्युत्पादितपूर्ववाच्यं व्युत्पाद्यञ्चेति भिद्यते ॥०२१।  
इष्टव्याघातकारित्वं हेतोः स्यादसमर्थता ।  
असिद्धत्वं विरुद्धत्वमनैकान्तिकता तथा ॥०२२।  
एवं सत्प्रतिपक्षत्वं कालातीतत्वसङ्करः ।  
पक्षे सपक्षेनास्तितत्वं विपक्षे ऽस्तित्वमेव तत् ॥०२३।  
काव्येषु परिषद्यानां न भवेदप्यरुन्तुदम् ।  
एकादशनिरर्थत्वं[^१] दुष्करादौ न दुष्यति ॥०२४।  
दुःखीकरोति दोषज्ञान्गूढार्थत्वं न दुष्करे   ।  
न ग्राम्यतोद्वेगकारी प्रसिद्धेर् लोकशास्त्रयोः ॥०२५।  
क्रियाभ्रंशेन लक्ष्मास्ति क्रियाध्याहारयोगतः   ।  
भ्रष्टकारकताक्षेपबलाध्याहृतकारके ॥०२६।  
प्रगृह्ये गृह्यते नैव क्षतं विगतसन्धिना ।  
कष्टपाठाद्विसन्धित्वं दुर्वचादौ न दुर्भगम्   ॥०२७।  
अनुप्रासे पदावृत्तिर्व्यस्तसम्बन्धता शुभा ।  
नार्थसङ्ग्रहणे दोषो व्युत्क्रमाद्यैर् न लिप्यते ॥०२८।  
विभक्तिसञ्ज्ञालिङ्गानां यत्रोद्वेगो न धीमतां   ।  
सङ्ख्यायास्तत्र भिन्नत्वमुपमानोपमेययोः ॥०२९।  
अनेकस्य तथैकेन बहूनां बहुभिः शुभा ।  
कवीमां समुदाचारः समयो नाम गीयते ॥०३०।  
    
:न्  
    
[^१]: एकादशनिरस्तत्वमिति ञ॥  
:प् २३४  
    
समान्यश् च विशिष्टश् च धर्मवद्भवति द्विधा ।  
सिद्धसैद्धान्तिकानाञ्च कवीनाञ्चाविवादतः ॥०३१।  
यः प्रसिध्यति सामान्य इत्य् असौ समयो मतः ।  
सर्वेसिद्धान्तिका येन सञ्चरन्ति निरत्ययं ॥०३२।  
कियन्त एव वा येन सामान्यस्तेन सद्विधा ।  
छेदसिद्धन्ततो ऽन्यः स्यात् केषाञ्चिद्भ्रान्तितो यथा   ॥०३३।  
तर्कज्ञानं मुनेः कस्य कस्यचित् क्षणभङ्गिका   ।  
भूतचैतन्यता कस्य ज्ञानस्य सुप्रकाशता ॥०३४।  
प्रज्ञातस्थूलताशब्दानेकान्तत्वं तथार्हतः ।  
शैववैष्णवशाक्तेयसौरसिद्धान्तिनां मतिः   ॥०३५।  
जगतः कारणं ब्रह्म साङ्ख्यानां सप्रधानकं   ।  
अस्मिन् सरस्वतीलोके सञ्चरन्तः परस्परम् ॥०३६।  
बध्नन्ति व्यतिपश्यन्तो यद्विशिष्टैः स उच्यते ।  
परिग्रहादप्यसतां सतामेवापरिग्रहात् ॥०३७।  
भिद्यमानस्य तस्यायं द्वैविध्यमुपगीयते ।  
प्रत्यक्षादिप्रमाणैर् यद् बाधितं तदसद्विदुः   ॥०३८।  
कविभिस्तत् प्रतिग्राह्यं ज्ञानस्य द्योतमानता ।  
यदेवार्थक्रियाकारि तदेव परमार्थसत् ॥०३९।  
अज्ञानाज्ज्ञानतस्त्वेकं ब्रह्मैव परमार्थसत् ।  
विष्णुः स्वर्गादिहेतुः स शब्दालङ्काररूपवान्   ।०४०।  
अपरा च परा विद्या तां ज्ञात्वा मुच्यते भवात् ॥०४०एफ़्।

\{इत्य् आग्नेये महापुराणे अलङ्कारे काव्यदोषविवेको नाम षट्चत्वारिंशदधिकत्रिशततमो ऽध्यायः  }
:प् २३५  
    