+++
title = "०५३ लिङ्गलक्षणम्"

+++

\{अथ त्रिपञ्चाशत्तमोध्यायः\}

लिङ्गलक्षणं  
    
भगवानुवाच  
लिङ्गादिलक्षणं वक्ष्ये कमलोद्भव तच्छृणु   ।  
दैर्घ्यार्धं वसुभिर्भक्त्वा त्यक्त्वा भागत्रयं ततः   ॥००१।  
विष्कम्भं भूतभागैस्तु चतुरस्रन्तु कारयेत् ।  
आयामं मूर्तिभिर्भक्त्वा एकद्वित्रिक्रमान् न्यसेत् ॥००२।  
ब्रह्मविष्णुशिवांशेषु वर्धमानोयमुच्यते ।  
चतुरस्रेस्य वर्णार्धं गुह्यकोणेषु लाञ्छयेत् ॥००३।  
अष्टाग्रं वैष्णवं भागं सिध्यत्येव न संशयः   ।  
षोडशास्रं ततः कुर्याद्द्वात्रिंशास्रं ततः पुनः   ॥००४।  
चतुःषष्ट्यस्रकं कृत्वा वर्तुलं साधयेत्ततः   ।  
कर्तयेदथ लिङ्गस्य शिरो वै देशिकोत्तमः ॥००५।  
विस्तारमथ लिङ्गस्य अष्टधा संविभाजयेत् ।  
भागार्धार्धन्तु सन्त्यज्य च्छत्राकारं शिरो भवेत्   ॥००६।  
त्रिषु भागेषु सदृशमायामं यस्य चिस्तरः ।  
तद्विभागसमं लिङ्गं सर्वकामफलप्रदं ॥००७।  
दैर्घ्यस्य तु चतुर्थेन विष्कम्भं देवपूजिते ।  
सर्वेषामेव लिङ्गानां लक्षणं शृणु साम्प्रतं   ॥००८।  
मध्यसूत्रं समासाद्य ब्रह्मरुद्रान्तिकं[^१] बुधः   ।  
षोडशाङ्गुललिङ्गस्य षड्भागैर् भाजितो यथा   ॥००९।  
तद्वैयमनसूत्राभ्यां मानमन्तरमुच्यते ।  
यवाष्टमुत्तरे कार्यं शेषाणां यवहानितः   ॥०१०।  
अधोभागं त्रिधा कृत्वा त्वर्धमेकं परित्यजेत् ।  
    
:न्  
    
[^१]: व्रजेदात्यन्तिकमिति ग, चिह्नितपुस्तकपाठः  
:प् १५०  
    
अष्टधा तद्द्वयं कृत्वा ऊर्ध्वभागत्र्यं त्यजेत्   ॥०११।  
ऊर्ध्वञ्च पञ्चमाद्भागाद् भ्राम्य रेखां प्रलम्बयेत्   ।  
भागमेकं परित्यज्य सङ्गं कारयेत्तयोः ॥०१२।  
एतत् साधारणं प्रोक्तं लिङ्गानां लक्षणं मया   ।  
सर्वसाधारणं वक्ष्ये पिण्डिकान्तान्निबोध मे   ॥०१३।  
ब्रह्मभागप्रवेशञ्च ज्ञात्वा लिङ्गस्य चोच्छ्रयं ।  
न्यसेद् ब्रह्मशिलां विद्वान् सम्यक्कर्मशिलोपरि ॥०१४।  
तथा सुमुच्छ्रयं ज्ञात्वा पिण्डिकां प्रविभाजयेत्   ।  
द्विभागमुच्छ्रितं पीठं विस्तारं लिङ्गसम्मितम्   ॥०१५।  
त्रिभागं मध्यतः खातं कृत्वा पीठं[^१] विभाजयेत्   ।  
स्वमानार्धत्रिभागेण बाहुल्यं परिकल्पयेत् ॥०१६।  
बाहुल्यस्य त्रिभागेण मेखलामथ कल्पयेत् ।  
खातं स्यान्मेखलातुल्यं क्रमान्निम्नन्तु कारयेत् ॥०१७।  
मेखलाषोडशांशेन खातं वा तत्प्रमाणज्ञः   ।  
उच्छ्रायं तस्य पीठस्य विकाराङ्गं तु[^२] कारयेत्   ॥०१८।  
भूमौ प्रविष्टमेकं तु भागैकेन[^३] पिण्डिका   ।  
कण्ठं भागैस्त्रिभिः कार्यं भागेनैकेन पट्टिका   ॥०१९।  
द्यङ्गेन चोर्ध्वपट्टन्तु[^४] एकांशाः शेषपट्टिका   ।  
भागं भागं प्रविष्टन्तु यावत् कण्ठं ततः पुनः   ॥०२०।  
निर्गमं भागमेकं तु यावद्वै शेषपट्टिका   ।  
प्रणालस्य त्रिभागेन निर्गमस्तु त्रिभागतः ॥०२१।  
    
:न्  
    
[^१]: मध्यतः कृत्वा ततः पीठमिति घ,  
चिह्नितपुस्तकपाठः  
    
[^२]: विकारांशांश्चेति घ, चिह्नितपुस्तकपाठः  
    
[^३]: भागेनैकेनेति ग, चिह्नितपुस्तकपाठः  
    
[^४]: चार्धपट्टन्तु इति ख, ग, चिह्नितपुस्तकपाठः  
:प् १५१  
    
मूलेङ्गुल्यग्रविस्तारमग्रे त्र्यंशेन चार्धतः ।  
ईषन्निम्नन्तु कुर्वीत खातं तच्चोत्तरेण वै ।०२२।  
पिण्डिकासहितं लिङ्गमेतत् साधारणं स्मृतम्   ॥०२२एफ़्।  
    
\{इत्य् आदिमहापुराणे आग्नेये लिङ्गलक्षणं नाम त्रिपञ्चाशत्तमोध्यायः ॥  }
    