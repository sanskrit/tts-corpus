+++
title = "२४२ पुरुषलक्षणं"

+++

\{अथ द्विचत्वारिंशदधिकद्विशततमो ऽध्यायः\}

पुरुषलक्षणं  
    
अग्निर् उवाच  
रामोक्तोक्ता मया नीतिः स्त्रीणां राजन् नृणां वदे   ।  
लक्षणं यद्समुद्रेण गर्गायोक्तं यथा पुरा   ॥००१।  
    
समुद्र उवाच  
पुंसाञ्च लक्षणं वक्ष्ये स्त्रीणाञ्चैव शुभाशुभं   ।  
एकाधिको द्विशुक्रश् च त्रिगन्भीरस्तथैव च ॥००२।  
त्रित्रिकस्त्रिप्रलम्बश् च त्रिभिर्व्याप्नोति यस् तथा ।  
त्रिबलीमांस्त्रिविनतस्त्रिकालज्ञश् च सुव्रत ॥००३।  
पुरुषः स्यात्सुलक्षण्यो विपुलश् च तथा त्रिषु ।  
चतुर्लेखस् तथा यश् च तथैव च चतुःसमः ॥००४।  
चतुष्किष्कुश् चतुर्दंष्ट्रः शुक्लकृष्णस्तथैव च   ।  
चतुर्गन्धश् चतुर्ह्रस्वः सूक्ष्मदीर्घश् च पञ्चसु   ॥००५।  
षडुन्नतो ऽष्टवंशश् च सप्तस्नेहो नवामलः   ।  
दशपद्मो दशव्यूहो न्यग्रोधपरिमण्डलः ॥००६।  
चतुर्दशसमद्वन्द्वः षोडशाक्षयश् च शस्यते   ।  
धर्मार्थकामसंयुक्तो धर्मो ह्य् एकाधिको मतः   ॥००७।  
तारकाभ्यां विना नेत्रे शुक्रदन्तो द्विशुक्लकः ।  
गम्भीरस्त्रिश्रवो नाभिः सत्त्वञ्चैकं त्रिकं स्मृतं   ॥००८।  
अनसूया दया क्षान्तिर्मङ्गलाचारयुक्तता ।  
शौचं स्पृहा त्वकार्पण्यमनायासश् च शौर्यता   ॥००९।  
:प् ३८४  
    
चित्रिकस्त्रिप्रलम्बः स्याद्वृषणे भुजयोर्नरः ।  
दिग्देशजातिवर्गांश् च तेजसा यशसा श्रिया ॥०१०।  
व्याप्नोति यस्त्रिकव्यापी त्रिबलीमान्नरस्त्वसौ ।  
उदरे बलयस्तिस्रो नरन्त्रिविनतं शृणु ॥०११।  
देवतानां द्विजानाञ्च गुरूणां प्रणतस्तु यः   ।  
धर्मार्थकामकालज्ञस्त्रिकालज्ञो ऽभिधीयते ॥०१२।  
उरो ललाटं वक्त्रञ्च त्रिविस्तीर्णो विलेखवान् ।  
द्वौ पाणी द्वौ तथा पादौ ध्वजच्छत्रादिभिर्युतौ   ॥०१३।  
अङ्गुल्यो हृदयं पृष्ठं कटिः शस्तं चतुःसमं   ।  
षण्णवत्यङ्गुलोत्सेधश् चतुष्किष्कुप्रमाणतः   ॥०१४।  
द्रंष्ट्राश् चतस्रश् चन्द्राभाश् चतुःकृष्णं वदामि ते   ।  
नेत्रतारौ भ्रुवौ श्मश्रुः कृष्णाः केशास्तथैव च   ॥०१५।  
नासायां वदने स्वेदे कक्षयोर्विडगन्धकः ।  
ह्रस्वं लिङ्गं तथा ग्रीवा जङ्घे स्याद्वेदह्रस्वकं   ॥०१६।  
सूक्ष्माण्यङ्गुलिपर्वाणि नखकेशद्विजत्वचः   ।  
हनू नेत्रे ललाटे च नासा दीर्घा स्तनान्तरं ॥०१७।  
वक्षः कक्षौ नखा नासोन्नतं वक्त्रं कृकाटिका   ।  
स्निग्धास्त्वक्केशदन्ताश् च लोम दृष्टिर्नखाश् च वाक्   ॥०१८।  
जान्वोरुर्वोश् च पृष्ठस्थ वंशौ द्वौ करनासयोः   ।  
नेत्रे नासापुटौ कर्णौ मेढ्रं पायुमुखे ऽमलं   ॥०१९।  
जिह्वोष्ठे तालुनेत्रे तु हस्तपादौ नखास् तथा ।  
शिश्नाग्रवक्त्रं शस्यन्ते पद्माभा दश देहिनां   ॥०२०।  
पाणिपादं मुखं ग्रीवा श्रवणे हृदयं शिरः   ।  
:प् ३८५  
    
ललाटमुदरं पृष्ठं वृहन्तः पूजिता दश   ॥०२१।  
प्रसारितभुजस्येह मध्यमाग्रद्वयान्तरं ।  
उच्छ्रायेण समं यस्य न्यग्रोधपरिमण्डलः ॥०२२।  
पादौ गुल्फौ स्फिचौ पार्श्वौ वङ्क्षणौ वृषणौ कुचौ   ।  
कर्णौष्ठे सक्थिनी जङ्घे हस्तौ बाहू तथाक्षिणी   ॥०२३।  
चतुर्दशसमद्वन्द्व एतत्सामान्यतो नरः ।  
विद्याश् चतुर्दश द्व्यक्षैः पश्येद्यः षोडशाक्षकः   ॥०२४।  
रूक्षं शिराततं गात्रमशुभं मांसवर्जितं   ।  
दुर्गन्धिविपरीतं यच्छस्तन्दृष्ट्या प्रसन्नया   ॥०२५।  
धन्यस्य मधुरा वाणी गतिर्मत्तेभसन्निभा ।  
एककूपभवं रोम भये रक्षा सकृत् सकृत् ॥०२६।  
    
\{इत्य् आग्नेये महापुराणे पुरुषलक्षणं नाम द्विचत्वारिंशदधिकद्विशततमो ऽध्यायः ॥  }
    