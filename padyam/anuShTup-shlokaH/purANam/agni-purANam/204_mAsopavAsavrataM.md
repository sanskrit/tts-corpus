+++
title = "२०४ मासोपवासव्रतं"

+++

\{अथ चतुरधिकद्विशततमो ऽध्यायः\}

मासोपवासव्रतं  
    
अग्निर् उवाच  
व्रतं मासोपवासञ्च[^१] सर्वोत्कृष्टं वदामि ते   ।  
कृत्वा तु वैष्णवं यज्ञं गुरोराज्ञामवाप्य च   ॥००१।  
कृच्छ्राद्यैः स्वबलं बुद्ध्वा कुर्यान् मासोपवासकं   ।  
वानप्रस्थो यतिर्वाथ नारी वा विधवा मुने ॥००२।  
आश्विनस्यामले पक्षे एकादश्यामुपोषितः ।  
व्रतमेतत्तु गृह्णीयाद्यावत्त्रिंशद्दिनानि तु ॥००३।  
अद्यप्रभृत्यहं विष्णो यावदुत्थानकन्तव ।  
अर्चयेत्वामनश्नन् हि यावत् त्रिंशद्दिनानि तु ॥००४।  
कार्त्तिकाश्विनयोर्विष्णोर्यावदुत्थानकन्तव ।  
म्रिये यद्यन्तराले ऽहं व्रतभङ्गो न मे भवेत् ॥००५।  
त्रिकालं पूजयेद्विष्णुं त्रिःस्नातो गन्धपुष्पकैः   ।  
विष्णोर्गीतादिकं जप्यन्ध्यानं कुर्याद् व्रती नरः   ॥००६।  
वृथावादम्परिहरेदर्थाकाङ्क्षां विवर्जयेत्[^२]   ।  
नाव्रतस्थं स्पृशेत् कञ्चिद्विकर्मस्थान्न चालयेत् ॥००७।  
    
:न्  
    
[^१]: व्रतं मासोपवासाख्यमिति घ॥ , ज॥ च  
    
[^२]: अन्नाकाङ्क्षां विवर्जयेदिति घ॥ , ङ॥ च  
:प् २४६  
    
देवतायतने तिष्ठेद्यावत् त्रिंशद्दिनानि तु ।  
द्वादश्यां पूजयित्वा तु भोजयित्वा द्विजान्व्रती ॥००८।  
समाप्य दक्षिणां दत्त्वा पारणन्तु समाचरेत् ।  
भुक्तिमुक्तिमवाप्नोति कल्पांश् चैव त्रयोदश ॥००९।  
कारयेद्वैष्णवं यज्ञं यजेद्विप्रांस्त्रयोदश   ।  
तावन्ति वस्त्रयुग्मानि भाजनान्यासनानि च ॥०१०।  
छत्राणि सपवित्राणि तथोपानद्युगानि च[^१] ।  
योगपट्टोपवीतानि दद्याद्विप्राय तैर्मतः[^२] ॥०११।  
अन्यविप्राय शय्यायां हैमं विष्णुं प्रपूज्य च   ।  
आत्मनश् च तथामूर्तिं वस्त्राद्यैश् च प्रपूजयेत् ॥०१२।  
सर्वपापविनिर्मुक्तो विप्रो विष्णुप्रसादतः ।  
विष्णुलोकं गमिष्यामि विष्णुरेव भवाम्यहं   ॥०१३।  
व्रज व्रज देवबुद्धे विष्णोः स्थानमनामयं ।  
विमानेनामलस्तत्र तिष्ठेद् विष्णुस्वरूपधृक्   ॥०१४।  
द्विजानुक्त्वाथ[^३] तां शय्यां गुरवे ऽथ निवेदयेत् ।  
कुलानां शतमुद्धृत्य विष्णुलोकन्नयेद् व्रती   ॥०१५।  
मासोपवासी यद्देशे स देशो निर्मलो भवेत् ।  
किं पुनस्तत्कुलं सर्वं यत्र मासोपवासकृत् ॥०१६।  
व्रतस्थं मूर्छितं दृष्ट्वा क्षीराज्यञ्चैव पाययेत्   ।  
नैते व्रतं विनिघ्रन्ति हविर्विप्रानुमोदितं ॥०१७।  
    
:न्  
    
[^१]: ततः पानयुतानि चेति ख॥  
    
[^२]: वै नत इति घ॥  
    
[^३]: द्विजान् नत्वाथेति ङ॥  
:प् २४७  
    
क्षीरं गुरोर्हितौषध्व आपो मूलफलानि च ।  
विष्णुर्महौषधं कर्ता व्रतमस्मात् समुद्धरेत्   ॥०१८।  
    
\{इत्य् आग्नेये महापुराणे मासोपवासव्रतं नाम चतुरधिकद्विशततमो ऽध्यायः ॥  }
    