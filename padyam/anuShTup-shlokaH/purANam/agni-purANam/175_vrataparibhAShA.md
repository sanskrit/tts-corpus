+++
title = "१७५ व्रतपरिभाषा"

+++

\{अथ पञ्चसप्त्यधिकशततमो ऽध्यायः\}

व्रतपरिभाषा  
    
अग्निर् उवाच  
तिथिवारर्क्षदिवसमासर्त्वब्दार्कसङ्क्रमे ।  
नृस्त्रीव्रतादि[^२] वक्ष्यामि वसिष्ठ शृणु तत् क्रमात्   ॥००१।  
    
:न्  
    
[^१]: स्मृतयः श्रुतयो व्रतमिति क॥ , घ॥ , ङ॥ , ञ॥ च । अहं  
ब्रह्मेत्यादिः, तपोव्रतमित्यन्तः पाठः ग॥ पुस्तके नास्ति  
    
[^२]: पुंस्त्री व्रतादीति ङ॥ , ञ॥ च  
:प् १९२  
    
शास्त्रोदितो हि नियमो व्रतं तच्च तपो मतं ।  
नियमास्तु विशेषास्तु व्रतस्यैव दमादयः ॥००२।  
व्रतं हि कर्तृसन्तापात्तप इत्य् अभिधीयते ।  
इन्द्रियग्रामनियमान्नियमश्चाभिधीयते ॥००३।  
अनग्नयस्तु ये विप्रास्तेषां श्रेयो ऽभिधीयते ।  
व्रतोपवासनियमैर् नानादानैस् तथा द्विजः ॥००४।  
ते स्युर्देवादयः[^१] प्रीता भुक्तिमुक्तिप्रदायकाः   ।  
उपावृत्तस्य पापेभ्यो यस्तु वासो गुणैः सह ॥००५।  
उपवासः स विज्ञेयः सर्वभोगविवर्जितः[^२] ।  
कांस्यं मांसं मसूरञ्च चणकं कोरदूषकं   ॥००६।  
शाकं मधु परान्नञ्च[^३] त्यजेदुपवसन् स्त्रियं ।  
पुष्पालङ्कारवस्त्राणि धूपगन्धनुलेपनं ॥००७।  
उपवासे न शस्यन्ति दन्तधावनमञ्जनं ।  
दन्तकाष्ठं पञ्चगव्यं कृत्वा प्रातर्व्रतञ्चरेत्   ॥००८।  
असकृज्जलपानाच्च ताम्बूलस्य च भक्षणात् ।  
उपवासः प्रदुष्येत दिवास्वप्नाच्च मैथुनात् ॥००९।  
क्षमा सत्यन्दया दानं शौचमिन्द्रियनिग्रहः ।  
देवपूजाग्निहरणं[^४] सन्तोषो ऽस्तेयमेव च ॥०१०।  
सर्वव्रतेष्वयं धर्मः सामान्यो दशधा स्मृतः   ।  
पवित्राणि जपेच्चैव जुहुयाच्चैव शक्तितः ॥०११।  
    
:न्  
    
[^१]: तैः स्युर्देवादय इति ग॥ , छ॥ च  
    
[^२]: सर्वपापविवर्जित इति ज॥ , झ॥ च । सर्वतः परिवर्जित इति छ॥  
    
[^३]: शाकं दधि परान्नञ्चेति ख॥ , छ॥ च  
    
[^४]: देवपूजाग्निहवनमिति घ॥ , ट॥ च  
    
नित्यस्नायी मिताहारो[^१] गुरुदेवद्विजार्चकः ।  
क्षारं क्षौद्रञ्च लवणं मधु मांसानि वर्जयेत्   ॥०१२।  
तिलमुद्गादृते शस्यं शस्ये गोधूमकोद्रवौ ।  
चीनकं देवधान्यञ्च शमीधान्यं तथैक्षवं[^२]   ॥०१३।  
शितधान्यं तथा पुण्यं मूलं क्षारगणः स्मृतः   ।  
व्रीहिषष्टिकमुद्गाश् च कलायाः सतिला यवाः   ॥०१४।  
श्यामाकाश् चैव नीवारा गोधूमाद्या व्रते हिताः   ।  
कुष्माण्डालावुवार्ताकून् पालङ्कीम्पूतिकान्त्यजेत्   ॥०१५।  
चरुभैक्ष्यं शक्तुकणाः शाकन्दधि घृतं पयः   ।  
श्यामाकशालिनीवारा यवकं मूलतण्डुलं   ॥०१६।  
हविष्यं व्रतनक्तादावग्निकार्यादिके हितं ।  
मधु मांसं विहायान्यद् व्रते वा हितमीरितं ॥०१७।  
त्र्यहं प्रातस्त्र्यहं सायं त्र्यहमद्यादयाचितं   ।  
त्र्यहम्परञ्च नाश्नीयात् प्राजापत्यञ्चरन् द्विजः   ॥०१८।  
एकैकं ग्रासमश्नीयात् त्र्यहाणि त्रीणि पूर्ववत्   ।  
त्र्यहञ्चोपवसेदन्त्यमतिकृच्छ्रं चरन् द्विजः ॥०१९।  
गोमूत्रं गोमयं क्षीरं दधि सर्पिः कुशोदकं   ।  
एकरात्रोपवासश् च कृच्छ्रं शान्तपनं स्मृतं   ॥०२०।  
पृथक् शान्तपनद्रव्यैः षडहः सोपवासकः   ।  
सप्ताहेन तु कृच्छ्रो ऽयं महाशान्तपनो ऽघहा ॥०२१।  
द्वादशाहोपवासेन पराकः सर्वपापहा ।  
    
:न्  
    
[^१]: यताहार इति घ॥  
    
[^२]: शमीधान्यं तथैव चेति ग॥ ,झ॥ च  
:प् १९४  
    
महापराकस्त्रिगुणस्त्वयमेव प्रकीर्तितः ॥०२२।  
पौर्णमास्यां पञ्चदशग्रास्यमावास्यभोजनः   ।  
एकापाये ततो वृद्धौ चान्द्रायणमतो ऽन्यथा ॥०२३।  
कपिलागोः पलं मूत्रं अर्धाङ्गुष्ठञ्च गोमयं   ।  
क्षीरं सप्तपलन्दद्यात् दध्नश् चैव पलद्वयं[^१]   ॥०२४।  
घृतमेकपलन्दद्यात् पलमेकं कुशोदकं ।  
गयत्र्या गृह्य गोमूत्रं गन्धद्वारेति गोमयं ॥०२५।  
आप्यायस्वेति च क्षीरं दधिक्राव्णेति वै दधि ।  
तेजो ऽसीति तथा चाज्यं देवस्येति कुशोदकं[^२] ॥०२६।  
ब्रह्मकूर्चो भवत्येवं आपो हिष्ठेत्यृचं जपेत्   ।  
अघमर्षणसूक्तेन संयोज्य प्रणवेन वा ॥०२७।  
पीत्वा सर्वाघनिर्मुक्तो विष्णुलोकी ह्य् उपोषितः   ।  
उपवासी सायम्भोजी यतिः षष्ठात्मकालवान्   ॥०२८।  
मांसवर्जी चाश्वमेधी सत्यवादी दिवं व्रजेत् ।  
अग्न्याधेयं प्रतिष्ठाञ्च यज्ञदानव्रतानि च ॥०२९।  
देवव्रतवृषोत्सर्गचूडाकरणमेखलाः ।  
माङ्गल्यमभिषेकञ्च मलमासे विवर्जयेत् ॥०३०।  
दर्शाद्दर्शस्तु चान्द्रः स्यात् त्रिंशाहश् चैव भावनः   ।  
मासः सौरस्तु सङ्क्रान्तेर्नाक्षत्रो भविवर्तनात् ॥०३१।  
सौरो मासो विवाहादौ यज्ञादौ सावनः स्मृतः[^३]   ।  
    
:न्  
    
[^१]: दध्नश् चैव पलत्रयमिति घ॥ , ञ॥ , ट॥ च  
    
[^२]: गायत्र्या इत्य् आदिः, कुशोदकमित्यन्तः पाठः छ॥ पुस्तके  
नास्ति  
    
[^३]: सावनो मत इति छ॥  
:प् १९५  
    
आव्धिके पितृकार्ये च चान्द्रो मासः प्रशस्यते ॥०३२।  
आषाढीमवधिं कृत्वा यः स्यात्पक्षस्तु पञ्चमः   ।  
कुर्याच्छ्राद्धन्तत्र रविः कन्यां गच्छतु वा न वा   ॥०३३।  
मासि संवत्सरे चैव तिथिद्वैधं यदा भवेत् ।  
तत्रोत्तरोत्तमा ज्ञेया पूर्वा तु स्यान् मलिम्लुचा ॥०३४।  
उपोषितव्यं नक्षत्रं येनास्तं याति भास्करः   ।  
दिवा पुण्यास्तु तिथयो रात्रौ नक्तव्रते शुभाः ॥०३५।  
युग्माग्निकृतभूतानि[^१] षण्मुन्योर्वसुरन्ध्रयोः   ।  
रुद्रेण द्वादशो युक्ता चतुर्दश्याथ[^२] पूर्णिमा   ॥०३६।  
प्रतिपदा त्वमावास्या तिथ्योर्युग्मं महाफलं ।  
एतद्व्यस्तं महाघोरं हन्ति पुण्यं पुराकृतं   ॥०३७।  
नरेन्द्रमन्त्रिव्रतिनां[^३] विवाहोपद्रवादिषु ।  
सद्यः शौचं समाख्यातं कान्तारापदि संषदि   ॥०३८।  
आरब्धदीर्घतपसां न राजा व्रतहा स्त्रियाः ।  
गर्भिणी सूतिका नक्तं कुमारी च रजस्वला ॥०३९।  
यदाशुद्धा तदान्येन कारयेत क्रियाः सदा ।  
क्रोधात् प्रमादाल्लोभाद्वा व्रतभङ्गो भवेद्यदि ॥०४०।  
दिनत्रयं न भुञ्ञीत मुण्डनं शिरसो ऽथ वा   ।  
असामर्थ्ये व्रतकृतौ पत्नीं वा कारयेत् सुतं ॥०४१।  
सूतके मृतके कार्त्यं प्रारब्धं पूजनोज्झितं   ।  
व्रतस्थं मूर्छितं दुग्धपानाद्यैर् उद्धरेद् गुरुः   ॥०४२।  
    
:न्  
    
[^१]: युग्माग्नियुगभूतानीति ज॥ , झ॥ च  
    
[^२]: चतुर्दश्या चेति ग॥  
    
[^३]: नरेन्द्रसत्रिव्रतिनामिति ख॥ , घ॥ , ज॥ , ञ॥ च  
:प् १९६  
    
अष्तौ तान्यव्रतघ्नानि आपो मूलं फलं पयः   ।  
हविर्ब्राह्मणकाम्या च गुरोर्वचनमौषधं ॥०४३।  
कीर्तिसन्ततिविद्यादिसौभाग्यारोग्यवृद्धये ।  
नैर्मल्यभुक्तिमुक्त्यर्थं कुर्वे व्रतपते व्रतं ॥०४४।  
इदं व्रतं मया श्रेष्ठं गृहीतं पुरतस्तव   ।  
निर्विघ्नां सिद्धिमायातु त्वत्प्रसादात् जगत्पते ॥०४५।  
गृहीते ऽस्मिन् व्रतवरे[^१] यद्यपूर्णे म्रिये ह्य् अहं ।  
तत्सर्वं पूर्णमेवास्तु प्रसन्ने त्वयि सत्पतौ ॥०४६।  
व्रतमूर्तिं जगद्भूतिं मण्डले सर्वसिद्धये ।  
आवहये नमस्तुभ्यं सन्निधीभव केशव ॥०४७।  
मनसा कल्पितैर् भक्त्या पञ्चगव्यैर् जलैः शुभैः   ।  
पञ्चामृतैः स्नापयामि त्वं मे च भव पापहा   ॥०४८।  
गन्धपुष्पोदकैर् युक्तमर्घ्यमर्घ्यपते शुभं ।  
गृहाण पाद्यमाचाममर्घ्यार्हङ्कुरु मां सदा   ॥०४९।  
वस्त्रं वस्त्रपते पुण्यं गृहाण कुरु मां सदा   ।  
भूषणाद्यैः सुवस्त्राद्यैश्छादितं व्रतसत्पते   ॥०५०।  
सुगन्धिगन्धं विमलं गन्धमूर्ते गृहाण वै ।  
पापगन्धविहीनं मां कुरु त्वं हि सुगन्धिकं   ॥०५१।  
पुष्पं गृहाण पुष्पादिपूर्ण मां कुरु सर्वदा   ।  
पुष्पगन्धं सुविमलं आयुरारोग्यवृद्धये ॥०५२।  
दशाङ्गं गुग्गुलुघृतयुक्तं धूपं गृहाण वै   ।  
सधूप धूपित मां त्वं कुरु धूपितसत्पते ॥०५३।  
    
:न्  
    
[^१]: व्रते देव इति ग॥ , घ॥ , ज॥ , झ॥ , ञ॥ , ट॥ च  
:प् १९७  
    
दीपमूर्धशिखं दीप्तं गृहाणाखिलभासकं   ।  
दीपमूर्ते प्रकाशाढ्यं सर्वदोर्ध्वगतिं कुरु   ॥०५४।  
अन्नादिकञ्च नैवेद्यं गृहाणान्नादि सत्पते ।  
अन्नादिपूर्णं कुरु मामन्नदं सर्वदायकं ॥०५५।  
मन्त्रहीनं क्रियाहीनं भक्तिहीनं मया प्रभो   ।  
यत् पूजितं व्रतपते परिपूर्णन्तदसु मे ॥०५६।  
धर्मं देहि धनं देहि सौभाग्यं गुणसन्ततिं   ।  
कीर्तिं विद्यां[^१] देहि चायुः स्वर्गं मोक्षञ्च देहि मे  ॥।०५७।  
इमां पूजां व्रतपते गृहीत्वा व्रज साम्प्रतं   ।  
पुनरागमनायैव वरदानाय वै प्रभो ॥०५८।  
स्नात्वा व्रतवता सर्वव्रतेषु व्रतमूर्तयः ।  
पूज्याः सुवर्णजास्ता वै शक्त्या वै भूमिशायिना   ॥०५९।  
जपो होमश् च सामान्यव्रतान्ते दानमेव च ।  
चतुर्विंशा द्वादश वा पञ्च वा त्रय एककः ॥०६०।  
विप्राः प्रपूज्या गुरवो[^२] भोज्याः शक्त्या तु दक्षिणा   ।  
देया गावः सुवर्णाद्याः पादुकोपानहौ पृथक्   ॥०६१।  
जलपात्रञ्चान्नपात्रमृत्तिकाच्छत्रमासनं[^३] ।  
शय्या वस्त्रयुगं कुम्भाः परिभाषेयमीरिता   ॥०६२।  
    
\{इत्य् आग्नेये महापुराणे व्रतपरिभाषानाम पञ्चसप्तत्यधिकशततमो ऽध्यायः ॥  }
    
:न्  
    
[^१]: कीर्तिं वृद्धिमिति ख॥ , छ॥ च  
[^२]: विप्राः पूज्याः सगरव इति घ॥ , ज॥ , ट॥ च  
    
[^३]: मुद्रिकाछत्रमासनमिति घ॥  
:प् १९८  