+++
title = "२३० शकुनफलं"

+++

\{अथ त्रिंशदधिकद्विशततमो ऽध्यायः\}

शकुनानि  
    
पुष्कर उवाच  
तिष्ठतो गमने प्रश्ने पुरुषस्य शुभाशुभं   ।  
निवेदयन्ति शकुना देशस्य नगरस्य च ॥००१।  
सर्वः पापफलो दीप्तो निर्दिष्टो दैवचिन्तिकैः ।  
शान्तः शुभफलश् चैव दैवज्ञैः समुदाहृतः   ॥००२।  
षट्प्रकारा विनिर्दिष्टा शकुनानाञ्च दीप्तयः   ।  
वेलादिग्देशकरणरुतजातिविभेदतः ॥००३।  
पूर्वा पूर्वा च विज्ञेया सा तेषां बलवत्तरा ।  
दिवाचरो रात्रिचरस् तथा रात्रौ दिवाचरः ॥००४।  
क्रूरेषु दीप्ता विज्ञेया ऋक्षलग्नग्रहादिषु ।  
धूमिता सा तु विज्ञेया याङ्गमिष्यति भास्करः   ॥००५।  
यस्यां स्थितः सा ज्वलिता मुक्ता चाङ्गारिणी मता   ।  
एतास्तिस्रः स्मृता दीप्ताः पञ्च शान्तास् तथापराः   ॥००६।  
:प् ३३५  
    
दीप्तायान्दिशि दिग्दीप्तं शकुनं परिकीर्तितं ।  
ग्रामो ऽरण्या वने ग्राम्यास् तथा निन्दितपादपः ॥००७।  
देशे चैवाशुभे ज्ञेयो देशदीप्तो द्विजोत्तमः ।  
क्रियादीप्तो विनिर्दिष्टः स्वजात्यनुचितक्रियः ॥००८।  
रुतदीप्तश् च कथितो भिन्नभैरवनिस्वनः ।  
जातिदीप्तस् तथा ज्ञेयः केवलं मांसभोजनः   ॥००९।  
दीप्ताच्छान्तो विनिर्दिष्टः सर्वैर् भेदैः प्रयत्नतः   ।  
मिश्रैर् मिश्रो विनिर्दिष्टस्तस्य वाच्यं फलाफलं   ॥०१०।  
गोश्वोष्ट्रगर्दभश्वानः सारिका गृहगोधिका   ।  
चटका भासकूर्माद्याः कथिता ग्रामवासिनः   ॥०११।  
अजाविशुकनागेन्द्राः कोलो महिषवायसौ ।  
ग्राम्यारण्या विनिर्दिष्टाः सर्वे ऽन्ये वनगोचराः[^१]   ॥०१२।  
मार्जारकुक्कुटौ ग्राम्यौ तौ चैव वनगोचरौ ।  
तयोर्भवति विज्ञानं नित्यं वै रूपभेदतः ॥०१३।  
गोकर्णशिखिचक्राह्वखरहारीतवायसाः ।  
कुलाहकुक्कुभश्येनफेरुखञ्जनवानराः ॥०१४।  
शतघ्नचटकश्यामचासश्येनकलिञ्जलाः ।  
तित्तिरः शतपत्रञ्च कपोतश् च तथा त्रयः ॥०१५।  
खञ्जरीटकदात्यूहशुकराजीवकुक्कुटाः ।  
भारद्वाजश् च सारङ्ग इति ज्ञेया दिवाचराः ॥०१६।  
वागुर्युलूकशरभक्रौञ्चाः शशककच्छपाः   ।  
लोमासिकाः पिङ्गलिकाः कथिता रात्रिगोचराः ॥०१७।  
    
:न्  
    
[^१]: सर्वे ऽन्ये च वनेचरा इति झ॥  
:प् ३३६  
    
हंषाश् च मृगमार्जारनकुलर्क्षभुजङ्गमाः   ।  
वृकारिसिंहव्याघ्रोष्ट्रग्रामशूकरमानुषाः   ॥०१८।  
श्वाविद्वृषभगोमायुवृककोकिलसारसाः ।  
तुरङ्गकौपीननरा गोधा ह्य् उभयचारिणः ॥०१९।  
बलप्रस्थानयोः सर्वे पुरस्तात्सङ्घचारिणः ।  
जयावहा विनिर्दिष्टाः पश्चान्निधनकारिणः   ॥०२०।  
गृहाद्गम्य यदा चासो व्याहरेत् पुरुतः स्थितः ।  
नृपावमानं वदति वामः कलहभोजने ॥०२१।  
याने तद्दर्शनं शस्तं सव्यमङ्गस्य वाप्यथ ।  
चौरैर् मोषमथाख्याति मयूरो भिन्ननिस्वनः ॥०२२।  
प्रयातस्याग्रतो राम मृगः प्राणहरो भवेत् ।  
ऋक्षाखुजम्बुकव्याघ्रसिंहमार्जारगर्दभाः   ॥०२३।  
प्रतिलोमास् तथा राम खरश् च विकृत्रस्वनः ।  
वामः कपिञ्जलः श्रेष्ठस् तथा दक्षिणसंस्थितः   ॥०२४।  
पृष्ठतो निन्दितफलस्तित्तिरिस्तु न शस्यते ।  
एणा वराहाः पृषता वामा भूत्वा तु दक्षिणाः   ॥०२५।  
भवन्त्यर्थकरा नित्यं विपरीता विगर्हिताः ।  
वृषाश्वजम्बुकव्याघ्राः सिंहमार्जारगर्दभाः[^१]   ॥०२६।  
वाञ्छितार्थकरा ज्ञेया दक्षिणाद्वामतो गताः   ।  
शिवा श्यामाननाच्छूच्छूः पिङ्गला गृहगोधिका   ॥०२७।  
शूकरी परपुष्टा च पुन्नामानश् च वामतः   ।  
    
:न्  
    
[^१]: प्रतिलोमास्तथेत्यादिः, सिंहमार्जारगर्दभा इत्य् अन्तः पाठः  
ज॥ भ॥ पुस्तकद्वये नास्ति  
:प् ३३७  
    
स्त्रीसञ्ज्ञा भासकारूषकपिश्रीकर्णश्छित्कराः   ॥०२८।  
कपिश्रीकर्णपिप्यीका[^१] रुरुश्येनाश् च दक्षिणाः   ।  
जातीक्षाहिशशक्रोडगोधानां कीर्तनं शुभं   ॥०२९।  
ततः सन्दर्शनं नेष्टं प्रतीपं वानरर्क्षयोः   ।  
कार्यकृद्बली शकुनः प्रस्थितस्य हि यो ऽन्वहं ॥०३०।  
भवेत्तस्य फलं वाच्यं तदेव दिवसं बुधैः ।  
मता भक्ष्यार्थिनो बाला वैरसक्तास्तथैव च ॥०३१।  
सीमान्तमभ्यन्तरिता विज्ञेया निष्फला द्विज ।  
एकद्वित्रिचतुर्भिस्तु शिवा धन्या रुतैर् भवेत् ॥०३२।  
पञ्चभिश् च तथा षड्भिरधन्या परिकीर्तिता ।  
सप्तभिश् च तथा धन्या निष्फला परतो भवेत् ॥०३३।  
नृणां रोमाञ्चजननी वाहनानां भयप्रदा   ।  
ज्वालानला सूर्यमुखी विज्ञेया भयवर्धनी ॥०३४।  
प्रथमं सारङ्गे दृष्टे शुभे देशे शुभं वदेत्   ।  
संवत्सरं मनुष्यस्य अशुभे च शुभं तथा ॥०३५।  
तथाविधन्नरः पश्येत्सारङ्गं प्रथमे ऽहनि ।  
आत्मनश् च तथात्वेन ज्ञातव्यं वत्सरं फलं ॥०३६।  
    
\{इत्य् आग्नेये महापुराणे शकुनानि नाम त्रिंशदधिकद्विशततमो ऽध्यायः ॥  }
    
:न्  
    
[^१]: पुन्नामास्तथेत्यादिः, पिप्पीका इत्य् अन्तः पाठो ऽस्मल्लब्धेषु  
नवपुस्तकेषु प्रायः समान एव । तेषामेकतमस्यापि साहाय्येन  
शोधितुं न स शक्यते । अभिधानादिष्वपि तत्रत्यशब्दो नोपलभ्यन्ते ।  
अतस्तत्र विरतिः  
:प् ३३८  
    