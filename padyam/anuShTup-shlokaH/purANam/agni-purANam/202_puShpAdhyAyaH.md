+++
title = "२०२ पुष्पाध्यायः"

+++

\{अथ द्व्यधिकद्विशततमो ऽध्यायः\}

पुष्पाध्यायकथनं  
    
अग्निर् उवाच  
पुष्पगन्धधूपदीपनैवेद्यैस्तुष्यते हरिः ।  
पुष्पाणि देवयोग्यानि ह्य् अयोग्यानि वदामि ते ॥००१।  
पुष्पं श्रेष्ठं मालती च तमालो भुक्तिमुक्तिमान्   ।  
मल्लिका सर्वपापघ्नी यूथिका विष्णुलोकदा ॥००२।  
अतिमुक्तमयं तद्वत् पाटला विष्णुलोकदा ।  
:प् २४०  
    
करवीरैर् विष्णुलोकी जवापुष्पैश् च पुण्यवान्   ॥००३।  
पावन्तीकुब्जकाद्यैश् च तगरैर् विष्णुलोकभाक् ।  
कर्णिकारैर् विष्णुलोकः करुण्ठैः पापनाशनं   ॥००४।  
पद्मैश् च केतकीभिश् च कुन्दपुष्पैः परा गतिः   ।  
वाणपुष्पैर् वर्वराभिः कृष्णाभिर्हरिलोकभाक्   ॥००५।  
अशोकैस्तिलकैस्तद्वदटरूषभवैस् तथा ।  
मुक्तिभागी बिल्वपत्रैः शमीपत्रैः परा गतिः   ॥००६।  
विष्णुलोकी भृङ्गराजैस्तमालस्य दलैस् तथा ।  
तुलसी कृष्णगौराख्या कल्हारोत्पलकानि च ॥००७।  
पद्मं कोकनदं पुण्यं शताब्जमालया हरिः   ।  
नीपार्जुनकदम्बैश् च[^१] वकुलैश् च सुगन्धिभिः ॥००८।  
किंशुकैर् मुनिपुष्पैस्तु गोकर्णैर् नागकर्णकैः   ।  
सन्ध्यापुष्पैर् बिल्वतकै रञ्जनीकेतकीभवैः[^२]   ॥००९।  
कुष्माण्डतिमिरोत्थैश् च कुशकाशशरोद्भवैः   ।  
द्यूतादिभिर्मरुवकैः पत्रैरन्यैः सुगन्धिकैः   ॥०१०।  
भुक्तिमुक्तिः पापहानिर्भक्त्या सर्वैस्तु तुष्यति ।  
स्वर्णलक्षाधिकं पुष्पं माला कोटिगुणाधिका   ॥०११।  
स्ववने ऽन्यवने पुष्पैस्त्रिगुणं वनजैः फलं[^३]   ।  
विशीर्णैर्नार्चयेद्विष्णुन्नाधिकाङ्गैर्न मोटितैः   ॥०१२।  
काञ्चनारैस्तथोन्मत्तैर्गिरिकर्णिकया तथा ।  
    
:न्  
    
[^१]: मुक्तिभागो कदम्बैश्चेति ङ॥  
    
[^२]: रजनीकेतकीभवैरिति ख॥ , ङ॥ , छ॥ , ज॥ च  
    
[^३]: जलजैः फलमिति ङ॥  
:प् २४१  
    
कुटजैः शाल्मलीयैश् च[^१] शिरीषैर् नरकादिकं   ॥०१३।  
सुगन्धैर्ब्रह्मपद्मैश् च[^२] पुष्पैर्नीलोत्पलैर्हरिः[^३]   ।  
अर्कमन्दारधुस्तूरकुसुमैरर्च्यते हरः ॥०१४।  
कुटजैः कर्कटीपुष्पैः केतकीन्न शिवे ददेत्   ।  
कुष्माण्डनिम्बसम्भूतं पैशाचं गन्धवर्जितं   ॥०१५।  
अहिंसा इन्द्रियजयः[^४] क्षान्तिर्ज्ञानं[^५] दया श्रुतं   ।  
भावाष्तपुष्पैः सम्पूज्य देवान् स्याद् भुक्तिमुक्तिभाक्   ॥०१६।  
अहिंसा प्रथमं पुष्पं पुष्पमिन्द्रियनिग्रहः   ।  
सर्वपुष्पं दया भूते पुष्पं शान्तिर्विशिष्यते   ॥०१७।  
शमः पुष्पं तपः पुष्पं ध्यानं पुष्पं च  
सप्तमं ।  
सत्यञ्चैवाष्टमं पुष्पमेतैस्तुष्यति केशवः   ॥०१८।  
एतैरेवाष्टभिः पुष्पैस्तुष्यत्येवार्चितो हरिः ।  
पुष्पान्तराणि सन्त्यत्र वाह्यानि मनुजोत्तम ॥०१९।  
भक्त्या दयान्वितैर्विष्णुः पूजितः परितुष्यति[^६]   ।  
वारुणं सलिलं पुष्पं सौम्यं घृतपयोदधि   ॥०२०।  
प्राजापत्यं तथान्नादि आग्नेयं धूपदीपकं   ।  
फलपुष्पादिकञ्चैव वानस्पत्यन्तु पञ्चमं ॥०२१।  
पार्थिवं कुशमूलाद्यं वायव्यं गन्धचन्दनं   ।  
    
:न्  
    
[^१]: शाल्मलिजैश्चेति ख॥ , ग॥ , ङ॥ च  
    
[^२]: सुगन्धैः पत्रपुष्पैश्चेति ङ॥  
    
[^३]: पूज्यो नीलोत्पलैर्हरिरिति ख॥ , ग॥ , ङ॥ , ज॥ च  
    
[^४]: अहिंसा इन्द्रियययम इति ग॥  
    
[^५]: क्षान्तिर्दानमिति ख॥  
    
[^६]: अहिंसा प्रथमं पुष्पमित्यादिः, पूजितः परितुष्यति इत्य्  
अन्तः पाठः ख॥ , ग॥ , घ॥ , ङ॥ , छ॥ , ज॥ , ञ॥ , ट॥  
पुस्तकेषु नास्ति  
:प् २४२  
    
श्रद्धाख्यं विष्णुपुष्पञ्च सर्वदा चाष्टपुष्पिकाः   ॥०२२।  
आसनं मूर्तिपञ्चाङ्गं[^१] विष्णुर्वा चाष्टपुष्पिकाः   ।  
विष्णोस्तु वासुदेवाद्यैरीशानाद्यैः शिवस्य वा   ॥०२३।  
    
\{इत्य् आग्नेये महापुराणे पुष्पाध्यायो नाम द्व्यधिकद्विशततमो ऽध्यायः ॥  }
    