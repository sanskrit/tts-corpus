+++
title = "३८२ आग्नेयपुराणमाहात्म्यं"

+++

\{अथ द्व्यशीत्यधिकत्रिशततमो ऽध्यायः\}

आग्नेयपुराणमाहात्म्यं  
    
अग्निर् उवाच  
आग्नेयं ब्रह्मरूपन्ते पुराणं कथतं मया ।  
सप्रपञ्चं निष्प्रपञ्चं विद्याद्वयमयं महत्   ॥००१।  
ऋग्यजुःसामाथर्वाख्या विद्या विष्णुर्जगज्जनिः   ।  
छन्दः शिक्षा व्याकरणं निघण्टुज्योतिराख्यकाः   ॥००२।  
निरुक्तधर्मशास्त्रादि मीमांसान्यायविस्तराः ।  
आयुर्वेदपुराणाख्या धनुर्गन्धर्वविस्तराः ॥००३।  
विद्या सैवार्थशास्त्राख्या देवान्तान्या हरिर्महान्   ।  
इत्येषा चापरा विद्या परिविद्याक्षरं परं ॥००४।  
यस्य भावो ऽखिलं विष्णुस्तस्य नो बाधते कलिः ।  
अनिष्ट्वा तु महायज्ञानकृत्वापि पितृस्वधां   ॥००५।  
कृष्णमभ्यर्चयन्भक्त्या नैनसो भाजनं भवेत्   ।  
सर्वकारणमत्यन्तं विष्णुं ध्यायन्न सीदति   ॥००६।  
अन्यतन्त्रादिदोषोत्थो विषयाकृष्टमानसः ।  
कृत्वापि पापं गोविन्दं ध्यायन्पापैः प्रमुच्यते   ॥००७।  
तद्ध्यानं यत्र गोविन्दः स कथा यत्र केशवः ।  
तत् कर्म यत्तदर्थीयं किमन्यैर् बहुभाषितैः ॥००८।  
न तत् पिता तु पुत्राय न शिष्याय गुरुर्द्विज ।  
परमार्थं परं ब्रूयाद्यदेतत्ते मयोदितं ॥००९।  
संसारे भ्रमता लभ्यं पुत्रदारधनं वसु ।  
:प् ३५५  
    
सुहृदश् च तथैवान्ये नोपदेशो द्विजेदृशः ॥०१०।  
किं पुत्रदारैर् मित्रैर् वा किं मित्रक्षेत्रवान्धवैः   ।  
उपदेशः परो वन्धुरीदृशो यो विमुक्तये ॥०११।  
द्विविधो भूतमार्गीयं दैव आसुर एव च ।  
विष्णुभक्तिपरो दैवो विपरीतस् तथासुरः ॥०१२।  
एतत् पवित्रमारोग्यं धन्यं दुःस्वप्ननाशनं   ।  
सुखप्रीतिकरं नॄणां मोक्षकृद्यत्तवेरितं   ॥०१३।  
येषां गृहेषु लिखितमाग्नेयं हि पुराणकं   ।  
पुस्तकं स्थास्यति सदा तत्र नेशुरुपद्रवाः ॥०१४।  
किं तीर्थैर् गोप्रदानैर् वा किं यज्ञैः किमुपोषितैः   ।  
आग्नेयं ये हि शृण्वन्ति अहन्यहनि मानवाः ॥०१५।  
ये ददाति तिलप्रस्थं सुवर्णस्य च माषकं ।  
शृणोति श्लोकमेकञ्च आग्नेयस्य तदाप्नुयात् ॥०१६।  
अध्यायपठनञ्चास्य गोप्रदानाद् विशिष्यते ।  
अहोरात्रकृतं पापं श्रोतुमिच्छोः प्रणश्यति   ॥०१७।  
कपिलानां शते दत्ते यद् भवेज्ज्येष्ठपुष्करे ।  
तदाग्नेयं पुराणं हि पठित्वा फलमाप्नुयात्   ॥०१८।  
प्रवृत्तञ्च निवृत्तञ्च धर्मं विद्याद्वयात्मकं   ।  
आग्नेयस्य पुराणस्य शास्त्रस्यास्य समं न हि ॥०१९।  
पठन्नाग्नेयकं नित्यं शृण्वन् वापि पुराणकं   ।  
भक्तो वशिष्ठ मनुजः सर्वपापैः प्रमुच्यते   ॥०२०।  
नोपसर्गा न चानर्था न चौरारिभयं गृहे ।  
तस्मन् स्याद् यत्र चाग्नेयपुराणस्य हि पुस्तकं ॥०२१।  
:प् ३५६  
    
न गर्भहारिणीभीतिर्न च बालग्रहा गृहे ।  
यत्राग्नेयं पुराणं स्यान्न पिशाचादिकं भयं   ॥०२२।  
शृण्वन्विप्रो वेदवित् स्यात् क्षत्रियः पृथिवीपतिः   ।  
ऋद्धिं प्राप्नोति वैश्यश् च शूद्रश्चारोग्यमृच्छति   ॥०२३।  
यः पठेत्शृणुयान्नित्यं समदृग्विष्णुमानसः   ।  
ब्रह्माग्नेयं पुराणं सत्तत्र नश्यन्त्युपद्रवाः   ॥०२४।  
दिव्यान्तरीक्षभौमाद्या दुःस्वप्नाद्यभिचारकाः   ।  
यच्चान्यद्दुरितं किञ्चित्तत्सर्वं हन्ति केशवः ॥०२५।  
पठतः शृण्वतः पुंसः पुस्तकं यजतो महत्   ।  
आग्नेयं श्रीपुराणं हि हेमन्ते यः शृणोति वै   ॥०२६।  
प्रपूज्य गन्धपुष्पाध्यैर् अग्निष्टोमफलं लभेत्   ।  
शिशिरे पुण्डरीकस्य वसन्ते चाश्वमेधजम् ॥०२७।  
ग्रीष्मे तु वाजपेयस्य राजसूयस्य वर्षति ।  
गोसहस्रस्य शरदि फलं तत्पठतो ह्य् ऋतौ ॥०२८।  
आग्नेयं हि पुराणं यो भक्त्याग्रे पठेते हरेः   ।  
सो ऽर्चयेच्च वसिष्ठेह ज्ञानयज्ञेन केशवम् ॥०२९।  
यस्याग्नेयपुराणस्य पुस्तकं तस्य वै जयः ।  
लिखितं पूजितं गेहे भुक्तिर्मुक्तिः करे ऽस्ति हि ॥०३०।  
इति कालाग्निरूपेण गीतं मे हरिणा पुरा ।  
आग्नेयं हि पुराणं वै ब्रह्मविद्याद्वयास्पदम् ।०३१।  
विद्याद्वयं वसिष्ठेदं भक्तेभ्यः कथयिष्यसि   ॥०३१एफ़्।  
    
वसिष्ठ उवाच  
व्यासाग्नेयपुराणं ते रूपं विद्याद्वयात्मकं   ।  
कथितं ब्रह्मणो विष्णोरग्निना कथितं यथा ॥०३२।  
:प् ३५७  
    
सार्धं देवैश् च मुनिभिर्मह्यं सर्वाथदर्शकं   ।  
पुराणमग्निना गौतमाग्नेयं ब्रह्मसन्मितं ॥०३३।  
यः पठेच्छृणुयाद्ध्यास लिखेद्वा लेखयेदपि ।  
श्रावयेत्पाठयेद्वापि पूजयेद्धारयेदपि ॥०३४।  
सर्वपापविनिर्मुक्तः प्राप्रकामो दिवं व्रजेत् ।  
लेखयित्वा पुराणं यो दद्याद्विप्रेभ्य उत्तमं ॥०३५।  
स ब्रह्मलोकमाप्नोति कुलानां शतमुद्धरेत् ।  
एकं श्लोकं पठेद्यस्तु पापपङ्काद्विमुच्यते ॥०३६।  
तस्माद्व्यास सदा श्राव्यं शिष्येभ्यः सर्वदर्शनं   ।  
शुकाद्यैर् मुनिभिः सर्धं श्रोतुकामैः पुराणकं   ॥०३७।  
आग्नेयं पठितं ध्यातं शुभं स्याद् भुक्तिमुक्तिदं   ।  
अग्नये तु नमस्तस्मै येन गीतं पुरानकं ॥०३८।  
    
व्यास उवाच  
वसिष्ठेन पुरा गीतं सूतैतत्ते मयोदितं ।  
पराविद्यापराविद्यास्वरूपं परमं पदम् ॥०३९।  
आग्नेयं दुर्लभं रूपं प्राप्यते भाग्यसंयुतैः   ।  
ध्यायन्तो ब्रह्म चाग्नेयं पुराणं हरिमागताः   ॥०४०।  
विद्यार्थिनस् तथा विद्यां राज्यं राज्यार्थिनो गताः   ।  
अपुत्राः पुत्रिणः सन्ति नाश्रया आश्रयं गताः   ॥०४१।  
सौभाग्यार्थी च सौभाग्यं मोक्षं मोक्षार्थिनो गताः   ।  
लिखन्तो लेखयन्तश् च निष्पापश् च श्रियं गताः   ॥०४२।  
शुकपैलमुखैः सूत आग्नेयन्तु पुराणकं ।  
रूपं चिन्तय यातासि भुक्तिं मुक्तिं न संशयः   ॥०४३।  
श्रावय त्वञ्च शिष्येभ्यो भक्तेभ्यश् च पुराणकम्   ।  
:प् ३५८

सूत उवाच  
व्यास प्रसादादाग्नेयं पुराणं श्रुतमादरात्   ॥०४४।  
आग्नेयं ब्रह्मरूपं हि मुनयः शौनकादयः   ।  
भवन्तो नैमिषारण्ये यजन्तो हरिमीश्वरं ॥०४५।  
तिष्ठन्तः श्रद्धया युक्तास्तस्माद्वः समुदीरितम्   ।  
अग्निना प्रोक्तमाग्नेयं पुराणं वेदसम्मितं ॥०४६।  
ब्रह्मविद्याद्वयोपेतं भुक्तिदं मुक्तिदं महत् ।  
नास्मात्परतरः सारो नास्मात्परतरः सुहृत् ॥०४७।  
नास्मात्परतरो ग्रन्थो नास्मात्परतरो गतिः ।  
नास्मात्परतरं शास्त्रं नास्मात्परतरा श्रुतिः   ॥०४८।  
नास्मात्परतरं ज्ञानं नास्मात्परतरा स्मृतिः   ।  
नास्मात्परो ह्य् आगमो ऽस्ति नास्माद्विद्या परास्ति हि ॥०४९।  
नास्मात्परः स्यात्सिद्धन्तो नास्मात्परममङ्गलम्   ।  
नास्मात्परो ऽस्ति वेदान्तः पुराणं परमन्त्विदं   ॥०५०।  
नास्मात्परतरं भूमौ विद्यते वस्तु दुर्लभम् ।  
आग्नेये हि पुराणे ऽस्मिन् सर्वविद्याः प्रदर्शिताः   ॥०५१।  
सर्वे मत्स्यावताराद्या गीता रामायणन्त्विह ।  
हरिवंशो भारतञ्च नव सर्गाः प्रदर्शिताः   ॥०५२।  
आगमो वैष्णवो गीतः पूजादीक्षाप्रतिष्ठया   ।  
पवित्रारोहणादीनि प्रतिमालक्षणादिकं ॥०५३।  
प्रासादलक्षणाद्यञ्च मन्त्रा वै भुक्तिमुक्तिदाः   ।  
शैवागमस्तदर्थश् च शाक्तेयः सौर एव च ॥०५४।  
मण्डलानि च वास्तुश् च मन्ताणि विविधानि च ।  
प्रतिसर्गश्चानुगीतो ब्रह्माण्डपरिमण्डलं ॥०५५।  
:प् ३५९  
    
गीतो भुवनकोषश् च द्वीपवर्षादिनिम्नगाः ।  
गयागङ्गाप्रयागादि तीर्थमाहात्म्यमीरितं ॥०५६।  
ज्योतिश् चक्रं ज्योतिषादि गीतो युद्धजयार्णवः ।  
मन्वन्तरादयो गीताः धर्मा वर्णादिकस्य च ॥०५७।  
अशौचं द्रव्यशुद्धिश् च प्रायश्चित्तं प्रदर्शितं   ।  
राजधर्मा दानधर्मा व्रतानि विविधानि च ॥०५८।  
व्यवहाराः शान्तयश् च ऋग्वेदादिविधानकं ।  
सूर्यवंशः सोमवंशो धनुर्वेदश् च वैद्यकं   ॥०५९।  
गान्धर्ववेदो ऽर्थशास्त्रं मीमांसा न्यायविस्तरः   ।  
पुराणसङ्ख्यामाहत्म्यं छन्दो व्यकरणं स्मृतं   ॥०६०।  
अलङ्कारो विघण्डुश् च शिक्षाकल्प इहोदितः स्मृतः   ।  
नैमित्तिकः प्राकृतिको लय आत्यन्तिकः ॥०६१।  
वेदान्तं ब्रह्मविज्ञानं योगो ह्य् अष्टाङ्ग ईरितः   ।  
स्तोत्रं पुराणमाहात्म्यं विद्या ह्य् अष्टादश स्मृताः   ॥०६२।  
ऋग्वेदाद्याः परा ह्य् अत्र पराविद्याक्षरं परं   ।  
सप्रपञ्चं निष्प्रपञ्चं ब्रह्मणो रूपमीरितं   ॥०६३।  
इदं पञ्चदशसोहस्रं शतकोटिप्रविस्तरं ।  
देवलोके दैवतैश् च पुराणं पठ्यते सदा ॥०६४।  
लोकानां हितकामेन सङ्क्षिप्योद्गीतमग्निना ।  
सर्वं ब्रह्मेति जानीध्वं मुनयः शौनकादयः   ॥०६५।  
शृणुयाच्छ्रावयेद्वापि यः पठेत्पाठयेदपि   ।  
लिखेल्लेखापयेद्वापि युजयेत्कीर्तयेदपि ॥०६६।  
पुराणपाठकञ्चैव पूजयेत् प्रयतो नृपः ।  
:प् ३६०  
    
गोभूहिरण्यदानाद्यैर् वस्त्रालङ्कारतर्पणैः   ॥०६७।  
तं सम्पूज्य लभेच्चैव पुराणश्रवणात् फलं   ।  
पुराणान्ते च वै कुर्यादवश्यं द्विजभोजनं ॥०६८।  
निर्मलः प्राप्तसर्वार्थः सकुलः स्वर्गमाप्नुयात्   ।  
शरयन्त्रं पुस्तकाय सूत्रं वै पत्रसञ्चयं ॥०६९।  
पट्टिकाबन्धवस्त्रादि दद्याद् यः स्वर्गमाप्नुयात्   ।  
यो दद्याद्ब्रह्मलोकी स्यात् पुस्तकं यस्य वै गृहे ॥०७०।  
तस्योत्पातभयं नास्ति भुक्तिमुक्तिमवाप्नुयात् ।  
यूयं समरत चाग्नेयं पुराणं रूपमैश्वरं   ।०७१।  
सूतो गतः पुजितस्तैः शौनकाद्या हरिं यायः   ॥०७१एफ़्।  
    
\{इत्य् आग्नेये महापुराणे आग्नेयपुराणमाहात्म्यं नाम द्व्यशीत्यधिकत्रिशततमो ऽध्यायः ॥}

समाप्तमाग्नेयं पुराणं  
:प् ३६१
