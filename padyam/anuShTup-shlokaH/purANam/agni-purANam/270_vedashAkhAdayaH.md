+++
title = "२७० वेदशाखादयः"

+++

\{अथ सप्तत्यधिकद्विशततमो ऽध्यायः\}

वेदशाखदिकीर्तनं  
    
पुष्कर उवाच  
सर्वानुग्राहका मन्त्राश् चतुर्वर्गप्रसाधकाः ।  
ऋगथर्व तथा साम यजुः सङ्ख्या तु लक्षकं   ॥००१।  
भेदः साङ्ख्यायनश् चैक आश्वलायनो द्वितीयकः   ।  
शतानि दश मन्त्राणां ब्राह्मणा द्विसहस्रकं   ॥००२।  
ऋग्वेदो हि प्रमाणेन स्मृतो द्वैपायनादिभिः ।  
एकोनिद्विसहस्रन्तु मन्त्राणां यजुषस् तथा ॥००३।  
शतानि दश विप्राणां षडशीतिश् च शाखिकाः   ।  
काण्वमाध्यन्दिनी सञ्ज्ञा कठी माध्यकठी तथा   ॥००४।  
मैत्रायणी च सञ्ज्ञा च तैत्तिरीयाभिधानिका ।  
वैशम्पायनिकेत्याद्याः शाखा यजुषि संस्थिताः   ॥००५।  
साम्नः कौथुमसञ्ज्ञैका द्वितीयाथर्वणायनी   ।  
गानान्यपि च चत्वारि वेद आरण्यकन्तथा ॥००६।  
उक्था ऊहचतुर्थञ्च मन्त्रा नवसहस्रकाः ।  
सचतुःशतकाश् चैव ब्रह्मसङ्घटकाः स्मृताः   ॥००७।  
पञ्चविंशतिरेवात्र साममानं प्रकीर्तितं ।  
सुमन्तुर्जाजलिश् चैव श्लोकायनिरथर्वके ॥००८।  
शौनकः पिप्पलादश् च मुञ्जकेशादयो ऽपरे ।  
मन्त्राणामयुतं षष्टिशतञ्चोपनिषच्छतं   ॥००९।  
व्यासरूपी स भगवान् शाखाभेदद्यकारयत् ।  
:प् ३  
    
शाखाभेदादयो विष्णुरितिहासः पुराणकं   ॥०१०।  
प्राप्य व्यासात् पुराणादि सूतो वै लोमहर्षणः   ।  
सुमतिश्चाग्निवर्चाश् च मित्रयुःशिंशपायनः   ॥०११।  
कृतव्रतोथ सावर्णिः षट्शिष्यास्तस्य चाभवन्   ।  
शांशपायनादयश् चक्रुः[^१] पुराणानान्तु संहिताः   ॥०१२।  
ब्राह्मादीनि पुराणानि हरिविद्या दशाष्ट च ।  
महापुराणे ह्य् आग्नेये विद्यारूपो हरिः स्थितः ॥०१३।  
सप्रपञ्चो निष्प्रपञ्चो मूर्तामूर्तस्वरूपधृक् ।  
तं ज्ञात्वाभ्यर्च्य संस्तूय भुक्तिमुक्तिमवाप्नुयात्   ॥०१४।  
विष्णुर्जिष्णुर्भविष्णुश् च अग्निसूर्यादिरूपवान्   ।  
अग्निरूपेण देवादेर्मुखं विष्णुः परा गतिः   ॥०१५।  
वेदेषु सपुराणेषु यज्ञमूर्तिश् च गीयते ।  
आग्नेयाख्यं पुराणन्तु रूपं विष्णोर्महत्तरं   ॥०१६।  
आग्नेयाख्यपुराणस्य कर्ता श्रोता जनार्दनः ।  
तस्मात्पुराणमाग्नेयं सर्ववेदमयं महत् ॥०१७।  
सर्वविद्यामयं पुण्यं सर्वज्ञानमयं वरम्[^२]   ।  
सर्वात्म हरिरूपं हि पठतां शृण्वतां नृणां   ॥०१८।  
विद्यार्थिनाञ्च विद्यादमर्थिनां श्रीधनप्रदम्[^३]   ।  
राज्यार्थिनां राज्यदञ्च धर्मदं धर्मकामिनाम्   ॥०१९।  
स्वर्गार्थिनां स्वर्गदञ्च पुत्रदं पुत्रकामिनां   ।  
गवादिकामिनाङ्गोदं ग्रामदं ग्रामकामिनां   ॥०२०।  
    
:न्  
    
[^१]: शिंशपायनादयश् चक्रुरिति ख ॥  
    
[^२]: परमिति ञ ॥  
    
[^३]: श्रीबलप्रदमिति ञ ॥  
:प् ४  
    
कामार्थिनां कामदञ्च सर्वसौभाग्यसम्प्रदम् ।  
गुणकीर्तिप्रदन्नॄणां जयदञ्जयकामिनाम् ॥०२१।  
सर्वेप्सूनां सर्वदन्तु मुक्तिदं मुक्तिकामिनां ।  
पापघ्नं पापकर्तॄणामाग्नेयं हि पुराणकम्   ॥०२२।

इत्याग्नेये महापुराणे वेदशाखादिकीर्तिनं नाम  
सप्तत्यधिकद्विशततमो ऽध्यायः  
    