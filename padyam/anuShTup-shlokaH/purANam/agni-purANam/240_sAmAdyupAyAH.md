+++
title = "२४० सामाद्युपायाः"

+++

\{अथ चत्वारिंशदधिकद्विशततमो ऽध्यायः\}

समादिः  
    
राम उवाच  
प्रभवोत्साहशक्तिभ्यां मन्त्रशक्तिः प्रशस्यते ।  
प्रभावोत्साहवान् काव्यो जितो देवपुरोधसा ॥००१।  
मन्त्रयेतेह कार्याणि नानाप्तैर् नाविपश्चिता ।  
अशक्यारम्भवृत्तीनां कुतः क्लेशादृते फलं   ॥००२।  
अविज्ञातस्य विज्ञानं विज्ञातस्य च निश् चयः ।  
अर्थद्वैधस्य सन्देहच्छेदनं शेषदर्शनं ॥००३।  
सहायाः साधनोपाया विभागो देशकालयोः ।  
विपत्तेश् च प्रतीकारः पञ्चाङ्गो मन्त्र इष्यते[^१]   ॥००४।  
मनःप्रसादः श्रद्धा च तथा करणपाटवं   ।  
सहायोत्थानसम्पच्च कर्मणां सिद्धिलक्षणं   ॥००५।  
मदः प्रमादः कामश् च सुप्तप्रलपितानि च ।  
भिन्दन्ति मन्त्रं प्रच्छन्नाः कामिन्यो रमतान्तथा   ॥००६।  
प्रगल्भः स्मृतिमान्वाग्मीशस्त्रे शास्त्रे च निष्ठितः   ।  
अभ्यस्तकर्मा नृपतेर्दूतो भवितुर्मर्हति ॥००७।  
निसृष्टार्थो मितार्थश् च तथा शासनहारकः[^२]   ।  
सामर्थ्यात् पादतो हीनो दूतस्तु त्रिविधः स्मृतः   ॥००८।  
नाविज्ञातं पुरं शत्रोः प्रविशेच्च न शंसदं   ।  
    
:न्  
    
[^१]: नय इष्यते इति ख॥ , घ॥ च  
    
[^२]: शासनशासक इति ख॥ , छ॥ च  
:प् ३७०  
    
कालमीक्षेत कार्यार्थमनुज्ञातश् च निष्पतेत् ॥००९।  
छिद्रञ्च शत्रोर्जानीयात् कोषमित्रबलानि च ।  
रागापरागौ जानीयाद् दृष्टिगात्रविचेष्टितैः[^१]   ॥०१०।  
कुर्याच्चतुर्विधं स्तोर्त्रं पक्षयोरुभयोरपि ।  
तपस्विव्यञ्जनोपेतैः सुचरैः[^२] सह संवसेत् ॥०११।  
चरः प्रकाशो दूतः स्यादप्रकाशश् चरो द्विधा   ।  
बणिक् कृषीबलो लिङ्गी भिक्षुकाद्यात्मकाश् चराः   ॥०१२।  
यायादरिं व्यसनिनं निष्फले[^३] दूतचेष्टिते ।  
प्रकृतव्यसनं यत्स्यात्तत् समीक्ष्य समुत्पतेत् ॥०१३।  
अनयाद्व्यस्यति श्रेयस्तस्मात्तद्व्यसनं स्मृतं ।  
हुताशनो जलं व्याधिर्दुर्भिक्षं मरकं तथा   ॥०१४।  
इति पञ्चविधं दैवं व्यसनं मानुषं परं   ।  
दैवं पुरुषकारेण शान्त्या च प्रशमन्नयेत् ॥०१५।  
उत्थापितेन नीत्या च मानुषं व्यसनं हरेत् ।  
मन्त्रो मन्त्रफलावाप्तिः कार्यानुष्ठानमायतिः   ॥०१६।  
आयव्ययौ दण्डनीतिरमित्रप्रतिषेधनं ।  
व्यसनस्य प्रतीकारो राज्यराजाभिरक्षणं ॥०१७।  
इत्यमात्यस्य कर्मेदं हन्ति सव्यसनान्वितः ।  
हिरण्यधान्यवस्त्राणि वाहनं प्रजया भवेत् ॥०१८।  
तथान्ये द्रव्यनिचया दन्ति सव्यसना प्रजा ।  
प्रजानामापदिस्थानां रक्षणं कोषदण्डयोः   ॥०१९।  
    
:न्  
    
[^१]: दृष्टिवक्त्रविचेष्टितैर् इति ग॥ , घ॥ , छ॥ , झ॥ , ञ॥ च  
    
[^२]: स्वचरैर् इति ज॥  
    
[^३]: विफले इति घ॥ , झ॥ , ञ॥ च  
:प् ३७१  
    
पौराद्याश्चोपकुर्वन्ति संश्रयादिह दुर्दिनं ।  
तूष्णीं युद्धं जनत्राणं मित्रामित्रपरिग्रहः   ॥०२०।  
सामन्तादि कृते दोषे नश्येत्तद्व्यसनाच्च तत् ।  
भृत्यानां भरणं दानं प्रजामित्रपरिग्रहः   ॥०२१।  
धर्मकामादिभेदश् च दुर्गसंस्कारभूषणं   ।  
कोषात्तद्व्यसनाद्धन्ति कोषमूलो हि भूपतिः ॥०२२।  
मित्रामित्रावनीहेमसाधनं रिपुमर्दनं ।  
दूरकार्याशुकारित्वं दण्डात्तद्व्यसनाद्धरेत्   ॥०२३।  
सस्तम्भयति मित्राणि अमित्रं नाशयत्यपि ।  
धनाद्यैर् उपकारित्वं मित्रात्तद्व्यसनाद्धरेत्[^१] ॥०२४।  
राजा सव्यसनी हन्याद्राजकार्याणि यानि च ।  
वाग्दण्डयोश् च पारुष्यमर्थदूषणमेव च   ॥०२५।  
पानं स्त्री मृगया द्यूतं व्यसनानि महीपतेः   ।  
आलस्यं स्तब्धता दर्पः प्रमादो द्वैधकारिता ॥०२६।  
इति पूर्वोपदिष्टञ्च सचिवव्यसनं स्मृतं ।  
अनावृष्टिश् च पीडादौ राष्ट्रव्यसनमुच्यते   ॥०२७।  
विशीर्णयन्त्रप्राकारपरिखात्वमशस्त्रता ।  
क्षीणया सेनया नद्धं दुर्गव्यसनमुच्यते ॥०२८।  
व्ययीकृतः परिक्षिप्तो ऽप्रजितो ऽसञ्चितस् तथा ।  
दषितो दरसंस्थश् च कोषव्यसनमुच्यते ॥०२९।  
उपरुद्धं परिक्षिप्तममानितविमानितं ।  
    
:न्  
    
[^१]: संस्तम्भयतीत्यादिः, मित्रात्तद्व्यसनाद्धरेदित्यन्तः  
पाठः छ।पुअतके नास्ति  
:प् ३७२  
    
अभूतं व्याधितं श्रान्तं दूरायातन्नवागतं   ॥०३०।  
परिक्षीणं प्रतिहतं प्रहताग्रतरन्तथा ।  
आशानिर्वेदभूयिष्ठमनृतप्राप्तमेव च ॥०३१।  
कलत्रगर्भन्निक्षिप्तमन्तःशल्पं तथैव च ।  
विच्छिन्नवीवधासारं शून्यमूलं तथैव च ॥०३२।  
अस्वाम्यसंहतं वापि भिन्नकूटं तथैव च ।  
दुष्पार्ष्णिग्राहमर्थञ्च बलव्यसनमुच्यते ॥०३३।  
दैवोपपीडितं मित्रं ग्रस्तं शत्रुबलेन च ।  
कामक्रोधादिसंयुक्तमुत्साहादरिभिर्भवेत् ॥०३४।  
अर्थस्य दूषणं क्रोधात् पारुष्यं वाक्यदण्डयोः   ।  
कामजं मृगया द्यूतं व्यसनं पानकं स्त्रियः   ॥०३५।  
वाक्पारुष्यं परं लोके उद्वेजनमनर्थकं ।  
असिद्धसाधनं दण्डस्तं युक्त्यानयेन्नृपः   ॥०३६।  
उद्वेजयति भूतानि दण्डपारुष्यवान् नृपः ।  
भूतान्युद्वेज्यमानानि द्विषतां यान्ति संश्रयं   ॥०३७।  
विवृद्धाः शत्रवश् चैव विनाशाय भवन्ति ते ।  
दूष्यस्य दूषणार्थञ्च परित्यागो महीयसः   ॥०३८।  
अर्थस्य नीतितत्त्वज्ञैर् अर्थदूषणमुच्यते ।  
पानात् कार्यादिनो ज्ञानं मृगयातो ऽरितः क्षयः   ॥०३९।  
जितश्रमार्थं मृगयां विचरेद्रक्षिते वने ।  
धर्मार्थप्राणमाशादि द्यूते स्यात् कलहादिकं   ॥०४०।  
कालातिपातो धर्मार्थपी।रा स्त्रीव्यसनाद्भवेत् ।  
पानदोषात् प्राणनाशः कार्याकार्याविनिश् चयः   ॥०४१।  
:प् ३७३  
    
स्कन्धावारनिवेशज्ञो निमित्तज्ञो रिपुं जयेत् ।  
स्कन्धावारस्य मध्ये तु सकोषं नृपतेर्गृहं   ॥०४२।  
मौलीभूतं श्रेणिसुहृद्द्विषदाटविकं बलं   ।  
राजहर्म्यं समावृत्य क्रमेण विनिवेशयेत्[^१] ॥०४३।  
सैन्यैकदेशः सन्नद्धः सेनापतिपुरःसरः ।  
परिभ्रमेच्चत्वरांश् च मण्डलेन वहिर् निशि ॥०४४।  
वार्ताः स्वका विजानीयाद्दरसीमान्तचारिणः   ।  
निर्गच्छेत् प्रविशेच्चैव सर्व एवोपलक्षितः ॥०४५।  
सामदानं च भेदश् च दण्डोपेक्षेन्द्रजालकं   ।  
मायोपायाः सप्त परे निक्षिपेत्साधनाय तान् ॥०४६।  
चतुर्विधं स्मृतं साम उपकारानुकीर्तनात् ।  
मिथःसम्बन्ह्दकथनं मृदुपूर्वं च भाषणं   ॥०४७।  
आयाते दर्शनं वाचा तवाहमिति चार्पणं ।  
यः सम्प्राप्तधनोत्सर्ग उत्तमाधममध्यमः ॥०४८।  
प्रतिदानं तदा तस्य गृहीतस्यानुमोदनं ।  
द्रव्यदानमपूर्वं च स्वयङ्ग्राहप्रवर्तनं[^२] ॥०४९।  
देयश् च प्रतिमोक्षश् च दानं पञ्चविधं स्मृतं   ।  
स्नेहरागापनयनसंहर्षोत्पादनं तथा ॥०५०।  
मिथो भेदश् च भेदज्ञैर् भेदश् च त्रिविधः स्मृतः   ।  
बधो ऽर्थहरणं चैव परिक्लेशस्त्रिधा दमः ॥०५१।  
प्रकाशश्चाप्रकाशश् च लोकद्विष्टान् प्रकाशतः   ।  
उद्विजेत हतैर् लोकस्तेषु पिण्डः प्रशस्यते ॥०५२।  
    
:न्  
    
[^१]: परिवेशयेदिति ख॥  
    
[^२]: तथैव सुप्रवर्तनमिति ज॥ , ट॥ च  
:प् ३७४  
    
विशेषेणोपनिषिद्योगैर् हन्याच्छस्त्रादिना द्विषः   ।  
जातिमात्रं द्विजं नैव हन्यात् सामोत्तरं वशे ॥०५३।  
प्रलिम्पन्निव चेतांसि दृष्ट्वासाधु पिबन्निव ।  
ग्रसन्निवामृतं साम प्रयुञ्जीत प्रियं वचः   ॥०५४।  
मिथ्याभिशस्तः श्रीकाम आहूयाप्रतिमानितः   ।  
राजद्वेषी चातिकर आत्मसम्भावितस् तथा ॥०५५।  
विच्छिन्नधर्मकामार्थः क्रुद्धो मानी विमानितः   ।  
अकारणात् परित्यक्तः कृतवैरो ऽपि सान्त्वितः ॥०५६।  
हृतद्रव्यकलत्रश् च पूजार्हो ऽप्रतिपूजितः ।  
एतांस्तु भेदयेच्छत्रौ स्थितान्नित्यान् सुशङ्कितान् ॥०५७।  
आगतान् पूजयेत् कामैर् निजांश् च प्रशमन्नयेत् ।  
सामदृष्टानुसन्धानमत्युग्रभयदर्शनं ॥०५८।  
प्रधानदानमानं च भेदोपायाः प्रकीर्तिताः   ।  
मित्रं हतं काष्ठमिव घुणजग्धं विशीर्यते   ॥०५९।  
त्रिशक्तिर्देशकालज्ञो दण्डेनास्तं नयेदरीन् ।  
मैत्रीप्रधानं कल्याणबुद्धिं सान्त्वेन साधयेत्   ॥०६०।  
लुब्धं क्षीणञ्च दानेन मित्रानन्योन्यशङ्कया   ।  
दण्डस्य दर्शनाद्दुष्टान् पुत्रभ्रातादि सामतः   ॥०६१।  
दानभेदैश् चमूमुख्यान् योधान्[^१] जनपददिकान् ।  
सामान्ताटविकान् भेददण्डाभ्यामपराद्धकान्   ॥०६२।  
देवताप्रतिमानन्तु पूजयान्तर्गतैर् नरैः ।  
पुमान् स्त्रीवस्त्रसंवीतो निशि चाद्भुतदर्शनः ॥०६३।  
    
:न्  
    
[^१]: दानभेदैश् चैव मुख्यान् पौरानिति ज॥  
:प् ३७५  
    
वेतालोल्कापिशाचानां शिवानां च स्वरूपकी ।  
कामतो रूपधारित्वं शस्त्राग्न्यश्माम्बुवर्षणं   ॥०६४।  
तमो ऽनिलो ऽनलो मेघ इति माया ह्य् अमानुषी ।  
जघान कीचकं भीम आस्थितः स्त्रीरूपतां   ॥०६५।  
अन्याये व्यसने युद्धे प्रवृत्तस्यानिवारणं ।  
उपेक्षेयं स्मृता भ्रातोपेक्षितश् च हिडिम्बया   ॥०६६।  
मेघान्धकारवृष्ट्यग्निपर्वताद्भुतदर्शनं   ।  
दरस्थानं च सैन्यानां दर्शनं ध्वजशालिनां   ॥०६७।  
छिन्नपाटितभिन्नानां संसृतानां च दर्शनं   ।  
इतीन्द्रजालं द्विषताम्भोत्यर्थमुपकल्पयेत् ॥०६८।  
    
\{इत्य् आग्नेये महापुराणे सामादिर्नाम चत्वारिंशदध्कद्विशततमो ऽध्यायः ॥  }
    