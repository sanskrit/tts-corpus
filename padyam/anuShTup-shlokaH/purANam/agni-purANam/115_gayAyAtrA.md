+++
title = "११५ गयायात्रा"

+++

\{अथ पञ्चदशाधिकशततमो ऽध्यायः\}

गयायात्राविधिः  
    
अग्निर् उवाच  
उद्यतश्चेद्गयां यातुं[^१] श्राद्धं कृत्वा विधानतः   ।  
विधाय कार्पटीवेशं ग्रामस्यापि प्रदक्षिणं   ॥००१।  
कृत्वा प्रतिदिनङ्गच्छेत् संयतश्चाप्रतिग्रही ।  
गृहाच्चलितमात्रस्य गयया गमनं प्रति ॥००२।  
स्वर्गारोहणसोपानं पितॄणान्तु पदे पदे ।  
ब्रह्मज्ञानेन किं कार्यं गोगृहे मरणेन किं   ॥००३।  
किं कुरुक्षेत्रवासेन यदा[^२] पुत्रो गयां व्रजेत् ।  
गयाप्राप्तं सुतं दृष्ट्वा पितॄणामुत्सवो भवेत्   ॥००४।  
पद्भ्यामपि जलं स्पृष्ट्वा अस्मभ्यं किन्न दास्यति   ।  
ब्रह्मज्ञानं गयाश्राद्धं गोगृहे मरणं तथा   ॥००५।  
वासः पुंसां कुरुक्षेत्रे मुक्तिरेषा चतुर्विधा   ।  
काङ्क्षन्ति पितरः पुत्रं नरकाद्भयभीरवः   ॥००६।  
गयां यास्यति यः पुत्रः स नस्त्राता भविष्यति ।  
मुण्डनञ्चोपवासश् च सर्वतीर्थेष्वयं विधिः   ॥००७।  
न कालादिर्गयातीर्थे दद्यात् पिण्डांश् च नित्यशः   ।  
पक्षत्रयनिवासी च पुनात्यासप्ततमं कुलं ॥००८।  
    
:न्  
    
[^१]: गन्तुमिति ख॥ , ग॥ , घ॥ , छ॥ , ज॥ च  
    
[^२]: यदि इति घ॥ , ग॥ , झ॥ च  
:प् १  
    
अष्टकासु च वृद्धौच[^१] गयायां मृतवासरे   ।  
अत्र मातुः पृथक् श्राद्धमन्यत्र पतिना सह ॥००९।  
पित्रादिनवदैत्यं तथा द्वादशदैवतं ।  
प्रथमे दिवसे स्नायात्तीर्थे ह्य् उत्तरमानसे ॥०१०।  
उत्तरे मानसे पुण्ये आयुरारोग्यवृद्धये ।  
सर्वाघौघविधानाय[^२] स्नानं कुर्याद् विमुक्तये[^३]   ॥०११।  
सन्तर्प्य देवपित्रादीन् श्राद्धकृत् पिण्डदो भवेत्   ।  
दिव्यान्तरीक्षभौमस्थान्[^४] देवान् सन्तर्पयाम्यहं   ॥०१२।  
दिव्यान्तरीक्षभौमादि पितृमात्रादि तर्पयेत् ।  
पिता पितामहश् चैव तथैव प्रपितामहः ॥०१३।  
माता पितामही चैव[^५] तथैव प्रपितामही ।  
मातामहः प्रमातामहो वृद्धप्रमातामहः[^६]   ॥०१४।  
तेभ्यो।न्येभ्य[^७] इमान् पिण्डानुद्धाराय ददाम्यहं   ।  
ॐ नमः सूर्यदेवाय सोमभौमज्ञरूपिणे[^८] ॥०१५।  
जीवशुक्रशनैश्चारिराहुकेतुस्वरूपिणे ।  
उत्तरे मानसे स्नाता[^९] उद्धरेत्सकलं कुलं ॥०१६।  
सूर्यं नत्वा[^१०] व्रजेन्मौनी नरो दक्षिणमानसं[^११]   ।  
    
:न्  
    
[^१]: अन्वष्टकासु वृद्धौ चेति घ॥ , ङ॥ च  
    
[^२]: सर्वाघौघविनाशायेति ख॥ , घ॥ , छ॥ च  
    
[^३]: स्नानं सर्वविमुक्तये इति छ॥  
    
[^४]: दिव्यान्तरीक्षगान् भौमानिति ग॥  
    
[^५]: माता मातामही चैवेति क॥ , ख॥ , ग॥ , छ॥ , ज॥ च  
    
[^६]: वृद्धप्रमातृकामह इति क॥ , ग॥ , छ॥ , ज॥ च  
    
[^७]: तेभ्यस्तेभ्य इति घ॥ , ज॥ च  
    
[^८]: सोमभौमस्वरूपिणे इति घ॥  
    
[^९]: स्नात्वेति क॥  
    
[^१०]: सूर्यं दृष्ट्वा इति ङ॥  
    
[^११]: ततो दक्षिणमानसमिति ग॥ , घ॥ , ज॥ , झ॥ च  
:प् २  
    
दक्षिणे मानसे स्नानं करोमि पितृतृप्तये[^१] ॥०१७।  
गयायामागतः स्वर्गं यान्तु मे पितरो ऽखिलाः ।  
श्राद्धं पिण्डन्ततः कृत्वा सूर्यं नत्वा वदेदिदं   ॥०१८।  
ॐ नमो भानवे भर्त्रे[^२] भवाय भव मे विभो ।  
भुक्तिमुक्तिप्रदः सर्वपितॄणां भवभावितः   ॥०१९।  
कव्यवालानलः सोमो यमश् चैवार्यमा तथा ।  
अग्निष्वात्ता वर्हिषद आज्यपाः पितृदेवताः ॥०२०।  
आगच्छन्तु महाभागा युष्माभी रक्षितास्त्विह ।  
मदीयाः पितरो ये च मातृमातामहादयः ॥०२१।  
तेषां पिण्डप्रदाताहमागतो ऽस्मि गयामिमां   ।  
उदीच्यां मुण्डपृष्ठस्य देवर्षिगणपूजितं[^३]   ॥०२२।  
नाम्ना कनखलं तीर्थं त्रिषु लोकेषु विश्रुतं   ।  
सिद्धानां प्रीतिजननैः पापानाञ्च भयङ्करैः   ॥०२३।  
लेलिहानैर् महानागै रक्ष्यते चैव नित्यशः ।  
तत्र स्नात्वा दिवं[^४] यान्ति क्रीडन्ते भुवि मानवाः   ॥०२४।  
फल्गुतीर्थं ततो गच्छेन्महानद्यां स्थितं परं   ।  
नागाज्जनार्दनात् कूपाद्वटाच्चोत्तरमानसात् ॥०२५।  
एतद् गयाशिरः[^५] प्रोक्तं फल्गुतीर्थं तदुच्यते ।  
मुण्डपृष्ठनागाद्याश् च सारात् सारमथान्तरं   ॥०२६।  
    
:न्  
    
[^१]: करोमि पितृदैवते इति ज॥  
    
[^२]: भानवे तस्मै इति ङ॥  
    
[^३]: देवर्षिगणसेवितमिति घ॥ , ज॥ च । देवतागणसेवितमिति झ॥  
    
[^४]: तत्र स्नाता दिवमिति ज॥  
    
[^५]: फल्गुं गयाशिर इति ख॥ , ङ॥ , छ॥ च  
:प् ३  
    
यस्मिन् फलति श्रीर्गौर्वा कामधेनुर्जलं मही ।  
दृष्टिरम्यादिकं यस्मात् फल्गुतीर्थं न फल्गुवत्   ॥०२७।  
फल्गुतीर्थे नरः स्नात्वा दृष्ट्वा देवं गदाधरं   ।  
एतेन किं न पर्याप्तं नृणां सुकृटकारिणां   ॥०२८।  
पृथिव्यां यानि तीर्थानि आसमुद्रात्सरांसि च ।  
फल्गुतीर्थं गमिष्यन्ति वारमेकं दिने दिने ॥०२९।  
फल्गुतीर्थे तीर्थराजे करोति स्नानमादृतः ।  
पितॄणां ब्रह्मलोकाप्त्यै आत्मनो भुक्तिमुक्तये ॥०३०।  
स्नात्वा श्राद्धी पिण्डदो ऽथ नमेद्देवं पितामहं   ।  
कलौ माहेश्वरा लोका अत्र देवी[^१] गदाधरः ॥०३१।  
पितामहो लिङ्गरूपी तन्नमामि महेश्वरं ।  
गदाधरं बलं काममनिरुद्धं नरायणं[^२]   ॥०३२।  
ब्रह्मविष्णुनृसिंहाख्यं वराहादिं नमाम्यहं   ।  
ततो गदाधरं दृष्ट्वा कुलानां शतमुद्धरेत्   ॥०३३।  
धर्मारण्यं द्वितीये ऽह्नि मतङ्गस्याश्रमे वरे ।  
मतङ्गवाप्यां संस्नाय श्राद्धकृत् पिण्डदो[^३] भवेत्   ॥०३४।  
मतङ्गेशं सुद्धेशं[^४] नत्वा चेदमुदीरयेत् ।  
प्रमाणं देवताः सन्तु लोकपालाश् च साक्षिणः   ॥०३५।  
मयागत्य मतङ्गे ऽस्मिन् पितॄणां निष्कृतिः कृता   ।  
स्नानतर्पणश्राद्धादिर्ब्रह्मतीर्थे ऽथ[^५] कूपके   ॥०३६।  
    
:न्  
    
[^१]: अतो देव इति ख॥ , ग॥ , घ॥ , छ॥ च  
    
[^२]: नारायणमिति ख॥ , ग॥ , ङ॥ च  
    
[^३]: श्राद्धदः पिण्डद इति ख॥  
    
[^४]: मतङ्गेशञ्च सिद्धेशमिति ज॥  
    
[^५]: ब्रह्मतीर्थेत्रेति ख॥  
:प् ४  
    
तत्कूर्पयूपयोर्मध्ये श्राद्धं कुलशतोद्धृतौ   ।  
महाबोधतुरुं नत्वा धर्मवान् स्वर्गलोकभाक् ॥०३७।  
तृतीये ब्रह्मसरसि[^१] स्नानं कुर्याद्यतव्रतः[^२]   ।  
स्नानं ब्रह्मसरस्तीर्थे[^३] करोमि ब्रह्मभूतये ॥०३८।  
पितॄणां ब्रह्मलोकाय ब्रह्मर्षिगणसेविते ।  
तर्पणं श्राद्धकृत् पिण्डं प्रदद्यात्तु प्रसेचनं[^४]   ।०३९।  
कुर्याच्च वाजपेयार्थी ब्रह्मयूपप्रदक्षिणं ॥०३९एफ़्।  
एको मुनिः कुम्भकुशाग्रहस्त आम्रस्य मूले सलिलन्ददाति   ।  
आम्नाय सिक्ताः पितरश् च तृप्ता एका क्रिया द्व्यर्थकरी प्रसिद्धा   ॥०४०।  
ब्रह्माणञ्च नमस्कृत्य कुलानां शतमुद्धरेत्   ।  
फल्गुतीर्थे चतुर्थे ऽह्नि स्नात्वा देवादितर्पणं ॥०४१।  
कृत्वा श्राद्धं सपिण्डञ्च गयाशिरसि कारयेत्   ।  
पञ्चक्रोशं गयाक्षेत्रं क्रोशमेकं गयाशिरः   ॥०४२।  
तत्र पिण्डप्रदानेन कुलानां शतमुधरेत् ।  
मुण्डपृष्ठे पदं न्न्यास्तं महादेवेन धीमता   ॥०४३।  
मुण्डपृष्ठे शिरः साक्षाद् गयाशिर उदाहृतं   ।  
    
:न्  
    
[^१]: ब्रह्मसदसि इति ख॥ , घ॥ , ङ॥ , ज॥ च  
    
[^२]: मयागत्येत्यादिः, स्नानं कुर्याद्यतव्रत इत्य् अन्तः पाठश्छ॥  
पुस्तके नास्ति  
    
[^३]: ब्रह्मसदस्तीर्थे इति घ॥ । ब्रह्मशिरस्तीर्थे इति ख॥  
    
[^४]: तर्पणश्राद्धकृत् पिण्डप्रदश्चापि प्रसेचनमिति ख॥ , छ॥ च ।  
तर्पणश्राद्धकृत् पिण्डप्रदश्चाम्रप्रसेचनमिति ग॥ , घ॥ , ङ॥ ,  
ज॥ च  
:प् ५  
    
साक्षाद् गयाशिरस्तत्र फल्गुतीर्थाश्रमं[^१] कृतं   ॥०४४।  
अमृतं तत्र वहति पितॄणान्दत्तमक्षयं ।  
स्नात्वा दशाश्वमेधे तु दृष्ट्वा देवं पितामहं   ॥०४५।  
रुद्रपादं नरः स्पृष्ट्वा नेह भूयो ऽभिजायते   ।  
शमीपत्रप्रमाणेन पिण्डं दत्वा गयाशिरे[^२]   ॥०४६।  
नरकस्था दिवं यान्ति स्वर्गस्था मोक्षमाप्नुयुः   ।  
पायसेनाथ पिष्टेन शक्तुना चरुणा तथा ॥०४७।  
पिण्डदानं तण्डुलैश् च गोधूमैस्तिलमिश्रितैः   ।  
पिण्डं दत्वा रुद्रपदे कुलानां शतमुद्धरेत् ॥०४८।  
तथा विष्णुपदे श्राद्धपिण्डदो ह्य् ऋणमुक्तिकृत्[^३]   ।  
पित्रादीनां शतकुलं स्वात्मानं[^४] तारयेन्नरः   ॥०४९।  
तथा ब्रह्मपदे श्राद्धी[^५] ब्रह्मलोकं नयेत्पितॄन्   ।  
दक्षिणाग्निपदे तद्वद्गार्हपत्यपदे तथा ॥०५०।  
पदे वाहवनीयस्य श्राद्धी यज्ञफलं लभेत् ।  
आवसथ्यस्य चन्द्रस्य[^६] सूर्यस्य च गणस्य च ॥०५१।  
अगस्त्यकार्त्तिकेयस्य श्राद्धी तारयते कुलं ।  
आदित्यस्य रथं नत्वा[^७] कर्णादित्यं नमीन्नरः   ॥०५२।  
    
:न्  
    
[^१]: फल्गुतीर्थाश्रयमिति ग॥ , घ॥ , ज॥ , झ॥ च  
    
[^२]: पिण्डं दद्याद्गयाशिरे इति ज॥  
    
[^३]: पिण्डदः कुलमुक्तिकृदिति ग॥ , ज॥ च । पिण्डदो ह्य् अतिमुक्तिकृदिति  
घ॥  
    
[^४]: स्वात्मनेति ज॥  
    
[^५]: ब्रह्मपदे श्राद्धमिति झ॥  
    
[^६]: वरुणस्याथ चेन्द्रस्येति ङ॥ । आवसथ्यस्य चेन्द्रस्येति छ॥ । आवसथ्यस्य  
सेन्द्रस्येति ज॥  
    
[^७]: रथं दृष्ट्वेति ख॥ , छ॥ च  
:प् ६  
    
कनकेशपदं नत्वा गयाकेदारकं नमेत् ।  
सर्वपापविनिर्मुक्तः पितॄन् ब्रह्मपुरं नयेत् ॥०५३।  
विशालो ऽपि गयाशीर्षे पिण्डदो ऽभूच्च पुत्रवान् ।  
विशालायां विशालो ऽभूद्राजपुत्रो ऽब्रवीद् द्विजान्   ॥०५४।  
कथं पुत्रादयः स्युर्मे द्विजा ऊचुर्विशालकं ।  
गयायां पिण्डदानेन तव सर्वं भविष्यति ॥०५५।  
विशालो ऽपि गयाशीर्षे पितृपिण्डान्ददौ ततः[^१]   ।  
दृष्ट्वाकाशे सितं रक्तं पुरुषांस्तांश् च  
पृष्टवान् ॥०५६।  
के युयन्तेषु चैवैकः सितः प्रोचे विशालकं ।  
अहं सितस्ते जनक इन्द्रलोकं गतः शुभान् ॥०५७।  
मम रक्तः पिता पुत्र कृष्णश् चैव पितामहः   ।  
अब्रवीत् नरकं प्राप्ता त्वया मुक्तीकृता वयं   ॥०५८।  
पिण्डदानाद् ब्रह्मलोकं ब्रजाम इति ते गताः ।  
विशालः प्राप्तपुतादी राज्यं कृत्वा हरिं ययौ   ॥०५९।  
प्रेतराजः स्वमुक्त्यै च वणिजञ्चेदमब्रवीत् ।  
प्रेतैः सर्वैः सहार्तः सन् सुकृतं भुज्यते फलं   ॥०६०।  
श्रवणद्वादशीयोगे कुम्भः सान्नश् च सोदकः[^२]   ।  
दत्तः पुरा स मध्याह्ने जीवनायोपतिष्ठते ॥०६१।  
धनं गृहीत्वा मे गच्छ गयायां पिण्डदो भव   ।  
वणिग्धनं गृहीत्वा तु गयायां पिण्डदो ऽभवत्   ॥०६२।  
    
:न्  
    
[^१]: ददौ गत इति ख॥ , ग॥ , घ॥ , ङ॥ , छ॥ , ज॥ च  
    
[^२]: सार्थश् च सोदक इति छ॥  
:प् ७  
    
प्रेतराजः सह प्रेतैर् मुक्तो नीतो हरेः पुरं ।  
गयाशीर्षे पिण्डदानादात्मानं स्वपितॄंस् तथा[^१]   ॥०६३।  
पितृवंशे सुता ये च मातृवंशे तथैव च ।  
गुरुश्वशुरबन्धूनां ये चान्ये बान्धवा मृताः   ॥०६४।  
ये मे कुले लुप्तपिण्डाः पुत्रदारविवर्जिताः[^२] ।  
क्रियालोपगता ये च जात्यन्धाः पुङ्गवस् तथा ॥०६५।  
विरूपा आमगर्भा ये ज्ञाताज्ञाताः कुले मम ।  
तेषां पिण्डो मया दत्तो ह्य् अक्षय्यमुपतिष्ठतां   ॥०६६।  
ये केचित् प्रेतरूपेण तिष्ठन्ति पितरो मम ।  
ते सर्वे तृप्तिमायान्तु पिण्डदानेन[^३] सर्वदा ॥०६७।  
पिण्डो देयस्तु सर्वेभ्यः सर्वैर् वै कुलतारकैः ।  
आत्मनस्तु तथा देयो ह्य् अक्षयं लोकमिच्छता ॥०६८।  
पञ्चमे ऽह्नि गदालोले स्नायान्मन्त्रेण बुद्धिमान् ।  
गदाप्रक्षालने तीर्थे गदालोले ऽतिपावने ॥०६९।  
स्नानं करामि संसारगदशान्त्यै जनार्दन ।  
नमो ऽक्षयवटायैव अक्षयस्वर्गदायिने ॥०७०।  
पित्रादीनामक्षयाय सर्वपापक्षयाय च ।  
श्राद्धं वटतले[^४] कुर्याद् ब्राह्मणानाञ्च भोजनं   ॥०७१।  
एकस्मिन् भोजिते विप्रे कोटिर्भवति भोजिता ।  
किम्पुनर्बहुभिर्भुक्तैः पितॄणां दत्तमक्षयं   ॥०७२।  
    
:न्  
    
[^१]: प्रेतराजेत्यादिः, स्वपितॄंस्तथेत्यन्तः पाठो झ॥ पुस्तके  
नास्ति  
    
[^२]: शुभकर्मविवर्जिता इति झ॥  
    
[^३]: पिण्डेनानेनेति ङ॥  
    
[^४]: वटतटे इति ज॥  
:प् ८  
    
गयायामन्नदाता यः पितरस्तेन पुत्रिणः ।  
वटं वटेश्वरं नत्वा पूजयेत् प्रपितामहं ॥०७३।  
अक्षयांल्लभते लोकान् कुलानां शतमुद्धरेत् ।  
क्रमतो ऽक्रमतो वापि गयायत्रा महाफला ॥०७४।  
    
\{इत्य् आग्नेये महापुराणे गयामाहात्म्ये गययात्रा नाम पञ्चदशाधिकशततमो ऽध्यायः ॥  }
    