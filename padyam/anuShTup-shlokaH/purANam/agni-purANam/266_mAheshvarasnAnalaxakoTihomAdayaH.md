+++
title = "२६६ माहेश्वरस्नानलक्षकोटिहोमादयः"

+++

\{अथ षट्षष्ठ्यधिकद्विशततमो ऽध्यायः\}

माहेश्वरस्नानलक्षकोटिहोमादयः  
    
पुष्कर उवाच  
स्नानं माहेश्वरं वक्ष्ये राजादेर्जयवर्धनम्   ।  
दानवेन्द्राय बलये यज्जगादोशनाः पुरा ॥००१।  
भास्करे ऽनुदिते पीठे प्रातः संस्नापयेद् घटैः   ।  
ॐ नमो भगवते रुद्राय च बलाय च  
पाण्डरोचितभस्मानुलिप्तगात्राय । तद्यथा जय जय सर्वान्  
शत्रून्मूकस्य कलहविग्रहविवादेषु भञ्जय । ॐ मथ मथ  
सर्वपथिकान्योसौ युगान्तकाले दिधक्षति इमां पूजां  
रौद्रमूर्तिः सहस्रांशुः शुक्रः स ते रक्षतु जीवितं ।  
सम्बर्तकाग्नितुल्यश् च त्रिपुरान्तकरः शिवः । सर्वदेवमयः सोपि  
तव रक्षतु जीवितं लिखि लिखि खिलि स्वाहा ॥  
एवं स्नतस्तु मन्त्रेण जुहुयात्तिलतण्डुलम् ॥००२।  
पञ्चामृतैस्तु संस्नाप्य पूजयेच्छूलपाणिनं   ।  
स्नानान्यन्यानि वक्ष्यामि सर्वदा विजयाय ते ॥००३।  
स्नानं घृतेन कथितमायुष्यवर्धनं परम् ।  
गोमयेन च लक्ष्मीः स्याद्गोमूत्रेणाघमर्दनम्   ॥००४।  
क्षीरेण बलबुद्धिः स्याद्दध्ना लक्ष्मीविवर्धनं   ।  
कुशोदकेन पापान्तः पञ्चगव्येन सर्वभाक् ॥००५।  
शतमूलेन सर्वाप्तिर्गोशृङ्गोदकतो ऽघजित् ।  
:प् ४७२  
    
पलाशबिल्वकमलकुशस्नानन्तु सर्वदं ॥००६।  
वचा हरिद्रे द्वे मुस्तं स्नानं रक्षोहणं परं   ।  
आयुष्यञ्च यशस्यञ्च धर्ममेधाविवर्धनम् ॥००७।  
हैमाद्भिश् चैव माङ्गल्यं रूप्यताम्रोदकैस् तथा   ।  
रत्नोदकैस्तु विजयः सौभाग्यं सर्वगन्धकैः ॥००८।  
फलाद्भिश् च तथारोग्यं धात्र्यद्भिः परमां श्रियम्   ।  
तिलसिद्धार्थकैर् लक्ष्मीः सौभाग्यञ्च प्रियङ्गुणा   ॥००९।  
पद्मोत्पलकदम्बैश् च श्रीर्बलं बलाद्रुमोदकैः   ।  
विष्णुपादोदकस्नानं सर्वस्नानेभ्य उत्तमम् ॥०१०।  
एकाकी एककामायेत्येकोर्कं[^१] विधिवच्चरेत् ।  
अक्रन्दयतिसूक्तेन प्रबध्नीयान्मणिं करे ॥०११।  
कुष्ठपाठा वाचा शुण्ठी शङ्खलोहादिको मणिः   ।  
सर्वेषामेवकामानामीश्वरो भगवान् हरिः ॥०१२।  
तस्य सम्पूजनादेव सर्वान्कामान्समश्नुते ।  
स्नापयित्वा घृतक्षीरैः पूजयित्वा च पित्तहा ॥०१३।  
पञ्चमुद्गबलिन्दत्वा अतिसारात् प्रमुच्यते ।  
पञ्चगव्येन संस्नाप्य वातव्याधिं विनाशयेत् ॥०१४।  
द्विस्नेहस्नपनात् श्लेष्मरोगहा चातिपूजया ।  
घृतं तैलं तथा क्षौद्रं स्नानन्तु त्रिरसं परं   ॥०१५।  
स्नानं घृताम्बु द्विस्नेहं समलं घृततैलकम्   ।  
क्षौद्रमिक्षुरसं क्षीरं स्नानं त्रिमधुरं स्मृतम्   ॥०१६।  
घृतमिशुरसं तैलं क्षौद्रञ्च त्रिरसं श्रिये   ।  
    
:न्  
[^१]: यवकामायेत्येकोर्कमिति क॥ , छ॥ च  
:प् ४७३  
    
अनुलेपस्त्रिशुक्रस्तु कर्पूरोशीरचन्दनैः ॥०१७।  
चन्दनागुरुकर्पूरमृगदर्पैः सकुङ्कुमैः ।  
पञ्चानुलेपनं विष्णोः सर्वकामफलप्रदं   ॥०१८।  
त्रिसुगन्धञ्च कर्पूरं तथा चन्दनकुङ्कुमैः ।  
मृगदर्पं सकर्पूरं मलयं सर्वकामदम् ॥०१९।  
जातीफलं सकर्पूरं चन्दनञ्च त्रिशीतकम् ।  
पीतानि शुक्लवर्णानि तथा शुक्लानि भार्गव ॥०२०।  
कृष्णानि चैव रक्तानि पञ्चवर्णानि निर्दिशेत् ।  
उत्पलं पद्मजाती च त्रिशीतं हरिपूजने ॥०२१।  
कुङ्कुमं रक्तपद्मानि त्रिरक्तमुत्पलं ।  
धूपदीपादिभिः प्रार्च्य विष्णुं शान्तिर्भवेन्नृणां   ॥०२२।  
चतुरस्रकरे कुण्डे ब्राह्मणाश्चाष्ट शोडश   ।  
लक्षहोमङ्कोटिहोमन्तिलाज्ययवधान्यकैः ॥०२३।  
ग्रहानभ्यर्च्य गायत्र्या सर्वशान्तिः क्रमाद्भवेत्  ॥२४॥  
    
\{इत्य् आग्नेये महापुराणे महेश्वरस्नानलक्षकोटिहोमादयो नाम षट्षष्ट्यधिकद्विशततमो ऽध्यायः ॥  }
    