+++
title = "२६५ विनायकस्नानं"

+++

\{अथ पञ्चषष्ट्यधिकद्विशततमो ऽध्यायः\}

विनायकस्नानं  
    
पुष्कर उवाच  
विनायकोपसृष्टानां स्नानं सर्वकरं वदे   ।  
विनायकः कर्मविघ्नसिद्ध्यर्थं विनियोजितः ॥००१।  
गणानामाधिपत्ये च केशवेशपितामहैः ।  
स्वप्नेवगाहते ऽत्यर्थं जलं मुण्डांश् च पश्यति   ॥००२।  
:प् ४६९  
    
विनायकोपसृष्टस्तु क्रव्यादानधिरोहति ।  
व्रजमानस् तथात्मानं मन्यते ऽनुगतम्परैः ॥००३।  
विमना विफलारम्भः संसीदत्यनिमित्ततः ।  
कन्या वरं न चाप्नोति न चापत्यं वराङ्गना ॥००४।  
आचार्यत्वं श्रोत्रियश् च न शिष्यो ऽध्ययनं लभेत्   ।  
धनी न लाभमाप्नोति न कृषिञ्च कृषीबलः   ॥००५।  
राजा राज्यं न चाप्नोति स्नपनन्तस्य कारयेत् ।  
हस्तपुष्याश्वयुक्सौम्ये वैष्णवे भद्रपीठके[^१]   ॥००६।  
गौरसर्षपकल्केन साज्येनोत्सादितस्य च[^२] ।  
सर्वौषधैः सर्वगन्धैः प्रलिप्तशिरसस् तथा ॥००७।  
चतुर्भिः कलसैः स्नानन्तेषु सर्वौषाधौ क्षिपेत्   ।  
अश्वस्थानाद्गजस्थानाद्वल्मीकात् सङ्गमाद्ध्रदात्   ॥००८।  
मृत्तिकां रोचनाङ्गन्धङ्गुग्गुलुन्तेषु निक्षिपेत्   ।  
सहस्राक्षं शतधारमृषिभिः पावनं कृतम्   ॥००९।  
तेन त्वामभिषिञ्चामि पावमान्यः[^३] पुनन्तु ते ।  
भगवन्ते वरुणो राजा भगं सूर्यो वृहस्पतिः   ॥०१०।  
भगमिन्द्रश् च वायुश् च भगं सप्तर्षयो ददुः   ।  
यत्ते केशेषु दौर्भाग्यं सीमन्ते यच्च मूर्धनि ॥०११।  
ललाटे कर्णयोरक्ष्णोरापस्तद्घ्नन्तु सर्वदा ।  
दर्भपिञ्जलिमादाय वामहस्ते ततो गुरुः ॥०१२।  
    
:न्  
    
[^१]: हस्तपुष्याश्वयुक्सौम्यवैष्णवेषु शुभेषु चेति घ॥ , ञ॥  
च  
    
[^२]: साज्येनासादितस्य चेति क॥ , छ॥ च  
    
[^३]: इमा आप इति छ॥ , ञ॥  
:प् ४७०  
    
स्नातस्य सार्षपन्तैलं श्रुवेणौडुम्बरेण च ।  
जुहुयान्मूर्धनि कुशान् सव्येन परिगृह्य च ॥०१३।  
मितश् च सम्मितश् चैव तथा शालककण्टकौ ।  
कुष्माण्डो राजपुत्रश् च एतैः स्वाहासमन्वितैः   ॥०१४।  
नामभिर्बलिमन्त्रैश् च नमस्कारसमन्वितैः[^१] ।  
दद्याच्चतुष्पथे शूर्पे कुशानास्तीर्य सर्वतः   ॥०१५।  
कृताकृतांस्तण्डुलांश् च पललौदनमेव च   ।  
मत्स्यान्पङ्कांस्तथैवामान् पुष्पं चित्रं सुरां त्रिधा   ॥०१६।  
मूलकं पूरिकां पूपांस्तथैवैण्डविकास्रजः   ।  
दध्यन्नं पायसं पिष्टं मोदकं गुडमर्पयेत्   ॥०१७।  
विनायकस्य जननीमुपतिष्ठेत्ततो ऽम्बिकां ।  
दूर्वासर्षपपुष्पाणां दत्वार्घ्यं पूर्णमञ्जलिं   ॥०१८।  
रूपं देहि यशो देहि सौभाग्यं सुभगे मम ।  
पुत्रं देहि धनं देहि सर्वान् कामांश् च देहि मे   ॥०१९।  
भोजयेद्ब्राह्मणान्दद्याद्वस्त्रयुग्मं गुरोरपि ।  
विनायकं ग्रहान्प्रार्च्य श्रियं कर्मफलं लभेत्   ॥०२०।  
    
\{इत्य् आग्नेये महापुराणे विनायकस्नानं नाम पञ्चषष्ट्यधिकद्विशततमो ऽध्यायः ॥  }
    
:न्  
    
[^१]: वषट्कारसमन्वितैर् इति घ॥ , ज॥ , ञ॥ , ट॥ च  
:प् ४७१  
    