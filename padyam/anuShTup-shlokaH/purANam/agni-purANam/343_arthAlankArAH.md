+++
title = "३४३ अर्थालङ्काराः"

+++

\{अथ त्रिचत्वारिंशदधिकत्रिशततमो ऽध्यायः\}

अर्थालङ्काराः  
    
अग्निर् उवाच  
अलङ्करणमर्थानामर्थालङ्कार इष्यते ।  
तं विना शब्दसौन्दर्यमपि नास्ति मनोहरम् ॥००१।  
अर्थालङ्काररहिता विधवेव[^१] सरस्वती ।  
स्वरूपमथ सादृश्यमुत्प्रेक्षातिशयावपि ॥००२।  
विभावना विरोधश् च हेतुश् च सममष्टधा ।  
स्वभाव एव भावानां स्वरूपमभिधीयते ॥००३।  
निजमागन्तुकञ्चेति द्विविधं तदुदाहृतम् ।  
सांसिद्धिकं नियं नैमित्तिकमागन्तुकं तथा ॥००४।  
    
:न्  
    
[^१]: विधुरेवेति ख॥ , ट॥ च  
:प् २२४  
    
सादृश्यं धर्मसामान्यमुपमा रूपकं तथा   ।  
महोक्त्यर्थान्तरन्यासाविति स्यात्तु चतुर्विधम् ॥००५।  
उपमा नाम सा यस्यामुपमानोपमेययोः ।  
सत्ता चान्तरसामान्ययोगित्वेपि विवक्षितं ॥००६।  
किञ्चिदादाय सारूप्यं लोकयात्रा प्रवर्तते ।  
समासेनासमासेन सा द्विधा प्रतियोगिनः ॥००७।  
विग्रहादभिधानस्य ससमासान्यथोत्तरा ।  
उपमाद्योतकपदेनोपमेयपदेनच ॥००८।  
ताभ्याञ्च विग्रहात्त्रेधा ससमासान्तिमात् त्रिधा ।  
विशिष्यमाणा उपमा भवन्त्यष्टादश स्फुटाः   ॥००९।  
यत्र साधारणो धर्मः कथ्यते गम्यते ऽपि वा ।  
ते धर्मवस्तुप्राधान्याद्धर्मवस्तूपमे उभे ॥०१०।  
तुल्यमेवोपमीयेते यत्रान्योन्येन धर्मिणौ ।  
परस्परोपमा सा स्यात् प्रसिद्धेरन्यथा तयोः ॥०११।  
विपरीतोपमा सा स्याद्व्यावृत्तेर् नियमोपमा ।  
अन्यत्राप्यनुवृत्तेस्तु भवेदनियमोपमा ॥०१२।  
समुच्चयोपमातो ऽन्यधर्मवाहुल्यकीर्तनात् ।  
वहोर्धम्मस्य साम्येपि वैलक्ष्ण्यं विवक्षितं ॥०१३।  
यदुच्यते ऽतिरिक्तत्वं व्यतिरेकोपमा तु सा ।  
यत्रोपमा स्याद्वहुभिः सदृशैः सा बहूपमा   ॥०१४।  
धर्माः प्रत्युपमानञ्चेदन्ये मालोपमैव सा  
उपमानविकारेण तुलना विक्रियोपमा ॥०१५।  
त्रिलोक्यासम्भवि किमप्यारोप्य प्रतियोगिनि ।  
:प् २२५  
    
कविनोपमीयते या प्रथते साद्भुतोपमा ॥०१६।  
प्रतियोगिनमारोप्य तदभेदेन कीर्तनम् ।  
उपमेयस्य सा मोहोपमासौ भ्रान्तिमद्वचः ॥०१७।  
उभयोर्धर्मिणोस्तथ्यानिश् चयात् संशयोपमा ।  
उपमेयस्य संशय्य निश् चयान्निश् चयोपमा ॥०१८।  
वाक्यार्थनैव वाक्यार्थोपमा स्यादुपमानतः ।  
आत्मनोपमानादुपमा साधारण्यतिशायिनी ॥०१९।  
उपमेयं यद्न्यस्य तद्न्यस्योपमा मता ।  
यद्युत्तरोत्तरं याति तदासौ गगनोपमा[^१] ॥०२०।  
प्रशंसा चैव निन्दा च कल्पिता सदृशी तथा ।  
किञ्चिच्च सदृशी ज्ञेया उपमा पञ्चधा पुरः ॥०२१।  
उपमानेन यत्तत्वमुपमेयस्य रूप्यते ।  
गुणानां समतां दृष्ट्वा रूपकं नाम तद्विदुः   ॥०२२।  
उपमैव तिरोभूतभेदा रूपकमेव वा ।  
सहोक्तिः सहभावेन कथनं तुल्यधर्मिणां ॥०२३।  
भवेदर्थान्तरन्यासः सादृश्येनोत्तरेण सः ।  
अन्यथोपस्थिता वृत्तिश्चेतनस्येतरस्य च ॥०२४।  
अन्यथा मन्यते यत्र तामुत्प्रेक्षां प्रचक्षते ।  
लोकसीमान्वृत्तस्य वस्तुधर्मस्य कीर्तनम् ॥०२५।  
भवेदतिशयो नाम सम्भवासम्भवाद्द्विधा ।  
गुणजातिक्रियादीनां यत्र वैकल्यर्दर्शनं ॥०२६।  
विशेषदर्शनायैव सा विशेषोक्तिरुच्यते ।  
    
:न्  
    
[^१]: पवनोपमेति ख॥ । गमनोपमेति क॥ , ट॥ च  
:प् २२६  
    
प्रसिद्धहेतुव्यावृत्या यत् किञ्चित् कारणान्तरम् ॥०२७।  
यत्र स्वाभाविकत्वं वा विभाव्यं सा विभावना ।  
सङ्गतीकरणं युक्त्या यदसङ्गच्छमानयोः   ॥०२८।  
विरोधपूर्वकत्वेन तद्विरोध इति स्मृतं ।  
सिसाधयिषितार्थस्य हेतुर्भवति साधकः ॥०२९।  
कारको ज्ञापक इति द्विधा सो ऽप्युपजायते ।  
प्रवर्तते कारकाख्यः प्राक् पश्चात् कार्यजन्मनः   ॥०३०।  
पूर्वशेष इति ख्यातस्तयोरेव विशेषयोः ।  
कार्यकारणभावाद्वा स्वमावाद्वा नियामकात् ॥०३१।  
ज्ञापकाख्यस्य भेदो ऽस्ति नदीपूरादिदर्शनात् ।  
अविनाभावनियमो ह्य् अविनाभावदर्शनात् ॥०३२।

\{इत्य् आग्नेये महापुराणे अलङ्कारे अर्थालङ्कारनिरूपणं नाम त्रिचत्वारिंशदधिकत्रिशततमो ऽध्यायः  }
    