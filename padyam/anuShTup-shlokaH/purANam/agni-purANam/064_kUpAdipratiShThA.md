+++
title = "०६४ कूपादिप्रतिष्ठा"

+++

\{अथ चतुःषष्टितमोध्यायः\}

कूपादिप्रतिष्ठाकथनं  
    
भगवानुवाच  
कूपवापीतडागानां प्रतिष्ठां वच्मि तां शृणु   ।  
जलरूपेण हि हरिः सोमो वरुण उत्तम ॥००१।  
अग्नीषोममयं विश्वं विष्णुरापस्तु कारणं   ।  
हैमं रौप्यं रत्नजं वा वरुणं कारयेन्नरः   ॥००२।  
द्विभुजं हंसपृष्ठस्थं दक्षिणेनाभयप्रदं   ।  
वामेन नागपाशं तं नदीनागादिसंयुतं ॥००३।  
यागमण्डपमध्ये स्याद्वेदिका कुण्डमण्डिता   ।  
तोरणं वारुणं कुम्भं न्यसेच्च करकान्वितं   ॥००४।  
भद्रके चार्धचन्द्रे वा स्वस्तिके द्वारि कुम्भकान् ।  
अग्न्याधानं चाप्यकुण्डे कृत्वा पूर्णां प्रदापयेत्   ॥००५।  
:प् १८७  
    
वरुणं स्नानपीठे तु ये ते शतेति संस्पृशेत् ।  
घृतेनाभ्यञ्जयेत् पश्चान्मूलमन्त्रेण देशिकः   ॥००६।  
शन्नो देवीति प्रक्षाल्य शुद्धवत्या शिवोदकैः ।  
अधिवासयेदष्टकुम्भान् सामुद्रं पूर्वकुम्भके   ॥००७।  
गाङ्गमग्नौ वर्षतोयं दक्षे रक्षस्तु नैर्झरं   ।  
नदीतोयं पश्चिमे तु वायव्ये तु नदोदकं ॥००८।  
औद्भिज्जं चोत्तरे स्थाप्य ऐशान्यां तीर्थसम्भवं   ।  
अलाभे तु नदीतोयं[^१] यासां राजेति मन्त्रयेत्[^२] ॥००९।  
देवं निर्मार्ज्य निर्मञ्छ्य दुर्मित्रियेति विचक्षणः[^३]   ।  
नेत्रे चोन्मीलयेच्चित्रं तच्चक्षुर्मधुरत्रयैः ॥०१०।  
ज्योतिः सम्पूरयेद्धैम्यां गुरवे गामथार्पयेत् ।  
समुद्रज्येष्ठेत्यभिषिञ्चयेद्वरुणं पूर्वकुम्भतः   ॥०११।  
समुद्रं गच्छ गाङ्गेयात् सोमो धेन्विति वर्षकात् ।  
देवीरापो निर्झराद्भिर् नदाद्भिः पञ्चनद्यतः ॥०१२।  
उद्भिदद्भ्यश्चोद्भिदेन पावमान्याथ तीर्थकैः ।  
आपो हि ष्ठा पञ्चगव्याद्धिरण्यवर्णेति स्वर्णजात्   ॥०१३।  
आपो अस्मेति वर्षोप्त्यैर् व्याहृत्या कूपसम्भवैः ।  
वरुणञ्च तडागोप्त्यैर् वरुणाद्भिस्तु वश्यतः ॥०१४।  
आपो देवीति गिरिजैर् एकाशीविघटैस्ततः ।  
स्नापयेद्वरुणस्येति त्वन्नो वरुणा चार्घ्यकं ॥०१५।  
व्याहृत्या मधुपर्कन्तु वृहस्पतेति वस्त्रकं ।  
वरुणेति पवित्रन्तु प्रणवेनोत्तरीयकं ॥०१६।  
    
:न्  
    
[^१]: नदीक्षोदमिति ख, चिह्नितपुस्तकपाठः  
    
[^२]: आसां रुद्रेति कीर्तयेदिति ङ, ग, चिह्नितपुस्तकपाठः  
    
[^३]: इन्द्रियेति विचक्षण इति ग, घ, चिह्नितपुस्तकपाठः  
:प् १८८  
    
यद्वारण्येन पुष्पादि प्रदद्याद्वरुणाय तु ।  
चामरं दर्पणं छत्रं व्यजनं वैजयन्तिकां   ॥०१७।  
मूलेनोत्तिष्ठेत्युत्थाप्य तां रात्रिमधिवासयेत् ।  
वरुणञ्चेति सान्निध्यं यद्वारण्येन पूजयेत् ॥०१८।  
सजीवीकरणं मूलात् पुनर्गन्धादिना यजेत् ।  
मण्डपे[^१] पूर्ववत् प्रार्च्य कुण्डेषु समिदादिकं   ॥०१९।  
वेदादिमन्त्रैर् गन्धाद्याश् चतस्रो धेनवो दुहेत् ।  
दिक्ष्वथो वै यवचरुं ततः संस्थाप्य होमयेत्[^२]   ॥०२०।  
व्याहृत्या वाथ गायत्र्या मूलेनामन्त्रयेत्तथा ।  
सूर्याय प्रजापतये द्यौः स्वाहा चान्तरिक्षकः   ॥०२१।  
तस्यै पृथिव्यै देहधृत्यै इह स्वधृतये ततः ।  
इह रत्यै चेह रमत्या उग्रो भीमश् च रौद्रकः ॥०२२।  
विष्णुश् च वरुणो धाता रायस्पोषो महेन्द्रकः[^३]   ।  
अग्निर्यमो नैरृतो ऽथ वरुणो वायुरेव च ॥०२३।  
कुवेर ईशो ऽनन्तो ऽथ ब्रह्मा राजा जलेश्वरः ।  
तस्मै स्वाहेदं विष्णुश् च तद्विप्रासेति होमयेत् ॥०२४।  
सोमो धेन्विति षड् हुत्वा इमं मेति च होमयेत् ।  
आपो हि ष्ठेति तिसृभिरिमा रुद्रेति होमयेत् ॥०२५।  
दशादिक्षु बलिं दद्यात् गन्धपुष्पादिनार्चयेत् ।  
प्रतिमां तु समुत्थाप्य मण्डले विन्यसेद् बुधः ॥०२६।  
पूजयेद्गन्धपुष्पाद्यैर् हेमपुष्पादिभिः क्रमात्   ।  
:न्  
    
[^१]: मण्डले इति ख, ङ, चिह्नितपुस्तकद्वयपाठः  
    
[^२]: मूले त्वग्नौ च होमयेदिति ङ, चिह्नितपुस्तकपाठः  
    
[^३]: वायुः सोमो महेन्द्रक इति ङ, चिह्नितपुस्तकपाठः  
:प् १८९  
    
जलाशयांस्तु दिग्भागे वितस्तिद्वयसम्मितान् ॥०२७।  
कृत्वाष्टौ स्थण्डिलान् रम्यान् सैकतान् देशिकोत्तमः   ।  
वरुणस्येति मन्त्रेण साज्यमष्टशतं ततः ॥०२८।  
चरुं यवमयं हुत्वा[^१] शान्तितोयं समाचरेत् ।  
सेचयेन्मूर्ध्नि देवं तु सजीवकरणं चरेत् ॥०२९।  
ध्यायेत्तु वरुणं युक्तं गौर्या नदनदीगणैः   ।  
ॐ वरुणाय नमो ऽभ्यर्च्य ततः सान्निध्यमाचरेत् ॥०३०।  
उत्थाप्य[^२] नागपृष्ठाद्यैर् भ्रामयेत्तैः समङ्गलैः   ।  
आपो हि ष्ठेति च क्षिपेत्त्रिमध्वाक्ते घटे जले ॥०३१।  
जलाशये मध्यगतं सुगुप्तं विनिवेशयेत् ।  
स्नात्वा ध्यायेच्च वरुणं सृष्टिं ब्रह्माण्डसञ्ज्ञिकां   ॥०३२।  
अग्निवीजेन सन्दग्द्ध्य तद्भस्म प्लावयेद्धरां ।  
सर्वमपोमयं लोकं ध्यायेत् तत्र जलेश्वरं ॥०३३।  
तोयमध्यस्थितं देवं ततो यूपं निवेशयेत् ।  
चतुरस्रमथाष्टास्रं वर्तुलं वा प्रवर्तितं[^३]   ॥०३४।  
आराध्य देवतालिङ्गं दशहस्तं तु कूपके ।  
यूपं यज्ञीयवृक्षोत्थं मूले हैमं फलं न्यसेत्   ॥०३५।  
वाप्यां पञ्चदशकरं पुष्करिण्यां तु विंशतिकं   ।  
तडागे पञ्चविंशाख्यं जलमध्ये निवेशयेत् ॥०३६।  
यागमण्डपाङ्गेण वा यूपब्रस्केति मन्त्रतः [^४]   ।  
स्थाप्य तद्वेष्टयेद्वस्त्रैर् यूपोपरि पताकिकां ॥०३७।  
    
:न्  
    
[^१]: चरुं सचमसं हुत्वेति ख, चिह्नितपुस्तकपाठः  
    
[^२]: उत्थाय इति ख, ग, घ, चिह्नितपुस्तकपाठः  
    
[^३]: सुवर्तितमिति ङ, चिह्नितपुस्तकपाठः  
    
[^४]: यूपस्थानेति मन्त्रत इति ग, घ, ङ, चिह्नितपुस्तकपाठः  
:प् १९०  
    
तदभ्यर्च्य च गन्धाद्यैर् जगच्छान्तिं समाचरेत् ।  
दक्षिणां गुरवे दद्याद्भूगोहेमाम्बुपात्रकं   ॥०३८।  
द्विजेभ्यो दक्षिणा देया आगतान् भोजयेत्तथा ।  
आब्रह्मस्तम्बपर्यन्ता ये केचित्सलिलार्थिनः ॥०३९।  
ते तृप्तिमुपगच्छन्तु तडागस्थेन वारिणा ।  
तोयमुत्सर्जयेदेवं[^१] पञ्चगव्यं विनिक्षिपेत् ॥०४०।  
आपो हि ष्ठेति तिसृभिः शान्तितोयं द्विजैः कृतं   ।  
तीर्थतोयं क्षिपेत् पुण्यं गोकुलञ्चार्पयेद्विजान्[^२]   ॥०४१।  
अनिवारितमन्नाद्यं सर्वजन्यञ्च कारयेत् ।  
अश्वमेधसहस्राणां सहस्रं यः समाचरेत् ॥०४२।  
एकाहं स्थापयेत्तोयं तत्पुण्यमयुतायुतं ।।  
विमाने मोदते स्वर्गे नरकं न स गच्छति ॥०४३।  
गवादि पिवते यस्मात्तस्मात् कर्तुर् न पातकं ।  
तोयदानात्सर्वदानफलं प्राप्य दिवं यजेत् ॥०४४।  
    
\{इत्य् आदिमहापुराणे आग्नेये कूपवापीतडागादिप्रतिष्ठाकथनं नाम  }
चतुःषष्टितमो ऽध्यायः ॥  
    