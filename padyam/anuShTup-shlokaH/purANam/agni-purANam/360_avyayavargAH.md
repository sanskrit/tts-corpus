+++
title = "३६० अव्ययवर्गाः"

+++

\{अथ षष्ट्यधिकत्रिशततमो ऽध्यायः\}

अव्ययवर्गाः  
    
अग्निर् उवाच  
आङीषदर्थे ऽभिव्याप्तौ सीमार्थे धातुयोगजे ।  
आ प्रगृह्यः स्मृतौ वाक्ये ऽप्यास्तु स्यात् कोपपीड्योः   ॥००१।  
पापकुत्सेषदर्थे कु धिग्जुगुप्सननिन्दयोः ।  
चान्वाचयसमाहारेतरेतरसमुच्चये ॥००२।  
:प् २७२  
    
स्वस्त्याशीः क्षेमपुण्यादौ प्रकर्षे लङ्घने ऽप्यति   ।  
स्वित्प्रश्ने च वितर्के च तु स्याद्भेदे ऽवधारणे ॥००३।  
सकृत्सहैकवारे स्यादाराद्दूरसमीपयोः ।  
प्रतीच्यां चरमे पश्चादुताप्यर्थविकल्पयोः ॥००४।  
पुनःसदार्थयोः शश्वत् साक्षात् प्रत्यक्षतुल्ययोः   ।  
खेदानुकम्पासन्तोषविस्मयामन्त्रणे वत ॥००५।  
हन्त हर्षे ऽनुकम्पायां वाक्यारम्भविषादयोः   ।  
प्रति प्रतिनिधौ वीप्सालक्षणादौ प्रयोगतः ॥००६।  
इति हेतौ प्रकरणे प्रकाशादिसमाप्तिषु ।  
प्राच्यां पुरस्तात् प्रथमे पुरार्थे ऽग्रत इत्य् अपि ॥००७।  
यावत्तावच्च साकल्ये ऽवधौ माने ऽवधारणे ।  
मङ्गलानन्तरारम्भप्रश्नकार्त्स्नेष्व् अथोथ च ॥००८।  
वृथा निरर्थकाविध्योर्नानानेकोभयार्थयोः ।  
नु पृच्छायां विकल्पे च पश्चात्सादृश्ययोरनु ॥००९।  
प्रश्नावधारणानुज्ञानुनयामन्त्रणे ननु ।  
गर्हासमुच्चयप्रश्नशङ्कासम्भावनास्व् अपि ॥०१०।  
उपमायां विकल्पे वा सामित्वर्धे जुगुप्सिते ।  
अमा सह समीपे च कं वारिणि च मूर्धनि ॥०११।  
इवेत्थमर्थयोरेवं नूनं तर्के ऽर्थनिश् चये ।  
तूष्णीमर्थे सुखे जोषं किम्पृच्छायां जुगुप्सने   ॥०१२।  
नाम प्राकाश्यसम्भाव्यक्रोधोपगमकुत्सने ।  
अलं भूषणपर्याप्तिशक्तिवारणवाचकम् ॥०१३।  
:प् २७३  
    
हूं वितर्के परिप्रश्ने समयान्तिकमध्ययोः ।  
पुनरप्रथमे भेदे निर्निश् चयनिषेधयोः ॥०१४।  
स्यात्प्रबन्धे चिरातीते निकटागामिके पुरा ।  
उरर्युरी चोररी च विस्तारे ऽङ्गीकृते त्रयम् ॥०१५।  
स्वर्गे परे च लोके स्वर्वार्तासम्भावयोः किल ।  
निषेधवाक्यालङ्कारे जिज्ञासावसरे[^१] खलु ॥०१६।  
समीपोभयतःशीघ्रसाकल्याभिमुखे ऽभितः ।  
नामप्रकाशयोः प्रादुर्मिथो ऽन्योन्यं रहस्यपि ॥०१७।  
तिरो ऽन्तर्धौ तिर्यगर्थे हा विषादशुगर्तिषु ।  
अहहेत्यद्भुते खेदे हि हेताववधारणे ॥०१८।  
चिराय चिररात्राय चिरस्याद्याश्चिरार्थकाः ।  
मुहुः पुनः पुनः शश्वदभीक्ष्णमसकृत् समाः   ॥०१९।  
स्राग्झटित्यञ्चसाह्नाय सपदि द्राङ्मङ्खु च द्रुते   ।  
बलवत् सुष्ठु किमुत विकल्पे किं किमूत च ॥०२०।  
तु हि च स्म ह वै पादपूरणे पूजनेप्यति ।  
दिवाह्नीत्यथ दोषा च नक्तञ्च रजनाविति ॥०२१।  
तिर्यगर्थे साचि तिरो ऽप्यथ सम्बोधनार्थकाः ।  
स्युः प्याट्पाड्ङ्ग हे है भोः समया निकषा हिरुक्   ॥०२२।  
अतर्किते तु सहसा स्यात् पुरः पुरतो ऽग्रतः ।  
स्वाहा देवहविर्दाने श्रौषट् वौषट् वषट् स्वधा   ॥०२३।  
किञ्चिदीषन्मनागल्पे प्रेत्यामुत्र भवान्तरे ।  
    
:न्  
    
[^१]: जिज्ञासानुनय इति ञ॥  
:प् २७४  
    
यथा तथा चैव साम्ये अहो हो इति विस्मये ॥०२४।  
मौने तु तूष्णीं तूष्णीकं सद्यः सपदि तत्क्षणे   ।  
दिष्ट्या शमुपयोषञ्चेत्यानन्दे ऽथान्तरे ऽन्तरा   ॥०२५।  
अन्तरेण च मध्ये स्युः प्रसह्य तु हटार्थकम् ।  
युक्ते द्वे साम्प्रतं स्थाने ऽभीक्ष्णं शस्वदनारते   ॥०२६।  
अभावे नह्यनो नापि मास्म मालञ्च वारणे ।  
पक्षान्तरे चेद्यदि च तत्त्वे त्व् अद्धाञ्जसा द्वयम् ॥०२७।  
प्राकाश्ये प्रादुराविः स्यादोमेवं परमं मते   ।  
समन्ततस्तु परितः सर्वतो विश्वगित्यपि ॥०२८।  
अकामानुमतौ काममसूयोपगमे ऽस्तु च ।  
ननु च स्याद्विरोधोक्तौ कच्चित् कामप्रवेदने ॥०२९।  
निःषमं दुःषमं गर्ह्ये यथास्वन्तु यथायथं   ।  
मृषा मिथ्या च वितथे यथार्थन्तु यथातथं ॥०३०।  
स्युरेवन्तु पुनर्वैवेत्यवधारणवाचकाः ।  
प्रागतीतार्थकं नूनमवश्यं निश् चये द्वयं   ॥०३१।  
संवद्वर्षे ऽवरे त्वर्वागामेवं स्वयमात्मना ।  
अल्पे नीचैर् महत्युच्चैः प्रायोभूम्न्य् अद्रुते शनैः   ॥०३२।  
सना नित्ये वहिर्वाह्ये स्मातीते ऽस्तमदर्शने ।  
अस्ति सत्त्वे रुषोक्तावूमुं प्रश्ने ऽनुनये त्वयि ॥०३३।  
हूं तर्के स्यादुषा रात्रेरवसाने नमो नतौ ।  
पुनरर्थे ऽङ्गनिन्दायां दुष्ठु सुष्ठु प्रशंसने   ॥०३४।  
सायं साये प्रगे प्रातः प्रभाते निकषान्तिके ।  
परुत्परार्यैसमो ऽब्दे पूर्वे पूर्वतरे यति ॥०३५।  
:प् २७५  
    
अद्यात्राह्न्य् अथ पूर्वेह्नीत्यादौ पूर्वोत्तरा परात् ।  
तथाधरान्यान्यतरेतरात्पूर्वेद्युरादयः ॥०३६।  
उभयद्युश्चोभयेद्युः परे त्वह्नि परेद्यपि ।  
ह्यो गते ऽनागते ऽह्नि श्वः परश्वः श्वःपरे ऽहनि   ॥०३७।  
तदा तदानीं युगपदेकदा सर्वदा सदा ।  
एतर्हि सम्प्रतीदानीमधुना साम्प्रतन्तथा ॥०३८।

\{इत्य् आग्नेये महापुराणे अव्ययवर्गा नाम षष्ट्यधिकत्रिशततमो ऽध्यायः  }
    