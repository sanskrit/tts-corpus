+++
title = "३७९ अद्वैतब्रह्मज्ञानं"

+++

\{अथोनाशीत्यधिकत्रिशततमो ऽध्यायः\}

अद्वैतब्रह्मविज्ञानं  
    
अग्निर् उवाच  
अद्वैतब्रह्मविज्ञानं वक्ष्ये यद्भवतो ऽगदत् ।  
शालग्राने तपश् चक्रे वासुदेवार्चनादिकृत् ॥००१।  
मृगसङ्गाम्मृगो भूत्वा ह्य् अन्तकाले स्मरन् मृगं   ।  
जातिस्मरो मृगस्त्यक्त्वा देहं योगात्स्वतो ऽभवत् ॥००२।  
अद्वैतब्रह्मभूतश् च जडवल्लोकमाचरत् ।  
क्षत्तासौ वीरराजस्य विष्टियोगममन्यत ॥००३।  
उवाह शिविक्रामस्य क्षत्तुर्वचनचोदितः ।  
गृहीतो विष्टिना ज्ञानी उवाहात्मक्षयाय तं   ॥००४।  
ययौ जडगतिः पश्चात् ये त्वन्ये त्वरितं ययुः ।  
शीघ्रान् शीघ्रगतीन् दृष्ट्वा अशीघ्रं तं नृपो  
ऽब्रवीत् ॥००५।  
    
राजोवाच  
किं श्रान्तो ऽस्यल्पमध्वानं त्वयोढा शिविका मम   ।  
किमायाससहो न त्वं पीवानसि निरीक्ष्यसे ॥००६।  
    
ब्राह्मण उवाच  
नाहं पीवान्न वैषोढा शिविका भवतो मया ।  
न श्रान्तो ऽस्मि न वायासो वोढव्यो ऽसि महीपते ॥००७।  
भूमौ पादयुगन्तस्थौ जङ्घे पादद्वये स्थिते ।  
उरू जङ्घाद्वयावस्थौ तदाधारं तथोदरम् ॥००८।  
वक्षःस्थलं तथा वाहू स्कन्धौ चोदरसंस्थितौ   ।  
स्कन्धस्थितेयं शिविका मम भावो ऽत्र किं कृतः   ॥००९।  
:प् ३३९  
    
शिविकायां स्थितञ्चेदं देहं त्वदुपलक्षितं ।  
तत्र त्वमहमप्यत्र प्रोच्यते चेदमन्यथा ॥०१०।  
अहं त्वञ्च तथान्ये च भूतैरुह्याम[^१] पार्थिव ।  
गुणप्रवाहपतितो गुणवर्गो हि यात्ययं ॥०११।  
कर्मवश्या गुणाश् चैते सत्त्वाद्याः पृथिवीपते   ।  
अविद्यासञ्चितं कर्म तच्चाशेषेषु जन्तुषु ॥०१२।  
आत्मा शुद्धो ऽक्षरः शान्तो निर्गुणः प्रकृतेः परः   ।  
प्रवृद्ध्यपचयौ नास्य एकस्याखिलजन्तुषु ॥०१३।  
यदा नोपचयस्तस्य यदा नापचयो नृप ।  
तदा पीवानसीति त्वं कया युक्त्या त्वयेरितं ॥०१४।  
भूजङ्घापादकट्यूरुजठरादिषु संस्थिता   ।  
शिविकेयं तथा स्कन्धे तदा भावःसमस्त्वया ॥०१५।  
तदन्यजन्तुभिर्भूप शिविकोत्थानकर्मणा ।  
शैलद्रव्यगृहोत्थोपि पृथिवीसम्भवोपि वा ॥०१६।  
यथा पुंसः पृथग्भावः प्राकृतैः करणैर् नृप   ।  
सोढव्यः स महाभारः कतरो नृपते मया ॥०१७।  
यद्द्रव्या शिविका चेयं तद्द्रव्यो भूतसङ्ग्रहः ।  
भवतो मे ऽखिलस्यास्य समत्वेनोपवृंहितः ॥०१८।  
तच्छ्रुत्वोवाच राजा तं गृहीत्वाङ्घ्री क्षमाप्य च   ।  
प्रसादं कुरु त्यक्त्वेमां शिविकां ब्रूहि शृण्वते   ।०१९।  
यो भवान् यन्निमित्तं वा यदागमनकारणम् ॥०१९एफ़्।  
    
ब्राह्मण उवाच  
श्रूयतां कोहमित्येतद्वक्तुं नैव च शक्यते ।  
    
:न्  
    
[^१]: पाठो ऽयं न समीचीनः  
:प् ३४०  
    
उपभोगनिमित्तञ्च सर्वत्रागमनक्रिया ॥०२०।  
सुखदुःखोपभोगौ तु तौ देशाद्युपपादकौ ।  
धर्माधर्मोद्भवौ भोक्तुं जन्तुर्देशादिमृच्छति   ॥०२१।  
    
रजोवाच  
यो ऽस्ति सोहमिति ब्रह्मन् कथं वक्तुं न शक्यते ।  
आत्मन्येषु न दोषाय शब्दोहमिति यो द्विज ॥०२२।  
    
ब्राह्मण उवाच  
शब्दोहमिति दोषाय नात्मन्येष तथैव तत् ।  
अनात्मन्यात्मविज्ञानं शब्दो वा भ्रान्तिलक्षणः   ॥०२३।  
यदा समस्तदेहेषु पुमानेको व्यवस्थितः ।  
तदा हि को भवान् कोहमित्येतद्विफलं वचः ॥०२४।  
त्वं राजा शिविका चेयं वयं वाहाः पुरःसराः   ।  
अयञ्च भवतो लोको न सदेतन्नृपोच्यते ॥०२५।  
वृक्षाद्दारु ततश्चेयं शिविका त्वदधिष्ठिता   ।  
का वृक्षसञ्ज्ञा जातस्य दारुसञ्ज्ञाथ वा नृप   ॥०२६।  
वृक्षारूढो महाराजो नायं वदति चेतनः ।  
न च दारुणि सर्वस्त्वां ब्रवीति शिविकागतं ॥०२७।  
शिविकादारुसङ्घातो रचनास्थितिसंस्थितः ।  
अन्विष्यतां नृपश्रेष्ठ तद्भेदे शिविका त्वया   ॥०२८।  
पुमान् स्त्री गौरयं वाजी कुञ्चरो विहगस्तरुः ।  
देहेषु लोकसञ्ज्ञेयं विज्ञेया कर्महेतुषु ॥०२९।  
जिह्वा ब्रवीत्यहमिति दन्तौष्ठौ तालुकं नृप ।  
एते नाहं यतः सर्वे वाङ्निपादनहेतवः ॥०३०।  
किं हेतुभिर्वदत्येषा वागेवाहमिति स्वयं ।  
तथापि वाङ्नाहमेतदुक्तं मिथ्या न युज्यते ॥०३१।  
:प् ३४१  
    
पिण्डः पृथग् यतः पुंसः शिरःपाय्वादिलक्षणः   ।  
ततो ऽहमिति कुत्रैतां सञ्ज्ञां राजन् करोम्यहं ॥०३२।  
यदन्यो ऽस्ति परः कोपि मत्तः पार्थिवसत्तम ।  
तदेषोहमयं चान्यो वक्तुम् एवमपीष्यते ॥०३३।  
परमार्थभेदो न नगो न पशुर्नच पादपः ।  
शरीराश् च विभेदाश् च य एते कर्मयोनयः ॥०३४।  
यस्तु राजेति यल्लोके यच्च राजभटात्मकम् ।  
तच्चान्यच्च नृपेत्थन्तु न सत् सम्यगनामयं ॥०३५।  
त्वं राजा सर्वलोकस्य पितुः पुत्रो रिपोरिपुः।  
पत्न्याः पतिः पिता सूनोः कस्त्वां भूप वदाम्यहं   ॥०३६।  
त्वं किमेतच्छिरः किन्नु शिरस्तव तथोदरं ।  
किमु पादादिकं त्वं वै तवैतत् किं महीपते ॥०३७।  
समस्तावयेभ्यस्त्वं पृथग्भूतो व्यवस्थितः ।  
कोहमित्यत्र निपुणं भूत्वा चिन्तय पार्थिव ।०३८।  
तच्छ्रत्वोवाच राजा तमवधूतं द्विजं हरिं ॥०३८एफ़्।  
    
रजोवाच  
श्रेयो ऽर्थमुद्यतः प्रष्टुं कपिलर्षिमहं द्विज   ।  
तस्यांशः कपिलर्षेस्त्वं मत् कृते ज्ञानदो भुवि   ।०३९।  
ज्ञानवीच्युदछेर्यस्माद्यच्छ्रेयस्तच्च मे वद ॥०३९एफ़्।  
    
ब्राह्मण उवाच  
भूयः पृच्छसि किं श्रेयः परमार्थन्न पृच्छसि   ।  
श्रेयांस्यपरमार्थानि अशेषाण्येव भूपते ॥०४०।  
देवताराधनं कृत्वा धनसम्पत्तिमिच्छति ।  
पुत्रानिच्छति राज्यञ्च श्रेयस्तस्यैव किं नृप ॥०४१।  
विवेकिनस्तु संयोगः श्रेयो यः परमात्मनः ।  
:प् ३४२  
    
यज्ञादिका क्रिया न स्यात् नास्ति द्रव्योपपत्तिता ॥०४२।  
परमार्थात्मनोर्योगः परमार्थ इतीष्यते ।  
एको व्यापी समः शुद्धो निर्गुणः प्रकृतेः परः   ॥०४३।  
जन्मवृद्ध्यादिरहित आत्मा सर्वगतो ऽव्ययः ।  
परं ज्ञानमयो ऽसङ्गी गुणजात्यादिभिर्विभुः   ॥०४४।  
निदाधऋतुसंवादं वदामि द्विज तं शृणु[^१]   ।  
ऋतुर्ब्रह्मसुतो ज्ञानी तच्छिष्यो ऽभूत् पुलस्त्यजः   ॥०४५।  
निदाघः प्राप्तविद्यो ऽस्मान्नगरे वै पुरे स्थितः ।  
देविकायास्तटे तञ्च तर्कयामास वै ऋतुः ॥०४६।  
दिव्ये वर्षसहस्रे ऽगान्निदाघमवलोकितुं ।  
निदाघो वैश्वदेवान्ते भुक्त्वान्नं शिष्यमब्रवीत्   ।०४७।  
भुक्तन्ते तृप्तिरुत्पन्ना तुष्टिदा साक्षया यतः   ॥०४७एफ़्।  
    
ऋतुर् उवाच  
क्षुदस्ति यस्य भुते ऽन्ने तुष्टिर्ब्राह्मण जायते ।  
न मे क्षुदभवत्तृप्तिं कस्मात्त्वं परिपृच्छसि   ॥०४८।  
क्षुत्तृष्णे देहधर्माख्ये न ममैते यतो द्विज ।  
पृष्टोहं यत्त्वया ब्रूयां[^२] तृप्तिरस्त्ये व मे सदा   ॥०४९।  
पुमान् सर्वगतो व्यापी आकाशवदयं यतः ।  
अतो ऽहं प्रत्यगात्मास्मीत्येतदर्थे भवेत् कथं[^३] ॥०५०।  
सो ऽहं गन्ता[^४] न चागन्ता नैकदेशनिकेतनः ।  
त्वं चान्यो न भवेन्नापि नान्यस्त्वत्तो ऽस्मि वा प्यहं   ॥०५१।  
    
:न्  
    
[^१]: निदाघऋतुसंवादमद्वैतबुद्धये शृण्विति ख॥ , ञ॥ च  
    
[^२]: ततः क्षुत्सम्भवाभावादिति ख॥ , ञ॥ च  
    
[^३]: कुतः कुत्र क्व गन्तासीत्येतदप्यर्थवत् कथमिति ख॥ , ञ॥ च  
    
[^४]: भोक्तेति क॥  
:प् ३४३  
    
मृण्मयं हि गृहं यद्वन्मृदालिप्तं स्थिरीभवेत्   ।  
पार्थिवो ऽयं तथा देहः पार्थिवैः परमाणुभिः   ॥०५२।  
ऋतुरस्मि तवाचार्यः प्रज्ञादानाय ते द्विज ।  
इहागतो ऽहं यास्यामि परमार्थस्तवोदितः ॥०५३।  
एकमेवमिदं विद्धि न भेदः सकलं जगत् ।  
वासुदेवाभिधेयस्य स्वरूपं परमात्मनः ॥०५४।  
ऋतुर्वर्षसहस्रान्ते पुनस्तन्नगरं ययौ ।  
निदाघं नगरप्रान्ते एकान्ते स्थितमब्रवीत् ।०५५।  
एकान्ते स्थीयते कस्मान्निदाघं ऋतुरब्रवीत् ॥०५५एफ़्।  
    
निदाघ उवाच  
भो विप्र जनसंवादो महानेष नरेश्वर ।  
प्रविवीक्ष्य पुरं रम्यं तेनात्र स्थीयते मया ॥०५६।  
    
ऋतुर् उवाच  
नराधिपो ऽत्र कतमः कतमश्चेतरो जनः ।  
कथ्यतां मे द्विजश्रेष्ठ त्वमभिज्ञो द्विजोत्तम ॥०५७।  
यो ऽयं गजेन्द्रमुन्मत्तमद्रिशृङ्गसमुत्थितं ।  
अधिरूढो नरेन्द्रो ऽयं परिवारस्तथेतरः[^१] ॥०५८।  
गजो यो ऽयमधो ब्रह्मन्नुपर्येष स भूपतिः ।  
ऋतुराह गजः को ऽत्र राजा चाह निदाघकः ॥०५९।  
ऋतुर्निदाघ आरूढो दृष्टान्तं पश्य वाहनं   ।  
उपर्यहं यथा राजा त्वमधः कुञ्जरो यथा ॥०६०।  
ऋतुः[^२] प्राह निदाघन्तं कतमस्त्वामहं वदे   ।  
उक्तो निदाघस्तन्नत्वा प्राह मे त्वं गुरुर्ध्रुवम् ॥०६१।  
    
:न्  
    
[^१]: आरूढो ऽयं गजं राजा परलोकस्तथेतर इति ख॥ , ञ॥ च  
    
[^२]: क॥ पुस्तके सर्वत्र ऋभुरिति ऋतुस्थानीयः पाठः  
:प् ३४४  
    
नान्यस्माद्द्वैतसंस्कारसंस्कृतं मानसं तथा   ।  
ऋतुः प्राह निदाघन्तं ब्रह्मज्ञानाय चागतः   ।०६२।  
परमार्थं सारभूतमद्वैतं दर्शितं मया ॥०६२एफ़्।  
    
ब्राह्मण उवाच  
निदाघो ऽप्युपदेशेन तेनाद्वैतपरो ऽभवत् ।  
सर्वभूतान्यभेदेन ददृशे स तदात्मनि ॥०६३।  
अवाप मुक्तिं ज्ञानात्स तथा त्वं मुक्तिमाप्स्यसि ।  
एकः समस्तं त्वञ्चाहं विष्णुः सर्वगतो यतः   ॥०६४।  
पीतनीलादिभेदेन यथैकं दृश्यते नभः ।  
भ्रान्तिदृष्टिभिरात्मापि तथैकः स पृथक् पृथक्   ॥०६५।  
    
अग्निर् उवाच  
मुक्तिं ह्य् अवाप भवतो ज्ञानसारेण भूपतिः[^१]   ।  
संसाराज्ञानवृक्षारिज्ञानं ब्रह्मेति चिन्तय   ॥०६६।

\{इत्य् आग्नेये महापुराणे अद्वैतव्रह्मविज्ञानं नमोनाशीत्यधिकत्रिशततमो ऽध्यायः  }
    