+++
title = "०५९ देवाधिवासनविधिः"

+++

\{अथोनषष्टितमो ऽध्यायः\}

अधिवासनकथनं  
    
भगवानुवाच  
हरेः सान्निध्यकरणमधिवासनमुच्यते ।  
सर्वज्ञं सर्वगं ध्यात्वा आत्मानं पुरुषोत्तमं   ॥००१।  
ओङ्कारेण समायोज्य चिच्छक्तिमभिमानिनीं[^१] ।  
निःसार्यात्मैकतां कृत्वा स्वस्मिन्[^२] सर्वगते विभौ   ॥००२।  
योजयेन्मरुतां पृथ्वीं वह्निवीजेन दीपयेत् ।  
संहरेद्वायुना चाग्निं वायुमाकाशतो नयेत् ॥००३।  
    
:न्  
    
[^१]: मतिशालिनीमिति ख, चिह्नितपुस्तकपाठः  
    
[^२]: कृत्वा पुंसीति ङ, चिह्नितपुस्तकपाठः  
:प् १६७  
    
अधिभूतादिदेवैस्तु साध्याख्यैर् विभवैः[^१] सह ।  
तन्मात्रपात्रकान् कृत्वा संहरेत्तत् क्रमाद् बुधः   ॥००४।  
आकाशं मनसाहत्य मनोहङ्करणे कुरु[^२] ।  
अहङ्कारञ्च महति तञ्चाप्यव्याकृते नयेत् ॥००५।  
अव्याकृतं ज्ञानरूपे वासुदेवः स ईरितः[^३] ।  
स तामव्याकृतिं मायामभ्यष्ट सिसृक्षया   ॥००६।  
सङ्कर्षणं सं शब्दात्मा स्पर्शाख्यमसृजत् प्रभुः   ।  
क्षोभ्य मायां स प्रद्युम्नं तेजोरूपं स चासृजत्   ॥००७।  
अनिरुद्धं रसमात्रं ब्रह्माणं गन्धरूपकं   ।  
अनिरुद्धः स च ब्रह्मा अप आदौ ससर्ज ह ॥००८।  
तस्मिन् हिरण्मयञ्चाण्डं सो ऽसृजत् पञ्चभूतवत्   ।  
तस्मिन् सङ्क्रामिते जीवे[^४] शक्तिरात्मोपसंहृता ॥००९।  
प्राणो जीवेन संयुक्तो वृत्तिमानिति शब्द्यते ।  
जीवोव्याहृतिसञ्ज्ञस्तु प्राणेष्वाध्यात्मिकः स्मृतः   ॥०१०।  
प्राणैर् युक्ता ततो बुद्धिः सञ्जाता चाष्टमूर्तिकी[^५]   ।  
अहङ्कारस्ततो जज्ञे मनस्तस्मादजायत ॥०११।  
अर्थाः प्रजज्ञिरे पञ्च सङ्कल्पादियुतास्ततः ।  
शब्दः स्पर्शश् च रूपञ्च रसो गन्ध इति स्मृता ॥०१२।  
ज्ञानशक्तियुतान्येतैर् आरब्धानीन्द्रियाणि तु ।  
    
:न्  
    
[^१]: साध्यार्थैर् विभवैर् इति ख, ग, चिह्नितपुस्तकपाठः  
    
साध्याद्यैर् विभवैर् इति ङ, चिहिनितपुस्तकपाठः  
    
[^२]: मनसाहृत्य मनो ऽहङ्करणे क्षरे इति घ,  
चिह्नितपुस्तकपाठः  
    
[^३]: वासुदेवे समाहित इति ङ, इति चिह्नितपुस्तकपाठः  
    
[^४]: सङ्क्रमते जीव इति ख, चिह्नितपुस्तकपाठः  
    
[^५]: चाष्टवृत्तिकीति ङ, चिह्नितपुस्तकपाठः  
:प् १६८  
    
त्वक्श्रोत्रघ्राणचक्षूंषि जिह्वाबुद्धीन्द्रियाणि तु   ॥०१३।  
पादौ पायुःस् तथा पाणी वागुपस्थश् च पञ्चमः   ।  
कर्मेन्द्रियाणि चैतानि पञ्चभूतान्यतः शृणु   ॥०१४।  
आकाशवायुतेजांसि सलिलं पृथिवी तथा ।  
स्थूलमेभिः शरीरन्तु सर्वाधारं प्रजायते ॥०१५।  
एतेषां वाचका मन्त्रा न्यासायोच्यन्त उत्तमाः ।  
जीवभूतं मकारन्तु देवस्य[^१] व्यापकं न्यसेत् ॥०१६।  
प्राणतत्त्वं भकारन्तु जीवोपाधिगतं न्यसेत् ।  
हृदयस्थं बकारन्तु बुद्धितत्त्वं न्यसेद् बुधः   ॥०१७।  
फकारमपि तत्रैव अहङ्कारमयं न्यसेत् ।  
मनस्तत्त्वं पकारन्तु न्यसेत्सङ्कल्पसम्भवं ॥०१८।  
शब्दतन्मात्रतत्त्वन्तु नकारं मस्तके न्यसेत् ।  
स्पर्शात्मकं धकारन्तु वक्त्रदेशे तु विन्यसेत् ॥०१९।  
दकारं रूपतत्त्वन्तु हृद्देशे विनिवेशयेत्[^२] ।  
थकारं वस्तिदेशे तु रसतन्मात्रकं न्यसेत् ॥०२०।  
तकारं गन्धतन्मात्रं जङ्घयोर्विनिवेशयेत् ।  
णकारं श्रोत्रयोर् न्यस्य ढकारं विन्यसेत्त्वचि ॥०२१।  
डकारं नेत्रयुग्मे तु रसनायां ठकारकं ।  
टकारं नासिकायान्तु ञकारं वाचि विन्यसेत् ॥०२२।  
झकारं करयोर् न्यस्य पाणितत्त्वं विचक्षणः   ।  
जकारं पदयोर् न्यस्य छं पायौ चमुपस्थके ॥०२३।  
विन्यसेत् पृथिवीतत्त्वं ङकारं पादयुग्मके ।  
वस्तौ घकारं गं तत्त्वं तैजसं हृदि विन्यसेत् ॥०२४।  
    
:न्  
    
[^१]: मकारन्तद्देहस्येति ङ, चिह्नितपुस्तकपाठः  
    
[^२]: विनियोजयेदिति ङ, चिह्नितपुस्तकपाठः  
:प् १६९  
    
खकारं वायुतत्त्वञ्च नासिकायां निवेशयेत् ।  
ककारं विन्यसेन्नित्यं खतत्त्वं मस्तके बुधः ॥०२५।  
हृत्पुण्डरीके विन्यस्य यकारं सूर्यदैवतं ।  
द्वासप्ततिसहस्राणि हृदयादभिनिःसृताः ॥०२६।  
कलाषोडशसंयुक्तं मकारं तत्र विन्यसेत् ।  
तन्मध्ये चिन्तयेन्मन्त्री विन्दुं वह्नेस्तु मण्डलं   ॥०२७।  
हकारं[^१] विन्यसेत्तत्र प्रणवेन सुरोत्तमः ।  
ॐ आं परमेष्ठ्यात्मने आं नमः पुरुषात्मने   ॥०२८।  
ॐ वां मनोनिवृत्त्यात्मने नाञ्च विश्वात्मने नमः   ।  
ॐ वं नमः सर्वात्मने इत्य् उक्ताः पञ्च शक्तयः[^२]   ॥०२९।  
स्थाने तु प्रथमा योज्या द्वितीया आसने मता ।  
तृतीया शयने तद्वच्चतुर्थी पानकर्मणि[^३] ॥०३०।  
प्रत्यर्चायां[^४] पञ्चमी स्यात्पञ्चोपनिषदः स्मृताः   ।  
हूङ्कारं[^५] विन्यसेन्मध्ये ध्यात्वा मन्त्रमयं हरिं   ॥०३१।  
यां मूर्तिं स्थापयेत्तस्मात्[^६] मूलमन्त्रं न्यसेत्ततः   ।  
ॐ नमो भगवते वासुदेवाय मूलकं ॥०३२।  
शिरोघ्राणललाटेषु मुखकण्ठहृदि क्रमात्   ।  
भुजयोर्जङ्घयोरङ्घ्य्रोः केशवं शिरसि न्यसेत् ॥०३३।  
नारायणं न्यसेद्वक्त्रे ग्रीवायां माधवं न्यसेत्   ।  
    
:न्  
    
[^१]: क्रूङ्कारमिति ङ, चिह्नितओपुस्तकपाठः  
    
[^२]: ॐ षं परमेष्ट्यात्मने यन्नमः पुरुषात्मने । लं नमो  
विश्वात्मने नमः ॥ नं नमः सर्वात्मने इत्य् उक्ताः  
पञ्चशक्तयः इति ङ, चिह्नितपुस्तकपाठः  
    
[^३]: दानकर्मणि इति ङ, चिह्नितपुस्तकपाठः  
    
[^४]: अभ्यर्चायामिति ख, चिह्नितपुस्तकपाठः  
    
[^५]: क्षकारमिति ख, चिह्नितपुस्तकपाठः  
    
[^६]: या मूर्तिः स्थाप्यते तस्यामिति ख, चिह्नितपुस्तकपाठः  
:प् १७०  
    
गोविन्दं भुजयोर्न्यस्य विष्णुं च हृदये न्यसेत् ॥०३४।  
मधुसूदनकं पृष्ठे वामनं जठरे न्यसेत्   ।  
कक्ष्यान्त्रिविक्रमं न्यस्य जङ्घायां श्रीधरं न्यसेत्   ॥०३५।  
हृषीकेशं दक्षिणायां पद्मनाभं तु गुल्फके   ।  
दामोदरं पादयोश् च हृदयादिषडङ्गकं   ॥०३६।  
एतत् साधारणं प्रोक्तमादिर्मूर्तेस्तु सत्तम ।  
अथवा यस्य देवस्य प्रारब्धं स्थापनं भवेत् ॥०३७।  
तस्यैव मूलमन्त्रेण सजीवकरणं भवेत् ।  
यस्या मूर्तेस्तु यन्नाम तस्याद्यं चाक्षरं च यत्   ॥०३८।  
तत् स्वैरैर् द्वादशैर् भेद्य ह्य् अङ्गानि परिकल्पयेत् ।  
हृदयादीनि देवेश मूलञ्च दशमाक्षरं ॥०३९।  
यथा देवे तथा देहे[^१] तत्त्वानि विनियोजयेत् ।  
चक्राब्जमण्दले विष्णुं यजेद्गन्धादिना तथा[^२]   ॥०४०।  
पूर्ववच्चासनं ध्यायेत्सगात्रं[^३] सपरिच्छदं ।  
शुभञ्चक्रं द्वादशारं ह्य् उपरिष्टाद्विचिन्तयेत्   ॥०४१।  
त्रिनाभिचक्रं द्विनेमि स्वरैस्तच्च समन्वितं ।  
पृष्ठदेशे ततः प्राज्ञः प्रकृत्यादीन्निवेशयेत्   ॥०४२।  
पूजयेदारकाग्रेषु[^४] सूर्यं द्वादशधा पुनः   ।  
    
:न्  
    
[^१]: यथा तत्त्वे तथा देहे इति ख, ग, घ, ङ, चिह्नितपुस्तकपाठः  
    
[^२]: यजेद् गन्धादिना तत इति ख, चिह्नितपुस्तकपाठः । यजेदाहुतिभिस्  
तथा इति ग, चिह्नितपुस्तकपाठः  
    
[^३]: ध्यायेत् तन्मात्रमिति ग, चिह्ह्नितपुस्तकपाठः । ध्यायेत् समात्रमिति  
ख, चिह्नितपुस्तकपाठः  
    
[^४]: पूजयेद् द्वादशाग्रेषु इति ख, चिह्नितपुस्तकपाठः । पूजयेद्  
द्वादशारेषु इति घ, चिह्नितपुस्तकपाठः  
:प् १७१  
    
कलाषोडशसंयुक्तं सोमन्तत्र विचिन्तयेत् ॥०४३।  
सबलं त्रितयं नाभौ चिन्तयेद्देशिकोत्तमः ।  
पद्मञ्च द्वादशदलं पद्ममध्ये विचिन्तयेत् ॥०४४।  
तन्मध्ये पौरुषीं शक्तिं ध्यात्वाभ्यर्च्य च दिशिकः[^१]   ।  
प्रतिमायां हरिं न्यस्य तत्र तं पूजयेत् सुरान्[^२] ॥०४५।  
गन्धपुष्पादिभिः सम्यक् साङ्गं सावरणं क्रमात्   ।  
द्वादशाक्षरवीजैस्तु केशवादीन् समर्चयेत् ॥०४६।  
द्वादशारे मण्डले तु लौकपालादिकं क्रमात् ।  
प्रतिमामर्चयेत् पश्चाद्गन्धपुष्पादिभिर्द्विजः ॥०४७।  
पौरुषेण तु सूक्तेन श्रियाः सूक्तेन पिण्डिकां   ।  
जननादिक्रमात् पश्चाज्जनयेद्वैष्णवानलं ॥०४८।  
हुत्वाग्निं हुतमिति कुण्डेग्निं प्रणयेद्बुधः ।  
अग्निप्रणयने मन्त्रस्त्वमग्ने ह्य् अग्निरुच्यते ॥०४९।  
दक्षिणेग्निं हुतमिति कुण्डेग्निं प्रणयेद्बुधः   ।  
अग्निमग्नीति पूर्वे तु कुण्डेग्निं प्रणयेद्बुधः   ॥०५०।  
उत्तरे प्रणयेदग्निमग्निमग्नी हवामहे ।  
अग्निप्रणयने मन्त्रस्त्वमग्ने ह्य् अग्निरुच्यते ॥०५१।  
पलाशसमिधानान्तु अष्टोत्तरसहस्रकं ।  
कुण्डे कुण्डे होमयेच्च व्रीहीन् वेदादिकैस् तथा ॥०५२।  
साज्यांस्तिलान् व्याहृतिभिर्मूलमन्त्रेण वै घृतं   ।  
कुर्यात्ततः शान्तिहोमं मधुरत्रितयेन च ॥०५३।  
द्वादशार्णैः स्पृशेत् पादौ नाभिं हृन् मस्तकं ततः   ।  
घृतं दधि पयो हुत्वा स्पृशेन्मूर्धन्यथो ततः   ॥०५४।  
    
:न्  
    
[^१]: ध्यात्वा पश्चात्तु देशिक इति ङ, चिह्नितपुस्तकपाठः  
    
[^२]: तत्र तान् पूजयेत् सुरामिति ग, चिह्नितपुस्तकपाठः  
:प् १७२  
    
स्पृष्ट्वा शिरोनाभिपादांश् चतस्रः स्थापयेन्नदीः[^१]   ।  
गङ्गा च यमुना गोदा क्रमान्नाम्ना सरस्वती ॥०५५।  
दहेत्तु विष्णुगायत्र्या गायत्र्या श्रपयेच्चरुं ।  
होमयेच्च बलिं दद्यादुत्तरे भोजयेद्द्विजान् ॥०५६।  
सामाधिपानां तुष्ट्यर्थं हेमगां गुरवे ददेत्   ।  
दिक्पतिभ्यो बलिं दत्त्वा रात्रौ कुर्याच्च जागरं ।०५७।  
ब्रह्मगीतादिशब्देन सर्वभागधिवासनात् ॥०५७एफ़्।  
    
\{इत्य् आदिमहापुराणे आग्नेये अधिवासनं नाम ऊनषष्टितमो ऽध्यायः ॥  }
    