+++
title = "३६३ नृवर्गाः"

+++

\{अथ त्रिषष्ट्यधिकत्रिशततमो ऽध्यायः\}

नृब्रह्मक्षत्रविट्शूद्रवर्गाः  
    
अग्निर् उवाच  
नृब्रह्मक्षत्रविट्शूद्रवर्गान्वक्ष्ये ऽथ नामतः   ।  
नरः पञ्चजना मर्त्य यद्योषावंला वधूः   ॥००१।  
कान्तार्थिनी तु या याति सङ्केतं साभिसारिका ।  
कुलटा पुंश् चल्यसती नग्निका स्त्री च कोटवी ॥००२।  
कात्यायन्यर्धवृद्धा या सैरिन्ध्री परवेश्मगा ।  
असिक्री स्यादवृद्धा या मलिनी तु रजस्वला ॥००३।  
वारस्त्री गणिका वेश्या भ्रातृजायास्तु यातरः   ।  
ननान्दा तु स्वसा पत्युः सपिण्डास्तु सनाभयः   ॥००४।  
:प् २८७  
    
समानोदर्यसोदर्यसगर्भसहजास्समाः ।  
सगोत्रबान्धवज्ञातिबन्धुस्वस्वजनाः समाः ॥००५।  
दम्पती जम्पती भार्यापती जायापती च तौ ।  
गर्भाशयो जरायुः स्यादुल्वञ्च कललो ऽस्त्रियां ॥००६।  
गर्भो भ्रुण इमौ तुल्यौ क्लीवं शण्डो नपुंसकम्   ।  
स्यादुत्तानशया डिम्भा बालो माणवकः स्मृतः   ॥००७।  
पिचिण्डिलो वृहत्कुक्षिरवभ्रटो नतनासिके ।  
विकलाङ्गस्तु पोगण्ड आरोग्यं स्यादनामयम् ॥००८।  
स्यादेडे वधिरः कुब्जे गडुलः कुकरे कुनिः ।  
क्षयः शोषश् च यक्ष्मा च प्रतिश्यायुस्तु पीनसः   ॥००९।  
स्त्री क्षुत्क्षुतं क्षयं पुंसि कासस्तु क्षवथुः पुमान्   ।  
शोथस्तु श्वयथुः शोफः पादस्फोटो विपादिका   ॥०१०।  
किलासं सिध्नकच्छान्तु पाम पामा विचर्चिका ।  
कोठो मण्डलकं कुष्ठं श्वित्रे द्रुर् नामकार्शसी   ॥०११।  
अनाहस्तु विबन्धः स्याद्ग्रहणी रुक्प्रवाहिका ।  
वीजवीर्येन्द्रयं शुक्रं पललं क्रव्यमामिषं   ॥०१२।  
वुक्काग्रमांसं हृदयं हन्मेदस्तु वपा वसा   ।  
पश्चाद्ग्रीवा शिरा मन्या नाडी तु धमनिः शिरा   ॥०१३।  
तिलकं क्तोम मस्तिष्कं द्रूषिका नेत्रयोर्मलम् ।  
अन्त्रं पुरी तद्गुल्मस्तु प्लीहा पुंस्य् अथ वस्नसा ॥०१४।  
स्नायुः स्त्रियां कालखण्डयकृती तु समे इमे   ।  
स्यात् कर्पूरः कपालो ऽस्त्री कीकसङ्कुल्यमस्थि च ॥०१५।  
स्याच्छरीरास्थ्नि कङ्कालः पृष्ठास्थ्नि तु कशेरुका   ।  
:प् २८८  
    
शिरो ऽस्थनि करोटिः स्त्री पार्श्वास्थनि तु पर्शुका   ॥०१६।  
अङ्गं प्रतीको ऽवयवः शरीरं वर्ष्म विग्रहः   ।  
कटो ना श्रोणिफलकं कटिः श्रोणिः ककुद्मती   ॥०१७।  
पश्चान्नितम्बः स्त्रीकट्याः क्लीवे तु जघनं पुरः   ।  
कूपकौ तु नितम्बस्थौ द्वयहीने ककुन्दरे ॥०१८।  
स्त्रियां स्फिचौ कटिप्रोथावुपस्थो वक्ष्यमाणयोः   ।  
भगं योनिर्द्वयोः शिश्नो मेढ्रो मेहनशेफसी   ॥०१९।  
पिचिण्डकुक्षी जठरोदरं तुन्दं कुचौ स्तनौ ।  
चूचुकन्तु कुचाग्रं स्यान्न ना क्रोडं भुजान्तरम्   ॥०२०।  
स्कन्धो भुजशिरो ऽंशो ऽस्त्री सन्धी तस्यैव जत्रुणी   ।  
पुनर्भवः कररुहो नखो ऽस्त्री नखरो ऽस्त्रियां ॥०२१।  
प्रदेशतालगोकर्णास्तर्जन्यादियुते तते ।  
अङ्गुष्ठे सकनिष्ठे स्याद्वितस्तिर्द्वादशाङ्गुलः   ॥०२२।  
पाणौ च पेटप्रतलप्रहस्ता विस्तृताङ्गुलौ ।  
बद्धमुष्टिकरो रत्निररत्निः स कनिष्ठवान् ॥०२३।  
कम्बुग्रीवा त्रिरेखा सावटुर्घाटा कृकाटिका   ।  
अधः स्याच्चिवुकञ्चौष्ठादथ गण्डौ गलो हनुः   ॥०२४।  
अपाङ्गौ नेत्रयोरन्तौ कटाक्षो ऽपाङ्गदर्शने ।  
चिकुरः कुन्तलो बालः प्रतिकर्म प्रसाधनम् ॥०२५।  
आकाल्पवेशौ नेपथ्यं प्रत्यक्षं खेलयोगजम् ।  
चूडामणिः शिरोरत्नं तरलो हारमध्यगः   ॥०२६।  
कर्णिका तालपत्रं स्याल्लम्बनं स्याल्ललन्तिका ।  
मञ्जीरो नूपुरं पादे किङ्किणी क्षुद्रघण्टिका   ॥०२७।  
:प् २८९  
    
दैर्घ्यमायाम आरोहः परिणाहो विशालता ।  
पटच्चरं जीर्णवस्त्रं संव्यानञ्चोत्तरीयकम्   ॥०२८।  
रचना स्यात् परिस्पन्द आभोगः परिपूर्णता ।  
समुद्गकः सम्पुटकः प्रतिग्राहः पतद्ग्रहः   ॥०२९।

\{इत्य् आग्नेये महापुराणे नृवर्गो नाम त्रिषष्ट्यधिकत्रिशततमो ऽध्यायः  }
    