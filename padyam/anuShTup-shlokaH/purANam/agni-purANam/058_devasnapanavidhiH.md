+++
title = "०५८ देवस्नपनविधिः"

+++

\{अथ अष्टपञ्चाशत्तमो ऽध्यायः\}

स्नानादिविधिः  
    
भगवानुवाच  
ऐशान्यां जनयेत् कुण्डं गुरुर्वह्निञ्च वैष्णवं   ।  
गायत्र्यष्टशतं हुत्वा सम्पातविधिना घटान्   ॥००१।  
प्रोक्षयेत् कारुशालायां शिल्पिभिर्मूर्तिपैर् व्रजेत् ।  
तूर्यशब्दैः कौतुकञ्च बन्धयेद्दक्षिणे करे ॥००२।  
विष्णवे शिपिविष्टेति ऊर्णासूत्रेण सर्षपैः   ।  
पट्टवस्त्रेण कर्तव्यं देशिकस्यापि कौतुकं ॥००३।  
मण्डपे[^१] प्रतिमां स्थाप्य सवस्त्रां पूजितान् स्तुवन्   ।  
नमस्तेर्च्ये सुरेशानि प्रणीते विश्वकर्मणा ॥००४।  
प्रभाविताशेषजगद्धात्रि तुभ्यं नमो नमः ।  
त्वयि सम्पूजयामीशे नारायणमनामयं ॥००५।  
रहिता शिल्पिदोषैस्त्वमृद्धियुक्ता सदा भव ।  
एवं विज्ञाप्य प्रतिमां नयेत्तां स्नानमण्डपं   ॥००६।  
शिल्पिनन्तोषयेद्द्रव्यैर् गुरवे गां प्रदापयेत् ।  
चित्रं देवेति मन्त्रेण नेत्रे चोन्मीलयेत्ततः ॥००७।  
    
:न्  
    
[^१]: मण्डले इति ग, चिह्नितपुस्तकपाठः  
:प् १६४  
    
अग्निर्ज्योतीति दृष्टिञ्च दद्याद्वै भद्रपीठके ।  
ततः शुक्लानि पुष्पाणि घृतं सिद्धार्थकं तथा   ॥००८।  
दूर्वां कुशाग्रं देवस्य दद्याच्छिरसि देशिकः ।  
मधुवातेति मन्त्रेण नेत्रे चाभ्यञ्जयेद्गुरुः ॥००९।  
हिरण्यगर्भमन्त्रेण इमं मेति च कीर्तयेत् ।  
घृतेनाभ्यञ्जयेत् पश्चात् पठन् घृतवतीं पुनः   ॥०१०।  
मसूरपिष्टे नोद्वर्त्य[^१] अतो देवेति कीर्तयन् ।  
क्षालयेदुष्णतोयेन सप्त ते ऽग्रेति देशिकः ॥०११।  
द्रुपदादिवेत्यनुलिम्पेदापो हि ष्ठेति सेचयेत् ।  
नदीजैस्तीर्थजैः स्नानं पावमानीति रत्नजैः   ॥०१२।  
समुद्रं गच्छ चन्दनैस्तीर्थमृत्कलशेन च ।  
शन्नो देवीः स्नापयेच्च गायत्र्याप्युष्णवारिणा[^२]   ॥०१३।  
पञ्चमृद्धिर्हिरण्येति स्नापयेत्परमेश्वरं ।  
सिकताद्भिरिर्मं मेति वल्मीकोदघटेन च ॥०१४।  
तद्विष्णोरिति ओषध्यद्भिर्या ओषधीति मन्त्रतः ।  
यज्ञायज्ञेति काषायैः पञ्चभिर्गव्यकैस्ततः ॥०१५।  
पयः पृथिव्यां मन्त्रेण याः फलिनी फलाम्बुभिः   ।  
विश्वतश् चक्षुः सौम्येन पूर्वेण कलसेन च ॥०१६।  
सोमं राजानमित्येवं विष्णो रराटं दक्षतः   ।  
हंसः शुचिः पश्चिमेन कुर्यादुद्वर्तनं हरेः   ॥०१७।  
मूर्धानन्दिवमन्त्रेण धात्रीं मांसीं च के ददेत्[^३]   ।  
मानस्तोकेति मन्त्रेण गन्धद्वारेति गन्धकैः ॥०१८।  
    
:न्  
    
[^१]: मयूरपिच्छेनोद्वर्त्य इति घ, चिह्नितपुस्तकपाठः  
    
[^२]: गायत्र्या गन्धवारिणा इति ग, घ, ङ,  
चिह्नितपुस्तकत्रयपाठः  
    
[^३]: धात्रीमांस्युदकेन चेति घ, चिह्नितपुस्तकपाठः  
:प् १६५  
    
इदमापेति च घटैर् एताशीतिपदस्थितैः ।  
एह्येहि भगवन् विष्णो लोकानुग्राहकारक ॥०१९।  
यज्ञभागं गृहाणेमं वासुदेव नमोस्तु ते ।  
अनेनावाह्य देवेशं कुर्यात् कौतुकमोचनं ॥०२०।  
मुञ्चामि त्वेति सूक्तेन देशिकस्यापि मोचयेत् ।  
हिरण्मयेन पाद्यं दद्यादतो देवेति चार्घ्यकं ॥०२१।  
मधुवाता मधुपर्कं मयि गृह्णामि चाचमेत् ।  
अक्षन्नमीमदन्तेति किरेद्दर्वाक्षतं बुधः ॥०२२।  
काण्डान्निर्मञ्छनं कुर्याद्गन्धं गन्धवतीति च   ।  
उन्नयामीति[^१] माल्यञ्च इदं विष्णुः पवित्रकं   ॥०२३।  
वृहस्पते वस्त्रयुग्मं वेदाहमित्युत्तरीयकं ।  
महाव्रतेन सकलीपुष्पं चौषधयः क्षिपेत् ॥०२४।  
धूपं दद्याद्धूरसीति विभ्राट्सूक्तेन चाञ्जनं   ।  
युञ्जन्तीति च तिलकं दीर्घायुष्ट्वेति माल्यकं ॥०२५।  
इन्द्रच्छत्रेति छत्रन्तु आदर्शन्तु विराजतः ।  
चामरन्तु विकर्णेन भूषां रथन्तरेण च ॥०२६।  
व्यजनं वायुदैवत्यैर् मुञ्चामि त्वेति पुष्पकं ।  
वेदाद्यैः संस्तुतिं कुर्याद्धरेः पुरुषसूक्ततः   ॥०२७।  
सर्वमेतत्समं कुर्यात् पिण्डिकादौ हरादिके ।  
देवस्योत्थानसमये सौपर्णं सूक्तमुच्चरेत् ॥०२८।  
उत्तिष्ठेति समुत्थाप्य शय्याया मण्डपे नयेत् ।  
शाकुनेनैव सूक्तेन देवं ब्रह्मरथादिना ॥०२९।  
अतो देवेति सूक्तेन प्रातिमां पिण्डिकां तथा ।  
श्रीसूक्तेन च शय्यायां विष्णोस्तु शकलीकृतिः   ॥०३०।  
    
:न्  
    
[^१]: तत्त्वायामीति घ, चिह्नितपुस्तकपाठः  
:प् १६६  
    
मृगराजं वृषं नागं व्यजनं कलशं तथा   ।  
वैजयन्तीं तथा भेरीं दीपमित्यष्टमङ्गलं   ॥०३१।  
दर्शयेदश्वसूक्तेन पाददेशे त्रिपादिति ।  
उखां पिधानकं पात्रमम्बिकां दर्विकां ददेत्   ॥०३२।  
मुषलोलूखलं दद्याच्छिलां सम्मार्जनीं तथा   ।  
तथा भोजनभाण्डानि गृहोपकारणानि च ॥०३३।  
शिरोदेशे च निद्राख्यं वस्त्ररत्नयुतं घटं ।  
खण्डखाद्यैः पूरयित्वा स्नपनस्य विधिः स्मृतः   ॥०३४।  
    
\{इत्य् आदिमहापुराणे आग्नेये स्नपनादिविधानं नाम अष्टपञ्चाशो ऽध्यायः ॥  }
    