+++
title = "२९२ मन्त्रपरिभाषा"

+++

\{अथ द्विनवत्यधिकद्विशततमो ऽध्यायः\}

मन्त्रपरिभाषा  
    
अग्निर् उवाच  
मन्त्रविद्याहरिं वक्ष्ये भुक्तिमुक्तिप्रदं शृणु   ।  
विंशत्यर्णाधिका मन्त्रा मालामन्त्राः स्मृता द्विज   ॥००१।  
दशाक्षराधिका मन्त्रास्तदर्वाग्वीजसञ्ज्ञिताः   ।  
वर्धक्ये सिद्धिदा ह्य् एते मालामन्त्रास्तु यौवेन ॥००२।  
पञ्चाक्षराधिका मन्त्राः सिद्धिदाः सर्वदापरे   ।  
स्त्रीपुन्नपुंसकत्वेन त्रिधाः स्युर्मन्त्रजातयः   ॥००३।  
स्त्रीमन्त्रा वह्निजायन्ता नमोन्ताश् च नपुंसकाः   ।  
शेषाः पुमांसस्ते शस्ता वक्ष्योच्चाटविषेषु च[^१]   ॥००४।  
क्षुद्रक्रियामयध्वंसे स्त्रियो ऽन्यत्र[^२] नपुंसकाः   ।  
मन्त्रावाग्नेयसौम्याख्यौ ताराद्यन्तार्द्वयोर्जपेत् ॥००५।  
तारान्त्याग्निवियत्प्रायो मन्त्र आग्नेय इष्यते ।  
शिष्टः सौम्यः प्रशस्तौ तौ कर्मणोः क्रूरसौम्ययोः   ॥००६।  
    
:न्  
    
[^१]: बन्धोच्चाटवशेषु चेति ज॥  
    
[^२]: स्त्रियो नात्रेति ख॥  
:प् ८४  
    
आग्नेयमन्त्रः सौम्यः स्यात्प्रायशो ऽन्ते नमो ऽन्वितः   ।  
सौम्यमन्त्रस् तथाग्नेयः फट्कारेणान्ततो युतः   ॥००७।  
सुप्तः प्रबुद्धमात्रो वा मन्त्रः सिद्धिं न यच्छति   ।  
श्वापकालो महावाहो जागरो दक्षिणावहः ॥००८।  
आग्नेयस्य मनोः सौम्यमन्त्रस्यैतद्विपर्ययात् ।  
प्रबोधकालं जानीयादुभयोरुभयोरहः ॥००९।  
दुष्टर्क्षराशिविद्वेषिवर्णादीन् वर्जयेन्मनून्   ।  
राज्यलाभोपकाराय प्रारभ्यारिः स्वरः कुरून्   ॥०१०।  
गोपालककुटीं प्रायात् पूर्णामित्युदिता लिपिः   ।  
नक्षेत्रेक्षक्रमाद्योज्या स्वरान्त्यौ रेवतीयुजौ ॥०११।  
वेला गुरुः स्वराः शोणः कर्मणैवेतिभेदिताः   ।  
लिप्यर्णा वशिषु ज्ञेया षष्ठेशादींश् च योजयेत्   ॥०१२।  
लिपौ चतुष्पथस्थायामाख्यवर्णपदान्तराः ।  
सिद्धाः साध्या द्वितीयस्थाः सुसिद्धा वैरिणः परे   ॥०१३।  
सिद्धादीन् कल्पयेदेवं सिद्धात्यन्तगुणैर् अपि[^१] ।  
सिद्धे सिद्धो जपात् साध्यो जपपूजाहुतादिना[^२] ॥०१४।  
सुसिद्धो ध्यानमात्रेण साधकं नाशयेदरिः ।  
दुष्टार्णप्रचुरो यः स्यान्मन्त्रः सर्वविनिन्दितः   ॥०१५।  
प्रविश्य विधिवद्दीक्षामभिषेकावसानिकाम् ।  
श्रुत्वा तन्त्रं गुरोर् लब्धं साधयेदीप्सितं मनुम्   ॥०१६।  
धीरो दक्षः शुचिर्भक्तो जपध्यानादितत्परः ।  
    
:न्  
    
[^१]: सिद्धद्यन्तदलैर् अपीति ज॥  
    
[^२]: जपपूर्णाहुतादिनेति ख॥  
:प् ८५  
    
सिद्धस्तपस्वी कुशलस्तन्त्रज्ञः सत्यभाषणः   ॥०१७।  
निग्रहानुग्रहे शक्तो गुरुरित्यभिधीयते ।  
शान्तो दान्तः पटुश्चीर्णब्रह्मचर्यो हविष्यभुक्   ॥०१८।  
कुर्वन्नाचार्यशुश्रूषां सिद्धोत्साही स शिष्यकः   ।  
स तूपदेश्यः पुत्रश् च विनयी वसुदस् तथा ॥०१९।  
मन्त्रन्दद्यात् सुसिद्धौ तु सहस्रं देशिकं जपेत् ।  
यदृच्छया श्रुतं मन्त्रं छलेनाथ बलेन वा ॥०२०।  
पत्रे स्थितञ्च गाथाञ्च जनयेद्यद्यनर्थकम् ।  
मन्त्रं यः साधयेदेकं जपहोमार्चनादिभिः   ॥०२१।  
क्रियाभिर्भूरिभिस्तस्य सिध्यन्ते स्वल्पसाधनात् ।  
सम्यक्सिद्धैकमन्त्रस्य नासाध्यमिह किञ्चन ॥०२२।  
बहुमन्त्रवतः पुंसः का कथा शिव एव सः ।  
दशलक्षजपादेक वर्णो मन्त्रः प्रसिध्यति ॥०२३।  
वर्णवृद्ध्या जपह्रासस्तेनान्येषां समूहयेत्   ।  
वीजाद्द्वित्रिगुणान्मन्त्रान्मालामन्त्रे जपक्रिया ॥०२४।  
सङ्ख्यानुक्तौ शतं साष्टं सहस्रं वा जपादिषु   ।  
जपाद्दशांशं सर्वत्र साभिशेकं हुतं विदुः   ॥०२५।  
द्रव्यानुक्तौ घृतं होमे जपो ऽशक्तस्य सर्वतः ।  
मूलमन्त्राद्दशांशः स्यादङ्गादीनां जपादिकम्   ॥०२६।  
जपात्सशक्तिमन्त्रस्य कामदा मन्त्रदेवताः ।  
साधकस्य भवेत् तृप्ता ध्यानहोमार्चनादिना ॥०२७।  
उच्चैर्जपाद्विशिष्टः स्यादुपांशुर्दशभिर्गुणैः   ।  
जिह्वाजपे शतगुणः सहस्रो मानसः स्मृतः   ॥०२८।  
:प् ८६  
    
प्राङ्मुखो ऽवाङ्मुखो वापि मन्त्रकर्म समारभेत्   ।  
प्रणवाद्याः सर्वमन्त्रा वाग्यतो विहिताशनः   ॥०२९।  
आसीनस्तु जपेन्मन्त्रान्देवताचार्यतुल्यदृक् ।  
कुटीविविक्ता देशाः स्युर्देवालयनदीह्रदाः ॥०३०।  
सिद्धौ यवागूपूपैर् वा पयो भक्ष्यं हविष्यकम्   ।  
मन्त्रस्य देवता तावत्[^१] तिथिवारेषु वै जपेत् ॥०३१।  
कृष्णाष्टमीचतुर्दश्योर्ग्रहणादौ च साधकः   ।  
दस्रो यमो ऽनलो धाता शशी रुद्रो गुरुर्दितिः ॥०३२।  
सर्पाः पितरो ऽथ भगो ऽर्यमा शोतेतरद्युतिः ।  
त्वष्टा मरुत इन्द्राग्नी मित्रेन्द्रौ निरृतिर्जलम् ॥०३३।  
विश्वेदेवा हृषीकेशो वायवः सलिलाधिपः ।  
अजैकपादहिर्व्रध्नः पूषाश्विन्यादिदेवताः ॥०३४।  
अग्निदस्रावुमा निघ्नो नागश् चन्द्रो दिवाकरः ।  
मातृदुर्गा दिशामीशः कृष्णो वैवस्वतः शिवः   ॥०३५।  
पञ्चदश्याः शशाङ्कस्तु पितरस्तिथिदेवताः ।  
हरो दुर्गा गुरुर्विष्णुर्ब्रह्मा लक्ष्मीर्धनेश्वरः   ॥०३६।  
एते सुर्यादिवारेशा लिपिन्यासो ऽथ कथ्यते ।  
केशान्तेषु च वृत्तेषु चक्षुषोः श्रवणद्वये   ॥०३७।  
नासागण्डौष्ठदन्तानां द्वे द्वे मूर्धस्ययोः क्रमात्   ।  
वर्णान् पञ्चसुवर्गानां[^२] बाहुचरणसन्धिषु   ॥०३८।  
पार्श्वयोः पृष्ठतो नाभौ हृदये च क्रमान्न्यसेत्   ।  
    
:न्  
    
[^१]: तरेति ख॥  
    
[^२]: पञ्चस्वरवर्गाणामिति ख॥  
:प् ८७  
    
यादींश् च हृदये न्यस्येदेषां स्युः सप्तधातवः   ॥०३९।  
त्वगसृङ्मांसकस्नायुमेदोमज्जाशुक्राणि धातवः   ।  
वसाः पयो वासको लिख्यन्ते चैव लिपीश्वराः ॥०४०।  
श्रीकण्ठो ऽनन्तसूक्ष्मौ च त्रिमूर्तिरमरेश्वरः   ।  
अग्नीशो भावभूतिश् च तिथीशः स्थानुको हरः   ॥०४१।  
दण्डीशो भौतिकः सद्योजातश्चानुग्रहेश्वरः   ।  
अक्रूरश् च महासेनः शरण्या देवता अमूः   ॥०४२।  
ततः क्रोधीशत्तण्डौ च पञ्चान्तकशिवोत्तमौ ।  
तथैव रुद्रकूर्मौ च त्रिनेत्रौ चतुराननः ॥०४३।  
अजेशः शर्मसोनेशौ तथा लाङ्गलिदारुकौ ।  
अर्धनारीश्वरश्चोमा कान्तश्चाषाढिदण्डिनौ   ॥०४४।  
अत्रिर्मोनश् च मेषश् च लोहितश् च शिखी तथा ।  
छगलण्डद्विरण्डौ द्वौ समहाकालवालिनौ ॥०४५।  
भुजङ्गश् च पिनाकी च खड्गीशश् च वकः पुनः   ।  
श्वेतो भृगुर्लगुडीशाक्षश् च सम्बर्तकः स्मृतः   ॥०४६।  
रुद्रात्मशक्तान् लिख्यादीन् नमोन्तान् विन्यसेत् क्रमात्   ।  
अङ्गानि विन्यसेत्सर्वे मन्त्राः साङ्गास्तु सिद्धिदाः   ॥०४७।  
हृल्लेखाव्योमसपूर्वाण्येतान्यङ्गानि विन्यसेत् ।  
हृदादीन्यङ्गमन्त्रान्तैर् यो जपेद्धृदये नमः   ॥०४८।  
स्वाहा शिरस्यथ वषट्शिखायां कवचे च् हूं   ।  
वौषत् नेत्रे ऽस्त्राय फटस्यात् पञ्चाङ्गं नेत्रवर्जितम्   ॥०४९।  
निरङ्गस्यात्मना चाङ्गं न्यस्येमान्नियुतं जपेत् ।  
क्रमाभ्यां देवीं वागीशीं यथोक्तांस्तु तिलान् हुनेत्   ॥०५०।  
:प् ८८  
    
लिपिदेवी साक्षसूत्रकुम्भपुस्तकपद्मधृक् ।  
कवित्वादि प्रयच्छेत कर्मादौ सिद्धये न्यसेत् ।०५१।  
निष्कविर्निर्मलः सर्वे मन्त्राःसिध्यन्ति मातृभिः   ॥०५१एफ़्।

\{इत्य् आग्नेये महापुराणे मन्त्रपरिभाषा नाम द्विनवत्यधिकद्विशततमो ऽध्यायः  }
    