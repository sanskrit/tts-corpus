+++
title = "२५४ दिव्यप्रमाणानि"

+++

\{अथ चतुःपञ्चाशदधिकद्विशततमो ऽध्यायः\}

दिव्यप्रमाणकथनं  
    
अग्निर् उवाच  
तपस्विनो दानशीलाः कुलीनाः सत्यवादिनः ।  
धर्मप्रधाना ऋजवः पुत्रवन्तो धनान्विताः   ॥००१।  
पञ्चयज्ञक्रियायुक्ताः साक्षिणः पञ्च वा त्रयः   ।  
यथाजाति यथावर्ण सर्वे सर्वेषु वा स्मृताः ॥००२।  
स्त्रीवृद्धबालकितवमत्तोन्मत्ताभिशस्तकाः ।  
:प् ४१६  
    
रङ्गावतारिपाषण्डिकूटकृद्विकलेन्द्रियाः   ॥००३।  
पतिताप्तान्नसम्बन्धिसहायरिपुतस्कराः ।  
अमाक्षिणः सर्वसाक्षी चौर्यपारुष्यसाहसे   ॥००४।  
उभयानुमतः साक्षी भवत्येकोपि धर्मवित् ।  
अब्रुवन् हि नरः साक्ष्यमृणं सदशबन्धकम्   ॥००५।  
राज्ञा सर्वं प्रदाप्यः स्यात् षट्चत्वारिंशके ऽह्ननि   ।  
न ददाति हि यः साक्ष्यं जानन्नपि नराधमः   ॥००६।  
स कूटसाक्षिणां पापैस्तुल्यो दण्डेन चैव हि   ।  
साक्षिणः श्रावयेद्वादिप्रतिवादिसमीपगान् ॥००७।  
ये पातककृतां लोका महापातकिनां तथा ।  
अग्निदानाञ्च ये लोका ये च स्त्रीबालघातिनां ॥००८।  
तान् सर्वान् समवाप्नोति यः साक्ष्यमनृतं वदेत्   ।  
सुकृतं यत्त्वया किञ्चिज्जन्मान्तरशतैः कृतम्   ॥००९।  
तत्सर्वं तस्य जानीहि यं पराजयसे मृषा ।  
द्वैधे बहूनां वचनं समेषु गुणिनान्तथा ॥०१०।  
गुणिद्वैधे तु वचनं ग्राह्यं ये गुणवत्तराः ।  
यस्योचुः साक्षिणः सत्यां प्रतिज्ञां स जयी भवेत्   ॥०११।  
अन्यथा वादिनो यस्य ध्रूवस्तस्य पराजयः ।  
उक्ते ऽपि साक्षिभिः साक्ष्ये यद्यन्ये गुणवत्तराः   ॥०१२।  
द्विगुणा वान्यथा ब्रूयुः कूटाः स्युः  
पूर्वसाक्षिणः ।  
पृथक् पृथग्दण्डनीयाः कूटकृत्साक्षिणस् तथा   ॥०१३।  
विवादाद्द्विगुणं दण्डं विवास्यो ब्राह्मणः स्मृतः   ।  
यः साक्ष्यं श्रावितो ऽन्येभ्यो निह्नुते तत्तमोवृतः   ॥०१४।  
:प् ४१७  
    
स दाप्यो ऽष्टगुणम् दण्डं ब्राह्मणन्तु विवासयेत्   ।  
वर्णिनां हि बधो यत्र तत्र साक्ष्य।अनृतं वदेत्   ॥०१५।  
यः कश्चिदर्थो ऽभिमतः स्वरुच्या तु परस्परं ।  
लेख्यं तु साक्षिमत् कार्यं तस्मिन् धनिकपूर्वकम्   ॥०१६।  
समामासतदर्हाहर् नामजातिस्वगोत्रजैः ।  
सब्रह्मचारिकात्मीयपितृनामादिचिह्नितम् ॥०१७।  
समाप्ते ऽर्थे ऋणी नाम स्वहस्तेन निवेशयेत् ।  
मतं मे ऽमुकपुत्रस्य यदत्रोपरिलेखितं ॥०१८।  
साक्षिणश् च स्वहस्तेन पितृनामकपूर्वकम् ।  
अत्राहममुकः साक्षी लिखेयुरिति ते समाः ॥०१९।  
अलिपिज्ञ ऋणी यः स्यालेकयेत् स्वमतन्तु सः ।  
साक्षी वा साक्षिणान्येन सर्वसाक्षिसमीपतः   ॥०२०।  
उभयाभ्यर्थितेनैतन्मया ह्य् अमुकसूनुना ।  
लिखितं ह्य् अमुकेनेति लेखको ऽथान्ततो लिखेत् ॥०२१।  
विनापि साक्षिभिर् लेख्यं स्वहस्तलिखितञ्च यत् ।  
तत् प्रमाणं स्मृतं सर्वं बलोपधिकृतादृते   ॥०२२।  
ऋणं लेख्यकृतं देयं पुरुषैस्त्रिभिरेव तु ।  
आधिस्तु भुज्यते तावद्यावत्तन्न प्रदीयते ॥०२३।  
देशान्तरस्थे दुर्लेख्ये नष्टोन्मृष्टे हृते तथा   ।  
भिन्ने च्छिन्ने तथा दग्धे लेख्यमन्यत्तु कारयेत् ॥०२४।  
सन्दिग्धार्थविशुद्ध्यर्थं स्वहस्तलिखितन्तु यत् ।  
युक्तिप्राप्तिक्रियाचिह्नसम्बन्धागमहेतुभिः ॥०२५।  
लेख्यस्य पृष्ठे ऽभिलिखेत् प्रविष्टमधमर्णिनः   ।  
:प् ४१८  
    
धनी चोपगतं दद्यात् स्वहस्तपरिचिह्नितम् ॥०२६।  
दत्वर्णं पाटयेल्लेख्यं शुद्ध्यै चान्यत्तु कारयेत्   ।  
साक्षिमच्च भवेद्यत्तु तद्दातव्यं ससाक्षिकं ॥०२७।  
तुलाग्न्यापो विषं कोषो दिव्यानीह विशुद्धये ।  
महाभियोगेष्वेतानि शीर्षकस्थे ऽभियोक्तरि ॥०२८।  
रुच्या वान्यतरः कुर्यादितरो वर्तयेच्छिरः ।  
विनापि शीर्षकात् कुर्यान्नृपद्रोहे ऽथ पातके ॥०२९।  
नासहस्राद्धरेत् फालं न तुलान्न विषन्तथा ।  
नृपार्थेष्वभियोगेषु वहेयुः शुचयः सदा   ॥०३०।  
सहस्रार्थे तुलादीनि कोषमल्पे ऽपि दापयेत् ।  
शतार्धं दापयेच्छुद्धमशुद्धो दण्डभाग् भवेत्   ॥०३१।  
सचेलस्नातमाहूय सूर्योदय उपोषितम् ।  
कारयेत्दर्वदिव्यानि नृपब्राह्मणसन्निधौ ॥०३२।  
तुला स्त्रीबालवृद्धान्धपङ्गुब्राह्मणरोगिणां   ।  
अग्निर्ज्वलं वा शूद्रस्य यवाः सप्त विषस्य वा ॥०३३।  
तुलाधारणविद्वद्भिरभियुक्तस्तुलाश्रितः ।  
प्रतिमानसमीभूतो रेखां कृत्वावतारितः ॥०३४।  
आदित्यचन्द्रावनिलो ऽनलश् च द्यौर्भूमिरापोहृदयं यमश् च   ।  
अहश् च रात्रिश् च उभे च सन्ध्ये धर्मश् च जानाति नरस्य वृत्तम्   ॥०३५।  
त्वं तुले सत्यधामासि पुरा देवैर् विनिर्मिता ।  
सत्यं वदस्व कल्याणि संशयान्मां विमोचय ॥०३६।  
:प् ४१९  
    
यद्यस्मि पापकृन्मातस्ततो मां त्वमधो नय ।  
शुद्धश्चेद्गमयोर्ध्वम्मां तुलामित्यभिमन्त्रयेत् ॥०३७।  
करौ विमृदितव्रीहेर्लक्षयित्वा ततो न्यसेत् ।  
सप्ताश्वप्त्यस्य पत्राणि तावत् सूत्रेण वेष्टयेत् ॥०३८।  
त्वमेव सर्वभूतानामन्तश् चरसि पावक ।  
साक्षिवत् पुण्यपापेभ्यो ब्रूहि सत्यङ्गरे मम ॥०३९।  
तस्येत्युक्तवतो लौहं पञ्चाशत्पलिकं समम् ।  
अग्निर्वर्णं न्यसेत् पिण्डं हस्तयोरुभयोरपि ॥०४०।  
स तमादाय सप्तैव मण्डलानि शतैर् व्रजेत् ।  
षोडशाङ्गुलकं ज्ञेयं मण्डलं तावदन्तरम्   ॥०४१।  
मुक्त्वाग्निं मृदितव्रीहिरदग्धः शुद्धिमाप्नुयात्   ।  
अन्तरा पतिते पिण्डे सन्देहे वा पुनर्हरेत् ॥०४२।  
पवित्राणां पवित्र त्वं शोध्यं शोधय पावन   ।  
सत्येन माभिरक्षस्व वरुणेत्यभिशस्तकम् ॥०४३।  
नाभिदघ्नोदकस्थस्य गृहीत्वोरू जलं विशेत् ।  
समकालमिषुं मुक्तमानीयान्यो जवो नरः ॥०४४।  
यदि तस्मिन्निमग्नाङ्गं पश्येच्च शुद्धिमाप्नुयात् ।  
त्वं विष ब्रह्मणः पुत्र सत्यधर्मे व्यवस्थित ॥०४५।  
त्रायस्वास्मादभीशापात् सत्येन भव मे ऽमृतम् ।  
एवमुक्त्वा विषं सार्ङ्गं भक्षयेद्धिमशैलजं   ॥०४६।  
यस्य वेगैर् विना जीर्णं शुद्धिं तस्य विनिर्दिशेत् ।  
देवानुग्रान् समभ्यर्च्य तत्स्नानोदकमाहरेत् ॥०४७।  
संश्राव्य पापयेत्तस्माज्जलात्तु प्रसृतित्रयम् ।  
:प् ४२०  
    
आचतुर्दशमादह्नो यस्य नो राजदैविकम् ॥०४८।  
व्यसनं जायते घोरं स शुद्धः स्यादसंशयम्   ।  
सत्यवाहनशस्त्राणि गोवीजकनकानि च ॥०४९।  
देवतागुरुपादाश् च इष्टापूर्तकृतानि च ।  
इत्येते सुकराः प्रोक्ताः शपथाः स्वल्पसंशये   ॥०५०।  
    
\{इत्य् आग्नेये महापुराणे दिव्यानि प्रमाणानि नाम चतुःपञ्चाशदधिकद्विशततमो ऽध्यायः ॥  }
    