+++
title = "०७७ कपिलादिपूजनम्"

+++

\{अथ सप्तसप्ततितमो ऽध्यायः\}

कपिलादिपूजाविधनं  
    
ईश्वर उवाच  
कपिलापूजनं वक्ष्ये एभिर्मन्त्रैर् यजेच्च गां ।  
ॐ कपिले नन्दे नमः ॐ कपिले भद्रिके नमः ॥००१।  
ॐ कपिले सुशीले नमः कपिले सुरभिप्रभे ।  
ॐ कपिले सुमनसे नमः ॐ भुक्तिमुक्तिप्रदे नमः   ॥००२।  
सौरभेयि जगन्मातर्देवानाममृतप्रदे ।  
गृहाण वरदे ग्रासमीप्सितार्थञ्च देहि मे ॥००३।  
:प् २२८  
    
वन्दितासि वसिष्ठेन विश्वामित्रेण धीमता ।  
कपिले हर मे पापं यन्मया दुष्कृतं कृतं   ॥००४।  
गावो ममाग्रतो नित्यं गावः पृष्ठत एव च ।  
गावो मे हृदये चापि गवां मध्ये वसाम्यहं ॥००५।  
दत्तं गृह्णन्तु[^१] मे ग्रासं जप्त्वा स्यां निर्मलः शिवः   ।  
प्रार्च्य विद्यापुस्तकानि गुरुपादौ नमेन्नरः ॥००६।  
यजेत् स्नात्वा तु मध्याह्ने अष्टपुष्पिकया शिवं   ।  
पीठमूर्तिशिवाङ्गानां पूजा स्यादष्टपुष्पिका   ॥००७।  
मध्याह्ने भोजनागारे सुलिप्ते पाकमानयेत् ।  
ततो मृत्युञ्जयेनैव वौषडन्तेन सप्तधा ॥००८।  
जप्तैः सदर्भशङ्खस्थैः सिञ्चेत्तं वारिविन्दुभिः   ।  
सर्वपाकाग्रमुद्धृत्य शिवाय विनिवेदयेत् ॥००९।  
अथार्धं[^२] चुल्लिकाहोमे विधानायोपकल्पयेत्[^३] ।  
विशोध्य विधिना चुल्लीं तद्वह्निं पूरकाहुतिं ॥०१०।  
हुत्वा नाभ्यग्निना चैकं ततो रेचकवायुना ।  
वह्निवीजं समादाय कादिस्थानगतिक्रमात्[^४] ॥०११।  
शिवाग्निस्त्वमिति ध्यात्वा चुल्लिकाग्नौ निवेशयेत् ।  
ॐ हां अग्नये नमो वै हां सोमाय वै नमः ॥०१२।  
सूर्याय वृहस्पतये प्रजानां पतये नमः ।  
सर्वेभ्यश् चैव देवेभ्यः सर्वविश्वेभ्य एव च ॥०१३।  
    
:न्  
    
[^१]: दत्तं गृहाणेति ग, घ, चिह्नितपुस्तकद्वयपाठः  
    
[^२]: अन्यार्धमिति ख, चिह्नितपुस्तकपाठः । अन्त्यार्धमिति ङ,  
चिह्नितपुस्तकपाठः  
    
[^३]: निधानायोपकल्पयेदिति च, ङ, चिह्नितपुस्तकद्वयपाठः  
    
[^४]: हृदि स्थानमतिक्रमेदिति ग, चिह्नितपुस्तकपाठः ।  
कादिस्थानमतिक्रमादिति ख, चिह्नितपुस्तकपाठः  
:प् २२९  
    
हामग्नये खिष्टिकृते पूर्वादावर्चयेदिमान् ।  
स्वाहान्तामाहुतिं दत्वा क्षमयित्वा विसर्जयेत् ॥०१४।  
चुल्ल्या दक्षिणबाहौ च यजेद्धर्माय वै नमः ।  
वामबाहावधर्माय काञ्जिकादिकभाण्डके ॥०१५।  
रसपरिवर्तमानाय वरुणाय जलाग्नये[^१] ।  
विघ्नराजो गृहद्वारे पेषण्यां सुभगे नमः   ॥०१६।  
ॐ रौद्रिके नमो गिरिके[^२] नमश् चओलूखले यजेत् ।  
बलप्रियायायुधाय नमस्ते मुषले यजेत् ॥०१७।  
सम्मार्जन्यां देवतोक्ते कामाय शयनीयके ।  
मध्यस्तम्भे च स्कन्दाय दत्वा वास्तुबलिं ततः ॥०१८।  
भुञ्जीत पात्रे सौवर्णे पद्मिन्यादिदलादिके ।  
आचार्यः साधकःपुत्र समयी मौनमास्थितः   ॥०१९।  
वटाश्वत्थार्कवाताविसर्जभल्लातकांस्त्यजेत् ।  
अपोशानं पुरादाय प्राणाद्यैः प्रणवान्वितैः   ॥०२०।  
स्वाहान्तेनाहुतीः पञ्च दत्वादीप्योदरानलं ।  
नागः कूर्मो ऽथ कृकरो देवदत्तो धनञ्जयः ॥०२१।  
एतेभ्य उपवायुभ्यः स्वाहापोषानवारिणा ।  
भक्तादिकं निवेद्याय पिवेच्छेषोदकं नरः ॥०२२।  
अमृतोपस्तरणमसि प्राणाहुतीस्ततो ददेत् ।  
प्राणाय स्वाहापानाय समानाय ततस् तथा ॥०२३।  
उदानाय च व्यानाय भुक्त्वा चुल्लकमाचरेत् ।  
    
:न्  
    
[^१]: जलाशये इति ङ, चिह्नितपुस्तकपाठः  
    
[^२]: ॐ रौद्रकोटिगिरिके इति ख, ग, घ, ङ,  
चिह्नितपुस्तकचतुष्टयपाठः  
:प् २३०  
    
अमृतापिश्चानमसीति शरीरे ऽन्नादिवायवः[^१] ॥०२४।  
    
\{इत्य् आदिमहापुराणे आग्नेये वास्तुपूजाकथनं नाम सप्तसप्ततितमो ऽध्यायः ॥  }
    