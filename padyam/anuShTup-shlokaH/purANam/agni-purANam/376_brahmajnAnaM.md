+++
title = "३७६ ब्रह्मज्ञानं"

+++

\{अथ षट्सप्तत्यधिकत्रिशततमो ऽध्यायः\}

ब्रह्मज्ञानं  
    
अग्निर् उवाच  
ब्रह्मज्ञानं प्रवक्ष्यामि संसाराज्ञानमुक्तये   ।  
अयमात्मा पर्ं ब्रह्म अहमस्मीति मुच्यते ॥००१।  
देह आत्मा न भवति दृस्यत्वाच्च घटादिवत् ।  
प्रसप्ते मरणे देहादात्मान्यो ज्ञायते ध्रुवं ॥००२।  
देहः स चेदव्यवहरेद्विकार्यादिसन्निभः ।  
चक्षुरादीनीन्द्रियाणि नात्मा वै करणं त्वतः   ॥००३।  
मनो धीरपि आत्मा न दीपवत् करणं त्वतः ।  
प्राणो ऽप्यात्मा न भवति सुषुप्ते चित्प्रभावतः ॥००४।  
जाग्रत्स्वप्ने च चैतन्यं सङ्कीर्णत्वान्न बुध्यते ।  
विज्ञानरहितः प्राणः सुषुप्ते ज्ञायते यतः   ॥००५।  
अतो नात्मेन्द्रियं तस्मादिन्त्रियादिकमात्मनः ।  
अहङ्कारो ऽपि नैवात्मा देहवद्व्यभिचारतः ॥००६।  
उक्तेभ्यो व्यतिरिक्तो ऽयमात्मा सर्वहृदि स्थितः ।  
सर्वद्रष्टा च भोक्ता च नक्तमुज्ज्वलदीपवत् ॥००७।  
समाध्यारम्भकाले च एवं सञ्चिन्तयेन्मुनिः ।  
यतो ब्रह्मण आकाशं खाद्वायुर्वायुतो ऽनलः   ॥००८।  
अग्नेरापो जलात्पृथ्वी ततः सूक्ष्मं शरीरकं   ।  
अपञ्चीकृतभूतेभ्य आसन् पञ्चीकृतान्यतः   ॥००९।  
:प् ३३१  
    
स्थूलं शरीरं ध्यात्वास्माल्लयं ब्रह्मणि चिन्तयेत्   ।  
पञ्चीकृतानि भूतानि तत्कार्यञ्च विराट्स्मृतम्   ॥०१०।  
एतत् स्थूलं शरीरं हि आत्मनो ज्ञानकल्पितं ।  
इन्द्रियैर् अथ विज्ञानं धीरा जागरितं विदुः ॥०११।  
विश्वस्तदभिमानी स्यात् त्रयमेतदकारकं ।  
अपञ्चीकृतभूतानि तत्कार्यं लिङ्गमुच्यते ॥०१२।  
संयुक्तं सप्तदशभिर्हिरण्यगर्भसञ्ज्ञितं ।  
शरीरमात्मनः सूक्ष्मं लिङ्गमित्यभिधीयते   ॥०१३।  
जाग्रत्संस्कारजः स्वप्नः प्रत्ययो विषयात्मकः   ।  
आत्मा तदुपमानी स्त्यात्तैजसो ह्य् अप्रपञ्चतः ॥०१४।  
स्थूलसूक्ष्मशरीराख्यद्वयस्यैकं हि कारणं   ।  
आत्मा ज्ञानञ्च साभासं तदध्याहृतमुच्यते ॥०१५।  
न सन्नासन्न सदसदेतत्सावयवं न तत् ।  
निर्गतावयवं नेति नाभिन्नं भिन्नमेव च ॥०१६।  
भिन्नाभिन्नं ह्य् अनिर्वाच्यं बन्धसंसारकारकं   ।  
एकं स ब्रह्म विज्ञानात् प्राप्तं नैव च कर्मभिः   ॥०१७।  
सर्वात्मना हीन्द्रियाणां संहारः कारणात्मनां   ।  
बुद्धेः स्थानं सुषुप्तं स्यात्तद्द्वयस्याभिमानवान्   ॥०१८।  
प्राज्ञ आत्मा त्रयञ्चैतत् मकारः प्रणवः स्मृतः   ।  
अकारश् च उकारो ऽसौ मकारो ह्य् अयमेव च ॥०१९।  
अहं साक्षी च चिन्मात्रो जाग्रत्स्वप्नादिकस्य च ।  
नाज्ञानञ्चैव तत्कार्यं संसारादिकबन्धनं   ॥०२०।  
नित्यशुद्धबन्धमुक्तसत्यमानन्दमद्वयं ।  
:प् ३३२  
    
ब्रह्माहमस्म्यहं ब्रह्म परं ज्योतिर्विमुक्त ॐ ॥०२१।  
अहं ब्रह्म परं ज्ञानं समाधिर्बन्धघातकः   ।  
चिरमानन्दकं ब्रह्म सत्यं ज्ञानमनन्तकं ॥०२२।  
अयमात्मा परम्ब्रह्म तद् ब्रह्म त्वमसीति च ।  
गुरुणा बोधितो जीवो ह्य् अहं ब्रह्मास्मि वाह्यतः   ॥०२३।  
सो ऽसावादित्यपुरुषः सो ऽसावहमखण्ड ॐ ।  
मुच्यते ऽसारसंसाराद्ब्रह्मज्ञो ब्रह्म तद्भवेत् ॥०२४।

\{इत्य् आग्नेये महापुराणे ब्रह्मज्ञानं नाम षट्सप्तत्यधिकत्रिशततमो ऽध्यायः  }
    