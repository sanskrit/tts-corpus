+++
title = "२२५ राजधर्माः"

+++

\{अथ पञ्चविंशत्यधिकद्विशततमो ऽध्यायः\}

राजधर्माः  
    
पुष्कर उवाच  
स्वयमेव कर्म दैवाख्यं विद्धि देहान्तरार्जितं ।  
तस्मात् पौरुषमेवेह श्रेष्ठमाहुर्मनीषिणः   ॥००१।  
:प् ३२०  
    
प्रतिकूलं तथा दैवं पौरुषेण विहन्यते ।  
सात्त्विकात् कर्मणः पूर्वात् सिद्धिः स्यात्पौरुषं विना   ॥००२।  
पौरुषं दैवसम्पत्त्या काले फलति भार्गव ।  
दैवं पुरुषकारश् च द्वयं पुंसः फलावहं   ॥००३।  
कृषेर्वृष्टिसमायोगात् काले स्युः फलसिद्धयः   ।  
सधर्मं पौरुषं कुर्यान्नालसो न च दैववान् ॥००४।  
सामादिभिरुपायैस्तु सर्वे सिद्ध्यन्त्युपक्रमाः ।  
साम चोपप्रदानञ्च भेददण्डौ तथापरौ ॥००५।  
मायोपेक्षेन्द्रजालञ्च उपायाः सप्त ताञ्छृणु   ।  
द्विविधं कथितं साम तथ्यञ्चातथ्यमेव च ॥००६।  
तत्राप्यतथ्यं साधूनामाक्रोशायैव जायते ।  
महाकुलीना ह्य् ऋजवो धर्मनित्या जितेन्द्रियाः ॥००७।  
सामसाध्या अतथ्यैश् च गृह्यन्ते राक्षसा अपि ।  
तथा तदुप्रकाराणां कृतानाञ्चैव वर्णनं   ॥००८।  
परस्परन्तु ये द्विष्टाः क्रुद्धभीतावमानिताः   ।  
तेषान्भेदं प्रयुञ्जीत परमं दर्शयेद्भयं[^१]   ॥००९।  
आत्मीयान् दर्शयेदाशां येन दोषेण बिभ्यति ।  
परास्तेनैव ते भेद्या रक्ष्यो वै ज्ञातिभेदकः ॥०१०।  
सामन्तकोषो वाह्यस्तु मन्त्रामात्यात्मजादिकः[^२]   ।  
अन्तःकोषञ्चोपशाम्य कुर्वन् शत्रोश् च तं जयेत्   ॥०११।  
उपायश्रेष्ठं दानं स्याद्दानादुभयलोकभाक्   ।  
न सो ऽस्ति नाम दानेन वशगो यो न जायते ॥०१२।  
    
:न्  
    
[^१]: परस्मादर्शयेद्भयमिति ञ॥  
    
[^२]: मन्त्रामात्यानुजादिक इति ञ॥  
:प् ३२१  
    
दानवानेव शक्नोति संहतान् भेदितुं परान् ।  
त्रयासाध्यं साधयेत्तं दण्डेन च कृतेन च ॥०१३।  
दण्डे सर्वं स्थितं दण्डो नाशयेद्दुष्प्रणीकृतः   ।  
अदण्ड्यान् दण्डयन्नश्येद्दण्ड्यान्राजाप्यदण्डयन्   ॥०१४।  
दैवदैत्योरगनराः सिद्धा भूताः पतत्रिणः   ।  
उत्क्रमेयुः स्वमर्यादां यदि दण्डान् न पालयेत्   ॥०१५।  
यस्माददान्तान् दमयत्यदण्ड्यान्दण्डयत्यपि ।  
दमनाद्दण्डनाच्चैव तस्माद्दण्ड विदुर्बुधाः   ॥०१६।  
तेजसा दुर् निरीक्ष्यो हि राजा भास्करवत्ततः ।  
लोकप्रसादं गच्छेत दर्शनाच्चन्द्रवत्ततः ॥०१७।  
जगद्व्याप्नोति वै चारैर् अतो राजा समीरणः ।  
दोषनिग्रहकारित्वाद्राजा वैवस्वतः प्रभुः ॥०१८।  
यदा दहति दुर्बुद्धिं तदा भवति पावकः ।  
यदा दानं द्विजातिभ्यो दद्यात् तस्माद्धनेश्वरः   ॥०१९।  
धनधाराप्रवर्षित्वाद्देवादौ वरुणः स्मृतः   ।  
क्षमया धारयंल्लेकान् पार्थिवः पार्थिवो भवेत्   ॥०२०।  
उत्साहमन्त्रशक्त्याद्यै रक्षेद्यस्माद्धरिस्ततः  ॥२१॥  
    
\{इत्य् आग्नेये महापुराणे सामाद्युपायो नाम पञ्चविंशत्यधिकद्विशततमो ऽध्यायः ॥  }
:प् ३२२  
    