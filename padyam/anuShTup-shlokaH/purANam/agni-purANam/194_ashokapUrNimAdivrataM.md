+++
title = "१९४ अशोकपूर्णिमादिव्रतं"

+++

\{अथ चतुर्नवत्यधिकशततमो ऽध्यायः\}

अशोकपूएणिमादिव्रतं  
    
अग्निर् उवाच  
अशोकपूर्णिमां वक्ष्ये भूधरं च भुवं यजेत्   ।  
फाल्गुन्यां सितपक्षायां वर्षं स्याद्भुक्तिमुक्तिभाक्   ॥००१।  
कार्त्तिक्यान्तु वृषोत्सर्गं कृत्वा नक्तं समाचरेत्   ।  
शैवं पदमवाप्नोति वृषव्रतमिदं परं ॥००२।  
पित्र्या यामावसी तस्यां पितॄणां दत्तमक्ष्यं   ।  
उपोष्याब्दं पितॄनिष्ट्वा निष्पापः स्वर्गमाप्नुयात्   ॥००३।  
पञ्चदश्यां च माघस्य पूज्याजं सर्वमाप्नुयात्   ।  
वक्ष्ये सावित्र्यमावास्याम्भुक्तिमुक्तिकरीं शुभां   ॥००४।  
पञ्चदश्यां व्रती ज्यैष्ठे वटमूले महासतीं   ।  
त्रिरात्रोपोषिता नारी सप्तधान्यैः प्रपूजयेत् ॥००५।  
प्ररूढैः कण्ठसूत्रैश् च रजन्यां कुङ्कुमादिभिः   ।  
वटावलम्बनं कृत्वा नृत्यगीतैः प्रभातके   ॥००६।  
नमः सावित्र्यै सत्यवते नैवेद्यं चार्पयेद् द्विजे ।  
वेश्म गत्वा द्विजान् भोज्य स्वयं भुक्त्वा विसर्जयेत् ॥००७।  
सावित्री प्रीयतां देवी सौभाग्यादिकमाप्नुयात्  ॥८॥  
    
\{इत्य् आग्नेये महापुराणे तिथिव्रतानि नाम चतुर्नवत्यधिकतशततमो ऽध्यायः ॥  }
:प् २२६  
    