+++
title = "११६ गयायात्रा"

+++

\{अथ षोडशाधिकशततमो ऽध्यायः\}

गयायात्राविधिः  
    
अग्निर् उवाच  
गायत्र्यैव महानद्यां स्नातः[^१] सन्ध्यां समाचरेत्   ।  
गायत्र्या अग्रतः प्रातः श्राद्धं पिण्डमथाक्षयं   ॥००१।  
मध्याह्ने चोद्यति[^२] स्नात्वा गीतवाद्यैर् ह्युपास्य च ।  
सावित्रीपुरतः सन्ध्यां पिण्डदानञ्च तत्पदे   ॥००२।  
अगस्त्यस्य पदे कुर्याद्योनिद्वारं प्रविश्य च ।  
निर्गतो न पुनर्योनिं प्रविशेन्मुच्यते भवात्[^३] ॥००३।  
    
:न्  
    
[^१]: प्रात इति क॥  
    
[^२]: मध्याह्ने सरसीति ग॥  
    
[^३]: मुच्यते भयादिति छ॥ , झ॥ च  
:प् ९  
    
बलिं काकशिलायाञ्च कुमारञ्च नमेत्ततः[^१] ।  
स्वर्गद्वार्यां सोमकुण्डे वायुतीर्थे ऽथ पिण्डदः   ॥००४।  
भवेदाकशगङ्गायां कपिलायाञ्च पिण्डदः   ।  
कपिलेशं शिवं नत्वा रुक्मिकुण्डे च पिण्डदः   ॥००५।  
कोटीतीर्थे च कोटीशं नत्वामोघपदे नरः[^२]   ।  
गदालोले वानरके गोप्रचारे च पिण्डदः[^३] ॥००६।  
नत्वा गावं वैतरण्यामेकविंशकुलोद्धृतिः   ।  
श्राद्धपिण्डप्रदाता[^४] स्यात् क्रौञ्चपदे च पिण्डदः[^५]   ॥००७।  
तृतीयायां विशालायां निश्चिरायाञ्च पिण्डदः   ।  
ऋणमोक्षे पापमोक्षे भस्मकुण्डे ऽथ भस्मना   ॥००८।  
स्नानकृन् मुच्यते पापान्नमेद्देवं जनार्दनम् ।  
एष पिण्डो मया दत्तस्तव हस्ते जनार्दन ॥००९।  
परलोकगते मह्यमक्ष्यय्यमुपतिष्ठतां ।  
गयायां पितृरूपेण स्वयमेव जनार्दनः ॥०१०।  
तं दृष्ट्वा पुण्डरीकाक्षं मुच्यते वै ऋणत्रयात्   ।  
मार्कण्डेयेश्वरं नत्वा नमेद्गृध्रेश्वरं नरः[^६]   ॥०११।  
मूलक्षेत्रे महेशस्य धारायां पिण्डदो भवेत्   ।  
    
:न्  
    
[^१]: नमेन्नर इति ख॥ , ग॥ , घ॥ , ङ॥ , छ॥ च  
    
[^२]: मासपदे ऽन्नद इति ख॥ , घ॥ च  
    
[^३]: कपिलेशमित्यादिः, गोप्रचारे च पिण्डद इत्य् अन्तः पाठो ग॥  
पुस्तके नास्ति  
    
[^४]: श्राद्धे पिण्डप्रदतेति ख॥  
    
[^५]: भवेदाकाशगङ्गायामैत्यादिः, क्रौञ्चपादे च पिण्डद इत्य्  
अन्तः पाठः छ॥ पुस्तके नास्ति  
    
[^६]: नमेद्भूतेश्वरं नर इति घ॥  
:प् १०  
    
[^१]गृध्रकूटे गृध्रवटे धौतपादे च पिण्डदः   ॥०१२।  
पुष्करिण्यां कर्दमाले रामतीर्थे च पिण्डदः   ।  
प्रभासेशन्नमेत् प्रेतशिलायां पिण्डदो भवेत् ॥०१३।  
दिव्यान्तरीक्षभूमिष्ठाः पितरो बान्धवादयः   ।  
प्रेतादिरूपा मुक्ताः[^२] स्युः पिण्डैर् दत्तैर् मयाखिलाः   ॥०१४।  
स्थानत्रये प्रेतशिला गयाशिरसि पावनी ।  
प्रभासे प्रेतकुण्डे च पिण्डदस्तारयेत् कुलम् ॥०१५।  
वसिष्ठेशन्नमस्कृत्य तदग्रे पिण्डदो भवेत् ।  
गयानाभौ सुषुम्णायां महाकोष्ट्याञ्च पिण्डदः   ॥०१६।  
गदाधराग्रतो मुण्डपृष्ठे देव्याश् च सन्निधौ   ।  
मुण्दपृष्ठं नमेदादौ क्षेत्रपालादिसंयुतम्   ॥०१७।  
पूजयित्वा भयं न स्याद्विषरोगादिनाशनम् ।  
ब्रह्माणञ्च नमस्कृत्य ब्रह्मलोकं नयेत् कुलम् ॥०१८।  
सुभद्रां बलभद्रञ्च प्रपूज्य पुरुषोत्तमम् ।  
सर्वकामसमायुक्तः कुलमुद्धृत्य नाकभाक्[^३]   ॥०१९।  
हृषीकेशं नमस्कृत्य तदग्रे पिण्डदो भवेत्   ।  
माधवं पूजयित्वा च देवो वैमानिको[^४] भवेत् ॥०२०।  
महालक्ष्मीं प्रार्च्य गौरीं मङ्गलाञ्च सरस्वतीम्   ।  
पितॄनुद्धृत्य स्वर्गस्थो भुक्तभोगो ऽत्र शास्त्रधीः   ॥०२१।  
    
:न्  
    
[^१]: सर्वकामसमायुक्तः कुलमुद्धृत्य लोकभागिति पाठोत्र झ॥  
पुस्तके ऽधिको ऽस्ति  
    
[^२]: प्रेतादिरूपमुक्ता इति ख॥ , ग॥ , घ॥ , ङ॥ , ज॥ च  
    
[^३]: कुलमुद्धृत्य लोकभागिति ग॥ , ज॥ च । वशिष्ठेशमित्यादिः,  
कुलमुद्धृत्य नाकभागित्यन्तः पाठो झ॥ पुस्तके नास्ति  
    
[^४]: देवैर् वैमानिक इति छ॥  
:प् ११  
    
द्वादशादित्यमभ्यर्य वह्निं रेवन्तमिन्द्रकम् ।  
रोगादिमुक्तः स्वर्गी स्याच्छ्रीकपर्दिविनायकम् ॥०२२।  
प्रपूज्य कार्त्तिकेयञ्च निर्विघ्नः सिद्धिमाप्नुयात् ।  
सोमनाथञ्च कालेशङ्केदारं प्रपितामहम् ॥०२३।  
सिद्धेश्वरञ्च रुद्रेशं रामेशं ब्रह्मकेश्वरम्   ।  
अष्टलिङ्गानि गुह्यानि पूजयित्वा तु[^१] सर्वभाक् ॥०२४।  
नारायणं वराहञ्च नारसिंहं नमेच्छ्रिये ।  
ब्रह्मविष्णुमहेशाख्यं त्रिपुरघ्नमशेषदम्   ॥०२५।  
सीतां रामञ्च गरुडं वामनं सम्प्रपूज्य च   ।  
सर्वकामानवाप्नोति ब्रह्मलोकं नयेत् पितॄन् ॥०२६।  
देवैः सार्धं सम्प्रपूज्य देवमादिगदाधरम् ।  
ऋणत्रयविनिर्मुक्तस्तारयेत् सकलं कुलम् ॥०२७।  
देवरूपा शिला पुण्या तस्माद्देवमयी शिला ।  
गयायां नहि तत् स्थानं यत्र तीर्थं न विद्यते ॥०२८।  
यन्नाम्ना पातयेत् पिण्डं तन्नयेद्ब्रह्म शाश्वतम्   ।  
फल्ग्वीशं फल्गुचण्डीं च प्रणम्याङ्गारकेश्वरम्   ॥०२९।  
मतङ्गस्य पदे श्राद्धी भरताश्रमके भवेत् ।  
हंसतीर्थे कोटितीर्थे यत्र पाण्डुशिलान्नदः   ॥०३०।  
तत्र स्यादग्निधारायां मधुस्रवसि पिण्डदः ।  
रुद्रेशं किलिकिलेशं नमेद्वृद्धिविनायकम्[^२] ॥०३१।  
पिण्डदो धेनुकारण्ये पदे धेनोर् नमेच्च गाम् ।  
    
:न्  
    
[^१]: पूजयित्वाथेति क॥ , घ॥ , ङ॥ , ज॥ च  
    
[^२]: नमेद्बुद्धिविनायकमिति ख॥ , ग॥ , छ॥ च । नमेद्वृद्धविनायकमिति  
घ॥  
:प् १२  
    
सर्वान् पितॄंस्तारयेच्च सरस्वत्याञ्च पिण्डदः   ॥०३२।  
सन्ध्यामुपास्य सायाह्ने नमेद्देवीं सरस्वतीम् ।  
त्रिसन्ध्याकृद्भवेद्विप्रो वेदवेदाङ्गपारगः ॥०३३।  
गयां प्रदक्षिणीकृत्य गयाविप्रान् प्रपूज्य च   ।  
अन्नदानादिकं सर्वं कृतन्तत्राक्षयं भवेत्   ॥०३४।  
स्तुत्वा सम्प्रार्थयेदेवमादिदेवं गदाधरम् ।  
गदाधरं गयावासं पित्रादीनां गतिप्रदम् ॥०३५।  
धर्मार्थकाममोक्षार्थं योगदं प्रणमाम्यहम्   ।  
देहेन्द्रियमनोबुद्धिप्राणाहङ्कारवर्जितम् ॥०३६।  
नित्यशुद्धं बुद्धियुक्तं[^१] सत्यं ब्रह्म नमाम्यहम्   ।  
आनन्दमद्वयं देवं देवदानववन्दितम् ॥०३७।  
देवदेवीवृन्दयुक्तं सर्वदा प्रणमाम्यहम् ।  
कलिकल्मषकालार्तिदमनं[^२] वनमालिनम् ॥०३८।  
पालिताखिललोकेशं[^३] कुलोद्धरणमानसम् ।  
व्यक्ताव्यक्तविभक्तात्माविभक्तात्मानमात्मनि ॥०३९।  
स्थितं स्थिरतरं[^४] सारं वन्दे घोराघमर्दनम्[^५]   ।  
आगतो ऽस्मि गयां देव पितृकार्ये गदाधरः ॥०४०।  
त्वं मे साक्षी भवाद्येह अनृणो ऽहमृणत्रयात्   ।  
    
:न्  
    
[^१]: नित्यशुद्धबुद्धियुक्तमिति घ॥ , छ॥ च  
    
[^२]: कालार्तिनाशनमिति घ॥ । कालार्तिदलनमिति ग॥ , ङ॥ , घ॥ , ज॥ च  
    
[^३]: पालिताखिलदेवेशमिति घ॥  
    
[^४]: स्थिततरमिति ग॥ , घ॥ , ङ॥ च  
    
[^५]: वन्देहमरिमर्दनमिति ङ॥ । वन्दे संसारमर्दनमिति ज॥  
:प् १३  
    
साक्षिणः सन्तु मे देवा ब्रह्मेशानादयस् तथा   ॥०४१।  
मया गयां समासाद्य पितॄणां निष्कृतिः कृता   ।  
गयामाहात्म्यपठनाच्छ्राद्धादौ ब्रह्मलोकभाक्   ॥०४२।  
पितॄणामक्षयं श्राद्धमक्षयं ब्रह्मलोकदम्  ॥४३॥  
    
\{इत्य् आग्नेये महापुराणे गयामाहात्म्ये गयायात्रा नाम षोडशाधिकशततमो ऽध्यायः ॥  }
    