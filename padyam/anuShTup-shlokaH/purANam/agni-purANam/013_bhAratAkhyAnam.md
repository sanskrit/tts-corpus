+++
title = "०१३ भारताख्यानम्"

+++

\{अथ त्रयोदशो ऽध्यायः\}

कुरुपाण्डवोत्पत्त्यादिकथनं

अग्निर् उवाच  
भारतं सम्प्रवक्ष्यामि कृष्णमाहात्म्यलक्षणम्   ।  
भूभारमहरद्विष्णुर् निमित्तीकृत्य पाण्डवान्   ॥००१।  
विष्णुनाभ्यब्जजो ब्रह्मा ब्रह्मपुत्रो ऽत्रिरत्रितः ।  
सोमः सोमाद्बुधस्तस्मादैल आसीत् पुरूरवाः ॥००२।  
तस्मादायुस्ततो राजा नहुषो ऽतो ययातिकः ।  
ततः पुरुस्तस्य वंशे भरतो ऽथ नृपः कुरुः   ॥००३।  
तद्वंशे शान्तनुस्तस्माद्भीष्मो गङ्गासुतो ऽनुजौ   ।  
चित्राङ्गदो विचित्रश् च सत्यवयाञ्च शान्तनोः ॥००४।  
स्वर्गं गते शान्तनौ च भीष्मो भार्याविवर्जितः   ।  
अपालयत् भ्रातृराज्यं बालश्चित्राङ्गदो हतः ॥००५।  
चित्राङ्गदेन द्वे कन्ये काशिराजस्य चाम्बिका ।  
अम्बालिका च भीष्मेण आनीते विजितारिणा ॥००६।  
भार्ये विचित्रवीर्यस्य यक्ष्मणा स दिवङ्गतः ।  
सत्यवत्या ह्य् अनुमतादम्बिकायां नृपोभवत् ॥००७।  
धृतराष्ट्रो ऽम्बालिकायां पाण्डुश् च व्यासतः सुतः   ।  
गान्धार्यां धृतराष्ट्राच्च दुर्योधनमुखं शतम्   ॥००८।  
शतशृङ्गाश्रमपदे भार्यायोगाद् यतो मृतिः   ।  
ऋषिशापात्ततो धर्मात् कुन्त्यां पाण्डोर्युधिष्ठिरः   ॥००९।  
वाताद्भीमो ऽर्जुनः शक्रान्माद्र्यामश्विकुमारतः   ।  
नकुलः सहदेवश् च पाण्डुर्माद्रीयुतो मृतः   ॥०१०।  
कर्णः कुन्त्यां हि कन्यायां जातो दुर्योधाश्रितः   ।  
कुरुपाण्डवयोर्वैरन्दैवयोगाद्बभूव ह ॥०११।  
:प् ३३  
    
दुर्योधनो जतुगृहे पाण्डवानदहत् कुधीः ।  
दग्धागाराद्विनिष्क्रान्ता मातृपृष्टास्तु पाण्डवाः   ॥०१२।  
ततस्तु एकचक्रायां ब्राह्मणस्य निवेशने ।  
मुनिवेषाः स्थिताः सर्वे निहत्य वकराक्षसम् ॥०१३।  
ययौः पाञ्चालविषयं द्रौपद्यास्ते स्वयम्वरे ।  
सम्प्राप्ता बाहुवेधेन[^१] द्रौपदी पञ्चपाण्डवैः[^२]   ॥०१४।  
अर्धराज्यं ततः प्राप्ता ज्ञाता दुर्योधनादिभिः   ।  
गाण्डीवञ्च धनुर्दिव्यं पावकाद्रथमुत्तमम्   ॥०१५।  
सारथिञ्चार्जुनः सङ्ख्ये कृष्णमक्षय्यशायकान्   ।  
ब्रह्मास्त्रादींस् तथा द्रोणात्सर्वे शस्त्रविशारदाः   ॥०१६।  
कृष्णेन सो ऽर्जुनो वह्निं खाण्डवे समतर्पयत् ।  
इन्द्रवृष्टिं वारयंश् च शरवर्षेण पाण्डवः   ॥०१७।  
जिता दिशः पाण्डवैश् च राज्यञ्चक्रे युधिष्ठिरः   ।  
बहुस्वर्णं[^३] राजसूयं न सेहे तं सुयोधनः   ॥०१८।  
भ्रात्रा दुःशासनेनोक्तः कर्णेन प्राप्तभूतिना   ।  
द्यूतकार्ये शकुनिना द्यूतेन स युधिष्ठिरम् ॥०१९।  
अजयत्तस्य राज्यञ्च सभास्थो माययाहसत् ।  
जितो युधिष्ठिरो भ्रातृयुक्तश्चारण्यकं ययौ ॥०२०।  
वने द्वादशवर्षाणि प्रतिज्ञातानि सो ऽनयत् ।  
अष्टाशीतिसहस्राणि भोजयन् पूर्ववत् द्विजान् ॥०२१।  
सधौम्यो द्रौपदीषष्ठस्ततः प्रायाद्विराटकम्   ।  
कङ्को द्विजो ह्य् अविज्ञातो[^४] राजा भीमोथ सूपकृत्   ॥०२२।  
    
:न्  
    
[^१]: बाहुभेदेन इति ग, चिह्नितपुस्तकपाठः  
    
[^२]: द्रौपदीं पञ्च पाण्डवा इति ख, ग, ङ,  
चिह्नितपुस्तकत्रयपाठः  
    
[^३]: वसुपूर्णमिति ख, चिह्नितपुस्तकपाठः रत्नपूर्णमिति घ,  
चिह्नितपुस्तकपाठः  
    
[^४]: कङ्को द्विजो ह्य् अभूच्छ्रेष्ठ इति ख,चिह्नितपुस्तकपाठः  
:प् ३४  
    
बृहन्नलार्जुनो भार्या सैरिन्ध्री यमजौ तथा ।  
अन्यनाम्ना भीमसेनः कीचकञ्चाबधीन्निशि ॥०२३।  
द्रौपदीं हर्तुकामं तं अर्जुनश्चाजयत् कुरून् ।  
कुर्वतो गोग्रहादींश् च तैर् ज्ञाताः पाण्डवा अथ   ॥०२४।  
सुभद्रा कृष्णभगिनी अर्जुनात्समजीजनत् ।  
अभिमन्युन्ददौ तस्मै विराटश्चोत्तरां सुताम् ॥०२५।  
सप्ताक्षौहिणीश आसीद्धर्मराजो रणाय सः   ।  
कृष्णो दूतोब्रवीद् गत्वा दुर्योधनममर्षणम्   ॥०२६।  
एकादशाक्षौहिणीशं नृपं दुर्योधनं तदा   ।  
युधिष्ठिरायार्धराज्यं देहि ग्रामांश् च पञ्च वा   ॥०२७।  
युध्यस्व वा वचः श्रुत्वा कृष्णमाह सुयोधनः   ।  
भूसूच्यग्रं न दास्यामि योत्स्ये सङ्ग्रहणोद्यतः   ॥०२८।  
विश्वरूपन्दर्शयित्वा अधृष्यं विदुरार्चितः[^१]   ।  
प्रागाद्युधिष्ठिरं प्राह योधयैनं सुयोधनम्   ॥०२९।

\{इत्य् आदिमहापुराणे आग्नेये आदिपर्वादिवर्णनं नाम त्रयोदशो ऽध्यायः  }
    