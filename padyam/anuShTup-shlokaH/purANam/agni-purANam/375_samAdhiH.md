+++
title = "३७५ समाधिः"

+++

\{अथ पञ्चसप्तत्यधिकत्रिशततमो ऽध्यायः\}

समाधिः  
    
अग्निर् उवाच  
यदात्ममात्रं निर्भासं स्तिमितोदधिवत् स्थितं ।  
चैतन्यरूपवद्ध्यानं तत् समाधिरिहोच्यते ॥००१।  
ध्यायन्मनः सन्निवेश्य यस्तिष्ठेदचलस्थिरः ।  
निर्वातानलवद्योगी समाधिस्थः प्रकीर्तितः ॥००२।  
न शृणोति न चाघ्राति न पश्यति न वम्यति ।  
न च स्पर्शं विजानाति न सङ्कल्पयते मनः ॥००३।  
न चाभिमन्यते किञ्चिन्न च बुध्यति काष्ठवत् ।  
एवमीश्वरसंलीनः समाधिस्थः स गीयते ॥००४।  
:प् ३२६  
    
यथा दीपो निवातस्यो नेङ्गते सोपमा स्मृता ।  
ध्यायतो विष्णुमात्मानं समाधिस्तस्य योगिनः   ॥००५।  
उपसर्गाः प्रवर्तन्ते दिव्याः सिद्धिप्रसूचकाः ।  
पातितः श्रावणो धातुर्दशनस्वाङ्गवेदनाः   ॥००६।  
प्रार्थयन्ति च तं देवा भोगैर् दिव्यैश् च योगिनं ।  
नृपाश् च पृथिवीदानैर् धनैश् च सुधनाधिपाः   ॥००७।  
वेदादिसर्वशास्त्रञ्च स्वयमेव प्रवर्तते ।  
अभीष्टछन्दोविषयं काव्यञ्चास्य प्रवर्तते ॥००८।  
रसायनानि दिव्यानि दिव्याश् चौषधयस् तथा ।  
समस्तानि च शिल्पानि कलाः सर्वाश् च विन्दति ॥००९।  
सुरेन्द्रकन्या इत्य् आद्या गुणाश् च प्रतिभादयः ।  
तृणवत्तान्त्यजेद् यस्तु तस्य विष्णुः प्रसीदति ॥०१०।  
अणिमादिगुणैश्वर्यः शिष्ये ज्ञानं प्रकाश्य च   ।  
भुक्त्वा भोगान् यथेच्छातस्तनुन्त्यक्त्वालयात्ततः ॥०११।  
तिष्ठेत् स्वात्मनि विज्ञान आनन्दे ब्रह्मणीश्वरे।  
मलिनो हि यथादर्श आत्मज्ञानाय न क्षमः ॥०१२।  
सर्वाश्रयन्निजे देहे देही विन्दति वेदनां ।  
योगयुक्तस्तु सर्वेषां योगान्नाप्नोति वेदनां ॥०१३।  
आकाशमेकं हि यथा घटादिषु पृथग् भवेत्   ।  
तथात्मैको ह्य् अनेकेषु जलाधारेष्विवांशुमान्   ॥०१४।  
ब्रह्मखानिलतेजांसि जलभूक्षितिधातवः ।  
इमे लोका एष चात्मा तस्माच्च सचराचरं ॥०१५।  
:प् ३२७  
    
गृद्दण्दचक्रसंयोगात् कुम्भकारो यथा घटं   ।  
करोति तृणमृत्काष्ठैर् गृहं वा गृहकारकः   ॥०१६।  
करणान्येवमादाय तासु तास्विह योनिषु ।  
मृजत्यात्मानमात्मैवं सम्भूय करणानि च ॥०१७।  
कर्मणा दोषमोहाभ्यामिच्छयैव स बध्यते ।  
ज्ञानाद्विमुच्यते जीवो धर्माद् योगी न रोगभाक् ॥०१८।  
वर्त्याधारस्नेहयोगाद् यथा दीपस्य संस्थितिः ।  
विक्रियापि च दृष्ट्वैवमकाले प्राणसङ्क्षयः   ॥०१९।  
अनन्ता रश्मयस्तस्य दीपवद् यः स्थितो हृदि ।  
सितासिताः कद्रुनीलाः कपिलाः पीतलोहिताः   ॥०२०।  
ऊर्ध्वमेकः स्थितस्तेषां यो भित्त्वा सूर्यमण्डलं   ।  
ब्रह्मलोकमतिक्रम्य तेन याति पराङ्गतिं ॥०२१।  
यदस्यान्यद्रश्मिशतमूर्ध्वमेव व्यवस्थितं ।  
तेन देवनिकायानि धामानि प्रतिपद्यते ॥०२२।  
ये नैकरूपाश्चाधस्ताद्रश्मयो ऽस्य मृदुप्रभाः   ।  
इह कर्मोपभोगाय तैश् च सञ्चरते हि सः ॥०२३।  
बुद्धीन्द्रियाणि सर्वाणि मनः कर्मेन्द्रियाणि च   ।  
अहङ्कारश् च बुद्धिश् च पृथिव्यादीनि चैव हि ॥०२४।  
अव्यक्त आत्मा क्षेत्रज्ञः क्षेत्रस्त्यास्य निगद्यते ।  
ईश्वरः सर्वभूतस्य सन्नसन् सदसच्च सः ॥०२५।  
बुद्धेरुत्पत्तिरव्यक्ता ततो ऽहङ्कारसम्भवः ।  
तस्मात् खादीनि जायन्ते एकोत्तरगुणानि तु ॥०२६।  
:प् ३२८  
    
शब्दः स्पर्शश् च रूपञ्च रसो गन्धश् च तद्गुणाः   ।  
यो यस्मिन्नाश्रितश् चैषां स तस्मिन्नेव लीयते ॥०२७।  
सत्त्वं रजस्तमश् चैव गुणास्तस्यैव कीर्तिताः ।  
रजस्तमोभ्यामाविष्टश् चक्रवद्भ्राभ्यते हि सः   ॥०२८।  
अनादिरादिमान् यश् च स एव पुरुषः परः ।  
लिङ्गेन्द्रियैर् उपग्राह्याः स विकार उदाहृतः ॥०२९।  
यतो देवाः पुराणानि विद्योपनिषदस् तथा ।  
श्लोकाः सूत्राणि भाष्याणि यच्चान्यद्माङ्भयं भवेत्   ॥०३०।  
पितृयानोपवीथ्याश् च यदगस्त्यस्य चान्तरं ।  
तेनाग्निहोत्रिणो यान्ति प्रजाकामा दिवं प्रति ॥०३१।  
ये च दानपराः सम्यगष्टाभिश् च गुणैर् युताः   ।  
अष्टाशीतिसहस्राणि मुनयो गृहमेधिनः ॥०३२।  
पुनरावर्तने वीजभूता धर्मप्रवर्तकाः ।  
सप्तर्षिनाग्वीथ्याश् च देवलोकं समाश्रिताः ॥०३३।  
तावन्त एव मुनयः सर्वारम्भविवर्जिताः ।  
तपसा ब्रह्मचर्येण सङ्गत्यागेन मेधया ॥०३४।  
यत्र यत्रावतिष्ठन्ते यावदाहूतसम्प्लवं ।  
वेदानुवचनं यज्ञा ब्रह्मचर्यं तपो दमः ॥०३५।  
श्रद्धोपवासः सत्यत्वमात्मनो ज्ञानहेतवः ।  
स त्वाश्रमैर् निदिध्यास्यः समस्तैर् एवमेव तु ॥०३६।  
द्रष्टव्यस्त्वथ मन्तव्यः श्रोतव्यश् च द्विजातिभिः   ।  
य एवमेनं विन्दन्ति ये चारण्यकमाश्रिताः ॥०३७।  
उपासते द्विजाः सत्यं श्रद्धया परया युताः ।  
:प् ३२९  
    
क्रमात्ते सम्भवन्त्यर्चिरहः शुक्लं तथोत्तरं ॥०३८।  
अयनन्देवलोकञ्च सवितारं सविद्युतं ।  
ततस्तान् पुरुषो ऽभ्येत्य मानसो ब्रह्मलौकिकान् ॥०३९।  
करोति पुनरावृत्तिस्तेषामिह न विद्यते ।  
यज्ञेन तपसा दानैर् ये हि स्वर्गजितो जनाः ॥०४०।  
धूमं निशां कृष्णपक्षं दक्षिणायनमेव च   ।  
पितृलोकं चन्द्रमसं नभो वायुं जलं महीं   ॥०४१।  
क्रमात्ते सम्भवन्तीह पुनरेव व्रजन्ति च ।  
एतद्यो न विजानाति मार्गद्वितयमात्मनः ॥०४२।  
दन्दशूकः पतङ्गो वा भवेद्कीटो ऽथवा कृमिः   ।  
हृदये दीपवद्ब्रह्म ध्यानाज्जिवो मृतो भवेत् ॥०४३।  
न्यायागतधनस्तत्त्वज्ञाननिष्ठो ऽतिथिप्रियः ।  
श्राद्धकृत्सत्यवादी च गृहस्थो ऽपि विमुच्यते ॥०४४।

\{इत्य् आग्नेये महापुराणे समाधिर्नाम पञ्चसप्तत्यधिकत्रिशततमो ऽध्यायः  }
:प् ३३०  
    