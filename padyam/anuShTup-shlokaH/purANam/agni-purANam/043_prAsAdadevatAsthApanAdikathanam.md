+++
title = "०४३ प्रासाददेवतास्थापनादिकथनम्"

+++

\{अथ त्रिचत्वारिंशो ऽध्यायः\}

प्रासाददेवतास्थापनं  
    
भगवानुवाच  
प्रासादे देवताः स्थाप्या वक्ष्ये ब्रह्मन् शृणुष्व मे   ।  
पञ्चायतमध्ये तु वासुदेवं निवेशयेत् ॥००१।  
वामनं नृहरिञ्चाश्वशीर्षं तद्वञ्च शूकरं   ।  
आग्नेये नैरृते चैव वायव्ये चेशगोचरे ॥००२।  
अथ नारायणं मध्ये आग्नेय्यामम्बिकां न्यसेत् ।  
नैरृत्यां भास्करं वायौ ब्रह्माणं लिङ्गमीशके   ॥००३।  
अथवा रुद्ररूपन्तु अथवा नवधामसु ।  
वासुदेवं न्यसेन्मध्ये पूर्वादौ वामवामकान् ॥००४।  
इन्द्रादीन् लोकपालांश् च अथवा नवधामसु ।  
पञ्चायतनकं कुर्यात् मध्ये तु पुरुषोत्तमं ॥००५।  
लक्ष्मीवैश्रवणौ पूर्वं दक्षे मातृगणं न्यसेत्   ।  
स्कन्दं गणेशमीशानं सूर्यादीन् पश्चिमे ग्रहान्   ॥००६।  
उत्तरे दश मत्स्यादीनाग्नेय्यां चण्डिकां तथा   ।  
नैरृत्यामम्बिकां स्थाप्य वायव्ये तु सरस्वतीं ॥००७।  
पद्मामैशे वासुदेवं मध्ये नारायणञ्च वा ।  
त्रयोदशालये मध्ये विश्वरूपं न्यसेद्धरिं ॥००८।  
:प् १२५  
    
पूर्वादौ केशवादीन् वा अन्यधामस्वयं हरिं[^१]   ।  
मृण्मयी दारुघटिता लोहजा रत्नजा तथा ॥००९।  
शैलजा गन्धजा चैव कौसुमी[^२] सप्तधा स्मृता ।  
कौसुमी गन्धजा चैव मृण्मयी प्रतिमा तथा ॥०१०।  
तत्कालपूजिताश् चैताः सर्वकामफलप्रदाः ।  
अथ शैलमयीं वक्ष्ये शिला यत्र च गृह्यते ॥०११।  
पर्वतानामभावे च गृह्णीयाद्भूगतां शिलां   ।  
पाण्डरा ह्य् अरुणा पीता कृष्णा शस्ता तु वैर्णिनां   ॥०१२।  
न यदा लभ्यते सम्यग् वर्णिनां वर्णतः शिला ।  
वर्णाद्यापादानं तत्र जुह्यात् सिंहविद्यया ॥०१३।  
शिलायां शुक्लरेखाग्र्या कृष्णाग्र्या सिंहहोमतः   ।  
कांस्यघण्टानिनादा स्यात् पुंलिङ्गा विस्फुलिङ्गिका   ॥०१४।  
तन्मन्दलक्षणा[^३] स्त्री स्याद्रूपाभावान्नपुंसका   ।  
दृश्यते मण्डलं यस्यां सगर्भां तां विवर्जयेत्   ॥०१५।  
प्रतिमार्थं वनं गत्वा व्रजयागं समाचरेत् ।  
तत्र खात्वोपलिप्याथ मण्डपे तु हरिं यजेत् ॥०१६।  
बलिं दत्वा कर्मशस्त्रं टङ्कादिकमथार्चयेत् ।  
हुत्वाथ शालितोयेन अस्त्रेण प्रोक्षयेच्छिलां ॥०१७।  
रक्षां कृत्वा नृसिंहेन मूलमन्त्रेण पूजयेत्[^४]   ।  
हुत्वा पूर्णाहुतिं दद्यात्ततो भूतबलिं गुरुः ॥०१८।  
    
:न्  
    
[^१]: अन्यधामसु यज्ञविदिति ख, चिह्नितपुस्तकपाठः ।  
युग्मधामस्वयं हरिमिति घ, चिह्नितपुस्तकपाठः  
    
[^२]: कौमुदी इति ख, घ, चिह्नितपुस्तकद्वयपाठः  
    
[^३]: उन्मत्तलक्षणा इति ङ, चिह्नितपुस्तकपाठः  
    
[^४]: मन्त्रयेदिति ख, चिह्नितपुस्तकपाठः  
:प् १२६  
    
अत्र ये संस्थिताः सत्त्वा यातुधानाश् च गुह्यकाः   ।  
सिद्धादयो वा ये चान्ये तान् सम्पूज्य क्षमापयेत् ॥०१९।  
विष्णुबिम्बार्थमस्माकं[^१] यात्रैषा केशवाज्ञया   ।  
विष्ण्वर्थं यद्भवेत् कार्यं युष्माकमपि तद्भवेत्   ॥०२०।  
अनेन बलिदानेन प्रीता भवत सर्वथा ।  
क्षमेण गच्छतान्यत्र मुक्त्वा स्थानमिदं त्वरात्   ॥०२१च्दे  
एवं प्रबोधिताः सत्त्वा यान्ति तृप्ता यथासुखं   ।  
शिल्पिभिश् च चरुं प्राश्य स्वप्नमन्त्रं जपेन्निशि ॥०२२।  
ॐ नमः सकललोकाय विष्णवे प्रभविष्णवे ।  
विश्वाय विश्वरूपाय स्वप्नाधिपतये[^२] नमः ॥०२३।  
आचक्ष्व देवदेवेश प्रसुप्तोस्मि[^३] तवान्तिकं ।  
स्वप्ने सर्वाणि कार्याणि हृदिस्थानि तु यानि मे ॥०२४।  
    
ॐ ॐ ह्रूं फट् विष्णवे स्वाहा[^४]  
शुभे स्वप्ने शुभं सर्वं ह्य् अशुभे सिंहहोमतः   ।  
प्रातरर्घ्यं शिलायां तु दत्वास्त्रेणास्त्रकं यजेत्   ॥०२५।  
कुद्दालटङ्कशस्त्राद्यं मध्वान्याक्तमुखञ्चरेत्   ।  
आत्मानं चिन्तयेद्विष्णुं शिल्पिनं विश्वकर्मकं[^५]   ॥०२६।  
शस्त्रं विष्ण्वात्मकं[^६] दद्यात् मुखपृष्ठादि दर्शयेत्   ।  
जितेन्द्रियः टङ्कहस्तः शिल्पी तु चतुरस्रकां ॥०२७।  
    
:न्  
    
[^१]: लोकसिद्ध्यर्थमस्माकमिति ख, चिह्नितपुस्तकपाठः  
    
[^२]: विश्वाधिपतये इति ख, चिह्नितपुअतकपाठः  
    
[^३]: प्रपन्नो ऽस्मि इति ख, चिह्नितपुस्तकपाठः  
    
[^४]: ॐ ॐ ह्रीं फडिति ग, चिह्नितपुस्तकपाठः  
    
[^५]: विश्वकर्मणिमिति ख, ग, चिह्नितपुअतकपाठः  
    
[^६]: विश्वात्मकमिति ग, घ, ङ, चिह्नितपुस्तकत्रयपाठः  
:प् १२७  
    
शिलां कृत्वा पिण्डिकार्थं किञ्चिन्न्यूनान्तु कल्पयेत्   ।  
रथे स्थाप्य समानीय सवस्त्रां कारुवेश्मनि ।०२८।  
पूजयित्वाथ घटयेत् प्रतिमां स तु कर्मकृत् ॥०२८एफ़्।  
    
\{इत्य् आदि महापुराणे आग्नेये शान्त्यादिवर्णनं नाम त्रिचत्वारिंशो ऽध्यायः ॥  }
    