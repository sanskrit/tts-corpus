+++
title = "३५३ कारकं"

+++

\{अथ त्रिपञ्चाशदधिकत्रिशततमो ऽध्यायः\}

कारकं  
    
सुकन्द उवाच  
कारकं सम्प्रवक्ष्यामि विभक्त्यर्थसमन्वितं ।  
ग्रामो ऽस्ति हेमहार्केह नौमि विष्णुं श्रिया सह ॥००१।  
स्वतन्त्रः कर्ता विद्यान्तं कृतिनः समुपासते ।  
हेतुकर्तालम्भयते हितं वै कर्मकर्तरि ॥००२।  
स्वयं भिद्येत् प्राकृतधीः स्वयञ्च छिद्यते तरुः   ।  
कर्ताभिहित उत्तमः कर्तानभिहितो ऽधमः ॥००३।  
कर्तानभिहितो धर्मः शिष्ये व्याख्यायते यथा ।  
कर्ता पञ्चविधः प्रोक्तः कर्म सप्तविधं शृणु   ॥००४।  
ईप्सितं कर्म च यथा श्रद्दधाति हरिं यतिः ।  
अनीप्सितं कर्म यथा अहिं लङ्घयते भृशं   ॥००५।  
नैवेप्सितं नानीप्सितं दुग्धं सम्भक्ष्यन्रजः   ।  
भक्ष्येद्प्यकथितं गोपालो दोग्धि गां पयः ॥००६।  
कर्तृकर्माथ गमयेच्छिष्यं ग्रामं गुरुर्यथा   ।  
कर्म चाभिहितं पूजा क्रियते वै श्रिये हरेः ॥००७।  
कर्मानभिहितं स्तोत्रं हरेः कुर्यात् सर्वदं ।  
करणं द्विविधं प्रोक्तं वाह्यमभ्यन्तरं तथा   ॥००८।  
चक्षुषा रूपं गृह्णीति वाह्यं दात्रेण तल्लुनेत्   ।  
सम्प्रदानं त्रिधा प्रोक्तं प्रेरकं ब्राह्मणाय गां   ॥००९।  
:प् २५१  
    
नरो ददापि नृपतये दासन्तदनुमन्तृकं ।  
अनिराकर्तृकं भर्त्रे दद्यात् पुष्पाणि सज्जनः   ॥०१०।  
अपदानं द्विधा प्रोक्तं चलमश्वात्तु धावतः ।  
पतितश्चाचलं ग्रामादागच्छति स वैष्णवः ॥०११।  
चतुर्धा चाधिकरणं व्यापकन्दध्नि घृतम् ।  
तिलेषु तैलं देवार्थमौपश्लेषिकमुच्यते ॥०१२।  
गृहे तिष्ठेत् कपिर्वृक्षे स्मृतं वैषयिकं यथा   ।  
जले मत्स्यो वने सिंहः स्मृतं सामीप्यकं यथा   ॥०१३।  
गङ्गायां घो षो वसति औपचारिकमीदृशं ।  
तृतीया वाथ वा षष्ठी स्मृतानभिहिते तथा   ॥०१४।  
विष्णुः सम्पूज्यते लोकैर् गन्तव्यन्तेन तस्य वा ।  
प्रथमाभिहितकर्तृकर्मणोः प्रणमेद्धरिम् ॥०१५।  
हेतौ तृतीया चान्नेन वसेद्वृक्षाय वै जलं ।  
चतुर्थी तादर्थ्ये ऽभिहिता पञ्चमी पर्युपाङ्मुखैः   ॥०१६।  
योगे वृष्टः परि ग्रामाद्देवो ऽयं बलवत् पुरा   ।  
पूर्वो ग्रामादृते विष्णोर्न मुक्तिरितरो हरेः ॥०१७।  
पृथग्विनाद्यैस्तृतीया पञ्चमी च तथा भवेत् ।  
पृथग्ग्रामाद्विहारेण विना श्रीश् च श्रिया श्रियः   ॥०१८।  
कर्मप्रवचनीयाख्यैर् द्वितीया योगतो भवेत् ।  
अन्वर्जुनञ्च योद्धारो ह्य् अभितो ग्राममीरितं ॥०१९।  
नमःस्वाहास्वधास्वस्तिवषडाद्यैश् चतुर्थ्यपि ।  
नमो देवाय ते स्वस्ति तुमर्थाद्भावाचिनः ॥०२०।  
पाकाय पक्तये याति तृतीया सहयोगके ।  
:प् २५२  
    
हेत्वर्थे कुत्सिते ऽङ्गे सा तृतीया च विशेषणे ॥०२१।  
पितागात्सह पुत्रेण काणो ऽक्ष्णा गदया हरिः   ।  
अर्थेन निवसेद्भृत्यः काले भावे च सप्तमौ ॥०२२।  
विष्णौ नते भवेन्मुक्तिर्वसन्ते स गतो हरिम् ।  
नृणां स्वामी नृषु स्वामी नृणामीशः  
सताम्पतिः ॥०२३।  
नृणां साक्षी नृषु साक्षी गोषु नाथो गवाम्पतिः   ।  
गोषु सूतो गवां सूतो राज्ञां दायादको ऽस्त्विह   ॥०२४।  
अन्नस्य[^१] हेतोर्वसति षष्ठी स्मृत्यर्थकर्मणि   ।  
मातुः स्मरति गोप्तारं नित्यं स्यात् कर्तृकर्मणोः   ।०२५।  
अपां भेत्ता तव कृतिर्न निष्ठादिषु षष्ठ्यपि   ॥०२५एफ़्।

\{इत्य् आग्नेये महापुराणे व्याकरणे कारकं नाम त्रिपञ्चाशदधिकत्रिशततमो ऽध्यायः  }
    