+++
title = "०७२ विशेषस्नानादिकथनम्"

+++

\{अथ द्विसप्ततितमो ऽध्यायः\}

स्नानविशेषादिकथनं  
    
ईश्वर उवाच  
वक्ष्यामि स्कन्द नित्याद्यं स्नानं पूजां प्रतिष्ठया   ।  
खात्वासिना समुद्धृत्य मृदमष्टाङ्गुलां ततः   ॥००१।  
सर्वात्मना समुद्धृत्य पुनस्तेनैव पूरयेत् ।  
शिरसा पयसस्तीरे निधायास्त्रेण शोधयेत्[^२] ॥००२।  
तृणानि शिखयोद्धृत्य वर्मणा विभजेत्त्रिधा ।  
एकया नाभिपादान्तं प्रक्षाल्य पुनरन्यया ॥००३।  
अस्त्राभिलब्धयालभ्य दीप्तया सर्वविग्रहं ।  
निरुद्धाक्षाणि पाणिभ्यां प्राणान् संयम्य वारिणि   ॥००४।  
निमज्यासीत हृद्यस्त्रं स्मरन् कालानलप्रभं ।  
    
:न्  
    
[^१]: विघ्नराजक इति ङ, चिह्नितपुस्तकपाठः  
    
[^२]: निजास्त्रेण विशोधयेदिति ख, ग, चिह्नितपुस्तकपाठः  
:प् २०४  
    
मलस्नानं विशोधयेत्थं समुत्थाय जलान्तरात् ॥००५।  
अस्त्रसन्ध्यामुपास्याथ विधिस्नानं समाचरेत् ।  
सारस्वतादितीर्थानां एकमङ्कुशमुद्रया ॥००६।  
हृदाकृष्य तथा स्नाप्य पुनः संहारमुद्रया   ।  
शेषं मृद्भागमादाय प्रविश्य नाभिवारिणि   ॥००७।  
वामपाणितले कुर्याद्भागत्रयमुदङ्मुखः ।  
अङ्गैर् दक्षिणमेकाद्यं पूर्वमस्त्रेण सप्तधा   ॥००८।  
शिवेन दशधा सौम्यं जपेद्भागत्रयं क्रमात् ।  
सर्वदिक्षु क्षिपेत् पूर्वं हूं फडन्तशरात्मना[^१]   ॥००९।  
कुर्याच्छिवेन सौम्येन शिवतीर्थं भुजक्रमात् ।  
सर्वाङ्गमङ्गजप्तेन मूर्धादिचरणावधि ॥०१०।  
दक्षिणेन समालभ्य पठन्नङ्गचतुष्टयम् ।  
पिधाय खानि सर्वाणि सम्मुखीकरणेन च ॥०११।  
शिवं स्मरन्निमज्जेत हरिं गङ्गेति वा स्मरन् ।  
वौषडन्तषडङ्गेन के कुर्यादभिषेचनं ॥०१२।  
कुम्भमात्रेण रक्षार्थं पूर्वादौ निक्षिपेज्जलं   ।  
स्नात्वा रजोपचारेण सुगन्धामलकादिभिः ॥०१३।  
स्नात्वा चोत्तीर्य तत्तीर्थं संहारिण्योपसंहरेत् ।  
अथातो विधिशुद्धेन संहितामन्त्रितेन च ॥०१४।  
निवृत्यादिविशुद्धेन भस्मना स्नानमाचरेत् ।  
शिरस्तः पादपर्यन्तं ह्रूं फडन्तशरात्मना[^२]   ॥०१५।  
तेन कृत्वा मलस्नानं विधिस्नानं समाचरेत् ।  
    
:न्  
    
[^१]: क्रूं फडन्तशरात्मना इति ख, ङ,  
चिह्नितपुस्तकद्वयपाठः  
    
[^२]: क्रूं फडन्तशरात्मना इति ख, ङ,  
चिह्नितपुस्तकद्वयपाठः  
:प् २०५  
    
ईशतत्पुरुषाघोरगुह्यकाजातसञ्चरैः[^१] ॥०१६।  
क्रमेणोद्धूनयेन्मूर्ध्नि वक्त्रहृद्गुह्यविग्रहात् ।  
सन्ध्यात्रये निशीथे च वर्षापूर्वावसानयोः ॥०१७।  
सुप्त्वा भुक्त्वा पयः पीत्वा कृत्वा चावश्यकादिकम्   ।  
स्त्रीपुन्नपुंसकं शूद्रं विडालशशमूषिकम्   ॥०१८।  
स्नानमाग्नेयकं स्पृष्ट्वा शुचा वुद्धूलकं चरेत्   ।  
सूर्यांशुवर्षसम्पर्कैः प्राङ्मुखेनोर्ध्वबाहुना   ॥०१९।  
माहेन्द्रं स्नानमैशेन कार्यं सप्तपदावधि ।  
गोसङ्घमध्यगः कुर्यात् खुरोत्खातकरेणुभिः[^२]   ॥०२०।  
पावनं नवमन्त्रेण स्नानन्तद्वर्मणाथवा ।  
सद्योजातादिभिर्मन्त्रैर् अम्भोभिरभिषेचनम् ॥०२१।  
मन्त्रस्नानं भवेदेवं वारुणाग्नेययोरपि ।  
मनसा मूलमन्त्रेण प्राणायामपुरःसरम् ॥०२२।  
कुर्वीत मानसं स्नानं सर्वत्र विहितं च यत् ।  
वैष्णवादौ च तन्मन्त्रैर् एवं स्नानादि कारयेत् ॥०२३।  
सन्ध्याविधिं प्रवक्ष्यामि मन्त्रैर् भिन्नैः समं गुह   ।  
संवीक्ष्य त्रिः पिवेदम्बु ब्रह्मतीर्थेन शङ्करैः   ॥०२४।  
स्वधान्तैर् आत्मतत्त्वाद्यैस्ततः खानि स्पृशेद्धृदा   ।  
शकलीकरणं कृत्वा प्राणायामेन संस्थितः   ॥०२५।  
त्रिः समावर्तयेन् मन्त्री मनसा शिवसंहितां ।  
आचम्य न्यस्य सन्ध्याञ्च ब्राह्मीं प्रातः स्मरेन्नरः[^३]   ॥०२६।  
हंसपद्मासनां रक्तां चतुर्वक्त्रां चतुर्भुजां   ।  
    
:न्  
    
[^१]: गुह्यकाजातसंरवैर् इति ख, चिह्नितपुस्तकपाठः  
    
[^२]: तत्खरोत्खातरेणुभिरिति ख, चिह्नितपुस्तकपाठः  
    
[^३]: स्मरेत्तत इति ग, चिह्नितपुस्तकपाठः  
:प् २०६  
    
प्रस्कन्दमालिनीं दक्षे वामे दण्डकमण्डलुं   ॥०२७।  
तार्क्ष्यपद्मासनां ध्यायेन्मध्याह्ने वैष्णवीं सितां   ।  
शङ्खचक्रधरां वामे दक्षिणे सगदाभयं   ॥०२८।  
रौद्रीं ध्यायेद् वृषाब्जस्थां त्रिनेत्रां शशिभूषितां   ।  
त्रिशूलाक्षधरां दक्षे वामे साभयशक्तिकां   ॥०२९।  
साक्षिणीं कर्मणां सन्ध्यां[^१] आत्मानं  
तत्प्रभानुगं ।  
चतुर्थी ज्ञानिनः सन्ध्या निशीथादौ विभाव्यते   ॥०३०।  
हृद्बिन्दुब्रह्मरन्ध्रेषु अरूपा तु परे स्थिता ।  
शिवबोधपरा या तु सा सन्ध्या मरमोच्यते ॥०३१।  
पैत्र्यं मूले प्रदेशिन्याः कनिष्ठायाः प्रजापतेः   ।  
ब्राह्म्यमङ्गुष्ठमूलस्थं तीर्थं दैवं कराग्रतः   ॥०३२।  
सव्यपाणितले वह्नेस्तीर्थं सोमस्य वामतः ।  
ऋषीणां तु समग्रेषु अङ्गुलीपर्वसन्धिषु   ॥०३३।  
ततः शिवात्मकैर् मन्त्रैः कृत्वा तीर्थं शिवात्मकं   ।  
मार्जनं संहितामन्त्रैस्तत्तोयेन समाचरेत् ॥०३४।  
वामपाणिपतत्तोययोजनं सव्यपाणिना ।  
उत्तमाङ्गे क्रमान्मन्त्रैर् मार्जनं समुदाहृतं   ॥०३५।  
नीत्वा तदुपनासाग्रं दक्षपाणिपुटस्थितं ।  
बोधरूपं सितं तोयं वाममाकृष्य स्तम्भयेत्[^२]   ॥०३६।  
तत्पापं कज्जलाभासम्पिङ्गयारिच्य मुष्टिना ।  
क्षिपेद्वज्रशिलायान्तु तद्भवेदघमर्षणं ॥०३७।  
स्वाहान्तशिवमन्त्रेण कुशपुष्पाक्षतान्वितं ।  
शिवायार्घ्याञ्जलिन्दत्वा गायत्रीं शक्तितो जपेत् ॥०३८।  
    
:न्  
    
[^१]: दाक्षिण्यः कर्मणां सन्ध्या इति ख,  
चिह्नितपुस्तकपाठः  
    
[^२]: कुम्भयेदिति ख, ङ, चिह्नितपुस्तकपाठः  
:प् २०७  
    
तर्पणं सम्प्रवक्ष्यामि देवतीर्थेन मन्त्रकात् ।  
तर्पयेद्धौं शिवायेति स्वाहान्यान् स्वाहया युतान् ॥०३९।  
ह्रां हृद्याय ह्रीं शिरसे ह्रूं शिखायै ह्रैं कवचाय   ।  
अस्त्रायाष्टौ देवगणान् हृदादित्येभ्य एव च ॥०४०।  
हां वसुभ्यो ऽथ रुद्रेभ्यो विश्वेभ्यश् चैव मरुद्भ्यः   ।  
भृगुभ्यो हामङ्गिरोभ्य ऋषीन् कण्ठोपवीत्यथ   ॥०४१।  
अत्रेये ऽथ वसिष्ठाय नमश्चाथ पुलस्तये[^१] ।  
कृतवे भारद्वजाय विश्वामित्राय वै नमः ॥०४२।  
प्रचेतसे मनुष्यांश् च सनकाय वषट् तथा ।  
हां सनन्दाय वषट् सनातनाय वै वषट् ॥०४३।  
सनत्कुमाराय वषट् कपिलाय तथा वषट् ।  
पञ्चशिखाय द्युभवे संलग्नकरमूलतः ॥०४४।  
सर्वेभ्यो भूतेभ्यो वौषट् भूतान् देवपितॄनथ ।  
दक्षस्कन्धोपवीती च कुशमूलाग्रतस्तिलैः ॥०४५।  
कव्यबालानलायाथ सोमाय च यमाय च ।  
अर्यम्णे चाग्निसोमाय वर्हिषद्भ्यः स्वधायुतान् ॥०४६।  
आज्यपाय च सोमाय विशेषसुरवत् पितॄन् ।  
ॐ हां ईशानाय पित्रे स्वधा दद्यात् पितामहे[^२]   ॥०४७।  
शान्तप्रपितामहाय तथाप्रेतपितॄंस् तथा ।  
पितृभ्यः पितामहेभ्यः स्वधाथ प्रपितामहे ॥०४८।  
वृद्धप्रपितामहेभ्यो मातृभ्यश् च स्वधा तथा ।  
हां मातामहेभ्यः स्वधा हां प्रमातामहेभ्यश् च   ॥०४९।  
वृद्धप्रमातामहेभ्यः सर्वेभ्यः पितृभ्यस् तथा   ।  
    
:न्  
    
[^१]: मरीचये पुलस्त्यायेति ङ, चिह्नितपुस्तकपाठः  
    
[^२]: हां ईशानाय पित्रे च सदाज्याय पितामहायेति ख,  
चिह्नितपुस्तकपाठः  
:प् २०८  
    
सर्भेभ्यः स्वधा ज्ञातिभ्यः सर्वाचार्येभ्य एव च   ।०५०।  
दिशां दिक्पतिसिद्धानां मातॄणां ग्रहरक्षसां   ॥०५०एफ़्।  
    
\{इत्य् आदिमहापुराणे आग्नेये स्नानादिविधिर्नाम द्विसप्ततितमो ऽध्यायः ॥  }
    