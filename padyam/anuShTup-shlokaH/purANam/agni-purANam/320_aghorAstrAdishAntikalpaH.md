+++
title = "३२० अघोरास्त्रादिशान्तिकल्पः"

+++

\{अथ विंशत्यधिकत्रिशततमो ऽध्यायः\}

अघीरास्त्रादिशान्तिकल्पः  
    
ईश्वर उवाच  
अस्त्रयागः पुरा कार्यः सर्वकर्मसु सिद्धिदः ।  
मध्ये पूज्यं शिवाद्यस्त्रं वज्रादीन् पूर्वतः क्रमात्   ॥००१।  
पञ्चचक्रं दशकरं रणादौ पूजितं जये ।  
ग्रहपूजा रविर्मध्ये पूर्वाद्याः सोमकादयः   ॥००२।  
सर्व एकादशस्थास्तु ग्रहाः स्युः ग्रहपूजनात् ।  
अस्त्रशान्तिं प्रवक्ष्यामि सर्वोत्पातविनाशिनीं ॥००३।  
ग्रहरोगादिशमनीं मारीशत्रुविमर्दनीं ।  
विनायकोपतप्तिघ्नमघोरास्त्रं जपेन्नरः ॥००४।  
लक्षं ग्रहादिनाशः स्यादुत्पाते तिलहोमनम् ।  
दिव्ये लक्षं तदर्धेन व्योमजोत्पातनाशनं ॥००५।  
घृतेन लक्षपातेन उत्पाते भुमिजे हितम् ।  
घृतगुग्गुलुहोमे च सर्वोत्पातादिमर्दनम् ॥००६।  
:प् १६७  
    
दूर्वाक्षताज्यहोमेन व्याधयो ऽथ घृतेन च ।  
सहस्रेण तु दुःखस्वप्ना विनशन्ति न संशयः   ॥००७।  
अयुताद् ग्रहदोषघ्नो जवाघृतविमिश्रितात् ।  
विनायकार्तिशमनमयुतेन घृतस्य च ॥००८।  
भूतवेदालशान्तिस्तु गुग्गुलोरयुतेन च ।  
महावृक्षस्य भङ्गेतु व्यालकङ्के[^१] गृहे स्थिते   ॥००९।  
आरण्यानां प्रवेशे दूर्वाज्याक्षतहावनात् ।  
उल्कापाते भूमिकम्पे तिलाज्येनाहुताच्छिवम् ॥०१०।  
रक्तस्रावे तु वृक्षाणामयुताद् गुग्गुलोः शिवं   ।  
अकाले फलपुष्पाणां राष्ट्रभङ्गे च मारणे   ॥०११।  
द्विपदादेर्यदा मारि लक्षार्धाच्च तिलाज्यतः ।  
हस्तिमारीप्रशान्त्यर्थं करिणीदन्तवर्धने ॥०१२।  
हस्तिन्यां मददृष्टौ च अयुताच्छान्तिरिष्यते ।  
अकाले गर्भपाते तु जातं यत्र विनश्यति ॥०१३।  
विकृता यत्र जायन्ते यात्राकाले ऽयुतं हुनेत् ।  
तिलाज्यलक्षहोमन्तु उत्तमासिद्धिसाधने ॥०१४।  
मध्यमायां तदर्धेन तत्पादादधमासु च ।  
यथा जपस् तथा होमः सङ्ग्रामे विजयो भवेत् ।०१५।  
अघोरास्त्रं जपेन्न्यस्य ध्यात्वा पञ्चास्यमूर्जितम् ॥०१५एफ़्।  
    
\{इत्य् आग्नेये महापुराणे अघोरास्त्रादिशान्तिकल्पे नाम विंशत्यधिकत्रिशततमो ऽध्यायः ॥  }
    
:न्  
    
[^१]: व्यालकाके इति ख॥  
:प् १६८  
    