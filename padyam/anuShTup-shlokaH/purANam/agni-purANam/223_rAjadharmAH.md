+++
title = "२२३ राजधर्माः"

+++

\{अथ त्रयोविंशत्यधिकद्विशततमो ऽध्यायः\}

राजधर्माः  
    
पुष्कर उवाच  
वक्ष्ये ऽन्तःपुरचिन्तां च धर्माद्याः पुरुषार्थकाः   ।  
अन्योन्यरक्षया तेषां सेवा कार्या स्त्रिया नृपैः   ॥००१।  
    
:न्  
    
[^१]: मासेनैकेनेति छ॥ , ज॥ च  
:प् ३१२  
    
धर्ममूलो ऽर्थविटपस् तथा कर्मफलो महान् ।  
त्रिवर्गपादपस्तत्र रक्षया फलभागं भवेत् ॥००२।  
कामाधीनाः[^१] स्त्रियो राम तदर्थं रत्नसङ्ग्रहः   ।  
सेव्यास्ता नातिसेव्याश् च भूभुजा विषयैषिणा ॥००३।  
आहारो मैथुनन्निद्रा सेव्या नाति हि रुग् भवेत् ।  
मञ्चाधिकारे[^२] कर्तव्याः स्त्रियः सेव्याः स्वरामिकाः[^३]   ॥००४।  
दुष्टान्याचरते[^४] या तु नाबिनन्दति तत्कथां ।  
ऐक्यं द्विषद्भिर्व्रजति गर्वं वहति चोद्धता ॥००५।  
चुम्बिता मार्ष्टि वदनं दत्तन्न बहु मन्यते ।  
स्वपित्यादौ प्रसुप्तापि तथा पश्चाद्विबुध्यते ॥००६।  
स्पृष्टा धुनोति गात्राणि गात्रञ्च विरुणद्धि या   ।  
ईषच्छृणोति वाक्यानि प्रियाण्यपि पराङ्मुखी   ॥००७।  
न पश्यत्यग्रदत्तन्तु जघनञ्च निगूहति ।  
दृष्टे विवर्णवदना मित्रेष्वथ पराङ्मुखी[^५]   ॥००८।  
तत्कामितासु च स्त्रीसु मध्यस्थेव च लक्ष्यते ।  
ज्ञातमण्डनकालापि न करोति च मण्डनं ॥००९।  
या सा विरक्ता तान्त्यक्त्वा सानुरागां स्त्रियम्भजेत्[^६]   ।  
दृष्ट्वैव हृष्टा भवति वीक्षिते च पराङ्मुखी   ॥०१०।  
    
:न्  
    
[^१]: कामाधरा इति घ॥ , ञ॥ च  
    
[^२]: लज्जाधिकारे इति ख॥ , छ॥ च  
    
[^३]: सुवासिका इति क॥  
    
[^४]: द्विष्टान्याचक्षते इति ञ॥  
    
[^५]: न पश्यत्यग्रदत्तन्त्वित्यादिः, मित्रेष्वथ पराङ्मुखीत्यन्तः  
पाठः ज॥ पुस्तके नास्ति  
    
[^६]: स्त्रियं व्रजेदिति घ॥ , ञ॥ च  
:प् ३१३  
    
दृश्यमना तथान्यत्र दृष्टिं क्षिपति चञ्चलां   ।  
तथाप्युपावर्तयितुं नैव शक्नोत्यशेषतः ॥०११।  
विवृणीति तथाङ्गानि स्वस्या गुह्यानि भार्गव ।  
गर्हितञ्च तथैवाङ्गं प्रयत्नेन निगूहति ॥०१२।  
तद्दर्शने च कुरुते बालालिङ्गनचुम्बनं ।  
आभाष्यमाणा भवति सत्यवाक्या तथैव च ॥०१३।  
स्पृष्टा पुलकितैर् अङ्गैः स्वेदेनैव च भुज्यते ।  
करोति च तथा राम सुलभद्रव्ययाचनं ॥०१४।  
ततः स्वल्पमपि प्राप्य करोति परमां मुदं ।  
नामसङ्कीर्तनादेव मुदिता बहु मन्यते ॥०१५।  
करजाङ्काङ्कितान्यस्य फलानि प्रेषयत्यपि ।  
तत्प्रेषितञ्च हृदये विन्यसत्यपि चादरात् ॥०१६।  
आलिङ्गनैश् च गात्राणि लिम्पतीवामृतेन या ।  
सुप्ते स्वपित्यथादौ च तथा तस्य विबुध्यते ॥०१७।  
उरू स्पृशति चात्यर्थं सुप्तञ्चैनं विबुध्यते ।  
कपित्थचूर्णयोगेन तथा दघ्नः स्रजा तथा ॥०१८।  
घृतं सुगन्धि भवति दुग्धैः क्षिप्तैस् तथा यवैः   ।  
भोज्यस्य कल्पनैवं स्याद्गन्धमुक्तिः प्रदर्श्यते ॥०१९।  
शौचमाचमनं राम तथैव च विरेचनं ।  
भावना चैव पाकश् च बोधनं धूपनन्तथा ॥०२०।  
वासनञ्चैव निर्दिष्टं कर्माष्टकमिदं स्मृतं   ।  
कपित्थबिल्वजम्वाम्रकरवीरकपल्लवैः ॥०२१।  
कृत्वोदकन्तु यद्द्रव्यं शौचितं शौचनन्तु तत् ।  
:प् ३१४  
    
तेषामभावे शौचन्तु मृगदर्पाम्भसा भवेत् ॥०२२।  
नखं कुष्ठं घनं मांसी स्पृक्कशैलेयजं जलं   ।  
तथैव कुङ्कुमं लाक्षा चन्दनागुरुनीरदं[^१]   ॥०२३।  
सरलं देवकाष्ठञ्च[^२] कर्पूरं कान्तया सह   ।  
बालः कुन्दुरुकश् चैव गुग्गुलुः श्रीनिवासकः   ॥०२४।  
सह सर्जरसेनैवं धूपद्रव्यैकविंशतिः ।  
धूपद्रव्यगणादस्मादेकविंशाद्यथेच्छया ॥०२५।  
द्वे द्वे द्रव्ये समादाय सर्जभागैर् नियोजयेत् ।  
नखपिण्याकमलयैः संयोज्य मधुना तथा ॥०२६।  
धूपयोगा भवन्तीह यथावत् स्वेच्छया कृताः ।  
त्वचन्नाडीं फलन्तैलं कुङ्कुमं ग्रन्थि प्रवर्तकं[^३]   ॥०२७।  
शैलेयन्तगरं क्रान्तां चोलङ्कर्पूरमेव च[^४] ।  
मांसीं सुराञ्च कुष्ठञ्च स्नानद्रव्याणि निर्दिशेत्   ॥०२८।  
एतेभ्यस्तु समादाय द्रव्यत्रयमथेच्छया ।  
मृगदर्पयुतं स्नानं कार्यं कन्दर्पवर्धनं   ॥०२९।  
त्वङ्मुरानलदैस्तुल्यैर् वालकार्धसमायुतैः ।  
स्नानमुत्पलगन्धि स्यात् सतैलं कुङ्कुमायते ॥०३०।  
जातीपुषसुगन्धि स्यात् तगरार्धेन योजितं ।  
सद्ध्यामकं स्याद्वकुलैस्तुल्यगन्धि मनोहरं ॥०३१।  
    
:न्  
    
[^१]: चन्दनागुरुशैलजमिति ख॥ , छ॥ च  
    
[^२]: देवदारुश्चेति घ॥ , ञ॥ च  
    
[^३]: ग्रन्थिपर्णकमिति ग॥ , घ॥ , ञ॥ च  
    
[^४]: सह सर्जरसेनेत्यादिः चोलं कर्पूरमेव चेत्यन्तः पाठः ट॥  
पुस्तके नास्ति  
:प् ३१५  
    
मञ्जिष्ठातगरं चोलं त्वचं व्यघ्रनखं नक्खं   ।  
गन्धपत्रञ्च विन्यस्य गन्धतैलं भवेच्छुभं ॥०३२।  
तैलं निपीडितं राम तिलैः पुष्पाधिवासितैः   ।  
वासनात् पुष्पसदृशं गन्धेन तु भवेद् ध्रुवं   ॥०३३।  
एलालवङ्गकक्कोलजातीफलनिशाकराः ।  
जातीपत्रिकया सार्धं स्वतन्त्रा मुखवासकाः ॥०३४।  
कर्पूरं कुङ्कुमं कान्ता मृगदर्पं हरेणुकं   ।  
कक्कोलैलालवङ्गञ्च जातौ कोशकमेव च ॥०३५।  
त्वक्पत्रं त्रुटिमुस्तौ च लतां कस्तूरिकं तथा ।  
कण्टकानि लवङ्गस्य फलपत्रे च जातितः ॥०३६।  
कटुकञ्च[^१] फलं राम कार्षिकाण्युपकल्पयेत्   ।  
तच्चूर्णे खदिरं सारं दद्यात्तुर्यं तु वासितं[^२]   ॥०३७।  
सहकाररसेनास्मात् कर्तव्या गुटिकाः शुभाः[^३]   ।  
मुख न्यस्ताः सुगन्धास्ता मुखरोगविनाशनाः   ॥०३८।  
पूगं प्रक्षालितं सम्यक् पञ्चपल्लववारिणा ।  
शक्त्या तु गुटिकाद्रव्यैर् वासितं मुखवासकं ॥०३९।  
कटुकं दन्तकाष्ठञ्च गोमूत्रे वासितं त्र्यहं   ।  
कृतञ्च पूगवद्राम मुखसौगन्धिकारकं ॥०४०।  
त्वक्पथ्ययोः समावंशौ शशिभागार्धसंयुतौ   ।  
नागवल्लीसमो भाति मुखवासो मनोहरः ॥०४१।  
    
:न्  
    
[^१]: कन्दुकञ्चेति ख॥ , छ॥ च  
    
[^२]: दद्यात्तुर्थं तुलोन्मितमिति ट॥ , छ॥ च  
    
[^३]: कक्कोलैलेत्यादिः गुटिकाः शुभा इत्य् अन्तः पाठः घ॥ , ज॥  
पुस्तकद्वये नास्ति  
:प् ३१६  
    
एवं कुर्यात् सदा स्त्रीणां रक्षणं पृथिवीपतिः   ।  
न चासां विश्वसेज्जातु पुत्रमातुर्विशेषतः ॥०४२।  
न स्वपेत् स्त्रीगृहे रात्रौ विश्वासः कृत्रिमो भवेत्  ॥४३॥  
    
\{इत्य् आग्नेये महाओपुराणे स्त्रीरक्षादिकामशास्त्रं नाम त्रयोविंशत्यधिकद्विशततमो ऽध्यायः ॥  }
    