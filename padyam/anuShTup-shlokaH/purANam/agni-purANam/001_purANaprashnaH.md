+++
title = "००१ पुराणप्रश्नः"

+++

\{अथ प्रथमो ऽध्यायः\}

ग्रन्थप्रस्तावना  
श्रियं[^१] सरस्वतीं गौरीं गणेशं स्कन्दमीश्वरम्   ।  
ब्रह्माणं वह्निमिन्द्रादीन् वासुदेवं नमाम्यहम्   ॥००१।  
नैमिषे हरिमीजाना ऋषयः शौनकादयः ।  
तीर्थयात्राप्रसङ्गेन स्वागतं सूतमब्रुवन् ॥००२।  
    
ऋषय ऊचुः  
सूत त्वं पूजितो ऽस्माभिः सारात्सारं वदस्व नः   ।  
येन विज्ञानमात्रेण[^२] सर्वज्ञत्वं प्रजायते ॥००३।  
    
सूत उवाच  
सारात्सारो हि भगवान् विष्णुः सर्गादिकृद्विभुः   ।  
ब्रह्माहमस्मि तं ज्ञात्वा सर्वज्ञत्वं प्रजायते ॥००४।  
द्वे ब्रह्मणी वेदितव्ये शब्दब्रह्म परं च यत्[^३] ।  
द्वे विद्ये वेदितव्ये हि इति चाथर्वणी श्रुतिः ॥००५।  
अहं शुकश् च पैलाद्या गत्वा वदरिकाश्रमम् ।  
व्यासं नत्वा पृष्टवन्तः सो ऽस्मान् सारमथाब्रवीत्   ॥००६।  
    
व्यास उवाच  
शुकाद्यैः शृणु सूत त्वं वशिष्ठो मां यथाब्रवीत्[^५]   ।  
ब्रह्मसारं हि पृच्छन्तं मुनिभिश् च परात्परम् ॥००७।  
    
:न्  
    
[^१]: लक्ष्मीमिति घ, चिह्नितपुस्तकपाठः  
    
[^२]: विज्ञातमात्रेण इति घ, चिह्नितपुस्तकपाठः  
    
[^३]: अपरञ्च परञ्च यदिति ख, चिह्नितपुस्तकपाठः  
    
[^४]: यदब्रवीदिति ख, घ, चिह्नितपुस्तकद्वयपाठः  
:प् १  
    
वसिष्ठ उवाच  
द्वैविध्यं ब्रह्म[^१] वक्ष्यामि शृणु व्यासाखिलानुगम्[^२]   ।  
यथाग्निर्मां पुरा प्राह मुनिभिर्दैवतैः सह ॥००८।  
पुराणं परमाग्नेयं ब्रह्मविद्याक्षरं परम्   ।  
ऋग्वेदाद्यपरं ब्रह्म सर्वदेवसुखावहम्[^३] ॥००९।  
अग्निनोक्तं पुराणम् यद् आग्नेयं ब्रह्मसम्मितम्[^४] ।  
भुक्तिमुक्तिप्रदं दिव्यं[^५] पठतां शृण्वतां नृणाम्   ॥०१०।  
कालाग्निरूपिणम् विष्णुं ज्योतिर्ब्रह्म परात्परम् ।  
मुनिभिः पृष्टवान् देवं पूजितं ज्ञानकर्मभिः   ॥०११।  
    
वसिष्ठ उवाच  
संसारसागरोत्तार- नावं ब्रह्मेश्वरं वद ।  
विद्यासारं यद्विदित्वा[^६] सर्वज्ञो जायते नरः ॥०१२।  
    
अग्निर् उवाच  
विष्णुः कालाग्निरुद्रो ऽहं[^७] विद्यासारं वदामि ते   ।  
विद्यासारं पुराणं[^८] यत् सर्वं सर्वस्य कारणं   ॥०१३।  
सर्गस्य प्रतिसर्गस्य वंशमन्वन्तरस्य च ।  
वंशानुचरितादेश् च, मत्स्यकूर्मादिरूपधृक् ॥०१४।  
द्वे विद्ये भगवान् विष्णुः परा चैवापरा च ह ।  
ऋग्यजुःसामाथर्वाख्या वेदाङ्गानि च षड् द्विज[^९]   ॥०१५।  
    
:न्  
    
[^१]: द्वे विद्ये ब्रह्म इति घ, चिह्नितपुस्तकपाठः  
    
[^२]: अखिलात्मगमिति ख, चिह्नितपुस्तकपाठः  
    
[^३]: सर्ववेदमुखम् परमिति ख, चिह्नितपुस्तकपाठः  
    
[^४]: वेदसम्मितमिति ख, घ, चिह्नितपुस्तकद्वयपाठः  
    
[^५]: पुण्यमिति ख, चिह्नितपुस्तकपाठः  
    
[^६]: यद् गदित्वा इति ग, चिह्नितपुस्तकपाठः  
    
[^७]: ज्ञानसन्दीपनादेव इति ग, चिह्नितपुस्तकपाठः  
    
[^८]: ब्रह्माग्नेयं पुराणमिति ग, घ, चिह्नितपुस्तकद्वयपाठः  
    
[^९]: यद् द्विज इति ख, चिह्नितपुस्तकपाठः  
:प् २  
    
शिक्षा कल्पो व्याकरणं निरुक्तं ज्योतिषाङ्गतिः   ।  
छन्दो ऽभिधानं मीमांसा धर्मशास्त्रं पुराणकम्   ॥०१६।  
न्यायवैद्यकगान्धर्वं धनुर्वेदो ऽर्थशास्त्रकम् ।  
अपरेयं परा विद्या यया ब्रह्माभिगम्यते[^१] ॥०१७।  
यत्तददृश्यमग्राह्यम् अगोत्रचरणम् ध्रुवम्[^२] ।  
विष्णुनोक्तं यथा मह्यं देवेभ्यो ब्रह्मणा पुरा   ।०१८।  
तथा ते कथयिष्यामि हेतुं मत्स्यादिरूपिणम् ॥०१८एफ़्।  
    
\{इत्य् आदिमहापुराणे आग्नेये प्रश्नो नाम प्रथमोध्यायः ॥  \}
    