+++
title = "३३८ शृङ्गारादिरसनिरूपणं"

+++

\{अथाष्टत्रिंशदधिकत्रिशततमो ऽध्यायः\}

शृङ्गारादिरसनिरूपणम्  
    
अग्निर् उवाच  
अक्षरं परमं ब्रह्म सनातनमजं विभुं ।  
वेदान्तेषु वदन्त्येकं चैतन्यं ज्योतिरीश्वरम् ॥००१।  
आनन्दः सहजस्तस्य व्यज्यते स कदाचन ।  
व्यक्तिः सा तस्य चैतन्यचमत्काररसाह्वया ॥००२।  
:प् २०५  
    
आद्यस्तस्य विकारो यः सो ऽहङ्कार इति स्मृतः ।  
ततो ऽभिमानस्तत्रेदं समाप्तं भुवनत्रयं ॥००३।  
अभिमानाद्रतिः सा च परिपोषमुपेयुषी ।  
व्यभिचार्यादिसामान्यात् शृङ्गार इति गीयते ॥००४।  
तद्भेदाः काममितरे हास्याद्या अप्यनेकशः ।  
स्वस्वस्थादिविशेषोत्थपरिघोषस्वलक्षणाः ॥००५।  
सत्त्वादिगुणसन्तानाज्जायन्ते परमात्मनः ।  
रागाद्भवति शृङ्गारो रौद्रस्तैक्ष्णात् प्रजायते   ॥००६।  
वीरो ऽवष्टम्भजः सङ्कोचभूर्वीभत्स इष्यते   ।  
शृङ्गाराज्ज्यायते हासो रौद्रात्तु करुणो रसः   ॥००७।  
वीराच्चाद्भुतनिष्पत्तिः स्याद्वीभत्साद्भयानकः   ।  
शृङ्गारहास्यकरुणा रौद्रवीरभयानकाः   ॥००८।  
वीभत्साद्भुतशान्ताख्याः स्वभावाच्चतुरो रसाः   ।  
लक्ष्मीरिव विना त्यागान्न वाणी भाति नीरसा ॥००९।  
अपारे काव्यसंसारे कविरेव प्रजापतिः ।  
यथा वै रोचते विश्वं तथेदं परिवर्तते ॥०१०।  
शृङ्गारी चेत् कविः काव्ये जातं रसमयं जगत्   ।  
स चेत् कविर्वीतरागो नीरसं व्यक्तमेव तत् ॥०११।  
न भावहीनो ऽस्ति रसो न भावो रसवर्जितः ।  
भावयन्ति रसानेभिर्भाव्यन्ते च रसा इति ॥०१२।  
स्थायिनो ऽष्टौ रतिमुखाः स्तम्भाद्या व्यभिचारिणः   ।  
मनो ऽनुकूले ऽनुभवः सुखस्य रतिरिष्यते ॥०१३।  
हर्षादिभिश् च मनसो विकाशो हास उच्यते ।  
:प् २०६  
    
चित्रादिदर्शनाच्चेतोवैक्लव्यं ब्रुवते भयम् ॥०१४।  
जुगुप्सा च पदार्थानां निन्दा दौर्भाग्यवाहिनां   ।  
विस्मयो ऽतिशयेनार्थदर्शनाच्चित्तविस्तृतिः ॥०१५।  
अष्टौ स्तम्भादयः सत्त्वाद्रजसस्तमसः परम् ।  
स्तम्भश्चेष्टाप्रतीघातो भयरागाद्युपाहितः[^१]   ॥०१६।  
श्रमरागाद्युपेतान्तःक्षोभजन्म वपुर्जलं ।  
स्वेदो हर्षादिभिर्देहोच्छासो ऽन्तःपुलकोद्गमः ॥०१७।  
हर्षादिजन्मवाक्सङ्गः स्वरभेदो भयादिभिः   ।  
मनोवैक्लव्यमिच्छन्ति शोकमिष्टक्षयादिभिः ॥०१८।  
क्रोधस्तैक्ष्णप्रबोधश् च प्रतिकूलानुकारिणि ।  
पुरुषार्थसमाप्त्यार्थो यः स उत्साह उच्यते ॥०१९।  
चित्तक्षोभभवोत्तम्भो वेपथुः परिकीर्तितः ।  
वैवर्ण्यञ्च विषादादिजन्मा कान्तिविपर्ययः ॥०२०।  
दुःखानन्दादिजन्नेत्रजलमश्रु च विश्रुतम् ।  
इन्द्रयाणामस्तमयः प्रलयो लङ्घनादिभिः ॥०२१।  
वैराग्यादिर्मनःखेदो निर्वेद इति कथ्यते ।  
मनःपीडादिजन्मा च सादो ग्लानिः शरीरगा   ॥०२२।  
शङ्कानिष्टागमोत्प्रेक्षा स्यादसूया च मत्सरः   ।  
मदिराद्युपयोगोत्थं मनःसम्मोहनं मदः   ॥०२३।  
क्रियातिशयजन्मान्तःशरीरोत्थक्लमः श्रमः   ।  
शृङ्गारादिक्रियाद्वेषश्चित्तस्यालस्यमुच्यते ॥०२४।  
    
:न्  
    
[^१]: भयरागाद्युपस्थित इति ख॥  
:प् २०७  
    
दैन्यं सत्त्वादपभ्रंशश्चिन्तार्थपरिभावनं   ।  
इतिकर्तव्यतोपायाद्रशनं मोह उच्यते ॥०२५।  
स्मृतिः स्यादनुभूतस्य वस्तुनः प्रतिविम्बनं ।  
मतिरर्थपरिच्छेदस्तत्त्वज्ञानोपनायितः ॥०२६।  
व्रीडानुरागादिभवः सङ्कोचः कोपि चेतसः ।  
भवेच्चपलातास्थैर्यं हर्षश्चित्तप्रसन्नता ॥०२७।  
आवेशश् च प्रतीकारः शयो वैधुर्यमात्मनः   ।  
कर्तव्ये प्रतिभाभ्रंशो जडतेत्यभिधीयते ॥०२८।  
इष्टप्राप्तेरूपचितः सम्पदाभ्युदयो धृतिः   ।  
गर्वाः परेष्ववज्ञानमात्मन्युत्कर्षभावना   ॥०२९।  
भवेद्विषादो दैवादेर्विघातो ऽभीष्टवस्तुनि ।  
औत्सुक्यमीप्सिताप्राप्तेर्वाञ्छया तरला स्थितिः ॥०३०।  
चित्तेन्द्रियाणां स्तैमित्यमपस्मारो ऽचला स्थितिः ।  
युद्धे बाधादिभीस्त्रासो वीप्सा चित्तचमत्कृतिः ॥०३१।  
क्रोधस्याप्रशमो ऽमर्षः प्रबोधश्चेतनोदयः   ।  
अवहित्थं भवेद्गुप्तिरिङ्गिताकारगोचरा ॥०३२।  
रोषतो गुरुवाग्दण्डपारुष्यं विदुरुग्रतां ।  
ऊहो वितर्कःस्याद्व्याधिर्मनोवपुरवग्रहः ॥०३३।  
अनिबद्धप्रलापादिरुन्मादो मदनादिभिः ।  
तत्त्वज्ञानादिना चेतःकषायो परमः शमः   ॥०३४।  
कविभिर्योजनीया वै भावाः काव्यादिके रसाः ।  
विभाव्यते हि रत्यादिर्यत्र येन विभाव्यते ॥०३५।  
विभावो नाम सद्वेधालम्बनोद्दीपनात्मकः ।  
:प् २०८  
    
रत्यादिभाववर्गो ऽयं यमाजीव्योपजायते ॥०३६।  
आलम्बनविभावो ऽसौ नायकादिभवस् तथा ।  
धीरोदात्तो धीरोद्धतः स्याद्धीरललितस् तथा ॥०३७।  
धीरप्रशान्त इत्य् एवं चतुर्धा नायकः स्मृतः   ।  
अनुकूलो दक्षिणश् च शठो धृष्टः प्रवर्तितः   ॥०३८।  
पीठमर्दो विटश् चैव विदूषक इति त्रयः ।  
शृङ्गारे नर्मसचिवा नायकस्यानुनायकाः ॥०३९।  
पीठमर्दः सम्बलकः श्रीमांस्तद्वेशजो विटः   ।  
विदूषको वैहसिकस्त्वष्टनायकनायिकाः ॥०४०।  
स्वकीया परकीया च पुनर्भूरिति कौशिकाः ।  
सामान्या न पुनर्भूरिरित्याद्या बहुभेदतः ॥०४१।  
उद्दिपनविभावास्ते संस्कारैर् विविधैः स्थितैः ।  
आलम्बनविभावेषु भावानुद्वीपयन्ति ये ॥०४२।  
चतुःषष्टिकला द्वेधा कर्माद्यैर् गीतिकादिभिः   ।  
कुहकं स्मृतिरप्येषां प्रायो हासोपहारकः   ॥०४३।  
आलम्बनविभावस्य भावैर् उद्बुद्धसंस्कृतैः ।  
मनोवाग्बुद्धिवपुषां स्मृतीछाद्वेषयत्नतः   ॥०४४।  
आरम्भ एव विदुषामनुभाव इति स्मृतः ।  
स चानुभूयते चात्र भवत्युत निरुच्यते ॥०४५।  
मनोव्यापारभूयिष्ठो मन आरम्भ उच्यते ।  
द्विविधः पौरुषस्त्रैण ईदृशो ऽपि प्रसिध्यति ॥०४६।  
शोभा विलासो माधुर्यं स्थैर्यं गाम्भीर्यमेव च   ।  
ललितञ्च तथौदार्यन्तेजो ऽष्टाविति पौरुषाः ॥०४७।  
:प् २०९  
    
नीचनिन्दोत्तमस्पर्धा शौर्यं दाक्षादिकारणं   ।  
मनोधर्मे भवेच्छोभा शोभते भवनं यथा ॥०४८।  
भावो हावश् च हेला च शोभा कान्तिस्तथैव च ।  
दीप्तिर्माधुर्यशौर्ये च प्रागल्भ्यं स्यादुदारता   ॥०४९।  
स्थैर्यं गम्भीरता स्त्रीणां विभावा द्वादशेरिताः   ।  
भावो विलासो हावःस्याद्भावः किञ्चिच्च हर्षजः   ॥०५०।  
वाचो युक्तिर्भवेद्वागारम्भो द्वादश एव सः ।  
तत्राभाषणमालापः प्रलापो वचनं वहु[^१]   ॥०५१।  
विलापो दुःखवचनमनुलापो ऽसकृद्वचः ।  
संलाप उक्तप्रत्युक्तमपलापो ऽन्यथावचः ॥०५२।  
वार्ताप्रयाणं सन्देशो निर्देशः प्रतिपादनम् ।  
तत्त्वदेशो ऽतिदेशो ऽयमपदेशो ऽन्यवर्णनम् ॥०५३।  
उपदेशश् च शिक्षावाक् व्याजोक्तिर्व्यपदेशकः ।  
बोधाय एष व्यापारःसुबुद्ध्यारम्भ इष्यते ।०५४।  
तस्य भेदास्त्रयस्ते च रीतिवृत्तिप्रवृत्तयः ॥०५४एफ़्।  
    
\{इत्य् आग्नेये महापुराणे अलङ्कारे शृङ्गारादिरसनिरूपणं नामाष्टत्रिंशदधिकत्रिशततमो ऽध्यायः ॥  }
    
:न्  
    
[^१]: मुहुरिति ख॥  
:प् २१०  
    