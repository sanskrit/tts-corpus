+++
title = "०१८"

+++

\{अथ अष्टादशो ऽध्यायः\}

स्वायम्भुववंशवर्णनम्  
    
अग्निर् उवाच  
प्रियव्रतोत्तानपादौ मनोः स्वायम्भुवात् सुतौ ।  
अजीजनत्स तां कन्यां शतरूपां तपोन्विताम्[^३]   ॥००१।  
    
:न्  
    
[^१]: भूतमुच्चावचं ह्य् अजादिति ख, घ, चिह्नितपुस्तकद्वयपाठः  
सान्ध्यांस्तैर् अयजन् देवान् भूतमुच्चावचं प्रजा इति ङ,  
चिह्नितपुस्तकपाठः  
    
[^२]: निश्चितमिति ख,चिह्नितपुस्तकपाठः  
    
[^३]: अजीजनत् सुतां कन्यां सद्रूपाञ्च तपोन्वितामिति ग,  
चिह्नितपुस्तकपाठः । अजीजनत् सुतां कन्यां शतरूपां  
तपोन्वितामिति ङ,चिह्नितपुस्तकपाठः  
:प् ४२  
    
काम्यां[^१] कर्दमभार्यातः सम्राट् कुक्षिर्विराट् प्रभुः   ।  
सुरुच्यामुत्तमो जज्ञे पुत्र उत्तानपादतः ॥००२।  
सुनीत्यान्तु ध्रुवः पुत्रस्तपस्तेपे स कीर्तये ।  
ध्रुवो वर्षसहस्राणि त्रीणि दिव्यानि हे मुने ॥००३।  
तस्मै प्रीतो हरिः प्रादान्मुन्यग्रे स्थानकं स्थिरम्[^२]   ।  
श्लोकं पपाठ ह्य् उशना वृद्धिं दृष्ट्वा स तस्य च   ॥००४।  
अहो ऽस्य तपसो वीर्यमहो श्रुतमहोद्भुतम् ।  
यमद्य[^३] पुरतः कृत्वा ध्रुवं सप्तर्षयः स्थिताः   ॥००५।  
तस्मात् शिष्टिञ्च[^४] भव्यञ्च ध्रुवाच्छम्भुर्व्यजायत   ।  
शिष्टेराधत्त[^५] सुछाया पञ्च पुत्रानकल्मषान्   ॥००६।  
रिपुं रिपुञ्जयं रिप्रं वृकलं वृकतेजसम् ।  
रिपोराधत्त बृहती चाक्षुषं सर्वतेजसम् ॥००७।  
अजीजनत् पुष्करिण्यां वीरिण्यां चाक्षुषो मनुम्   ।  
मनोरजायन्त दश नड्वलायां सुतोत्तमाः ॥००८।  
ऊरुः[^६] पुरुः शतद्युम्नस्तपस्वी सत्यवाक्कविः   ।  
अग्निष्टुरतिरात्रश् च सुद्युम्नश्चाभिमन्युकः ॥००९।  
ऊरोरजनयत् पुत्रान् षडग्नेयी महाप्रभान् ।  
अङ्गं सुमनसं स्वातिं क्रतुमङ्गिरसङ्गयम् ॥०१०।  
अङ्गात् सुनीथापत्यं वै वेणमेकं व्यजायत ।  
    
:न्  
    
[^१]: काम्या इति ग, ङ, चिह्नितपुस्तकद्वयपाठः  
    
[^२]: स्थानमुत्तममिति ङ, चिह्नितपुस्तकपाठः  
    
[^३]: यदत्र इति ङ, चिह्नितपुस्तकपाठः  
    
[^४]: तस्मात् श्लिष्टिञ्च इति ग, घ, चिह्नितपुस्तकद्वयपाठः  
    
[^५]: श्लिष्टेआराधत्त इति ख, घ, चिह्नितपुस्तकद्वयपाठः  
    
[^६]: उरूरिति ख,ग, ङ, चिह्नितपुस्तकत्रयपाठः  
:प् ४३  
    
अरक्षकः पापरतः स हतो मुनिभिः कुशैः   ॥०११।  
प्रजार्थमृषयोथास्य ममन्थुर्दक्षिणं करं   ।  
वेणस्य मथितो पाणौ सम्बभूव पृथुर् नृपः   ॥०१२।  
तं दृष्ट्वा मुनयः प्राहुरेष वै मुदिताः प्रजाः   ।  
करिष्यति महातेजा यशश् च प्राप्स्यते महत् ॥०१३।  
स धन्वी कवची जातस्तेजसा निर्दहन्निव ।  
पृथुर्वैण्यः प्रजाः सर्वा ररक्ष क्षेत्रपूर्वजः   ॥०१४।  
राजसूयाभिषिक्तानामाद्यः[^१] स पृथिवीपतिः   ।  
तस्माच्चैव समुत्पन्नौ निपुणौ सूतमागधौ ॥०१५।  
तत्स्तोत्रञ्चक्रतुर्वीरौ राजाभूज्जनरञ्जनात् ।  
दुग्धा गौस्तेन शस्यार्थं प्रजानां जीवनाय च   ॥०१६।  
सह देवैर् मुनिगणैर् गन्धर्वैः साप्सरोगणैः ।  
पितृभिर्दानवैः सर्पैर् वीरुद्भिः पर्वतैर् जनैः   ॥०१७।  
तेषु तेषु च पात्रेषु दुह्यमाना वसुन्धरा ।  
प्रादाद्यथेप्सितं क्षीरन्तेन प्राणानधारयत् ॥०१८।  
पृथोः पुत्रौ तु धर्मज्ञौ जज्ञाते ऽन्तर्द्विपालिनौ ।  
शिखण्डी हविर्धानमन्तर्धानात् व्यजायत ॥०१९।  
हविर्धानात् षडाग्नेयी धीषणाजनयत् सुतान्   ।  
प्राचीनवर्हिषं शुक्रं[^२] गयं कृष्णं व्रजाजिनौ   ॥०२०।  
प्राचीनाग्राः कुशास्तस्य पृथिव्यां यजतो यतः   ।  
प्राचीनवर्हिर्भगवान् महानासीत्प्रजापतिः ॥०२१।  
सवर्णाधत्त[^३] सामुद्री दश प्राचीनवर्हिषः   ।  
    
:न्  
    
[^१]: राजसूयाभिव्यक्तानामाद्य इति ख,चिह्नितपुस्तकपाठः  
    
[^२]: शुभ्रमिति ग,चिह्नितपुस्तकपाठः  
    
[^३]: सुवर्णाधत्त इति ग, चिह्नितपुस्तकपाठः  
:प् ४४  
    
सर्वे प्रचेतसो नाम धनुर्वेदस्य पारगाः ॥०२२।  
अपृथग्धर्मचरणास् ते तप्यन्त महत्तपः ।  
दशवर्षसहस्राणि समुद्रसलिलेशयाः ॥०२३।  
प्रजापतित्वं सम्प्राप्य तुष्टा विष्णोश् च निर्गताः   ।  
भूः खं व्याप्तं हि तरुभिस्तांस्तरूनदहंश् च ते   ॥०२४।  
मुखजाग्निमरुद्भ्यां च दृष्ट्वा चाथ द्रुमक्षयम्   ।  
उपगम्याब्रवीदेतान् राजा सोमः प्रजापतीन् ॥०२५।  
कोपं यच्छत दास्यन्ति कन्यां वो मारिषां वराम्   ।  
तपस्विनो मुनेः कण्डोः[^२] प्रम्लोचायां ममैव च   ॥०२६।  
भविष्यं जानता सृष्टा भार्या वो ऽस्तु कुलङ्करी   ।  
अस्यामुत्पत्स्यते दक्षः प्रजाः संवर्धयिष्यति   ॥०२७।  
प्रचेतसस्तां जगृहुर्दक्षोस्याञ्च ततो ऽभवत् ।  
अचरांश् च चरांश् चैव द्विपदोथ चतुष्पदः ॥०२८।  
स सृष्ट्वा मनसा[^२] दक्षः पश्चादसृजत स्त्रियः   ।  
ददौ स दश धर्माय कश्यपाय त्रयोदश ॥०२९।  
सप्ताविंशति सोमाय चतस्त्रो ऽरिष्टनेमिने ।  
द्वे चैव बहुपुत्राय द्वे चैवाङ्गिरसे अदात्[^३] ॥०३०।  
तासु देवाश् च नागाद्या मैथुनान्मनसा पुरा ।  
धर्मसर्गम्प्रवक्ष्यामि दशपत्नीषु धर्मतः   ॥०३१।  
विश्वेदेवास्तु विश्वायाः साध्यान् साध्या व्यजायत   ।  
मरुत्त्वया मरुत्त्वन्तो वसोस्तु वसवो ऽभवन् ॥०३२।  
भानोस्तु भानवः पुत्रा मुहूर्तास्तु मुहूर्तजाः   ।  
    
:न्  
    
[^१]: कण्ठोरिति ग, चिह्नितपुस्तकपाठः कर्णोरिति  
ङ,चिह्नितपुस्तकपाठः  
    
[^२]: स दृष्ट्वा मनसा इति ख, ग, चिह्नितपुस्तकपाठः  
    
[^३]: द्वे चैव भाण्डवे तत इति ग, चिह्नितपुस्तकपाठः  
:प् ४५  
    
सम्बाया[^१] धर्मतो घोषो नागवीथी[^२] च यामिजा   ॥०३३।  
पृथिवीविषयं सर्वमरुन्धत्यां व्यजायत ।  
सङ्कल्पायास्तु सङ्कल्पा इन्दोर् नक्षत्रतः सुताः   ॥०३४।  
आपो ध्रुवञ्च सोमञ्च धरश् चैवानिलोनलः[^३] ।  
प्रत्यूषश् च प्रभावश् च वसवोष्टौ च नामतः   ॥०३५।  
आपस्य पुत्रो वैतण्ड्यः श्रमः शान्तो मुनिस् तथा   ।  
ध्रुवस्य कालो लोकान्तो वर्चाः सोमस्य वै सुतः ॥०३६।  
धरस्य पुत्रो द्रविणो[^४] हुतहव्यवहस् तथा ।  
मनोहरायाः शिशिरः प्राणोथ रमणस् तथा[^५]   ॥०३७।  
पुरोजवोनिलस्यासीदविज्ञातो ऽनलस्य च ।  
अग्निपुत्रः कुमारश् च शरस्तम्बे व्यजायत ॥०३८।  
तस्य शाखो विशाखश् च नैगमेयश् च पृष्टजः   ।  
कृत्तिकातः कार्त्तिकेयो यतिः सनत्कुमारकः[^६] ॥०३९।  
प्रत्यूषाद्देवलो जज्ञे विश्वकर्मा प्रभावतः ।  
कर्ता शिल्पसहस्राणां त्रिदशानाञ्च वर्धकिः   ॥०४०।  
मनुष्याश्चोप्जीवन्ति शिल्पं वै भूषणादिकं   ।  
सुरभी[^७] कश्यपाद्रुद्रानेकादश विजज्ञुषी ॥०४१।  
महादेवप्रसादेन तपसा भाविता सती ।  
    
:न्  
    
[^१]: लम्बाया इति ग,चिह्नितपुस्तकपाठः  
    
[^२]: नगवीथी इति ख, चिह्नितपुस्तकपाठः  
    
[^३]: धर्मश् चैवानिलोनल इति ख, ग, चिह्नितपुस्तकपाठः  
    
[^४]: धरिष इति ग, चिह्नितपुस्तकपाठः  
    
[^५]: मरणस्तथेति ग, चिह्नितपुस्तकपाठः  
    
[^६]: जातः सनत्कुमारत इति ग, चिह्नितपुस्तकपाठः  
    
[^७]: युवती इति ग, चिह्नितपुस्तकपाठः  
:प् ४६  
    
अजैकपादहिर्ब्रघ्नस्त्वष्टा रुद्राश् च सत्तम[^१] ॥०४२।  
त्वष्टुश् चैवात्मजः श्रीमान्विश्वरूपो महायशाः   ।  
हरश् च बहुरूपश् च त्र्यम्बकश्चापराजितः ॥०४३।  
वृषाकपिश् च शम्भुश् च कपर्दी रैवतस् तथा ।  
मृगव्याधस्य सर्पश् च कपाली दश चैककः ।०४४।  
रुद्राणां च शतं लक्षं यैर् व्याप्तं सचराचरं   ॥०४४एफ़्।

\{इत्य् आदिमाहापुराणे आग्नेये जगत्सर्गवर्णनं नाम अष्टादशो ऽध्यायः  }
    