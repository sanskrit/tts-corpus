---
title: १४९

---
अथ द्वारकामाहात्म्यम् ॥  
सूत उवाच ॥  
श्रीस्तुतस्वामिमाहात्म्यं श्रुत्वा धर्मपरायणा ॥  
परितुष्टमना देवी वाक्यमेतदुवाच ह॥१ ॥  
धरण्युवाच॥  
एतच्छ्रुत्वा तु माहात्म्यं देव देववर प्रभो ॥  
मम चित्तस्य परमा जाता शान्तिरनुत्तमा ॥२॥  
नाराचधारावरणासिधारी सुररिपुवधकारी धरणीधरः ॥  
धृतशङ्खगदाब्जचक्रपाणिः स्वयमिह शास्त्रमुदावहत्प्रधानम्॥३॥  
एवं हि गुणमाहात्म्यं स्तुतस्वामिनि मच्छ्रुतम् ॥  
अस्माच्चेदं परं श्रेष्ठं तन्मे वद कृपानिधे ॥४ ॥  
श्रीवराह उवाच ॥  
एवं भूमे वरं श्रेष्ठे फुल्लपङ्कजमालिनि ॥  
कथयिष्यामि चान्यत्ते गुह्यं पापभयापहम् ॥५ ॥  
द्वापरं युगमासाद्य यादवानां कुलोद्वहः ॥  
शौरीति तत्र विख्यातो भविष्यति पिता मम ॥ ६ ॥  
द्वारकेति च विख्याता पुरी तत्र स्थिताऽभवत् ॥  
या च देवपुरी रम्या विश्वकर्मविनिर्मिता ॥ ७ ॥  
पञ्चयोजनविस्तारा दशयोजनमायता ॥  
वसाम्यत्र वरारोहे शतपञ्चसमास्तथा ॥ ८ ॥  
भारावतरणं कृत्वा देवानां सुमहत्प्रियम् ॥  
पुनरप्यागमिष्यामि स्वर्लोकं प्रति सुन्दरि ॥ ९ ॥  
भविष्यति वरारोहे ईश्वरः सदृशो मम॥  
दुर्वासा इति विख्यातः शपिष्यति कुलं मम ॥ 149.१० ॥  
तस्य शापाभिसन्तापाद्द्वारकावासिनो धरे ॥  
वृष्ण्यन्धकाश्च भोजाश्च गमिष्यन्ति यमक्षयम् ॥ ११ ॥  
चन्द्रपाण्डुरसङ्काशो वनमाली हलायुधः ॥  
हलेनाकृष्य नगरं समुद्रं गमयिष्यति ॥ १२॥  
नारायणवचः श्रुत्वा धर्मकामा वसुन्धरा ॥  
उभौ तौ चरणौ गृह्य पुनः पप्रच्छ माधवी ॥१३॥  
धरण्युवाच ॥  
लोकनाथोऽसि सर्वेषां देव मायाकरण्डक ॥  
शपिष्यति कथं तत्र दुर्वासास्तद्वदस्व मे ॥ १४ ॥  
श्रीवराह उवाच ॥  
तत्र जाम्बवती नाम मम पत्नी भविष्यति ॥  
रूपयौवनसम्पन्ना मम भोगसमन्विता ॥ १५ ॥  
तस्याः पुत्रो महाभागो रूपयौवनदर्पितः ॥  
साम्ब इत्यभिविख्यातो ममैव सततं प्रियः ॥ १६ ॥  
तेनैव क्रीडमानेन कृत्वा गर्भमतथ्यतः ॥  
स पृष्टः परमश्रेष्ठ ऋषिरेषा प्रसोष्यति ॥ १७॥  
पुत्रकामा त्वियं बाला मुने तत्प्रब्रवीहि मे ॥  
साम्बोऽयमिति च ज्ञात्वा स मुनिः कोपमूर्च्छितः ॥ १८ ॥  
उवाच तर्हि ते गर्भान्मुसलं कुलनाशनम् ॥  
येन वृष्ण्यन्धकाः सर्वे गमिष्यन्ति यमक्षयम् ॥ १९ ॥  
श्रुत्वा दुर्वाससः शापं ते च सर्वे कुमारकाः ॥  
शापेन सन्तप्तधियो मामूचुर्भयसंयुताः ॥149.२० ॥  
ततस्तानागतान्दृष्ट्वा कुमारान् पृष्टवानहम् ॥  
ते च मामब्रुवन्सर्वे यथावृत्तं समुत्सुकाः ॥ २१ ॥  
तच्च तेषां वचः श्रुत्वा प्रोक्तवानस्मि तच्छृणु ॥  
भविष्यति न सन्देहो दुर्वासा यदुवाच ह ॥२२॥  
एवं ते कथितं भूमे वृष्ण्यादेः शापकारणम् ॥  
तत्र स्थानानि मे भूमे कथ्यमानानि मे शृणु ॥ २३ ॥  
द्वारकायां महाभागे वैष्णवानां सुखावहे ॥  
अस्ति पञ्चसरो नाम गुह्यं क्षेत्रं परं मम ॥ २४ ॥  
समुद्रतीरमुत्सृज्य मम कर्मसुखावहम् ॥  
तत्र स्नानं तु कुर्वीत षष्ठकालोषितो नरः ॥ २५ ॥  
मोदते नाकपृष्ठे तु अप्सरोगणसङ्कुले ॥  
अथात्र मुञ्चते प्राणान्क्षेत्रे पञ्चसरे मम ॥२६॥  
देवलोकं समुत्सृज्य मम लोके महीयते ॥  
प्लक्षो वै तत्र सुश्रोणि शतशाखो महाद्रुमः ॥ २७ ॥  
सुफलैः शोभनैः कुम्भाकृतिभिर्बहुभिः फलैः ॥  
बहवस्तत्र गच्छन्ति लाभलौल्येन मानवाः॥२८॥  
फलं न लभते कश्चिन्मुक्त्वा भागवतं नरम् ॥  
लभन्ते ये फलं तत्र मुक्ताः पापेन कर्मणा ॥ २९ ॥  
ते लभन्ते परां सिद्धिं मम कर्मणि संस्थिताः ॥  
प्रभासमिति विख्यातं तस्मिंस्तीर्थे परे मम ॥ 149.३० ॥  
मनुजा यं न पश्यन्ति रागलोभसमन्विताः ॥  
तत्र स्नानं प्रकुर्वीत पञ्चभक्तोषितो नरः ॥ ३१ ॥  
मोदते सप्तद्वीपेषु गुह्यानि च स गच्छति ॥  
अथ चेन्मुञ्चते प्राणान्प्रभाते गतकिल्बिषः ॥३२ ॥  
सर्वसङ्गं परित्यज्य मम लोकं स गच्छति ॥  
तत्राश्चर्यं महाभागे कथ्यमानं मया शृणु ॥३३॥  
प्रभासे यत्र शृण्वन्ति सागरे न म (ग) रं प्रति ॥  
मकरास्तत्र दृश्यन्ते भ्रममाणा इतस्ततः ॥३४॥ ॥  
न किञ्चिदपराध्यन्ति स्नायमाना जले ततः ॥  
अथात्र प्रक्षिपेत्पिण्डान्प्रसन्ने सलिले नरः ॥ ३५ ॥  
असम्प्राप्ते च गृह्णन्ति एवमेतन्न संशयः ॥  
पापकर्मरतस्यापि न गृह्णन्ति जलं प्रति ॥३६॥  
धर्मात्मनां च गृह्णन्ति पिण्डमेव न संशयः ॥  
पञ्चपिण्डमिति ख्यातं तस्मिन्गुह्यं परं मम ॥३७॥  
अगाधस्याप्यपारस्य क्रोशविस्तार एव च ॥  
तत्राभिषकं कुर्वीत पञ्चकालोषितो नरः ॥ ३८ ॥  
मोदते शक्रलोके स एवमेतन्न संशयः ॥  
अथात्र मुञ्चते प्राणान्पञ्चकुण्डे यशस्विनि ॥३९॥  
शक्रलोकं परित्यज्य मम लोकं स गच्छति ॥  
तत्राश्चर्यं महाभागे कथ्यमानं मया शृणु ॥149.४० ॥  
न पश्येत्पापकर्मा वै शुभकर्मैव पश्यति ॥  
चतुर्विंशतिद्वादश्यां मध्याह्ने च दिवाकरे ॥४१ ॥  
रौप्यं सुवर्णकं पद्मं दृश्यते नात्र संशयः ॥  
क्षेत्रं सङ्गमनं नाम तस्मिंस्तीर्थे परं मम ॥४२॥  
चतुर्धाराः पतन्त्यत्र मणिपूरगिरिं श्रिताः ॥  
तत्राभिषेकं कुर्वीत चतुर्भक्तोषितो नरः ॥४३॥  
वैखानसेषु लोकेषु मोदते नाऽत्र संशयः ॥  
अथात्र मुञ्चते प्राणान्मम् भक्तिपरायणः ॥ ४४ ॥  
त्यक्त्वा वैखानसाँल्लोकान्मम लोकं स गच्छति ॥  
तत्रापि परमाश्चर्यं कथ्यमानं शृणुष्व मे ॥ ४५॥  
दृश्यन्ते यानि कुण्डेषु मणिपूरगिरौ तथा ॥  
प्रक्षीयमाणे पापे तु नयते तज्जलं भुवि ॥४६॥  
स्नायमानेषु पापेषु न पतेत्तद्यथा पुरा ॥  
हंसकुण्डेति विख्यातं तस्मिन्क्षेत्रे परे मम ॥४७॥  
धारा चैका पतत्यत्र मणिपूरगिरौ श्रिता ॥  
तत्राभिषेकं कुर्वीत षष्ठकालोषितो नरः ॥ ४८ ॥  
मुक्तसङ्गो महाभागे मोदते वरुणालये ॥  
अथाऽत्र मुञ्चते प्राणान् हंसकुण्डे वरानने ॥४९॥  
वारुणं लोकमुत्सृज्य मम लोके महीयते ॥  
तत्राश्चर्यं प्रवक्ष्यामि हंसकुण्डे यशस्विनि ॥ 149.५० ॥  
शुद्धाः पश्यन्ति मनुजाः पापकर्मा न पश्यति ॥  
चतुर्विंशतिद्वादश्यां मध्याह्ने च दिवाकरे ॥५१॥  
हंसाश्चैवात्र दृश्यन्ते चन्द्रकुन्दसमप्रभाः ॥  
हंसान्पश्यति यस्तत्र भ्रममाणानितस्ततः ॥५२॥  
लभन्ते ते परां सिद्धिं धरे नास्त्यत्र संशयः ॥  
कदम्बमिति विख्यातं तस्मिन्क्षेत्रे परं मम ॥५३॥  
वृष्णयो यत्र वै शुद्धाः सम्प्राप्ताश्च ममालयम् ॥  
तत्राभिषेकं कुर्वीत चतुःकालोषितो नरः ॥ ५६ ॥  
मोदते ऋषिलोकेषु पुण्यात्मा वै न संशयः ॥  
अथात्र मुञ्चते प्राणान्कृत्वा कर्म सुदुष्करम् ॥ ५५ ॥  
ऋषिलोकं परित्यज्य मम लोकं प्रपद्यते ॥  
तत्राश्चर्यं महाभागे कथ्यमानं शृणुष्व मे ॥ ५६ ॥  
कदम्बात्पतते धारा तत्र पूर्वविनिःसृता ॥  
स कदम्बो महाभागे माघमासस्य द्वादशी ॥ ५७ ॥  
पुष्पाणि वै प्रकटयत्युदयस्थे दिवाकरे ॥  
ये वा लभन्ते तत्पुष्पं मम मार्गानुसारिणः ॥ ५८ ॥  
ते लभन्ते परां सिद्धिमेवमेतन्न संशयः ॥  
चक्रतीर्थमिति ख्यातं तस्मिन्क्षेत्रे परं मम ॥ ५९ ॥  
पञ्च धाराः पतन्त्यत्र मणिपूरसमाश्रिताः ॥  
तत्राभिषेकं कुर्वीत पञ्चकालोषितो नरः ॥ 149.६० ॥  
दशवर्षसहस्राणि स्वर्गलोके स मोदते ॥  
अथात्र मुञ्चते प्राणाँल्लोभमोहविवर्जितः ॥ ६१ ॥  
सर्वान्स्वर्गान्समुत्सृज्य मम लोकं स गच्छति॥  
तत्राश्चर्यं प्रवक्ष्यामि कथ्यमानं शृणुष्व मे ॥ ६२ ॥  
अन्यथैतन्न पश्यन्ति मम कर्मपरायणाः ॥  
चतुर्विंशतिद्वादश्यामर्द्धरात्रे यशस्विनि ॥ ६३ ॥  
श्रूयते तत्र निर्घोषो मनःकर्णसुखावहः ॥  
सुगन्धो वहते वायुर्बहुमाल्यसमन्वितः ॥ ६४ ॥  
दुर्ल्लभः पापिनां चैव सुलभः पुण्यकर्मिणाम्॥  
तस्य चोत्तरपार्श्वेन अशोकश्च महाद्रुमः ॥ ६५॥  
पुष्प्यते सोऽथ तत्रापि सूर्ये चाभ्युदिते सति ॥  
ये तत्र लभते पुष्पं मम मार्गानुसारिणः ॥६६॥  
ते लभन्ते परां सिद्धिं एवं भूमे न संशयः ॥  
अस्ति रैवतकं नाम तस्मिन् क्षेत्रे परं मम ॥६७॥  
सर्वलोकेषु विख्यातं यत्र विक्रीडितं मया ॥  
बहुगुल्मलताकीर्णं बहुपुष्पैश्च शोभितम् ॥६८॥  
बहुवर्णशिलापङ्क्तिर्गुहाश्चापि दिशो दश ॥  
वाप्यश्च कन्दराश्चैव देवानामपि दुर्ल्लभाः ॥ ६९ ॥  
तत्राभिषेकं कुर्वीत षष्ठकालोषितो नरः ॥  
गच्छेत्तु सोमलोकं तु कृतकृत्यो न संशयः ॥149.७०॥  
अथात्र मुञ्चते प्राणान्मम कर्मसु निष्ठितः ॥  
सोमलोकं समुत्सृज्य मम लोकं प्रपद्यते ॥ ७१ ॥  
तत्राश्चर्यं महाभागे कथ्यमानं मया शृणु ॥  
पश्यन्ति मनुजाः सर्वे धर्मकामा न संशयः ॥ ७२ ॥  
पतन्ति सर्ववृक्षाणां पत्राणि सुबहून्यपि ॥  
एकं चापि न दृश्येत प्रसन्नं याति तज्जलम् ॥७३ ॥  
स च पूर्वेण पार्श्वेन शोभते वै महाद्रुमः ॥  
अपरो मम पार्श्वेन देवानामपि दुर्ल्लभः ॥ ७४ ॥  
पञ्चक्रोशसुविस्तारः शोभते वै महाद्रुमः ॥  
पद्मैश्चैवोत्पलैश्छन्नं सुगन्धिकुसुमैः सह ॥७५॥  
बहुमत्स्यजलाकीर्णं सर्वतस्तु फलान्वितम्॥  
शिलातलागुहाच्छन्नं सुगन्धिकुसुमैः सह॥ ७६ ॥  
तत्राभिषेकं कुर्वीत अष्टभक्तोषितो नरः ॥  
मोदते नन्दने दिव्ये अप्सरोभिः समन्विते ॥ ७७ ॥  
अत्राश्चर्यं महाभागे कथ्यमानं मया शृणु ॥  
पश्यन्ति मनुजाः सर्वे धर्मकामा न संशयः ॥ ७८॥  
मध्याह्ने च पुनः पूर्णश्चार्द्धरात्रे समो वहेत्॥  
वर्द्धते क्षीयते चैव यथैव च महोदधिः ॥७९ ॥  
तस्य पश्चिमपार्श्वे तु बिल्वश्चैव महाद्रुमः ॥  
चतुर्विंशतिद्वादश्यां स पुष्यति च निष्कलम् ॥ 149.८० ॥  
पश्येत्तु शुभकर्मा च पापकर्मा न पश्यति ॥  
दृश्यते च महाभागे अस्तमेते दिवाकरे ॥ ८१ ॥  
यस्तत्र लभते पुष्पं मम मार्गानुसारकः ॥  
स लभेत परां सिद्धिमेवं भूमे न संशयः ॥ ८२ ॥  
विष्णुसङ्क्रमणं नाम तस्मिन्क्षेत्रे परे मम ॥  
विद्धोऽस्मि यत्र व्याधेन स्वमूर्त्तिं चास्थितः पुनः ॥ ८३ ॥  
तत्र कुण्डं महाभागे मणिपूरगिरा श्रुतम् ॥  
धारा चैका पतत्यत्र लाभालाभविवर्जितः ॥ ८४ ॥  
सूर्यलोकं समुत्सृज्य मम लोके महीयते ॥  
तत्राश्चर्यं प्रवक्ष्यामि विष्णुं शत्रुगणेश्वरम् ॥ ८५ ॥  
पापिनां यस्तु दुर्दर्शः सुदृश्यः पुण्यचारिणाम् ॥  
तस्य दक्षिणपार्श्वेन अश्वत्थो वै महाद्रुमः ॥ ८६ ॥  
चतुर्विंशतिद्वादश्यां मध्याह्ने तु दिवाकरे ॥  
फलते स यथान्यायं सर्वभागवतप्रियम् ॥ ८७ ॥  
उच्चश्चैव विशालश्च मनोज्ञश्चैव शीतलः ॥  
ये लभन्ते फलं तत्र मम मार्गानुसारिणः ॥ ८८ ॥  
ते लभन्ते परां सिद्धिमेवमेतन्न संशयः ॥  
तस्मिन् क्षेत्रे महाभागे तिष्ठामि चोत्तरामुखः ॥ ८९ ॥  
सर्वभागवतप्रीतिं समुद्रतटमाश्रितः ॥  
अहं रामेण सहितः सा चाप्येकादशी शुभा ॥ 149.९० ॥  
त्रयस्तत्रैव तिष्ठामो द्वारकायां यशस्विनि ॥  
तस्मिन् क्षेत्रे महाभागे त्रयो मोदामहे वयम् ॥ ९१ ॥  
त्रिंशद्योजनविस्तारः सर्वतस्तु दिशो दश ॥  
तत्र गत्वा वरारोहे ये मां द्रक्ष्यन्ति भक्तितः ॥ ९२ ॥  
अदीर्घेणैव कालेन प्राप्नुवन्ति परां गतिम् ॥  
आख्यानानां महाख्यानं शान्तीनां शान्तिरुत्तमा ॥ ९३ ॥  
धर्माणां परमो धर्मो द्युतीनां परमा द्युतिः ॥  
लाभानां परमो लाभः क्रियाणां परमा क्रिया ॥ ९४ ॥  
श्रुतीनां परमं श्रेष्ठं तपसा च परं तपः ॥  
एतन्मरणकालेऽपि मा कदाचित्तु विस्मरेत् ॥ ९९ ॥  
यदीच्छेत्परमां सिद्धिं मम लोकं स गच्छति ॥  
य एतत्पठते भद्रे कल्यमुत्थाय मानवः ॥ ९६ ॥  
सकुल्यास्तारितास्तेन सप्त सप्त च सप्त च॥  
एतत्ते कथितं भद्रे द्वारकायाः सुनिश्चयम् ॥ ९७ ॥  
उचितेनोपचारेण किमन्यत्परिपृच्छति ॥ ९८ ॥  
इति श्रीवराहपुराणे भगवच्छास्त्रे द्वारकामाहात्म्यं नामैकोनपञ्चाशदधिकशततमोऽध्यायः ॥१४९॥