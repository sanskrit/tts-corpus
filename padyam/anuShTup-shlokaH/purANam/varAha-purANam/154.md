---
title: १५४

---
अथ यमुनातीर्थप्रभावः ॥  
वराह उवाच ॥  
एवंविधां च मथुरां दृष्ट्वा तौ मुदमापतुः ॥  
एवं तु वसतस्तस्य राज्ञस्तत्र वसुन्धरे ॥ १ ॥  
पप्रच्छ च तदा भार्या यद्गुह्यं पूर्वभाषितम् ॥  
पुरस्थेन तदा राज्ञा वक्ष्यामि मथुरां प्रति॥२॥ ॥  
तन्मे वद महाराज यद्गोप्यं पूर्वभाषितम् ॥  
राजाप्युवाच तां राज्ञीं त्वयाप्युक्तं पुरा मम ॥ ३ ॥  
तद्वदस्व स्वकं गुह्यं पश्चाद्वक्ष्याम्यहं तव ॥  
इत्युक्त्वा पीवरी ज्ञात्वा प्रहस्य तु गुणालया ॥ ४ ॥  
प्रोवाच चैव राजानं मनसः प्रीतिकारणम् ॥  
अहं तु पीवरी नाम गङ्गातीरनिवासिनी ॥ ५ ॥  
आगतेमां पुरीं द्रष्टुं कुमुदस्य तु द्वादशीम् ॥  
नावमारुह्य यान्तीह पतिता यमुनाजले ॥ ६ ॥  
सद्यः प्राणैर्वियुक्ता च तत्तीर्थस्य प्रभावतः ॥  
काशीराजपतेः कन्या यातास्मि वसुधाधिप ॥ ७ ॥  
त्वया विवाहिता राजन्न च मां विजहात्स्मृतिः ॥  
एतत्तीर्थप्रभावेण धर्मयुक्ता तथाऽनघ॥८॥  
धारापतनके तीर्थे त्यक्त्वा जीवितमात्मनः॥  
एतच्छ्रुत्वा ततो राजा कथां प्राग्जन्मसम्भवाम् ॥ ९ ॥  
स्वां चाप्यकथयत्तस्यै यथा संयमने मृतः ॥  
एवं तौ मथुरां प्राप्य स्नात्वा यामुनतीर्थके ॥ 154.१० ॥  
मां पश्यन्तौ नियमतस्तत्रैव निधनं गतौ ॥  
मृतौ सर्वपरित्यक्तौ गतौ मम सलोकताम् ॥ ११ ॥  
एतत्ते कथितं देवि आश्चर्यं यदभून्महत् ॥  
त्यक्त्वा चात्मतनुं तीर्थे धारापतनसञ्ज्ञके ॥ १२ ॥  
नाकलोकमवाप्नोति त्यक्तपापो न संशयः ॥  
यमुनेश्वरमासाद्य त्यक्त्वा जीवितमात्मनः ॥१३॥  
विष्णुलोकमवाप्नोति दिव्यमूर्तिश्चतुर्भुजः ॥  
धारापतनके स्नात्वा नाकलोके स मोदते ॥१४॥  
अथात्र मुञ्चते प्राणान्मम लोकं स गच्छति ॥  
अतः परं नागतीर्थं तीर्थानामुत्तमोत्तमम्॥१५॥  
यत्र स्नात्वा दिवं यान्ति ये मृतास्तेऽपुनर्भवाः ॥  
घण्टाभरणकं तीर्थं सर्वपापप्रमोचनम् ॥ १६॥।  
यस्मिन्स्नातो नरो याति सूर्यलोकं न संशयः ॥  
अथाऽत्र मुञ्चते प्राणान्मम लोकं स गच्छति ॥ १७ ॥  
पुनरन्यत् प्रवक्ष्यामि तच्छृणुष्व वसुन्धरे ॥  
तीर्थानामुत्तमं तीर्थं ब्रह्मलोकेषु विश्रुतम् ॥ १८ ॥  
तत्र स्नात्वा च पीत्वा च नियतो नियताशनः ॥  
ब्रह्मणा समनुज्ञातो मम लोकं स गच्छति ॥ १९ ॥  
सोमतीर्थे तु वसुधे पवित्रे यमुनाम्भसि ॥  
यत्र पश्यति मां सोमो द्वापरे युगसंस्थिते ॥ 154.२० ॥  
तत्राभिषेकं कुर्वीत स्वकर्मपरिनिष्ठितः ॥  
मोदते सोमलोके तु एवमेव न संशयः ॥ २१ ॥  
अथात्र मुञ्चते प्राणान्मम लोकं स गच्छति ॥  
सरस्वत्याश्च पतनं सर्वपापहरं शुभम् ॥ २२ ॥  
तत्र स्नातो नरो देवि अवर्णोऽपि यतिर्भवेत् ॥  
पुनरन्यत्प्रवक्ष्यामि माथुरे मम मण्डले ॥ २३ ॥  
यस्तत्र कुरुते स्नानं त्रिरात्रोपोषितो नरः॥  
स्नानमात्रेण मनुजो मुच्यते ब्रह्महत्यया ॥ २४ ॥  
अथात्र मुञ्चते प्राणान्मम लोकं स गच्छति ॥  
दशाश्वमेधमृषिभिः पूजितं सर्वदा मुदा ॥ २५ ॥  
तत्र ये स्नान्ति नियतास्तेषां स्वर्गो न दुर्लभः ॥  
मथुरापश्चिमे पार्श्वे सततं त्वृषिपूजितम् ॥ २६ ॥  
ब्रह्मणा सृष्टिकाले तु मनसा निर्मितं पुरा ॥  
मानसं नाम तीर्थं तु ऋषिभिः पूजितं पुरा ॥ २७ ॥  
तत्र स्नात्वा दिवं यान्ति ये मृतास्तेऽपुनर्भवाः ॥  
तीर्थं तु विघ्नराजस्य पुण्यं पापहरं शुभम् ॥ २८ ॥  
यत्र स्नातान्मनुष्यांश्च विघ्नराजो न पीडयेत् ॥  
अष्टम्यां च चतुर्दश्यां चतुर्थ्यां तु विशेषतः ॥ २९ ॥  
तस्मिंस्तीर्थवरे स्नातं न पीडयति विघ्नराट् ॥  
विद्यारम्भेषु सर्वेषु यज्ञदानक्रियासु च ॥ 154.३० ॥  
अविघ्नं कुरुते तस्य सततं पार्वतीसुतः ॥  
तत्राथ मुञ्चते प्राणान्मम लोकं स गच्छति ॥ ३१ ॥  
ततः परे कोटितीर्थे पवित्रं परमं स्मृतम् ॥  
तत्र वै स्नानमात्रेण गवां कोटिफलं लभेत् ॥ ३२ ॥  
तथात्र मुञ्चते प्राणाँल्लोभमोहविवर्जितः ॥  
सोमलोकमतिक्रम्य मम लोकं च गच्छति ॥ ३३ ॥  
अतः परं शिवक्षेत्रमर्द्धक्रोशं तु दुष्करम् ॥  
तत्र स्थितो हरो देवो मथुरां रक्षते सदा ॥३४॥  
तत्र स्नात्वा च पीत्वा च माथुरं लभते फलम् ॥  
अथाऽत्र मुञ्चते प्राणान्मम लोकं स गच्छति ॥ ३५ ॥  
इति श्रीवराहपुराणे मथुरामाहात्म्ये यमुनातीर्थप्रभावो नाम चतुष्पञ्चाशदधिकशततमोऽध्यायः ॥ १५४ ॥