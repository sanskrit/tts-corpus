---
title: २१८

---
त्रिःसप्तषट्क्षितिमिते नृपविक्रमस्य काले गते भगवतो हरिबोधनस्य ॥  
वीरेश्वरेण सह माधवभद्रनाम्ना काश्यां वराहकथितं लिखितं पुराणम् ॥ १ ॥  
वराहस्य पुराणस्य वृत्तान्तान्प्रब्रवीम्यहम् ॥  
आदौ सम्बन्धकथनं वृत्तान्तश्चादिकल्पकः॥ २ ॥  
आदिसृष्टिस्ततः प्रोक्ता चरितं दुर्जनस्य च ॥  
वृत्तान्तोद्देशभागश्च श्राद्धकल्पस्ततः परम् ॥ ३ ॥  
आदिवृत्तान्तकथने सरमाख्यानमेव च ॥  
महातपोपाख्यानं च अग्न्युत्पत्तिस्ततः परम् ॥ ४ ॥  
अश्विनोरपि चोत्पत्ति गौर्युत्पत्तिस्तथैव च ॥  
विनायकस्य चोत्पत्तिर्नागोत्पत्तिस्तथैव च ॥ ५ ॥  
स्कन्दोत्पत्तिश्च भानोश्च उत्पत्तिः समुदाहृता ॥  
कामादीनां तथोत्पत्तिः देव्युत्पत्तिस्तथैव च ॥ ६ ॥  
धनदस्य तथोत्पत्तिः परापरविनिर्णयः ॥  
धर्मोत्पत्तिस्तथोत्पत्ती रुद्रस्य च ततः स्मृता ॥ ७ ॥  
सोमोत्पत्तिरहस्यं च क्षितेश्चापि समासतः ॥  
उक्तः प्रागितिहासश्च व्याधोपाख्यानमेव च ॥ ८ ॥  
ततः सत्यतपोपाख्या मत्स्यद्वादशिका तथा ॥  
कूर्मद्वादशिका चापि वराहद्वादशी तथा ॥ ९ ॥  
नृसिंहद्वादशी चापि वामनद्वादशी तथा ॥  
भार्गवद्वादशी चापि श्रीरामद्वादशी तथा ॥ 218.१० ॥  
कृष्णद्वादशिका चापि बुद्धद्वादशिका तथा ॥  
कल्कि द्वादशिका चापि पद्मनाभस्य द्वादशी ॥ ११ ॥  
ततो व्रतं धरण्याश्च गीतागस्त्यस्य चोत्तमा ॥  
पशुपालस्य चाख्यानं भर्तृप्राप्तिव्रतं तथा ॥ १२ ॥  
शुभव्रतं धन्यव्रतं कान्तिव्रतमतः स्मृतम् ॥  
सौभाग्यव्रतमाख्यातमविघ्नव्रतमेव च ॥ १३ ॥  
शान्तिव्रतं कामव्रतमारोग्यव्रतमेव च ॥  
पुत्रप्राप्तिव्रतं शौर्यव्रतं वै सार्वभौमिकम् ॥१४॥  
पुराणस्तवनं चैव नारायणेश्वरेण च ॥  
रुद्रगीता ततः पुंसां प्रकृतेश्चापि निर्णयः ॥१५॥  
ततो भुवनकोशस्य वर्णनं समुदाहृतम् ॥  
जम्बूद्वीपस्य मर्यादावर्णनं परिकार्तितम् ॥१६॥  
भारतादिसमुद्देशः सृष्टिसम्भाग एव च ॥  
नारदस्य च संवादो महिषेण प्रकीर्त्तितः ॥ १७ ॥  
शक्तिमाहात्म्यकथनं महिषासुरघातनम् ॥  
रुद्रमाहात्म्यकथनं पर्वाध्यायस्ततः परम् ॥ १८ ॥  
श्वेतोपाख्यानमत्रोक्तं तिलधेनुविधिस्ततः ॥  
जलधेनोरसधेनोर्गुडधेनोर्विधिः परम् ॥ १९ ॥  
ततश्च शर्क्कराधेनोर्मधुधेनोस्ततः परम् ॥  
दधिधेनोश्च लवणधेनोः कार्पासधेनुका ॥ 218.२० ॥  
धान्यधेनुश्च भगवच्छास्त्रलक्षणमेव च ॥  
विष्णोस्तोत्रं ततो नाना प्रश्नाः प्रोक्ता हरिं प्रति ॥ २१ ॥  
ततो भागवतानां च लक्षणं परिकीर्त्तितम् ॥  
लक्षणं सुखदुःखानां द्वात्रिंशदपराधकाः ॥ २२ ॥  
नानामन्त्रास्ततः प्रोक्ता देवोपकरणे विधिः ॥  
भोज्याभोज्यस्य कथनं सन्ध्योपस्थानकारणम् ॥ २३ ॥  
वियोनिगर्भमोक्षश्च कोकामुखप्रशंसनम् ॥  
भगवच्छास्त्रकथने माहात्म्यं पुष्पगन्धयोः ॥ २४ ॥  
रूपकारणमत्रोक्तं मायाचक्रं ततः परम् ॥  
कुब्जाम्रकस्य माहात्म्यं वर्णदीक्षा ततः परम् ॥ २५ ॥  
कङ्कृताञ्जनदर्पाणां मन्त्राः प्रोक्तास्ततः परम् ॥  
राजान्नभक्षणे प्रायश्चित्तं प्रोक्तं ततः परम् ॥ २६ ॥  
दन्तकाष्ठाद्यकरणे प्रायश्चित्तं ततः परम् ॥  
शवादिस्पर्शने मन्त्र त्यागे चोक्तं ततः परम् ॥ २७ ॥  
नीलवस्त्रपरिधाने क्रोधयुक्तस्य चार्चने ॥  
रक्तवस्त्रपरिधाने अन्धकारे प्रपूजने ॥ २८ ॥  
कृष्णवस्त्रपरिधाने धौतवस्त्रस्य धारणे ॥  
क्रोडादिमांसभक्षे च प्रायश्चित्तं प्रकीर्त्तितम्॥२९॥  
दीपोच्छिष्टस्य तैलस्य करलेपेन पूजने॥  
श्मशानगमने स्पृष्टपूजने चैव शोधने ॥ 218.३० ॥  
पिण्याकभक्षणे चैव उपानद्गूढपादके ॥  
भगवच्छास्त्रविहिताकरणे शोधने ततः॥३१॥  
सूकरक्षेत्रमहिमा ततो जम्बूकगृध्रयोः ॥  
खञ्जरीटस्य चाख्यानं पुनः कोकामुखस्य च॥३२॥  
बदरीषण्डमाहात्म्यं गुह्यधर्मप्रकीर्तनम् ॥  
मन्दारगुह्यमहिमा शालग्रामप्रसंशनम् ॥३३॥  
सोमेश्वरस्य महिमा मुक्तिक्षेत्रस्य चापि हि॥  
त्रिवेण्याश्चैव माहात्म्यं माहात्म्यं गण्डकीभवम् ।३४॥  
चक्रतीर्थस्य महिमा हरिक्षेत्रसमुद्भवः ॥  
देवह्रदस्य चाख्यानं रुरुक्षेत्रस्य चापि हि ॥ ३५ ॥  
गोनिष्क्रमस्य महिमा द्वारवत्यास्ततः परम् ॥  
तत्रत्य तीर्थमहिमा लौहार्गलमतः परम् ॥ ३६ ॥  
मथुरातीर्थमाहात्म्यं प्रादुर्भावस्तथैव च ॥  
यमुनातीर्थमाहात्म्यमक्रूरस्य च तीर्थकम् ॥ ३७ ॥  
देवारण्यस्य माहात्म्यं चक्रतीर्थस्य चोत्तमम् ॥  
कपिलस्यापि महिमा तथा गोवर्धनस्य च ॥ ३८ ॥  
तथा आख्यायिकायुक्तं विश्रान्तेश्च ततः परम् ॥  
गोकर्णस्य च माहात्म्यं सरस्वत्यास्तथैव च ॥ ३९ ॥  
यमुनोद्भेदमहिमा कालिञ्जरसमुद्भवाः॥  
गङ्गोद्भेदस्य महिमा शापः स्यम्बस्य वै तथा ॥ 218.४०॥  
मधुकप्रतिमायाश्च स्थापनं सम्प्रकीर्तितम् ॥  
शैलार्च्चा स्थापनं चापि मृन्मयार्च्चास्थितिस्तथा ॥ ४१ ॥  
ताम्रार्चास्थापनं चापि कांस्यार्चास्थापनं तथा ॥  
रौप्यर्चास्थापनं चाथ सौवर्णप्रतिमास्थितिः ॥४२॥  
श्राद्धोत्पत्ति स्ततः प्रोक्तं पिण्डं सङ्कल्प एव च ॥  
पिण्डोत्पत्तिस्ततः प्रोक्ता पितृयज्ञविनिर्णयः ॥ ४३ ॥  
मधुपर्क्कफलं दाने संसारचक्रवर्णनम् ॥  
दुष्कृत्यकरणं चैव सुखवर्णनमेव च ॥ ४४ ॥  
कृतान्तदूतकथनं यातनारूपमेव च ॥  
वर्णनं नरकाणां च किङ्कराणां च वर्णनम् ॥ ४५ ॥  
तथा कर्मविपाकं च यादृशं कर्म तादृशम् ॥  
पापकृत्यस्य कथनं दूतप्रेषणकर्म च ॥ ४६ ॥  
शुभाशुभस्य कथनं शुभकर्मफलोदयम् ॥  
लोभनं पुरुषस्यापि निमेराख्यानमद्भुतम् ॥ ४७ ॥  
पापनाशकथां दिव्यां गोकर्णेशसमुद्भवम्॥  
नन्दिना वरदानं च जलशैलेशयोस्तथा ॥ ४८ ॥  
शृङ्गेश्वरस्य महिमा चैवं वृत्तान्तसङ्ग्रहः ॥  
एतच्छ्रुत्वाप्नुयान्मर्त्त्यो वाराहश्रुतिजं फलम् ॥ ४९ ॥  
इत्यनुक्रमणिका नाम अष्टादशाधिकद्विशततमोऽध्यायः ॥ २१८ ॥  
समाप्तं वाराहं महापुराणं शुभम् ॥  
यादृशं पुस्तके दृष्टं तादृशं लिखितं मया ॥  
यदि शुद्धमशुद्धं वा मम दोषो न विद्यते ॥ १ ॥