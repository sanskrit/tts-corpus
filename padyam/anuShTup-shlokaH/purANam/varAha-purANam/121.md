---
title: १२१

---
अथ जन्माभावः ॥  
श्रीवराह उवाच ॥  
येन गर्भं न गच्छेत तच्छृणुष्व वसुन्धरे ॥  
कथयिष्यामि ते ह्येवं सर्वधर्मविनिश्चयम् ॥ १ ॥  
कृत्वापि विपुलं कर्म आत्मानं न प्रशंसति ॥  
करोति बहुकर्माणि शुद्धेनैवान्तरात्मना ॥ २ ॥  
कृत्वा तु मम कर्माणि समर्थोऽनुग्रहे रतः ॥  
कार्याकार्ये विजानाति सर्वधर्मेषु निष्ठितः ॥ ३॥  
शीतोष्णवातवर्षादिक्षुत्पिपासासहश्च यः ॥  
यो दरिद्रो निरालस्यः सत्यवागनसूयकः ॥४॥  
स्वदारनिरतो नित्यं परदारविवर्जकः ॥  
सत्यवादी विशुद्धात्मा नित्यं च भगवत्प्रियः ॥ ५ ॥  
संविभाज्य विशेषज्ञो नित्यं ब्राह्मणवत्सलः ॥  
प्रियभाषी द्विजानां च मम कर्मपरायणः ॥ ६ ॥  
कुयोनिं तु न गच्छेत मम लोकं स गच्छति ॥  
अन्यच्च ते प्रवक्ष्यामि तच्छृणुष्व वसुन्धरे ॥७ ॥  
यो वियोनिं न गच्छेत मम कर्मपरायणः ॥  
जीवहिंसानिवृत्तस्तु सर्वभूतहितः शुचिः ॥ ८ ॥  
सर्वत्र समतायुक्तः समलोष्ठाश्मकाञ्चनः ॥  
बाल्ये स्थितोऽपि वयसि क्षान्तो दान्तः शुभे रतः ॥ ९ ॥  
नित्यं नैव विजानाति परेणापकृतं क्वचित् ॥  
कर्त्तव्यं संस्मरेत्सर्वं मम सत्यं च जल्पति ॥ 121.१० ॥  
व्यलीकाद्विनिवृत्तो यस्तथ्येतिकृतनिश्चयः ॥  
नित्यं च वृत्तिमान्कश्चित्परोक्षेऽपि न चाक्षिपेत् ॥११॥  
ऋतुकालेऽपि गच्छेद्यः अपत्यार्थे स्वकां स्त्रियम् ॥  
ईदृशास्तु नरा भद्रे मम कर्मपरायणाः॥१२॥  
ते वियोनिं न गच्छन्ति मम गच्छन्ति सुन्दरि ॥  
पुनरन्यत्प्रवक्ष्यामि तच्छृणुष्व वसुन्धरे ॥ १३ ॥  
पुरुषाणां प्रसन्नानां यश्च धर्मः सनातनः ॥  
मनुनाप्यन्यथा दृष्टो ह्यन्यथाङ्गिरसेन च ॥ १४ ॥  
शुक्रेण चान्यथा दृष्टो गौतमेनापि चान्यथा ॥  
सोमेन चान्यथा दृष्टो रुद्रेणाप्यन्यथा पुनः॥१५॥  
शङ्खेन चान्यथा दृष्टो लिखितेनापि चान्यथा ॥  
कश्यपेनान्यथा दृष्टो धर्मेणाप्यन्यथा धरे ॥।३३॥  
अग्निना वायुना चैव दृष्टो धर्मोऽन्यथा धरे ॥  
यमेन चान्यथा दृष्ट इन्द्रेण वरुणेन च ॥ १७ ॥  
कुबेरेणान्यथा दृष्टः शाण्डिल्येनापि चान्यथा ॥  
पुलस्त्येनान्यथा दृष्ट आदित्येनापि चान्यथा ॥ १८ ॥  
पितृभिश्चान्यथा दृष्टो ह्यन्यथापि स्वयम्भुवा ॥  
आत्मनात्मनि धर्मेण ये नरा निश्चितव्रताः ॥ १९ ॥  
स्वकं पालयते धर्मं स्वमतेनैव भाषितम् ॥  
परवादं न कुर्वीत सर्वधर्मेषु निश्चितम् ॥ 121.२०॥  
न निन्देद्धर्मकार्याणि आत्मधर्मपथे स्थितः ॥  
एभिर्गुणैः समायुक्तो मम कर्माणि कारयेत् ॥ २१ ॥  
वियोनिं स न गच्छेत मम लोकाय गच्छति ॥  
पुनरन्यत्तु वक्ष्यामि तच्छृणुष्वेह माधवि ॥ २२ ॥  
तरन्ति पुरुषा येन गर्भसंसारसागरम् ॥  
जितेन्द्रिया जितक्रोधा लोभमोहविवर्जिताः ॥ २३ ॥  
आत्मोपकारका नित्यं देवातिथिगुरुप्रियाः ॥  
हिंसादीनि न कुर्वन्ति मधुमांसविवर्जकाः ॥ २४ ॥  
मनसा ब्राह्मणीं चैव यो गच्छेन्न कदाचन ॥  
विप्राय कपिलां दद्याद्वृद्वं सान्त्वेन पालयेत् ॥ २५ ॥  
सर्वेषां चैव पुत्राणां न विशेषं करोति यः ॥  
सङ्क्रुद्धं ब्राह्मणं दृष्ट्वा यस्तु तत्र प्रसादयेत् ॥ २६ ॥  
यः स्पृशेत्कपिलां भक्त्या कुमारीं न च दूषयेत् ॥  
अग्निं न च क्रमेत्पद्भ्यां न च पुत्रेण भाषयेत् ॥ २७ ॥  
जलेन मेहयेद्यस्तु गुरुभक्तो न जल्पकः ॥  
एवं धर्मेण संयुक्तो यो नु मां प्रतिपद्यते ॥२८॥  
स च गर्भं न गच्छेत मम लोकं स गच्छति ॥ २९ ॥  
इति श्रीवराहपुराणे जन्माभावो नामैकविंशत्यधिकशततमोऽध्यायः ॥ १२१ ॥