---
title: २०१

---
अथ राक्षसकिङ्करयुद्धम् ॥  
ऋषिपुत्र उवाच ॥  
ततस्ते सहिताः सर्वे चान्योऽन्याभिरताः सदा ॥  
नानावेषधरा दूताः कृताञ्जलिपुटास्तदा ॥१ ॥  
दूता ऊचुः ॥  
वयं श्रान्ताश्च क्षीणाश्च ह्यन्यान् योजितुमर्हसि ॥  
वयमन्यत्करिष्यामः स्वामिन्कार्यं सुदुष्करम् ॥२॥  
अन्ये हि तावत्तत्कुर्युर्यथेष्टं तव सुव्रत ॥  
भगवन्स्म परिक्लिष्टाः त्राहि नः परमेश्वर ॥३॥  
ततो विवृत्तरक्ताक्षस्तेन वाक्येन रोषितः॥  
विनिःश्वस्य यथा नागो ह्यपश्यत्सर्वतो दिशम् ॥४॥  
अदूरे दृष्टवान्कञ्चित्पुरुषं स ह्यनाकृतिम् ॥  
स तु वेगेन सम्प्राप्त इङ्गितज्ञो दुरात्मवान् ॥५॥  
निःसृतः स च रोषेण चित्रगुप्तेन धीमता ॥  
ततः स त्वरितं गत्वा मन्देहा नाम राक्षसाः ॥ ६ ॥  
नानारूपधरा घोरा नानाभरणभूषिताः ॥  
विनाशाय महासत्वो यत्र तिष्ठन्महायशाः ॥ ७ ॥  
चित्रगुप्तो महाबाहुः सर्वलोकार्थचिन्तकः ॥  
समः सर्वेषु भूतेषु भूतानां च समादिशत् ॥ ८ ॥  
ततस्ते विविधाकारा राक्षसा पिशिताशनाः ॥  
उपरुह्य तथा सर्वे मातङ्गांश्च हयं तथा ॥ ९ ॥  
बद्धगोधाङ्गुलित्राणा नानायुधधरास्तथा ॥  
अग्रतः किङ्कराः कृत्वा तिष्ठन्पादाभिवन्दनम् ॥ 201.१० ॥  
ब्रुवन्तश्च पुनर्हृष्टाः शीघ्रमाज्ञापय प्रभो ॥  
तव सन्देशकर्त्तारः कस्य कृन्तामजीवितम् ॥ ११ ॥  
तेषां तद्वचनं श्रुत्वा चित्रगुप्तो ह्यभाषत ॥  
रोषगद्गदया वाचा निःश्वसन्वै मुहुर्मुहुः ॥ १२ ॥  
भो भो मन्देहका वीराः मम चित्तानुपालकाः ॥  
एतान्बध्नीत गृह्णीत भूतराक्षसपुङ्गवाः ॥ १३ ॥  
एवं हत्वा च बद्ध्वा च ह्यागच्छत पुनर्यथा ॥  
ह्न्तारः सर्वभूतानां कृतज्ञा दृढ विक्रमा ॥ १४ ॥  
हत्वा वै पापकानेतान्मम विप्रियकारिणः ॥  
एतच्छ्रुत्वा वचस्तस्य वचनं चेदमब्रुवन् ॥ १५ ॥  
राक्षसा ऊचुः ॥  
श्रान्ता वा क्षुधिता वापि दुःखिता वा तपोधनाः ॥  
अमात्या एव ज्ञातव्या भृत्याः शतसहस्रशः ॥ १६ ॥  
एते वधार्थं निर्दिष्टास्त्वयैव च महात्मना ॥  
न युक्तं विविधाकारा ह्यस्माकं नाशनाय वै ॥ १७ ॥  
यथा ह्येते समुत्पन्नाः सर्वधर्मानुचिन्तकाः ॥  
तथा वयं समुत्पन्नास्तदर्थं हि भवानपि ॥१८॥  
मा च मिथ्या प्रतिज्ञातं धर्मिष्ठस्य भवत्विति ॥  
अस्माकं विग्रहे वीर मुच्यन्तां यदि मन्यसे ॥ १९ ॥  
परित्रायस्व नो वीर किङ्कराणां महाबलान् ॥  
हन्यमानान्हि रक्षोभिरस्मानद्य रणाजिरे ॥ 201.२० ॥  
एवमुक्त्वा ततो घोरा व्याधयः कामरूपिणः ॥  
सन्नद्धास्त्वरितं शूरा भीमरूपा भयानकाः ॥ २१ ॥  
गजैरन्ये तथा चाश्वै रथैश्चापि महाबलाः ॥  
कण्टकैस्तुरगैर्हंसैरन्ये सिंहैस्तथापरे ॥२२॥  
मृगैः सृगालैर्महिषैर्व्याघ्रैर्मेषैस्तथापरे ॥  
गृध्रैः श्येनैर्मयूरैश्च सर्पगर्द्दभकुक्कुटैः ॥ २३ ॥  
एवं वाहनसंयुक्ता नानाप्रहरणोद्यताः ॥  
समागता महासत्त्वा अन्योन्यमभिकाङ्क्षिणः ॥ २४ ॥  
तूर्यक्ष्वेडितसङ्घुष्टैर्बलितास्फोटितैरपि ॥  
जयार्थिनो द्रुतं वीराश्चालयन्तश्च मेदिनीम् ॥ २५ ॥  
ततः समभवद्युद्धं तस्मिंस्तमसि सन्तते ॥  
मुकुटैरङ्गदैश्चित्रैः केयूरैः पट्टिशासिकैः ॥ २६ ॥  
सकुण्डलैः शिरोभिश्च भ्राजते वसुधातलम् ॥  
बहुभिश्च सकेयूरैश्छत्रैश्च मणिभूषणैः ॥ २७॥  
शूल शक्तिप्रहारैश्च यष्टितोमरपट्टिशैः ॥  
असिखड्गप्रहारैश्च बलप्राणसमीरितैः ॥ २८ ॥  
अभवद्दारुणं युद्धं तुमुलं लोमहर्षणम् ॥  
नखैर्दन्तैश्च पादैश्च तेऽन्योऽन्यमभिजघ्निरे ॥ २९ ॥  
बाहुभिः समनुप्राप्तः केशाकेशि ततः परम् ॥  
अयुक्तमतुलं युद्धं तेषां वै समजायत ॥ 201.३० ॥  
ततस्ते राक्षसा भग्ना दूतैर्घोरपराक्रमैः ॥  
देहि देहि वदन्त्येव भिन्धि गृह्णीष्व तिष्ठ च ॥ ३१ ॥  
वध्यमानाः पिशाचास्ते ये निवृत्ता रणार्दिताः ॥  
आहूयन्त प्रतिभयात्क्रोधसंरक्तलोचनाः ॥ ३२ ॥  
तिष्ठ तिष्ठ क्व यासीति न गच्छामि दृढो भव ॥  
मया मुक्तमिदं शस्त्रं तव देहविनाशनम् ॥ ३३ ॥  
किन्तु मूढ त्वया शस्त्रं न मुक्तं मे रुजाकरम् ॥  
मया क्षिप्तास्तु इषवः प्रतीच्छ क्व पलायसे ॥३४॥  
किं त्वं वदसि दुर्बुद्धे एषोऽहं पारगो रणे ॥  
मम बाहु विमुक्तस्तु यदि जीवस्यतो वद ॥ ३५॥  
तत्र ते सहसा घोरा राक्षसाः पिशिताशनाः ॥  
मन्देहा नाम नाम्ना ते वध्यमानाः सहस्रशः ॥ ३६ ॥  
ततो भग्ना यदा ते तु राक्षसाः कामरूपिणः ॥  
प्रत्यपद्यन्त ते मायां तामसीं तमसावृताः ॥३७ ॥  
अदृश्याश्चैव दृश्याश्च तद्बलं तमसावृताः ॥  
ततस्ते शरणं जग्मुर्ज्वरं परमभीषणम् ॥ ३८ ॥  
शूलपाणिं विरूपाक्षं सर्वप्राणिप्रणाशनम् ॥  
मन्देहा नाम नाम्ना वै राक्षसाः पिशिताशनाः ॥ ३९ ॥  
खादन्ति चैव घ्नन्ति स्म चित्रगुप्तेन चोदिताः ॥  
व्याधीनां च सहस्राणि दूतानां च महाबलाः ॥201.४०॥  
वयमद्य महाभाग त्रायस्व जगतः पते ॥  
ततस्तेषां वचः श्रुत्वा दूतानां कामरूपिणाम् ॥ ४१ ॥  
ज्वरः क्रुद्धो महातेजा योधानां तु सहस्रशः ॥  
कालो मुण्डः केकराक्षो लोहयष्टिपरिग्रहः ॥४२॥  
विविधान्सन्दिदेशाऽत्र पुरुषानग्निवर्चसः ॥  
बद्धाञ्जलिपुटान्सर्वानिदमाह सुरेश्वरः॥४३॥  
पच शीघ्रमिमान्पापान्योगेन च बलेन च ॥  
ततस्ते त्वरितं गत्वा यत्र ते पिशिताशनाः ॥४४॥  
ज्वराज्ञया च ते सर्वे जीमूतघननिःस्वनाः ॥  
बहूंस्ते राक्षसान्घोरान्दर्पोत्सिक्तान् सहस्रशः ॥ ४५ ॥  
बहुशस्त्रप्रहारैश्च शस्त्रैश्च विविधोज्ज्वलैः ॥  
तरसा राक्षसा विग्ना रुधिरेण परिप्लुताः ॥ ४६ ॥  
मोचयामास सङ्ग्रामं स्वयमेव यमस्ततः ॥  
राक्षसान्मोचयित्वाऽथ हन्यमानान्समन्ततः ॥ ४७ ॥  
गत्वा ज्वरं महाभागं विनयात्सान्त्वयन्मुहुः ॥  
पूजयन्वै ज्वरं दिव्यं गृह्य हस्ते महायशाः ॥ ४८ ॥  
प्रविवेश गृहं स्वं तु सम्भ्रमेणेदृशेन तु ॥  
आननं तु समुत्प्रोश्छ्य सङ्ग्रामे स्वेदबिन्दुवत् ॥ ४९ ॥  
धर्मराजोऽथ विश्रान्तं कालभूतं महाज्वरम् ॥  
किङ्किं वृत्तमिदं देव व्यापिनस्त्वं महातपाः ॥ 201.५० ॥  
रोषायासकरं चैव सर्वलोकनमस्कृतः ॥  
अहं त्वं चैव देवेश इमं लोकं चराचरम् ॥ ५१ ॥  
शासेमहि यथाकामं यथादृष्टं यथाश्रुतम् ॥  
त्वया ग्राह्यो ह्यहं देव मृत्युना च सुसंवृतः ॥ ५२ ॥  
लोकान्सर्वानहं हन्मि सर्वघाती न संशयः ॥  
गच्छ गच्छ यथास्थानं युद्धं च त्यजतु स्वयम् ॥५३ ॥  
राक्षसानां हतास्तत्र षष्टिकोट्यो रणाजिरे॥  
अमराश्चाक्षयाश्चैव न हि त्वां प्रापयन्ति वै ॥ ५४ ॥  
ततो ह्युपरतं युद्धं धर्मराजो यमः स्वयम् ॥  
दूतानां चित्रगुप्तेन सख्यमेकमकारयत् ॥ ५५ ॥  
सम्भाषन्ते ततो दूताश्चित्रगुप्तं तथैव च ॥  
नियुञ्जस्व मया पूर्वं सर्वकर्माणि जन्तुषु॥५६॥  
स्वकर्मगुणभूतानि ह्यशुभानि शुभानि च॥  
रुद्रं दूताः समागम्य चित्रगुप्तस्य पार्श्वतः॥।५७॥  
उपस्थानं च कुर्वन्ति कालचिन्तकमब्रुवन् ॥  
यथा लोका यथा राजा यथा मृत्युः सनातनः॥५८॥  
तदैवोत्तिष्ठ तिष्ठेति क्षम्यतां क्षम्यतां प्रभो ॥ ५९ ॥  
इति श्रीवराहपुराणे भगवच्छास्त्रे संसारचक्रे राक्षसकिङ्करयुद्धं नामैकाधिकद्विशततमोऽध्यायः ॥ २०१ ॥