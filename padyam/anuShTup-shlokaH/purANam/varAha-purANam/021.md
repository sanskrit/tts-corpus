---
title: ०२१

---
महातपा उवाच ।  
पूर्वं प्रजापतिर्देवः सिसृक्षुर्विविधाः प्रजाः ।  
चिन्तयामास धर्मात्मा यदा ता नाध्यगच्छत ॥ २१.२ ॥  
तदाऽस्य कोपात् सञ्जज्ञे स च रुद्रः प्रतापवान् ।  
रोदनात् तस्य रुद्रत्वं सञ्जातं परमेष्ठिनः ॥ २१.३ ॥  
तस्य ब्रह्मा शुभां कन्यां भार्यार्थं मूर्त्तिसम्भवाम् ।  
गौरी नाम्ना स्वयं देवी भारती तां ददौ पिता ॥ २१.४ ॥  
रुद्रायामितदेहाय स्वयं ब्रह्मा प्रजापतिः ।  
स तां लब्ध्वा वरारोहां मुदा परमया युतः ॥ २१.५ ॥  
सर्गकालेषु तं ब्रह्मा तपसा प्रत्युवाच ह ।  
रुद्र प्रजाः सृजस्वेति पौनःपुन्येन चोदितः ।  
असमर्थोऽहमिति जले निमज्जत महाबलः ॥ २१.६ ॥  
तपोर्थित्वं तपोहीनः स्त्रष्टुं शक्नोति न प्रजाः ।  
एवं चिन्त्य जले मग्नस्ततो रुद्रः प्रतापवान् ॥ २१.७ ॥  
तस्मिन् निमग्ने देवेशे तां ब्रह्मा कन्यकां पुनः ।  
अन्तःशरीरगां कृत्वा गौरीं परमशोभनाम् ॥ २१.८ ॥  
पुनः सिसृक्षुर्भगवानसृजत् सप्त मानसान् ।  
दक्षं च तेषामारभ्य प्रजाः सम्यग् व्यवर्द्धिताः ॥ २१.९ ॥  
तत्र दाक्षायणीपुत्राः सर्वे देवाः सवासवाः ।  
वसवोऽष्टौ च रुद्राश्च आदित्या मरुतस्तथा ॥ २१.१० ॥  
साऽपि दक्षाय सुश्रोणी गौरी दत्ताथ ब्रह्मणा ।  
दुहितृत्वे पुरा या हि रुद्रेणोढा महात्मना ॥ २१.११ ॥  
सा च दाक्षायणी देवी पुनर्भूता नृपोत्तम ।  
ततो दक्षः प्रहृष्टात्मा दौहित्रान् स्वान् स वृद्धिकृत् ।  
दृष्ट्वा यज्ञमथारेभे प्रीणनाय प्रजापतिः ॥ २१.१२ ॥  
तत्र ब्रह्मसुताः सर्वे मरीच्यादय एव च ।  
चक्रुरार्त्त्विज्यकं कर्म्म स्वे स्वे मार्गे व्यवस्थिताः ॥ २१.१३ ॥  
ब्रह्मा स्वयं मरीच्यस्तु बभूवाऽन्ये तथापरे ।  
अत्रिस्तु यज्ञकर्मस्थ आग्नीध्रस्त्वङ्गिरा भवत् ॥ २१.१४ ॥  
होता पुलस्त्यस्त्वभवदुद्गाता पुलहोऽभवत् ।  
क्रतौ क्रतुस्तु प्रस्तोता तदा यज्ञे महातपाः ॥ २१.१५ ॥  
प्रतिहर्ता प्रचेतास्तु तस्मिन् क्रतुवरे बभौ ।  
सुब्रह्मण्यो वसिष्ठस्तु सनकाद्याः सभासदः ।  
तत्र याज्यः स्वयं ब्रह्मा स च इज्यस्तु पूज्यते ॥ २१.१६ ॥  
पूज्या दक्षस्य दौहित्रा रुद्रादित्याङ्गिरादयः ।  
प्रत्यक्षपितरस्ते हि तैः प्रीतैः प्रीयते जगत् ॥ २१.१७ ॥  
तत्र भागार्थिनो देवा आदित्या वसवस्तथा ।  
विश्वेदेवाः सपितरो गन्धर्वाद्या मरुद्गणाः ॥ २१.१८ ॥  
जगृहुर्यज्ञभागान् स्वान् यावत् ते हविषोर्पितान् ।  
तावत्कालं जलात् सद्य उत्तस्थौ ब्रह्मणः पुनः ॥ २१.१९ ॥  
रुद्रः कोपोद्भवो यस्तु पूर्वं मग्नो महाजले ।  
स सहस्त्रार्कसङ्काशो निश्चक्राम जलात् ततः ॥ २१.२० ॥  
सर्वज्ञानमयो देवः सर्वदेवमयोऽमलः ।  
प्रत्यक्षदर्शी सर्वस्य जगतस्तपसा बभौ ॥ २१.२१ ॥  
तस्मिंस्तु काले पञ्चानां जातः सर्गो नरोत्तम ।  
दिव्यानां पृथिवीस्थानां चतुर्णामरजातिनाम् ॥ २१.२२ ॥  
रौद्रसर्गस्य सम्भूतिस्तदा सद्योऽपि जायते ।  
इदानीं रुद्रसर्गं त्वं श्रृणु पार्थिवसत्तम ॥ २१.२३ ॥  
दशवर्षसहस्त्राणि तपश्चीर्त्वा महज्जले ।  
प्रतिबुद्धो यदा रुद्रस्तदा चोर्वों सकाननाम् ।  
दृष्ट्वा सस्यवतीं रम्यां मनुष्यपशुसङ्कुलाम् ॥ २१.२४ ॥  
शुश्राव च तदा शब्दानृत्विजां दक्षसद्मनि ।  
आश्रमे यज्ञिनां चोच्चैर्योगस्थैरिति कीर्त्तितम् ॥ २१.२५ ॥  
ततः श्रुत्वा महातेजाः सर्वज्ञः परमेश्वरः ।  
चुकोप सुभृशं देवो वाक्यं चेदमुवाच ह ॥ २१.२६ ॥  
अहं पूर्वं तु कविना सृष्टः सर्वात्मना विभुः ।  
प्रजाः सृजस्वेति तदा वाक्यमेतत् तथोक्तवान् ॥ २१.२७ ॥  
इदानीं केन तत्कर्म कृतं सृष्ट्यादिवर्णनम् ।  
एवमुक्त्वा भृशं कोपान्ननाद परमेश्वरः ॥ २१.२८ ॥  
तस्य नानदतो ज्वालाः श्रोत्रेभ्यो निर्ययुस्तदा ।  
तत्र भूतानि वेताला उच्छ्रुष्माः प्रेतपूतनाः ॥ २१.२९ ॥  
कूष्माण्डा यातुधानाश्च सर्वे प्रज्वलिताननाः ।  
उत्तस्थुः कोटिशस्तत्र नानाप्रहरणावृताः ॥ २१.३० ॥  
ते दृष्ट्वा भूतसङ्घाता विविधायुधपाणयः ।  
ससर्ज वेदविद्याङ्गं रथं परमशोभनम् ॥ २१.३१ ॥  
तस्मिन्नृगादयस्त्वश्वास्त्रितत्त्वं च त्रिवेणुकम् ।  
त्रिपूजकं त्रिषवणं धर्माक्षं मारुतध्वनिम् ॥ २१.३२ ॥  
अहोरात्रे पताके द्वे धर्माधर्मे तु दण्डके ।  
शकटं सर्वविद्याश्च स्वयं ब्रह्मादिसारथिः ॥ २१.३३ ॥  
गायत्री च धनुस्तस्य ओङ्कारो गुण एव च ।  
स्वराः सप्त शरास्तस्य देवदेवस्य सुव्रत ॥ २१.३४ ॥  
एवं कृत्वा स सामग्रीं देवदेवः प्रतापवान् ।  
जगाम दक्षयज्ञाय कोपाद् रुद्रः प्रतापवान् ॥ २१.३५ ॥  
गच्छतस्तस्य देवस्य अम्बराङ्गिरसं नयत् ।  
ऋत्विजां मन्त्रनिचयो नष्टो रुद्रागमे तदा ॥ २१.३६ ॥  
विपरीतमिदं दृष्ट्वा तदा सर्वे च ऋत्विजः ।  
ऊचुः सन्नह्यतां देवा महद् वो भयमागतम् ॥ २१.३७ ॥  
कश्चिदायाति बलवानसुरो ब्रह्मनिर्मितः ।  
यज्ञभागार्थमेतस्मिन् क्रतौ परमदुर्लभम् ॥ २१.३८ ॥  
एवमुक्तास्ततो देवा ऊचुर्मातामहं तदा ।  
दक्ष तात किमत्रास्मत्कार्यं ब्रूहि विवक्षितम् ॥ २१.३९ ॥  
दक्ष उवाच ।  
गृह्यन्तां द्रुतमस्त्राणि सङ्ग्रामोऽत्र विधीयताम् ।  
एवमुक्ते तदा देवैर्विविधायुधधारिभिः ।  
रुद्रस्यानुचरैः सार्धं महद्युद्धं प्रवर्तितम् ॥ २१.४० ॥  
तत्र वेतालभूतानि कूष्माण्डा ग्रहपूतनाः ।  
युयुधुर्लोकपालैश्च नानाशस्त्रधराणि च ॥ २१.४१ ॥  
देवा रौद्राणि भूतानि निरसन्तो यमालयम् ।  
चिक्षिपुः सायकान् घोरानसींश्च सपरश्वधान् ॥ २१.४२ ॥  
भूतान्यपि मृधे धोराण्युल्मुकैरस्थिभिः शरैः ।  
जग्मुर्देवान् मृधे रोषाद् रुद्रस्य पुरतो बलात् ॥ २१.४३ ॥  
ततस्तस्मिन् महारौद्रे सङ्ग्रामे भीमरूपिणि ।  
रुद्रो भगस्य नेत्रे तु बिभेदैकेषुणा मृधे ॥ २१.४४ ॥  
रुद्रस्य शरपातेन नष्टनेत्रं भगं तदा ।  
दृष्ट्वाऽस्य क्रोधात् तेजस्वी पूषा रुद्रमयोधयत् ॥ २१.४५ ॥  
सृजन्तमिषुजालानि पूषणं तु महामृधे ।  
दृष्ट्वा रुद्रोऽस्य दन्तांस्तु चकर्षं परवीरहा ॥ २१.४६ ॥  
तस्य दन्तांस्तदा दृष्ट्वा पूष्णो रुद्रेण पातितान् ।  
दुद्रुवुः वसवो दिक्षु रुद्रास्त्वेकादश द्रुतम् ॥ २१.४७ ॥  
तान् भग्नान् सहसा दिक्षु दृष्ट्वा विष्णुः प्रतापवान् ।  
आदित्यावरजो वाक्यमुवाच स्वबलं तदा ॥ २१.४८ ॥  
क्व यात पौरुषं त्यक्त्वा दर्पं माहात्म्यमेव च ।  
व्यवसायं कुलं भूतिं कथं न स्मर्यते द्रुतम् ॥ २१.४९ ॥  
परमेष्ठिगुणैर्युक्तो लघुवद्भीतितः पुरा ।  
नमस्कं कुरुते मोघं पृथिव्यां पद्मजः स्वयम् ॥ २१.५० ॥  
एवमुक्त्वा गरुत्मन्तमारुरोह हरिस्तदा ।  
शङ्खचक्रगदापाणिः पीतवासा जनार्दनः ॥ २१.५१ ॥  
ततो हरिहरं युद्धमभवल्लोमहर्षणम् ।  
रुद्रः पाशुपतास्त्रेण विव्याध हरिमोजसा ।  
हरिर्नारायणास्त्रेण रुद्रं विव्याध कोपवान् ॥ २१.५२ ॥  
नारायणं पाशुपतमुभेऽस्त्रे व्योम्नि रोषिते ।  
युयुधाते भृशं दिव्यं परस्परजिघांसया ।  
दिव्यं वर्षसहस्त्रं तु तयोर्युद्धमभूत् तदा ॥ २१.५३ ॥  
तत्रैकं मुकुटोद्बद्धं मूर्द्धन्यं जटजालकम् ।  
एकं प्रध्मापयच्छङ्खमन्यडुमरुकं शुभम् ॥ २१.५४ ॥  
एकं खङ्गकरं तत्र तथाऽन्यं दण्डधारिणम् ।  
एकं कौस्तुभदीप्ताङ्गमन्यं भूतिविभूषितम् ॥ २१.५५ ॥  
एकं गदां भ्रामयति द्वितीयं दण्डमेव च ।  
एकं शोभति कण्ठस्थैर्मणिभिस्त्वस्थिभिः परम् ।  
एकं पीताम्बरं तत्र द्वितीयं सर्पमेखलम् ॥ २१.५६ ॥  
एवं तौ स्पर्द्धिनावस्त्रौ रौद्रनारायणात्मकौ ।  
अन्योऽन्यातिशयोपेतौ तदालोक्य पितामहः ॥ २१.५७ ॥  
उवाच शाम्यतामस्त्रौ स्वस्वभावेन सुव्रतौ ।  
एवं ते ब्रह्मणा चोक्तौ शान्तभावं प्रजग्मतुः ॥ २१.५८ ॥  
तथा विष्णुहरौ ब्रह्मा वाक्यमेतदुवाच ह ।  
उभौ हरिहरौ देवौ लोके ख्यातिं गमिष्यथः ॥ २१.५९ ॥  
अयं च यज्ञो विध्वस्तः सम्पूर्णत्वं गमिष्यति ।  
दक्षस्य ख्यातिमाँल्लोकः सन्तत्याऽयं भविष्यति ॥ २१.६० ॥  
एवमुक्त्वा हरिहरौ तदा लोकपितामहः ।  
ब्रह्मा लोकानुवाचेदं रुद्रभागोऽस्य दीयताम् ॥ २१.६१ ॥  
रुद्रभागो ज्येष्ठभाग इतीयं वैदिकी श्रुतिः ।  
स्तुतिं च देवाः कुरुत रुद्रस्य परमेष्ठि नः ॥ २१.६२ ॥  
भगनेत्रहरं देवं पूष्णो दन्तविनाशनम् ।  
स्तुतिं कुरुतमा शीघ्रं गीतैरेतैस्तु नामभिः ।  
येनायं वः प्रसन्नात्मा वरदत्वं भजेत ह ॥ २१.६३ ॥  
एवमुक्तास्तु ते देवाः स्तोत्रं शम्भोर्महात्मनः ।  
चक्रुः परमया भक्त्या नमस्कृत्य स्वयम्भुवे ॥ २१.६४ ॥  
देवा ऊचुः ।  
नमो विषमनेत्राय नमस्ते त्र्यम्बकाय च ।  
नमः सहस्त्रनेत्राय नमस्ते शूलपाणये ॥ २१.६५ ॥  
नमः खट्वाङ्गहस्ताय नमो दण्डभृते करे ।  
त्वं देव हुतभुग्ज्वालाकोटिभानुसमप्रभः ॥ २१.६६ ॥  
अदर्शनेऽनयद् देव मूढविज्ञानतोऽधुना ।  
कृतमस्माभिरेवेश तदत्र क्षम्यतां प्रभो ॥ २१.६७ ॥  
नमस्त्रिनेत्रार्त्तिहराय शम्भो  
त्रिशूलपाणे विकृतास्यरूप ।  
समस्तदेवेश्वर शुद्धभाव  
प्रसीद रुद्राच्युत सर्वभाव ॥ २१.६८ ॥  
पूष्णोऽस्य दन्तान्तक भीमरूप  
प्रलम्बभोगीन्द्रलुलन्तकण्ठ ।  
विशालदेहाच्युत नीलकण्ठ  
प्रसीद विश्वेश्वर विश्वमूर्त्ते ॥ २१.६९ ॥  
भगाक्षिसंस्फोटनदक्षकर्मा  
गृहाण भागं मखतः प्रधानम् ।  
प्रसीद देवेश्वर नीलकण्ठ  
प्रपाहि नः सर्वगुणोपपन्न ॥ २१.७० ॥  
सिताङ्गरागाप्रतिपन्नमूर्त्ते  
कपालधारिंस्त्रिपुरघ्न देव ।  
प्रपाहि नः सर्वभयेषु चैव  
उमापते पुष्करनालजन्म ॥ २१.७१ ॥  
पश्याम ते देहगतान् सुरेश  
सर्गादयो वेदवराननन्त ।  
साङ्गान् सविद्यान् सपदक्रमांश्च  
सर्वान् निलीनांस्त्वयि देवदेव ॥ २१.७२ ॥  
भव शर्व महादेव पिनाकिन् रुद्र ते हर ।  
नताः स्म सर्वे विश्वेश त्राहि नः परमेश्वर ॥ २१.७३ ॥  
इत्थं स्तुतस्तदा देवैर्देवदेवो महेश्वरः ।  
तुतोष सर्वदेवानां वाक्यं चेदमुवाच ह ॥ २१.७४ ॥  
रुद्र उवाच ।  
भगस्य नेत्रं भवतु पूष्णो दन्तास्तथा मखः ।  
दक्षस्याच्छिद्रतां यातु यज्ञश्चाप्यदितेः सुताः ।  
पशुभावं तथा चापि अपनेष्यामि वो सुराः ॥ २१.७५ ॥  
मद्दर्शनेन यो जातः पशुभावो दिवौकसाम् ।  
स मयाऽपहृतः सद्यः पतित्वं वो भविष्यति ॥ २१.७६ ॥  
अहं च सर्वविद्यानां पतिराद्यः सनातनः ।  
अहं वै पतिभावेन पशुमध्ये व्यवस्थितः ॥ २१.७७ ॥  
अतः पशुपतिर्नाम मम लोके भविष्यति ।  
ये मां यजन्ति तेषां स्याद् दीक्षा पाशुपती भवेत् ॥ २१.७८ ॥  
एवमुक्तेऽथ रुद्रेण ब्रह्मा लोकपितामहः ।  
उवाच रुद्रं सस्नेहं स्मितपूर्वमिदं वचः ॥ २१.७९ ॥  
ध्रुवं पाशुपतिर्देव त्वं लोके ख्यातिमेस्यति ।  
अयं च देवस्त्वन्नाम्ना लोके ख्यातिं गमिष्यति ।  
आराध्यश्च समस्तानां देवादीनां गमिष्यसि ॥ २१.८० ॥  
एवमुक्त्वा तदा ब्रह्मा दक्षं प्रोवाच बुद्धिमान् ।  
गौरीं प्रयच्छ रुद्राय पूर्वमेवोपपादिताम् ॥ २१.८१ ॥  
एवमुक्त्वा तदा दक्षस्तां कन्यां ब्रह्मसन्निधौ ।  
ददौ रुद्राय महते गौरीं परमशोभनाम् ॥ २१.८२ ॥  
स तां जग्राह विधिवद् रुद्रः परमशोभनाम् ।  
दक्षस्य च प्रियं कुर्वन् बहुमानपुरःसरम् ॥ २१.८३ ॥  
गृहीतायां तु कन्यायां दाक्षायण्यां पितामहः ।  
ददौ रुद्रस्य निलयं कैलासं सुरसन्निधौ ॥ २१.८४ ॥  
रुद्रोऽपि प्रययौ भूतैः समं कैलासपर्वतम् ।  
देवाश्चापि यथास्थानं स्वं स्वं जग्मुर्मुदान्विताः ।  
ब्रह्माऽपि दक्षसहितः प्राजापत्यं पुरं ययौ ॥ २१.८५ ॥  
॥ इति श्रीवराहपुराणे भगवच्छास्त्रे एकविंशोऽध्यायः ॥ २१ ॥