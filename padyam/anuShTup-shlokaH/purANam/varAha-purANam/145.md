---
title: १४५

---
अथ सालग्रामक्षेत्रमाहात्म्यम् ॥  
धरण्युवाच ॥  
भगवन्देवदेवेश सालङ्कायनको मुनिः ॥  
किं चकार तपः कुर्वंस्तव क्षेत्रे विमुक्तिदे ॥ १ ॥  
श्रीवराह उवाच॥  
अथ दीर्घेण कालेन स ऋषिः संशित व्रतः ॥  
तप्यमानो यथान्यायं पश्यन्वै सालमुत्तमम् ॥ २ ॥  
अभिन्नमतुलच्छायं विशालं पुष्पितं तथा ॥  
मनोज्ञं च सुगन्धं च देवानामपि दुर्ल्लभम् ॥ ३ ॥  
ऋषिर्ज्ञानपरिश्रान्तः सालङ्कायनकोऽद्भुतम् ॥  
ददर्श च पुनः सालं शुभानां शुभदर्शनम् ॥ ४ ॥  
ततो दृष्ट्वा महासालं परिश्रान्तो महामुनिः ॥  
विश्रामं कुरुते तत्र द्रष्टुकामोऽथ मां मुनिः ॥ ५ ॥  
सालस्य तस्य पूर्वेण स्थितः पश्चान्मुखो मुनिः ॥  
मायया मम मूढात्मा शक्तो द्रष्टुं न मामभूत् ॥ ६ ॥  
ततः पूर्वेण पार्श्वेन तस्य सालस्य सुन्दरि ॥  
वैशाखमासद्वादश्यां मद्दर्शनमुपागतः ॥ ७ ॥  
दृष्ट्वा मां तत्र स मुनिस्त पस्वी संशितव्रतः ॥  
तुष्टाव वैदिकैः सूक्तैः प्रणम्य च पुनःपुनः ॥ ८ ॥  
मत्तेजसा ताडिताक्षः शनैरुन्मील्य लोचने ॥  
यावत्पश्यति मां तत्र स्तुवन्स तपसान्वितः ॥ ९ ॥  
वृक्षस्य दक्षिणे पार्श्वे गतस्तावदहं धरे ॥  
पूर्वस्थानं परित्यज्य स ऋषिः संशितव्रतः ॥ १४५.१० ॥  
स्थित्वा मत्प्रमुखे चैव स्तुवन्नेवं मम प्रियम् ॥  
 ततोऽहं स्तूयमानौ वै ऋग्वेदस्यैव ऋग्गतैः ॥ ११ ॥  
स्तोत्रैः सम्पूज्यमानो हि गतोऽहं पश्चिमां दिशम् ॥  
ततः पश्चिमपार्श्वे तु स्थितस्तत्रैव माधवि ॥ १२ ॥  
यजुर्वेदोक्तमन्त्रेण संस्तुतः पश्चिमां गतः ॥  
स्तुवतीत्थं मुनौ देवि गतोऽहं चोत्तरां दिशम् ॥ १३॥  
तत्रापि सामवेदोक्तैर्मन्त्रैस्तुष्टाव मां मुनिः ॥  
ततोऽहं स्तूयमानो वै ऋषिमुख्येन सुन्दरि ॥ १४॥  
प्राप्तश्च परमां प्रीतिं तमवोचमृषिं तदा ॥  
साधु ब्रह्मन्महाभाग सालङ्कायन सत्तम ॥ १५ ॥  
तपसानेन सन्तुष्टः स्तुत्या चैवानया तव ॥  
वरं वरय भद्रं ते संसिद्धस्तपसा भवान् ॥ १६ ॥  
एवमुक्तः स तु मया सालङ्कायनको मुनिः ॥  
सालवृक्षं समाश्रित्य निभृतेनान्तरात्मना ॥ १७ ॥  
ततो मां भाषते देवि स ऋषिः संशितव्रतः ॥  
तवैवाराधनार्थाय तपस्तप्तं मया हरे ॥ १८ ॥  
पर्यटामि महीं सर्वां सशैलवनकाननाम् ॥  
इदानीं खलु दृष्टोऽसि चक्रपाणे महाप्रभो ॥ १९ ॥  
यदि तुष्टोऽसि मे देव सर्वशान्तिकरः परः ॥  
यदि देयो वरो मह्यं तपसाराधितेन च ॥ १४५.२० ॥  
तदा देहि जगन्नाथ ममेश्वर समं सुतम् ॥  
एष एव वरो मह्यं दीयतां मधुसूदन ॥ २१ ॥  
एवं वरं याचितोऽस्मि मुनिना भीमकर्मणा ॥  
पुत्रकामेन विप्रेण दीर्घ कालं तपस्यता ॥ २२ ॥  
एवं तस्य वचः श्रुत्वा ब्राह्मणस्य तपस्विनः ॥  
मधुरां गिरमादाय प्रत्यवोचमृषिं प्रति ॥ २३ ॥  
चिरकालं व्रतस्थेन यत्त्वया चिन्तितं मुने ॥  
स कामस्तव सञ्जातः सिद्धोऽसि तपसा भवान् ॥ २४ ॥  
ईश्वरस्य परा मूर्त्तिर्नाम्ना वै नन्दिकेश्वरः ॥  
त्वद्दक्षिणाङ्गादुद्भूतः पुत्रस्तव मुनीश्वर ॥ २५ ॥  
संहरस्व तपो ब्रह्मञ्शान्तिं गच्छ महामुने ॥  
अथ चैतस्य जातस्य कल्पा वै सप्त सप्त च ॥ २६ ॥  
त्वं न जानासि विप्रर्षे स जातो नन्दिकेश्वरः ॥  
मायायोगबलोपेतो गोव्रजं स मया स्थितः ॥२७॥  
मथुरायाः समानीय आमुष्यायणसञ्ज्ञितम् ॥  
तव शिष्यं पुरस्कृत्य शूलपाणिरवस्थितः ॥२८॥  
तत्राश्रमे महाभाग स्थित्वा त्वं तपसां निधे ॥  
पुत्रेण परमप्रीतो मत्क्षेत्रेऽस्मत्समो भव॥२९॥  
अन्यच्च गुह्यं वक्ष्यामि सालङ्कायन तच्छृणु ॥  
तव प्रीत्या प्रवक्ष्यामि येनैतत्क्षेत्रमुत्तमम् ॥ १४५.३० ॥  
शालग्राममिति ख्यातं तन्निबोध मुने शुभम् ॥  
योऽयं वृक्षस्त्वया दृष्टः सोऽहमेव न संशयः ॥ ३१ ॥  
एतत्कोऽपि न जानाति विना देवं महेश्वरम् ॥  
माययाऽहं निगूढोऽस्मि त्वत्प्रसादात्प्रकाशितः ॥ ३२ ॥  
एवं तस्मै वरं दत्त्वा सालङ्कायनकाय वै ॥ ३३ ॥  
पश्यतस्तस्य वसुधे तत्रैवान्तर्हितोऽभवम् ॥  
वृक्षं दक्षिणतः कृत्वा जगाम स्वाश्रमं मुनिः ॥ ३४ ॥  
मम तद्रोचते स्थानं गिरिकूटशिलोच्चये ॥  
शालग्राम इति ख्यातं भक्तसंसारमोक्षणम् ॥ ३५ ॥  
तत्र गुह्यानि मे भूमे वक्ष्यमाणानि मे शृणु ॥  
तरन्ति मनुजा येभ्यो घोरं संसारसागरम् ॥ ३६ ॥  
गुह्यानि तत्र वसुधे तीर्थानि दश पञ्च च ॥  
नाद्यापि किञ्चिज्जानन्ति मुच्यन्ते यैरिह स्थिताः ॥ ३७ ॥  
तत्र बिल्वप्रभं नाम गुह्यं क्षेत्रं मम प्रियम् ॥  
कुञ्जानि तत्र चत्वारि क्रोशमात्रे यशस्विनि ॥ ३८ ॥  
हृद्यं तत्परमं गुह्यं भक्तकर्मसुखावहम् ॥  
तत्र स्नानं तु कुर्वीत अहोरात्रोषितो नरः ॥ ३९ ॥  
चतुर्णामश्वमेधानां फलं प्राप्नोति मानवः ॥  
अथात्र मुञ्चते प्राणान्मम कर्मसु निष्ठितः ॥ १४५.४० ॥  
अश्वमेधफलं भुक्त्वा मम लोके स मोदते ॥  
चक्रस्वामीति विख्यातं तस्मिन्क्षेत्रे परं मम ॥ ४१ ॥  
चक्राङ्कितशिलास्तत्र दृश्यन्ते च इतस्ततः ॥  
चक्राङ्कितशिला यत्र वरवर्णिनि तिष्ठति ॥ ४२ ॥  
तदेतद्विद्धि वसुधे समन्ता द्योजनत्रयम् ॥  
तत्र स्नानं तु कुर्वीत त्रिरात्रोपोषितो नरः ॥४३॥  
त्रयाणामपि यज्ञानां फलं प्राप्नोति निश्चितम् ॥  
अथात्र मुञ्चते प्राणान्मम कर्म परायणः ॥ ४४ ॥  
वाजपेयफलं भुक्त्वा मम् लोकं च गच्छति॥  
तत्र विष्णुपदं नाम क्षेत्रं गुह्यं परं मम ॥४५॥  
तिस्रो धाराः पतन्त्यत्र हिमकूटं समाश्रिताः ॥  
तत्र स्नानं तु कुर्वीत त्रिरात्रोपोषितो नरः॥४६॥  
त्रयाणामपि रात्रीणां फलं प्राप्नोति निष्कलम् ॥  
तथैव मुञ्चते प्राणान्मुक्तसङ्गो गत क्लमः ॥ ४७ ॥  
अतिरात्रफलं भुक्त्वा मम लोके महीयते ॥  
तत्र कालीह्रदं नाम गुह्यं क्षेत्रं परं मम ॥ ४८ ॥  
अत्र चैव ह्रदस्रोतो बदरीवृक्षनिःसृतः ॥  
तत्र स्नानं तु कुर्वीत षष्टिकालोषितो नरः ॥ ४९ ॥  
नरमेधस्य यज्ञस्य फलं प्राप्नोति मानवः ॥  
अथात्र मुञ्चते प्राणान्मुक्तरागो गत क्लमः ॥ १४५.५० ॥  
नरमेधफलं भुक्त्वा मम लोके च मोदते ॥  
अन्यच्च ते प्रवक्ष्यामि महाश्चर्यं वसुन्धरे ॥ ५१ ॥  
तत्र शङ्खप्रभं नाम गुह्यं क्षेत्रं परं मम॥  
श्रूयते शङ्खशब्दश्च द्वादश्यामर्द्धरात्रके ॥ ५२ ॥  
गदाकुण्डमिति ख्यातं तस्मिन्क्षेत्रे परं मम ॥  
यत्र वै कम्पते स्रोतो दक्षिणां दिशामाश्रि तम् ॥ ५३ ॥  
तत्र स्नानं तु कुर्वीत त्रिरात्रोपोषितो नरः ॥  
वेदान्तगानां विप्राणां फलं प्राप्नोति मानवः ॥ ५४ ॥  
अथ वै मुञ्चते प्राणान्कृतकृत्यो गुणान्वितः ॥  
गदापाणिर्महाकायो मम लोकं प्रपद्यते ॥ ५५ ॥  
पुनश्चाग्निप्रभं नाम गुह्यं क्षेत्रं परं मम ॥  
धारा पतति तत्रैका पूर्वोत्तरसमाश्रिता ॥५६॥  
यस्तत्र कुरुते स्नानं चतूरात्रोषितो नरः ॥  
अग्निष्टोमात्पञ्चगुणं फलं प्राप्नोति मानवः ॥५७॥  
अथात्र मुञ्चते प्राणान् मम कर्मसु निष्ठितः ॥  
अग्निष्टोमफलं भुक्त्वा मम लोकं प्रपद्यते ॥५८॥  
तत्राश्चर्यं महाभागे कथ्यमानं मया शृणु ॥  
हेमन्ते चोष्णकं तीर्थं ग्रीष्मे भवति शीतलम् ॥ ५९ ॥  
गुह्यं सर्वायुधं नाम तत्र क्षेत्रे परं मम ॥  
पतन्ति सप्त स्रोतांसि हिमवन्निःसृतानि वै ॥ १४५.६० ॥  
तत्र स्नानं प्रकुर्वीत सप्तरात्रोषितो नरः ॥  
राजा भवति सुश्रोणि सवार्युधकलान्वितः ॥ ६१ ॥  
अथ वै मुञ्चते प्राणान्मम कर्माविनिश्चितः ॥  
स भुक्त्वा राज्य भोज्यानि मम लोकं च गच्छति ॥ ६२ ॥  
तत्र देवप्रभं नाम गुह्यं क्षेत्रं परं मम ॥  
धाराः पञ्चमुखास्तत्र पतन्ति गिरिसंश्रिता ॥ ६२॥  
तत्र स्नानं तु कुर्वीत त्वष्टकालोषितो नरः ॥  
चतुर्णामपि वेदानां याति पारं न संशयः ॥ ६४ ॥  
अथात्र मुञ्चते प्राणाँल्लोभमोहविवर्ज्जितः ॥  
वेदकर्म समुत्सृज्य मम लोके महीयते ॥ ६५ ॥  
गुह्यं विद्याधरं नाम तत्र क्षेत्रं परं मम ॥  
पञ्च धाराः पतन्त्यत्र हिमकूटविनिःसृताः ॥ ६६ ॥  
यस्तत्र कुरुते स्नानं मेकरात्रोषितो नरः ॥  
याति वैद्याधरं लोकं कृतकृत्यो न संशयः ॥६७॥  
अथात्र मुञ्चते प्राणान्वीतरागो गतक्लमः ॥  
भुक्त्वा वैद्याधरान्भोगान्मम लोकं स गच्छति ॥६८॥  
तत्र पुण्यनदी नाम गुह्यक्षेत्रे परे मम ॥  
शिलाकुञ्जलताकीर्णा गन्धर्वाप्सरसेविता ॥६९॥  
तत्र स्नानं तु कुर्वीत अष्ट रात्रोषितो नरः ॥  
सप्तद्वीपेषु भ्रमति स्वच्छन्दगमनालयः ॥ १४५.७० ॥  
अथात्र मुञ्चते प्राणान्मम कमार्नुसारकः ॥  
सप्तद्वीपान् समुत्सृज्य मम लोकं स गच्छति ॥७१॥  
गन्धर्वेति च विख्यातं तस्मिन् क्षेत्रं परं मम ॥  
एकधारा पतत्यत्र पश्चिमां दिशमाश्रिता ॥७२॥  
तत्र स्नानं तु कुर्वीत चतूरात्रो षितो नरः ॥  
मोदते लोकपालेषु स्वच्छन्दगमनालयः ॥ ७३ ॥  
अथात्र मुञ्चते प्राणान्ममकर्मपरायणः ॥  
लोकपालान्परित्यज्य मम लोकं स गच्छति ॥७४॥  
तत्र देवह्रदं नाम मम क्षेत्रं वसुन्धरे ॥  
यत्र कान्तासि मे भूमे बलेर्यज्ञविनाशनात्॥७५॥  
स ह्रदो वरदः श्रेष्ठो मनोज्ञः सुखशीतलः ॥  
अगाधः सौख्यदश्चापि देवानामपि दुर्ल्लभः ॥७६॥  
तस्मिन् ह्रदे महाभागे मम वै नियमोदके ॥  
मत्स्याश्चक्राङ्किताश्चैव पर्यटन्ते इतस्ततः ॥७७॥  
अन्यच्च ते प्रवक्ष्यामि तच्छृणुष्व वसुन्धरे ॥  
महाश्चर्यं विशालाक्षि यत्र तत्परिवर्त्तते ॥७८॥  
पश्येति श्रद्दधानस्तु न पश्यत्पापपूरुषः॥  
तस्मिन्देवह्रदे पुण्यं चतुर्विंशतिर्द्वादश ॥७९॥  
सौवर्णानि च पद्मानि दृश्यन्ते भास्करोदये ॥  
तावत्पश्यन्ति भूतानि यावन्मध्यन्दिनं भवेत् ॥ १४५.८० ॥  
यत्र स्नाता दिवं यान्ति शुद्धा वाक्कायजैर्मलैः ॥  
तत्र स्नानं प्रकुर्वीत दशरात्रोषितो नरः ॥८१॥  
दशानामश्वमेधानां प्राप्नोत्यविकलं फलम् ॥  
अथाऽत्र मुञ्चते प्राणान्मम चिन्ताव्यवस्थितः ॥८२॥  
अश्वमेधफलं भुक्त्वा भूमे मत्समतां व्रजेत् ॥  
अन्यच्च ते प्रवक्ष्यामि क्षेत्रं गुह्यं परं मम॥८३॥  
सम्भेदो देवनद्योस्तु समस्तसुखवल्लभः ॥  
दिवोऽवतीर्य तिष्ठन्ति देवा यत्र सहप्रियाः ॥८४॥  
गन्धर्वाप्सरसश्चैव नागकन्याः सहोरगैः ॥  
देवर्षयश्च मुनयः समस्तसुरनायकाः ॥ ८५ ॥  
सिद्धाश्च किन्नराश्चैव स्वर्गादवतरन्ति हि ॥  
नेपाले यच्छिवस्थानं समस्तसुखवल्लभम् ॥ ८६ ॥  
तेभ्यस्तेभ्यश्च स्थानेभ्यस्तीर्थेभ्यश्च विशेषतः ॥  
महादेवजटाजूटान्नीलकण्ठाच्छिवालयः ॥ ८७ ॥  
श्वतेगङ्गेति या प्रोक्ता तया सम्भूय सादरम् ॥  
नाना नद्यः समायाता दृश्यादृश्यतया स्थिताः ॥ ८८॥  
गण्डक्या कृष्णया चैव या कृष्णस्य तनूद्भवा ॥  
तया सम्भेदमापन्ना या सा शिवतनूद्भवा ॥८९॥  
त्रिशूलगङ्गेत्याख्याता सापि तत्र महानदी ॥  
एवं नदीसमुद्भेदः सर्वतीर्थकदम्बकम् ॥ १४५.९० ॥  
मम क्षेत्रे समाख्यातं पुण्यं परमपावनम् ॥  
वसुधे त्वं विजानीहि देवानामपि दुर्ल्लभम् ॥ ९१ ॥  
यच्च सिद्धाश्रम इति विख्यातः पुण्यवर्द्धनः ॥  
शम्भोस्तपोवनं तत्र सर्वाश्रमवरं प्रति ॥ ९२ ॥  
नानापुष्पफलोपेतं कदलीषण्डमण्डितम् ॥  
निचुलैश्चैव पुन्नागैः केसरैश्च विराजितम् ॥ ९३ ॥  
खर्ज्जूराशोकबकुलैश्चूतैश्चैव प्रियालकैः ॥  
नारिकेलैश्च पूगैश्च चम्पकैर्जम्बुभिर्धवैः ॥ ९४ ॥  
नारङ्गैर्बदरीभिश्च जम्बीरैर्मातुलुङ्गकैः ॥  
केतकीमल्लिकाजातीयूथिकाराजिराजितम् ॥ ९५ ॥  
कुन्दैः कुरवकैर्नागैः कुटजैर्दाडिमैरपि ॥  
आगत्य यत्र क्रीडन्ति देवानां मिथुनानि च ॥ ९६ ॥  
तस्मिन्ह्रदे महापुण्ये पुण्यनद्योस्तु सङ्गमे ॥  
स्नानाच्छताश्वमेधानां फलं प्राप्नोति मानवः ॥ ९७ ॥  
स्नात्वा तत्र तु वैशाखे गोसहस्रफलं भवेत् ॥  
माघमासे पुनः स्नात्वा प्रयागस्नानजं फलम् ॥९८॥  
कार्त्तिके मासि यः स्नाति तुलासंस्थे दिवाकरे ॥  
विधिना नियतः सोऽपि मुक्तिभागी न संशयः ॥ ९९ ॥  
यस्त्रिरात्रमुषित्वा तु नियते नियता शनः ॥  
राजसूयफलं प्राप्य मोदते देववद्दिवि ॥ १४५.१०० ॥  
यज्ञस्तपोऽथवा दानं श्राद्धमिष्टस्य पूजनम् ॥  
यत्किञ्चित्क्रियते कर्म तदनन्तफलं भवेत् ॥ १०१ ॥  
भूमे तस्यापराधांश्च सर्वानेव क्षमाम्यहम् ॥  
गङ्गायमुनयोर्यद्वत्सङ्गमो मर्त्त्यदुर्ल्लभः ॥ १०२ ॥  
तथैवायं देवनद्यो सङ्गमः समुदाहृतः ॥  
एतद्गुह्यं परं देवि मम क्षेत्रे वसुन्धरे ॥ १०३ ॥  
अहमस्मिन्महाक्षेत्रे धरे पूर्वमुखः स्थितः ॥  
शालग्रामे महाक्षेत्रे भूमे भागवत प्रियः ॥ १०४ ॥  
अन्यच्च ते प्रवक्ष्यामि तच्छृणुष्व वसुन्धरे ॥  
अन्तर्गुह्यं परं श्रेष्ठं यन्न जानन्ति मोहिताः ॥ १०५ ॥  
शिवो मे दक्षिणस्थाने तिष्ठन्वै विगतज्वरः ॥  
लोकानां प्रवरः श्रेष्ठः सर्वलोकवरो हरः ॥१०६॥  
तं ये विन्दन्ति ते देवि नूनं मामेव विन्दति ॥  
ये मां विदन्ति देवेशि ते विदन्ति शिवं परम् ॥१०७॥  
अहं यत्र शिवस्तत्र शिवो यत्र वसुन्धरे ॥  
तत्राहमपि तिष्ठामि आवयोर्नान्तरं क्वचित् ॥१ ०८॥  
शिवं यो वन्दते भूमे स हि मामेव वन्दते ॥  
लभते पुष्कलां सिद्धिमेवं यो वेत्ति तत्त्वतः ॥ १०९ ॥  
एवमेतन्महाभागे क्षेत्रं हरिहरात्मकम् ॥  
मृता येऽत्र गतिं यान्ति मम कर्मानुसारिणः ॥१४५.११०॥  
मुक्तिक्षेत्रं प्रथमतो रुरुखण्डं ततः परम् ॥  
सम्भेदो देवनद्योश्च त्रिवेणी च ततः परम् ॥१११॥  
क्षेत्रं प्रमाणं विज्ञेयं गण्डकी सङ्गतं परम् ॥  
एवं सा गण्डकी देवि नदीनामुत्तमा नदी ॥११२॥  
गङ्गया मिलिता यत्र भागीरथ्या महाफला ॥  
अपरं तन्महत्क्षेत्रं हरिक्षेत्रमिति स्मृतम् ॥११३॥  
आदौ सा गण्डकी पुण्या भागीरथ्या च सङ्गता ॥  
तस्य तीर्थस्य महिमा ज्ञायते न सुरैरपि ॥११४॥  
एतत्ते कथितं भद्रे शालग्रामस्य सुन्दरि ॥  
गण्डक्याश्चैव माहात्म्यं सर्वकल्मषनाशनम् ॥११५॥  
पूर्वपृष्टं तया यच्च पुण्यं भागवतप्रियम् ॥  
आख्यानानां महाख्यानं द्युतीनां परमा द्युतिः ॥११६॥  
पुण्यानां परमं पुण्यं तपसां च महत्तपः ॥  
गुह्यानां परमं गुह्यं गतीनां परमा गतिः ॥११७ ॥  
महालाभस्तु लाभानां नास्त्यस्मादपरं महत् ॥  
पिशुनाय न दातव्यं न शठाय गुरुद्रुहे ॥११८॥  
ये च पापाः कृतघ्नाश्च द्विजदेवापराधिनः ॥  
कुशिष्याय न दातव्यं न दद्याच्छास्त्रदूषके ॥१ १९॥  
नीचाय न च दातव्यं ये न जानन्ति सेवितुम् ॥  
सुशिष्याय च दातव्यं धीराय शुभ बुद्धये ॥१४५.१२०॥  
लोभमोहमदाद्यैर्ये वर्जिताः पुण्यबुद्धयः ॥  
य एतत्पठते नित्यं कल्यमुत्थाय मानवः ॥१२१॥  
कुलानि तारितान्येवं सप्त सप्त च सप्त च ॥  
एवं मरणकाले तु न कदाचिद्विमुह्यते ॥१२२॥  
यदीच्छेत्परमां सिद्धिं मम लोकं स गच्छति ॥  
क्षेत्रस्य शालग्रामस्य माहात्म्यं परमं मया ॥१२३॥  
कथितं ते महादेवि किमन्यच्छ्रोतुमिच्छसि ॥१२४॥  
इति श्रीवराहपुराणे भगवच्छास्त्रे शालग्रामक्षेत्रमाहात्म्यं नाम पञ्चचत्वारिंशदधिकशततमोऽध्यायः ॥ १४५॥