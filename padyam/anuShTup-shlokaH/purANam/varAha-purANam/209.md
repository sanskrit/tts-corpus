---
title: २०९

---
अथ पतिव्रतामाहात्म्य वर्णनम् ॥  
नारद उवाच ॥  
कर्मणा केन राजेन्द्र तपसा वा तपोधनाः ॥  
उत्तमां च गतिं यान्ति कृष्णवासः प्रशंस मे ॥१॥  
एवमुक्तस्तु धर्मात्मा नारदेनाब्रवीत्तदा ॥  
यम उवाच ॥  
न तस्य नियमो विप्र तपो नैव च सुव्रत ॥ २ ॥  
उपवासो न दानं वा न देवो वा महामुने ॥  
यादृशी तु भवेद्विप्र शृणु तत्त्वं समासतः ॥ ३ ॥  
प्रसुप्ते या प्रस्वपिति जागर्ति विबुधे स्वयम् ॥  
भुङ्क्ते तु भोजिते विप्र सा मृत्युं जयति धुवम् ॥४ ॥  
मौने मौना भवेद्या तु स्थिते तिष्ठति या स्वयम् ॥  
सा मृत्युं जायते विप्र नान्यत्पश्यामि किञ्चन ॥५ ॥  
एकदृष्टिरेकमना भर्त्तुर्वचनकारिणी ॥  
तस्या बिभीमहे सर्वे ये तथान्ये तपोधन ॥ ६ ॥  
देवानामपि सा साध्वी पूज्या परमशोभना ॥  
भर्त्रा चाभिहिता यापि न प्रत्याख्यायिनी भवेत् ॥७॥  
वर्त्तमानापि विप्रेन्द्र प्रत्याख्यातापि वा सदा ॥  
न दैवतं सम्प्रयाति पत्युरन्यं कदाचन ॥ ८ ॥  
सा न मृत्युमुखं याति एवं या स्त्री पतिव्रता ॥  
एवं या तु भवेन्नित्यं भर्त्तुः प्रियहिते रता ॥ ९ ॥  
अनुवेष्टनभावेन भर्त्तारमनुगच्छति ॥  
सा तु मृत्युमुखद्वारं न गच्छेद्ब्रह्मसम्भव ॥ 209.१० ॥  
एष माता पिता बन्धुरेष मे दैवतं परम् ॥  
एवं शुश्रूषते या तु सा मां विजयते सदा ॥११॥  
पतिव्रता तु या साध्वी तस्यां चाहं कृताञ्जलिः ॥  
भर्तारमनुध्यायन्ती भर्त्तारमनुगच्छती ॥ १२ ॥  
भर्त्तारमनुशोचन्ती मृत्युद्वारं न पश्यति ॥  
गीतवादित्रनृत्यानि प्रेक्षणीयान्यनेकशः ॥ १३ ॥  
न शृणोति न पश्येद्या मृत्युद्वारं न पश्यति ॥  
स्नान्ती च तिष्ठती वापि कुर्वन्ती वा प्रसाधनम् ॥ १४ ॥  
नान्यं या मनसा पश्येन्मृत्युद्वारं न पश्यति ॥  
देवता अर्चयन्तं वा भुज्यमानमपि द्विज ॥ १५ ॥  
पतिं न त्यजते चित्तान्मृत्युद्वारं न पश्यति ॥  
भानौ चानुदिते वापि उत्थाय च तपोधन ॥ १६ ॥  
गृहं मार्जयते नित्यं मृत्युद्वारं न पश्यति ॥  
चक्षुर्देहश्च भावश्च यस्या नित्यं सुसंवृतम् ॥ १७ ॥  
शौचाचारसमायुक्ता सापि मृत्युं न पश्यति॥  
भर्त्तुर्मुखं प्रपश्येद्या भर्त्तुश्चित्तानुसारिणी ॥ १८ ॥  
वर्त्तते च हिते भर्त्तुर्मृत्युद्वारं न पश्यति ॥  
एवं कीर्त्तिमतां लोके दृश्यन्ते दिवि देवताः ॥ १९ ॥  
मानुषाणां च भार्या वै तत्र देशे तु दृश्यते ॥  
कथितैव पुरा विप्र आदित्येन पतिव्रता ॥ 209.२० ॥  
मया तस्मात्तु विप्रर्षे यथावृत्तं यथाश्रुतम् ॥  
गुह्यमेतत्ततो दृष्ट्वा पूजयामि पतिव्रताः ॥ २१ ॥  
इति श्रीवराहपुराणे संसारचक्रे पतिव्रतामाहात्म्यन्नाम नवाधिकद्विशततमोऽध्यायः ॥ २०९ ॥