---
title: १७०

---
श्रीवराह उवाच ॥  
पुनरन्यत् प्रवक्ष्यामि तच्छृणुष्व वसुन्धरे ॥  
मथुरायां पुरा वृत्तं गोकर्णस्य महात्मनः॥  
वसुकर्णः पिता तस्य वैश्यो धनसमृद्धिमान् ॥ १ ॥  
तस्य भार्या सुशीला तु नाम्ना गुणसमन्विता ॥  
भर्त्तुः प्रियकरी साध्वी न प्रसूता वयोऽधिका ॥२॥  
विललाप च सुश्रोणि चैकान्ते दीनमानसा ॥  
सरस्वती सङ्गमेऽथ स्त्रियो दृष्ट्वा प्रजावतीः ॥ ३ ॥  
वृक्षमूले तु तत्रैव मुनिरेकः समास्थितः ॥  
तस्या विलपितं श्रुत्वा शनैः सकरुणं हृदि ॥ ४ ॥  
जात हार्दः प्रियं चेष्टं शनैः स्त्रियमथाब्रवीत् ॥  
का त्वं कस्यासि सुभगे किमर्थं रोदिषि स्वयम् ॥९॥  
इति तस्य वचः श्रुत्वा सा स्त्री ऋषिमथाब्रवीत् ॥  
सापत्यास्तु स्त्रियो दृष्ट्वा क्रीडन्त्यो बालकैः सह ॥ ६ ॥  
मम तन्नास्ति हि मुने दुर्भगायाः प्रजासुखम् ॥  
उवाच मुनिशार्दूलस्तां स्त्रियं पुत्रगर्द्धिनीम् ॥ ७ ॥  
देवतायाः प्रसादेन तव पुत्रो भविष्यति ॥  
शिवस्यायतनं पुण्यं गोकर्णेति च विश्रुतम् ॥ ८ ॥  
तमाराधय देवेशं पत्या सह यशस्विनि ॥  
स्नानदीपोपहारेण स्तोत्रैर्नानाविधैर्जपैः ॥९॥  
इत्युक्ता सा च सुश्रोणी प्रणिपत्य प्रसाद्य तम् ॥  
भर्त्रे सा कथयामास यदुक्तं मुनिना प्रियम् ॥ 170.१० ॥  
स तद्वचनमाकर्ण्य प्रीतियुक्तं सुसंयुतम् ॥  
जगादोच्चैः प्रियां देवि भद्रं जातो मनोरथः ॥ ११ ॥  
ममाप्येतन्मतं देवि यदुक्तमृषिणा ततः ॥  
इति प्रियां समाभाष्य प्रियया च तथाऽकरोत् ॥ १२ ॥  
सरस्वत्याः सङ्गमे तौ स्नात्वा गोकर्णमर्चतुः ॥  
पुष्पदीपोपहारं तु चक्राते तौ दिनेदिने ॥ १३ ॥  
एवं तयोर्दशाब्दानि गतानि सुतहेतवे ॥  
ततः प्रसन्नो भगवानुमापतिरुवाच ह ॥ १४ ॥  
भविष्यति युवां पुत्रो रूपवान्गुणसंयुतः ॥  
सस्यसन्ततिवद्दृश्यः सन्तानो यस्य वै बहु ॥ १५ ॥  
देवतानां प्रसादेन तदुक्तस्य भविष्यति ॥  
इत्युक्तौ तौ तु देवेन स्नानं कृत्वा सरस्वतीम् ॥ १६ ॥  
प्रभाते देवदेवाय ददौ द्रव्यमनन्तकम् ॥  
ब्राह्मणेभ्यो ददौ भोज्यं वस्त्राय बहुदक्षिणम् ॥ १७ ॥  
ततस्तस्यां सुशीलायां गर्भाधानमविन्दत ॥  
ततः प्रववृधे गर्भः शुक्लपक्षे यथा शशी ॥  
सुषुवे दशमे मासि पुत्रं बालं शशिप्रभम् ॥ १८ ॥  
गोसहस्रं तदा दत्त्वा ससुवर्णं सवस्त्रकम् ॥  
बहुशः सर्ववर्णेभ्यः पुत्रजन्ममहोत्सवे ॥ १९ ॥  
जातकर्म तथा चैव नामकर्म चकार च ॥  
गोकर्णं नाम तस्यैव पिता चक्रे निरूप्य च ॥ 170.२० ॥  
एवमन्नप्राशनं च चूडोपनयनं तथा ॥  
अतःपरं च गोदानं वैवाहिकमनुत्तमम् ॥ २१ ॥  
दानं तु ददतस्तस्य देवतां पूजयिष्यतः ॥  
कृतानि बहुमुख्यानि मङ्गलानि यथाविधि ॥ २२ ॥  
ततः प्रविष्टे तारुण्ये त्वप्रजं वीक्ष्य पुत्रकम् ॥  
पुनर्विवाहयामास भार्याणां च चतुष्टयम् ॥२३॥  
वयोरूपगुणोपेतास्तस्य भार्याः सुलोचनाः ॥  
अप्रजा एव ताः सर्वा नाभवत्पुत्रिणी क्वचित् ॥ २४ ॥  
तेनैव धर्म आरब्धः प्रजार्थो देवसेवनम् ॥  
वापीकूपतडागानि देवतायतनानि च ॥ २९ ॥  
प्रपामालाश्च नित्यान्नं भोजनं वर्त्तनानि च ॥  
अनित्यतां ततो मत्वा चञ्चलाऽस्थिरजीवितम् ॥ २६ ॥  
विनियोगः कृतस्तेन सर्वदा सर्वकर्मसु ॥  
गोकर्णस्य समीपे तु पश्चिमे चक्रपाणिनः ॥२७॥  
प्रासादं कारयामास पञ्चायतनकं हरेः ॥  
आरामस्तत्र विस्तीर्णः पुष्पजात्यस्तथैव च ॥२८ ॥  
आम्रजम्बीरनारङ्गं बीजपूरः सदाडिमः ॥  
प्राकारं कारयामास परिखामण्डलीयकम् ॥ २९ ॥  
प्रावर्त्तनं च कूपेषु येन सिञ्चेत्प्रवाटिकाम् ॥  
पुष्पाणि च विचिन्वन्ति सर्वास्ता वरयोषितः ॥ 170.३० ॥  
स्नानं पूजादिकं तद्वन्मार्जनं दीपकर्म च ॥  
कुर्वन्ति देवतागारे ताः सर्वाः शुभलोचना ॥ ३१ ॥  
पतिव्रता महाभागाश्चतुरो भगिनीर्यथा ॥  
नित्यकालं पतेर्वाक्ये स्थिताः कुर्वन्त्यहर्निशम् ॥ ३२ ॥  
मालाकारस्तथा नित्यं विटपांश्च प्रसिञ्चति ॥  
पालयामास विधिवद्विधिदृष्टेन कर्मणा ॥ ३३ ॥  
जाताः सुपुष्पवन्तश्च द्रुमाः फलसमन्विताः ॥  
नित्यकालं त्वर्पयन्तः फलानां सुमहोत्सवम् ॥ ३४ ॥  
दीयते भुज्यते सर्वैर्यथा शक्रस्तथा सदा ॥  
एवं तु वसतस्तस्य मथुरायां स्थितस्य च ॥ ३५ ॥  
धनस्य सङ्क्षयो जातः प्रत्यहं ददतः सतः ॥  
शेषमात्रे धने तस्य चिन्ताभून्महती तदा ॥ ३६॥  
मातापित्रोः कुटुम्बस्य भरणीयस्य भोजनम् ॥  
कथं ब्रूहि करिष्यामि महाकष्टं तु सोऽब्रवीत् ॥ ३७ ॥  
इति निश्चित्य मनसा वणिग्भावं हृदि स्थिरम् ॥  
कृत्वा सार्थमुपामन्त्र्य निर्गतः पूर्वमण्डलम् ॥ ३८ ॥  
तत्र क्रीत्वा सुपण्यानि उत्तरापथगानि च ॥  
यातायातं ततः कृत्वा लाभालाभविचक्षणः ॥३९ ॥  
क्रीत्वा क्रेयानि वस्तूनि लाभालाभं विचार्य च ॥  
उत्तरापथदेशात्तु सार्थं सबहुविस्तरम् ॥ 170.४० ॥  
मणिरत्नं ह्यश्वरत्नं पट्टरत्नं समर्थकम् ॥  
गृहीत्वा तु समागच्छन्मथुरायां गृहं प्रति ॥ ४१ ॥  
एकदा सार्थसम्भारो विश्रान्तुमुपचक्रमे ॥  
सानौ पर्वतसामीप्ये प्रभूतयवसोदके ॥ ४२ ॥  
नद्यास्तीरे सुप्रदेशे आवासांश्च प्रचक्रिरे ॥  
निवेश्य भाण्डं तत्रैव अश्वानां यवसादिकम् ॥ ४३ ॥  
समादिश्येतिकृत्यं च भृत्यैः कतिपयैर्वृतः ॥  
समारुरोह तं शैलं बहुकन्दरशोभितम् ॥ ४४ ॥  
क्रीडार्थं विहरंस्तत्र सोऽपश्यत् स्थानमुत्तमम् ॥  
प्रसन्नसलिलोपेतं नारङ्गैस्तु विभूषितम् ॥ ४५ ॥  
फलवन्तश्च वृक्षाश्च पुष्पाणि सुरभीणि च ॥  
पाषाणसन्धौ तत्रस्थैर्मालाकारैस्तु रोपितम् ॥ ४६ ॥  
तत्रारुह्य दरीद्वारं यावद्दृष्टिर्निपात्यते ॥  
तावदभ्यागतादीनि स्वागतादि शृणोति च ॥ ४७ ॥  
श्रुत्वापि शब्दप्रभवं किमेतदिति निश्चयम् ॥  
करिष्यंस्तत्र चैकान्ते दृष्टः पञ्जरगः शुकः ॥ ४८ ॥  
तेनोक्तं भो इहागच्छ आतिथ्यं करवाणि ते ॥  
पाद्यं गृहाण भोः पान्थ आसनं ते इदं शुभम् ॥ ४९ ॥  
फलानीमानि स्वादूनि मधुमांसोदकानि च ॥  
यथेष्टं यावतीच्छा च तावद्गृह्णन्त्विमे नराः ॥ 170.५० ॥  
आगत्य पितरौ मह्यं विशेषं तौ करिष्यतः ॥  
अतिथेरागतस्येह पूजाया विमुखो भवेत् ॥ ५१ ॥  
गृहस्थस्तस्य पितरो वसन्ति नरके ध्रुवम् ॥  
पूजिते पूजिताः स्वर्गे मोदन्ते कालमक्षयम् ॥ ५२ ॥  
अतिथिर्यस्य भग्नाशो गृहात्प्रव्रजते यदि ॥  
आत्मनो दुष्कृतं तस्मै दत्त्वा तत्सुकृतं हरेत् ॥ ५३ ॥  
तस्मात्सर्वप्रयत्नेन पूज्यो वै गृहमेधिना ॥  
काले प्राप्तस्त्वकाले वा यथा विष्णुस्तथैव सः ॥ ५४ ॥  
एवंविधाः शुभा वाचो वैश्यो धर्मोपदेशकात् ॥  
श्रुत्वा शुकात्स सर्वस्मै गोकर्णो मुदितोऽब्रवीत् ॥ ५५ ॥  
ऋषिः कस्त्वं पुराणज्ञः किं वा देवोऽथ गुह्यकः ॥  
तव प्रसन्नरूपस्य यस्येयं वागमानुषी ॥ ५६ ॥  
कस्त्वं कथय मे सत्यमुत्साहश्चातिथिप्रियः ॥  
धन्यः स मानुषो यस्य नित्यं सन्निहितो भवान् ॥ ५७ ॥  
इत्युक्तः स शुकः सर्वं शशंसात्मपुराकृतम् ॥  
शृणु रौद्रं यथा पूर्वे मया कृतमबुद्धिना ॥ ५८ ॥  
शुकस्य विप्रियं यादृङ् महर्षेस्तु तपस्यतः ॥  
सुमेरोरुत्तरे पार्श्वे महर्षिगणसेविते ॥ ५९ ॥  
तपश्चचार विपुलं शुको व्याससुतो महान् ॥  
श्रोतुकामाः पुराणानि सेतिहासानि नैगमाः ॥ 170.६० ॥  
ऋषयस्तत्र चाजग्मुरसितो देवलस्तदा ॥  
मार्कण्डेयो भरद्वाजो यवक्रीतस्ततो भृगुः ॥ ६१ ॥  
अङ्गिरास्तैत्तिरी रैभ्यः काण्वो मेधातिथिः कृतः ॥  
तन्तुः सुतन्तुरादित्यो वसुमानेकतो द्वितः ॥ ६२ ॥  
वामदेवश्चाश्वशिरास्त्रिशीर्षो गौतमोदरः ॥  
अन्ये च सिद्धा देवाश्च पन्नगा गुह्यकास्तथा ॥ ६३ ॥  
शुकं सम्मुखयामासुः पप्रच्छुर्द्धर्मसंहिताम् ॥  
अहं तु वामदेवस्य शिष्यो नाम्ना शुकोदरः ॥ ६४ ॥  
भ्रष्टः श्रद्धान्वितो बाल्यात्सुनीत्यामग्रतश्चरन् ॥  
ऊहापोहकरं प्रश्नं वारंवारं च पृष्टवान् ॥ ६५ ॥  
अन्यायवादिनं मां च गुरुर्नित्यं निषेधति ॥  
गुरूणामग्रतो वाक्यं कथायां वदतां सह ॥ ६६ ॥  
पूर्वपक्षाश्च सिद्धान्ताः परस्परजिगीषवः ॥  
अन्तरे चान्तराक्षेपं पुनर्नैवमवोचथाः ॥६७ ॥  
एवं निषेधितश्चाहं गुरुणा मुनिसत्तमैः ॥  
न कृतं यन्मया वाक्यं तेनाहं शपितस्तदा ॥६८॥  
शुकेन कोपाच्छापो मे दत्तोऽयं जल्पको बटुः ॥  
यथानामा त्वयं पक्षी शुको भवति नान्यथा ॥६९॥  
इत्युक्तमात्रे वचने तत्रैवाहं शुकोदरः ॥  
शुकत्वं तत्क्षणात्प्राप्तः क्षमस्वेत्यूचु तेजसा ॥170.७०॥  
मुनयस्तं महात्मानं शुकं तत्त्वार्थवित्तमम् ॥  
नान्यथा नान्यथा चोक्तं कदाचित्त्सम्भविष्यति ॥ ७१ ॥  
आगामिकाले दास्यामि वरमस्मै शुकाय भो॥  
युष्माकमुपरोधेन यथारूपो विहङ्गमः ॥७२॥  
अयं भविष्यति सदा सद्भावहितभावनः॥  
पुराणतत्त्ववेत्ता च सर्वशास्त्रार्थपारगः॥७३॥  
मथुरायां मृतः पश्चाद्ब्रह्मलोकं गमिष्यति ॥  
एवं शापं वरं गृह्य तस्माद्दीनो ह्यहं द्रुतम् ॥७४॥  
मथुरामथुरोच्चारं कुर्वन्नित्यमतन्द्रितः॥  
नित्योद्विग्नश्च मे गात्रे हिमाद्रौ तु गुहां वसन् ॥ ७५ ॥  
प्राप्तोऽहं शबरेणैव येनाहं पञ्जरे धृतः ॥  
शबरस्तु सभार्यो वै क्रीडते स मया सह ॥७६॥  
मुनेः प्रसादान्मे ज्ञानं न जहाति कदाचन ॥  
भुज्यते ह्यवशेनैव कृतं येन यथा च यत् ॥७७॥  
स्वस्थो भव महाभाग मा स्म शोके मनः कृथाः ॥  
इत्युक्तः स तु गोकर्णस्तदा तेन शुकेन च ॥७८॥  
तस्य तद्वचनं हृद्यं शुकमोक्षप्रदायकम् ॥  
या सा मुक्तिप्रदा रम्या मधुरा पापनाशिनी॥७९॥  
तस्यां वसाम्यहं भद्र वाणिज्यार्थमिहागतः ॥  
पुनरिच्छामहे तत्र भाण्डं गृह्य यथासुखम् ।170.८०॥  
मथुरावासिनं श्रुत्वा गोकर्णं स शुकस्तदा ॥  
पुत्रं संस्थाप्य चात्मानं गोकर्णस्य यथेप्सितम् ॥८१॥  
एवं च वदतस्तस्य शबरी शयनोत्थिता ॥  
दर्पान्निर्गत्य तु बहिर्ददर्शासनसंस्थितम् ॥ ८२ ॥  
भृत्यैः परिवृतं चारुदर्शनीयस्वरूपकम् ॥  
निरीक्ष्य बहुशस्तत्र शुको वचनमब्रवीत् ॥ ८३ ॥  
प्रियातिथिं च सम्प्राप्तं मातः पूज्यतमं शुचिम् ॥  
कुरु पूजां यथार्हं च गोकर्णस्य वरातिथेः ॥ ८४ ॥  
शुकस्य वचनाद्यावत्पूजार्थमुपकल्पितम् ॥  
न ददाति ततस्तत्र वनाच्छबर आगतः ॥ ८५ ॥  
तस्याग्रे तु पुनस्तेन शुकेनातिथिपूजनम् ॥  
शंसितं स तथेत्युक्त्वा कृत्वा पूजां प्रणम्य च ॥ ८६ ॥  
फलानि मांसयुक्तानि मधूनि सुरभीणि च॥  
सम्पाद्य संविदं कृत्वा वद किङ्करवाणि ते ॥ ८७ ॥  
इत्युक्तः शबरेणाथ गोकर्णो वाक्यमब्रवीत् ॥  
अन्यत्किञ्चिदथो देयं यदि किञ्चिद्ददासि च ॥ ८८ ॥  
शुकोऽयं पञ्जरस्श्चश्च पुत्रार्थं मे प्रदीयताम् ॥  
मथुरायां गमिष्यामि कृतार्थः पितुरन्तिके ॥ ८९॥  
इत्युक्तमात्रे वचने शबरो वाक्यमब्रवीत् ॥  
अस्माकं यमुनास्नानं सङ्गमे यमुनाम्भसः ॥170.९०॥  
सरस्वत्याः फले चैव दत्ते दास्यामि ते शुकम् ॥  
शबरेणैवमुक्तस्तु गोकर्णः प्रत्यभाषत ॥९१॥  
सरस्वत्याः सङ्गमे च यत्फलं लभते नरः ॥  
स्नानेन किं फलं तस्य यदि जानासि तद्वद ॥९२॥  
शबर उवाच ॥  
शुकेनानेन मे सर्वं मथुरायाश्च यत्फलम् ॥ ९३ ॥  
यत्फलं सङ्गमस्योक्तं शृणुयाद्द्वादशीव्रतम् ॥  
वियोनिस्थो राक्षसो वा तिर्यग्योनिं गतस्य वा ॥ ९४ ॥  
यमुद्दिश्य व्रतं कुर्यात्स गच्छेत्परमां गतिम् ॥  
सङ्गमस्य फलं तस्य दृष्ट्वा गोकर्णमीश्वरम् ॥९५॥  
नासौ यमपुरं याति विष्णुलोकं च गच्छति ॥  
एवं मया श्रुतं तस्य सङ्गमस्य महाफलम् ॥ ९६ ॥  
इति श्रीवराहपुराणे गोकर्णसरस्वतीमाहात्म्ये सप्तत्यधिकशततमोऽध्यायः ॥ १७० ॥