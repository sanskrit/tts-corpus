---
title: १५७

---
अथ मलयार्जुनतीर्थादिस्नानादिप्रशंसा ॥  
श्रीवराह उवाच ॥  
यमुनापारमुल्लङ्घ्य तत्रैव च महामुने ॥  
मलयार्जुनकं तीर्थं कुण्डं तत्र च विद्यते ॥ १ ॥  
पर्यस्तं तत्र शकटं भिन्नभाण्डकुटीघटम् ॥  
तत्र स्नानोपवासाभ्यामनन्तं फलमश्रुते ॥ २ ॥  
द्वादश्यां शुक्लपक्षस्य ज्येष्ठमासे वसुन्धरे ॥  
तत्र स्नानेन दानेन महापातकनाशनम् ॥ ३ ॥  
ज्येष्ठस्य शुक्लद्वादश्यां स्नात्वा सुनियतेन्द्रियः ॥  
मथुरायां हरिं दृष्ट्वा प्राप्नोति परमां गतिम् ॥ ४ ॥  
यमुनासलिले स्नातः शुचिर्भूत्वा जितेन्द्रियः ॥  
समभ्यर्च्याच्युतं सम्यक्प्राप्नोति परमां गतिम् ॥ ५ ॥  
अपि चास्मत्कुले जातः कालिन्दीसलिले प्लुतः ॥  
अर्चयिष्यति गोविन्दं मथुरायामुपोषितः ॥ ६ ॥  
इति गायन्ति पितरः परलोकगताः सदा ॥  
द्वादश्यां ज्येष्ठमासे तु समभ्यर्च्य जनार्दनम् ॥ ७ ॥  
धन्योऽसौ पिण्डनिर्वापं यमुनायां करिष्यति ॥  
तत्रैव तु महातीर्थे वने बहुलसञ्ज्ञके ॥ ८ ॥  
तत्र स्नातो नरो देवि रुद्रलोके महीयते ॥  
द्वादश्यां चैत्रमासे तु शुक्लपक्षे वसुन्धरे ॥ ९ ॥  
तत्र स्नातो नरो याति मम लोकं न संशयः ॥  
अस्ति भाण्डह्रदं नाम परपारेषु दुर्ल्लभम् ॥ 157.१० ॥  
दृश्यन्तेऽहरहस्तत्र आदित्याः शुभकारिणः ॥  
तत्र चार्कस्थले कुण्डे स्नानं यः कुरुते नरः ॥ ११ ॥  
सर्वपापविनिर्मुक्तः सूर्यलोकं व्रजेन्नरः ॥  
तत्राथ मुञ्चते प्राणान्मम लोकं स गच्छति ॥ १२ ॥  
अर्कस्थलसमीपे तु कूपं तु विमलोदकम् ॥  
सप्तसामुद्रिकं नाम देवानामपि दुर्ल्लभम् ॥ १३ ॥  
तत्र स्नानेन वसुधे स्वच्छन्दगमनालयः ॥  
अथात्र मुञ्चते प्राणान्मम लोकं स गच्छति ॥ १४ ॥  
तत्र वीरस्थलं नाम क्षेत्रं गुह्यं परं मम ॥  
आसन्नसलिलं चैव पद्मोत्पलविभूषितम् ॥ १९ ॥  
यस्तत्र कुरुते स्नानमेकरात्रोषितो नरः ॥  
स मत्प्रसादात्सुश्रोणि वीरलोके महीयते ॥ १६ ॥  
अथाऽत्र मुञ्चते प्राणान्ममलोकं स गच्छति ॥  
कुशस्थलं च तत्रैव पुण्यं पापहरं शुभम् ॥ १७ ॥  
तत्र स्नातो नरो देवि ब्रह्मलोके महीयते॥  
अथात्र मुञ्चते प्राणान्मम लोकं स गच्छति ॥१८॥  
तत्र पुष्पस्थलं नाम शिवक्षेत्रमनुत्तमम् ॥  
तत्र स्नानेन मनुजः शिवलोके महीयते ॥ १९ ॥  
ख्याता एते पञ्च देशा महापापविनाशनाः ॥  
तेषु स्नानेषु वसुधे ब्रह्मणा सह मोदते ॥157.२०॥  
तत्र गोपीश्वरो नाम महापातकनाशनः ॥  
कृष्णस्य रमणार्थं हि सहस्राणि च षोडश ॥ २१ ॥  
गोप्यो रूपाणि चक्रे च तत्र क्रीडनके हरिः ॥  
यदा बालेन कृष्णेन भग्नार्जुनयुगं तथा ॥२२॥  
शकटं च तदा भिन्नं घटभाण्डकुटीरकम् ॥  
ताभिस्तत्रैव गोविन्दं क्रीडन्तं च यदृच्छया ॥ २३ ॥  
परिष्वज्य हि धर्मेण व्याजेन च सुगोपितम् ॥  
मातलिस्तत्र चागत्य देवैरुक्तं यथोदितम् ॥ २४ ॥  
गोपवेषधरं देवमभिषेकं चकार ह ॥  
आनीय सप्त कलशान्रत्नौषधिपरिप्लुतान् ॥ २९ ॥  
गोपीमण्डलपातेन स्नापितो हेमकुण्डलः ॥  
गोप्यो गायन्ति नृत्यन्ति कृष्ण कृष्ण इति ब्रुवन् ॥ २६ ॥  
तत्र गोपीश्वरं देवं मातलिः स्थाप्य पूजितम् ॥  
कूपं च स्थापयामास माङ्गल्यैः कलशैः शुभैः ॥ २७ ॥  
सप्तसामुद्रिकं नाम कूपं तु विमलोदकम् ॥  
देवस्याग्रे तु वसुधे गोपा यस्य महात्मनः ॥ २८ ॥  
पितरश्चापि नन्दन्ति पानीयं पिण्डमेव च ॥  
सप्तसामुद्रिके कूपे यः श्राद्धं सम्प्रदास्यति ॥२९॥  
पितरस्तारितास्तेन कुलानां सप्तसप्ततिः ॥  
सोमवारे त्वमायां वै पिण्डदानं करोति यः ॥ 157.३० ॥  
पितरस्तस्य तृप्यन्ति कोटिवर्षशतान्यलम् ॥  
गोविन्दस्य च देवस्य तथा गोपीश्वरस्य च ॥ ३१ ॥  
मध्ये तु मरणं यस्य शक्रस्यैति सलोकताम् ॥  
तथा बहुलरुद्रस्य गोविन्दस्यैव मध्यतः ॥३२॥  
तद्वद्ब्रह्माणमाशास्य गोपीशस्यैव मध्यतः ॥  
एतेषु स्नानदानेन पिण्डपातेन भामिनि ॥ ३३ ॥  
नरस्तारयते पुंसां दश पूर्वान्दशापरान् ॥  
एषु स्नातो नरो देवि देवैश्च सह मोदते ॥ ३४ ॥  
तत्राथ मुञ्चते प्राणान्मम लोकं स गच्छति॥  
वसुपत्रं महातीर्थं पुण्यं परममुत्तमम् ॥ ३५ ॥  
मथुरादक्षिणे पार्श्वे क्षेत्रं फाल्गुनकं तथा ॥  
तत्र स्नात्वा च पीत्वा च परलोके महीयते ॥ ३६ ॥  
तत्र फाल्गुनके चैव तीर्थे परमदुर्ल्लभे ॥  
वृषभाञ्जनकं नाम क्षेत्रं मे दुर्ल्लभं महत् ॥ ३७ ॥  
तत्राभिषेकं यः कुर्यात्स देवैः सह मोदते ॥  
तत्र यो मुञ्चते प्राणान्मम लोकं स गच्छति ॥ ३८ ॥  
अस्ति तालवनं नाम धेनुकासुररक्षितम् ॥  
मथुरापश्चिमे भागे अदूरादर्द्धयोजनम् ॥ ३९ ॥  
तत्र कुण्डं स्वच्छजलं नीलोत्पलविभूषितम् ॥  
तत्र स्नानेन दानेन वाञ्छितं फलमाप्नुयात् ॥ 157.४० ॥  
अस्ति सम्पीठकं नाम अस्मिन् क्षेत्रे परं मम ॥  
तत्र कुण्डं विशालाक्षि प्रसन्नसलिलं शुभम् ॥४१॥  
तत्र स्नानं च ये कुर्युरेकरात्रोषिता नराः॥  
अग्निष्टोम फलं चैव लभन्ते नात्र संशयः ॥ ४२ ॥  
अथात्र मुञ्चते प्राणान्मम लोकं स गच्छति ॥  
देवकीगर्भसम्भूतो वसुदेवगृहे शुभे ॥ ४३ ॥  
तत्र पुण्येन हि मया रविराराधितः शुभः ॥  
लब्धः प्राज्ञो मया पुत्रो रूपवांश्च गुणान्वितः ॥४४॥  
तत्रैवं तु ततो दृष्टः पद्महस्तो दिवाकरः ॥  
मासि भाद्रपदे देवी तिग्मतेजा विभावसुः ॥४५॥  
सप्तम्यां कृष्णपक्षस्य रविस्तिष्ठति सर्वदा ॥  
तस्मिन्नहनि यः स्नानं कुर्यात्कुण्डे समाहितः ॥४६॥  
न तस्य दुर्ल्लभं लोके सर्वदाता दिवाकरः ॥  
आदित्येऽहनि सम्प्राप्ते सप्तम्यां तु वसुन्धरे ॥ ४७ ॥  
नरो वाप्यथवा नारी प्राप्नोत्यविकलं फलम् ॥  
तत्रैव तु तपस्तप्तं राज्ञा शन्तनुना पुरा ॥ ४८ ॥  
आदित्यं तु पुरः स्थाप्य प्राप्तो भीष्मो महाबलः ॥  
शन्तनुः प्राप्य तं पुत्रं गतो ऽसौ हस्तिनापुरम् ॥४९॥  
तत्र स्नानेन दानेन वाञ्छितं फलमाप्नुयात् ॥ 157.५० ॥  
इति श्रीवराहपुराणे मथुरामाहात्म्ये मलयार्जुनतीर्थादिस्नानादि प्रशंसा नाम सप्तपञ्चाशदधिकशततमोध्यायः ॥ १५७ ॥