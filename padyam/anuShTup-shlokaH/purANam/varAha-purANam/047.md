---
title: ०४७

---
दुर्वासा उवाच ।  
श्रावणस्य तु मासस्य शुक्लपक्षे तु द्वादशी ।  
अर्चयेत् परमं देवं गन्धपुष्पैर्जनार्नम् ॥ ४७.१ ॥  
दामोदराय पादौ तु हृषीकेशाय वै कटिम् ।  
सनातनेति जठरमुरः श्रीवत्सधारिणे ॥ ४७.२ ॥  
चक्रपाणयेति भुजौ कण्ठं च हरये तथा ।  
मुञ्जकेशाय च शिरो भद्रायेति शिखां तथा ॥ ४७.३ ॥  
एवं सम्पूज्य संस्थाप्य कुम्भं पूर्ववदेव तु ।  
विन्यस्य वस्त्रयुग्मं तु तस्योपरि ततो न्यसेत् ॥ ४७.४ ॥  
काञ्चनं देवदेवं तु दामोदरसनामकम् ।  
तमभ्यर्च्य विधानेन गन्धपुष्पादिभिः क्रमात् ॥ ४७.५ ॥  
प्राग्वत् तं ब्राह्मणे दद्याद् वेदवेदाङ्गपारगे ।  
एवं नियमयुक्तस्य प्रभावं तच्छृणुष्व मे ॥ ४७.६ ॥  
एष ते विधिरुद्दिष्टः श्रावणे मासि वै विभो ।  
एतस्याश्च प्रभावं यत् श्रृणु पापप्रणाशनम् ॥ ४७.७ ॥  
पुरा कृतयुगे राजा नृगो नाम महाबलः ।  
बभ्राम स वनं घोरं मृगयासक्तमानसः ॥ ४७.८ ॥  
स कदाचित् तुरङ्गेण हृतो दूरं महद्वनम् ।  
व्याघ्रसिंहगजाकीर्णं दस्युसर्पनिषेवितम् ॥ ४७.९ ॥  
एकाकी तत्र राजा तु अश्वं मुच्य तरोरधः ।  
स्वयं कुशमथास्तीर्य सुप्तो दुःखसमन्वितः ॥ ४७.१० ॥  
तावत् तत्रैव लुब्धानां सहस्त्राणि चतुर्दश ।  
आगतानि मृगान् हन्तुं रात्रौ राज्ञः समन्ततः ॥ ४७.११ ॥  
तत्रापश्यन्त ते सुप्तं हेमरत्नविभूषितम् ।  
नृगं राजानमत्युग्रं श्रिया परमया युतम् ॥ ४७.१२ ॥  
ते गत्वा त्वरितं व्याधाः स्वभर्त्रे सन्न्यवेदयन् ।  
सोऽपि रत्नसुवर्णार्थं राजानं हन्तुमुद्यतः ॥ ४७.१३ ॥  
तुरगस्य च हेतोस्तु निस्त्रिंशा वनचारिणः ।  
राजानं सुप्तमासाद्य निगृहीतुं प्रचक्रमुः ॥ ४७.१४ ॥  
तावद् राज्ञः शरीरात् तु श्वेताभरणभूषिता ।  
नारी काचित् समुत्तस्थौ स्त्रक्चन्दनविभूषिता ।  
उत्थाय चक्रमादाय ते म्लेच्छा विनिपातिताः ॥ ४७.१५ ॥  
दस्यून् निहत्य सा देवी तस्य राज्ञस्तनुं पुनः ।  
प्रविशन्त्याशु राजाऽपि प्रतिबुद्धोऽथ दृष्टवान् ।  
म्लेच्छांस्तु निहतान् दृष्ट्वा सा स्वमूर्त्तिलयं गता ॥ ४७.१६ ॥  
अश्वमारुह्य स पुनर्वामदेवाश्रमं ययौ ।  
तत्रापृच्छद् ऋषिं भक्त्या का स्त्री के ते निपातिताः ।  
एतत् कार्यमृषे मह्यं कथयस्व प्रसीद मे ॥ ४७.१७ ॥  
वामदेव उवाच ।  
त्वमासीच्छूद्रजातीय अन्यजन्मनि पार्थिव ।  
तत्र त्वया ब्राह्मणस्य प्रेषणं कुर्वता श्रुता ।  
श्रावणस्य तु मासस्य शुक्लपक्षे तु द्वादशी ॥ ४७.१८ ॥  
सविधानात् त्वया राजन् भक्त्या वै समुपोषिता ।  
उपोषितायां तस्यां तु राज्यं लब्धं त्वयाऽनघ ॥ ४७.१९ ॥  
सर्वापत्सु च सा देवी भवन्तं परिरक्षति ।  
यया विनिहताः क्रूरा म्लेच्छाः पापसमन्विताः ।  
भवांश्च रक्षितो राजन् श्रावणद्वादशी तु सा ॥ ४७.२० ॥  
एकैव पाति चापत्सु राज्यमेकैव यच्छति ।  
किं पुनर्द्वादशैतास्तु येनैन्द्रं न ददुः पदम् ॥ ४७.२१ ॥  
॥ इति श्रीवराहपुराणे भगवच्छास्त्रे सप्तचत्वारिंशोऽध्यायः ॥ ४७ ॥