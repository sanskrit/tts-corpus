---
title: ०६४

---
अगस्त्य उवाच ।  
अथापरं प्रवक्ष्यामि शौर्यव्रतमनुत्तमम् ।  
येन भीरोरपि महच्छौर्यं भवति तत्क्षणात् ॥ ६४.१ ॥  
  
मासि चाश्वयुजे शुद्धां नवमीं समुपोषयेत् ।  
सप्तम्यां कृतसङ्कल्पः स्थित्वाऽष्टम्यां निरोदनः ॥ ६४.२ ॥  
  
नवम्यां पारयेत् पिष्टं प्रथमं भक्तितो नृप ।  
ब्राह्मणान् भोजयेद् भक्त्या देवीं चैव तु पूजयेत् ।  
दुर्गां देवीं महाभागां महामायां महाप्रभाम् ॥ ६४.३ ॥  
  
एवं संवत्सरं यावदुपोष्येति विधानतः ।  
व्रतान्ते भोजयेद् धीमान् यथाशक्त्या कुमारिकाः ॥ ६४.४ ॥  
  
हेमवस्त्रादिभिस्तास्तु भूषयित्वा तु शक्तितः ।  
पश्चात् क्षमापयेत् तास्तु देवी मे प्रीयतामिति ॥ ६४.५ ॥  
  
एवं कृते भ्रष्टराज्यो लभेद् राज्यं न संशयः ।  
अविद्यो लभते विद्यां भीतः शौर्यं च विदन्ति ॥ ६४.६ ॥  
  
॥ इति श्रीवराहपुराणे भगवच्छास्त्रे चतुःषष्टितमोऽध्यायः ॥ ६४ ॥