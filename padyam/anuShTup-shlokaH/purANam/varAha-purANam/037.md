---
title: ०३७

---
धरण्युवाच ।  
कथमाराध्यसे देव भक्तिमद्भिर्नरैर्विभो ।  
स्त्रीभिर्वा सर्वमेतन्मे शंस त्वं भूतभावन ॥ ३७.१ ॥  
श्रीवराह उवाच ।  
भावसाध्योऽस्म्यहं देवि न वित्तैर्न जपैरहम् ।  
साध्यस्तथाऽपि भक्तानां कायक्लेशं वदामि ते ॥ ३७.२ ॥  
कर्मणा मनसा वाचा मच्चित्तो यो नरो भवेत् ।  
तस्य व्रतानि धास्यामि विविधानि निबोध मे ॥ ३७.३ ॥  
अहिंसा सत्यमस्तेयं ब्रह्मचर्यमकल्कता ।  
एतानि मानसान्याहुर्व्रतानि तु धराधरे ॥ ३७.४ ॥  
एकभक्तं तथा नक्तमुपवासादिकं च यत् ।  
तत्सर्वं कायिकं पुंसां व्रतं भवति नान्यथा ॥ ३७.५ ॥  
मौनं चाध्ययनं चैव देवस्तुत्यर्थकीर्तितत् ।  
निवृत्तिश्चापि पैशुन्याद् वाचिकं व्रतमुत्तमम् ॥३७.६ ॥  
अत्रापि श्रूयते चान्यदृषिरुग्रतपाः पुरा ।  
ब्रह्मपुत्रः पुरा कल्पे आरुणिर्नाम नामतः ॥ ३७.७ ॥  
सोऽरण्यमगमत् किञ्चित् तपोर्थी द्विजसत्तमः ।  
तपस्तेपे ततस्तस्मिन्नुपवासपरायणः ॥ ३७.८ ॥  
देविकायास्तटे रम्ये सोऽवसद् ब्राह्मणः किल ।  
कदाचिदभिषेकाय स जगाम महानदीम् ॥ ३७.९ ॥  
तत्र स्नात्वा जपन् विप्रो ददर्शायान्तमग्रतः ।  
व्याधं महाधनुःपाणिमुग्रनेत्रं विभीषणम् ॥ ३७.१० ॥  
तं द्विजं हन्तुमायात् स वल्कलानां जिघृक्षया ।  
तं दृष्ट्वा क्षुभितो विप्रो ब्रह्मघ्नस्य भयादिति ।  
ध्यायन् नारायणं देवं तस्थौ तत्रैव स द्विजः ॥ ३७.११ ॥  
तं दृष्ट्वाऽन्तर्गतहरिं व्याधो भीत इवाग्रतः ।  
विहाय सशरं चापं ततो वचनमब्रवीत् ॥ ३७.१२ ॥  
व्याध उवाच ।  
हन्तुमिच्छुरहं ब्रह्मन् भवन्तं प्रागिहागतः ।  
इदानीं दर्शनात् तुभ्यं सा मतिः क्वापि मे गाता ॥ ३७.१३ ॥  
ब्राह्मणानां सहस्त्राणि सस्त्रीणामयुतानि च ।  
निहतानि मया ब्रह्मन् निहतौ च कुटम्बिनौ ॥ ३७.१४ ॥  
नरकेऽभ्यधिकं चित्तं कदाचिदपि विद्यते ।  
इदानीं तप्तुमिच्छामि तपोऽहं त्वत्समीपतः ।  
उपदेशप्रदानेन प्रसादं कर्तुमर्हसि ॥ ३७.१५ ॥  
एवमुक्तोऽप्यसौ विप्रो नोत्तरं प्रत्यपद्यत ।  
ब्रह्महा पापकर्मेति मत्वा ब्राह्मणपुङ्गवः ॥ ३७.१६ ॥  
अनुक्तोऽपि स धर्मेप्सुर्व्याधस्तत्रैव तस्थिवान् ।  
स्नात्वा नद्यां द्विजः सोऽपि वृक्षमूलमुपाश्रितः ॥ ३७.१७ ॥  
कस्यचित् त्वथ कालस्य तां नदीमगमत् किल ।  
व्याघ्रो बुभुक्षितः शान्तं तं विप्रं हन्तुमुद्यतः ॥ ३७.१८ ॥  
अन्तर्जलगतं विप्रं यावद् व्याघ्रो जिघृक्षति ।  
तावद् व्याधेन विद्धोऽसौ सद्यः प्राणैर्वियोजितः ॥ ३७.१९ ॥  
तस्माद् व्याघ्रशरीरात् तु उत्थाय पुरुषः किल ।  
विप्रश्चान्तर्जले मग्नः श्रुत्वा तं शब्दमाकुलम् ।  
नमो नारायणायेति वाक्यमुच्चैरुवाच ह ॥ ३७.२० ॥  
व्याघ्रेणापि श्रुतो मन्त्रः प्राणैः कण्ठस्थितैस्ततः ।  
श्रुतमात्रे जहौ प्राणान् पुरुषश्चाभवच्छुभः ॥ ३७.२१ ॥  
सोऽब्रवीद् यामि तं देशं यत्र विष्णुः सनातनः ।  
त्वत्प्रसादाद् द्विजश्रेष्ठ मुक्तपाप्मा निरामयः ॥ ३७.२२ ॥  
इत्युक्तो ब्राह्मणः प्राह कोऽसि त्वं पुरुषर्षभ ।  
सोऽब्रवीत् तस्य राजेन्द्रः प्रतापी पूर्वजन्मनि ।  
दीर्घबाहुरिति ख्यातः सर्वधर्मविशारदः ॥ ३७.२३ ॥  
अहं जानामि वेदांश्च अहं वेद्मि शुभाशुभम् ।  
ब्राह्मणे नैव मे कार्यं किं वस्तु ब्राह्मणा इति ॥ ३७.२४ ॥  
तस्यैवं वादिनो विप्राः सर्वे क्रोधसमन्विताः ।  
ऊचुः शापं दुराधर्षः क्रूरो व्याघ्रो भविष्यसि ॥ ३७.२५ ॥  
अवमानात् तु विप्राणां सत्यान्तं स्मरणं तव ।  
मृत्युकालेन सम्मूढ केशवेन भविष्यति ॥ ३७.२६ ॥  
इत्युक्तोऽहं पुरा तैस्तु ब्राह्मणैर्वेदपारगैः ।  
तमेव सर्वं सम्प्राप्तो ब्रह्मशापं सुपुष्कलम् ॥ ३७.२७ ॥  
ततस्ते ब्राह्मणा सर्वे प्रणिपत्य महामुने ।  
उक्ताऽनुग्रहहेतोर्वै ऊचुस्ते मामिमं पुरा ॥ ३७.२८ ॥  
षष्ठान्नकालिकस्याग्रे यस्ते स्थास्यति कश्चन ।  
स भक्ष्यस्ते तु भविता कञ्चित्कालं नराधम ॥ ३७.२९ ॥  
यदेषुघातं लब्ध्वा तु प्राणैः कण्ठगतैर्भवान् ।  
श्रोष्यसे द्विजवक्त्रात् तु नमो नारायणेति हि ।  
तदा स्वर्गगतिस्तुभ्यं भविता नात्र संशयः ॥ ३७.३० ॥  
परवक्त्रगतस्यापि विष्णोर्नाम श्रुतं मया ।  
लब्धद्वेषस्य विप्राणां प्रत्यक्षं तव सत्तम ॥ ३७.३१ ॥  
यः पुनर्ब्राह्मणान् पूज्य स्ववक्त्रेण नमो हरिम् ।  
वदन् प्राणं विमुच्येत मुक्तौऽसौ वीतकिल्बिषः ॥। ३७.३२ ॥  
सत्यं सत्यं पुनः सत्यमुत्क्षिप्य भुजमुच्यते ।  
जङ्गमा ब्राह्मणा देवाः कूटस्थः पुरुषोत्तमः ॥ ३७.३३ ॥  
एवमुक्त्वा गतः स्वर्गं स राजा वीतकल्मषः ।  
ब्राह्मणोऽपि सदायुक्तस्तं व्याधं प्रत्यभाषत ॥ ३७.३४ ॥  
ऋषिरुवाच ।  
जिघृक्षोर्मृगराजस्य यत्त्वया रक्षितो ह्यहम् ।  
तत्पुत्र तुष्टस्ते दद्मि वरं वरय सुव्रत ॥ ३७.३५ ॥  
व्याध उवाच ।  
एष एव वरो मह्यं यत् त्वं मां भाषसे द्विज ।  
अतः परं वरेणाहं किं करोमि प्रशाधि माम् ॥ ३७.३६ ॥  
ऋषिरुवाच ।  
अहं त्वया पुरा पुत्र प्रार्थितोऽस्मि तपोऽर्थिना ।  
बहुपातकयुक्तेन घोररूपेण चानघ ॥ ३७.३७ ॥  
इदानीं तव पापानि देविकाभिषवेण च ।  
मद्दर्शनेन च चिरं विष्णुनामश्रुतेन च ।  
नष्टानि शुद्धदेहोऽसि साम्प्रतं नात्र संशयः ॥ ३७.३८ ॥  
इदानीं वरमेकं त्वं गृहाण मम सन्निधौ ।  
तपः कुरुष्व साधो त्वं चिरकालं यदीच्छसि ॥ ३७.३९ ॥  
व्याध उवाच ।  
य एष भवता प्रोक्तो विष्णुर्नारायणः प्रभुः ।  
स कथं प्राप्यते मर्त्यैरेष एव वरो मम ॥ ३७.४० ॥  
ऋषिरुवाच ।  
तमुद्दिश्य व्रतं कुर्याद् यत्किञ्चित्पुरुषोऽच्युतम् ।  
स परं तमवाप्नोति भक्तया युक्तः पुमानिति ॥ ३७.४१ ॥  
एवं ज्ञात्वा भवान् पुत्र व्रतमेतत् समाचर ।  
न भक्षयामि सकटं न वदाम्यनृतं क्वचित् ॥ ३७.४२ ॥  
एतत् ते व्रतमादिष्टं मया व्याधवर ध्रुवम् ।  
तत्रैवं तपसा युक्तस्तिष्ठ त्वं यावदिच्छसि ॥ ३७.४३ ॥  
श्रीवराह उवाच ।  
एवं चिन्तान्वितं मत्वा वरदो ब्राह्मणोऽभवत् ।  
मोक्षार्थिनमथो बुद्ध्वा वञ्चयित्वा गतो मुनिः ॥ ३७.४४ ॥  
॥ इति श्रीवराहपुराणे भगवच्छास्त्रे सप्तत्रिंशोऽध्यायः ॥ ३७ ॥