---
title: ०१९

---
महातपा उवाच ।  
विष्णोर्विभूतिमाहात्म्यं कथितं ते प्रसङ्गतः ।  
तिथीनां श्रृणु माहात्म्यं कथ्यमानं मया नृप ॥ १९.१ ॥  
इत्थम्भूतो महानग्निर्ब्रह्मक्रोधोद्भवो महान् ।  
उवाच देवं ब्रह्माणं तिथिर्मे दीयतां विभो ।  
यस्यामहं समस्तस्य जगतः ख्यातिमाप्नुयाम् ॥ १९.२ ॥  
ब्रह्मोवाच ।  
देवानामथ यक्षाणां गन्धर्वाणां च सत्तम ।  
आदौ प्रतिपदा येन त्वमुत्पन्नोऽसि पावक ॥ १९.३ ॥  
त्वत्पदात् प्रतिपदं चान्या सम्भविष्यन्ति देवताः ।  
अतस्ते प्रतिपन्नाम तिथिरेषा भविष्यति ॥ १९.४ ॥  
तस्यां तिथौ हविष्येण प्राजापत्येन मूर्तिना ।  
होष्यन्ति तेषां प्रीताः स्युः पितरः सर्वदेवताः ॥ १९.५ ॥  
चतुर्विधानि भूतानि मनुष्याः पशवोऽसुराः ।  
देवाः सर्वे सगन्धर्वाः प्रीताः स्युस्तर्पिते त्वयि ॥ १९.६ ॥  
यश्चोपवासं कुर्वीत त्वद्भक्तः प्रतिपद्दिने ।  
क्षीराशनो वा वर्त्तेत श्रृणु तस्य फलं महत् ॥ १९.७ ॥  
चतुर्युगानि षट्त्रिंशत् स्वर्लोकेऽसौ महीयते ।  
तेजस्वी रूपसम्पन्नो द्रव्यवान् जायते नरः ॥ १९.८ ॥  
इह जन्मन्यसौ राजा प्रेत्य स्वर्गे महीयते ।  
तूष्णीं बभूव सोप्यग्निर्ब्रह्मदत्ताश्रयं ययौ ॥ १९.९ ॥  
य इदं श्रृणुयान्नित्यं प्रातरुत्थाय मानवः ।  
अग्नेर्जन्म स पापेभ्यो मुच्यते नात्र संशयः ॥ १९.१० ॥  
॥ इति श्रीवराहपुराणे भगवच्छास्त्रे एकोनविंशोऽध्यायः ॥ १९ ॥