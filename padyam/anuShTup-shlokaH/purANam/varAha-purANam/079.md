---
title: ०७९

---
रुद्र उवाच ।  
सीतान्तस्याचलेन्द्रस्य कुमुदस्यान्तरेण च ।  
द्रोण्यां विहङ्गपुष्टायां नानासत्त्वनिषेवितम् ॥ ७९.१ ॥  
  
त्रियोजनशतायामं शतयोजनविस्तृतम् ।  
सुरसामलपानीयं रम्यं तत्र सुरोचनम् ॥ ७९.२ ॥  
  
द्रोणमात्रप्रमाणैश्च पुण्डरीकैः सुगन्धिभिः ।  
सहस्त्रशतपत्रैश्च महापद्मैरलङ्कृतम् ॥ ७९.३ ॥  
  
देवदानवगन्धर्वैर्महासर्पैरधिष्ठितम् ।  
पुण्यं तच्छ्रीसरो नाम सप्रकाशमिहेह च ॥ ७९.४ ॥  
  
प्रसन्नसलिलैः पूर्णं शरण्यं सर्वदेहिनाम् ।  
तत्र त्वेकं महापद्मं मध्ये पद्मवनस्य च ॥ ७९.५ ॥  
  
कोटिपत्रप्रकलितं तरुणादित्यवर्चसम् ।  
नित्यं व्याकोशमधुरं चलत्वादतिमण्डलम् ॥ ७९.६ ॥  
  
चारुकेसरजालाढ्यं मत्तभ्रमरनादितम् ।  
तस्मिन् मध्ये भगवती साक्षात् श्रीर्नित्यमेव हि ।  
लक्ष्मीस्तु तं तदावासं मूर्त्तिमन्तं न संशयः ॥ ७९.७ ॥  
  
सरसस्तस्य तीरे तु तस्मिन् सिद्धनिषेवितम् ।  
सदा पुष्पफलं रम्यं तत्र बिल्ववनं महत् ॥ ७९.८ ॥  
  
शतयोजनविस्तीर्णं द्वियोजनशतायतम् ।  
अर्द्धक्रोशोच्चशिखरैर्महावृक्षैः समन्ततः ।  
शाखासहस्त्रकलितैर्महास्कन्धैः समाकुलम् ॥ ७९.९ ॥  
  
फलैः सहस्त्रसङ्काशैः हरितैः पाण्डुरैस्तथा ।  
अमृतस्वादुसदृशैर्भेरीमात्रैः सुगन्धिभिः ॥ ७९.१० ॥  
  
शीर्यद्भिश्च पतद्भिश्च कीर्णभूमिवनान्तरम् ।  
नाम्ना तच्छ्रीवनं नाम सर्वलोकेषु विश्रुतम् ॥ ७९.११ ॥  
  
देवादिभिः समाकीर्णमष्टाभिः ककुभिः शुभम् ।  
बिल्वाशिभिश्च मुनिभिः सेवितं पुण्यकारिभिः ।  
तत्र श्रीः संस्थिता नित्यं सिद्धसङ्घनिषेविता ॥ ७९.१२ ॥  
  
एकैकस्याचलेन्द्रस्य मणिशैलस्य चान्तरम् ।  
शतयोजनविस्तीर्णं द्वियोजनशतायतम् ॥ ७९.१३ ॥  
  
विमलं पङ्कजवनं सिद्धचारणसेवितम् ।  
पुष्पं लक्ष्म्या धृतं भाति नित्यं प्रज्वलतीव ह ॥ ७९.१४ ॥  
  
अर्द्धक्रोशं च शिखरैर्महास्कन्धैः समावृतम् ।  
प्रफुल्लशाखाशिखरं पिञ्जरं भाति तद्वनम् ॥ ७९.१५ ॥  
  
द्विबाहुपरिणाहैस्तैस्त्रिहस्तायामविस्तृतैः ।  
मनःशिलाचूर्णनिभैः पाण्डुकेसरशालिभिः ॥ ७९.१६ ॥  
  
पुष्पैर्मनोहरैर्व्याप्तं व्याकोशैर्गन्धशोभिभिः ।  
विराजति वनं सर्वं मत्तभ्रमरनादितम् ॥ ७९.१७ ॥  
  
तद्वनं दानवैर्दैत्यैर्गन्धर्वैर्यक्षराक्षसैः ।  
किन्नरैरप्सरोभिश्च महाभोगैश्च सेवितम् ॥ ७९.१८ ॥  
  
तत्राश्रमो भगवतः कश्यपस्य प्रजापतेः ।  
सिद्धसाधुगणाकीर्णं नानाश्रमसमाकुलम् ॥ ७९.१९ ॥  
  
महानीलस्य मध्ये तु कुम्भस्य च गिरेस्तथा ।  
मध्ये सुखा नदी नाम तस्यास्तीरे महद्वनम् ॥ ७९.२० ॥  
  
पञ्चाशद्योजनायामं त्रिंशद्योजनमण्डलम् ।  
रम्यं तालवनं श्रीमत् क्रोशार्द्धोच्छ्रितपादपम् ॥ ७९.२१ ॥  
  
महाबलैर्महासारैः स्थिरैरविचलैः शुभैः ।  
महदञ्जनसंस्थानैः परिवृत्तैर्महाफलैः ॥ ७९.२२ ॥  
  
मृष्टगन्धगुणोपेतैरुपेतं सिद्धसेवितम् ।  
ऐरावतस्य करिणस्तत्रैव समुदाहृतम् ॥ ७९.२३ ॥  
  
ऐरावतस्य रुद्रस्य देवशैलस्य चान्तरे ।  
सहस्त्रयोजनायामा शतयोजनविस्तृता ॥ ७९.२४ ॥  
  
सर्वा ह्येकशिला भूमिर्वृक्षवीरुधवर्जिता ।  
आप्लुता पादमात्रेण सलिलेन समन्ततः ॥ ७९.२५ ॥  
  
इत्येताभ्यन्तरद्रोण्यो नानाकाराः प्रकीर्त्तिताः ।  
मेरोः पार्श्वेन विप्रेन्द्रा यथावदनुपूर्वशः ॥ ७९.२६ ॥  
  
॥ इति श्रीवराहपुराणे भगवच्छास्त्रे एकोनाशीतितमोऽध्यायः ॥ ७९ ॥