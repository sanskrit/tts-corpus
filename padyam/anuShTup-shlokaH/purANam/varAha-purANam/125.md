---
title: १२५

---
अथ मायाचक्रम् ॥  
सूत उवाच ॥  
श्रुत्वा षडृतुकर्माणि पृथिवी संशितव्रता ॥  
ततो नारायणं भूयः प्रत्युवाच वसुन्धरा ॥ १ ॥  
मङ्गल्याश्च पवित्राश्च ये त्वया समुदाहृताः ॥  
मम लोकेषु विख्याता मनः प्रह्लादयन्ति ते ॥२॥  
श्रुत्वा त्वेतानि कर्माणि त्वन्मुखोक्तानि माधव ॥  
जातास्मि निर्मला देव शशाङ्क इव शारदः॥३॥  
एतन्मे परमं गुह्यं परं कौतूहलं तथा ॥  
मम चैव हितार्थाय त्वं विष्णो वक्तुमर्हसि ॥४॥  
यामेनां भाषसे देव मम मायेति नित्यशः ॥  
का माया कीदृशी विष्णो किं वा मायेति चोच्यते ॥५॥  
ज्ञातुमिच्छामि मायार्थं रहस्यं परमुत्तमम् ॥  
ततस्तस्य वचः श्रुत्वा विष्णुर्मायाकरण्डकः॥६॥  
प्रत्युवाच तदा वाक्यं प्रहस्य तु वसुन्धराम् ॥  
भूमे मा पृच्छ मायां मे यन्मां पृच्छसि सादरम् ॥ ७ ॥  
वृथा क्लेशं किमर्थं त्वं प्राप्स्यते यद्विलोकनात् ॥  
अद्यापि मां न जानन्ति रुद्रेन्द्राः सपितामहाः॥८॥  
मम मायां विशालाक्षि किं पुनस्त्वं वसुन्धरे॥  
पर्जन्यो वर्षते यत्र तज्जलेन प्रपूर्यते ॥९॥  
देशो निर्जलतां याति एषा माया मम प्रिये।  
सोमो यत्क्षीयते पक्षे पक्षे वापि च वर्द्धते ॥ 125.१० ॥  
अमायां न स दृश्येत मायेयं मम तत्त्वतः॥  
हेमन्ते सलिलं कूपे उष्णं भवति सुन्दरि॥११॥  
भवेच्च शीतलं ग्रीष्मे मायेयं मम तत्त्वतः॥  
पश्चिमां दिशमास्थाय यदस्तं याति भास्करः॥१२॥  
उदेति पूर्वतः प्रातर्मायेयं मम सुन्दरि॥  
शोणितं चैव शुक्रं च उभे च प्राणिसंस्थिते ॥ १३ ॥  
गर्भे च जायते जन्तुर्मायेयं मम सुन्दरि।  
जीवः प्रविश्य गर्भं तु सुखदुःखे च विन्दति॥१४॥  
जातश्च विस्मरेत्सर्वमेषा माया ममोत्तमा ॥  
आत्मकर्माश्रितो जीवो नष्टसञ्ज्ञो गतस्पृहः॥१५॥  
कर्मणा नीयतेऽन्यत्र मायैषा मम चोत्तमा ॥  
शुक्रशोणितसंयोगाज्जायते मम जन्तवः॥१६॥  
अङ्गुल्यश्चरणौ चैव भुजौ शीर्षं कटिस्तथा ॥  
पृष्ठं तथोदरं चैव दन्तौष्ठपुटनासिकम्॥१७॥  
कर्णौ नेत्रे कपालौ च ललाटं जिह्वया सह॥  
एतया मायया युक्ता जायन्ते यदि जन्तवः ॥१८ ॥  
तस्यैव जीर्यते भुक्तमग्निना पीतमेव च॥  
अधश्च स्रवते जन्तुरेषा माया ममोत्तमा॥१९॥  
शब्दः स्पर्शश्च रूपं च रसो गन्धश्च पञ्चम॥  
अन्नात्प्रवर्त्तते जन्तुरेषा माया मम प्रिया॥125.२०॥  
सर्वर्तुषु निजाकारः स्थावरे जङ्गमे तथा ॥  
तत्त्वं न ज्ञायते तस्य मायैषा मम सुन्दरि ॥ २१ ॥  
आपो दिव्यास्तथा भौमा आपो येषु प्रतिष्ठिताः ॥  
नद्यो वृद्धिं प्रयान्त्यत्र मायैषा मम सुन्दरि ॥ २२ ॥  
वृष्टौ बहूदकाः सर्वे पल्वलानि सरांसि च ॥  
ग्रीष्मे सर्वाणि शुष्यन्ति एतन्मायाबलं मम ॥ २३ ॥  
हिमवच्छिखरान्मुक्ता नाम्ना मन्दाकिनी नदी ॥  
गां गता सा भवेद्गङ्गा मायैषा मम कीर्त्तिता ॥ २४ ॥  
मेघा वहन्ति सलिलमुद्धृत्य लवणार्णवात् ॥  
वर्षन्ति मधुरं लोके एतन्मायाबलं मम ॥ २५ ॥  
रोगार्ता जन्तवः केचिद्भक्षयन्ति महौषधम् ॥  
तस्य वीर्यं समाश्रित्य मायां तु विसृजाम्यहम् ॥२६॥  
औषधे दीयमानेऽपि जन्तुः पञ्चत्वमेति यत् ॥  
निर्वीर्यमौषधं कृत्वा कालो भूत्वा हराम्यहम् ॥ २७ ॥  
प्रथमं जायते गर्भः पश्चात्सञ्जायते पुमान् ॥  
जायते मध्यमं रूपं ततोऽपि जरया युतः॥२८॥  
तत इन्द्रियनाशश्च एतन्मायाबलं मम ॥  
यद्भूमौ विहितं बीजं तस्मात्तज्जायतेऽङ्कुरम् ॥ २९ ॥  
पुनश्च पत्रादियुतमेतन्मायाबलं मम ॥  
एकबीजात्प्रकीर्णाद्वै जायन्ते तानि भूरिशः ॥ 125.३० ॥  
तत्रामृतं विसृजामि मायायोगेन भूरिशः ॥  
लोक एवं विजानाति गरुडो वहतेऽच्युतम् ॥ ३१ ॥  
भूत्वा वेगेन गरुडो वहाम्यात्मानमात्मना ॥  
या एता देवताः सर्वा यज्ञभागेन तोषिताः ॥ ३२ ॥  
मायामेतामहं कृत्वा तोषयामि दिवौकसः ॥  
लोकाः सर्वे विजानन्ति देवा नित्यं मखाशिनः ॥ २३॥  
मायामेतामहं कृत्वा यक्ष्यामि त्रिदिवौकसः ॥  
सर्वोऽपि भजते लोके यष्टारं च बृहस्पतिम् ॥ ३४ ॥  
मायामाङ्गिरसीं कृत्वा याजयामि दिवौकसः ॥  
सर्वे लोका विजानन्ति वरुणः पाति सागरम् ॥ ३५ ॥  
मायां तु वारुणीं कृत्वा रक्षामि च महार्णवम् ॥  
सर्वे लोका विजानन्ति कुबेरोऽयं धनेश्वरः ॥ ३६ ॥  
कुबेरमायामादाय अहं रक्षामि तद्धनम् ॥  
एवं लोका विजानन्ति वृत्रः शक्रेण सूदितः ॥ ३७ ॥  
शाक्रीं मायां समास्थाय मया वृत्रो निषूदितः ॥  
एवं लोका विजानन्ति आदित्यश्च ध्रुवो महान् ॥ ३८ ॥  
मेरुं मायामयं कृत्वा वहाम्यादित्यमेव च ॥  
एवमाभाषते लोको जलं वा नश्यतेऽखिलम् ॥ ३९ ॥  
वडवामुखमास्थाय पिबामि तदहं जलम् ॥  
वायुं मायामयं कृत्वा मेघेषु विसृजाम्यहम्॥ 125.४० ॥  
यदीदं भाषते लोकः कुत्रैतत्तिष्ठते जलम् ॥  
देवा अपि न जानन्ति अमृतं कुत्र तिष्ठति ॥ ४१ ॥  
मम मायानियोगेन तिष्ठति ह्यौषधं वने ॥  
लोको ह्येवं विजानाति राजा पालयते प्रजाः ॥ ४२ ॥  
राजमायामहं कृत्वा पालयामि वसुन्धराम् ॥  
ये तु वै द्वादशादित्या उदेष्यन्ति युगक्षये ॥ ४३ ॥  
प्रविश्य तानहं भूमे मायां लोके सृजाम्यहम् ॥  
सूर्यश्च चांशुना भूमे सदा लोकेषु पच्यते ॥ ४४ ॥  
मायामंशुमयीं कृत्वा पूरयाम्यखिलं जगत् ॥  
वर्षन्ते यत्र संवर्त्ता धारैर्मुसलसन्निभैः ॥ ४५ ॥  
मायां सांवर्त्तकीं गृह्य पूरयाम्यखिलं जगत् ॥  
यत्स्वपामि वरारोहे शेषस्योपरि धारिणि ॥४६॥  
अनन्तमायया चाहं धारयामि स्वपामि च ॥  
वराहमायामादाय भूमे जानासि किं न वै ॥४७॥  
देवा यत्र निलीयन्ते सा माया मम कीर्त्तिता ॥  
त्वं चापि वैष्णवीं मायां कृत्वा जानासि किं न तत् ॥ ४८ ॥  
धारितासि च सुश्रोणि वारान् सप्तदशैव तु ॥  
माया तु मम देवीयं कृत्वा ह्येकार्णवां महीम् ॥ ४९ ॥  
मम् मायाबलं ह्येतद्येन तिष्ठाम्यहं जले ॥  
प्रजापतिं च रुद्रं च सृजामि च वहामि च ॥ 125.५० ॥  
तेऽपि मायां न जानन्ति मम मायाविमोहिताः ॥  
अथो पितृगणाश्चापि य एते सूर्यवर्च्चसः ॥ ५१ ॥  
मायां पितृमयीं ह्येतां गृह्णामीति च तत्त्वतः ॥  
किन्तु त्वयैव सुश्रोणि अन्यच्च शृणु सुन्दरि ॥ ५२ ॥  
ऋषिर्मायानुसारेण स्त्रिया योनिं प्रवेशितः ॥  
ततो विष्णोर्वचः श्रुत्वा श्रोतुकामा वसुन्धरा ॥ ५३ ॥  
कराभ्यामञ्जलिं कृत्वा वाक्यमेतत्तदब्रवीत् ॥  
किं तेन ऋषिमुख्येन कृतं कर्म सुदुष्करम् ॥५४ ॥  
स्त्रीत्वं चैव पुनः प्राप्तं स्त्रीयोनिं चैव प्रापितः ॥  
एतन्मे सर्वमाख्याहि परं कौतूहलं मम ॥५५॥  
तस्य ब्राह्मणमुख्यस्य स्त्रीत्वे यत्कर्म पापकम्॥  
ततो मह्या वचः श्रुत्वा हृष्टतुष्टमना हरिः॥५६॥  
मधुरं वाक्यमादाय प्रत्युवाच वसुन्धराम् ॥  
शृणु तत्त्वेन मे देवि धर्माख्याने च सुन्दरि॥५७॥  
माया मम विशालाक्षि रोहिणी लोमहर्षिणी ॥  
मायाया मम योगेन सोमशर्मा च कर्शितः ॥५८॥  
गतो गतीरनेकाश्च उत्तमाधममध्यमाः ॥  
ब्राह्मणत्वं पुनः प्राप्तो मम मायाप्रचोदितः ॥५९॥  
यथा ब्राह्मणमुख्येन प्राप्ता स्त्रीयोनिरेव च ॥  
न तस्य विकृतं कर्म अपराधो न विद्यते ॥125.६०॥  
ममैवाराधनपरो मम कर्मपरायणः ॥  
नित्यं चिन्तयते भूमे मम मूर्तिं मनोरमाम् ॥६१॥  
अयं दीर्घेण कालेन तस्य तुष्टोऽस्मि सुन्दरि ॥  
तपसा कर्मणा भक्त्या अनन्यमनसा स्तुतः ॥६२॥  
ततस्तस्य मया देवि दत्त्वा दर्शनमुत्तमम् ॥  
वरेण छन्दितो विप्र तपस्तुष्टोऽस्मि ते द्विज ॥६३॥  
वरं वरय भद्रं ते तव यद्धृदि वर्त्तते ॥  
रत्नानि काञ्चनं गावस्तथा राज्यमकण्टकम् ॥६४॥  
अथवेच्छसि तं स्वर्गं यत्र सौख्यं वराङ्गनाः ॥  
धनरत्नं समृद्धं हि हेमभाण्डविभूषितम् ॥६५॥  
यत्र सर्वा दिव्यरूपा भवन्त्यप्सरसः पराः॥  
ददामि ते वरं विप्र यावत्ते चित्तचिन्तितम्॥  
ततो मम वचः श्रुत्वा स च ब्राह्मणपुङ्गवः ॥  
शिरसा पतितो भूमौ मामुवाच प्रियं वचः॥६७॥  
अथ नो कुप्यसे देव वरं समनुयाचते ॥  
यत्त्वया भाषितं देव मम देयं यदृच्छया ॥६८॥  
न चाहं काञ्चनं गावो न च स्त्रीराज्यमेव च ॥  
स्वर्गं वाप्सरसो वापि ऐश्वर्यं न मनोहरम् ॥६९॥  
तथा स्वर्गसहस्राणामेकं चापि न रोचते॥  
ज्ञातुमिच्छामि ते मायां यया क्रीडसि माधव ॥125.७०॥  
ततस्तस्य वचः श्रुत्वा समया तत्र भाषितः ॥  
किं मायया ते विप्रेन्द्र अकार्यं पृच्छसे द्विज॥७१ ॥  
देवा अपि न जानन्ति विष्णुमायाविमोहिताः॥  
ततो मम वचः श्रुत्वा स च ब्राह्मणपुङ्गवः॥७२॥  
उवाच मधुरं वाक्यं मायया च प्रचोदितः॥  
यदि तुष्टोऽसि मे देव कर्मणा तपसाऽथवा ॥ ७३॥  
तव देव प्रसादेन ममैवं दीयतां वरः ॥  
ततस्तु स मया प्रोक्तस्तपस्वी ब्राह्मणस्तथा ॥७४॥  
गच्छ कुब्जाम्रके गङ्गास्नातो मायां तु गच्छसि॥  
ममैव वचनं श्रुत्वा कृत्वा चैव प्रदक्षिणम्॥  
कुब्जाम्रके देवि विप्रो मम मायाभिलाषुकः ॥  
ततः कुण्डी त्रिदण्डी च मात्राभाण्डं च यत्नतः ॥७६॥  
स्थापयित्वा यथान्यायं तीर्थमाराधयद्यथा॥  
ततो ह्यवतरद्गङ्गां विधिदृष्टेन कर्मणा॥७७॥  
अवगाह्य ततो गङ्गां सर्वगात्रे च क्लेदिते ॥  
तावन्निषादसदने तत्स्त्रीगर्भे गतोऽभवत् ॥ ७८ ॥  
हृदयेऽचिन्तयत्तत्र गर्भक्लेशेन पीडितः ॥  
अहो कष्टं मया किंस्वित्कर्म वा दुष्कृतं कृतम् ॥ ७९ ॥  
योऽहं निषादगर्भेऽस्मिन्वसामि नरकेषु च ॥  
धिक् तपो धिक्च मे कर्म धिक्फलं धिक् च जीवितम् ॥ 125.८० ॥  
योऽहं निषादगर्भेऽस्मिन्पीडास्ति मलसङ्कुले ॥  
अस्थ्नां त्रिशतसङ्कीर्णे नवद्वाराभिसंवृते ॥ ८१ ॥  
पुरीषमूत्रसङ्कीर्णे मांसशोणितकर्द्दमे॥  
दुर्गन्धे दुःसहे चैव वातिकश्लेष्मपत्तिके॥८२॥  
बहुरोगसमाकीर्णे बहुदुःखतमाकुले ॥  
अलं किं तेन चोक्तेन दुःखान्यनुभवामि च ॥ ८३ ॥  
कुतो विष्णुः कुतो वाहं कुतो गङ्गाजलानि च ॥  
गर्भसंसारनिष्क्रान्तः पश्चादाप्यामि तां क्रियाम् ॥ ८४ ॥  
एवं चिन्तयमानस्तु शीघ्रं गर्भाद्विनिःसृतः ॥  
भूम्यां तु पततस्तस्य नष्टं यत्पूर्वचिन्तितम् ॥ ८५ ॥  
अजायत ततः कन्या निषादस्य गृहे तदा ॥  
धनधान्यसमृद्धस्य ब्राह्मणो वर्त्तते स च॥८६॥  
न च सञ्ज्ञायते किञ्चिद्विष्णुमायाविमोहिता॥  
अथ दीर्घस्य कालस्य कृतोद्वाहा यशस्विनी॥८७॥  
पुत्रान्दुहितरश्चैव जनयामास मायया ॥  
भक्ष्याभक्ष्यं च खादेत पेयापेयं च तत्पिबेत् ॥ ८८ ॥  
जीवानि चैव सततं घातितानि ततस्ततः ॥  
कार्याकार्यं न जानीते वाच्यावाच्यं तथेति च ॥ ८९ ॥  
गम्यागम्यं न जानाति मायाजालेन मोहितः ॥  
पञ्चाशद्वर्षके काले मया ख्यातः स ब्राह्मणः ॥ 125.९० ॥  
घटं गृहीत्वा विड्लिप्तवस्त्रक्षालनकारणात् ॥  
तीरे निःक्षिप्य वस्त्रं स घटं च विनिधाय हि ॥९१॥  
स्नातुं गङ्गाजले स्थित्वा विगाहयति जाह्नवीम् ॥  
प्रस्वेदघर्मसन्तप्तः स शिरःस्नानमीहते ॥ ९२ ॥  
जातस्तपोधनस्तत्र दण्डी कुण्डीधरः पुनः ॥  
यत्र पश्यति विप्रोऽसौ मात्रां कुण्डीं त्रिदण्डकम् ॥ ९३ ॥  
वस्त्रादि दर्शितं चैव यत्र संस्थापितं पुरा ॥  
तत्तेन सर्वं सन्दृष्टं जाते ज्ञाने तु पूर्ववत् ॥ ९४ ॥  
विप्रेण ज्ञातुकामेन विष्णुमायां यथा पुरा ॥  
तत उत्तरतस्तत्र गङ्गायां तु तपोधनः ॥ ९५ ॥  
वासो गृह्णाति सव्रीडो योगं च परिचिन्तयन्॥  
उपविश्य च गङ्गायाः पुलिने समबालुके ॥ ९६ ॥  
ततो विन्दति चात्मानं तपसा यत्तदा कृतम् ॥  
मया किं कर्म पापेन कृतं निन्द्यं सुदुष्करम् ॥ ९७ ॥  
एवं निन्दति चात्मानं धिक्कुर्वन् साधुदूषितम् ॥  
आचारो वा परिभ्रष्टो येनाहं प्रापितस्त्विमाम् ॥ ९८ ॥  
निषादस्य कुले जातो भक्ष्याभक्ष्याश्च भक्षिताः ॥  
जीवाश्च घातिताः सर्वे जलस्थलदिवौकसः ॥ ९९ ॥  
पेयापेयं च मे पीतं विक्रीताश्चाप्यविक्रेयाः ॥  
अगम्यागमनं चैव वाच्यावाच्यं न रक्षितम् ॥ 125.१०० ॥  
वेश्मन्यभोज्यभोज्यं च भुक्तं चैव न संशयः ॥  
पुत्रा दुहितरश्चैव निषादाज्जनिता मया ॥१०१॥  
ततः किञ्चापराधं वा केन वा तद्विचिन्तये ॥  
येनाहं प्रापितो ह्येनां नैषादीमीदृशीं दशाम् ॥ १०२ ॥  
एतस्मिन्नन्तरे भूमे निषादः क्रोधमूर्च्छितः ॥  
पुत्रैः परिवृतस्तत्र मायातीर्थमुपागतः ॥ १०३ ॥  
ततो मृगयते भार्यां भक्तियुक्तां शुभेक्षणाम् ॥  
परिपृच्छति चैकैकं तप्यमानं तपोधनम् ॥ १०४ ॥  
क्व गतासि प्रियेऽस्माकं त्यक्त्वा पुत्रान् गृहे च माम् ॥  
बाला दुहिता रोदिति क्षुधार्त्तास्तनपायिनी ॥ १०५ ॥  
किं नु पश्यथ भार्यां मे गङ्गातीरमुपागता ॥  
घटमादाय हस्तेन आगता जलकारणात् ॥ १०६ ॥  
तत्रैव च नराः सर्वे मायातीर्थमुपागताः ॥  
पश्यन्तेऽत्र परिव्राजं कुम्भं चैव यथास्थितम् ॥१०७॥  
ततो दुःखेन सन्तप्तः अपश्यंश्च स्वकां प्रियाम् ॥  
दृष्ट्वा पटं च कुम्भं च करुणं पर्यवेदयेत्॥१ ०८॥  
इदं वासश्च कुम्भश्च नदीकूले च तिष्ठति ॥  
न चापि दृश्यते भार्या मम गङ्गामुपागता ॥ १०९॥  
अथ केनापि ग्राहेण स्नायमाना तपस्विनी ॥  
गृहीता तोयमध्ये तु जिह्वालोडेन चाबला ॥ 125.११० ॥  
न चाप्रियं मयाऽस्युक्ता कदाचिदपि वाचकम् ॥  
स्वप्नेऽपि नोक्तपूर्वासि कदाचिदपि चाप्रियम् ॥ १११ ॥  
अथवापि पिशाचेन भक्षिता भूतराक्षसैः ॥  
आकृष्टा किं नु रोगेण गङ्गातीरं समाश्रिता ॥११२ ॥  
किं कृतं दुष्कृतं पूर्वं मया कर्म सुसङ्कटम् ॥  
येन मत्पुरतो भार्याप्यदृष्टा विगतिं गता ॥ ११३ ॥  
एहि मे सुभगे कान्ते मम चित्तानुवर्त्तिनि ॥  
पश्यैतान्बालकान् भीतान् क्लिश्यमानानितस्ततः ॥ ११४ ॥  
मां पश्य त्वं वरारोहे त्रीन्पुत्रानतिबालकान् ॥  
चतस्रो दुहितॄः पश्य सर्वाश्च मम मानदे॥ ११५ ॥  
मम पुत्रा रुदन्त्येते बालकास्तव लालसा ॥  
नित्यं च दारिका रक्ष मम दुष्कृतकारिणः ॥ ११६॥  
कामं मां क्षुधितं चैव ज्ञास्यसे त्वं पिपासितम् ॥  
एवमुक्ता च कल्याणि मम मुक्त्या व्यवस्थिता ॥ ११७ ॥  
एवं विलपमानस्य निषादस्य त्वितस्ततः ॥  
सव्रीडं भाषते विप्रो निषादं गच्छ नास्ति सा ॥ ११८ ॥  
सुखं योगं च ते नीत्वा सा गता ह्यनिवृत्तये ॥  
तं रुदन्तं तथा दृष्ट्वा कारुण्येन परिप्लुतः ॥ ११९ ॥  
निषादं भाषते तत्र गच्छ किं परिक्लिश्यसे ॥  
बालांस्तान्परिरक्षस्व आहारैर्विविधैरपि ॥ 125.१२० ॥  
एते न त्यजनीयास्ते कदाचिदपि पुत्रकाः ॥  
परिव्राज वचः श्रुत्वा निषादस्तस्य सन्निधौ ॥ १२१ ॥  
उवाच मधुरं वाक्यं दुःखशोकपरिप्लुतः ॥  
अहो मुनिवरश्रेष्ठ अहो धर्मभृतां वर ॥ १२२ ॥  
सान्त्वितोऽस्मि त्वया विप्र वचनैर्मधुराक्षरैः ॥ १२३ ॥  
निषदास्य वचः श्रुत्वा स मुनिः संशितव्रतः ॥  
उवाच मधुरं वाक्यं दुःखशोकपरिप्लुतः ॥ १२४ ॥  
मा रोदीर्वच्मि भद्रं ते तवाहं सा प्रियाऽभवत् ॥  
गङ्गातीरं समासाद्य मुनिर्जातोऽस्महं तथा ॥ १२५ ॥  
परिव्राजवचः श्रुत्वा निषादो विगतज्वरः ॥  
श्लक्ष्णं वचनमादाय प्रत्युवाच द्विजोत्तमम् ॥ १२६ ॥  
किमिदं भाषसे विप्र अव्यक्तं यत्कदाचन ॥  
न भावं वा यद्धटितं स्त्रियः पुंस्त्वं सदैव हि ॥ १२७ ॥  
निषादस्य वचः श्रुत्वा ब्राह्मणो दुःखमूर्च्छितः ॥  
उवाच मधुरं वाक्यं गङ्गातीरे च धीवरम् ॥ १२८ ॥  
शीघ्रं गच्छ स्वकं देशमेतान् गृह्य स्वबालकान् ॥  
सर्वेषां च यथासङ्ख्यं स्नेहः कर्त्तव्य एव च ॥ १२९ ॥  
स तेन चोदितो ह्येवं निषादो नावगच्छति ॥  
मधुरं स्वरमादाय प्रत्युवाच द्विजोत्तमम् ॥ 125.१३० ॥  
किं त्वया दुष्कृतं कर्म कृतं पूर्वं पुरातनम् ॥  
मम यद्भाषसे चैव स्त्रीत्वं प्राप्तोऽसि तत्कथम् ॥ १३१ ॥  
केन दोषेण प्राप्तस्त्वं स्त्रीत्वं भूत्वा पुमान् पुनः ॥  
पुंस्त्वं चैव कथं प्राप्त एतदाचक्ष्व पृच्छतः ॥१३२॥  
एवं तस्य वचः श्रुत्वा स ऋषिः संशितव्रतः ॥  
उवाच मधुरं वाक्यं मायातीर्थजलेचरम् ॥ १३३ ॥  
निषाद शृणु तत्त्वेन मत्कथां च प्रजल्पतः ॥  
न मया दुष्कृतं किञ्चित्कृतं कुत्रापि तत्त्वतः ॥ १३४ ॥  
एकभक्तं मयाचारे अभक्ष्यं चैव वर्जितम् ॥  
स मयाराधितो देवो लोकनाथो जनार्दनः ॥  
कर्मभिर्बहुभिश्चैव मया दर्शनकाङ्क्षिणा ॥ १३५ ॥  
अथ दीर्घेण कालेन मया दृष्टो जनार्द्दनः ॥  
वरेण छन्दयामास बहुधा मायया ततः ॥ १३६ ॥  
मया नाभीप्सितस्तस्माद्दीयमानो वरस्ततः॥  
मायां मे दर्शय विभो विष्णो प्रणतवत्सल ॥ १३७॥  
ततो मां भाषते विष्णुर्मायां दृष्ट्वा ह्यलं द्विज ॥  
मया पुनः पुनश्चोक्तो मम प्रीत्या प्रदर्शय ॥ १३८ ॥  
ततोऽहं तेन चाप्युक्तस्तर्हि द्रक्षत्यलं भवान् ॥  
गच्छ कुब्जाम्रके गङ्गां स्नात्वेत्यन्तर्हितोऽभवत् ॥ १३९ ॥  
अहं मायाप्रलोभेन गङ्गातीरमुपागतः ॥  
दण्डं कुण्डीं च वस्त्रं च तीरे संस्थाप्य यत्ननः ॥  
ततः स्नानविधानेन निमग्नस्तज्जलेऽमले ॥ 125.१४० ॥  
न तत्र किञ्चिज्जानामि किमिदं किं प्रवर्त्तते ॥  
निषादीगर्भसम्भूतस्तव पत्न्यभवं ततः ॥ १४१ ॥  
केनचित्कारणेनात्र प्रविष्टो जाह्नवीजले ॥  
स्नात्वाऽपश्यं पूर्ववच्च तावज्जातो ऋषिस्त्वहम् ॥ १४२ ॥  
निषाद पश्य कुण्डीं च मात्रां वस्त्रं यथा पुरा ॥  
पञ्चाशद्वर्षदेशीयो जातोऽस्मि त्वद्गृहे वसन् ॥  
दण्डवस्त्रादि यत्किञ्चिन्न जीर्णं गङ्गया हृतम् ॥ १४३ ॥  
एवं तेन ततश्चोक्ता निषादोऽदृश्यतां गतः ॥  
ये च ते बालकास्तत्र तेषां कश्चिन्न दृश्यते ॥ १४४ ॥  
स ततो ब्राह्मणो देवि तपस्तपति निश्चितम् ॥  
ऊर्ध्वश्वासोर्द्धबाहुश्च वायुभक्षपरायणः ॥ १४५ ॥  
तस्य प्रतिष्ठमानस्य अपराह्णं तु जायते ॥  
ततः प्रमुच्यते तोयं देवि कृत्वा यथोचितम् ॥१४६॥  
कर्मण्यानि च पुष्पाणि आहृत्य श्रद्धयान्वितः ॥  
अर्चयित्वा यथान्यायं वीरासनमुपागतः॥१४७॥  
वृतस्तु ब्राह्मणैर्मुख्यैर्गङ्गास्नानेषु वै द्विजः ॥  
ऊचुस्ततो द्विजास्तत्र तपस्विनमनिन्दितम् ॥ १४८ ॥  
पूर्वाह्णे स्थापयित्वात्र मात्रां कुण्डीं त्रिदण्डकम् ॥  
इतो गतोऽसि ब्रह्मेन्द्र स्थापयित्वा तु धीवरान् ॥  
विस्मृतं किं त्वया स्थानं कथं शीघ्रं न चागतः ॥ १४९ ॥  
ततो विप्रवचः श्रुत्वा तूष्णीमासीन्मुनिस्तदा ॥  
ब्राह्मणानुगतं स्थानमात्मनात्मानुसंस्थितः ॥ 125.१५० ॥  
एतस्मिन्नन्तरे देवि स च ब्राह्मणपुङ्गवः ॥  
अद्य पञ्चाशद्वर्षाणि अमावास्याद्य चैव हि ॥ १५१ ॥  
कथमेतावतङ्कालं मामूचुर्ब्राह्मणाश्च किम् ॥  
पूर्वाह्ने स्थापयित्वा त्वं स्वां मात्रां चापराह्णिके ॥  
कथं कालेऽनुसम्प्राप्तः किमेतदिति भाषते॥१५२॥  
एतस्मिन्नन्तरे देवि ब्राह्मणाय ततो मया ॥  
दर्शयित्वा निजं रूपं तमवोचमिदं धरे॥१५३॥  
किमिदं भ्रान्तरूपोऽसि किं वा त्वं दृष्टवानसि ॥  
पश्यामि त्वां व्यग्रमिव सावधानो भव स्वयम् ॥ १५४ ॥  
एवमुक्तः स तु मया भूमौ कृत्वा शिरः स्वकम् ॥  
उवाच दुःखितो दीनो निःश्वस्य च मुहुर्मुहुः ॥ १५५ ॥  
अहो देव द्विजा एते मां वदन्ति जगद्गुरो॥  
पूर्वाह्णे स्थापयित्वा त्वं वस्त्रं दण्डकमण्डलू ॥  
आगतोऽस्यपराह्ने किं स्थलं विस्मृतवानसि ॥ १५६ ॥  
अहं व्याधस्य वै भूत्वा भार्या च व्याधयोनिजा ॥  
पञ्चाशद्वर्षपर्यन्तं तत्र स्थित्वा ततः किल ॥ १५७ ॥  
तस्माच्चैव त्रयः पुत्रास्तिस्रश्चापि च कन्यकाः ॥  
जातान्येवमपत्यानि दुष्टकर्मकृतस्तथा ॥ १५८ ॥  
स्नातुं कदाचिद्गङ्गायां गतोऽहं तीरभूमिगः ॥  
स्थापयित्वाद्य स्वं वस्त्रं मग्नः स्नास्यन् जलेऽमले॥  
उन्मज्य स्वयं पुनश्चैव प्राप्तो रूपं मुनिस्तुतम् ॥ १५९॥  
किं मया विकृतं कर्म सेवमानेन माधव ॥  
तपश्च तप्यमानेन किं मया विकृतं कृतम्॥125.१६० ॥  
भक्षितं किमकर्मण्यं सेवमानेन चाच्युत ॥  
व्यभिचारश्च मे तत्र को जातस्तु तवार्च्चने॥१६१ ॥  
एतदाचक्ष तत्त्वेन येनाहं नरकं गतः॥  
एतच्चिन्ताव्याकुलोऽहं निबोध भगवन्मम ॥ १६२ ॥  
मायालुब्धेन हि मया पूर्वं विज्ञापितो ह्यसि ॥  
नान्यत्स्मरामि पापं च नरके येन पातितः ॥ १६३ ॥  
ततस्तस्य वचः श्रुत्वा कारुण्यपरिदेवितम् ॥  
उक्तवानस्मि तं विप्रं दुःखसन्तप्तमानसम् ॥ १६४ ॥  
मा दुःखं कुरु विप्रेन्द्र आत्मदोषसमुद्भवम् ॥  
विकर्म न कृतं किञ्चिदपि मे विप्र पूजने ॥  
येन दुःखमनुप्राप्तं तिर्यग्योनिं च वै गतः ॥ १६५ ॥  
उक्तमेव मया पूर्वं शृणु ब्राह्मणपुङ्गव ॥  
वरान् वरय भो ब्रह्मन् त्वं मायां वृतवानसि ॥ १६६ ॥  
ददामि दिव्यभोगान्वै भौमान्वापि तवेप्सितम् ॥  
तांस्तु नेच्छसि मायाया दर्शनं वृतवानसि ॥ १६७ ॥  
दृष्टा तु वैष्णवी माया या त्वया ब्राह्मणेप्सिता ॥  
न गतो दिवसश्रेष्ठ नापराह्णेऽपि कुत्रचित् ॥  
वर्षाणि चैव पञ्चाशान्निषादस्य गृहेऽपि न ॥ १६८ ॥  
अन्यच्च ते प्रवक्ष्यामि तच्छृणुष्व द्विजोत्तम ॥  
या एषा वैष्णवी माया त्वया ब्राह्मण ईप्सिता ॥ १६९ ॥  
त्वया न तत्कृतं किञ्चिच्छुभं वाशुभमेव वा ॥  
सर्वं मायामयं तत्र विस्मयात्परितप्यसे ॥ 125.१७० ॥  
यत्त्वया दुष्कृतं कर्म व्यभिचारश्च तत्र वै ॥  
अर्च्चनं च न ते भ्रष्टं तपश्चैव न नाशितम् ॥ १७१ ॥  
भवान्तरे कृतं यच्च येनेदं प्राप्तवान्महत् ॥  
दुःखं तच्च तवाख्यास्ये शृणु ब्राह्मणसत्तम॥ १७२ ॥  
मम भक्ता द्विजाः शुद्धा यत्त्वया नाभिवादिताः ॥  
तत्पापादीदृशो भोगस्तव जातो हि दुःखदः ॥ १७३ ॥  
ये च भागवताः शुद्धास्ते नूनं मम मूर्त्तयः ॥  
तान्विप्रान्ये नमस्यन्ति ते मामेव नमस्यते ॥  
विदितोऽस्मीह विप्रेन्द्र तैरहं नात्र संशयः ॥ १७४ ॥  
मम दर्शनकामा ये ते मे भक्ता द्विजास्तथा ॥  
शुद्धा भागवताः पूज्या द्रष्टव्याः सर्वदा नृभिः ॥ १७५ ॥  
विशेषेण कलौ ब्रह्मन्द्विजरूपो ह्यवस्थितः ॥  
तस्माद्ब्राह्मणभक्ता ये ते मद्भक्ता न संशयः ॥ १७६ ॥  
यो मां प्राप्तमिहेच्छेत यस्यावाच्यं न विद्यते ॥  
अनन्यमानसो भूत्वा मद्भक्तेषु नियोजयेत् ॥ १७७ ॥  
गच्छ ब्राह्मण सिद्धोऽसि यदा प्राणान्विमोक्ष्यसि ॥  
तदाऽऽगन्ताऽसि मत्स्थानं श्वेतद्वीपं न सशंयः ॥ १७८ ॥  
एवमुक्त्वा वरारोहे तत्रैवान्तर्हितोऽभवम् ॥  
सोऽपि द्विजस्तनुं त्यक्त्वा मायातीर्थे यशस्विनि ॥  
कृत्वा सुदुष्करं कर्म श्वेतद्वीपमुपागतः ॥ १७९ ॥  
धन्वी तूणी शरी खड्गी मायाबलपराक्रमः ॥  
मां च पश्यति वै नित्यं मायाबलसुसंस्थितम् ॥125.१८० ॥  
मायया किं तव धरे न मायां ज्ञातुमर्हसि॥  
मम मायां न जानन्ति देवदानवराक्षसाः ॥१८१ ॥  
एतत्ते कथितं भूमे मायाख्यानं महौजसम् ॥  
मायाचक्रमिति ख्यातं सर्वपुण्यसुखावहम् ॥ १८२॥  
आख्यानानां महाख्यानं तपसां च परन्तपः ॥  
पुण्यानां परमं पुण्यं गतीनां च परा गतिः ॥१८३॥  
नित्यं पठेद्यो भक्तेषु अभक्तेषु न कीर्तयेत् ॥  
मा पठेन्नीचमध्येषु मा पठेच्छास्त्रदूषके ॥ १८४ ॥  
अग्रतः पृच्छता शूद्रमद्भक्तेषु तथाग्रतः ॥  
पठते शोभते विप्रो न तु ये शास्त्रदूषकाः ॥ १८५ ॥  
कल्यमुत्थाय यो भूमे पठते च दृढव्रतः ॥  
तेन द्वादश वर्षाणि ममाग्रे पठितं भवेत् ॥ १८६ ॥  
अथ पूर्णेन कालेन पुमान्पञ्चत्वमागतः ॥  
मद्भक्तो जायते देवि वियोनिं न च गच्छति ॥ १८७ ॥  
य एवं शृणुयान्नित्यं महाख्यानं वसुन्धरे ॥  
न स जायेत मन्दात्मा वियोनिं नैव गच्छति ॥ १८८ ॥  
एतत्ते कथितं भद्रे त्वया यत्पूर्वमीप्सितम् ॥  
मुच्यमाना वरारोहे किमन्यत्परिपृच्छसि ॥ १८९ ॥  
इति श्रीवराहपुराणे भगवच्छास्त्रे मायाचक्रं नाम पञ्चविंशत्यधिकशततमोऽध्यायः ॥१२५॥