---
title: १०६

---
अथ दधिधेनुदान माहात्म्यम् ॥  
होतोवाच ॥  
दधिधेनोर्महाराज विधानं शृणु साम्प्रतम् ॥  
अनुलिप्ते महीभागे गोमयेन नराधिपः ॥१ ॥  
गोचर्ममात्रं तु पुनः पुष्पप्रकरशोभिते ॥  
कुशैरास्तीर्य वसुधां कृष्णाजिनकुशोत्तरीम् ॥ २ ॥  
दधिकुम्भं तु संस्थाप्य सप्तधान्यचयोपरि ॥  
चतुर्थांशेन वत्सं तु सौवर्णं मुखमण्डितम् ॥३॥  
आच्छाद्य वस्त्रयुग्मेन पुष्पगन्धैस्तु पूजिताम् ॥  
ब्राह्मणाय कुलीनाय साधुवृत्ताय धीमते ॥४॥  
क्षमादिगुणयुक्ताय दद्यात्तां दधिधेनुकाम् ॥  
पुच्छदेशोपविष्टस्तु मुद्रिकाकर्णभूषणैः ॥५ ॥  
पादुकोपानहौ छत्रं दत्त्वा मन्त्रमिमं पठेत् ॥  
दधिक्राव्णेति मन्त्रेण दद्याद्धेनुं सुपूजिताम् ॥ ६ ॥  
एवं दधिमयीं धेनुं दत्त्वा राजर्षिसत्तम ॥  
एकाहारी दिनं तिष्ठेद्दध्ना च नृपनन्दन ॥७॥  
यजमानो वसेद्राजंस्त्रिरात्रं च द्विजोत्तमः ॥  
दीयमानां प्रपश्यन्ति ते यान्ति परमं पदम् ॥ ८ ॥  
य इदं शृणुयाद्भक्त्या श्रावयेद्वापि मानवः ॥  
सोऽश्वमेधफलं प्राप्य विष्णुलोकं च गच्छति ॥ ९ ॥  
इति श्रीवराहपुराणे श्वेतविनीताश्वापोख्याने दधिधेनुदानमाहात्म्यन्नाम षडधिकशततमोऽध्यायः ॥ १०६ ॥