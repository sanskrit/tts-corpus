---
title: १७४

---
श्रीवराह उवाच॥  
पुनरन्यत्प्रवक्ष्यामि महापातकनाशनम् ॥  
सङ्गमस्य प्रभावं हि पापिनामपि मुक्तिदम् ॥१ ॥  
अत्रैव श्रूयते पूर्वं ब्राह्मणः संशितव्रतः ॥  
महानामेति विख्यातः स्थितोऽसौ वनमाश्रितः॥२॥  
स्वाध्याययुक्तो होमे च नित्ययुक्तः सः योगवित् ॥  
जपहोमपरो नित्यं स्वकालं क्षपते च सः ॥ ३ ॥  
एवं कर्माणि कुर्वन्स ब्रह्मलोकजिगीषया॥  
बहून्यब्दान्यतीतानि ब्राह्मणस्य वने तदा॥४॥  
तस्य बुद्धिरियं जाता तीर्थाभिगमनं प्रति॥  
पुनस्तीर्थजलैरेतत्क्षालयामि कलेवरम् ॥५॥  
प्रयातो विधिवत्साक्षात् सूर्यस्योदयनं प्रति ॥  
असिकुण्डादितः कृत्वा दक्षिणां कोटिकां ततः ॥६॥  
तथा चोत्तरकोट्यां तु तथा मन्माथुरं च यत् ॥  
क्रमेण सर्वतीर्थानि स्नात्वा मामपि पुष्करम् ॥ ७ ॥  
गत्वा सर्वाणि तीर्थानि स्नात्वा पूतो भवाम्यहम् ॥  
इति कृत्वा मथुराया निर्जगामाथ स द्विजः ॥ ८ ॥  
कृतपूजानमस्कारः अध्वानं प्रत्यपद्यत ॥  
अध्वप्रपन्नो ह्यदृशत्पञ्चप्रेतान्सुभीषणान् ॥ ९ ॥  
अरण्ये कण्टकवृते निर्जने शब्दवर्जिते ॥  
तान्दृष्ट्वा विकृताकारानतितीव्रभयङ्करान् ॥ 174.१० ॥  
ईषदुत्त्रस्तहृदयस्तिष्ठदुन्मील्य चक्षुषी ॥  
आलम्ब्य स ततो धैर्यं त्रासमुत्सृज्य दूरतः ॥ ११ ॥  
पप्रच्छ मधुरालापः के यूयं रौद्रमूर्त्तयः ॥  
भवन्तः कर्मणा केन दुष्कृतेन भयावहाः ॥१२॥  
एकस्थानात्सदा यूयं प्रस्थिताः कुत्र वा सदा ॥  
प्रेता ऊचुः ॥  
क्षुत्पिपासातुरा नित्यं बहुदुःखसमन्विताः ॥ १३ ॥  
दुर्बुद्ध्या च वृताः सर्वे हीनज्ञाना विचेतसः ॥  
न जानीमो दिशं काचिद्विदिशं चापि चाध्वनि ॥१४॥  
नान्तरिक्षं महीं चापि जानीमो दिवसं तथा ॥  
यदेतद्दुःखमापन्नं सुखोदर्कफलं भवेत् ॥ १५ ॥  
अप्रकाममिदं भाति भास्करोदयनं प्रति ॥  
अहं पर्युषितो नाम परः सूचीमुखस्ततः ॥ १६ ॥  
शीघ्रगो रोधकश्चैव पञ्चमो लेखकस्तथा ॥  
ब्राह्मण उवाच ॥  
प्रेतानां कर्मजातानां नाम्नां वै सम्भवः कुतः ॥१७॥  
किं तत्कारणमेतद्धि यूयं सर्वे सनामकाः ॥  
प्रेत उवाच ॥  
अहं स्वादु सदाश्नामि दद्मि पर्युषितं द्विजे ॥ १८॥  
एतत्कारणमुद्दिश्य नाम पर्युषितं द्विज ॥  
सूचीता बहवोऽनेन विप्राश्चान्नादिकाङ्क्षिणः ॥१९॥  
एतत्कारणमुद्दिश्य परः सूचीमुखस्ततः ॥  
समर्थितो द्विजेनैव शीघ्रं याति यतो हि सः ॥ 174.२० ॥  
एतत्कारणमुद्दिश्य शीघ्रगस्तेन सोच्यते ॥  
एको गृहस्य मध्ये तु भुङ्क्ते द्विजभयेन हि ॥ २१ ॥  
समारुह्योद्विग्नमना रोधकस्तेन चोच्यते ॥  
मौनेनापि स्थितो नित्यं याचितोऽपि लिखेन्महीम् ॥ २२ ॥  
अस्माकमपि पापिष्ठो लेखकस्तेन नाम वै ॥  
मदेन लेखको याति रोधकस्तु ह्यवाक्छिराः ॥२३॥  
शीघ्रगः पङ्गुतां प्राप्तः परं सूचीमुखस्ततः ॥  
उषितः केवलग्रीवो लम्बौष्ठो वै महोदरः ॥ २४ ॥  
बृहद्वृषणशुष्काङ्गः पापादेव प्रजायते ॥  
एतत्ते सर्वमाख्यातमात्मवृत्तान्त सम्भवम् ॥२५॥  
यदि ते श्रवणे श्रद्धा पृच्छ चान्यद्यदिच्छसि ॥  
ब्राह्मण उवाच ॥  
ये जीवा भुवि तिष्ठन्ति सर्व आहारजीविनः ॥२६॥  
युष्माकमपि चाहारं श्रोतुमिच्छामि तत्त्वतः ॥  
प्रेता ऊचुः ॥  
शृणु चाहारमस्माकं सर्वभूतदयापर ॥ २७ ॥  
यच्छ्रुत्वा निन्दसे नित्यं भूयो भूयश्च नित्यशः ॥  
श्लेष्ममूत्रपुरीषेण योषितां च समन्ततः ॥ २८ ॥  
गृहाणि त्यक्तशौचानि प्रेता भुञ्जन्ति तत्र वै ॥  
बलिमन्त्रविहीनानि दानहीनानि यानि च ॥२९॥  
गुरवो नैव पूज्यन्ते स्त्रीजितानि गृहाणि च ॥  
यानि प्रकीर्णभाण्डानि प्रकीर्णोच्छेषणानि च ॥174.३०॥  
नित्यं च कलहो यत्र प्रेता भुञ्जन्ति तत्र वै ॥  
अपात्रे प्रतिदत्तानि विधिहीनानि यानि च ॥  
निन्दितानां द्विजातीनां जुगुप्सितकुलोद्भवे ॥ ३१ ॥  
जातानां विहितानां च दुष्कृतं कर्म कुर्वताम् ॥  
तेभ्यो दत्तं तदस्माकमुपतिष्ठति भोजने ॥ ३२ ॥  
एतत्पापतरं चान्यद्भोजनं दुष्टकर्मिणाम् ॥  
निर्विण्णाः प्रेतभावेन पृच्छामः सुदृढव्रत ॥ ३३ ॥  
प्रेतो यथा न भवति तथा ब्रूहि तपोधन ॥  
ब्राह्मण उवाच ॥  
एकरात्रत्रिरात्रेण कृच्छ्रचान्द्रायणादिभिः ॥ ३४ ॥  
व्रतैरभ्युद्यतः पूतो न प्रेतो जायते नरः ॥  
मिष्टान्नपानदाता च सततं श्रद्धयान्वितः ॥ ३५ ॥  
यतीनां पूजको नित्यं न प्रेतो जायते नरः ॥  
त्रीनद्भिः पञ्च चैकं वा प्रतिनित्यं तु पोषयेत् ॥३६॥  
सर्वभूतदयालुश्च न प्रेतो जायते नरः ॥  
देवातिथिषु पूजासु गुरुपूजासु नित्यशः ॥३७॥  
रतो वै पितृपूजायां न प्रेतो जायते नरः ॥  
जितक्रोधो ह्यमात्सर्यस्तृष्णासङ्गविवर्जितः ॥ ३८ ॥  
क्षमायुक्तो दानशीलो न प्रेतो जायते नरः ॥  
एकादशीं सितां कृष्णां सप्तमीं वा चतुर्दशीम् ॥ ३९ ॥  
उपवासपरो नित्यं न स प्रेतोऽभिजायते ॥  
गां ब्राह्मणं च तीर्थानि पर्वतांश्च नदीस्तथा ॥ 174.४० ॥  
देवांश्च वन्दते नित्यं न प्रेतो जायते हि सः ॥  
प्रेता ऊचुः ॥  
त्वत्तस्तच्छ्रुतमस्माभिर्यो न प्रेतोऽभिजायते ॥ ४१ ॥  
प्रेतस्तु जायते केन तद्वद त्वं महामुने ॥  
विप्र उवाच ॥  
शूद्रान्नेन तु भुक्तेन ब्राह्मणो म्रियते यदि ॥ ४२ ॥  
तेनैव चोदरस्थेन स प्रेतो जायते ध्रुवम् ॥  
नग्नकापालिपाषण्डसङ्गतासनभोजनैः ॥४३॥  
मनुष्यः प्रेततां याति स्पर्शेन सुतरां तथा ॥  
पूर्वपुण्यं विनश्येत्तु प्रेतो भवति नित्यशः ॥४४॥  
पाषण्डाश्रमसंस्थश्च मद्यपः पारदारिकः ॥  
वृथामांसरतो नित्यं स च प्रेतोऽभिजायते ॥ ४५ ॥  
देवस्वं ब्राह्मणस्वं च गुरोर्द्रव्यं हरेत्तु यः ॥  
कन्यां ददाति शुल्केन स च प्रेतोऽभिजायते ॥ ४६ ॥  
मातरं पितरं भ्रातृभगिन्यौ च स्त्रियं सुतम् ॥  
अदुष्टान्यस्त्यजेत्सोऽपि प्रेतो भवति च ध्रुवम् ॥ ४७ ॥  
अयाज्ययाजनाच्चैव याज्यानां परिवर्जनात् ॥  
रतो वा शूद्रसेवायां स प्रेतो जायते नरः ॥ ४८ ॥  
ब्रह्महा च कृतघ्नश्च गोघ्नो वै पञ्चपातकी ॥  
भूमिकन्यापहर्ता च स प्रेतो जायते नरः ॥ ४९ ॥  
गुरोर्धर्म्मोपदेष्टुश्च नित्यं हितमभीप्सतः ॥  
न करोति वचस्तस्य स प्रेतो जायते नरः ॥ 174.५० ॥  
असद्भ्यः प्रतिगृह्णाति नास्तिकेभ्यो विशेषतः ॥  
स पापो जायते प्रेत आहारादिविवर्जितः ॥ ५१ ॥  
प्रेता ऊचुः ॥  
य एतत्कर्म कुर्वन्ति मूढाऽधर्मपरायणाः ॥  
विरुद्धकारिणः पापास्तेषां काञ्चिद्गतिं वद ॥५२॥  
ब्राह्मण उवाच ॥  
ये धर्मविमुखा मूढा दयादानविवर्जिताः ॥  
तेषां गतिर्भवेदेका मथुरायान्तु सङ्गमे ॥५३॥  
श्रवणद्वादशीयोगे मासि भाद्रपदे तथा ॥  
वामनं तत्र देवं तु पूजयेज्जुहुयात्तथा ॥५४॥  
सुवर्णमन्नं वस्त्रं च च्छत्रोपानत्सुसंयुतम् ॥  
तत्र स्नातो पितॄंस्तर्प्य दत्त्वा करकमेव च ॥ ५५ ॥  
न ते प्रेता भविष्यन्ति मार्गस्थो यो नमस्यते ॥  
विमानवरमारुह्य विष्णुलोकं स गच्छति ॥५६॥  
तत्र तीर्थे नरः स्नातो हृष्टपुष्टो यथाश्रुतः ॥  
ध्यातश्च कीर्त्तितो वापि तेन गङ्गावगाहिता ॥५७॥  
तीर्थस्यैव तु माहात्म्यं प्रेतो भूत्वा शृणोति यः ॥  
तस्याक्षयपदं विष्णोर्भवतीति मया श्रुतम् ॥ ५८ ॥  
प्रेता ऊचुः ॥  
अस्माकं वद कल्याण व्रतस्यास्य विधिं परम् ॥  
येन वै क्रियमाणेन प्रेतत्वात्तु विमुच्यते ॥ ५९ ॥  
ब्राह्मण उवाच ॥  
एवमेव व्रतस्यास्य विधानं कर्मसंहितम् ॥  
पुराणं कथितं राज्ञे मान्धात्रे पृच्छते पुरा ॥ 174.६० ॥  
वसिष्ठेन महाभागाः शृणुध्वं कथयाम्यहम् ॥  
प्रेतानां मोक्षणं पुण्यं गतिप्रवरदायकम् ॥ ६१ ॥  
मासि भाद्रपदे शुद्धा द्वादशी श्रवणान्विता ॥  
तस्यां दत्तं हुतं स्नानं सर्वं लक्षगुणं भवेत् ॥ ६२ ॥  
सङ्गमे च पुनः स्नात्वा पूजयित्वा तु वामनम् ॥  
कलशं विधिना दत्त्वा तस्य पुण्यफलं शृणु ॥ ६३ ॥  
कपिलानां शतं दत्त्वा हिरण्योपस्कराञ्चितम् ॥  
तेन यत्फलमाप्नोति तद्द्वादश्यामखण्डितम् ॥ ६४ ॥  
राक्षसत्वं न गच्छेत्तु श्रवणद्वादशीव्रतात् ॥  
स्वर्गे च वसते तावद्यावदिन्द्राश्चतुर्दश ॥ ६९ ॥  
ततः स्वर्गात्परिभ्रष्टो ब्राह्मणो वेदपारगः ॥  
जातिस्मरो महायोगी मोक्षमार्गपरायणः ॥ ६६ ॥  
ध्यानयुक्तेन भावेन मुक्तो यात्यपुनर्भवम् ॥  
कनकं च सुसम्पीतं सान्नं रत्नसमन्वितम् ॥ ६७ ॥  
यथालाभोपपन्नेन सौवर्णो वामनः कृतः ॥  
उपानच्छत्रसंयुक्तो विधिमन्त्रपुरःसरः ॥ ६८ ॥  
कृत्वा च विधिवत्तस्य स्नानपूजादिकं नरः ॥  
मन्त्रैस्तथाविधैर्होमैर्ब्राह्मणं चोपपादयेत् ॥ ६९ ॥  
आगच्छ वरदानन्त श्रीपते मदनुग्रहात् ॥  
सर्वगोपि निजांशेन स्थानमेतदलङ्कुरु ॥ 174.७० ॥  
(आवाहनम्)  
यत्त्वं नक्षत्ररूपेण दवादश्यां नभसि स्थितः ॥  
तन्नक्षत्रमहं वन्दे मनोवाञ्छितसिद्धये ॥ ७१ ॥  
( नक्षत्रम्)  
नमः कमलनाभाय कमलालय केशव ॥  
( स्नानम् )  
अमूर्त्ते सर्वतोव्यापिन्नारायण नमोऽस्तु ते ॥ ७२ ॥  
सर्वव्यापिन्जगद्योने नमः सर्वमयाच्युत ॥  
( पूजा)  
श्रवणद्वादशीयोगे पूजां गृह्णीष्व केशव ॥ ७३ ॥  
धूपोऽयं देवदेवेश शङ्खचक्रगदाधर ॥  
(धूपं) अच्युतानन्त गोविन्द वासुदेव नमोऽस्तु ते ॥ ७४ ॥  
तेजसा सर्वलोकाश्च विवृताः सन्तु तेऽव्ययाः ॥  
( दीपम्)  
त्वं हि सर्वगतं तेजो जनार्दन नमोऽस्तु ते ॥ ७५ ॥  
अदितेर्गर्भमाधाय वैरोचनिशमाय च ॥  
त्रिभिः क्रमैर्जिता लोका वामनाय नमोऽस्तु ते ॥ ७६ ॥ (नैवेद्यम्)  
देवानां सम्मतश्चापि योगिनां परमां गतिः ॥  
जलशायी जगद्योने अर्घ्यं मे प्रति गृह्यताम् ॥ ७७ ॥ ( अर्घ्यम्)  
हव्यभुग्घव्यकर्त्ता त्वं होता हव्यं त्वमेव च ॥  
सर्वमूर्त्ते जगद्योने नमस्ते केशवाय च ॥ ७८ ॥ (इति स्वाहा होमः)  
हिरण्यमन्नं त्वं देव जलवस्त्रमयो भवान् ॥ ( दक्षिणाम्)  
उपानच्छत्रदानेन प्रीतो भव जनार्दन ॥ ७९ ॥ ( छत्रादिदानम्)  
पर्जन्यो वरुणः सूर्यः सलिलं केशवः शिवः ॥  
अग्निर्वैश्रवणो देवः पापं हरतु मेऽव्ययः ॥ 174.८० ॥ ( वामनस्तुतिम्)  
अन्नं प्रजापतिर्विष्णुरुद्रचन्द्रेन्द्रभास्कराः ॥  
अन्नं त्वष्टा यमोऽग्निश्च पापं हरतु मेऽव्ययः ॥ ८१ ॥ ( करकदानं)  
वामनो बुद्धिदाता च द्रवस्थो वामनः स्वयम् ॥  
वामनस्तारकोभाभ्यां वामनाय नमोऽस्तु ये ॥ ८२ ॥( यजमानः)  
वामनं प्रतिगृह्णामि वामनो मे प्रयच्छति ॥  
वामनस्तारकोभाभ्यां वामनाय नमो नमः ॥ ८३ ॥ ( द्विजः प्रतिग्रहीता)  
कपिलाङ्गेषु तिष्ठन्ति भुवनानि चतुर्दश ॥  
दत्त्वा कामदुघां लोका भवन्ति सफला नृणाम् ॥८४॥ ( गोदानं)  
मम पापच्छिदे तुभ्यं देवगर्भ सुपूजित ॥  
मया विसर्जितो देव स्थानमन्यदलङ्कुरु ॥८५॥ (विसर्जनम्)  
एवं विद्वांस्तु द्वादश्यां यो नरः श्रद्धयान्वितः ॥  
यत्र तत्र नभस्ये तु कृत्वा फलमवाप्नुयात् ॥ ८६ ॥  
ब्राह्मण उवाच ॥  
यस्तु सारस्वते तीर्थे यमुनायाश्च सङ्गमे ॥  
करोति विधिनानेन तस्य पुण्यं शतोत्तरम् ॥८७॥  
मयापि श्रद्धया चैतत्कालं तीर्थस्य सेवनम् ॥  
क्षेत्रसन्न्यासरूपेण कृतभक्तिसमन्वितम् ॥८८॥  
येन यूयं न शक्ता मां बाधितुं पापकर्मिणः ॥  
श्रवणद्वादशीयोगे व्रतं तिथिसमन्वितम् ॥ ८९ ॥  
तावद्व्रतं तु कर्त्तव्यं यावदेकं क्षयं व्रजेत् ॥  
तीर्थस्यैव प्रभावो हि प्रत्यक्षमिह दृश्यते ॥174.९० ॥  
श्रवणाद्वो गतिः साक्षात्साधु लक्ष्यामि चाऽधुना ॥  
श्रीवराह उवाच ॥  
एवं ब्रुवति विप्रे तु आकाशे दुन्दुभिस्वनः ॥  
पुष्पवृष्टिर्भुव्यपतद्देवैर्मुक्ता सहस्रशः ॥९१ ॥  
प्रेतानां तु विमानानि आगतानि समन्ततः ॥  
देवदूत उवाचेदं प्रेतानां शृण्वतां तदा॥९२॥  
अस्य विप्रस्य सम्भाषात्पुण्यसत्कीर्त्तितेन च ॥  
प्रेतभावविमुक्ताः स्थ तीर्थस्य श्रवणादपि ॥९३॥  
तस्मात्सर्वप्रयत्नेन सता सम्भाषणं वरम् ॥  
कर्त्तव्यस्तीर्थभावश्च व्रतभावश्च मानसे ॥९४॥  
तीर्थाभिषेकिपुरुषाद्यथा तेषां दुरात्मनाम् ॥  
प्रेतानामक्षयः स्वर्गः सरस्वत्याश्च सङ्गमात् ॥९५॥  
प्राप्तं तीर्थप्रभावस्य श्रवणान्मुक्तिदं फलम् ॥  
तिलकं सर्वधर्माणां पञ्चप्रेतत्वमुक्तिदम् ॥९६॥  
यः पठेत्परया भक्त्या शृणुयाद्भक्तितत्परः ॥  
करोति श्रद्धया युक्तो न प्रेतो जायते नरः ॥९७॥  
पिशाचसञ्ज्ञकं नाम तीर्थं त्रैलोक्यविश्रुतम् ॥  
यस्य श्रवणमात्रेण न प्रेतो जायते नरः ॥ ९८ ॥  
इति श्रीवराहपुराणे मधु० मा० सर्वतीर्थे यमुनासङ्गमप्रभावोनाम चतुःसप्तत्यधिकशततमोऽध्यायः ॥ १७४॥