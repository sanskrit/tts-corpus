---
title: २१२

---
अथ संसारचक्रोपाख्याने प्रबोधनीयवर्णनम् ॥  
नारद उवाच ॥  
साधु साधु महाराज सर्वधर्मविदां वर ॥  
त्वया तु कथिता दिव्या कथेयं धर्मसंहिता ॥१॥  
अतोऽहमपि सुप्रीतस्तव धर्मपथे स्थितः ॥  
तव वाक्यान्निस्सृतानि प्रोक्तानि च श्रुतानि च ॥२॥  
त्वयाहं चैव राजेन्द्र पूजितश्च विशेषतः ॥  
गच्छामि त्वरितो लोकान्यत्र मे रमते मनः ॥ ३ ॥  
स्वस्ति तेऽस्तु महाराज त्वकम्पो भव सुव्रत ॥  
एवमुक्त्वा ततो यातो नारदो मुनिसत्तमः ॥ ४ ॥  
तेजसा द्योतयन्सर्वं गगनं भास्करो यथा ॥  
विचचार दिवं रम्यां कामचारो महामुनिः ॥ ५॥  
गते तस्मिंस्तु सुचिरं स राजा धर्मवत्सलः ॥  
मां दृष्ट्वा सुमना विप्रा वाक्यैश्चित्रैरवन्दयन् ॥ ६ ॥  
कृत्वा पूजां च मे युक्तां प्रियमुक्त्वा च सुव्रत ॥  
विसर्जयामास विभुः सुप्रीतेनान्तरात्मना ॥ ७ ॥  
एतद्वः कथितं विप्रास्तस्य राज्ञः पुरोत्तमे ॥  
यथा दृष्टं श्रुतं चैव यथा चेहागतो ह्यहम् ॥८॥  
वैशम्पायन उवाच ॥  
तस्य तद्वचनं श्रुत्वा हृष्टपुष्टास्तपोधनाः ॥  
केचिद्वैखानसास्तत्र केचिदासन्निरासनाः ॥ ९ ॥  
साधु साध्विति चैवोक्त्वा विस्मयोत्फुल्ललोचनाः ॥  
यायावरास्तथा चान्ये वानप्रस्थास्तथापरे ॥212.१०॥  
शालानीश्च तथा केचित्कापोतीवृत्तिमास्थिताः ॥  
तथा चान्ये जगुर्वृत्तिं सर्वभूतदयां शुभाम्॥११॥  
शिलोञ्च्छाश्च तथैवान्ये काष्ठान्ताश्च महौजसः ॥  
अपाकपाचिनः केचित्पाकिनश्च क्वचित्पुनः ॥ १२ ॥  
नानाविधिधराः केचिज्जितात्मानस्तु केचन ॥  
स्थानमौनव्रताः केचित्तथान्ये जलशायिनः ॥ १३ ॥  
तथोर्द्ध्वशायिकाश्चान्ये तथान्ये मृगचारिणः ॥  
पञ्चाग्नयस्तथा केचित् केचित्पर्णफलाशिनः ॥१४ ॥  
अब्भक्षा वायुभक्षाश्च तथान्ये शाकभक्षिणः ॥  
अतोऽन्येऽप्यतितीव्रं वै तपश्चैव प्रपेदिरे ॥ १५॥  
तपसोऽन्यन्न चास्तीति चिन्तयित्वा पुनः पुनः ॥  
जन्मनो मरणाच्चैव केचिद्धीरा महर्षयः ॥ १६ ॥  
त्यक्त्वा धर्ममधर्मं च शाश्वतीं धियमास्थिताः ॥  
श्रुत्वा चैव कथामेतामृषयो दिव्यवर्चसः ॥ १७ ॥  
जगृहुर्नियमांस्तांस्तान्भयहेतोरनिन्दिताः ॥  
नाचिकेतोऽपि धमार्त्मा पुत्रो दृष्ट्वा तपोधनम् ॥ १८ ॥  
प्रीत्या परमया युक्तो धर्ममेवान्वचिन्तयत् ॥  
वेदार्थममितं विष्णुं शुद्धं चिन्मयमीश्वरम् ॥ १९ ॥  
चिन्तयामास धर्मात्मा तपः परममास्थितः ॥  
इदं तु परमाख्यानं भगवद्भक्तिकारकम् ॥ 212.२० ॥  
शृणुयाच्छ्रावयेद्वापि सर्वकामानवाप्नुयात् ॥ २१ ॥  
इति श्रीवराहपुराणे प्रागितिहासे संसारचक्रोपाख्याने प्रबोधनीयं नाम द्वादशाधिकद्विशततमोऽध्यायः ॥ २१२ ॥