---
title: १९६

---
अथ धर्मराजपुरवर्णनम् ॥  
वैशम्पायन उवाच ॥  
तेषां तद्वचनं श्रुत्वा ऋषीणां भावितात्मनाम् ॥  
उवाच वाक्यं वाक्यज्ञः सर्वं निरवशेषतः ॥ १ ॥  
नाचिकेत उवाच ॥  
श्रूयतां द्विजशार्दूलाः कथ्यमानं मया द्विजाः ॥  
योजनानां सहस्रं तु विस्तराद्द्विगुणायतम् ॥ २ ॥  
द्विगुणं परिवेषेण तद्वै प्रेतपतेः पुरम् ॥  
भवनैरावृत्तं दिव्यैर्जाम्बूनदमयैः शुभैः ॥ ३ ॥  
हर्म्यप्रासादसम्बाधमहाट्टालसमन्वितम् ॥  
सौवर्णेनैव महता प्राकारेणाभिवेष्टितम् ॥४ ॥  
कैलासशिखराकारैर्भवनैरुपशोभितम् ॥  
तत्र वै विमला नद्यस्तोयपूर्णाः सुशोभनाः ॥ ५ ॥  
दीर्घिकाश्च तथा कान्ता नलिन्यश्च सरांसि च ॥  
तडागाश्चैव कूपाश्च वृक्षषण्डाः सुशोभनाः ॥६॥  
नरनारीसमाकीर्णा गजवाजिसमाकुलाः ॥  
नानादेशसमुत्थानैर्नानाजातिभिरेव च ॥७॥  
सर्वजीवैस्तथाकीर्णं तस्य राज्ञः पुरोत्तमम्॥  
क्वचिद्युद्धं क्वचिद्द्वन्द्वं तेन बद्धो यमालये ॥८॥  
क्वचिद्गायन् हसंश्चैव क्वचिद्दुःखेन दुःखितः ॥  
क्वचित्क्रीडन्यथाकर्म क्वचिद्भुञ्जन् क्वचित्स्वपन् ॥९॥  
क्वचिन्नृत्यन्क्वचित्तिष्ठन् क्वचिद्बन्धनसंस्थितः ॥  
एवं शतसहस्राणि तस्य राज्ञः पुरोत्तमे ॥196.१०॥  
स्वकर्मभिः प्रदृश्यन्ते स्थूलाः सूक्ष्माश्च जन्तवः॥  
मया दृष्टा द्विजश्रेष्ठास्तस्य राज्ञः पुरोत्तमे ॥ ११ ॥  
अङ्गानि चैव सीदन्ति मनो विह्वलतीव मे ॥  
दिव्यभावाः स्पृशन्त्येते चिन्तयानस्य तत्फलम् ॥ १२ ॥  
तथापि कथयिष्यामि यथादृष्टं तथाश्रुतम् ॥  
पुष्पोदका नाम तत्र नदीनां प्रवरा नदी ॥ १३ ॥  
दृश्यते न च दृश्येत नानावृक्षसमाकुला ॥  
सुवर्णकृतसोपाना दिव्यकाञ्चनवालुका ॥ १४ ॥  
प्रसन्नेन च तोयेन शीतलेन सुगन्धिना ॥  
पुष्प्यत्फलवनाकीर्णा नाना पक्षिसमाकुला ॥ १५ ॥  
भ्राजते सरितां श्रेष्ठा सर्वपापप्रणाशिनी ॥  
तस्यास्तीरे मया दृष्टाः पादपाश्च सहस्रशः ॥ १६ ॥  
अमराः क्रीडमानाश्च जलक्रीडां पुनःपुनः ॥  
विशालजघना यस्यां गन्धर्वाः सामगा इव ॥ १७ ॥  
भुजङ्गावनताङ्ग्यश्च किन्नर्यश्च सुगायनाः ॥  
दिव्यभूषणसम्भोगैः क्रीडन्त्यत्र समागताः ॥ १८ ॥  
एवं नारीसहस्राणि तत्र दिव्यानि नित्यशः ॥  
क्रीडन्ति सलिले तत्र प्रासादेषु शुभेषु च ॥ १९ ॥  
तत्रापरे वृक्षषण्डा नित्यपुष्पफलान्विताः ॥  
ते च कामप्रदा नित्यं तथा द्विजसमायुताः ॥ 196.२० ॥  
प्रमदाश्च जले तत्र कामरूपाः सुमेखलाः ॥  
रमयन्त्यो नरास्तत्र यथाकामं यथासुखम् ॥ २१ ॥  
तां नदीं क्षोभयन्त्यस्ताः क्रीडन्ति सहिताः प्रियैः ॥  
गायन्ति सलिले काश्चिन्मधुरं मधुविह्वलाः ॥ २२ ॥  
जलतूर्यनिनादेन भूषणानां स्वनेन च ॥  
भाति सा निम्नगा दिव्या दिव्यरत्नैरलङ्कृता ॥ २३ ॥  
वैवस्वती नाम महानदी सा शुभा नदीनां प्रवराऽतिरम्या ॥  
प्रयाति मध्ये नगरस्य नित्यं मातेव पुत्रं परिपालयन्ती ॥ २४ ॥  
तोयानुरूपा च मनोहरा च दिव्येन तोयेन सदैव पूर्णा ॥  
यस्यास्तु हंसाः पुलिनेषु मत्ताः कुन्देन्दुवर्णाः प्रचरन्ति नित्यम् ॥२५॥  
रथाङ्गसाह्वैः प्रवरैश्च पद्मैः प्रतप्तजाम्बूनद कर्णिकाभिः ॥  
या दृश्यते चैव मनोज्ञरूपा सुवर्णसोपानयुता सुकान्ता ॥ २६ ॥  
यस्यास्तु तोयं विमलं सुगन्धि स्वादु प्रसन्नं त्वमृतोपमं च ॥  
वृक्षास्तु यस्या वनखण्डजाताः सदा शुभैः पुष्पफलैरुपेता ॥ २७ ॥  
नार्यः सुरूपा मदविह्वलाश्च क्रीडन्ति ता यत्र मनोज्ञरूपाः ॥  
यस्यां जनः क्रीडनताडनाद्यैर्विवर्णतां याति न वै कदाचित् ॥ २८ ॥  
या देवतानामपि पूजनीया तपोनिधीनां च तथा मुनीनाम् ॥  
या दृश्यते तोयभरेण कान्ताकृतिः कवीनामिव निर्मलार्था ॥ २९ ॥  
जलं च दत्तं बहुभिर्नरैश्च तस्याः स्वरूपप्रतिमा च निष्ठा ॥  
प्रासादपङ्क्तिर्ज्वलनप्रकाशा तस्यास्तु तीरे बहुभक्तिरम्याः ॥ 196.३० ॥  
वादित्रगीतस्वनतालयुक्ता गायन्ति नार्यः सहिताः सदा हि ॥  
कन्याकुलानां मृदुभाषितानि मनोहराणां च वनेषु तेषु ॥ ३१ ॥  
कुर्वन्ति संहर्षमिव स्वनेन मनोज्ञरूपा दिवि देवतानाम् ॥  
मृदङ्गनादश्च सुतन्त्रियुक्तगीतध्वनिश्चैव सुवंशयुक्तः ॥ ३२॥  
प्रासादकुञ्जेषु विहार्यमाणा न तृप्तिमेवं बहु ताः प्रयान्ति ॥  
गन्धः सुगन्धोऽगुरुचन्दनानां वातः शुभो वाति सुशीतमन्दः ॥ ३३ ॥  
क्वचित् सुगन्धः प्रचचार भूयः प्रासादरोधं प्रविरूढमार्गः ॥  
क्वचिज्जनाः क्रीडनकावसक्ताः क्वचिच्च नारीनरगीतशब्दाः ॥ ३४ ॥  
तथाऽपरे क्रीडनकाः सकान्ताः सुवर्णवेदीकृतसानुशोभाः ॥  
विमानभूताः प्रचरन्ति तोये प्रमत्तनारीनरसङ्कुलाश्च ॥ ३५ ॥  
शक्यो विभागो न हि रम्यताया ह्यसौ दिनैर्वा बहुभिः प्रवक्तुम् ॥  
नैषा कथा कर्मसमाधियुक्ता शक्त्या प्रवक्तुं दिवसैरनल्पैः ॥ ३६ ॥  
इति श्रीवराहपुराणे संसारचक्रे धर्मराजपुरवर्णनं नाम षण्णवत्यधिकशततमोऽध्यायः ॥ १९६ ॥