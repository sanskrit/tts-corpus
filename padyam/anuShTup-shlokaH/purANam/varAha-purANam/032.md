---
title: ०३२

---
पूर्वं ब्रह्माऽव्ययः शुद्धः परादपरसञ्ज्ञितः ।  
स सिसृक्षुः प्रजास्त्वादौ पालनं च विचिन्तयत् ॥ ३२.२ ॥  
तस्य चिन्तयतस्त्वङ्गाद् दक्षिणाच्छ्वेतकुण्डलः ।  
प्रादुर्बभूव पुरुषः श्वेतमाल्यानुलेपनः ॥ ३२.३ ॥  
तं दृष्ट्वोवाच भगवांश्चतुष्पादं वृषाकृतिम् ।  
पालयेमाः प्रजाः साधो त्वं ज्येष्ठो जगतो भव ॥ ३२.४ ॥  
इत्युक्तः समवस्थोऽसौ चतुःपद्भ्यां कृते युगे ।  
त्रेतायां स समस्तृभ्यां द्वे चैव द्वापरेऽभवत् ।  
कलावेकेन पादेन प्रजाः पालयते प्रभुः ॥ ३२.५ ॥  
षड्भेदो ब्राह्मणानां स त्रिधा क्षत्रे व्यवस्थितः ।  
द्विधा वैश्येकधा शूद्रे स्थितः सर्वगतः प्रभुः ।  
रसातलेषु सर्वेषु द्वीपवर्षे स्वयं प्रभुः ॥ ३२.६ ॥  
द्रव्यगुणक्रियाजातिचतुःपादः प्रकीर्तितः ।  
संहितापदक्रमश्चैव त्रिश्रृङ्गोऽसौ स्मृतो बुधैः ॥ ३२.७ ॥  
तथा आद्यन्त ओङ्कार द्विशिराः सप्तहस्तवान् ।  
त्रिबद्धबद्धो विप्राणां मुख्यः पालयते जगत् ॥ ३२.८ ॥  
स धर्मः पीडितः पूर्वं सोमेनाद्भुतकर्मण ।  
तारां जिघृक्षता पत्नीं भ्रातुराङ्गिरसस्य ह ॥ ३२.९ ॥  
सोऽपायाद् भीषितस्तेन बलिना क्रूरकर्मणा ।  
अरण्यं गहनं घोरमाविवेश तदा प्रभुः ॥ ३२.१० ॥  
तस्मिन् गते सुराः सर्वे असुराणां तु पत्नयः ।  
जिघृक्षन्तस्तदौकांसि बभ्रमुर्धर्मवञ्चिताः ।  
असुरा अपि तद्वच्च सुरवेश्मनि बभ्रमुः ॥ ३२.११ ॥  
निर्मर्यादे तथा जाते धर्मनाशे च पार्थिव ।  
देवासुरा युयुधिरे सोमदोषेण कोपिताः ।  
स्त्रीहेतोश्च महाभाग विविधायुधपाणयः ॥ ३२.१२ ॥  
तान् दृष्ट्वा युध्यतो देवानसुरैः सह कोपितान् ।  
नारदः प्राह सङ्गम्य पित्रे ब्रह्मणि हर्षितः ॥ ३२.१३ ॥  
स हंसयानमारुह्य सर्वलोकपितामहः ।  
निवारयामास तदा कस्यार्थे युद्धमब्रवीत् ॥ ३२.१४ ॥  
सर्वे शशंसुः सोमं तु स तु बुद्ध्वा स्वकं सुतम् ।  
पीडनादपयातं तु गहनं वनमाश्रितम् ॥ ३२.१५ ॥  
ततो ब्रह्मा ययौ तत्र देवासुरयुतस्त्वरन् ।  
ददर्श च सुरैः सार्द्धं चतुष्पादं वृषाकृतिम् ।  
चरन्तं शशिसङ्काशं दृष्ट्वा देवानुवाच ह ॥ ३२.१६ ॥  
ब्रह्मा उवाच ।  
अयं मे प्रथमः पुत्रः पीडितः शशिना भृशम् ।  
पत्नीं जिघृक्षता भ्रातुर्द्धर्मसञ्ज्ञो महामुनिः ॥ ३२.१७ ॥  
इदानीं तोषयध्वं वै सर्व एव सुरासुराः ।  
येन स्थितिर्वो भवति समं देवासुरा इति ॥ ३२.१८ ॥  
ततः सर्वे स्तुतिं चक्रुस्तस्य देवस्य हर्षिताः ।  
विदित्वा ब्रह्मणो वाक्यात् सम्पूर्णशशिसन्निभम् ॥ ३२.१९ ॥  
देवा ऊचुः ।  
नमोऽस्तु शशिसङ्काश नमस्ते जगतः पते ।  
नमोऽस्तु देवरूपाय स्वर्गमार्गप्रदर्शक ।  
कर्ममार्गस्वरूपाय सर्वगाय नमो नमः ॥ ३२.२० ॥  
त्वयेयं पाल्यते पृथ्वी त्रैलोक्यं च त्वयैव हि ।  
जनस्तपस्तथा सत्यं त्वया सर्वं तु पाल्यते ॥ ३२.२१ ॥  
न त्वया रहितं किञ्चिज्जगत्स्थावरजङ्गमम् ।  
विद्यते त्वद्विहीनं तु सद्यो नश्यति वै जगत् ॥ ३२.२२ ॥  
त्वमात्मा सर्वभूतानां सतां सत्त्वस्वरूपवान् ।  
राजसानां रजस्त्वं च तामसानां तम एव च ॥ ३२.२३ ॥  
चतुष्पादो भवान् देव चतुश्श्रृङ्गस्त्रिलोचनः ।  
सप्तहस्तस्त्रिबन्धश्च वृषरूप नमोऽस्तु ते ॥ ३२.२४ ॥  
त्वया हीना वयं देव सर्व उन्मार्गवर्त्तिनः ।  
तन्मार्गं यच्छ मूढानां त्वं हि नः परमा गतिः ॥ ३२.२५ ॥  
एवं स्तुतस्तदा देवैर्वृषरूपी प्रजापतिः ।  
तुष्टः प्रसन्नमनसा शान्तचक्षुरपश्यत ॥ ३२.२६ ॥  
दृष्टमात्रास्तु ते देवाः स्वयं धर्मेण चक्षुषा ।  
क्षणेन गतसम्मोहाः सम्यक्सद्धर्मसंहिताः ॥ ३२.२७ ॥  
असुरा अपि तद्वच्च ततो ब्रह्मा उवाच तम् ।  
अद्यप्रभृति ते धर्म तिथिरस्तु त्रयोदशी ॥ ३२.२८ ॥  
यस्तामुपोष्य पुरुषो भवन्तं समुपार्जयेत् ।  
कृत्वा पापसमाहारं तस्मान्मुञ्चति मानवः ॥ ३२.२९ ॥  
यच्चारण्यमिदं धर्म्म त्वया व्याप्तं चिरं प्रभो ।  
ततो नाम्ना भविष्ये तद्धर्मारण्यमिति प्रभो ॥ ३२.३० ॥  
चतुस्त्रिपाद् द्व्येकपाच्च प्रभो त्वं  
कृतादिभिर्ल्लक्ष्यसे येन लोकैः ।  
तथा तथा कर्मभूमौ नभश्च  
प्रायोयुक्तः स्वगृहं पाहि विश्वम् ॥ ३२.३१ ॥  
इत्युक्तमात्रः प्रपितामहोऽधुना  
सुरासुराणामथ पश्यतां नृप ।  
अदृश्यतामगमत् स्वालयांश्च  
जग्मुः सुराः सवृषा वीतशोकाः ॥ ३२.३२ ॥  
धर्मोत्पत्तिं य इमां श्रावयीत  
तदा श्राद्धे तर्पयेत पितॄंश्च ।  
त्रयोदश्यां पायसेन स्वशक्त्या  
स स्वर्गगामी तु सुरानुपेयात् ॥ ३२.३३ ॥  
॥ इति श्रीवराहपुराणे भगवच्छास्त्रे द्वात्रिंशोऽध्यायः ॥ ३२ ॥