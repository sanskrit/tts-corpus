---
title: १४३

---
अथ मन्दारमहिमनिरूपणम् ॥  
श्रीवराह उवाच ॥  
पुनरन्यत्प्रवक्ष्यामि एकान्तं शृणु सुन्दरि ॥  
स्थानं मे परमं गुह्यं मद्भक्तानां सुखावहम् ॥ १ ॥  
जाह्नव्या दक्षिणे कूले विन्ध्यपृष्ठसमाश्रितम्॥  
मन्दारेति च विख्यातं सर्वभागवतप्रियम् ॥ २ ॥  
तत्र त्रेतायुगे भूमे रामो नाम महाद्युतिः ॥  
भविष्यति न सन्देहः स च मां स्थापयिष्यति ॥३॥  
नारायणमुखाच्छ्रुत्वा धर्मकामा वसुन्धरा ॥  
उवाच मधुरं वाक्यं लोकनाथं जनार्दनम् ॥ ४॥  
धरण्युवाच ॥  
देवदेव महादेव हरे नारायण प्रभो ॥  
मन्दारेति त्वया प्रोक्तं देवधर्मार्थसंयुतम् ॥ ५॥  
मन्दारे कानि कर्माणि कुर्वन्ति च ततो नराः ॥  
कांश्च लोकान्प्रपद्यन्ते तत्र कर्मकृतो नराः ॥६॥  
मन्दारे कानि गुह्यानि रहस्यं किञ्च तत्र वै ॥  
वक्तुमर्हस्यशेषेण परं कौतूहलं मम ॥७॥  
श्रीवराह उवाच ॥  
शृणु सुन्दरि यत्नेन यन्मां त्वं परिपृच्छसि ॥  
कथयिष्यामि ते गुह्यां मन्दारस्य महाक्रियाम् ॥ ८ ॥  
क्रीडमानोऽस्महं तत्र मन्दारे पुष्पिते तदा ॥  
मन्दारपुष्पमादाय मनोज्ञं न्यस्य वै हृदि ॥ ९ ॥  
ततो ममाभवच्चिन्ता मन्दारे पर्वतस्थिते ॥  
तत्रैकादशकुण्डानि निस्सृतानि गिरौ धरे ॥ 143.१० ॥  
विन्ध्ये च मत्प्रभावेण मन्दारश्च महाद्रुमः ॥  
स्थितोऽहं तत्र सुभगे भक्तानुग्रहकाम्या ॥ ११ ॥  
दर्शनीयतमं स्थानं मनोज्ञं च शिलातलम् ॥  
यत्र तिष्ठाम्यहं देवि मन्दारद्रुममाश्रितः ॥ १२ ॥  
विस्मयं शृणु सुश्रोणि मन्दारेऽस्मिन्महाद्रुमे ॥  
द्वादश्यां च चतुर्दश्यां स पुष्पति महाद्रुमः ॥ १३ ॥  
तत्र मध्याह्नवेलायां वीक्ष्यमाणो जनैस्ततः ॥  
ततोऽन्यदिनमासाद्य दृश्यते न कदाचन ॥१४॥  
तस्मिन्मन्दारकुण्डे तु एकभक्तोषितो नरः ॥  
स्नानं करोति शुद्धात्मा स गच्छेत्परमां गतिम् ॥ १९ ॥  
अथ प्राणान्प्रमुच्येत कुण्डे मन्दारसंस्थिते ॥  
तपः कृत्वा वरारोहे मम लोकं स गच्छति ॥ १६ ॥  
तस्य चोत्तरपार्श्वे च प्रापणं नाम वै गिरिः ॥  
तिस्रो धाराः पतन्त्यत्र दक्षिणां दिशमाश्रिताः ॥ १७ ॥  
स्नानकुण्डमिति ख्यातं तस्मिन्क्षेत्रे परं मम ॥  
दक्षिणे पतते धारा स्रवते चोत्तरामुखम् ॥ १८ ॥  
तत्र स्नातो वरारोहे एकरात्रोषितो नरः ॥  
मोदनं दक्षिणे शृङ्गे तस्मिन्मेरौ शिलोच्चये ॥ १९ ॥  
तत्राथ मुञ्चते प्राणान्मम कर्मपरायणः ॥  
सर्वसङ्गं परित्यज्य मम लोकं स गच्छति ॥ 143.२० ॥  
तस्य पूर्वोत्तरे पार्श्वे गुह्यं वैकुण्ठकारणम् ॥  
यत्र धारा पतत्येका हरिद्रावर्णसन्निभा ॥ २१ ॥  
यस्तत्र कुरुते स्नानमैकरात्रोषितो नरः ॥  
नाकपृष्ठं समासाद्य मोदते सह दैवतैः ॥ २२ ॥  
तथाऽत्र मुञ्चते प्राणान्कृतकृत्यः सुनिश्चितः ॥  
तारयित्वा कुलं सर्वं मम लोकं प्रपद्यते ॥ २३ ॥  
तस्य दक्षिणपूर्वेण समस्रोतो वराङ्गणे ॥  
पतते विन्ध्यशृङ्गेषु अगाधश्च महाह्रदः ॥ २४ ॥  
तत्र स्नानं तु कुर्वीत एकभक्तोषितो नरः ॥  
मोदते पूर्वपार्श्वे तु तस्मिन्मेरौ शिलोच्चये ॥ २५ ॥  
अथात्र मुञ्चते प्राणान्मम चित्तव्यवस्थितः ॥  
छित्वा वै सर्वसंसारं मम लोकं स गच्छति ॥ २६ ॥  
मन्दारस्य तु पूर्वेण गुह्यं कोटरसंस्थितम् ॥  
यत्र धारा पतत्येका मुसलाकृतिका शुभा ॥२७॥  
तत्र स्नानं प्रकुर्वीत पञ्चभक्तोषितो नरः ॥  
मोदते पूर्वपार्श्वे च मेरौ तस्मिञ्छिलोच्चये ॥ २८ ॥  
अथात्र मुञ्चते प्राणान् कृत्वा कर्म सुदुष्करम् ॥  
मेरुशृङ्गं समुत्सृज्य मम लोकं च गच्छति॥२९॥  
तस्य दक्षिणपार्श्वे तु गुह्यं विन्ध्यविनिःसृतम् ॥  
पञ्च धाराः पतन्त्यत्र मुसलाकृतिकाः शुभाः ॥ 143.३० ॥  
तत्र स्नानं प्रकुर्वीत अहोरात्रोषितो नरः ॥  
मोदते दक्षिणे शृङ्गे महामेरौ शिलोच्चये ॥ ३१ ॥  
अथात्र मुञ्चते प्राणान्कृत्वा कर्म सुदुष्करम् ॥  
मेरुशृङ्गं परित्यज्य मम लोकं प्रपद्यते ॥ ३२ ॥  
दक्षिणे पश्चिमे भागे मन्दारस्य यशस्विनि ॥  
अत्र धारा पतत्येका आदित्यसमतेजसा ॥ ३३ ॥  
तत्र स्नानं प्रकुर्वीत अहोरात्रोषितो नरः ॥  
मोदते पश्चिमे भागे ध्रुवो यत्र प्रवर्तते ॥ ३४ ॥  
अथात्र मुञ्चते प्राणान्मम कर्मव्यवस्थितः ॥  
सर्वपापविनिर्मुक्तो मम लोके च मोदते ॥ ३५ ॥  
तस्य पश्चिमपार्श्वे तु गुह्यं देवसमन्वितम् ॥  
चक्रावर्त्तमिति ख्यातमगाधश्च महाह्रदः ॥ ३६ ॥  
स्नानं करोति यस्तत्र पञ्चभक्तोषितो नरः ॥  
मोदते मेरुशृङ्गेषु स्वच्छन्दगमनालयः ॥ ३७ ॥  
अथ वै मुञ्चते प्राणांश्चक्रवर्ती महायशाः ॥  
शृङ्गान्सर्वान्परित्यज्य मोदते मम सन्निधौ ॥ ३८ ॥  
दिशं वायव्यमाश्रित्य तस्मिन्विन्ध्यशिलोच्चये ॥  
तिस्रो धाराः पतन्त्यत्र मुसलाकृतयः शुभाः ॥ ३९ ॥  
तत्र स्नानं प्रकुर्वीत मम चित्तव्यवस्थितः ॥  
मोदते सर्वशृङ्गेषु चैकचित्तं समाश्रितः ॥ 143.४० ॥  
अथात्र मुञ्चते प्राणान् तस्मिन्गुह्ये यशस्विनि ॥  
सर्वसङ्गं परित्यज्य मम लोकं स गच्छति ॥४१॥  
तस्य विक्रोशमात्रेण दक्षिणां दिशमाश्रितः ॥  
गुह्यो गभीरको नाम अगाधश्च महाह्रदः ॥ ४२ ॥  
तत्र स्नानं प्रकुर्वीत अष्टरात्रोषितो नरः ॥  
मोदते सर्वद्वीपेषु स्वच्छन्दगमनालयः ॥ ४३ ॥  
अथ वै मुञ्चते प्राणान्मम कर्मव्यवस्थितः ॥  
सर्वद्वीपान् परित्यज्य मम लोकं प्रपद्यते ॥४४॥  
तस्य पश्चिमपार्श्वे तु गुह्यं वै परमं महत् ॥  
सप्त धाराः पतन्त्यत्र अगाधश्च महाह्रदः ॥ ४५॥  
तत्र स्नानं प्रकुर्वीत अहोरात्रोषितो नरः ॥  
मोदते शक्रलोके तु स्वच्छन्दगमनालयः ॥ ४६ ॥  
अथ वै मुञ्चते प्राणान्स्वकर्मपरिनिष्ठितः ॥  
सर्वसङ्गं परित्यज्य मम लोकं प्रपद्यते ॥ ४७ ॥  
क्षेत्रस्य मण्डलं तस्य कथ्यमानं मया शृणु ॥  
स्यमन्तपञ्चकं चैव मन्दारस्य गिरौ मम ॥४८॥  
तत्र तिष्ठामि सुश्रोणि विन्ध्यस्य गिरिमूर्द्धनि ॥  
मन्दारे परमं गुह्यं तस्मिन्गुह्यशिलोच्चये ॥ ४९ ॥  
दक्षिणे संस्थितं चक्रं वामे स्थाने च वै गदा ॥  
य एतच्छृणुयान्नित्यं गुह्यं मन्दारसंस्थितम् ॥ 143.५० ॥  
लाङ्गले मुसलं चैव शङ्खस्तिष्ठति चाग्रतः ॥  
तव चैव प्रियार्थाय मम भक्तसुखावहम् ॥ ५१ ॥  
एतन्न जानते केचिन्मम माया विमोहिताः ॥  
मुच्य भागवताञ्छुद्धान्ये च वाराहमाश्रिताः ॥ ५२ ॥  
इति श्रीवराहपुराणे भगवच्छास्त्रे मन्दारमहिमानिरूपणं नाम त्रयश्चत्वारिंशदधिकशततमोध्यायः ॥ १४३ ॥