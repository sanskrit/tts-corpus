---
title: १७९

---
धरण्युवाच ॥  
तवापराधाद्देवेश वर्ज्योऽयं वैष्णवेन च ॥  
विनापराधो मनुजः सापराधश्च जायते ॥ १ ॥  
कर्मणाचरणेनैव करणेन जुगुप्सितः ॥  
तच्च पूजाफलं सर्वं ज्ञायते तद्वदस्व मे ॥ २ ॥  
श्रीवराह उवाच ॥  
कर्मणा मनसा वाचा ये पापरुचयो जनाः ॥  
भक्षणं दन्तकाष्ठस्य राजान्नस्य तु भोजनम् ॥ ३ ॥  
मैथुनं शवसंस्पर्शं पुरीषोत्सर्गमेव च ॥  
सूतक्युदक्याप्रेक्षा च स्पर्शनं मेहनं तथा ॥ ४ ॥  
अभाष्य भाषणं चैव पिण्याकस्य च भक्षणम् ॥  
रक्तपारक्यमलिनवस्त्रधारित्वनीलिजम् ॥ ५ ॥  
गुरोश्चालीकनिर्बन्धः पतितान्नस्य भक्षणम् ॥  
अभक्ष्य भक्षणं चैव तण्डुलीयविभीतकम् ॥ ६ ॥  
अदानं तुवरान्नस्य जालपादवराकयोः ॥  
भक्षणं देवतागारे सोपानत्कोपसर्पणम् ॥ ७ ॥  
तथैव देव पूजायां निषिद्धकुसुमार्च्चनम् ॥  
अनुत्तार्य च निर्माल्यं पूजा क्षीणान्धकारयोः ॥ ८ ॥  
पानं सुराया देवस्य अन्धकारे प्रबोधनम् ॥  
तावत्कर्मार्च्चने विष्णोरनमस्करणं तथा ॥ ९॥  
अपराधास्त्रयस्त्रिंशत्समाख्याता मया धरे ॥  
एभिर्युक्तस्तु पुरुषो विष्णुं नैव प्रपश्यति ॥ 179.१० ॥  
दूरस्थो न नमस्कारं कुर्यात्पूजा तु राक्षसी॥  
एकरात्रं द्विरात्रं वा त्रिरात्रं स्नानमेव च ॥  
सवासाः पञ्चगव्याशी मलसंवस्त्रकं क्रमात् ॥॥॥  
नीलीरक्षापनोदार्थं गोमयेन प्रघर्षणम् ॥  
प्राजापत्येन शुद्धिः स्यान्नीलीवस्त्रस्य धारणात् ॥ १२ ॥  
चान्द्रायणद्वयं कुर्याद्गुरोः क्षयितमुत्तमम् ॥  
चान्द्रायणं पराकं च पतितान्नस्य भक्षणात् ॥ १३ ॥  
चान्द्रायणं पराकं च प्राजापत्यं तथैव च ॥  
गोप्रदानं च भोज्यं च अभक्षस्य च भक्षणे ॥ १४ ॥  
उपवासस्तु पञ्चाहं पञ्चगव्येन शुद्ध्यति॥  
सोपानत्कश्चरेत्पाद कृच्छ्रस्य द्विरभोजनम् ॥१५॥  
पुष्पाभावेऽर्च्चनं स्नानं देवस्पर्शं च कारयन् ॥  
अनिर्माल्यनमस्कारं स्नानं पञ्चामृतेन तु ॥ १६ ।  
सुरापाने द्विजातीनां चान्द्रायणचतुष्टयम् ॥  
तथैव द्वादशाब्दं तु प्राजापत्यत्रयं चरेत् ॥ १७ ॥  
ब्रह्मकूर्च्चेन शुद्धिः स्याद्गोप्रदानत्रयेण च ॥  
त्रयाणामेकरात्रेण पञ्चामृतनिषेवणात् ॥ १८ ॥  
मुच्यते त्वपराधैस्तु तथा विष्णोः स्तवं पठन् ॥  
एतत्ते कथितं गुह्यं किमन्यच्छ्रोतुमिच्छसि ॥ १९ ॥  
पुनः पुनरुवाचेदं देवदेवो जनार्दनः ॥  
मोहङ्गता तु शृणुते नष्टसञ्ज्ञेव लक्ष्यते ॥ 179.२० ॥  
मुहुर्त्तमात्रे सा देवी सञ्ज्ञां प्राप्येदमब्रवीत् ॥  
अपराधे कृते देव सूतकी हि प्रजायते ॥ २१ ॥  
प्रायश्चित्तानि भूरीणि कृतानि तु नरैः सदा ॥  
तेन मे मनसो मोहः दुःखदो यः समभ्ययात् ॥ २२ ॥  
अस्ति कश्चिदुपायोऽत्र येन त्वं नृषु तुष्यसि ॥  
पूजितः सफलश्चासि अपराधविशोधनम् ॥ २३ ॥  
श्रीवराह उवाच ॥  
संवत्सरस्य मध्ये तु तीर्थे सौकरवे मम ॥  
कृतोपवासः स्नानेन गङ्गायां शुद्धिमाप्नुयात् ॥ २४ ॥  
मथुरायां तथाप्येवं सापराधः शुचिर्भवेत् ॥  
अनयोस्तीर्थयोरेवं यः सेवेत सकृन्नरः ॥ २५ ॥  
सहस्रजन्मसु कृतानपराधाञ्जहाति सः ॥  
स्नानात्पानात्तथा ध्यानात्कीर्त्तनाद्धारणात्तथा ॥२६।  
श्रवणान्मननाच्चैव दर्शनाद्याति पातकम् ॥  
पृथिव्युवाच ॥  
मथुरा सूकरं चैव द्वावेतौ तव वल्लभौ ॥ २७ ॥  
विशिष्टमनयोः किं च सत्यं ब्रूहि सुरेश्वर ॥  
श्रीवराह उवाच ॥  
पृथिव्यां यानि तीर्थानि आसमुद्रसरांसि च ॥ २८ ॥  
कुब्जाम्रकं प्रशंसन्ति सदा मद्भावभाविताः ॥  
तस्मात्कोटिगुणं गुह्यं सौकरतीर्थमुत्तमम् ॥२९॥  
एकाहं मार्गशीर्ष्यां च द्वादश्यां सितवैष्णवम् ॥  
गङ्गासागरिकं नाम पुराणेषु च पठ्यते ॥179.३० ॥  
गुह्याद्गुह्यतरं पुण्यं माथुरं मम मण्डलम् ॥  
फलं परार्द्धगुणितं सिततीर्थान्न संशयः ॥ ३१ ॥  
अटित्वा सर्वतीर्थानि कुब्जाम्रादीनि नित्यशः ॥  
अघं विनश्यते क्षिप्रं मथुरामागतस्य च ॥ ३२ ॥  
विश्रमणाच्च विश्रान्तिस्तेन सञ्ज्ञा वरा मम ॥  
सारात्सारतरं स्नानं गुह्यानां गुह्यमुत्तमम् ॥ ३३ ॥  
गतिरन्वेषणीयानां मथुरा परमा गतिः ॥  
कुब्जाम्रके सौकरे च मथुरायां विशेषतः ॥ ३४ ॥  
विना साङ्ख्येन योगेन मुच्यते नात्र संशयः ॥  
या गतिर्योगयुक्तस्य ब्राह्मणस्य मनीषिणः ॥ ३५ ॥  
सा गतिस्त्यजतः प्राणान्मथुरायां न संशयः ॥  
एतत्ते कथितं सारं मया सत्येन सुव्रते ॥  
न तीर्थं मथुराया हि न देवः केशवात्परः ॥ ३६ ॥  
इति श्रीवराहपुराणे मथुरामाहात्म्ये अपराधप्रायश्चित्तमाहात्म्यं नाम ऊनाशीत्यधिकशततमोऽध्यायः॥१७९॥