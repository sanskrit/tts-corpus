---
title: १३६

---
अथ प्रायश्चित्तकर्मसूत्रम्॥  
श्रीवराह उवाच ॥  
दीपं स्पृष्ट्वा तु यो देवि मम कर्माणि कारयेत् ॥  
तस्यापराधाद्वै भूमे पापं प्राप्नोति मानवः॥१ ॥  
तच्छृणुष्व महाभागे कथ्यमानं मयाऽनघे॥  
जायते षष्टिवर्षाणि कुष्ठी गात्रपरिप्लुत॥२॥  
चाण्डालस्य गृहे तत्र एवमेतन्न संशयः ॥  
एवं भुक्त्वा तु तत्कर्म मम क्षेत्रे मृतो यदि ॥ ३ ॥  
मद्भक्तश्चैव जायेत शुद्धे भागवते गृहे ॥  
प्रायश्चित्तं प्रवक्ष्यामि दीपस्य स्पर्शनाद्भुवि ॥४॥  
तरन्ति मनुजा येन कष्टं चाण्डालयोनिषु ॥  
यस्य कस्यापि मासस्य शुक्लपक्षे च द्वादशी ॥ ५ ॥  
चतुर्थभक्तमाहारमाकाशशयने स्वपेत् ॥  
दीपं दत्त्वापराधाद्वै तरन्ति मनुजा भुवि ॥ ६ ॥  
शुचिर्भूत्वा यथान्यायं मम कर्मपथे स्थितः ॥  
एतत्ते कथितं भद्रे स्पर्शने दीपकस्य तु ॥ ७ ॥  
संसारशोधनं चैव यत्कृत्वा लभते शुभम् ॥  
श्मशानं यो नरो गत्वा अस्नात्वैव तु मां स्पृशेत् ॥ ८ ॥  
मम दोषापराधस्य शृणु तत्त्वेन यत्फलम् ॥  
जम्बुको जायते भूमौ वर्षाणां नव पञ्च च ॥ ९ ॥  
गृध्रस्तु सप्त वर्षाणि जायते खचरेश्वरः ॥  
चरन्तौ मानुषं मांसमुभौ तौ गृध्रजम्बुकौ ॥ 136.१० ॥  
पिशाचो जायते तत्र वर्षाणि नव पञ्च च ॥  
ततस्तु कुणपोच्छिष्टं त्रिंशद्वर्षाणि खादति ॥ ११ ॥  
ततो नारायणाच्छ्रुत्वा धरणी वाक्यमब्रवीत् ॥  
एतन्मे परमं गुह्यं लोकनाथ जनार्दन ॥ १२ ॥  
परं कौतूहलं देव निखिलं वक्तुमर्हसि ॥  
श्मशानं पुण्डरीकाक्ष ईश्वरेण प्रशंसितम्॥ १३॥  
किन्त्वत्र त्रिगुणं देव पवित्रे शिवभाषिते ॥  
स तव रमते नित्यं भगवांस्तु महामतिः॥१४॥  
कपालं गृह्य देवोऽत्र दीप्तिमन्तं महौजसम् ॥  
प्रशंसितं च रुद्रेण भवता किं विनिन्दितम् ॥ १५ ॥  
श्मशानं पद्मपत्राक्ष रुद्रस्य च निशि प्रियम् ॥  
श्रीवराह उवाच ॥  
शृणु तत्त्वेन मे देवि इदमाख्यानमुत्तमम् ॥ १६॥  
अद्यापि ते न जानन्ति ह्यनघे संशितव्रताः ॥  
कृत्वा सुदुष्करं कर्म सर्वभूतपतिं हरिम् ॥ १७ ॥  
हत्वा च बालान्वृद्धांश्च त्रिपुरे रूपिणीः स्त्रियः ॥  
तेन पापेन सम्बद्धो न शक्नोति विचेष्टितुम् ॥ १८॥  
प्रणष्टमानसैश्वर्यो नष्टा माया च योगिनः ॥  
विवर्णवदनो भूत्वा तिष्ठते स महेश्वरः ॥ १९॥  
तत्र स्थाने शिवो भूमे गणैः सर्वैः समावृतः ॥  
नष्टमायं ततो देवि चिन्तयामि वसुन्धरे ॥ 136.२० ॥  
ततो ध्यातो मया देवि शङ्करः पुनरेष्यति ॥  
यावत्पश्यामि तं देवं देवि दिव्येन चक्षुषा ॥ २१ ॥  
नष्टं मायाबलं रुद्रं सर्वभूतमहेश्वरम् ॥  
ततोऽहं तत्र गत्वा तु यष्टुकामं त्रियम्बकम् ॥ २२ ॥  
नष्टसञ्ज्ञो हतज्ञानो नष्टयोगबलोऽबलः ॥  
तत ईशो मया चोक्तो वाक्यमेवं सुखावहम् ॥ २३ ॥  
किमिदं तिष्ठसे रुद्र कश्मलेन समावृतः ॥  
त्वं कर्त्ता च विकर्त्ता च विकाराकार एव च ॥ २४ ॥  
त्वं वैशाख्यं वियोगं च त्वं योनिस्त्वं परायणम् ॥  
त्वमुग्रदेवदेवादिस्त्वं साम त्वं तथा दिशः ॥ २५ ॥  
किं न बुध्यति चात्मानं गणैः परिवृतो भवान् ॥  
किमिदं देवदेवेश विवर्णः पृथुलोचनः ॥ २६ ॥  
तन्ममाचक्ष्व तत्त्वेन यत्पृष्टोसि मया भवान् ॥  
स्मर योगं च मायां च पश्य विष्णोर्महात्मनः ॥ २७ ॥  
तव चैव प्रियार्थाय येनाहमिह चागतः ॥  
ततो मम वचः श्रुत्वा लब्धसञ्ज्ञो महेश्वरः ॥२८॥  
उवाच मधुरं वाक्यं पापसन्तप्तलोचनः ॥  
श्रृणु तत्त्वेन मे देव कोऽन्योऽप्येवं करिष्यति ॥२९॥  
देवं नारायणं चैकं सर्वलोकमहेश्वरम् ॥  
हे विष्णो त्वत्प्रसादेन देवत्वं चैव माधव॥136.३० ॥  
लब्धो योगश्च साङ्ख्यं च जातोऽस्मि विगतज्वरः ॥  
त्वत्प्रसादेन जातोऽस्मि पूर्णाम्बुरिव सागरः ॥ ३१ ॥  
अहं त्वां तु विजानामि मां त्वं जानासि माधव ॥  
आवयोरन्तरं कोऽपि न पश्यति जनार्दन ॥ ३२ ॥  
ब्रह्माणं तु विजानाति नावयोरन्तरेण हि ॥  
साधु विष्णो महाभाग सर्वमायाकरण्डक ॥ ३३ ॥  
एवं मह्यं हरो वाक्यमुक्त्वा भूतमहेश्वरः ॥  
मुहूर्त्तं ध्यानमास्थाय पुनः प्रोवाच माधवि ॥ ३४ ॥  
तव विष्णो प्रसादेन मया तत्त्रिपुरं हतम् ॥  
निहता दानवास्तत्र गर्भिण्यश्च निपातिताः ॥ ३५ ॥  
बालवृद्धा हतास्तत्र विस्फुरन्तो दिशो दश ॥  
तस्य पापस्य दोषेण न शक्नोमि विचेष्टितुम् ॥ ३६ ॥  
प्रणष्टयोगमायश्च नष्टैश्वर्यश्च माधव ॥  
कि कर्त्तव्यं मया विष्णो पापावस्थेन सम्प्रति ॥३७॥  
विष्णो तत्त्वेन मे ब्रूहि शोधनं पाप नाशनम् ॥  
येन वै कृतमात्रेण शुद्धो मुच्येत किल्बिषात् ॥ ३८ ॥  
एवं चिन्तात्मनस्तस्य मया रुद्रस्य भाषितम् ॥  
कपालमालां गृहीत्वा समलं गच्छ शङ्कर ॥ ३९ ॥  
ममैवं वचनं श्रुत्वा भगवान्परमेश्वरः ॥  
उवाच मां पुनर्व्यक्तं मां बोधय जगत्पते ॥ 136.४० ॥  
कीदृशः समलो विष्णो यत्र गच्छामहे वयम् ॥  
ततस्तस्य वचः श्रुत्वा शङ्करस्य महेश्वरि ॥ ४१ ॥  
तत्पापशोधनार्थाय मया वाक्यं प्रभाषितम् ॥  
श्मशानं समलं रुद्र पूतिको व्रणगन्धिकः ॥ ४२ ॥  
स्वयं तिष्ठन्ति वै तत्र मनुजा विगतस्पृहः ॥  
तत्र गृह्य कपालानि रम तत्रैव शङ्कर ॥ ४३ ॥  
तत्र वर्षसहस्राणि दिव्यान्येव दृढव्रतः ॥  
ततो भक्षय मांसानि पापक्षयचिकीर्षुकः ॥ ४४ ॥  
हतानां चैव मांसानि ये च भोज्यास्तव प्रियाः ॥  
एवं सर्वैर्गणैः सार्द्धं वस तत्र सुनिश्चितः ॥ ४५ ॥  
पूर्णे वर्षसहस्रे तु स्थित्वा त्वं समले पुनः ॥  
गच्छाश्रमपदं पश्चाद्गौतमस्य महामुनेः ॥ ४६ ॥  
तत्र ज्ञास्यसि चात्मानं गौतमाश्रमसंस्थितः ॥  
प्रसादाद्गौतममुनेर्भवता गतकिल्बिषः ॥ ४७ ॥  
सततं पापसम्पन्नं कपालं शिरसि स्थितम् ॥  
ऋषिः पातयितुं शक्तस्त्वत्प्रसादान्न सशंयः ॥ ४८ ॥  
एवं रुद्रं वरं दत्त्वा तत्रैवान्तर्हितोऽभवम् ॥  
रुद्रोऽपि भ्रमते तत्र श्मशाने पापसंवृते ॥४९॥  
अतो न रोचते भूमे श्मशानं मे कदाचन ॥  
यत्र रुद्रकृतं पापं स्थितं किल भयावहम् ॥ 136.५० ॥  
एतत्ते कथितं भद्रे श्मशानं मे जुगुप्सितम् ॥  
विना तु कृतसंस्कारो मम कर्मपरायणः ॥ ५१ ॥  
प्रायश्चित्तं प्रवक्ष्यामि येन शुध्यति किल्बिषात् ॥  
कृत्वा चतुर्थभक्षं तु दिनानि दश पञ्च च ॥ ५२ ॥  
आकाशशयनं कुर्यादेकवस्त्रः कुशासने ॥  
प्रभाते पञ्चगव्यं च पातव्यं कर्मशोधनम् ॥ ५३ ॥  
विमुक्तः सर्वपापेभ्यो मम लोकं स गच्छति ॥  
पिण्याकं भक्षयित्वा तु यो देवमुपसर्पति ॥ ५४ ॥  
तस्य वै शृणु सुश्रोणि प्रायश्चित्तं सुशोधनम् ॥  
उलूको दश वर्षाणि कच्छपस्तु समास्त्रयः ॥ ५५ ॥  
जायते मानवस्तत्र मम कर्मपरायणः ॥  
यांस्तु दोषान्प्रपश्यन्ते संसारेऽस्मिन्वसुन्धरे ॥ ५६ ॥  
तस्य वक्ष्यामि सुश्रोणि प्रायश्चित्तं महौजसम् ॥  
किल्बिषाद्येन मुच्येत संसारान्तं च गच्छति ॥ ५७ ॥  
यावकेन दिनैकं तु गोमूत्रेण च कारयेत्॥  
रात्रौ वीरासनं कुर्यादाकाशशयने वसेत् ॥ ५८ ॥  
न स गच्छति संसारं मम लोकं स गच्छति ॥  
वराहमांसेन तु यो मम कुर्वीत प्रापणम् ॥ ५९ ॥  
मूर्खः स पापकर्मा च मम कर्मपरायणः ॥  
यांस्तु दोषान्प्रपद्येत संसारं च वसुन्धरे ॥ 136.६० ॥  
यावद्रोम वराहस्य मम गात्रेषु संस्थितम् ॥  
तावद्वर्षसहस्राणि नरके पच्यते भुवि ॥ ६१ ॥  
अन्यच्च ते प्रवक्ष्यामि तच्छृणुष्व वसुन्धरे ॥  
वाराहेण तु मांसेन यस्तु कुर्वीत प्रापणम् ॥ ६२ ॥  
यावत् तत्तनुसंस्थं तु भजते तु प्रतिष्ठितम् ॥  
तावत्स पतते देवि सौकरीं योनिमास्थितः ॥६३॥  
अन्यच्च ते प्रवक्ष्यामि तच्छृणुष्व वसुन्धरे ॥  
यां गतिं सम्प्रपद्येत मम कर्मपरायणः ॥६४॥  
अन्धो भूत्वा ततो देवि जन्म चैवं प्रतिष्ठितम् ॥  
एवं गत्वा तु संसारं वराहमांसप्रापणात् ॥६५॥  
जायते विपुले सिद्धे कुले भागवते शुचिः ॥  
विनीतः कृतसंस्कारो मम कमर्परायणः ॥६६॥  
द्रव्यवान्गुणवांश्चैव रूपवाञ्छीलवाञ्छुचिः ॥  
प्रायश्चित्तं प्रवक्ष्यामि तस्य कायविशोधनम् ॥ ६७ ॥  
किल्बिषाद्येन मुच्येत मम कर्मपरायणः ॥  
फलाहारो दिनान्सप्त सप्त मूलाशनस्तथा ॥ ६८ ॥  
दिनानि सप्त तिष्ठेत सप्त वै पायसेन च ॥  
तक्रेण सप्त दिवसान्सप्त पावकभोजनः ॥ ६९ ॥  
प्रायश्चित्तान्महाभागे मम लोकं स गच्छति ॥  
मद्यं पीत्वा वरारोहे यस्तु मामुपसर्पति ॥ 136.७० ॥  
तत्र दोषं प्रवक्ष्यामि शृणु सुन्दरि तत्त्वतः ॥  
दशवर्षसहस्राणि दरिद्रो जायते पुनः ॥७१॥  
ततो भवेत्सुपूतात्मा मद्भक्तः स न संशयः ॥  
यस्तु भागवतो भूत्वा कामरागेण मोहितः ॥ ७२ ॥  
दीक्षितः पिबते मद्यं प्रायश्चित्तं न विद्यते ॥  
अन्यच्च ते प्रवक्ष्यामि तच्छृणुष्व वसुन्धरे ॥ ७३ ॥  
अग्निवर्णां सुरां पीत्वा तेन मुच्येत किल्बिषात् ॥  
य एतेन विधानेन प्रायश्चित्तं समाचरेत् ॥ ७४ ॥  
न स लिप्यति पापेन संसारं च न गच्छति ॥  
कौसुम्भं चैव यः शाकं भक्षयेन्मम पूजकः ॥७५॥  
नरके पच्यते घोरे दश पञ्च च सूकरः ॥  
ततो गच्छेच्छ्वयोनौ च त्रीणि वर्षाणि जम्बुकः ॥७६॥  
वर्षमेकं ततः शुध्येन्मत्कर्मणि रतः शुचिः ॥  
मम लोकमवाप्नोति शुद्धो भूत्वा वसुन्धरे ॥७७॥  
ततो भूमिर्वचः श्रुत्वा प्रत्युवाच पुनर्हरिम् ॥  
कुसुम्भशाकनैवेद्यप्रापणेन च किल्बिषात्॥७८॥  
कथं मुच्येत देवेश प्रायश्चित्तं वद प्रभो ॥  
श्रीवराह उवाच ॥  
यो मे कुसुम्भशाकेन प्रापणं कुरुते नरः ॥ ७९ ॥  
दशवर्षसहस्राणि नरके परिपच्यते ॥  
प्रायश्चित्तं प्रवक्ष्यामि तच्च मे वदतः शृणु ॥ 136.८० ॥  
भक्षणे तु कृते कुर्याच्चान्द्रायणमतन्द्रितः ॥  
प्रापणे तु कृते कुर्याद्द्वादशाहं पयोव्रतम् ॥ ८१ ॥  
य एतेन विधानेन प्रायश्चित्तं समाचरेत् ॥  
न स लिप्येत पापेन मम लोकं च गच्छति ॥ ८२ ॥  
यः पारक्येण वस्त्रेण न धूतेन च माधवि ॥  
प्रायश्चित्ती भवेन्मूर्खो मम कर्मपरायणः ॥ ८३ ॥  
करोति मम कर्माणि स्पृशते मां तदा स्थितः ॥  
मृगो वै जायते देवि वर्षाणि त्रीणि सप्त च ॥८४॥  
हीनपादेन जायेत चैकं जन्म वसुन्धरे ॥  
मूर्खश्च क्रोधनश्चैव मद्भक्तश्चैव जायते ॥ ८५ ॥  
तस्य वक्ष्यामि सुश्रोणि प्रायश्चित्तं महौजसम् ॥  
येन गच्छति संसारं मम भक्तो व्यवस्थितः ॥ ८६ ॥  
अष्टभक्तं ततः कृत्वा मम भक्तिपरायणः ॥  
माघस्यैव तु मासस्य शुक्लपक्षस्य द्वादशीम् ॥ ८७ ॥  
तिष्ठेज्जलाशये गत्वा शान्तो दान्तो यतव्रतः ॥  
अनन्यमानसो भूत्वा मम चिन्तापरायणः ॥ ८८ ॥  
प्रभातायां तु शर्वर्यामुदिते तु दिवाकरे ॥  
पचगव्यं ततः पीत्वा मम कर्माणि कारयेत् ॥८९॥  
य एतेन विधानेन प्रायश्चित्तं समाचरेत्॥  
सर्वपापविनिर्मुक्तो मम लोकं स गच्छति ॥136.९०॥  
( अकृत्वा यो नवान्नानि मम कर्मपरायणः ॥)  
ततो भागवतो भूत्वा नवान्नं यो न कारयेत् ॥ ९१ ॥  
पितरस्तस्य नाश्नन्ति वर्षाणि दश पञ्च च ॥  
अदत्त्वा यस्तु भुञ्जीत नवान्नानि कदाचन ॥ ९२ ॥  
न तस्य धर्मो विद्येत एवमेतन्न संशयः ॥  
अन्यच्च ते प्रवक्ष्यामि येन तस्मात्प्रमुच्यते ॥ ९३ ॥  
प्रायश्चित्तं महाभागे मम भक्तसुखावहम् ॥  
उपवासं त्रिरात्रं तु तत एकेन वा पुनः ॥ ९४ ॥  
आकाशशयनं कृत्वा चतुर्थेऽहनि शुध्यति ॥  
एवं तत्र विधिं कृत्वा उदिते च दिवाकरे ॥ ९५ ॥  
पञ्चगव्यं ततः पीत्वा शीघ्रं मुच्येत किल्बिषात् ॥  
य एतेन विधानेन प्रायश्चित्तं समाचरेत् ॥ ९६ ॥  
सर्वसङ्गं परित्यज्य मम लोकं स गच्छति ॥  
अदत्त्वा गन्धमाल्यानि यो मे धूपं प्रयच्छति ॥ ९७ ॥  
कुणपो जायते भूमे यातुधानो न संशयः ॥  
वर्षाणि चैकविंशानि अयस्कारनिवासकः ॥ ९८ ॥  
तिष्ठत्यत्र महाभागे एवमेतन्न संशयः ॥  
अन्यच्च ते प्रवक्ष्यामि तच्छृणुष्व वसुन्धरे ॥ ९९ ॥  
प्रायश्चित्तं प्रवक्ष्यामि येन मुच्येत किल्बिषात् ॥  
यस्य कस्यचिन्मासस्य शुक्लपक्षस्य द्वादशीम् ॥ 136.१०० ॥  
उपोष्य चाष्टभक्तं तु दशैकादशमेव च ॥  
प्रभातायां तु शर्वर्यामुदिते रविमण्डले ॥ १०१ ॥  
पञ्चगव्यं ततः पीत्वा शीघ्रं मुच्यति किल्बिषात् ॥  
य एतेन विधानेन प्रायश्चित्तं समाचरेत् ॥ १०२ ॥  
तानि तानि तरन्त्येव सर्व एव पितामहाः ॥  
वहन्नुपानहौ पद्भ्यां यस्तु मामुपचक्रमेत् ॥ १०३ ॥  
चर्मकारस्तु जायेत वर्षाणां तु त्रयोदश ॥  
तज्जन्मनः परिभ्रष्टः सूकरो जायते पुनः ॥ १०४॥  
सूकरत्वात्परिभ्रष्टः श्वा भवेच्च जुगुप्सितः ॥  
ततः श्वत्त्वात्परिभ्रष्टो मानुषेषूपजायते ॥ १०५ ॥  
मद्भक्तश्च विनीतश्च अपराधविवर्जितः ॥  
मुक्तस्तु सर्वसंसारान्मम लोकं स गच्छति ॥ १०६ ॥  
य एतेन विधानेन वसुधे कर्म कारयेत् ॥  
न स लिप्येत पापेन एवमेतन्न संशयः ॥ १०७ ॥  
भेरीशब्दमकृत्वा तु यस्तु मां प्रतिबोधयेत् ॥  
बधिरो जायते भूमे एकं जन्म न संशयः ॥ १०८ ॥  
तस्य वक्ष्यामि सुश्रोणि प्रायश्चित्तं मम प्रियम् ॥  
किल्बिषाद्येन मुच्येत भेरीताडनमोहितः ॥ १०९ ॥  
यस्य कस्यचिन्मासस्य शुक्लपक्षे तु द्वादशी ॥  
आकाशशयनं कृत्वा शीघ्रं मुच्येत किल्बिषात् ॥ 136.११० ॥  
य एतेन विधानेन वसुधे कर्म कारयेत् ॥  
अपराधं न गच्छेत्तु मम लोकं स गच्छति ॥ १११ ॥  
अन्नं भुक्त्वा बहुतरमजीर्णेन परिप्लुतः ॥  
उद्गारेण समायुक्तः अस्नात उपसर्पति ॥ ११२ ॥  
एकजन्मनि श्वा चैव वानरश्चैव जायते ॥  
एकस्मिञ्जन्मनि च्छागः सृगालश्चैकजन्मनि ॥ ११३ ॥  
एकजन्म भवेदन्धो मूषको जायते पुनः ॥  
तारितो ह्येष संसाराज्जायते विपुले कुले ॥११४॥  
शुद्धो भागवतः श्रेष्ठस्त्वपराधविवर्ज्जित॥  
प्रायश्चित्तं प्रवक्ष्यामि मम भक्तसुखावहम्॥११५॥  
किल्बिषाद्येन मुच्येत मम भक्तिपरायणः ॥  
त्रिदिनं पावकाहारो मूलाहारो दिनत्रयम् ॥ ११६ ॥  
पायसेन दिनत्रय्यां त्रिदिनं सक्तुना तथा ॥  
त्रिदिनं वायुभक्षोऽपि आकाशशयनस्त्रिकम् ॥११७॥  
उत्थायापररात्रे तु कृत्वा वै दन्तधावनम्॥  
पञ्चगव्यं पिबेच्चैव शरीरपरिशोधनम् ॥११८॥  
य एतेन विधानेन प्रायश्चित्तं समाचरेत् ॥  
न स लिप्येत पापेन मम लोकं स गच्छति ॥ ११९ ॥  
आख्यानानां महाख्यानं तपसां च परं तपः ॥  
अत्राहं कीर्त्तयिष्यामि ब्राह्मणेभ्यो महेश्वरि ॥ 136.१२० ॥  
एष धर्मश्च कीर्त्तिश्च आचाराणां महौजसाम् ॥  
गुणानां च परं श्रेष्ठं ऋतीनां च महा ऋतिः ॥ १२१ ॥  
य एतत्पठते नित्यं कल्यमुत्थाय मानवः ॥  
स पितॄँस्तारयेज्जन्तुर्दश पूर्वान्दशापरान् ॥ १२२ ॥  
आरोग्याणां महारोग्यं मङ्गलानां तु मङ्गलम् ॥  
रत्नानां परमं रत्नं सर्वपापप्रणाशनम् ॥ १२३ ॥  
यस्तु भागवतो नित्यं पठते च दृढव्रतः ॥  
कृत्वा सर्वापराधानि न स पापेन लिप्यते ॥ १२४ ॥  
एष जप्यः प्रमाणं च सन्ध्योपासनमेव च ॥  
कल्यमुत्थाय पठते मम लोकं स गच्छति ॥ १२५ ॥  
न पठेन्मूर्खमध्ये तु कुशिष्याणां तथैव च ॥  
दद्याद्भागवते श्रेष्ठे मम कर्मपरायणे ॥ १२६ ॥  
एतत्ते कथितो देवि आचारस्य विनिश्चयः ॥  
पूर्वं त्वया यत्पृष्टं तु किमन्यच्छ्रोतुमिच्छसि ॥ १२७ ॥  
इति श्रीवराहपुराणे भगवच्छास्त्रे प्रायश्चित्तकर्मसूत्रं नाम षट्त्रिंशदधिकशततमोऽध्यायः ॥ १३६ ॥