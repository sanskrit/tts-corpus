---
title: ०३८

---
श्रीवराह उवाच ।  
स शुभं शोभनं मार्गमास्थाय व्याधसत्तमः ।  
तपस्तेपे निराहारस्तं गुरुं मनसा स्मरन् ॥ ३८.१ ॥  
भिक्षाकाले तु सम्प्राप्ते शीर्णपर्णान्यभक्षयत् ।  
स कदाचित् क्षुधाविष्टो वृक्षमूलं समाश्रितः ॥ ३८.२ ॥  
बुभुक्षितस्तरोः पर्णमैच्छद् भक्षितुमन्तिकात् ।  
इत्येवं कुर्वतो व्योम्नि वागुवाचाशरीरिणी ॥ ३८.३ ॥  
मा भक्षयस्व सकटमुच्चैरेवं प्रभाषिते ।  
ततोऽसौ तं विहायान्यद् वार्क्षं पतितमग्रहीत् ॥ ३८.४ ॥  
तमप्येवं निषिद्धं स्यादन्यं तथैवमेव च ।  
एवं स सकटं मत्वा व्याधः किञ्चिन्न भक्षयत् ॥ ३८.५ ॥  
निराहारस्तपस्तेपे स्मरन् गुरुमतन्द्रितः ।  
तस्याथ बहुना काले गते ऋषिवरोऽभ्यगात् ॥ ३८.६ ॥  
दुर्वासाः शंसितात्मा वै किञ्चित्प्राणमपश्यत ।  
व्याधं तपोत्थतेजोभिर्ज्वलमानं हविर्यथा ॥ ३८.७ ॥  
सोऽपि व्याधस्तु तं नत्वा शिरसाऽथ महामुनिम् ।  
उवाच स कृतार्थोऽस्मि भगवन् दर्शनात् तव ॥ ३८.८ ॥  
इदानीं श्राद्धकालं मे प्राप्तं त्वमवधारय ।  
शीर्णपर्णानि भक्षयन् वै तैरेवाहं महामुने ।  
भवन्तं प्रीणयामीति व्याधस्तं वाक्यमब्रवीत् ॥ ३८.९ ॥  
दुर्वासा अपि तं शुद्धं शुद्धभावं जितेन्द्रियम् ।  
जिज्ञासुस्तत्तपो वाक्यमिदमुच्चैरुवाच ह ॥ ३८.१० ॥  
यवगोधूमशालीनामन्नं चैव सुसंस्कृतम् ।  
दीयतां मे क्षुधार्ताय त्वामुद्दिश्यागताय च ॥ ३८.११ ॥  
इत्युक्तेन त्वसौ व्याधश्चिन्तां परमिकां गतः ।  
क्व सम्भविष्यते मह्यमिति चिन्तापरोऽभवत् ॥ ३८.१२ ॥  
तस्य चिन्तयतः पात्रमाकाशात् पतितं शुभम् ।  
सौवर्णं सिद्धिसंयुक्तं तज्जग्राह करेण सः ॥ ३८.१३ ॥  
तद् गृहीत्वा मुनिं प्राह दुर्वासाख्यं ससाध्वसः ।  
अत्रैव स्थीयतां ब्रह्मन् यावद् भिक्षाटनं त्वहम् ।  
करोमि तत्प्रसादोऽयं क्रियतां ब्रह्मवित्तम ॥ ३८.१४ ॥  
एवमुक्त्वा ततो भिक्षामटनं व्याधसत्तमः ।  
नातिदूरेण नगरं धनयोषसमन्वितम् ॥ ३८.१५ ॥  
तस्य तत्र प्रयातस्य अग्रतः सर्वशोभनाः ।  
वृक्षेभ्यो निर्ययुश्चान्या हेमपात्राग्रपाणयः ।  
विविधान्नानि तस्याशु दत्त्वा पात्रं प्रपूरितम् ॥ ३८.१६ ॥  
स च भूतार्थमात्मानं मत्वा पुनरथाश्रमम् ।  
आजगाम ततोऽपश्यत् तमृषिं जपतां वरम् ॥ ३८.१७ ॥  
तं दृष्ट्वा स्थाप्य तां भिक्षां शुचौ देशे प्रसन्नधीः ।  
प्रणम्य तमृषिं वाक्यमुवाच व्याधसत्तमः ॥ ३८.१८ ॥  
भगवन् क्षालनं पद्भ्यां क्रियतामृषिपुङ्गव ।  
यदि त्वहमनुग्राह्यस्तदेवं कर्त्तुमर्हसि ॥ ३८.१९ ॥  
एवमुक्तः स जिज्ञासुस्तपोवीर्यं शुभं मुनिः ।  
नदीं गन्तुं न शक्नोमि जलपात्रं न चास्ति मे ॥ ३८.२० ॥  
कथं प्रक्षालयाम्याशु व्याध पादौ महामते ।  
इत्येतन्मुनिना व्याधः श्रुत्वा चिन्तापरोऽभवत् ।  
किं करोमि कथं चास्य भोजनं वै भविष्यति ॥ ३८.२१ ॥  
एवं सञ्चिन्त्य मनसा गुरुं स्मृत्वा विचक्षणः ।  
जगाम शरणं तां तु सरितं देविकां सुधीः ॥ ३८.२२ ॥  
व्याध उवाच ।  
व्याधोऽस्मि पापकर्माऽस्मि ब्रह्महाऽस्मि सरिद्वरे ।  
तथापि संस्मृता देवि पाहि मां शरणं गतम् ॥ ३८.२३ ॥  
देवतां नैव जानामि न मन्त्रं न तथार्चनम् ।  
गुरुपादौ परं ध्यात्वा पश्यामि सततं शुभे ॥ ३८.२४ ॥  
एवं विधस्य मे देवि दयां कुरु सरिद्वरे ।  
ऋषेः क्षालार्थसलिलं समीपं कुरु माचिरम् ॥ ३८.२५ ॥  
एवमुक्त्वाऽथ व्याधेन देविका पापनाशिनी ।  
आजगाम यतस्तस्थौ दुर्वासाः संशितव्रतः ॥ ३८.२६ ॥  
तस्य पादौ स्वयं देवी क्षालयन्ती सरिद्वरा ।  
जगाम ह्रादिनी भूत्वा व्याधाश्रमसमीपतः ॥ ३८.२७ ॥  
तं दृष्ट्वा महदाश्चर्यं दुर्वसा विस्मयं ययौ ।  
प्रक्षाल्य हस्तौ पादौ च तदन्तं श्रद्धयान्वितम् ।  
बुभुजे परमप्रीतस्तथाचम्य विचक्षणः ॥ ३८.२८ ॥  
तमस्थिशेषं व्याधं तु क्षुधादुर्बलतां गतम् ।  
उवाच वेदाध्ययनं सर्वे वेदाः ससङ्ग्रहाः ।  
ब्रह्मविद्या पुराणानि प्रत्यक्षाणि भवन्तु ते ॥ ३८.२९ ॥  
एवं प्रादाद् वरं तस्य दुर्वासा नाम चाकरोत् ।  
भवान् सत्यतपा नाम ऋषिराद्यो भविष्यति ॥ ३८.३० ॥  
एवं दत्तवरो व्याधस्तमाह मुनिसत्तमम् ।  
व्याधो भूत्वा कथं ब्रह्मन् वेदानध्यापयाम्यहम् ॥ ३८.३१ ॥  
ऋषिरुवाच ।  
प्राक्शरीरं गतं तेऽद्य निराहारस्य सत्तम ।  
तपोमयं शरीरं ते पृथग्भूतं न संशयः ॥ ३८.३२ ॥  
प्राग्विज्ञानं गतं नाशमिदानीं शुद्धमक्षरम् ।  
विद्धि तं शुद्धकायोऽसि तथाऽन्यत् ते शरीरकम् ।  
तेन वेदाः समं शास्त्रैः प्रतिभास्यन्ति ते मुने ॥ ३८.३३ ॥  
॥ इति श्रीवराहपुराणे भगवच्छास्त्रे अष्टत्रिंशोऽध्यायः ॥ ३८ ॥