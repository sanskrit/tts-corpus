---
title: १२७

---
अथ ब्राह्मणदीक्षासूत्रवर्णनम् ॥  
सूत उवाच ॥  
एवं धर्मांस्ततः श्रुत्वा बहुमोक्षार्थकारणात् ॥  
प्रत्युवाच ततो भूमिर्लोकनाथं जनार्दनम् ॥ १ ॥  
अहो प्रभावः क्षेत्रस्य कथ्यमानोऽतिपुष्कलम् .॥  
अहं भारभराक्रान्ता लघुर्जातास्मि धावती ॥ २ ॥  
विमोहा च विशुद्धा च शृण्वानाहं त्विमां प्रभो ॥  
अहं लोकेषु विख्याता मुखात्तव विनिस्सृता ॥ ३ ॥  
पुनः पृच्छामि ते देव संशयं धर्मसंहितम् ॥  
येन धर्मविधानेन दीक्षा प्राप्यते पुष्कला ॥४॥  
एतन्मे परमं गुह्यं परं कौतूहलं च मे ॥  
धर्मसङ्ग्रहणार्थाय तद्भवान्वक्तुमर्हसि ॥ ५ ॥  
ततो महीवचः श्रुत्वा मेघदुन्दुभिनिःस्वनः ॥  
वराहरूपी भगवान्प्रत्युवाच वसुन्धराम् ॥ ६ ॥  
श्रीवराह उवाच ॥  
शृणु तत्त्वेन मे देवि मम धर्मं सनातनम् ॥  
देवा एतन्न जानन्ति ये च योगव्रते स्थिता। ॥ ७ ॥  
एतं धर्मं वरारोहे मङ्गल्यं मुखनिःसृतम् ॥  
अहमेको विजानामि मद्भक्ता ये जना भुवि ॥ ८॥  
यच्च पृच्छसि मे भद्रे दीक्षां भागवतीं कथाम् ॥  
तच्छृणुष्व वरारोहे कर्मसंसारमोक्षणम् ॥९॥  
मयोक्तां लभते कश्चिद्दीक्षां चैव सुखावहाम् ॥  
चातुर्वर्ण्यविधानेन तां दीक्षां शृणु सुन्दरि ॥ 127.१० ॥  
हरन्ति मनुजा येन गर्भसंसारसागरात् ॥  
मयि शान्तं मनः कृत्वा तदुत्कृष्टं च सुन्दरि ॥ ११ ॥  
अभिगच्छेद्गुरुं देवि शाधि शिष्योऽस्मि मां गुरो ॥  
तदाज्ञां तु पुरस्कृत्य दीक्षाद्रव्यानथाहरेत् ॥ १२ ॥  
लाजा मधु कुशाश्चैव घृतं चामृतसन्निभम् ॥  
गन्धं सुमनसो धूपं दीपं प्रापणकादिकम् ॥ १३ ॥  
कृष्णाजिनं च पालाशं दण्डं चैव कमण्डलुम् ॥  
घटं वासः पादुके च शुक्लयज्ञोपवीतकम् ॥ १४ ॥  
यन्त्रिकामर्घपात्रं च चरुस्थालीं सदर्विकाम् ॥  
तिलव्रीहियवांश्चैव विविधं च फलोदकम् ॥ १५ ॥  
भक्ष्यभोज्यान्नपानं च कर्मण्यांश्चैव सञ्चयान् ॥  
दीक्षिता यदि भुञ्जन्ति मम कर्मपरायणाः ॥ १६ ॥  
यानि कानि च बीजानि रत्नानि विविधानि च ॥  
काञ्चकादीनि सुश्रोणि तानिं शीघ्रमुपाहरेत् ॥ १७ ॥  
एतान्येवोपहार्याणि गुरुमूले ततः परम् ॥  
स्नात्वा मङ्गलसंयुक्तो दीक्षाकामश्च ब्राह्मणः ॥ १८ ॥  
गुरोस्तु चरणौ गृह्य ब्रूहि किं करवाणि ते ॥  
ततस्तु गुर्वनुज्ञातो वेदिं कुर्याच्च पुष्कलाम् ॥ १९ ॥  
ब्राह्मणो दीक्षमाणस्तु चतुरस्रां तु षोडशहस्तां कृत्वा तत्र च कलशोपरि युञ्जेत् ॥ 127.२० ॥  
प्रतिष्ठाप्य विधानेन धान्योपरिदृढं नवम् ॥  
जलेन पूरितं मन्त्रैः पुष्पपल्लवशोभितम् ॥ २१ ॥  
तस्योपरि तिलैः पूर्णपात्रं स्थाप्य विधानतः ॥  
पूजयेन्मां गुरुं द्रव्यैः शिष्येणैवोपकल्पितैः ॥ २२ ॥  
तत्रार्चनविधिं कृत्वा गुरुधर्मविनिश्चयः ॥  
पूर्वोक्तानि च द्रव्याणि वेदिमध्यमुपाहरेत् ॥ २३ ॥  
चतुरः कलशान्दद्याच्चतुष्पार्श्वेषु सुन्दरि ॥  
वारिपूर्णान्द्विजाञ्छुद्धान्सहकारविभूषितान् ॥ २४ ॥  
सर्वतः शुक्लसूत्रेण वेष्टयेत तथानघे ॥  
पूर्ण पात्राणि चत्वारि चतुष्पार्श्वेषु स्थापयेत् ॥ २५ ॥  
एवं मन्त्रं ततः कृत्वा दद्याद्दीक्षाप्रयोजकः ॥  
स च मन्त्रो यथान्यायं येन वा तुष्यते गुरुः ॥ २६ ॥  
यथान्यायं च सङ्गृह्य गुरुकर्मविनिश्चितः ॥  
प्रपद्यावसथं विष्णोर्दीक्षाणां परिकाङ्क्षिणः ॥ २७ ॥  
उपस्पृश्य यथान्यायं भूत्वा पूर्वमुखस्ततः ॥  
सर्वांस्तु श्रावयेच्छिष्यान्दीक्षणार्थं न संशयः ॥ २८ ॥  
यस्तु भागवतान्दृष्ट्वा स्वयं भागवतः शुचिः ॥  
अभ्युत्थानं न कुर्वीत तेनाहं तु विहिंसितः ॥ २९ ॥  
कन्यां दत्त्वा पुनस्तांस्तु कर्मणा नोपपादयेत् ॥  
अष्टौ पितृगणास्तेन हिंसिता नात्र संशयः ॥ 127.३० ॥  
भार्यां प्रियसखीं यस्तु साध्वीं हिंसति निर्घृणः ॥  
न तेन तां प्राप्नुवन्ति हिंसका दुष्टयोनिजाः ॥ ३१ ॥  
ब्रह्मघ्नश्च कृतघ्नश्च गोघ्नश्च कृतपातकाः ॥  
एताञ्छिष्यान् विवर्जेत उक्ता ये चान्यपातकाः ॥ ३२ ॥  
बिल्ववृक्षोदुम्बरौ च तथा चान्ये कदाचन ॥  
कर्मण्याश्चैव ये वृक्षा न च्छेत्तव्याः कदाचन ॥ ३३ ॥  
यदीच्छेत्परमां सिद्धिं मोक्षधर्मं सनातनम् ॥  
भक्ष्याभक्ष्यं च तं शिष्यं वेदितव्यं तदन्तरे ॥ ३४ ॥  
करीरस्य वधः शस्तः फलान्यौदुम्बरस्य च ॥  
सद्योभक्षा भवेत्तेन अभक्ष्या पूतिवासिका ॥ ३५ ॥  
न भक्षणीयं वाराहं मांसं मत्स्याश्च सर्वशः ॥  
अभक्ष्या ब्राह्मणैरेते दीक्षितैश्च न संशयः ॥३६॥  
परीवादं न कुर्वीत न हिंसां वा कदाचन ॥  
पैशुन्यं न च कर्त्तव्यं स्तैन्यं वापि कदाचन ॥ ३७ ॥  
अतिथिं चागतं दृष्ट्वा दूराध्वानं गतं क्वचित् ॥  
संविभागस्तु कर्त्तव्यो येन केनापि पुत्रक ॥३८॥  
गुरुपत्नी राजपत्नी ब्राह्मणस्त्री कदाचन ॥  
मनसापि न गन्तव्या एवं विष्णुः प्रभाषते ॥ ३९ ॥  
कनकादीनि रत्नानि यौवनस्था च कामिनी ॥  
तत्र चित्तं न कर्तव्यमेवं विष्णुः प्रभाषते ॥ 127.४० ॥  
दृष्ट्वा परस्य भाग्यानि आत्मनो व्यसनं तथा ॥  
तत्र मन्युर्न कर्त्तव्यं एवं धर्मः सनातनः ॥ ४१ ॥  
एवं ततः श्रावयीत दीक्षाकामं वसुन्धरे ॥  
छत्रं चोपानहं चैव मनसा चोपकल्पयेत् ॥४२॥  
द्वे द्वे औदुम्बरस्य पत्रे वेदिमध्ये तु स्थापयेत् ॥  
क्षुरं चैव वरारोहे जलपूर्णं च भाजनम् ॥ ४३ ॥  
ममावाहनपूर्वं तु मन्त्रेण विधिनार्चयेत् ॥  
मन्त्रः-  
ॐ सप्त सागराश्च सप्तद्वीपानि सप्त पवर्ताश्च दश स्वर्गसहस्राश्च समस्ताश्च नमोऽस्तु सर्वास्ते हृदये वसन्ति॥  
यश्चैतद्वर्षति पुनरुन्नमति॥४४॥  
ॐ भगवन्वासुदेव ममैतत्सारय युक्तं वराहरूपसृष्टेन पृथिव्यां तु मन्त्रानुस्मरणं च आज्ञापयानुभावनास्माकमाज्ञप्तमनुचिन्तयित्वा भगवन्नागच्छ दीक्षाकामविप्रस्त्वत्प्रसादात्तु दीक्षति ॥ ४५ ॥  
एतन्मन्त्रमुदाहृत्य शिरसा जानुभ्यामवनिं गतेन भवितव्यम् ॥ ४६ ॥  
ॐ स्वागतं स्वागतवानिति ॥ ४७ ॥  
तत एतेन मन्त्रेण आनयित्वा वसुन्धरे ॥  
अर्घ्यं पाद्यं च दातव्यं मन्त्रेण विधिनिश्चयात् ॥४८॥  
मन्त्रः-  
अकृतघ्ने देवानसुराकृतघ्नरुद्रेण ब्राह्मणाय च लब्धं सर्वमिमां भगवतेऽस्तु दत्तं प्रतिगृह्णीष्व च लोकनाथ ॥ ४९ ॥  
एवं भूमे ततो दत्त्वा अर्घ्यं पाद्यं च कर्मणा॥  
क्षुरं गृहीत्वा यथान्यायमिमं मन्त्र मुदीरयेत् ॥127.५० ॥  
मन्त्रः –  
एवं वरुणः पातु शिष्य ते वपतः शिरः ॥  
जलेन विष्णुयुक्तेन दीक्षा संसारमोक्षणम्॥५१॥  
एकस्य कलशं दद्यात्कर्मकारस्य सुन्दरि ॥  
निष्कलं तु शिरः कृत्वा शोणितेन विवर्जितम् ॥५२॥  
पुनः स्नानं ततः कृत्वा शीघ्रमेव न संशयः॥  
एतस्य विधिवत्कृत्वा दीक्षाकामस्य सुन्दरि॥५३॥  
दत्त्वा संसारमोक्षाय सर्वकामविनिश्चितः॥  
जानुभ्यामवनिं गत्वा इमं मन्त्रमुदीरयेत्॥ ५४॥  
मन्त्रः -  
ॐ वेदाम्यहं भागवतांश्च सर्वान् सुदीक्षिता ये गुरवश्च सर्वे ॥  
विष्णुप्रसादेन च लब्धदीक्षा मम प्रसीदन्तु नमामि सर्वान् ॥५५।  
नत्वा तु भगवद्भक्तान् प्रज्वाल्य च हुताशनम् ॥  
घृतेन मधुमिश्रेण लाजाकृष्णतिलैस्तथा ॥५६॥  
सप्तवारांस्ततो दत्त्वा विंशतिं च तिलोदनम् ॥  
जानुभ्यामवनिं गत्वा इमं मन्त्रमुदाहरेत्॥५७॥ मन्त्रः –  
अश्विनौ दिशः सोमसूर्यौ साक्षिमात्रं वयं प्रसन्नाः शृण्वन्तु मे सत्यवाक्यं वदामि ॥५८॥  
सत्येन धार्यते भूमिर्भूमिः सत्येन तिष्ठति ॥  
सत्येन गच्छते सूर्यो वायुः सत्येन वाति च॥५९ ॥  
एवं सत्यं ततः कृत्वा ब्राह्मणा वीक्षणं पुनः॥  
गुरुं प्रसादेयत्तत्र मन्त्रेण विधिनार्च्चयन् ॥ 127.६० ॥  
तिस्रः प्रदक्षिणाः कृत्वा देवं भागवतं गुरुम् ॥  
गुरुपादौ तु सङ्गृह्य इमं मन्त्रमुदीरयेत् ॥ ६१ ॥  
मन्त्रः –  
गुरुदेवप्रसादेन लब्धा दीक्षा यदृच्छया ॥  
यच्चैवापकृतं किञ्चिद्गुरुर्मर्षयतां मम ॥ ६२ ॥  
एवं प्रसादयित्वा तु शिष्यो मन्त्रेण सुन्दरि ॥  
वेदिमध्ये स्थापयित्वा भूत्वा पूर्वमुखस्ततः ॥ ६३ ॥  
शिष्यमेव यतो दृष्ट्वा गृहीत्वा च कमण्डलुम् ॥  
शुक्लयज्ञोपवीतं च इमं मन्त्रमुदाहरेत् ॥ ६४ ॥  
मन्त्रः –  
विष्णुप्रसादेन गतोऽसि सिद्धिं प्राप्ता च दीक्षा सकमण्डलुश्च ॥  
गृहीत्वा तु कराभ्यां युक्तोऽसि कर्मणा क्रियायां चैव ॥ ६५ ॥  
ततो मुखपदं कृत्वा दीक्षितो गुरुणा तथा ॥  
सर्वप्रदक्षिणं कृत्वा इमं मन्त्रमुदाहरेत् ॥ ६६ ॥  
अधोऽधो भूत्वा यद्यहं भ्राम्यल्लँब्धो गुरुर्विष्णुदीक्षा च लब्धा ॥  
तव प्रसादाच्च गुरो यथा च ॥ ६७ ॥  
एतेन मन्त्रेण मुखपदं कारयेत् ॥  
शौचसेके वै कुर्याद्देवान्तन्तुवाससम् ॥ ६८ ॥  
एवं वै वास आदत्ते गृह्ण वत्स कमण्डलुम् ॥  
इमं लोकेषु विख्यातं शोधनं सर्वकर्मसु ॥ ६९ ॥  
मन्त्रः –  
गृह्णीष्व गन्धपात्राणि सर्वगन्धं सुखोचितम् ॥  
सर्ववैष्णवकं शुद्धं सर्वसंसारमोक्षणम् ॥ 127.७० ॥  
मधुपर्कं गृहीत्वा च त्विमं मन्त्रमुदीरयेत् ॥  
मन्त्रः –  
गृहाण मधुपर्कं च प्रार्थकाय विशोधनम् ॥ ७१ ॥  
ततो गृहीत्वा चरणौ गुरोर्यत्नात्सुतोषयेत् ॥  
शिरसा चाञ्जलिं कृत्वा मनश्चैव सुसंयतम् ॥  
गुरूपदिष्टं सन्धार्य इमं मन्त्रमुदीरयेत् ॥ ७२ ॥  
मन्त्रः –  
शृण्वन्तु मे भागवतास्तु सर्वे गुरुश्च मे सर्वकामक्षयं चकार ॥  
अहं शिष्यो दासभूतस्तथैव देवसमो गुरुश्च मे तथोपपन्नम् ॥ ७३ ॥  
एषागमे ब्राह्मणस्य दीक्षा भूमे ह्युदाहृता ॥  
त्रयाणामथ वर्णानां मम दीक्षाविधीञ्छृणु ॥ ७४ ॥  
एतेनैव विधानेन दीक्षयेत वसुन्धरे ॥  
उभौ च प्राप्नुतां सिद्धिमाचार्यः शिष्य एव च ॥ ७९ ॥  
इति श्रीवराहपुराणे ब्राह्मणदीक्षासूत्रं नाम सप्तविंशत्यधिकशततमोऽध्यायः ॥ १२७ ॥