---
title: ०३१

---
महातपा उवाच ।  
मनोर्नाम मनुत्वं च यदेतत् पठ्यते किल ।  
प्रयोजनवशाद् विष्णुरसावेव तु मूर्त्तिमान् ॥ ३१.१ ॥  
योऽसौ नारायणो देवः परात् परतरो नृप ।  
तस्य चिन्ता समुत्पन्ना सृष्टिं प्रति नरोत्तम ॥ ३१.२ ॥  
सृष्टा चेयं मया सृष्टिः पालनीया मयैव ह ।  
कर्मकाण्डं त्वमूर्त्तेन कर्तुं नैवेह शक्यते ।  
तस्मान्मूर्त्तिं सृजाम्येकां यया पाल्यमिदं जगत् ॥ ३१.३ ॥  
एवं चिन्तयतस्तस्य सत्याभिध्यायिनो नृप ।  
प्राक्सृष्टिजातं राजन् वै मूर्त्तिमत् तत्पुरो बभौ ॥ ३१.४ ॥  
पुरोभूते ततस्तस्मिन् देवो नारायणः स्वयम् ।  
प्रविशन्तं ददर्शाथ त्रैलोक्यं तस्य देहतः ॥ ३१.५ ॥  
ततः सस्मार भगवान् वरदानं पुरातनम् ।  
वागादीनां ततस्तुष्टः प्रादात् तस्य पुनर्वरम् ॥ ३१.६ ॥  
सर्वज्ञः सर्वकर्ता त्वं सर्वलोकनमस्कृतः ।  
त्रैलोक्यविशनाच्च त्वं भव विष्णुः सनातनः ॥ ३१.७ ॥  
देवानां सर्वदा कार्यं कर्त्तव्यं ब्रह्मणस्तथा ।  
सर्वज्ञत्वं च भवतु तव देव न संशयः ॥ ३१.८ ॥  
एवमुक्त्वा ततो देवः प्रकृतिस्थो बभूव ह ।  
विष्णुरप्यधुना पूर्वां बुद्धिं सस्मार च प्रभुः ॥ ३१.९ ॥  
तदा सञ्चिन्त्य भगवान् योगनिद्रां महातपाः ।  
तस्यां संस्थाप्य भगवानिन्द्रियार्थोद्भवाः प्रजाः ।  
ध्यात्वा परेण रूपेण ततः सुष्वाप वै प्रभुः ॥ ३१.१० ॥  
तस्य सुप्तस्य जठरान्महत्पद्मं विविःसृतम् ।  
सप्तद्वीपवती पृथ्वी ससमुद्रा सकानना ॥ ३१.११ ॥  
तस्य रूपस्य विस्तारं पातालं नालसंस्थितम् ।  
कर्णिकायां तथा मेरुस्तन्मध्ये ब्रह्मणो भवः ॥ ३१.१२ ॥  
एवं दृष्ट्वा परं तस्य शरीरस्य तु सम्भवम् ।  
मुमुचे तच्छरीरस्थो वायुर्वायुं समं सृजत् ॥ ३१.१३ ॥  
अविद्याविजयं चेमं शङ्खरूपेण धारय ।  
अज्ञानच्छेदनार्थाय खङ्गं तेऽस्तु सदा करे ॥ ३१.१४ ॥  
कालचक्रमिमं घोरं चक्रं त्वं धारयाच्युत ।  
अधर्मगजघातार्थं गदां धारय केशव ॥ ३१.१५ ॥  
मालेयं भूतमाता ते कण्ठे तिष्ठतु सर्वदा ।  
श्रीवत्सकौस्तुभौ चेमौ चन्द्रादित्यच्छलेन ह ॥ ३१.१६ ॥  
मारुतस्ते गतिर्वीर गरुत्मान् स च कीर्त्तितः ।  
त्रैलोक्यगामिनी देवी लक्ष्मीस्तेऽस्तु सदाश्रये ।  
द्वादशी च तिथिस्तेऽस्तु कामरूपी च जायते ॥ ३१.१७ ॥  
घृताशनो भवेद्यस्तु द्वादश्यां त्वल्परायणः ।  
स स्वर्गवासी भवतु पुमान् स्त्री वा विशेषतः ॥ ३१.१८ ॥  
एष विष्णुस्तवाख्यातो मूर्तयो देवदानवान् ।  
हन्ति पाति शरीराणि सृजत्यन्यानि चात्मनः ॥ ३१.१९ ॥  
युगे युगे सर्वगोऽयं वेदान्ते पुरुषो ह्यसौ ।  
न हीनबुद्ध्या वक्तव्यो मनुष्योऽयं कदाचन ॥ ३१.२० ॥  
य एवं श्रृणुयात् सर्गं वैष्णवं पापनाशनम् ।  
स कीर्तिमिह सम्प्राप्य स्वर्गलोके महीयते ॥ ३१.२१ ॥  
॥ इति श्रीवराहपुराणे भगवच्छास्त्रे एकत्रिंशोऽध्यायः ॥ ३१ ॥