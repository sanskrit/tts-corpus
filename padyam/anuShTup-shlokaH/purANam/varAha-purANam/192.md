---
title: १९२

---
अथ सर्वशान्तिवर्णनम् ॥  
सूत उवाच ॥  
श्रुत्वा तु मधुपर्क्कस्य ह्युत्पत्तिं दानमेव च ॥  
पुण्यं चैव फलं चैव कारणं ग्रहणं तथा ॥ १ ॥  
विस्मयं परमं गत्वा सा मही संशितव्रता ॥  
पादौ गृह्य यथान्यायं प्रत्युवाच जनार्दनम् ॥ २ ॥  
देव वृत्तोपचारेण तव यन्मनसि प्रियम् ॥  
किं च तत्रैव दातव्यं तव कर्मपरायणैः ॥ ३ ॥  
एतदाचक्ष्व तत्त्वेन तत्र यत्परमं महत् ॥  
श्रीवराह उवाच ॥  
साधु भूमे महाभागे यन्मां त्वं परिपृच्छसि ॥ ४ ॥  
कथयिष्यामि तत्सर्वं दुःखसंसारमोक्षणम् ॥  
कृत्वा तु मम कर्माणि यत्त्वया पूर्वभाषितम् ॥ ५ ॥  
पश्चाच्छान्तिं च मे कुर्याद्भूमे राष्ट्रसुखावहम् ॥  
सर्वकर्म ततः कृत्वा भूम्यां जानु निपात्य च ॥ ६ ॥  
नमो नारायणायेति उक्त्वा मन्त्रमुदाहरेत् ॥  
मन्त्रः-  
ॐ नमो नमो वासुदेव त्वं गतिस्त्वं परायणम् ॥ ७ ॥  
शरणं त्वां गतो नाथ संसारार्णवतारक ॥  
आगतस्त्वं च सुमुख पुनः समुचितेन वै ॥ ८ ॥  
दिशः पश्य अधः पश्य व्याधिभ्यो रक्ष नित्यशः ॥  
प्रसीद स्वस्य राष्ट्रस्य राज्ञः सर्वबलस्य च ॥९ ॥  
गर्भिणीनां च वृद्धानां व्रीहीणां च गवां तथा ॥  
ब्राह्मणानां च सततं शान्तिं कुरु शुभं कुरु ॥ 192.१० ॥  
अन्नं कुरु सुवृष्टिं च सुभिक्षमभयं तथा ॥  
राष्ट्रं प्रवर्द्धतु विभो शान्तिर्भवतु नित्यशः ॥ ११ ॥  
देवानां ब्राह्मणानां च भक्तानां कन्यकासु च ॥  
पशूनां सर्वभूतानां शान्तिर्भवतु नित्यशः ॥ १२ ॥  
एवं शान्तिं पठित्वा तु मम कर्मपरायणः॥  
पुनर्जलाञ्जलिं दत्त्वा त्विमं मन्त्रमुदाहरेत्॥१३॥  
मन्त्रः-  
योऽसौ भवान्सर्वजगत्प्रसूतो यज्ञेषु देवेषु च कर्मसाक्षी ॥  
शान्तिं कुरु त्वं मम वासुदेव संसारमोक्षं च कुरुष्व देव ॥१४॥  
एषा सिद्धिश्च कीर्तिश्च ओजसा तु महौजसम् ॥  
लाभानां परमो लाभो गतीनां परमा गतिः ॥ १५ ॥  
एवं पठति तत्त्वेन मम शान्तिं सुखावहाम् ॥  
ते तु मल्लयतां यान्ति पुनरावृत्तिवर्जिताः ॥ १६ ॥  
एवं शान्तिं पठित्वा तु मधुपर्कं प्रयोजयेत् ॥  
नमो नारायणायेति चोक्त्वा मन्त्रमुदाहरेत् ॥१७॥  
मन्त्रः-  
योऽसौ भवान्देववरप्रसूतो यो वै समर्च्यो मधुपर्क्कनामा ॥  
आगच्छ सन्तिष्ठ इमे च पात्रे ममापि संसारविमोक्षणाय॥१८॥  
सर्पिर्दधिमधून्येव समं पात्रे ह्युदुम्बरे ॥  
अलाभे मधुनश्चापि गुडेन सह मिश्रयेत् ॥१९ ॥  
घृतालाभे तु सुश्रोणि लाजैः सह विमिश्रयेत् ॥  
अलाभे वापि दध्नश्च क्षीरेण सह मिश्रयेत्॥192.२०॥  
दधि क्षौद्रं घृतं चैव कारयेत समं तथा ॥  
समर्पयामि देवेश रुद्र सर्पिर्घृतं मधु ॥२१॥  
सर्वेषामप्यलाभे तु मम कर्मपरायणाः ॥  
अप एव ततो गृह्य इमं मन्त्रमुदाहारेत् ॥ २२ ॥  
मन्त्रः—  
योऽसौ भवान्नाभिमात्रप्रसूतो यज्ञैश्च मन्त्रैः सरहस्यजप्यैः ॥  
सोऽयं मया ते परिकल्पितश्च गृहाण दिव्यो मधुपर्क्कनामा ॥ २३ ॥  
यो ददाति महाभागे मयोक्तं विधिपूर्वकम् ॥  
सर्वयज्ञफलं प्राप्य मम लोकं प्रपद्यते ॥ २४ ॥  
अन्यच्च ते प्रवक्ष्यामि तच्छृणुष्व वसुन्धरे ॥  
यो वै प्राणान्प्रमुञ्चेत मम कर्मपरायणः ॥ २५ ॥  
तस्य चैवेह दातव्यं मन्त्रेण विधिपूर्वकम् ॥  
यावत्प्राणान्प्रमुञ्चेत कृत्वा कर्म सुपुष्कलम् ॥२६॥  
मद्भक्तेन तु दातव्यं सर्वसंसारमोक्षणम् ॥  
दृष्ट्वा तु विह्वलं ह्येनं मम कर्मपरायणः ॥२७॥  
मधुपर्क्कं परं गृह्य चेमं मन्त्रमुदाहरेत् ॥२८ ॥  
मन्त्रः-  
योऽसौ भवांस्तिष्ठति सर्वदेहे नारायणः सर्वजगत्प्रधानः ॥  
गृहाण चैवं सुरलोकनाथ भक्तोपनीतं मधुपर्क्कसञ्ज्ञम् ॥ २९ ॥  
अनेनैव तु मन्त्रेण दद्याच्च मधुपर्क्ककम् ॥  
नरस्य मृत्युकाले तु दद्यात्संसार मोक्षणम् ॥ 192.३० ॥  
एषा गतिर्महाभागे मधुपर्क्कस्य कीर्त्तिता ॥  
एवं कश्चिन्न जानाति मधुपर्कं वसुन्धरे॥३१ ॥  
एवं हि मधुपर्क्कश्च देयः सिद्धिमभीप्सुभिः ॥  
अर्चित्वा देवदेवेशं सर्वसंसारनाशनम् ॥ ३२ ॥  
ददाति मधुपर्कं यः स याति परमां गतिम् ॥  
अयं पवित्रो विमलः सर्वकाम विशोधनः ॥ ३३ ॥  
दीक्षिताय च दातव्यो यश्च शिष्यो गुरुप्रियः ॥  
न मूर्खाय प्रदातव्यमविनीताय कर्हिचित् ॥३४॥  
शृणोति मधुपर्क्कस्य चाख्यानं पापनाशनम् ॥  
याति दिव्यां परां सिद्धिं मधुपर्क्कस्य कारणात् ॥ ३५ ॥  
एतत्ते कथितं भद्रे मधुपर्क्कविभावनम् ॥  
सर्वसंसारमोक्षार्थं यदीच्छेत्सिद्धिमुत्तमाम् ॥ ३६ ॥  
राजद्वारे श्मशाने वा भये च व्यसने तथा ॥  
ये पठन्ति त्विमां शान्तिं शीघ्रं कार्यं भविष्यति ॥ ३७ ॥  
अपुत्रो लभते पुत्रमभार्यश्च प्रियां लभेत् ॥  
अपतिर्लभते कान्तं बद्धो मुच्येत बन्धनात् ॥३८ ॥  
एतत्ते कथितं भूमे महाशान्तिं सुखावहाम् ॥  
सर्वसंसारमोक्षार्थं रहस्यं परमं महत्॥३९॥  
यस्त्वनेन विधानेन कुर्याच्छान्तिमनुत्तमाम्॥  
सर्वसङ्गान्परित्यज्य मम लोकं च गच्छति ॥ 192.४० ॥  
इति श्रीवराहपुराणे भगवच्छास्त्रे सर्वशान्तिकरणं नाम द्विनवत्यधिकशततमोऽध्यायः ॥ १९२ ॥