---
title: ०२७

---
महातपा उवाच ।  
पूर्वमासीन्महादैत्यो बलवानन्धको भुवि ।  
स देवान् वशमानिन्ये ब्रह्मणो वरदर्पितः ॥ २७.१ ॥  
तेनात्मवान् सुराः सर्वे त्याजिता मेरुपर्वतम् ।  
ब्रह्माणं शरणं जग्मुरन्धकस्य भयार्दिताः ॥ २७.२ ॥  
तानागतांस्तदा ब्रह्मा उवाच सुरसत्तमान् ।  
किमागमनकृत्यं वो देवा ब्रूत किमास्यते ॥ २७.३ ॥  
देवा ऊचुः ।  
अन्धकेनार्दिताः सर्वे वयं देवा जगत्पते ।  
त्राहि सर्वांश्चतुर्वक्त्र पितामह नमोऽस्तु ते ॥ २७.४ ॥  
ब्रह्मोवाच ।  
अन्धकान्नैव शक्तोऽहं त्रातुं वै सुरसत्तमाः ।  
भवं शर्वं महादेवं व्रजाम शरणार्थिनः ॥ २७.५ ॥  
किन्तु पूर्वं मया दत्तो वरस्तस्य सुरोत्तमाः ।  
अवध्यस्त्वं हि भविता न शरीरं स्पृशेन्महीम् ॥ २७.६ ॥  
तस्यैवं बलिनस्त्वेको हन्ता रुद्रः परन्तपः ।  
तत्र गच्छामहे सर्वे कैलासनिलयं प्रभुम् ॥ २७.७ ॥  
एवमुक्त्वा ययौ ब्रह्मा सदेवो भवसन्निधौ ।  
तस्य सन्दर्शनाद् रुद्रः प्रत्युत्थानादिकाः क्रियाः ।  
कृत्वाभ्युवाच देवेशो ब्रह्माणं भुवनेश्वरम् ॥ २७.८ ॥  
शम्भुरुवाच ।  
किं कार्यं देवताः सर्वा आगता मम सन्निधौ ।  
येनाहं तत्करोम्याशु आज्ञा कार्या हि सत्वरम् ॥ २७.९ ॥  
देवा ऊचुः ।  
रक्षस्व देव बलिनस्त्वन्धकाद् दुष्टचेतसः ॥ २७.१० ॥  
यावदेवं सुरा सर्वे शंसन्ति परमेष्ठिनः ।  
तावत् सैन्येन महता तत्रैवान्धक आययौ ॥ २७.११ ॥  
बलेन चतुरङ्गेण हन्तुकामो भवं मृधे ।  
तस्य भार्यां गिरिसुतां हर्तुमिच्छन् ससाधनः ॥ २७.१२ ॥  
तं दृष्ट्वा सहसाऽयान्तं देवशक्रप्रहारिणम् ।  
सन्नह्य सहसा देवा रुद्रस्यानुचरा भवन् ॥ २७.१३ ॥  
रुद्रोऽपि वासुकिं ध्यात्वा तक्षकं च धनञ्जयम् ।  
वलयं कटिंसूत्रं च चकार परमेश्वरः ॥ २७.१४ ॥  
नीलनामा च दैत्येन्द्रो हस्ती भूत्वा भवान्तिकम् ।  
आगतस्त्वरितः शक्रहस्तीवोद्धतरूपवान् ॥ २७.१५ ॥  
स ज्ञातो नन्दिना दैत्यो वीरभद्राय दर्शितः ।  
वीरभद्रोऽपि सिंहेन रूपेणाहत्य च द्रुतम् ॥ २७.१६ ॥  
तस्य कृत्तिं विदार्याशु करिणस्त्वञ्जनप्रभाम् ।  
रुद्रायार्पितवान् सोऽपि तमेवाम्बरमाकरोत् ।  
ततः प्रभृति रुद्रोऽपि गजचर्मपटोऽभवत् ॥ २७.१७ ॥  
गजचर्म्मपटो भूत्वा भुजङ्गाभरणोज्ज्वलः ।  
आदाय त्रिशिखं भीमं सगणोऽन्धकमन्वयात् ॥ २७.१८ ॥  
ततः प्रवृत्ते युद्धे च देवदानवयोर्महत् ।  
इन्द्राद्या लोकपालास्तु स्कन्दः सेनापतिस्तथा ।  
सर्वे देवगणाश्चान्ये युयुधुः समरे तदा ॥ २७.१९ ॥  
तं दृष्ट्वा नारदा युद्धं ययौ नारायणं प्रति ।  
शशंस च महद् युद्धं कैलासे दानवैः सह ॥ २७.२० ॥  
तच्छ्रुत्वा चक्रमादाय गरुडस्थो जनार्दनः ।  
तमेव देशमागत्य युयुधे दानवैः सह ॥ २७.२१ ॥  
आगत्य च ततो देवा हरिणाप्यायिता रणे ।  
विषण्णवदनाः सर्वे पलायनपरा भवन् ॥ २७.२२ ॥  
तत्र भग्नेषु देवेषु स्वयं रुद्रोऽन्धकं ययौ ।  
तत्र तेन महद्युद्धमभवल्लोमहर्षणम् ॥ २७.२३ ॥  
तत्र देवोऽप्यसौ दैत्यं त्रिशूलेनाहनद् भृशम् ।  
तस्याहतस्य यद् रक्तमपतद् भूतले किल ।  
तत्रान्धका असङ्ख्याता बभूवुरपरे भृशम् ॥ २७.२४ ॥  
तद् दृष्ट्वा महदाश्चर्यं रुद्रो शूलेऽन्धकं मृधे ।  
गृहीत्वा त्रिशिखाग्रेण ननर्त्त परमेश्वरः ॥ २७.२५ ॥  
इतरेऽप्यन्धकाः सर्वे चक्रेण परमेष्ठिना ।  
नारायणेन निहतास्तत्र येऽन्ये समुत्थिताः । २७.२६ ॥  
असृग्धारातुषारैस्तु शूलप्रोतस्य चासकृत् ।  
अनारतं समुत्तस्थुस्ततो रुद्रो रुषान्वितः ॥ २७.२७ ॥  
तस्य क्रोधेन महता मुखाज्ज्वाला विनिर्ययौ ।  
तद्रूपधारिणी देवी यां तां योगेश्वरीं विदुः ॥ २७.२८ ॥  
स्वरूपधारिणी चान्या विष्णुनापि विनिर्मिता ।  
ब्रह्मणा कार्तिकेयेन इन्द्रेण च यमेन च ।  
वराहेण च देवेन विष्णुना परमेष्ठिना ॥ २७.२९ ॥  
पातालोद्धरणं रूपं तस्या देव्या विनिर्ममे ।  
माहेश्वरी च राजेन्द्र इत्येता अष्टमारतः ॥ २७.३० ॥  
कारणं तानि यत्प्रोक्तं क्षेत्रज्ञेनावधारणम् ।  
शरीराद् देवतानां तु तदिदं कीर्तितं मया ॥ २७.३१ ॥  
कामः क्रोधस्तथा लोभो मदो मोहोऽथ पञ्चमः ।  
मात्सर्यं षष्ठमित्याहुः पैशुन्यं सप्तमं तथा ।  
असूया चाऽष्टमी ज्ञेया इत्येता अष्टमातरः ॥ २७.३२ ॥  
कामं योगेश्वरीं विद्धि क्रोधो माहेश्वरीं तथा ।  
लोभस्तु वैष्णवी प्रोक्ता ब्रह्माणी मद एव च ॥ २७.३३ ॥  
मोहः स्वयम्भूः कौमारी मात्सर्यं चेन्द्रजं विदुः ।  
यमदण्डधरा देवी पैशुन्यं स्वयमेव च ।  
असूया च वराहाख्या इत्येताः परिकीर्तिताः ॥ २७.३४ ॥  
कामादिगण एषोऽयं शरीरे परिकीर्तितः ।  
जग्राह मूर्त्तिं तु यथा तथा ते कीर्तितं मया ॥ २७.३५ ॥  
एताभिर्देवताभिश्च तस्य रक्तेऽतिशोषिते ।  
क्षयं गताऽऽसुरी माया स च सिद्धोऽन्धकोऽभवत् ।  
एतत् ते सर्वमाख्यातमात्मविद्याऽमृतं मया ॥ २७.३६ ॥  
य एतच्छृणुयान्नित्यं मातॄणामुद्भवं शुभम् ।  
तस्य ताः सर्वतो रक्षां कुर्वन्त्यनुदिनं नृप ॥ २७.३७ ॥  
यश्चैतत् पठते जन्म मातॄणां पुरुषोत्तम ।  
स धन्यः सर्वदा लोके शिवलोकं च गच्छति ॥ २७.३८ ॥  
तासां च ब्रह्मणा दत्ता अष्टमी तिथिरुत्तमा ।  
एताः सम्पूजयेद् भक्त्या बिल्वाहारो नरः सदा ।  
तस्य ताः परितुष्टास्तु क्षेमारोग्यं ददन्ति च ॥ २७.३९ ॥  
॥ इति श्रीवराहपुराणे भगवच्छास्त्रे सप्तविंशोऽध्यायः ॥ २७ ॥