---
title: ०९८

---
अथ पर्वाध्यायः ॥  
धरण्युवाच ॥  
योऽसौ सत्यतपा नाम लुब्धो भूत्वा द्विजो बभौ ॥  
येनारुणिर्व्याघ्रभयाद्रक्षितो यः स्वशक्तितः ॥ १ ॥  
दुर्वासाः संश्रुतार्थश्च हिमवन्तं नगं ययौ ॥  
तस्योपरि महच्चित्रं भवतीति त्वयेरितम् ॥ २ ॥  
कीदृशं तन्ममाचक्ष्व महत्कौतूहलं विभो ॥  
श्रीवराह उवाच ॥  
स हि सत्यतपा पूर्वं भृगुवंशोद्भवो द्विजः ॥ ३ ॥  
दस्युसंसर्गसम्भूतो दस्युवत्समजायत ॥  
ततः कालेन महता ऋषिसङ्गात्पुनर्द्विजः ॥ ४ ॥  
बभौ दुर्वाससा सम्यग्बोधितश्च विशेषतः ॥  
हिमाद्रेरुत्तरे पादे पुष्यभद्रा नदी शुभा ॥ ५ ॥  
तस्यास्तीरे शिला दिव्या नाम्ना चित्रशिला धरे ॥  
न्यग्रोधश्च महांस्तत्र नाम्ना भद्रो महावटः ॥ ६ ॥  
तत्र सत्यतपाः स्थित्वा तपः कुर्वन्महातपाः ॥  
स कदाचित्कुठारेण चकर्त्त समिधः किल ॥ ७ ॥  
चिच्छेद चाङ्गुलीमेकां वामतर्जनिकां मुनिः ॥  
छिन्नायामङ्गुलौ तस्य भस्मचूर्णं भवत्किल ॥ ८ ॥  
न लोहितं न मांसं तु न मज्जा तत्र दृश्यते ॥  
अङ्गुली सन्धिता तेन पूर्ववच्चाभवत्कृते ॥ ९ ॥  
तस्मिन् भद्रवटे चैकं मिथुनं किन्नरं स्थितम् ॥  
रात्रौ सुप्तमृषेस्तस्य दृष्ट्वा तन्महदद्भुतम्॥ ९८.१० ॥  
प्रभाते विमले प्राप्तमिन्द्रलोकमिति स्मृतिः ॥  
अथेन्द्रेण सुराः सर्वे यक्षगन्धर्वकिन्नरैः ॥ ११ ॥  
पृष्टाः किञ्चिदिहाश्चर्यमपूर्वं कथ्यतामिति ॥  
तत्र रुद्रसरस्तीरे यदेतन्मिथुनं शुभम् ॥ १२ ॥  
स्थितं किन्नरयोस्तच्च वाक्यं चेदमुवाच ह॥  
दृष्टं तु मह दाश्चर्यं पुष्यभद्रातटे शुभे ॥ १३ ॥  
यदेतत्सत्यतपसः समवोचत्ततः शुभे ॥  
दृष्टं किञ्चिदिहाश्चर्यं दृष्टिस्तु हिमवद्गिरौ ॥ १४ ॥  
पुष्यभद्रानदी तीरे महदाश्चर्यमुत्तमम् ॥  
यदेतत्सत्यतपसः समवोचस्ततः शुभे ॥ १५ ॥  
स्रवणं भस्मनश्चैव श्रुतं सर्वं शशंस ह ॥  
तच्छुत्वा सहसा शक्रो विस्मितो विष्णुमब्रवीत् ॥ १६ ॥  
आगच्छ विष्णो गच्छामो हिमवत्पार्श्वमुत्तमम् ॥  
तत्राश्चर्यमपूर्वं मे कथितं किन्नरेण ह ॥ १७॥  
एवमुक्तस्ततो विष्णुर्वाराहं रूपमग्रहीत् ॥  
मृगयुश्च तथैवेन्द्रो जग्मतुस्तमृषिं प्रति ॥ १८ ॥  
विष्णुर्वाराहरूपेण ऋषिदृष्टिपथे स्थितः ॥  
भूत्वा दृश्योऽप्यदृश्योऽभूत्पुनरेव च दृश्यते ॥ १९ ॥  
तावदिन्द्रो धनुष्पाणिस्तीक्ष्णसायकधृग्वने ॥  
आगत्य सत्यतपतमृषिमेनमुवाच ह ॥ ९८.२० ॥  
भगवन्निह दृष्टस्ते वराहः पृथुलो महान् ॥  
येन तं हन्मि भृत्यानां पोषणाय महामुने ॥ २१॥  
एवमुक्तो मुनिस्तेन चिन्तयामास तत्क्षणात् ॥  
यदि तं दर्शयाम्यस्मै वराहं हन्यते तदा ॥ २२ ॥  
नो चेत्कुटुम्बः क्षुधया सीदत्यस्य न संशयः ॥  
जायापुत्रसमायुक्तो लुब्धकोऽयं क्षुधा न्वितः ॥ २३ ॥  
सशल्यश्च वराहोऽयं ममाश्रममुपागतः ॥  
एवं गते तु किं कार्यमथासौ चिन्तयन् प्रभुः ॥ २९ ॥  
नाध्यगच्छत बुद्धिश्च क्षणात्तस्य व्यजायत ॥ २५ ॥  
दृष्टं चक्षुर्निहितं जङ्गमेषु जिह्वा वक्तुं मृगयौ तद्विसृष्टम् ॥  
द्रष्टुं चक्षुर्नास्ति जिह्वेह वक्तुं जिह्वायाः स्यात्तत्त्वतोऽस्तीह चक्षुः ॥ २६ ॥  
एवं श्रुत्वा द्वावपि तस्य तुष्टौ इन्द्राविष्णू दर्शयन्तौ स्वमूर्तिम् ॥  
वाक्यं चेदमूचतुर्ब्रूहि नौ ते तुष्टौ धन्यं वरमेकं वदस्व ॥  
तच्छ्रुत्वाऽसौ सत्यतपा उवाच १ ॥२७॥  
न चातिरिक्तोऽस्ति वरः पृथिव्यां यद्दृष्टो मे पुरतो देवदेवाः ॥  
बलं वरेणापि कृतार्थतासीत् तथापीदं ये सदा पर्वकाले ॥ २८ ॥  
विप्रा विप्राश्चार्चयन्तीह भक्त्या तेषां पापं नश्यतां मासमेकम् ॥  
यत्सञ्चितं त्वेष एको वरोऽस्तु ह्यभीष्टो मे साम्प्रतं देहि मह्यम् ॥ २९ ॥  
मुक्तिं चाहं व्रजामीति द्वितीयोऽस्तु वरो मम॥  
तथेत्युक्त्वा तु तौ देवौ दत्त्वा तस्य वरं शुभम्॥९८.३०॥ ।  
अदर्शनं गतौ देवो सोऽपि तत्र व्यवस्थितः ॥  
लब्ध्वा वरं सत्यतपा ब्रह्मभूतोऽभवद्धृदि ॥ ३१ ॥  
यावदास्ते शुभे देशे कृतकृत्यो महामुनिः ॥  
तावत्तस्य गुरुस्तत्र त्वारुणिः समदृश्यत ॥ ३२ ॥  
पृथ्वीं प्रदक्षिणीकृत्य तीर्थहेतोर्विचक्षण ॥  
तेन चासौ महाभक्त्या पूजितो मुनि पुङ्गवः ॥ ३३ ॥  
पाद्याचमनगोदानेः कृतासनपरिग्रहः ॥  
ज्ञात्वा स शिष्यं सिद्धं तु तपसा दग्धकिल्बिषम् ॥३४॥  
उवाच विनयापन्नं प्राञ्जलिं पुरतः स्थितम् ॥  
आरुणिरुवाच ॥  
पुत्र सिद्धोऽसि तपसा ब्रह्मभूतोऽसि सुव्रत ॥३९॥  
इदानीमात्मना सार्द्धं मुक्तिकालो मतोऽस्ति ते ॥  
उत्तिष्ठ गम्यतां पुत्र मया सार्द्धं परं पदम् ॥३६॥  
यद्गत्वा न पुनर्जन्म भवतीति न संशयः ॥  
एवमुक्त्वा तु तौ सिद्धौ उभौ सत्यतपारुणी ॥ ३७ ॥  
ध्यात्वा नारायणं देवं तद्देहे तौ लयं गतौ ॥  
यश्चापि शृणुयात्पादं पर्वाध्यायं सविस्तरम् ॥ ३८ ॥  
श्रावयेद्वापि स नरो गतिमिष्टामवाप्नुयात् ॥  
इति श्रीवराहपुराणे पर्वाध्यायो नाम अष्टनवतितमोऽध्यायः ॥ ९८ ॥