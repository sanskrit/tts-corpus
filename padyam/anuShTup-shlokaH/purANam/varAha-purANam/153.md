---
title: १५३

---
अथ मथुरातीर्थमाहात्म्यम् ॥  
श्रीवराह उवाच ॥  
उत्तरे शिवकुण्डाच्च तीर्थानां नवकं स्मृतम् ॥  
नवतीर्थात्परं तीर्थं न भूतं न भविष्यति॥१ ॥  
तत्रैव स्नानमात्रेण सौभाग्यं जायते परम् ॥  
रूपवन्तः प्रजायन्ते स्वर्गलोके न सशंयः ॥ २ ॥  
तस्मिन् स्नातो नरो देवि मम लोके प्रपद्यते ॥  
तत्र संयमनं नाम तीर्थं त्रैलोक्यविश्रुतम् ॥ ३ ॥  
तत्र स्नातो मृतो वापि मम लोकं स गच्छति॥  
पुनरन्यत्प्रवक्ष्यामि तच्छृणुष्व वसुन्धरे ॥४॥  
तस्मिन् संयमने तीर्थे यद्यद्वृत्तं पुरातनम् ॥  
कश्चित्पापसमाचारो निषादो दुष्टमानसः ॥ ५॥  
वसते नैमिषारण्ये सुप्रतीतेऽतिपापकृत्॥  
केनचित्त्वथ कालेन सोऽगच्छन्मथुरां प्रति ॥६ ॥  
तत्र प्राप्य च कालिन्दीं कृष्णपक्षे चतुर्दशीम् ॥  
स निषादस्तर्त्तुकामस्तस्यां चैव तिथौ ततः॥७॥  
ततार यमुनां सोऽथ प्राप्य संयमनं शुभे ॥  
ममज्जासौ ततः पापस्तस्मिंस्तीर्थे वरे शुभे॥८॥  
मग्नमात्रस्ततः पापः सद्यः प्राणैर्व्ययुज्यत ॥  
तत्तीर्थस्य प्रभावेण जातोऽसौ पृथवीपतिः॥९॥  
सौराष्ट्रविषये देवि क्षत्रियोऽभूद्धनुर्द्धरः ॥  
नाम्ना यक्ष्मधनुर्नाम सोऽभवत्प्रियदर्शनः ॥153.१० ॥  
पालयामास वसुधां क्षत्रधर्मं समाश्रितः ॥  
तेनोढा काशिराजस्य पीवरी नामतः शुभा॥११।  
पत्नी शतानां मुख्यानां प्रवरा सा वसुन्घरे॥  
तां चैव रमयामास उद्यानेषु वनेषु च॥१२॥  
प्रासादेषु च रम्येषु नदीनां पुलिनेषु च॥  
प्रजाः पालयतस्तस्य दानानि ददतस्तथा ॥१३॥  
कालो गच्छति राजा तु भोगासक्तिं च विन्दति॥  
भोगासक्तस्य वसुधे वर्षाणि सप्तसप्ततिः॥१४॥  
पुत्राः सप्त तथा जाताः कन्याः पञ्च सुशोभनाः ॥  
राज्ञां पञ्चसुता दत्ताः कन्याः कमललोचनाः ॥१५॥  
पुत्रान्संस्थापयामास स्थानेषु वसुधाधिपान् ॥  
पीवर्या सह सुप्तः स रात्रौ च वसुधाधिपः ॥ १६ ॥  
तत्र प्रबुद्धो नृपतिर्हाहेति वदते मुहुः ॥  
स्मृत्त्वा तु मथुरां देवि स्मृत्वा संयमनं परम् ॥१७॥  
तत सा पीवरी प्राह किमेवं भाषसे नृप ॥  
प्रियाया वचनं श्रुत्वा राजा वचनमब्रवीत् ॥१८॥  
मत्तः सुप्तः प्रमत्तश्च असम्बद्धं प्रभाषते ॥  
निद्रावशस्य वचनं न सम्प्रष्टुं त्वमर्हसि ॥ १९ ॥  
पीवर्युवाच ॥  
कथयस्व ममाद्य त्वं यद्यहं वल्लभा तव ॥  
प्राणांस्त्यक्ष्याम्यहं देव गोपयिष्यसि मे यदि ॥ 153.२० ॥  
प्रियाया वचनं श्रुत्वा प्रत्युवाच नराधिपः ॥  
अवश्यं यदि वक्तव्यं गच्छावो मथुरां पुरीम् ॥ २१ ॥  
तत्र गत्वा यथातत्त्वं वदिष्यामि शुभानने ॥  
ददस्व विपुलं दानं ब्राह्मणेभ्यः सुलोचने ॥ २२॥  
पुत्रान्संस्थाप्य दौहित्रान्स्वे स्थाने शुभान्प्रिये ॥  
ग्रामांश्च कोशं रत्नानि पुत्रान्वीक्ष्य पुनः पुनः ॥ २३ ॥  
ततः सम्मानयामास जनं पुरनिवासिनम् ॥  
पितृपैतामहं राज्यं पालनीयं यथाक्रमम् ॥ २४ ॥  
राज्ये पुत्रान्नियोक्ष्यामि यदि वो रोचतेऽनघाः ॥  
राज्यपुत्रकलत्राणि बन्धुवर्गं तथैव च ॥ २५ ॥  
नित्यमिच्छन्ति वै लोको यमस्येच्छन्ति नान्यथा ॥  
एवं ज्ञात्वा प्रसन्नेन कर्त्तव्यं चात्मनो हितम् ॥२६॥  
तस्मात्सर्वप्रयत्नेन गच्छावो मथुरां पुरीम् ॥  
अहो कष्टं यदस्माभिः पुरा राज्यमनुष्ठितम् ॥२७॥  
इदानीं तु मया ज्ञातं त्यागान्नास्ति परं सुखम् ॥  
नास्ति विद्यासमं चक्षुर्नास्ति चक्षुस्समं बलम् ॥ २८ ॥  
नास्ति रागसमं दुःखं नास्ति त्यागात्परं सुखम् ॥  
यः कामान्कुरुते सर्वान्यश्चैतान्केवलांस्त्यजेत् ॥२९॥  
प्रायेण सर्वकामानां परित्यागो विशिष्यते ॥  
अभिषिच्य सुतं ज्येष्ठमनुयोज्य परान्बहून् ॥ 153.३० ॥  
ततः पौरजनं दृष्ट्वा चतुरङ्गबलान्वितः ॥  
ततः कालेन महता सम्प्राप्तो मथुरां पुरीम् ॥ ३१ ॥  
तेन दृष्टा पुरी रम्या वासवस्य पुरी यथा ॥  
तीर्थैर्द्वादशभिर्युक्ता पुण्या पापहरा शुभा ॥३२॥  
रम्यं मधुवनं नाम विष्णुस्थानमनुत्तमम् ॥  
तं दृष्ट्वा मनुजो देवि कृतकृत्यो हि जायते ॥ ३३ ॥  
एकादशी शुक्लपक्षे मासि भाद्रपदे तथा ॥  
तस्यां स्नातो नरो देवि कृतकृत्यो हि जायते ॥ ३४ ॥  
वनं कुन्दवनं नाम तृतीयं चैवमुत्तमम् ॥  
तत्र गत्वा नरो देवि कृतकृत्यो हि जायते ॥ ३५ ॥  
एकादशी कृष्णपक्षे मासि भाद्रपदे हि वा ॥  
तत्र स्नातो नरो देवि रुद्रलोके महीयते ॥३६॥  
चतुर्थं काम्यकवनं वनानां वनमुत्तमम्॥  
तत्र गत्वा नरो देवि मम लोके महीयते ॥ ३७ ॥  
विमलस्य च कुण्डे तु सर्वपापैः प्रमुच्यते ॥  
यस्तत्र मुञ्चते प्राणान्मम लोकं स गच्छति ॥३८ ॥  
पञ्चमं बकुलं नाम वनानामुत्तमं वनम् ॥  
तत्र गत्वा नरो देवि अग्निस्थानं स गच्छति ॥ ३९ ॥  
यमुनायाः परे पारे देवानामपि दुर्ल्लभम् ॥  
अस्ति भद्रवनं नाम षष्ठं वनमनुत्तमम् ॥ 153.४० ॥  
तत्र गत्वा तु वसुधे मद्भक्तो मत्परायणः ॥  
तद्वनस्य प्रभावेण नागलोकं स गच्छति ॥ ४१ ॥  
सप्तमं तु वनं भूमे खादिरं लोकविश्रुतम् ॥  
तत्र गत्वा नरो भद्रे मम लोकं स गच्छति ॥ ४२ ॥  
महावनं चाष्टमं तु सदैव तु मम प्रियम् ॥  
यत्र गत्वा तु मनुज इन्द्रलोके महीयते ॥ ४३ ॥  
लोहजङ्घवनं नाम लोहजङ्घेन रक्षितम् ॥  
नवमं तु वनं नाम सर्वपातकनाशनम् ॥ ४४ ॥  
वनं बिल्ववनं नाम दशमं देवपूजितम् ॥  
तत्र गत्वा तु मनुजो ब्रह्मलोके महीयते ॥ ४५ ॥  
एकादशं तु भाण्डीरं योगिनः प्रियमुत्तमम् ॥  
तस्य दर्शनमात्रेण नरो गर्भं न गच्छति ॥४६॥  
भाण्डीरं तमनुप्राप्य वनानां वनमुत्तमम् ॥  
वासुदेवं ततो दृष्ट्वा पुनर्जन्म न विद्यते ॥ ४७ ॥  
वृन्दावनं द्वादशकं वृन्दया परिरक्षितम् ॥  
मम चैव प्रियं भूमे महापातकनाशनम् ॥ ४८॥  
वृन्दावनं च गोविन्दं ये पश्यन्ति वसुन्धरे ॥  
न ते यमपुरं यान्ति यान्ति पुण्यकृतां गतिम् ॥ ४९ ॥  
इति श्रीवराहपुराणे भगवच्छास्त्रे मथुरामाहात्म्ये मथुरातीर्थमाहात्म्यं नाम त्रिपञ्चाशदधिकशततमोऽध्यायः ॥ १५३ ॥