---
title: ०७८

---
रुद्र उवाच ।  
तथा चतुर्णां वक्ष्यामि शैलेन्द्राणां यथाक्रमम् ।  
अनुविध्यानि रम्याणि विहङ्गैः कूजितानि च ॥ ७८.१ ॥  
  
अनेकपक्षियुक्तात्मश्रृङ्गाणि सुबहूनि च ।  
देवानां दिव्यनारीभिः समं क्रीडामयानि च ॥ ७८.२ ॥  
  
किन्नरोद्गीतघुष्टानि शीतमन्दसुगन्धिभिः ।  
पवनैः सेव्यमानानि रमणीयतराणि च ॥ ७८.३ ॥  
  
चतुर्द्दिक्षु विराजन्ते नामतः श्रृणुतानघाः ।  
पूर्वे चैत्ररथं नाम दक्षिणे गन्धमादनम् ।  
प्रभावेण सुतोयानि नवखण्डयुतानि च ॥ ७८.४ ॥  
  
वनषण्डांस्तथाक्रम्य देवता ललनायुताः ।  
यत्र क्रीडन्ति चोद्देशे मुदा परमया युताः ॥ ७८.५ ॥  
  
अनुबन्धानि रम्याणि विहगैः कूजितानि च ।  
रत्नोपकीर्णतिर्थानि महापुण्यजलानि च ॥ ७८.६ ॥  
  
अनेकजलयन्त्रैश्च नादितानि महान्ति च ।  
शाखाभिर्लम्बमानाभी रुवत्पक्षिकुलालिभिः ॥ ७८.७ ॥  
  
कमलोत्पलकह्लारशोभितानि सरांसि च ।  
चतुर्षु तेषु गिरिषु नानागुणयुतेषु च ॥ ७८.८ ॥  
  
अरुणोदं तु पूर्वेण दक्षिणे मानसं स्मृतम् ।  
असितोदं पश्चिमे च महाभद्रं तथोत्तरे ।  
कुमुदैः श्वेतकपिलैः कह्लारैर्भूषितानि च ॥ ७८.९ ॥  
  
अरुणोदयस्य ये शैलाः प्राच्या वै नामतः स्मृताः ।  
तान् कीर्त्त्यमानांस्तत्त्वेन श्रृणुध्वं गदतो मम ॥ ७८.१० ॥  
  
विकङ्को मणिश्रृङ्गश्च सुपात्रश्चोपलो महान् ।  
महानीलोऽथ कुम्भश्च सुबिन्दुर्मदनस्तथा ॥ ७८.११ ॥  
  
वेणुनद्धः सुमेदाश्च निषधो देवपर्वतः ।  
इत्येते पर्वतवराः पुण्याश्च गिरयोऽपरे ॥ ७८.१२ ॥  
  
पूर्वेण मन्दरात् सिद्धाः पर्वताश्च मदायुताः ।  
सरसो मानसस्येह दक्षिणेन महाचलाः ॥ ७८.१३ ॥  
  
ये कीर्त्तिता मया तुभ्यं नामतस्तान् निबोधत ।  
शैलस्त्रिशिरश्चैव शिशिरश्चाचलोत्तमः ॥ ७८.१४ ॥  
  
कपिश्च शतमक्षश्च तुरगश्चैव सानुमान् ।  
ताम्राहश्च विषश्चैव तथा श्वेतोदनो गिरिः ॥ ७८.१५ ॥  
  
समूलश्चैव सरलो रत्नकेतुश्च पर्वतः ।  
एकमूलो महाश्रृङ्गो गजमूलोऽपि शावकः ॥ ७८.१६ ॥  
  
पञ्चशैलश्च कैलासो हिमवानचलोत्तमः ।  
उत्तरा ये महाशैलास्तान् वक्ष्यामि निबोधत ॥ ७८.१७ ॥  
  
कपिलः पिङ्गलो भद्रः सरसश्च महाचलः ।  
कुमुदो मधुमांश्चैव गर्जनो मर्कटस्तथा ॥ ७८.१८ ॥  
  
कृष्णश्च पाण्डवश्चैव सहस्त्रशिरसस्तथा ।  
पारियात्रश्च शैलेन्द्रः श्रृङ्गवानचलोत्तमः ।  
इत्येते पर्वतवराः श्रीमन्तः पश्चिमे स्मृताः ॥ ७८.१९ ॥  
  
महाभद्रस्य सरस उत्तरेण द्विजोत्तमाः ।  
ये पर्वताः स्थिता विप्रास्तान् वक्ष्यामि निबोधत ॥ ७८.२० ॥  
  
हंसकूटो महाशैलो वृषहंसश्च पर्वतः ।  
कपिञ्जलश्च शैलेन्द्र इन्द्रशैलश्च सानुमान् ॥ ७८.२१ ॥  
  
नीलः कनकश्रृङ्गश्च शतश्रृङ्गश्च पर्वतः ।  
पुष्करो मेघशैलोऽथ विरजाश्चाचलोत्तमः ।  
जारुचिश्चैव शैलेन्द्र इत्येते उत्तराः स्मृताः ॥ ७८.२२ ॥  
  
इत्येतेषां तु मुख्यानामुत्तरेषु यथाक्रमम् ।  
स्थलीरन्तरद्रोण्यश्च सरांसि च निबोधत ॥ ७८.२३ ॥  
  
॥ इति श्रीवराहपुराणे भगवच्छास्त्रे अष्टसप्ततितमोऽध्यायः ॥ ७८ ॥