---
title: १२४

---
अथ ऋतूपस्करम् ॥  
श्रीवराह उवाच ॥  
फाल्गुनस्य तु मासस्य शुक्लपक्षस्य द्वादशीम् ॥  
गृह्य वासन्तिकान् पुष्पान्सुगन्धा ये क्रमागताः ॥ १ ॥  
श्वेतं पाण्डुरकं चैव सुगन्धं शोभनं बहु ॥  
विधिना मन्त्रयुक्तेन सुप्रीतेनान्तरात्मना ॥ २ ॥  
तत एवं विधिं कृत्वा सर्वं भागवतं शुचिः ॥  
यस्तु जानाति कर्माणि सर्वं मन्त्रविनिश्चितः ॥ ३ ॥  
तदाहरति कर्माणि विधिदृष्टेन कर्मणा ॥  
विधिना मन्त्रपूतेन कुर्याच्छान्तमनोऽमलः ॥ ४॥  
नमो नारायणेत्युक्त्वा इमं मन्त्रमुदीरयेत् ॥  
मन्त्रः –  
नमोस्तु देवदेवेश शङ्खचक्रगदाधर॥  
नमोऽस्तु ते लोकनाथ प्रवीराय नमोऽस्तु ते ॥ ९ ॥  
सपुष्पितस्येह वसन्तकाले वनस्पतेर्गर्न्धरसप्रयुक्ताः ॥  
पश्यंश्च मां पुष्पितपादपेन्द्रं वसन्तकाले समुपागते च ॥ ६ ॥  
यश्चैतेन विधानेन कुर्यान्मासे तु फाल्गुने ॥  
न स गच्छति संसारं मम लोकाय गच्छति ॥ ७॥  
यत्तु पृच्छसि सुश्रोणि मासे वैशाख उत्तमे ॥  
शुक्लपक्षे तु द्वादश्यां यत्फलं तच्छृणुष्व मे ॥ ८ ॥  
पुष्पितेषु च शालेषु तथान्येषु द्रुमेषु च ॥  
गृहीत्वा शालपुष्पाणि मम कर्मणि संस्थिताः ॥ ९ ॥  
कृत्वा तु मम कर्माणि शुभानि तरुणानि च ॥  
पूज्य भागवतान्सर्वान् स्थापयित्वा ततोऽग्रतः ॥ 124.१० ॥  
ऋषयः स्तुवन्ति मन्त्रेण वेदोक्तेन च माधवि ॥  
गन्धर्वाप्सरसश्चैव गीतनृत्यैः सवादितैः ॥ ११ ॥  
स्तुवन्ति देवलोकाश्च पुराणं पुरुषोत्तमम् ॥  
सिद्धाविद्याधरा यक्षाः पिशाचोरगराक्षसाः ॥ १२ ॥  
स्तुवन्ति देवं भूतानां सर्वलोकस्य चेश्वरम् ॥  
आदित्या वसवो रुद्रा अश्विनौ च मरुद्गणाः ॥ १३ ॥  
स्तुवन्ति देवदेवेशं युगानां सङ्क्षयेऽक्षयम् ॥  
ततो वायुश्च विश्वे च अश्विनौ च समन्विताः ॥ १४ ॥  
स्तुवन्ति केशवं देवमादिकालमयं प्रभुम् ॥  
ततो ब्रह्मा च सोमश्च शक्रश्चाग्निसमन्वितः ॥  
स्तुवन्ति नाथं भूतानां सर्वलोकमहेश्वरम् ॥ १५॥  
नारदः पर्वतश्चैव असितो देवलस्तथा ॥  
पुलहश्च पुलस्त्यश्च भृगुश्चाङ्गिर एव च ॥१६॥  
एते चान्ये च बहवो मित्रावसुपरावसू ॥  
स्तुवन्ति नाथं भूतानां योगिनां योगमुत्तमम् ॥ १७ ॥  
श्रुत्वा तु प्रतिनिर्घोषं देवानां तु महौजसाम् ॥  
ततो नारायणो देवः प्रत्युवाच वसुन्धराम् ॥ १८॥  
किमयं श्रूयते शब्दो ब्रह्मघोषेण संयुतः ॥  
देवानां च महाभागे महाशब्दोऽत्र श्रूयते ॥ १९ ॥  
ततः कमलपत्राक्षी सर्वरूपगुणान्विता ॥  
वराहरूपिणं देवं प्रत्युवाच वसुन्धरा ॥ 124.२० ॥  
देवाः काङ्क्षन्ति ते देव वाराहीं रूपसंस्थितिम् ॥  
त्वन्नियोगनियुक्ताश्च तदर्थं लोकभावन ॥२१ ॥  
ततो नारायणो देवः पृथिवीं प्रत्युवाच ह॥  
अहं जानामि तान्देवि मार्गमाणानुपस्थितान् ॥२२॥  
दिव्यं वर्षसहस्रं वै धारितासि वसुन्धरे ॥  
मया लीलायमानेन एकदंष्ट्राग्रकेण वै ॥ २३ ॥  
इहागच्छामि भद्रं ते द्रष्टुकामा दिवौकसः ॥  
आदित्या वसवो रुद्राः स्कन्देन्द्रौ सपितामहाः ॥२४॥  
एवं तस्य वचः श्रुत्वा माधवस्य वसुन्धरा॥  
शिरस्यञ्जलिमाधाय ततस्तु चरणेऽपतत् ॥२५॥  
वाराहं पुरुषं देवं विज्ञापयति सा धरा ॥  
उद्धृतासि त्वया देव रसातलगता ह्यहम् ॥ २६ ॥  
शरणं त्वां प्रपन्नाहं त्वद्भक्ता त्वं गतिः प्रभुः ॥  
किं कर्म कर्मणा केन किं वा जन्मपरायणम् ॥२७॥  
कथं वा तुष्यसे देव पूज्यसे केन कर्मणा ॥  
तवाहं कर्त्तुमिच्छामि यच्च मुख्यं सुखावहम् ॥२८॥  
न च मेऽस्ति व्यथा काचित्तव कर्मणि नित्यशः ॥  
न ग्लानिर्न जरा काचिन्न जन्ममरणे तथा॥२९॥  
सर्वे सुरासुरा लोकाः सरुद्रेन्द्रपितामहाः ॥  
क्वेष्टं निवासं कुर्वन्ति एकैकं च यशोधर ॥124.३०॥  
कानि कर्माणि कुर्वन्ति ये त्वां पश्यन्ति माधव ॥  
किमाहाराः किमाचारास्त्वां पश्यन्तीह माधव ॥ ३१ ॥  
ब्राह्मणस्य च किं कर्म क्षत्रियस्य च किं भवेत् ॥  
वैश्यः किं कुरुते कर्म शूद्रः किं कर्म कारयेत् ॥३२॥  
योगो वै प्राप्यते केन तपो वा केन निश्चितम् ॥  
किं चात्र फलमाप्नोति तव कर्मपरायणः॥३३॥  
किं च दुःखनिवासं वा भोजनं पानकं तथा ॥  
किं च कर्म प्रयोक्तव्यं तव भक्तैश्च माधव॥३४॥  
प्रापणं कीदृशं चापि कासु दिक्षु तथा प्रभो ॥  
कथं योनिं न गच्छेत वियोनिं न च गच्छति ॥३५॥  
तिर्यग्योनिं न गच्छेत कर्मणा केन केशव ॥  
तन्ममाचक्ष्व सकलं येन चैव सुखं भवेत् ॥ ३६ ॥  
जरा वा केन गच्छेत जन्म वा केन गच्छति ॥  
गर्भवासं न गच्छेत कर्मणा केन वाऽच्युत ॥३७॥  
संसारस्य न गच्छेत केन कर्मप्रभावतः ॥  
इत्युक्तो भगवांस्तत्र प्रत्युवाच वसुन्धराम् ॥३८॥  
शृण्वन्तु मे भागवता ये च मोक्षे व्यवस्थिताः ॥  
तान्मन्त्रान्कीर्त्तयिष्यामि यैस्तोषं याति नित्यशः ॥३९॥  
मन्त्रः –  
मासेषु सर्वेषु च मुख्यभूतस्त्वं माधवो माधवमास एव ॥  
पश्येद्देवं तं तु वसन्तकाले उपागतं गन्धरसप्रयुक्त्या॥  
नित्यं च यज्ञेषु तथेज्यते यो नारायणः सप्तलोकेषु वीरः ॥124.४०॥  
एवं ग्रीष्मे विधिं चैव कुर्यात्सर्वं ममोक्तितः॥  
इममुच्चारयेन्मन्त्रं सर्वभागवतप्रियम्॥४१॥  
मासेषु सर्वेष्वपि मुख्यभूतो मासो भवान्ग्रीष्म एकः प्रपन्नः ॥  
पश्येद्भवन्तं वर्त्तमानं च ग्रीष्मे तेनैव सर्वं दुःखमेतु प्रशान्तिम् ॥४२॥  
एवं ग्रीष्मे वरारोहे मम चैवार्च्चनं कुरु ॥  
न जन्ममरणं येन मम लोके गतिर्भवेत् ॥ ४३ ॥  
यावन्तः पुष्पिताः शालाः पृथ्व्यां यावत्सुगन्धकाः ॥  
अर्च्चितः स भवेत्सर्वैः कृतो येन ह्ययं विधि॥४४॥  
एवं वर्षास्वपि धरे मम कर्म च कारयेत् ॥  
निष्कला भवतो बुद्धिः संसारे च न जायते ॥४५॥  
अन्यच्च ते प्रवक्ष्यामि कर्म संसारमोक्षणम् ॥  
कदम्बमुकुलाश्चैव सरलार्ज्जुनपादपाः ॥ ४६ ॥  
एतेषां सुमनोभिश्च पूजनीयो महादरात् ॥  
मम संस्थापनं कृत्वा विधिदृष्टेन कर्मणा ॥  
नमो नारायणायेति इमं मन्त्रमुदाहरेत् ॥ ४७ ॥  
पश्यन्ति ये ध्यानपरा घनाभं त्वामाश्रिताः पूज्यमानं महिम्ना ॥  
निद्रां भवान् भजतां लोकनाथ वर्षास्विमं पश्यतु मेघवर्णम्॥४८॥  
आषाढमासे द्वादश्यां सर्वशान्तिकरं शुभम्॥  
य एतेन विधानेन मम कर्म तु कारयेत् ॥४९॥  
स मर्त्यो न प्रणश्येत संसारेऽस्मिन् युगेयुगे ॥  
एतत्ते कथितं देवि ऋतूनां कर्म चोत्तमम् ॥124.५० ॥  
तरन्ति येन संसारं नराः कर्मपरायणाः ॥  
एतद्गुह्यं महाभागे देवाः केऽपि न जानते ॥५१ ॥  
मुक्त्वा नारायणं देवं वाराहं रूपमास्थितम् ॥  
नादीक्षिताय दातव्यं मूर्खाय पिशुनाय च ॥५२॥  
कुशिष्याय न दातव्यं ये च शास्त्रार्थदूषकाः ॥  
न पठेद्गोघ्नमध्ये वै न पठेच्छठमध्यतः ॥ ५३ ॥  
धनधर्मक्षयस्तेषां पठनादाशु जायते ॥  
पठेद्भागवतानां च ये च धर्मेण दीक्षिताः ॥ ५४ ॥  
एतत्ते कथितं भद्रे पूर्वं यत्पृष्टवत्यसि ॥  
कार्त्स्न्येन कथितं ह्येतत्किमन्यत्परिपृच्छ सि ॥५५॥  
इति श्रीवराहपुराणे भगवच्छास्त्रे ऋतूपस्करणं नाम चतुर्विंशत्यधिकशततमोऽध्यायः ॥१२४॥