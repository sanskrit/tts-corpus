---
title: १४२

---
अथ गुह्यकर्ममाहात्म्यम् ॥  
सूत उवाच ॥  
ततो देववचः श्रुत्वा धर्मकामा वसुन्धरा ॥  
कृताञ्जलिपुटा भूत्वा प्रसादयति माधवम् ॥ १ ॥  
धरण्युवाच ॥  
दास्यां मे प्रणयं कृत्वा विज्ञाप्यं शृणु माधव ॥  
मृदुना च स्वभावेन वक्ष्यामि त्वां जनार्दन ॥ २ ॥  
अल्पप्राणबला नार्यो यत्त्वया परिभाषितम् ॥  
अशक्ताः सहितुं ह्येताः क्षुधात्वनशनेऽबलाः ॥ ३ ॥  
भुञ्जमाना नरा ह्यत्र रजसा यान्ति शं परम् ॥  
अन्नं ह्यनुग्रहं देव येन ते कर्म संश्रिताः ॥ ४ ॥  
तस्यास्तद्वचनं श्रुत्वा माधव्याः स तु माधवः ॥  
प्रहस्य भावशुद्धात्मा तत एवमभाषत ॥ ५ ॥  
श्रीवराह उवाच ॥  
साधु देवि वरारोहे मम कर्मव्यवस्थिते ॥  
पृष्टोऽहं परमं गुह्यं मम भक्तसुखावहम् ॥ ६ ॥  
स्पृष्टा या रजसा देवि मम कर्मपरायणा ॥  
मां संस्पृशन्तु तत्रस्थं यत्र तिष्ठामि सुन्दरि ॥ ७ ॥  
यदि भावस्तदा कश्चिद्भोजने कायसाधने ॥  
चित्तं न्यस्य मयि क्षोणि भोक्तव्यं च न संशयः ॥ ८ ॥  
न सा लिप्यति दोषेण भुञ्जमाना रजस्वला॥  
अञ्जलिं शिरसा कृत्वा मयोक्तं मन्त्रमुत्तमम् ॥९ ॥  
( अनादिमध्यान्तमजं पुराणं रजस्वला देववरं नमामि ॥)  
तत एतेन मन्त्रेण भुक्त्वा देवि रजस्वला ॥  
करोति यानि कर्माणि न तैर्दुष्येत कर्हिचित् ॥ 142.१० ॥  
स्नात्वा सा तु महाभागे पञ्चमात्तु दिनात्पुनः ॥११ ॥  
यथार्हं कुरुते कर्म मच्चित्ता मत्परायणा ॥  
प्राप्नुयात्पुरुषत्वं च न्यस्तसंसारचिन्तनात् ॥ १२ ॥  
धरण्युवाच ॥  
पुरुषा वा स्त्रियो वापि न पुमांसो न वा स्त्रियः ॥  
कथं दोषेण मुच्यन्ते जन्मसंसारबन्धनात् ॥१३ ॥  
श्रीवराह उवाच ॥  
इन्द्रियाणि निगृह्याथ चित्तमप्यनुवेश्य च ॥  
मयि सन्न्यासयोगेन मम कर्मपरायणः ॥ १४ ॥  
मम योगेषु सन्न्यासमेकचित्तो दृढव्रतः ॥  
एवं कुर्वन्महाभागे स्त्रियो वा पुन्नपुंसकम् ॥ १५ ॥  
ज्ञानसन्न्यासयोगं वा यदीच्छेत्परमां गतिम् ॥  
अन्यच्च ते प्रवक्ष्यामि तच्छृणुष्व वसुन्धरे ॥ १६ ॥  
मनो बुद्धिश्च चित्तं च ते ह्यनीशाः शरीरिणाम् ॥  
एकचित्तं मनः कृत्वा ज्ञानेन पृधुलोचने ॥ १७ ॥  
समचित्तं प्रपद्यन्ते न ते लिप्यन्ति मानवाः ॥  
सर्वभक्ष्याणि भक्षन्तः पेयापेयांस्तथैव च ॥ १८॥  
समं चित्तं मयि यदि तदा तस्य न च क्रिया ॥  
चित्तं मनश्च बुद्धिश्च मत्संस्थं च समं यदि ॥१९॥  
यत्किञ्चित्कुर्वतः कर्म पद्मपत्रमिवाम्भसि ॥  
संयोगान्न च लिप्येत समत्वादेव नान्यथा ॥142.२०॥  
रात्रिन्दिवं मुहूर्तं वा क्षणं वा यदि वा कला॥  
निमेषं वा त्रुटिं वाथ देवि चित्तं समं कुरु॥२१॥  
सदा दिवानिशोश्चैव कुर्वन्तः कर्मसङ्करम् ॥  
तेऽपि यान्ति परां सिद्धिं यदि चित्तं व्यवस्थितम्॥२२॥  
जाग्रतः स्वपतो वापि शृण्वतः पश्यतोऽपि वा ॥  
यो मां चित्ते चिन्तयति मच्चिन्तस्य च किं भयम् ॥२३॥  
दुर्वृत्तमपि चाण्डालं ब्राह्मणं चाऽपथि स्थितम् ॥  
तं तु देवि प्रशंसामि नान्यचित्तं कदाचन ॥ २४ ॥  
यजन्तः सर्वधर्मज्ञा ज्ञानसंस्कारसंस्कृताः ॥  
मयि चित्तं समाधाय मम कर्मपरायणाः ॥२५॥  
ये मत्कर्माणि कुर्वन्ति मया हृदि समाश्रिताः ॥  
सुखं निद्रां समाधाय स्वपन्तः कर्मसंस्थिताः ॥ २६ ॥  
येषां प्रशान्तं चित्तं वै तेऽपि देवि मम प्रियाः ॥  
सर्वमात्मनि कर्म स्वं शुभं वा यदि वाऽशुभम् ॥२७॥  
प्राप्नुवन्ति च दुःखानि भ्रमच्चित्ता नराधमाः ॥  
चित्तं नाशो हि लोकस्य चित्तं मोक्षस्य कारणम् ॥२८॥।  
तस्माच्चित्तं समादाय मां प्रपद्यस्व मेदिनि ॥  
न्यस्य ज्ञानं च योगं च एकचित्ता भजस्व माम् ॥ २९ ॥  
मच्चित्तः सततं यो मां भजेत नियतव्रतः ॥  
मत्पार्श्वं प्राप्य परमं मद्भावायोपपद्यते ॥ 142.३० ॥  
मया चैव पुरा सृष्टं प्रजार्थेन वसुन्धरे ॥  
मासे मासे तु गन्तव्यमृतुकाले व्यवस्थितम् ॥ ३१ ॥  
एकचित्तं समादाय यदीच्छेत्तु मम प्रियम् ॥  
न गच्छेद्यदि मासे तु ऋतुकालव्यवस्थितम् ॥ ३२ ॥  
पितरस्तस्य हन्यन्ते दश पूर्वा दशापराः ॥  
न तत्र कामलोभेन मोहेन च वसुन्धरे ॥ ३३ ॥  
त्यक्त्वानङ्गं च मोहं च पित्रर्थाय स्त्रियं व्रजेत् ॥  
द्वितीयां न स्पृशेन्नारीं लोभमोहात्कथञ्चन ॥ ३४ ॥  
न संस्पृशेत्तृतीयां तु चतुर्थी न कदाचन ॥  
कृते सम्भोगधर्मे तु कृतकौतुकसंस्थितः ॥ ३५ ॥  
शयने न स्त्रियं पश्येद्यदीच्छेच्छुद्धिमुत्तमाम् ॥  
कौतुके कृतकृत्ये तु मम कर्मपरायणः ॥ ३३ ॥  
जलस्नानं ततः कुर्यादन्यवस्त्रपरिग्रहम् ॥  
अपूर्णे ऋतुकाले तु योऽभिगच्छेद्रजस्वलाम् ॥३७ ॥  
रेतःपाः पितरस्तस्य एवमेतन्न संशयः ॥  
एकां तु पुरुषो याति द्वितीयां काममोहितः ॥३८ ॥  
तृतीयां वा चतुर्थीं वा तदा स पुरुषोऽधमः ॥  
सर्वस्यैव तु लोकस्य समयोऽयं हि मत्कृतः ॥ ३९ ॥  
ऋतुकाले तु सर्वासां पित्रर्थं भोग इष्यते ॥  
ऋतुकालाभिगामी यो ब्रह्मचार्येव सम्मतः ॥ 142.४० ॥  
न गच्छति च यः क्रोधान्मोहाद्वा पुरुषाधमः ॥  
ऋतौ ऋतौ भ्रूणहत्यां प्राप्नोति पुरुषश्चरन् ॥ ४१ ॥  
अन्यच्च ते प्रवक्ष्यामि तच्छृणुष्व वसुन्धरे॥  
ज्ञानं तु चित्तयोगस्य कर्मयोगस्य यत्क्रिया॥४२॥  
कर्मणा यान्ति मत्स्थानं यान्ति मद्गाननिष्ठिताः ॥  
यान्ति योगविदः स्थानं नास्ति चान्या परा गतिः ॥ ४३ ॥  
ज्ञानं योगं च साङ्ख्यं च नास्ति चित्तव्यपाश्रितम् ॥  
लभन्ते पुष्कलां सिद्धिं मम मार्गानुसारिणः ॥ ४४ ॥  
यस्तु भागवतो भूत्वा ऋतुकाले व्यवस्थितः ॥  
वायुभक्षस्ततस्तिष्ठेद्भूमे त्रीणि दिनानि च ॥४९ ॥  
अथ तत्र चतुर्थे तु दिने प्राप्ते वसुन्धरे ॥  
कृत्वा वै सिद्धिकर्म्माणि न गच्छत्यपराणि च ॥ ४६ ॥  
ततः स्नानेन कुर्वीत शिरसो मलशोधनम् ॥  
शुक्लाम्बरधरो भूत्वा चित्तं कृत्वा समाहितम् ॥ ४७ ॥  
ततो बुद्धिं मनश्चैव समं कृत्वा वसुन्धरे ॥  
पश्चात्कुर्वन्ति कर्माणि सदा ते मे हृदि स्थिताः ॥ ४८ ॥  
मम प्रापणकं कृत्वा ततः कुर्वन्ति भोजनम् ॥  
अञ्जलिं शिरसा कृत्वा मयोक्तं कर्म सस्मितम् ॥ ४९ ॥  
तत्र मन्त्रः –  
आदिर्भवान्गुप्तमनन्तमध्यो रजस्वला देव वयं नमामः ॥  
उपोषितास्त्रीणि दिनानि चैवं मुक्तौ रतं वासुदेवं नमामः ॥ 142.५० ॥  
तत एतेन मन्त्रेण शुद्धा भूमे रजस्वलाः ॥  
ये तु कुर्वन्ति कर्माणि स्नातास्नातानि भागशः ॥ ५१ ॥  
एवं दुष्यति नो देवि नारी वा पुरुषोऽपि वा ॥  
कुर्वन्ति मम कर्माणि ते यथावन्मम प्रियाः ॥ ५२ ॥  
सर्वाण्यनुदिनं भद्रे मम चित्तानुसारिणः ॥  
प्राप्नुयात्पुरुषः स्त्री वा रजसा दूषिता अपि ॥ ५३ ॥  
एकचित्तस्ततो भूत्वा भूमे चेन्द्रियनिग्रहात् ॥  
मम योगेष्टसन्न्यासं यदीच्छेत्परमां गतिम् ॥५४ ॥  
एवं कुर्वन्ति ये नित्यं स्त्रियः पुंसो नपुंसकम् ॥  
ज्ञाने सत्यप्ययोगानां मम कर्मसु कर्मणाम् ॥ ५५ ॥  
अद्यापि मां न जानन्ति नराः संसारसंश्रिताः ॥  
ते वै भूमे विजानन्ति ये तद्भक्त्या व्यवस्थिताः ॥ ५६ ॥  
मातापितृसहस्राणि पुत्रदारशतानि च ॥  
चक्रवत्परिवर्तन्ते यन्मोहान्मां न जानते ॥ ५७ ॥  
अज्ञानेनावृतो लोको मोहेन च वशीकृतः ॥  
सङ्गैश्च बहुभिर्बद्धस्तेन चित्तं न सन्न्यसेत् ॥ ५८ ॥  
गच्छत्यन्यत्र माता वै पिता चान्यत्र गच्छति ॥  
पुत्राश्चान्यत्र गच्छन्ति दासश्चान्यत्र गच्छति ॥ ५९ ॥  
जायन्ते चात्मनः स्थाने स्वस्वकर्मसमुद्भवे ॥  
ज्ञानमूढा वरारोहे नराः संसारमोहिताः ॥ 142.६० ॥  
अल्पकालपरं चैव माससंवत्सरेति च ॥  
भविष्यन्ति पुनः कृत्वा न मे मूर्त्या सहासते ॥ ६१ ॥  
यस्यैतद्विदितं सर्वं न्यासयोगं वसुन्धरे ॥  
योगे न्यस्य सदात्मानं मुच्यते न च संशयः ॥ ६२ ॥  
य एतच्छृणुयान्नित्यं कल्यमुत्थाय मानवः ॥  
पुष्कलां लभते सिद्धिं मम लोकं च गच्छति ॥ ६३ ॥  
एतत्ते कथितं भद्रे रहस्यं परमं महत्॥  
त्वया पृष्टं च यद्देवि मम भक्तसुखावहम् ॥ ६४ ॥  
इति श्रीवराहपुराणे भगवच्छास्त्रे गुह्यकर्ममाहात्म्यवर्णनं नाम द्वाचत्वारिंशदधिकशततमोऽध्यायः ॥ १४२ ॥