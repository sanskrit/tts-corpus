---
title: १३५

---
अथ जालपादभक्षणापराधप्रायश्चित्तम् ॥  
श्रीवराह उवाच ॥  
रक्तवस्त्रेण संयुक्तो यो हि मामुपसर्पति ॥  
तस्यापि शृणु सुश्रोणि कर्म संसारमोक्षणम् ॥ १ ॥  
रजस्वलासु नारीषु रजो यत्तत्प्रवर्त्तते ॥  
तेनासौ रजसा पुष्टो कर्मदोषेण जानतः ॥ २ ॥  
वर्षाणि दश पञ्चैव वसते तत्र निश्चयात् ॥  
रजो भूत्वा महाभागे रक्तवस्त्रपरायणः ॥ ३ ॥  
प्रायश्चितं प्रवक्ष्यामि तस्य कायविशोधनम् ॥  
येन शुध्यन्ति ते भूमे पुरुषाः शास्त्रनिश्चिताः ॥ ४ ॥  
एकाहारं ततः कृत्वा दिनानि दश सप्त च॥  
वायुभक्षस्त्रीण्यहानि दिनमेकं जलाशनः ॥ ५ ॥  
एवं स मुच्यते भूमे मम विप्रियकारकः ॥  
प्रायश्चित्तं ततः कृत्वा ममासौ रोचते सह ॥ ६ ॥  
एतत्ते कथितं भूमे रक्तवस्त्रविभूषिते ॥  
प्रायश्चित्तं महाभागे सर्वसंसारमोक्षणम् ॥ ७ ॥  
यस्तु मामन्धकारेषु विना दीपेन सुन्दरि ॥  
स्पृशते च विना शास्त्रं त्वरमाणो विमोहितः ॥ ८ ॥  
पतनं तस्य वक्ष्यामि शृणुष्व त्वं वसुन्धरे ॥  
तेन क्लेशं समासाद्य क्लिश्यते च नराधमः ॥ ९ ॥  
अन्धो भूत्वा महाभागे एकं जन्म तमोमयः ॥  
सर्वाशी सर्वभक्षश्च मानवः सोऽभिजायते ॥ 135.१० ॥  
अनन्यमानसो भूत्वा भूमे ह्येतत्प्रसाधयेत् ॥  
प्रायश्चित्तं प्रवक्ष्यामि अन्धकारे तु यः पुरा ॥ ११ ॥  
संस्पृशेत्सोऽपि धर्मात्मा येन लोकं मम व्रजेत् ॥  
अक्ष्णोराच्छादनं कृत्वा दिनानि दश पञ्च च ॥ १२ ॥  
एकाहारं ततः कृत्वा दिनविंशं समाहितः ॥  
यस्य कस्यापि मासस्य एकामेव च द्वादशीम् ॥१३ ॥  
एकाहारस्ततो भूत्वा निषीदेच्च जलाशनः ॥  
ततो यवान्नं भुञ्जीत गोमूत्रेण तु पाचितम् ॥ १४ ॥  
प्रायश्चित्तेन चैतेन मुच्यते पातकात्ततः ॥  
यः पुनः कृष्णवस्त्रेण मम कर्मपरायणः ॥ १५ ॥  
देवि कर्माणि कुर्वीत तस्य वै पातनं शृणु ॥  
घुणो वै पञ्चवर्षाणि लाजवास्तुसमाश्रयः ॥ १६ ॥  
पञ्च वर्षाणि नकुलो दश वर्षाणि कच्छपः ॥  
एवं भ्रमति संसारे मम कर्मपरायणः ॥ १७ ॥  
पारावतेषु जायेत नव वर्षाणि पञ्च च ॥  
जातो ममापराधेन स्थितः पारावतो भुवि ॥ १८ ॥  
मम तिष्ठति पार्श्वेषु यत्रैवाहं प्रतिष्ठितः ॥  
प्रायश्चित्तं प्रवक्ष्यामि तस्य संसारमोक्षणे ॥ १९ ॥  
येनासौ लभते सिद्धिं कृष्णवस्त्रापराधतः ॥  
सप्ताहं यावकं भुक्त्वा त्रिरात्रं सक्तुपिण्डिकाम्॥ 135.२० ॥  
त्रीणि पिण्डांस्त्रिरात्रं तु एवं मुच्येत किल्बिषात् ॥  
य एतेन विधानेन देवि कर्माणि कारयेत् ॥ २१ ॥  
शुचिर्भागवतो भूत्वा मम मार्गानुसारतः ॥  
न स गच्छति संसारं मम लोकं स गच्छति ॥ २२ ॥  
वाससा चाप्यधौतेन यो मे कर्माणि कारयेत् ॥  
शुचिर्भागवतो भूत्वा मम मार्गानुसारकः ॥ २३ ॥  
तस्य दोषं प्रवक्ष्यामि अपराधं वसुन्धरे ॥  
पतन्ति येन संसारं वाससोच्छिष्टकारिणः ॥ २४ ॥  
देवि भूत्वा गजो मत्तस्तिष्ठत्येकं नरो भुवि ॥  
उष्ट्रश्चैकं भवेज्जन्म जन्म चैकं वृकस्तथा ॥ २५ ॥  
गोमायुरेकं जन्मापि जन्म चैकं हयस्तथा ॥  
सारङ्गस्त्वेकजन्मा वै मृगो भवति वै ततः ॥ २६ ॥  
सप्तजन्मान्तरं पश्चात्ततो भवति मानुषः ॥  
मद्भक्तश्च गुणज्ञश्च मम कर्मपरायणः ॥ २७ ॥  
दक्षो निरपराधश्च अहङ्कारविवर्जितः ॥  
धरण्युवाच ॥  
श्रुतमेतन्मया देव यत्त्वया समुदाहृतम् ॥ २८ ॥  
संसारं वाससोच्छिष्टा येन गच्छन्ति मानुषाः॥  
प्रायश्चित्तं च मे ब्रूहि सर्वकर्मसुखावहम् ॥ २९ ॥  
किल्बिषाद्येन मुच्यन्ते तव कर्मपरायणाः ॥  
श्रीवराह उवाच ॥  
शृणु तत्त्वेन मे देवि कथ्यमानं मयाऽनघे ॥ 135.३० ॥  
प्रायश्चित्तं प्रवक्ष्यामि मम कर्मपरायणः ॥  
यावकेन त्रीण्यहानि पिण्याकेन दिनत्रयम् ॥ ३१ ॥  
पर्णभक्षस्त्रीण्यहानि पयोभक्षो दिनत्रयम् ॥  
पायसेन त्रिरात्रं तु वायुभक्षो दिनत्रयम् ॥ ३२ ॥  
एवं कृत्वा महाभागे वाससोच्छिष्टकारिणः ॥  
अपराधं न विन्देरन्संसारं न प्रयान्ति च ॥ ३३ ॥  
श्वानोच्छिष्टं तु यो दद्यान्मम कर्मपरायणः ॥  
पापं तस्य प्रवक्ष्यामि संसारे च महद्भयम् ॥ ३४ ॥  
श्वानो वै सप्त जन्मानि गोमायुः सप्त वै तथा ॥  
उलूकः सप्तवर्षाणि पश्चाज्जायेत मानुषः ॥ ३५ ॥  
विशुद्धात्मा श्रुतिज्ञश्च मद्भक्तश्चैव जायते ॥  
गृहे भागवतोत्कृष्टे अपराधविवर्जितः ॥ ३६ ॥  
शृणु तत्त्वेन वसुधे प्रायश्चित्तं महौजसम् ॥  
तरन्ति मानुषा येन त्यक्त्वा संसारसागरम् ॥ ३७ ॥  
मूलभक्षो दिनत्रय्यां फलाहारो दिनत्रयम् ॥  
शाकभक्षो दिनत्रय्यां पयोभक्षो दिनत्रयम् ॥ ३८ ॥  
दध्याहारो दिनत्रय्यां पायसेन दिनत्रयम् ॥  
वाय्वाहारो दिनत्रय्यां स्नानं कृत्वा दृढव्रतः ॥ ३९ ॥  
एवं दिनान्येकविंशत्कृत्वा वै शुभलक्षणम् ॥  
अपराधं न विन्देत मम लोकं स गच्छति ॥ 135.४० ॥  
भुक्त्वा वराहमांसं तु यश्च मामिह सर्पति ॥  
पातनं तस्य वक्ष्यामि यथा भवति सुन्दरि ॥ ४१ ॥  
वराहो दश वर्षाणि कृत्वानुचरते वने ॥  
व्याधो भूत्वा महाभागे समाः पञ्च च सप्त च ॥ ४२ ॥  
ततश्च मूषको भूत्वा वर्षाणि च चतुर्दश ॥  
ऊनविंशतिवर्षाणि यातुधानश्च जायते ॥ ४३ ॥  
सल्लकी चाष्टवर्षाणि जायते भवने बहु ॥  
व्याघ्रस्त्रिंशच्च वर्षाणि जायते पिशिताशनः ॥ ४४ ॥  
एवं संसारितां गत्वा वराहामिषभक्षकः ॥  
जायते विपुले सिद्धे कुले भागवते तथा ॥ ४५ ॥  
हृषीकेशवचः श्रुत्वा सर्वं सम्पूर्णलक्षणम् ॥  
शिरसा चाञ्जलिं कृत्वा वाक्यं चेदमुवाच ह ॥ ४६ ॥  
एतन्मे परमं गुह्यं तव भक्तसुखावहम् ॥  
वराहमांसभक्षस्तु येन मुच्येत किल्बिषात् ॥ ४७ ॥  
तरन्ति मानुषा येन तिर्यक्संसारसागरात् ॥  
गोमयेन दिनं पञ्च कणाहारेण सप्त वै ॥ ४८ ॥  
पानीयं तु ततो भुक्ता तिष्ठेत्सप्तदिनं ततः ॥  
अक्षारलवणं सप्त सक्तुभिश्च तथा त्रयः ॥४९॥  
तिलभक्षो दिनान्सप्त पाषाणस्य च भक्षकः ॥  
पयो भुक्त्वा दिनं सप्त कारयेद्बुद्धिमान्मनः॥135.५०॥  
क्षान्तं दान्तं तथा कृत्वा अहङ्कारविवर्ज्जितः॥  
दिनान्येकोनपञ्चाशच्चरेत्कृतविनिश्चयः॥५१॥  
विमुक्तः सर्वपापेभ्यः ससञ्ज्ञो विगतज्वरः ॥  
कृत्वा मम च कर्माणि मम लोकं स गच्छति ॥५२॥  
जालपादं भक्षयित्वा यस्तु मामुपसर्पति ॥  
जालपादस्ततो भूत्वा वर्षाणि दश पञ्च च ॥ ५३ ॥  
कुम्भीरो दश वर्षाणि पञ्च वर्षाणि सूकरः ॥  
तावद्भ्रमति संसारे मम चैवापराधतः ॥ ५४ ॥  
कृत्वा तु दुष्करं कर्म जायते विपुले कुले ॥  
शुद्धो भागवतश्रेष्ठो ह्यपराधविवर्जितः ॥ ५५॥  
सर्वकर्माण्यतिक्रम्य मम लोकं स गच्छति ॥  
प्रायश्चितं प्रवक्ष्यामि जालपादस्य भक्षणे ॥ ५६ ॥  
तरन्ति मनुजा येन घोरसंसारसागरात् ॥  
यावकान्नं दिनत्रय्यां वायुभक्षो दिनत्रयम् ॥ ५७ ॥  
फलभक्षो दिनत्रय्यां तिलभक्षो दिनत्रयम् ॥  
अक्षारलवणान्नाशी पुनस्तत्र दिनत्रयम् ॥ ५८ ॥  
दशपञ्च दिनान्येवं प्रायश्चित्तं समाचरेत् ॥  
जालपादापराधस्य एवं कुर्वीत शोधनम्॥  
विनीतात्मा शुचिर्भूत्वा य इच्छेत्सुशुभां गतिम् ॥५९॥  
इति श्रीवराहपुराणे जालपादभक्षणापराधप्रायश्चित्तं नाम पञ्चत्रिंशदधिकशततमोऽध्यायः॥ १३५॥