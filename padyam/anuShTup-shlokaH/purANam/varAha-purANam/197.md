---
title: १९७

---
ऋषिपुत्र उवाच ॥  
दशयोजनविस्तारं ततो द्विगुणमायतम् ॥  
प्राकारेण परिक्षिप्तं प्रासादशत शोभितम् ॥ १ ॥  
समालिखदिवाकाशं प्रदीप्तमिव तेजसा ॥  
गोपुरं तूत्तमं तत्र प्रासादशतशोभितम् ॥ २ ॥  
नानायन्त्रैः समाकीर्णं ज्वालामालासमायुतम् ॥  
देवतानामृषीणां च ये चान्ये शुभकारिणः ॥ ३ ॥  
प्रवेशस्तत्र तेषां हि विहितो धर्मदर्शिनाम् ॥  
राजते गोपुरं सर्वं शारदाभ्रचयप्रभम् ॥ ४ ॥  
मानुषाणां सुकृतिनां प्रवेशस्तत्र निर्मितः ॥  
अग्निघर्मसमाकीर्णं सर्वदोषसमन्वितम् ॥ ५ ॥  
आयसं गोपुरं तत्र दक्षिणं भीमदर्शनम् ॥  
रौद्रं प्रतिभयाकारं सुतप्तं दुर्निरीक्षणम् ॥ ६ ॥  
प्रवेशो हि ततस्तेन विहितो रविसूनुना ॥  
पापिष्ठानां नृशंसानां क्रव्यादानां दुरात्मनाम् ॥ ७ ॥  
पापानां चैव सर्वेषां ये चान्ये घातकारकाः ॥  
औदुम्बरमवीचीकमुच्चावचमनःकृतम ॥ ८ ॥  
गोपुरं पश्चिमं तच्च दुर्निरीक्षं समन्ततः ॥  
महता वह्निजालेन समालिप्तं भयानकम् ॥ ९ ॥  
दुष्कृतीनां प्रवेशार्थं यमेन विहितं स्वयम् ॥  
तस्मिन् पुरवरे रम्ये रम्या परम शोभना ॥ 197.१० ॥  
सर्वरत्नमयी दिव्या वैवस्वतनियोजिता ॥  
सभा परमसम्पन्ना धार्मिकैः सत्यवादिभिः ॥ ११ ॥  
जितक्रोधैरलुब्धैश्च वीतरागैस्तपस्विभिः ॥  
सा सभा धर्मयुक्तानां सा सभा पापकारिणाम् ॥१२॥  
सा सभा सर्वलोकस्य शुभस्यैवाशुभस्य च ॥  
कर्मणा सूचितस्याथ सा सभा धर्मसंहिता ॥ १३ ॥  
अनिर्वर्त्यं यथा कर्म शास्त्रदृष्टेन कर्मणा ॥  
निर्विशङ्का निराक्षेपा धर्मज्ञा धर्मपाठकाः ॥ १४ ॥  
चिन्तयन्ति च कार्याणि सर्वलोकहिताय ते ॥  
यथादृष्टं यथाशास्त्रं यथाकालनिवेदकाः ॥१५ ॥  
ततः सर्वे च तत्सर्वं चिन्तयन्ति सुयन्त्रिताः ॥  
मनुः प्रजापतिश्चैव पाराशर्यो महामुनिः ॥ १६ ॥  
अत्रिरौद्दालकिश्चैव आपस्तम्बश्च वीर्यवान् ॥  
बृहस्पतिश्च शुक्रश्च गौतमश्च महातपाः ॥ १७ ॥  
शङ्खश्च लिखितश्चैव ह्यङ्गिरा भृगुरेव च ॥  
पुलस्त्यः पुलहश्चैव ये चान्ये धर्मपाठकाः ॥ १८ ॥  
यमेन सहिताः सर्वे चिन्तयन्ति प्रतिक्रियाम् ॥  
सर्वे च कामप्रचुरा ये दिव्या ये च मानुषाः ॥१९॥  
कुण्डलाभ्यां पिनद्धाभ्यामङ्गदाभ्यां महातपाः ॥  
भ्राजते मुकुटस्तस्य ब्रह्मदत्तो महाद्युतिः ॥197.२०॥  
तेजसा वचसा चैव दुर्निरीक्ष्यो महाबलः ॥  
एकस्थमिव सर्वेषां तेजस्तेजस्विनां तदा ॥ २१ ॥  
तस्य पार्श्वे महादिव्या ऋषयो ब्रह्मवादिनः ॥  
दीप्यमानाः स्ववपुषा वेदवेदाङ्गपारगाः ॥ २२ ॥  
वेदार्थानां विचारज्ञाः सत्यधर्मपुरस्कृताः ॥  
छन्दःशिक्षाविकल्पज्ञाः सर्वशास्त्रविकल्पकाः ॥ २३ ॥.  
निरुक्तमतिवादाश्च सामगान्धर्वशोभिताः ॥  
धातुवादाश्च विविधा निरुक्ताश्चैव नैगमाः ॥ २४ ॥  
तत्र चैव मया दृष्टा ऋषयः पितरस्तथा ॥  
भवने धर्मराजस्य प्रगायन्तः कथाः शुभाः ॥ २५ ॥  
तस्य पार्श्वे मया दृष्टः कृष्णवर्णो महाहनुः ॥  
उत्तमः प्रकृताकार उर्द्ध्वरोमा निराकृतिः ॥ २६ ॥  
वामबाहुश्च दण्डेन प्रवरेण समन्वितः ॥  
विकृतास्यो महादंष्ट्रो नित्यक्रुद्धो भयानकः ॥ २७ ॥  
शिक्षार्थे धर्मराजेन सन्दिष्टः स पुनः पुनः ॥  
शृणोति चैव कालोऽसौ नित्ययुक्तः सनातनः ॥ २८ ॥  
तथान्ये चापरे तत्र शासनेषु समाहिताः ॥  
दृष्टास्तत्र मया तात सर्वतेजोमयी शुभा ॥ २९ ॥  
यमेन पूज्यमाना सा दिव्यगन्धानुलेपनैः ॥  
संहारः सर्वलोकानां गतीनां च महागतिः ॥197.३०॥  
अतः परं न कर्त्तव्यं साधनं कथितं बुधैः ॥  
बिभ्यन्ति ह्यसुरास्तत्र ऋषयश्च तपोधनाः ॥३१॥  
असुराश्च सुराश्चैव योगिनश्च महौजसः ॥  
नमस्कार्या च पूज्या च मोहिनी सर्वसाधनी ॥ ३२ ॥  
तस्याङ्गेभ्यः समुद्भूता व्याधयः क्लेशसम्भवाः ॥  
अपराश्च महाघोराः व्याधयः कालनिर्मिताः ॥ ३३ ॥  
पौरुषेण समायुक्ताः सर्वलोकनयायताः ॥  
प्रकृत्या दुर्विनीतश्च महाक्रोधः सुदारुणः ॥ ३४ ॥  
महासत्त्वो महातेजाः जरामरणवर्जितः ॥  
मृत्युर्दृष्टा दुराधर्षो दिव्यगन्धानुलेपनः ॥ ३५ ॥  
गायका हासकाश्चैव सर्वजीवप्रबोधकाः ॥  
मृत्युना सहिता नित्यं कालज्ञा कालसम्मताः ॥ ३६ ॥  
दिव्याभरणशोभाभिः शोभमानाः सुतेजसः ॥  
सवालव्यजनच्छन्नैः केचित्तत्र महौजसः ॥ ३७ ॥  
पर्यास्तरणसञ्छन्नेष्वासनेषु तथा परे ॥  
पूज्यमाना मया दृष्टाः केचित्तत्र महौजसः ॥ ३८ ॥  
अनेकाश्च नरास्तत्र वेदनाश्च सुदारुणाः ॥  
नारीनरस्वरूपाश्च मया दृष्टास्त्वनेकशः ॥ ३९ ॥  
कामक्रोधविचारिण्यो नानारूपधराः स्त्रियः ॥  
जीवभक्षकरा घोरास्तीव्ररोषा भयानकाः ॥197.४०॥  
तासां हलहलाशब्दः सर्वासां च समन्ततः ॥  
धर्मराजसमीपे तु दारयन्ति धरामिमाम् ॥४१॥  
कूष्माण्डा यातुधानाश्च राक्षसाः पिशिताशनाः ॥  
एकपादा द्विपादाश्च त्रिपादा बहुपादकाः ॥ ४२ ॥  
एकबाहुर्द्विबाहुश्च त्रिबाहुर्बहुबाहुकः ॥  
शङ्कुकर्णा महाकर्णा हस्तिकर्णास्तथाऽपरे ॥ ४३ ॥  
केचित्तु तत्र पुरुषाः सर्वशोभाविशोभिताः ॥  
केयूरैर्मुकुटैश्चान्ये चित्रैरङ्गैस्तथाऽपरे ॥ ४४ ॥  
स्रग्विणो बद्धपादाश्च सर्वाभरणभूषिताः ॥  
सकुठाराः सकुद्दालाः सचक्राः शूलपाणयः ॥ ४५ ॥  
सशक्तितोमराः केचित्सधनुष्का दुरासदाः ॥  
असिहस्तास्तथा चान्ये तथा मुद्गरपाणयः ॥ ४६ ॥  
सज्जिता दधिहस्ताश्च गन्धहस्ता ह्यनेकशः ॥  
विचित्रभक्षहस्ताश्च वस्त्रहस्तास्तथैव च ॥ ४७ ॥  
धूपान्प्रगृह्य विविधान्वासांसि शुभदर्शनाः ॥  
शिबिकाश्च महाशोभा यानानि विविधानि च ॥ ४८ ॥  
वाजिकुञ्जरयुक्तानि हंसयुक्तानि चापरे ॥  
शरभै ऋषभैश्चापि हस्तिभिश्च सुदर्शनैः ॥ ४९ ॥  
मयूरैः सारसैश्चैव चक्रवाकैश्च वाजिभिः ॥  
एवंरूपा मया दृष्टास्तत्र चान्ये भयानकाः ॥ 197.५० ॥  
उज्ज्वला मलिनाश्चैव जीर्णवस्त्रा नवांशुकाः ॥  
सुमनाभिमना मूका मारकाः शतमारका ॥ ५१ ॥  
समार्जारी काचवर्णा कृष्णा चैव कलिस्तथा ॥  
धर्महस्ता यशोहस्ताः कीर्त्तिहस्तास्तथापरे ॥ ५२॥  
एते पुरोगमास्तत्र कृतान्तस्य महात्मनः ॥  
यद्येतानि यजेद्विप्रो नास्ति तस्य पराभवः ॥५३॥  
नमस्कार्याश्च पूज्याश्च आपन्नेन हि नित्यशः ॥  
परितुष्य कृता नित्यं विहिताः सार्वलौकिकाः ॥५४॥  
इति श्रीवराहपुराणे संसारचक्रे कृतान्तकालमृत्युकिङ्करवर्णनं नाम सप्तनवत्यधिकशततमोऽध्यायः ॥ १९७ ॥