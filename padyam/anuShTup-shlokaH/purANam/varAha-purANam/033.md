---
title: ०३३

---
श्रीवराह उवाच ।  
अथापरां रुद्रसम्भूतिमाद्यां  
श्रृणुष्व राजन्निति सोऽभ्युवाच ।  
महातपाः प्रीतितो धर्म्मदक्षः  
क्षमास्त्रधारी ऋषिरुग्रतेजाः ॥ ३३.१ ॥  
जातः प्रजानां पतिरुग्रतेजा ।  
ज्ञानं परं तत्त्वभावं विदित्वा ।  
सृष्टिं सिसृक्षुः क्षुभितोऽतिकोपाद-  
वृद्धिकाले जगतः प्रकामम् ॥ ३३.२ ॥  
तपस्यतोऽतः स्थिरकीर्तिः पुराणो  
रजस्तमोध्वस्तगतिर्बभूव ।  
वरो वरेण्यो वरदः प्रतापी  
कृष्णारुणः पुरुषः पिङ्गनेत्रः ॥ ३३.३ ॥  
रुदन्नुक्तो ब्रह्मणा मा रुद त्वं  
रुद्रस्ततोऽसावभवत् पुराणः ।  
नयस्व सृष्टिं विततस्वरूपां  
भवान् समर्थोऽसि महानुभाव ॥ ३३.४ ॥  
इत्युक्तमात्रः सलिले ममज्ज  
मग्ने ससर्जात्मभवाय दक्षः ।  
कस्थे तदा देववरे वितेनुः  
सृष्टिं तु ते मानसा ब्रह्मजाताः ॥ ३३.५ ॥  
तस्यां ततायां तु सुराधिपे तु  
पैतामहं यज्ञवरं प्रकामम् ।  
मग्नः पुरा यत्सलिले स रुद्रः  
उत्सृज्य विश्वं तु सुरान् सिसृक्षुः ॥ ३३.६ ॥  
सुस्त्राव यज्ञं सुरसिद्धयक्षा-  
नुपागतान् क्रोधवशं जगाम ।  
मन्युं प्रदीप्तं परिभाव्य केन  
सृष्टं जगन्मां व्यतिरिच्य मोहात् ॥ ३३.७ ॥  
हा हेति चोक्ते ज्वलनार्चिषस्तु  
तत्राभवन् क्षुद्रपिशाचसङ्घा  
वेतालभूतानि च योगिसङ्घाः ॥ ३३.८ ॥  
घनं यदा तैर्विततं वियच्च  
भूमिश्च सर्वाश्च दिशश्च लोकाः ।  
तदा स सर्वज्ञतया चकार  
धनुश्चतुर्विंशतिहस्तमात्रम् ॥ ३३.९ ॥  
गुणं त्रिवृत्तं च चकार रोषा-  
दादत्त दिव्ये च धनुर्गुणं च ।  
ततश्च पूष्णो दशनानविध्यद्  
भगस्य नेत्रे वृषणौ क्रतोश्च ॥ ३३.१० ॥  
स विद्धबीजो व्यपयात्क्रतुश्च  
मार्गं वायुर्धारधन् यज्ञवाटात् ।  
देवाश्च सर्वे पशुपतिमुपेयु-  
र्जग्मुश्च सर्वे प्रणतिं भवस्य ॥ ३३.११ ॥  
आगम्य तत्रैव पितामहस्तु  
भवं प्रतीतः सम्परिष्वज्य देवान् ।  
भक्त्योपेतान् वीक्षयद् देवदेवान्  
विज्ञानमन्तः कुरु वीरबाहो ॥ ३३.१२ ॥  
रुद्र उवाच ।  
सृष्टः पूर्वं भवताऽहं न चेमे  
कस्मान्न भागं परिकल्पयन्ति ।  
यज्ञोद्भवं तेन रुषा मयेमे  
हृतज्ञाना विकृता देवदेव ॥ ३३.१३ ॥  
ब्रह्मा उवाच ।  
देवाः शम्भुं स्तुतिभिर्ज्ञानहेतोर्  
यजध्वमुच्चैरसुराश्च सर्वे ।  
येन रुद्रो भगवांस्तोषमेति  
सर्वज्ञता तोषमात्रस्य च स्यात् ॥ ३३.१४ ॥  
इत्युक्तास्तेन ते देवाः स्तुतिं चक्रुर्महात्मनः ॥ ३३.१५ ॥  
देवा ऊचुः ।  
नमो देवातिदेवाय त्रिनेत्राय महात्मने ।  
रक्तपिङ्गलनेत्राय जटामुकुटधारिणे ॥ ३३.१६ ॥  
भूतवेतालजुष्टाय महाभोगोपवीतिने ।  
भीमाट्टहासवक्त्राय कपर्दिन् स्थाणवे नमः ॥ ३३.१७ ॥  
पूष्णो दन्तविनाशाय भगनेत्रहने नमः ।  
भविष्यवृषचिह्नाय महाभूतपते नमः ॥ ३३.१८ ॥  
भविष्यत्रिपुरान्ताय तथान्धकविनाशिने ।  
कैलासवरवासाय करिकृत्तिनिवासिने ॥ ३३.१९ ॥  
विकरालोद्र्ध्वकेशाय भैरवाय नमो नमः ।  
अग्निज्वालाकरालाय शशिमौलिकृते नमः ॥ ३३.२० ॥  
भविष्यकृतकापालिव्रताय परमेष्ठिने ।  
तथा दारुवनध्वंसकारिणे तिग्मशूलिने ॥ ३३.२१ ॥  
कृतकङ्कणभोगीन्द्र नीलकण्ठ त्रिशूलिने ।  
प्रचण्डदण्डहस्ताय वडवाग्निमुखाय च ॥ ३३.२२ ॥  
वेदान्तवेद्याय नमो यज्ञमूर्ते नमो नमः ।  
दक्षयज्ञविनाशाय जगद्भयकराय च ॥ ३३.२३ ॥  
विश्वेश्वराय देवाय शिवशम्भुभवाय च ।  
कपर्दिने करालाय महादेवाय ते नमः ॥ ३३.२४ ॥  
एवं देवैः स्तुतः शम्भुरुग्रधन्वा सनातनः ।  
उवाच देवदेवोऽहं यत्करोमि तदुच्यताम् ॥ ३३.२५ ॥  
देवा ऊचुः ।  
वेदशास्त्राणि विज्ञानं देहि नो भव माचिरम् ।  
यज्ञं सरहस्यं नो यदि तुष्टोऽसि नः प्रभो ॥ ३३.२६ ॥  
महादेव उवाच ।  
भवन्तः पशवः सर्वे भवन्तु सहिता इति ।  
अहं पतिर्वो भवतां ततो मोक्षमवाप्स्यथ ।  
तथेति देवास्तं प्राहुस्ततः पशुपतिर्भवत् ॥ ३३.२७ ॥  
ब्रह्मा पशुपतिं प्राह प्रसन्नेनान्तरात्मना ।  
चतुर्द्दशी ते देवेश तिथिरस्तु न संशयः ॥ ३३.२८ ॥  
तस्यां तिथौ भवन्तं ये यजन्ते श्रद्धयान्विताः ।  
उपोष्य पश्चाद्भुञ्जीयाद्गोधूमान्नेन वै द्विजान् ॥  
तस्य त्वं तुष्टिमापन्नो नय स्थानमनुत्तमम् ॥ ३३.२९ ॥  
एवमक्तस्तदा रुद्रो ब्रह्मणाऽव्यक्तजन्मना ।  
दन्तान् नेत्रे फले प्रादाद्भगपूष्णोः क्रतोरपि ।  
परिज्ञानं च सकलं स प्रादाच्च सुरेष्वपि ॥ ३३.३० ॥  
एवं रुद्रस्य सम्भूतिः सम्भूता ब्रह्मणः पुरा ।  
अनेनैव प्रयोगेन देवानां पतिरुच्यते ॥ ३३.३१ ॥  
यश्चैनं श्रृणुयान्नित्यं प्रातरुत्थाय मानवः ।  
सर्वपापविनिर्मुक्तो रुद्रलोकमवाप्नुयात् ॥ ३३.३२ ॥  
॥ इति श्रीवराहरपुराणे भगवच्छास्त्रे त्रयस्त्रिंशोऽध्यायः ॥ ३३ ॥