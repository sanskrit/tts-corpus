---
title: १२९

---
अथ चतुर्वर्णदीक्षा ॥  
श्रीवराह उवाच ॥  
भूषितालङ्कृतं कृत्वा मम कर्मपरायणः ॥  
शुक्लं यज्ञोपवीतं च देयं नवगुणं तथा॥१॥  
शिरसा चाञ्जलिं कृत्वा वसुधा पुनरब्रवीत् ॥  
धरण्युवाच ॥  
एतन्मां परमं गुह्यं तद्भक्तां वक्तुमर्हसि ॥  
सन्ध्यां वै केन मन्त्रेण तव कर्मपरायणाम् ॥  
वद भागवतीं शुद्धां तव कर्मविनिश्चिताम् ॥  
ततो भूमिवचः श्रुत्वा भूतानां प्रभवोऽव्ययः ॥  
वराहरूपो भगवान्प्रत्युवाच वसुन्धराम्॥  
श्रीवराह उवाच॥  
माधवि तत्त्वेन यन्मां त्वं परिपृच्छसि॥  
कथयिष्यामि ते भद्रे प्रवरं गुह्यमुत्तमम् ॥  
यथावद्विदितं भूपैः पुण्या भागवताः शुभाः ॥  
कृत्वा तु मम कर्माणि शुचिसंसारमोक्षणीम् ॥  
कुर्वीतैव परां सन्ध्यां यथावदिति निश्चितम् ॥  
जलाञ्जलिं ततो गृह्य मम भक्त्या व्यवस्थितः ॥  
मुहूर्तध्यानमास्थाय इमं मन्त्रमुदाहरेत् ॥  
मन्त्रः - भवोद्भवमादिव्यक्तरूपमात्रं सर्वे देवा ब्रह्मा रुद्रस्त्वादृक्सममासीद्ध्यानयोगस्थिता ते सन्ध्यासंस्था वासुदेवं नमति वयं देवमादिव्यक्तरूपमात्मसप्तदिवसं तथापि संसारार्थं कर्म तत्करणमेव सन्ध्यासंस्था वासुदेव नमोऽस्तु ते॥  
मन्त्राणां परमो मन्त्रस्तपतां परमं तपः ॥  
आचारं कुरुते ह्येवं मम लोकं स गच्छति ॥  
गुह्यानां परमं गुह्यं रहस्यं परमुत्तमम्॥  
य एवं पठते नित्यं न स पापेन लिप्यते॥  
नादीक्षिताय दातव्यं नोपवीते कथञ्चन ॥  
दीक्षितायैव दातव्यमुपपन्ने तथैव च ॥  
पुनरन्यत्प्रवक्ष्यामि देवि तत्त्वेन मे शृणु ॥  
न दीपमपि गृह्णाति दत्तं भागवतैः शुभैः॥  
कृत्वा तु मम कर्माणि गृह्य दीपकमुत्तमम् ॥  
जानुसंस्थां ततः कृत्वा इमं मन्त्रमुदीरयेत॥  
मन्त्रः –  
ॐ नमो भगवतेऽनुग्रह तेजसे विष्णो सर्वदेवास्त्वाग्निसंस्थाः प्रविष्टा एवं चाग्निस्तव तेजसा भविष्यति स्वतेजसा मामाशु मन्त्रस्य तेजसा संसारार्थं देव गृह्यं दीपकं मन्त्रं मूर्त्तिमन्त्रं श्वो भूत्वा इमं कर्म निष्फलम् ॥  
तत्करोति यथान्याय्यं दीपकं ददते नरः ॥  
तारिताः पितरस्तेन निष्कलाश्च पितामहाः ॥)  
गन्धेन तिलकं दद्याल्ललाटे मम सुन्दरि ॥  
अन्यच्च ते प्रवक्ष्यामि कर्म लोकसुखावहम् ॥ २॥  
येन मन्त्रेण दातव्यं ललाटे तिलकं मम ॥ ३ ॥  
मन्त्रः –  
मुखमण्डनं चिन्तया वासुदेव त्वया प्रयुक्तं च मयोपनीतम् ॥  
एतेन चित्रं कुरु वासुदेव मम चैवं कुरु संसारमोक्षम् ॥ ४ ॥  
एतेन मन्त्रेण चित्रकं मे दद्याल्ललाटे तिलकं धरित्रि ॥  
ततः सुमनसो गृह्य इमं मन्त्रमुदाहरेत् ॥ ५ ॥  
मन्त्रः –  
इमाः सुमनसः सौमनस्याय भगवन् सर्वं सुमनसं कुरु त्वयैते सौमनस्याय निर्मिता गृहीताः स्वाहा ॥ ६ ॥  
एवं सुमनसो दत्त्वा धूपं चैव निवेदयेत् ॥  
ततो गृहीत्वा धूपं तु सुगन्धं सुमनोहरम् ॥ ७ ॥  
नमो नारायणेत्युक्त्वा इमं मन्त्रमुदीरयेत् ॥  
मन्त्रः –  
सुगन्धानि तवाङ्गानि स्वभावेनैव केशव ॥ ८ ॥  
अमुना चैव धूपेन धूपितानि तवाऽनघ ॥  
तवाङ्गानां सुगन्धेन सर्वं सौगन्धिकं कुरु ॥ ९ ॥  
गृहाणेमं च मे धूपं सर्वसंसारमोक्षणम् ॥  
पुनरन्यत्प्रवक्ष्यामि यथा दीपं निवेदयेत् ॥ 129.१० ॥  
यथावृत्तं तु गृह्णामि मम भक्तैः सुखावहम् ॥  
कृत्वा तु मम कर्माणि गृह्य दीपमनुत्तमम् ॥ ११ ॥  
जानुसंस्थं ततः कृत्वा इमं मन्त्रमुदीरयेत् ॥ १२ ॥  
मन्त्रः –  
नमो भगवते तेजते विष्णो सर्वे देवास्त्वग्निसंस्थाः प्रतिष्ठा ॥  
एवं चाग्निस्तव तेजसा प्रतिष्ठितो तेजश्चात्मा स्वयमेव ॥ १३ ॥  
मन्त्रश्च –  
तेजः संसारान्मोचयितुं देव गृह्णीष्व दीपं द्युतिमन्तश्च ॥  
मूर्तिश्च भूत्वा इदं कर्म निष्कलम् ॥ १४ ॥  
मां करोति यथान्यायं दीपकं ददते नरः ॥  
तारिताः पितरस्तेन निष्कलाश्च पितामहाः ॥ १५ ॥  
नारायणवचः श्रुत्वा विस्मिता च वसुन्धरा ॥  
वराहरूपिणं देवं प्रत्युवाच वसुन्धरा ॥ १६ ॥  
श्रुता मया भागवतास्तव कर्मपरायणाः ॥  
शेषसंश्रवणार्थाय मनो धावति सत्पथे ॥ १७ ॥  
तव प्रापणकं कृत्यं केषु पात्रेषु कारयेत् ॥  
एतदाचक्ष्व तत्त्वेन येन तुष्यति माधव ॥ १८ ॥  
ततो भूमेर्वचः श्रुत्वा लोकनाथोऽब्रवीदिदम् ॥  
शृणु तत्त्वेन मे देवि यानि पात्राणि रोचते ॥ १९ ॥  
तानि ते कथयिष्यामि त्वया मे पूर्वपृच्छितम् ॥  
सौवर्णं राजतं कांस्यं येषु दद्यात्प्रपाणकम् ॥ 129.२० ॥  
सर्वाणि तानि त्यक्त्वेह ताम्रं च मम रोचते ॥  
एतन्नारायणाच्छ्रुत्वा धर्मकामा वसुन्धरा ॥ २१ ॥  
उवाच मधुरं वाक्यं लोकनाथं जनार्द्दनम् ॥  
एतन्मे परमं गुह्यं ताम्रं ते रोचते कथम् ॥ २२ ॥  
ततो भूमेर्वचः श्रुत्वा अनादिरपराजितः ॥  
लोकानां प्रवरः श्रेष्ठः प्रत्युवाच वसुन्धराम् ॥ २३ ॥  
शृणु तत्त्वेन मे भूमे कथ्यमानं मयाऽनघे ॥  
एकाग्रं चित्तमाधाय येन ताम्रं मम प्रियम् ॥ २४ ॥  
सप्तयुगसहस्राणि आदिकालेऽथ माधवि ॥  
यथा ताम्रं समुत्पन्नं यथैव प्रियदर्शनम् ॥ २५ ॥  
पूर्वं कमलपत्राक्षि गुडाकेशो महासुरः ॥  
ताम्ररूपं समादाय ममैवाराधने रतः ॥ २६ ॥  
तत आराधितस्तेन वर्षाणां तु चतुर्दश ॥  
सहस्राणि विशालाक्षि धर्मकामेन निश्चलम् ॥ २७ ॥  
अहं तु तपसा तुष्टस्तीव्रेण कृतनिश्चयात् ॥  
ततस्ताम्रमये रम्ये यत्र ताम्रसमुद्भवः ॥२८॥  
दृष्ट्वाश्रमं महादेवि किञ्चिदेव सुभाषितम् ॥  
ततो जानुस्थितो भूत्वा मम एष विचिन्तयेत् ॥ २९ ॥  
चतुर्बाहुं च मां दृष्ट्वा मम कर्मपरायणः ॥  
प्रणतः प्राञ्जलिः प्राह शिरो भूमौ निधाप्य सः ॥  
तं च दृष्ट्वा मया प्रोक्तं प्रसन्नेनान्तरात्मना ॥ 129.३० ॥  
गुडाकेश महाभाग ब्रूहि किं करवाणि ते ॥  
तोषितोऽस्म्यनया भक्त्या दुराराध्योऽपि सुव्रत ॥ ३१ ॥  
यत्त्वया चिन्तितं सौम्य कर्मणा मनसा गिरा ॥  
वरं ब्रूहि महाभाग तुभ्यं यद्रोचतेऽनघ ॥ ३२ ॥  
एवं मम वचः श्रुत्वा गुडकेशोऽब्रवीदिदम् ॥  
कराभ्यामञ्जलिं कृत्वा विशुद्धेनान्तरात्मना ॥ ३३ ॥  
यदि तुष्टोऽसि मे देव समस्तेनान्तरात्मना ॥  
जन्मनां तु सहस्रणि त्वयि भक्तिर्दृढाऽस्तु मे ॥ ३४ ॥  
चक्रेण वधमिच्छामि त्वया मुक्तेन केशव ॥ ३५ ॥  
चकेण पातितस्यैतद्वसामांसानि किं चन ॥  
ताम्रं नाम भवेदेव पवित्रीकरणं शुभम् ॥ ३६ ॥  
तेन पात्रं ततः कृत्वा शुभधर्मविनिश्चितः ॥  
तस्मिन्प्रापणकं कृत्वा शुद्धे वै ताम्रभाजने ॥ ३७ ॥  
निवेदिते परा प्रीतिर्भवत्वेतन्मनोगतम् ॥  
प्रसन्नो यदि मे देव ह्येष मे दीयतां वरः ॥ ३८ ॥  
यच्चिन्तितोऽसि देवेश उग्रे तपति तिष्ठता ॥  
बाढमित्येव सोऽप्युक्तो यावल्लोकस्थितिर्मया ॥ ३९ ॥  
तावत्ताम्रस्थितो भूत्वा मम संस्थो भविष्यसि ॥  
ततः प्रभृति ताम्रात्मा गुडाकेशो व्यवस्थितः ॥ 129.४० ॥  
तत्ताम्रभाजने मह्यं दीयते यत्सुपुष्कलम् ॥  
अतुला तेन मे प्रीतिर्भूमे जानीहि सुव्रते ॥ ४१ ॥  
मङ्गल्यं च पवित्रं च ताम्रं तेन प्रियं मम ॥  
त्वं च द्रक्ष्यसि तच्चक्रं मध्यसंस्थे दिवाकरे ॥ ४२ ॥  
वैशाखस्य तु मासस्य शुक्लपक्षे तु द्वादशी ॥  
मम तेजोमयं चक्रं त्वां वधिष्यत्यसंशयम् ॥ ४३ ॥  
एष्यसे मम लोकाय एवमेतन्न संशयः ॥  
एवमुक्त्वा गुडाकेशं तत्रैवान्तर्हितोऽभवम् ॥ ४४ ॥  
चक्राद्वधमभीप्सन्वै सोऽपि मत्कर्मणि स्थितः ॥  
दिने दिने विशिष्टं तु शुभं कुर्वंस्तपस्यति ॥ ४६ ॥  
विष्णुसंस्थो भविष्यामि कदाहमिति चिन्तयन्॥  
एवं स्थितस्य तस्याथ वैशाखस्य तु द्वादशी ॥ ४६ ॥  
शुक्लपक्षस्य सम्प्राप्ता तस्यां धर्मविनिश्चितः ॥  
विष्णुपूजां ततः कृत्वा प्रार्थयामास मां प्रतिं ॥ ४७ ॥  
मुञ्च मुञ्च प्रभो चक्रमपि वह्निसमप्रभम् ॥  
आत्मा मे नीयतां शीघ्रं निकृत्त्याङ्गानि सर्वशः ॥ ४८ ॥  
तदैव चक्रेण विपाटितोऽसौ प्राप्तोऽपि मां भागवतप्रधानः ॥  
ताम्रं तु तन्मांसमसृक् सुवर्णमस्थीनि रूप्यं बहुधातवश्च ॥  
रङ्गं च सीसं त्रपुधातुसंस्थं कांस्यं च रीतिश्च मलस्तु तेषाम् ॥४९ ॥  
ताम्रपात्रेण वै भूमे प्रापणं यत्प्रदीयते ॥  
सिक्थे सिक्थे फलं तस्य शृणुष्व गदतो मम ॥ 129.५० ॥  
एतद्भागवतैः कार्यं मम प्रियकरैः सदा ॥  
एवं ताम्रं समुत्पन्नमिति मे रोचते हि तत् ॥ ५१ ॥  
दीक्षितैर्वै भागवतैः पाद्यार्घ्यादौ च दीयते ॥  
एवं दीक्षाविधिः प्रोक्त एवं ताम्रसमुद्भवः ॥ ५२ ॥  
देवि तत्त्वेन कथितः किमन्यत् परिपृच्छसि ॥  
भूमिरुवाच ॥  
देवदेव कथं सन्ध्यां दीक्षितः कुरुते वद ॥ ५३ ॥  
केन मन्त्रेण वा भक्तस्तव कर्मपरायणः ॥  
श्रीवराह उवाच ॥  
शृणु माधवि तत्त्वेन सन्ध्यामन्त्रमनुत्तमम् ॥ ५४ ॥  
यथा वदन्ति वै सूर्यं सन्ध्यां पूर्वां परां तथा ॥  
जलाञ्जलिं गृहीत्वा तु मम भक्त्या व्यवस्थितः ॥ ५५ ॥  
मुहूर्त्तं ध्यानमास्थाय इमं मन्त्रमुदीरयेत् ॥  
सिक्थानि तत्र यावन्ति ताम्रप्रापणके धरे ॥ ५६ ॥  
तावद्वर्षसहस्राणि मम लोके स मोदते ॥ ५७॥  
मन्त्रः –  
भवोद्भवमादिव्यक्तरूपमादित्यं सर्वे देवा ब्रह्मरुद्रेन्द्रास्त्वां च ॥  
कृष्णे यथासीद्ध्यानयोगस्थितास्ते सन्ध्यासंस्था वासुदेवं नमन्ति ॥ ५८ ॥  
वयं देवमादिमव्यक्तरूपं कृत्वा चात्मनि देव संस्थास्तथापि ॥  
संसारार्थं कर्म तत्करणमेव सन्ध्यासंस्था वासुदेव नमो नमः ॥ ५९ ॥  
अनेनैव हि मन्त्रेण सन्ध्यां कुर्यात्तु दीक्षितः ॥ 129.६० ॥  
इति श्रीवराहपुराणे चतुर्वर्णदीक्षाताम्रवर्णनं नामोनत्रिंशदधिकशततमोऽध्यायः ॥ १२९ ॥