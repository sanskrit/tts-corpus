---
title: ११०

---
अथ धान्यधेनुदानमाहात्म्यम् ॥  
होतोवाच॥  
शृणु राजन्प्रवक्ष्यामि धान्यधेनुमनुत्तमाम् ॥  
यस्याः सङ्कीर्तनादेव सा तुष्येत् पार्वती स्वयम् ॥१ ॥  
विषुवे चायने वापि कार्त्तिक्यां तु विशेषतः ॥  
यां दत्त्वा मुच्यते पापाच्छशाङ्क इव राहुणा ॥२॥  
(तदिदानीं प्रवक्ष्यामि धान्यधेनुविधिं परम्)  
दशधेनुप्रदानेन यत्फलं राजसत्तम॥  
तत्सर्वमेव प्राप्नोति व्रीहिधेनुप्रदानतः ॥३॥  
कृष्णाजिनं ततः कृत्वा प्राग्वत्संस्थापयेद्बुधः ॥  
गोमयेनानुलिप्तायां भूमौ तां परिपूजयेत् ॥४॥  
उत्तमा तु भवेद्धेनुर्द्रोणैश्चापि चतुष्टयैः ॥  
मध्यमा च तदर्दे्धेन वित्तशाठ्यं न कारयेत्॥५॥  
चतुर्थांशेन वत्सं तु कल्पयित्वा विधानतः ॥  
चतुर्थांशेन धेनोर्वै वत्सं तु परिकल्पयेत् ॥६॥  
कर्तव्यौ रुक्मशृङ्गौ तु राजतखुरसंयुतौ ॥  
गोमेदैः कुर्वीत घ्राणं अगुरुं चन्दनं तथा।७॥  
मुक्ताफलमया दन्ता घृतक्षौद्रमयं मुखम्॥  
प्रशस्तपत्रश्रवणं कांस्यदोहनकारिताम्॥८॥  
इक्षुपृष्टिमयाः पादाः क्षौम्यपुच्छसमन्विताम् ॥  
नानाफलसमोपेतां रत्नगर्भसमन्विताम् ॥९॥  
पादुकोपानहच्छत्रभाजनं तर्पणं तथा॥  
अङ्गं तु पूर्ववत्कार्यं मुखं क्षौद्रमयं शुभम्॥110.१०॥  
पूर्ववच्चार्च्चयित्वा तां कृत्वा दीपार्च्चनादिकम्॥  
पुण्यकालं च सम्प्राप्य स्नातः शुक्लाम्बरो गृही॥११॥  
त्रिः प्रदक्षिणमावृत्त्य दण्डवत्प्रणमेच्च ताम्॥  
त्वं हि विप्र महाभाग वेदवेदाङ्गपारग ॥१२॥  
मया दत्तां च गृह्णीष्व प्रसीद त्वं द्विजोत्तम॥  
प्रीयतां मम देवेशो भगवान्मधुसूदनः॥१३॥  
या च लक्ष्मीस्तु गोविन्दे स्वाहा या च विभावसौ ॥  
शक्रे शचीति विख्याता शिवे गौरी च संस्थिता ॥ १४ ॥  
गायत्री ब्रह्मणः प्रोक्ता ज्योत्स्ना चन्द्रे रवेः प्रभा ॥  
बुद्धिर्बृहस्पतेः ख्यातं मेधा मुनिषु सत्तमा ॥ १५ ॥  
तस्मात्सर्वमयी देवी धान्यरूपेण संस्थिता ॥  
एवमुच्चार्य तां धेनुं ब्राह्मणाय निवेदयेत् ॥ १६ ॥  
दत्त्वा प्रदक्षिणं कृत्वा तं क्षमाप्य द्विजोत्तमम् ॥  
यावच्च पृथिवी सर्वा वसुरत्नानि भूपते ॥ १७ ॥  
तावत्पुण्यं समधिकं व्रीहिधेनोश्च तत्फलम् ॥  
तस्मान्नरेन्द्र दातव्या भुक्तिमुक्तिफलप्रदा ॥ १८ ॥  
इहलोके च सौभाग्यमायुरारोग्यवर्द्धनम् ॥  
विमानेनार्कवर्णेन किङ्किणीजालमालिना ॥ १९ ॥  
स्तूयमानोऽप्सरोभिश्च स याति शिवमन्दिरम् ॥  
यावच्च स्मरते जन्म तावत्स्वर्गे महीयते ॥ 110.२० ॥  
ततः स्वर्गात्परिभ्रष्टो जम्बूद्वीपपतिर्भवेत् ॥  
एवं हरेण चोद्गीर्णं श्रुत्वा वाक्यं नरोत्तमः ॥ २१ ॥  
सर्वपापविशुद्धात्मा रुद्रलोके महीयते ॥ २२ ॥  
इति श्रीवराहपुराणे श्वेतविनीताश्वोपाख्याने धान्यधेनुदानमाहात्म्यं नाम दशाधिकशततमोऽध्यायः ॥ ११० ॥