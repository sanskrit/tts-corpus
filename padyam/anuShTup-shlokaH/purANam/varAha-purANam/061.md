---
title: ०६१

---
अगस्त्य उवाच ।  
कामव्रतं महाराज श्रृणु मे गदतोऽधुना ।  
येन कामाः समृद्ध्यन्ते मनसा चिन्तिता अपि ॥ ६१.१ ॥  
  
षष्ठ्यां फलाशनो यस्तु वर्षमेकं व्रतं चरेत् ।  
पौषमाससिते पक्षे चतुर्थ्यां कृतभोजनः ॥ ६१.२ ॥  
  
षष्ठ्यां तु पारयेद् धीमान् प्रथमं तु फलं नृप ।  
ततो भुञ्जीत यत्नेन वाग्यतः शुद्धमोदनम् ॥ ६१.३ ॥  
  
ब्राह्मणैः सह राजेन्द्र अथवा केवलैः फलैः ।  
तमेकं दिवसं स्थित्वा सप्तम्यां पारयेन्नृप ॥ ६१.४ ॥  
  
अग्निकार्यं तु कुर्वीत गुहरूपेण केशवम् ।  
पूजयित्वाभिधानेन वर्षमेकं व्रतं चरेत् ॥ ६१.५ ॥  
  
षड्वक्त्र कार्त्तिक गुह सेनानी कृत्तिकासुत ।  
कुमार स्कन्द इत्येवं पूज्यो विष्णुः स्वनामभिः ॥ ६१.६ ॥  
  
समाप्तौ तु व्रतस्यास्य कुर्याद् ब्राह्मणभोजनम् ।  
षण्मुखं सर्वसौवर्णं ब्राह्मणाय निवेदयेत् ॥ ६१.७ ॥  
  
सर्वे कामाः समृद्ध्यन्तां मम देव कुमारक ।  
त्वत्प्रसादादिमं भक्त्या गृह्यतां विप्र माचिरम् ॥ ६१.८ ॥  
  
अनेन दत्त्वा मन्त्रेण ब्राह्मणाय सयुग्मकम् ।  
ततः कामाः समृद्ध्यन्ते सर्वे वै इह जन्मनि ॥ ६१.९ ॥  
  
अपुत्रो लभते पुत्रमधनो लभते धनम् ।  
भ्रष्टराज्यो लभेद् राज्यं नात्र कार्या विचारणा ॥ ६१.१० ॥  
  
एतद् व्रतं पुरा चीर्णं नलेन नृपसत्तम ।  
ऋतुपर्णस्य विषये वसता व्रतचर्यया ॥ ६१.११ ॥  
  
तथा राज्यच्युतैरन्यैर्बहुभिर्नृपसत्तमैः ।  
पौराणिकं व्रतं चैव सिद्ध्यर्थं नृपसत्तम ॥ ६१.१२ ॥  
  
॥ इति श्रीवराहपुराणे भगवच्छास्त्रे एकषष्टितमोऽध्यायः ॥ ६१ ॥