---
title: ०२६

---
प्रजापाल उवाच ।  
शरीरस्य कथं मूर्तिग्रहणं ज्योतिषो द्विज ।  
एतन्मे संशयं छिन्धि प्रणतस्य द्विजोत्तम ॥ २६.१ ॥  
महातपा उवाच ।  
योऽसावात्मा ज्ञानशक्तिरेक एव सनातनः ।  
स द्वितीयं यदा चैच्छत् तदा स्वात्मस्थितो ज्वलत् ॥ २६.२ ॥  
यः सूर्य इति भास्वांस्तु अन्योन्येन महात्मनः ।  
लोलीभूतानि तेजांसि भासयन्ति जगत्त्रयम् ॥ २६.३ ॥  
तस्मिन् सर्वे सुराः सिद्धा गणाः सर्वे महर्षिभिः ।  
समं सूता इति विभो तस्मात् सूर्यो भवन् स्तुतः ॥ २६.४ ॥  
लोलीभूतस्य तस्याशु तेजसोऽभूच्छरीरकम् ।  
पृथक्त्वेन रविः सोऽथ कीर्त्त्यते वेदवादिभिः ॥ २६.५ ॥  
भासयन् सर्वलोकांस्तु यतोऽसावुत्थितो दिवि ।  
अतोऽसौ भास्करः प्रोक्तः प्रकर्षाच्च प्रभाकरः ॥ २६.६ ॥  
दिवा दिवस इत्युक्तस्तत्कारित्वाद् दिवाकरः ।  
सर्वस्य जगतस्त्वादिरादित्यस्तेन उच्यते ॥ २६.७ ॥  
एतस्य द्वादशादित्याः सम्भूतास्तेजसा पृथक् ।  
प्रधान एव सर्वेषां सर्वदा स विबुध्यते ॥ २६.८ ॥  
तं दृष्ट्वा जगतो व्याप्तिं कुर्वाणं परमेश्वरम् ।  
तस्यैवान्तः स्थिता देवा विनिष्क्रम्य स्तुतिं जगुः ॥ २६.९ ॥  
देवा ऊचुः ।  
भवान् प्रसूतिर्जगतः पुराणः  
क्षयामलैव प्रदहन् जगन्ति ।  
समुत्थितो नाथ शमं प्रयाहि  
मा देवलोकान् प्लुष कर्मसाक्षिन् ॥ २६.१० ॥  
त्वया ततं सर्वत एव तेजः  
प्रतापिना सूर्य यजुःप्रवृत्ते ।  
तिग्मं रथाङ्गं तव देवकल्पं  
कालाख्यमध्वान्तकरं वदन्ति ॥ २६.११ ॥  
प्रभाकरसक्त्वं रविरादिदेव  
आत्मा समस्तस्य चराचरस्य ।  
पितामहसक्त्वं वरुणो यमश्च  
भूतं भविष्यच्च वदन्ति सिद्धाः ॥ २६.१२ ॥  
ध्वान्तं प्रणु त्वं सुरलोकपूज्य  
प्रयाहि शान्तिं पितरो वदन्ति ।  
वेदान्तवेद्योऽसि मखेषु देव  
त्वं हूयसे विष्णुरसि प्रसह्य ।  
इति स्तुतस्तैः सुरनाथ भक्त्या  
प्रपाहि शम्भो न इति प्रसह्य ॥ २६.१३ ॥  
एवमुक्तस्तदा देवैः सौम्यां मूर्त्तिमथाकरोत् ।  
प्रकाशत्वं जगामाशु देवतानां महाप्रभः ॥ २६.१४ ॥  
एतत्सर्वं सुराणां तु दहनं शामितं पुरा ।  
सप्तम्यां खलु सूर्येण मूर्त्तित्वं कृतवान् भुवि ॥ २६.१५ ॥  
एतां यः पुरुषो भक्त्या उपास्ते सूर्यमर्चयेत् ।  
भास्करेण च तस्यासौ फलमिष्टं प्रयच्छति ॥ २६.१६ ॥  
एतत् ते कथितं राजन् सूर्याख्यानं पुरातनम् ।  
आदिमन्वन्तरे वृत्तं मातरः श्रृणु साम्प्रतम् ॥ २६.१७ ॥  
॥ इति श्रीवराहपुराणे भगवच्छास्त्रे षड्विंशोऽध्यायः ॥ २६ ॥