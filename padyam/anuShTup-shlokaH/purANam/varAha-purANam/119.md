---
title: ११९

---
अथ भोज्यनियमविधिः ॥  
धरण्युवाच ॥  
एवं कर्मविधिं श्रुत्वा सर्व संसारमोक्षणम् ॥  
प्रसन्नवदनं देवं पुनर्वाक्यमुवाच ह ॥ १ ॥  
एवं महौजसं कर्म तव मार्गानुसारतः ॥  
त्वत्तस्तु प्रापणविधिस्तव प्रीत्या मया श्रुतः ॥ २ ॥  
केन द्रव्येण संयुक्तं तन्ममाचक्ष्व माधव ॥  
वसुधाया वचः श्रुत्वा वराहः प्रीतमानसः ॥ ३ ॥  
उवाच धर्मसंयुक्तं धर्मज्ञो वाक्यकोविदः ॥  
श्रीवराह उवाच ॥  
येन मन्त्रेण संयुक्तो मम प्रापणकं नयेत् ॥ ४ ॥  
सप्त व्रीहींस्ततो गृह्य पयसा सह संयुतम् ॥  
परमं तस्य शाकानि मधूकोदुम्बरं तथा ॥ ५ ॥  
एते चान्ये च बहवः शतशोऽथ सहस्रशः ॥  
कर्मण्याश्च त एतेषां ये मया परिकीर्त्तिताः ॥ ६ ॥  
व्रीहीणां च प्रवक्ष्यामि उपयोग्यानि माधवि ॥  
एकाग्रं मानसं कृत्वा प्रापणं शृणु सुन्दरि ॥ ७ ॥  
धर्मचिल्लिकशाकं च सुगन्धं रक्तमालिकौ ॥  
दीर्घशालिमहाशाली वरकुङ्कुममाक्षिकौ ॥८॥  
आमोदा शिवसुन्दर्यौ शिरीकाकुलशालिकाः ॥  
विविधं यावकान्नं च ज्ञेयान्येतानि कर्मणि ॥ ९॥  
कर्मण्या मुद्गमाषा वै तिलकङ्गुकुलित्थकाः ॥  
गवेधुकं महामोहं मकुष्ठमथवाहिजाम्॥ 119.१० ॥  
श्यामाकमिति चोक्तानि कर्मण्यानि वसुन्धरे ॥  
कर्मण्यानि च शाकानि विजानीहि वसुन्धरे॥। ११ ॥  
एतानि प्रतिगृह्णामि यच्च भागवतं प्रियम्॥  
मार्गमांसं वरं छागं शासं समनुयुज्यते ॥ १२ ॥  
एतानि प्रापणे दद्यान्मम चैतत्प्रियावहम्॥  
युञ्जानो वितते यज्ञे ब्राह्मणे वेदपारगे॥ १३॥  
भागो ममास्ति तत्रापि पशूनां छागलस्य च॥  
माहिषं वर्जयेन्मह्यं क्षीरं दधि घृतं ततः ॥ १४ ॥  
वर्जयेत्तत्र मांसानि यजुषा वैष्णवोऽश्नुते ॥  
परं पायसमपि वर्ज्यानि तन्मांसं चेतकः खुरे ॥ १५ ॥  
पक्षिणां च प्रवक्ष्यामि ये प्रयोज्या वसुन्धरे ॥  
ये चैव मम क्षेत्रेषु उपयुज्यन्ति नित्यशः ॥ १६ ॥  
लावकं वार्त्तिकं चैव प्रशस्तं च कपिञ्जलम् ॥  
एते चान्ये च बहवः शतशोऽथ सहस्रशः ॥ १७ ॥  
मम कर्मणि योग्या ये ते मया परिकीर्त्तिताः ॥  
यस्त्वेतत्तु विजानीयात्कर्मकर्ता तथैव च ॥ १८ ॥  
नापराध्नोति स नरो मम चोक्तं वचः प्रिये ॥  
ते च भोज्याश्च मङ्गल्या मम भक्तसुखावहाः॥१९॥  
ततो यष्टव्यमेवं हि य इच्छेत् सिद्धिमुत्तमाम् ॥  
य एतेन विधानेन यजिष्यति वसुन्धरे ॥ 119.२० ॥  
प्राप्नुवन्ति परां सिद्धिं ममैव कृतकर्मिणः ॥  
इति श्रीवराहपुराणे भगवच्छास्त्रे प्रापणद्रव्य कर्मण्य भोज्यनियमविधिर्नामोनविंशत्यधिकशततमोऽध्यायः ॥११९॥