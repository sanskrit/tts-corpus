---
title: १०९

---
अथ कार्पासधेनुदानमाहात्म्यम् ॥  
होतोवाच ॥  
अथातः सम्प्रवक्ष्यामि धेनुं कार्पासकीं नृप ॥  
यत्प्रदानान्नरो याति ऐन्द्रलोकमनुत्तम् ॥ १ ॥  
विषुवे त्वयने पुण्ये युगादिग्रहणे तथा ॥  
ग्रहपीडासु चोग्रासु दुःस्वप्नेऽरिष्टदर्शने ॥ २ ॥  
नृणां च ग्रहपीडासु दुःस्वप्नाद्भुतदर्शने ॥  
पुण्येष्वायतने राजञ्छुचिदेशे गवां गणे ॥ ३ ॥  
गोमयेनोपलिप्तायां दर्भानास्तीर्य वै तिलान् ॥  
तन्मध्ये स्थापयेद्धेनुं वस्त्रमाल्यानुलेपनाम् ॥ ४ ॥  
धूपदीपादिनैवेद्यैः पूजयेच्च विमत्सरः ॥  
उत्तमा च चतुर्भारैरर्द्धेनैव तु मध्यमा ॥ ५ ॥  
भारेण चाधमा प्रोक्ता वित्तशाठ्यं विवर्जयेत् ॥  
चतुर्थांशेन वत्सं तु कल्पयित्वा विधानतः। ६ ॥  
कर्त्तव्या रुक्मशृङ्गी तु रजतस्य खुरान्विता ॥  
नानाफलमया दन्ता रत्नगर्भसमन्विताः ॥७॥  
इत्येवं सर्वसम्पूर्णा कृत्वा श्रद्धासमन्वितः ॥  
आवाहयेत्तां कार्पासधेनुं मन्त्रैर्द्विजातये ॥ ८॥  
दद्याद्धेनुं चर्मपाणिः प्रयतः श्रद्धयान्वितः ॥  
पूर्वोक्तस्तु विधिः कार्यो दानमन्त्रपुरसरः ॥ ९ ॥  
यया देवगणः सर्वस्त्वया हीनो न वर्त्तते ॥  
तथा उद्धर मां देवि पाहि संसारसागरात् ॥ 109.१० ॥  
इति श्रीवराहपुराणे श्वेतविनीताश्वोपाख्याने कार्पासधेनुदानमाहात्म्यं नाम नवाधिकशततमोऽध्यायः ॥१०९॥