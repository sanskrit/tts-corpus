---
title: ००८

---
श्रीवराह उवाच ।  
योऽसौ वसोः शरीरे तुव्याधो भूत्वा नृपस्य ह ।  
स स्ववृत्त्यां स्थितः कालं चतुर्वर्षसहस्त्रिकम् ॥ ८.१ ॥  
एकैकं स्वकुटुम्बार्थे हत्वा वनचरं मृगम् ।  
भृत्यातिथिहुताशानां प्रीणनं कुरुते सदा ॥ ८.२ ॥  
मिथिलायां वरारोहे सदा पर्वणि पर्वणि ।  
पितॄणां कुरुते श्राद्धं स्वाचारेण विचक्षणः ॥ ८.३ ॥  
अग्निं परिचरन् नित्यं वदन् सत्यं सुभाषितम् ।  
प्राणयात्रानुसक्तस्तु योऽसौ जीवं न पातयेत् ॥ ८.४ ॥  
एवं तु वसतस्तस्य धर्मबुद्धिर्महातपाः ।  
पुत्रस्त्वर्जुनको नाम बभूव मुनिवद्वशी ॥ ८.५ ॥  
तस्य कालेन महता चारित्रेण च धीमतः ।  
बभूवार्ज्जुनकी नाम कन्या च वरवर्णिनी ॥ ८.६ ॥  
तस्या यौवनकाले तु चिन्तयामास धर्मवित् ।  
कस्येयं दीयते कन्या को वा योग्यश्च वै पुमान् ॥ ८.७ ॥  
इति चिन्तयतस्तस्य मतङ्गस्य सुतं प्रति ।  
धर्मव्याधस्य सुव्यक्तं प्रसन्नाख्यं प्रति ब्रुवन् ॥ ८.८ ॥  
एवं सञ्चिन्त्य मातङ्गः प्रसन्नं प्रति सोद्यतः ।  
उवाच तस्य पितरं प्रसन्नायार्ज्जुनीं भवान् ।  
गृहाण तपतां श्रेष्ठ स्वयं दत्तां महात्मने ॥ ८.९ ॥  
मतङ्ग उवाच ।  
प्रसन्नोऽयं मम सुतः सर्वशास्त्रविशारदः ।  
गृह्णाम्यर्जुनकीं कन्यां त्वत्सुतां व्याधसत्तम ॥ ८.१० ॥  
एवमुक्ते तदा कन्यां धर्मव्याधो महातपाः ।  
मतङ्गपुत्राय ददौ प्रसन्नाय च धीमते ॥ ८.११ ॥  
धर्मव्याधस्तदा कन्यां दत्वा स्वगृहमीयिवान् ।  
साऽपि श्वशुरयोर्भर्तुः शुश्रीषणपराऽभवत् ॥ ८.१२ ॥  
अथ कालेन महता सा कन्याऽर्जुनकी शुभा ।  
उक्ता श्वश्रुवा सुता पुत्रि जीवहन्तुस्त्वमीदृशी ।  
न जानासि तपश्चर्तुं भर्त्तुराराधनं तथा ॥ ८.१३ ॥  
साऽपि स्वल्पापराधेन भर्त्सिता तनुमध्यमा ।  
पितुर्वेश्मगता बाला रोदमाना मुहुर्मुहुः ॥ ८.१४ ॥  
पित्रा पृष्टा किमेतत् ते पुत्रि रोदनकारणम् ।  
एवमुक्ता तदा सा तु कथयामास भामिनी ॥ ८.१५ ॥  
श्वश्व्राऽहमुक्ता तीव्रेण कोपेन महता पितः ।  
जीवहन्तुः सुतेत्युच्चैरसकृद् व्याधजेति च ॥ ८.१६ ॥  
एतच्छ्रुत्वा स धर्मात्मा धर्मव्याधो रुषान्वितः ।  
मतङ्गस्य गृहं सोऽथ गत्वा जनपदैर्वृतम् ॥ ८.१७ ॥  
तस्यागतस्य सम्बन्धी मतङ्गो जयतां वरः ।  
आसनाद्यर्ध्यपाद्येन पूजयित्वेदमब्रवीत् ।  
किमागमनकृत्यं ते किं करोम्यागतक्रियाम् ॥ ८.१८ ॥  
व्याध उवाच ।  
भोजनं किञ्चिदिच्छामि भोक्तुं चैतन्यवर्जितम् ।  
कौतूहलेन येनाहमागतो भवतो गृहम् ॥ ८.१९ ॥  
मतङ्ग उवाच ।  
गोधूमा व्रीमयश्चैव संस्कृता मम वेश्मनि ।  
भुज्यतां धर्मविच्छ्रेष्ठ यथाकामं तपोधन ॥ ८.२० ॥  
व्याध उवाच ।  
पश्यामि कीदृशास्ते हि गोधूमा व्रीहयो यवाः ।  
स्वरूपेण च सन्त्येते येन वो वेद्मि सत्तम ॥ ८.२१ ॥  
श्रीवराह उवाच ।  
एवमुक्ते मतङ्गेन शूर्पं गोधूमपूरितम् ।  
अपरं तत्र व्रीहीणां धर्मव्याधाय दर्शितम् ॥ ८.२२ ॥  
दृष्ट्वा व्रीहीन् सगोधूमान् धर्मव्याधो वरासनात् ।  
उत्थाय गन्तुमारेभे मतङ्गेन निवारितः ॥ ८.२३ ॥  
  
  
किमर्थं गन्तुमारब्धं त्वया वद महामते ।  
अभुक्तेनैव संसिद्धं मद्गृहे चान्नमुत्तमम् ।  
पाचयित्वा स्वयं चैव कस्मात् त्वं नाद्य भुञ्जसे ॥ ८.२४ ॥  
व्याध उवाच ।  
सहस्त्रशः कोटिशश्च जीवान् हंसि दिने दिने ।  
अथेदृशस्य पापस्य कोऽन्नं भुञ्जति सत्पुमान् ॥ ८.२५ ॥  
अचैतन्यं यदि गृहे विद्यतेऽन्नं सुसंस्कृतम् ।  
इदानीमत्र सन्दृष्टा एते तु जलजन्तवः ॥ ८.२६ ॥  
(उप्ताः सहस्त्रतां यान्ति प्रतिसंवत्सरं मुने ।) ॥ ८.२६ (१)॥  
अहमेकं कुटुम्बार्थे हन्म्यरण्ये पशुं दिने ।  
तं चेत् पितृभ्यः संस्कृत्य दत्त्वा भुञ्जामि सानुगः ॥ ८.२७ ॥  
त्वं तु जीवान् बहून् हत्वा स्वकुटुम्बेन सानुगः ।  
भुञ्जन्नेतेन सततमभोज्यं तन्मतं मम ॥ ८.२८ ॥  
ब्रह्मणा तु पुरा सृष्टा ओषध्यः सर्ववीरुधः ।  
यज्ञार्थं तत्तु भूतानां भक्ष्यमित्येव वै श्रुतिः ॥ ८.२९ ॥  
दिव्यो भौतस्तथा पैत्रो मानुषो ब्राह्म एव च ।  
एते पञ्च महायज्ञा ब्रह्मणा निर्मिताः पुरा ॥ ८.३० ॥  
ब्राह्मणानां हितार्थाय इतरेषां च तन्मुखम् ।  
इतरेषां तु वर्णानां ब्राह्मणैः कारिताः शुभाः ॥ ८.३१ ॥  
एवं यदि विभागः स्याद् वरान्नं तद् विशुध्यति ।  
अन्यथा व्रीहयोऽप्येते एकैके मृगपक्षिणः ।  
मन्तव्या दातृभोक्तृणां महामांसं तु तत् स्मृतम् ॥ ८.३२ ॥  
मया ते दुहिता दत्ता पुत्रार्थे देवरूपिणी ।  
सा च त्वद्भार्यया प्रोक्ता दुहिता जन्तुघातिनः ॥ ८.३३ ॥  
अतोऽर्थमागतोऽहं ते गृहं प्रति समीक्षितुम् ।  
आचारं देवपूजां च अतिथीनां च तर्पणम् ॥ ८.३४ ॥  
एतेषामेकमप्यत्र कुर्वन्नपि न दृश्यते ।  
तद् गृहं गन्तुमिच्छामि पितॄणां श्राद्धकाम्यया ॥ ८.३५ ॥  
स्वगृहे नैव भुञ्जामि पितॄणां कार्यमित्युत ।  
अहं व्याधो जीवघाती न तु त्वं लोकहिंसकः ॥ ८.३६ ॥  
मत्सुता जीवघातस्य यदोढा त्वत्सुतेन च ।  
तन्महत्त्वं च सञ्जातं प्रायश्चितं तपोधन ॥ ८.३७ ॥  
एवमुक्त्वा स चोत्थाय शप्त्वा नारीं तदा धरे ।  
मा स्नुषाभिः समं श्वश्र्वा विश्वासो भवतु क्वचित् ॥ ८.३८ ॥  
मा च स्नुषा कदाचित् स्याद् या श्वश्रूं जीवतीमिषेत् ।  
एवमुक्त्वा गतो व्याधः स्वगृहं प्रति भामिनि ॥ ८.३९ ॥  
ततो देवान् पितॄन् भक्तया पूजयित्वा विचक्षणः ।  
पुत्रं चार्जुनकं स्थाप्य स्वसन्ताने महातपाः ॥ ८.४० ॥  
धर्मव्याधो जगामाशु तीर्थं त्रैलोक्यविश्रुतम् ।  
पुरुषोत्तमाख्यं च परं तत्र गत्वा समाहितः ।  
तपश्चचार नियतः पठन् स्तोत्रमिदं धरे ॥ ८.४१ ॥  
नमामि विष्णुं त्रिदशारिनाशनं  
विशालवक्षस्थलसंश्रितश्रियम् ।  
सुशासनं नीतिमतां परां गतिं  
त्रिविक्रमं मन्दरधारिणं सदा ॥ ८.४२ ॥  
दामोदरं रञ्जितभूतलं धिया  
यशोंशुशुभ्रं भ्रमराङ्गसप्रभम् ।  
धराधरं नरकरिपुं पुरुष्टुतं  
नमामि विष्णुं शरणं जनार्दनम् ॥ ८.४३ ॥  
(नरं नृसिंहं हरिमीश्वरं प्रभुं  
त्रिधामनामानमनन्तवर्चसम् ।  
सुसंस्कृतास्यं शरणं नरोत्तमं  
व्रजामि देवं सततं तमच्युतम् ॥ ८.४३ (१))  
त्रिधा स्थितं तिग्मरथाङ्गपाणिनं  
नयस्थितं तृप्तमनुत्तमैर्गुणैः ।  
निःश्रेयसाख्यं क्षपितेतरं गुरुं  
नमामि विष्णुं पुरुषोत्तमं त्वहम् ॥ ८.४४ ॥  
(हतौ पुराणौ मधुकैटभावुभौ  
बिभर्त्ति च क्ष्मां शिरसा सदा हि सः ।  
यथा स्तुतो मे प्रसभं सनातनो  
दधातु विष्णुः सुखमूर्जितं मम ॥ ८.४४ (१))  
महावराहो हविषाम्बुभोजनो  
जनार्दनो मे हितकृच्चितीमुखः ।  
क्षितीधरो मामुदधिक्षयो महान्  
स पातु विष्णुः शरणार्थिनं तु माम् ॥ ८.४५ ॥  
मायाततं येन जगत्त्रयं कृतं  
यथाग्निनैकेन ततं चराचरम् ।  
चराचरस्य स्वयमेव सर्वतः  
स मेऽस्तु विष्णुः शरणं जगत्पतिः ॥ ८.४६ ॥  
भवे भवे यश्च ससर्ज्ज कं ततो  
जगत् प्रसूतं सचराचरं त्विदम् ।  
ततश्च रुद्रात्मवति प्रलीयते-  
ऽन्वतो हरिर्विष्णुहरस्तथोच्यते ॥ ८.४७ ॥  
खात्मेन्दुपृथ्वीपवनाग्निभास्करा  
जलं च यस्य प्रभवन्ति मूर्त्तयः ।  
स सर्वदा मे भगवान् सनातनो  
ददातु शं विष्णुरचिन्त्यरूपधृक् ॥ ८.४८ ॥  
इतीरिते तस्य सनातनः स्वयं  
पुरो बभूवाद्भुतरूपदर्शनः ।