---
title: १६१

---
अथ देववनप्रभावः ॥  
धरण्युवाच ॥  
ये धर्मविमुखा मूढाः सर्वज्ञानविवर्जिताः ॥  
का गतिः कृष्ण तेषां हि विहिता नरके सुरैः ॥१ ॥  
अभुक्त्वा नारकं दुःखं सुकृतैः पुण्यदैर्नृणाम् ॥  
प्रयान्ति कर्मणा येन तमुपायं ब्रवीहि मे ॥ २ ॥  
श्रीवराह उवाच ॥  
सर्वधर्मविहीनानां पुरुषाणां दुरात्मनाम् ॥  
नरकार्त्तिहरा देवी मथुरा पापघातिनी ॥ ३ ॥  
मथुरावासिनो ये च तीर्थानां चोपसेवकाः ॥  
वनानां दर्शको वाथ मथुराक्रमकोऽपि वा ॥४ ॥  
एषां मध्ये कृतं यैश्च एकं च शतमोजसा ॥  
न ते नरक भोक्तारः स्वर्गभाजो भवन्ति ते ॥५॥  
आदौ मधुवनं नाम द्वितीयं तालमेव च ॥  
वनं कुन्दवनं चैव तृतीयं वनमुत्तमम् ॥६॥  
चतुर्थं काम्यकवनं वनानां वनमुत्तमम् ॥  
पञ्चमं वै बहुवनं षष्ठं भद्रवनं स्मृतम् ॥ ७ ॥  
सप्तमं तु वनं भूमे खादिरं लोकविश्रुतम् ॥  
महावनं चाष्टमं तु सदैव च मम प्रियम् ॥ ८ ॥  
लोहार्गलवनं नाम नवमं पातकापहम् ॥  
वनं बिल्ववनं नाम दशमं देवपूजितम् ॥ ९ ॥  
एकादशं तु भाण्डीरं द्वादशं वृन्दका वनम् ॥  
एतानि ये प्रपश्यन्ति न ते नरकभोगिनः ॥161.१०॥  
यथाक्रमेण ये यात्रां वनानां च जितेन्द्रियाः ॥  
करिष्यन्ति वरारोहे इन्द्रलोकं व्रजन्ति ते ॥ ११ ॥  
इति श्रीवराहपुराणे मथुरामाहात्म्ये देववनप्रभावो नामैकषष्ट्यधिकशततमोऽध्यायः ॥ १६१ ॥