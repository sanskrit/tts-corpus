---
title: १११

---
अथ कपिलाधेनुदानमाहात्म्यम् ॥  
होतोवाच ॥  
अथातः सम्प्रवक्ष्यामि कपिलां धेनुमुत्तमाम् ॥  
यत्प्रदानान्नरो याति विष्णुलोकमनुत्तमम् ॥ १ ॥  
पूर्वोक्तेन विधानेन दद्याद्धेनुं सवत्सकाम् ॥  
सर्वालङ्कारसंयुक्तां सर्वरत्नसमन्विताम् ॥ २ ॥  
कपिलायाः शिरो ग्रीवा सर्वतीर्थानि भामिनि ॥  
पितामहनियोगाच्च निवसन्ति हि निश्चयः ॥ ३ ॥  
प्रातरुत्थाय यो मर्त्यः कपिलागलमस्तकात् ॥  
च्युतं तु भक्त्या पानीयं शिरसा वन्दते शुचिः ॥ ४ ॥  
स तेन पुण्यतोयेन तत्क्षणाद्दग्धकिल्बिषः ॥  
त्रिंशद्वर्षकृतं पापं दहत्यग्निरिवेन्धनम् ॥५॥  
कल्यमुत्थाय यो मर्त्यः कुर्यात्तासां प्रदक्षिणम् ॥  
प्रदक्षिणी कृता तेन पृथिवी स्याद्वसुन्धरे॥६॥  
प्रदक्षिणेन चैकेन श्रद्धायुक्तेन तत्क्षणात्॥  
दशजन्मकृतं पापं तस्य नश्यत्यसंशयम् ॥७॥  
कपिलायास्तु मूत्रेण स्नायाच्चैव शुचिव्रतः।  
स गङ्गादिषु तीर्थेषु स्नातो भवति मानवः ॥८॥  
तेन स्नानेन चैकेन भावयुक्तेन वै नरः ॥  
यावज्जीवकृतात्पापान्मुच्यते नात्र संशयः ॥ ९ ॥  
गोसहस्रं च यो दद्यादेकां वा कपिलां नरः ॥  
सममेतत्पुरा प्राह ब्रह्मा लोकपितामहः ॥ 111.१०॥  
गवामस्थि ततोऽप्येतन्मृतगन्धेन दूषयेत् ॥  
यावज्जिघ्रति तं गन्धं तावत्पुण्यैस्तु पूर्यते ॥ ११ ॥  
गवां कण्डूयनं श्रेष्ठं तथा च परिपालनम् ॥  
तुल्यं गोशतदानस्य भयरोगादिपालने ॥१२॥  
तृणादिकानि यो दद्यात्क्षुधितेन गवाह्निकम् ॥  
गोमेधस्य फलं दिव्यं लभते मानवोत्तमः ॥ १३ ॥  
विमानैर्विविधैर्दिव्यैः कन्याभिरभितोऽर्पितैः ॥  
सेव्यमानः सुगन्धैर्वै दीप्यमान इवाग्नयः॥१४॥  
सुवर्णकपिला पूर्वं द्वितीया गौरपिङ्गला ॥  
तृतीया चैव रक्ताक्षी चतुर्थी गुडपिङ्गला॥१५॥  
पञ्चमी बहुवर्णा स्यात्षष्ठी च श्वेतपिङ्गला॥  
सप्तमी श्वेतपिङ्गाक्षी त्वष्टमी कृष्णपिङ्गला ॥१६॥  
नवमी पाटला ज्ञेया दशमी पुच्छपिङ्गला ॥  
एकादशी खुरश्वेता त्वेतासां सर्वलक्षणाः ॥ १७ ॥  
सर्वलक्षणसंयुक्ता सर्वालङ्कृतसुन्दरी ॥  
ब्राह्मणाय प्रदातव्या भुक्तिमुक्तिप्रदायिनी ॥ १८ ॥  
भुक्तिमुक्तिप्रदा तेषां विष्णुमार्गप्रदायिनी ॥ १९ ॥  
इति श्रीवराहपुराणे श्वेतविनीताश्वोपाख्याने कपिलादानमाहात्म्यं नाम एकादशाधिकशततमोऽध्यायः ॥ १११ ॥