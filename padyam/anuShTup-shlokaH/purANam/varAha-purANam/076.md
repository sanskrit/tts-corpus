---
title: ०७६

---
रुद्र उवाच ।  
तस्यैव मेरोः पूर्वे तु देशे परमवर्चसे ।  
चक्रवाटपरिक्षिप्ते नानाधातुविराजिते ॥ ७६.१ ॥  
  
तत्र सर्वामरपुरं चक्रवाटसमुद्धतम् ।  
दुर्धर्षं बलदृप्तानां देवदानवरक्षसाम् ।  
तत्र जाम्बूनदमयः सुप्राकारः सुतोरणः ॥ ७६.२ ॥  
  
तस्याप्युत्तरपूर्वे तु देशे परमवर्चसे ।  
अलोकजनसम्पूर्णा विमानशतसङ्कुला ॥ ७६.३ ॥  
  
महावापिसमायुक्ता नित्यं प्रमुदिता शुभा ।  
शोभिता पुष्पशबलैः पताकाध्वजमालिनी ॥ ७६.४ ॥  
  
देवैर्यक्षोप्सरोभिश्च ऋषिभिश्च सुशोभिता ।  
पुरन्दरपुरी रम्या समृद्धा त्वमरावती ॥ ७६.५ ॥  
  
तस्या मध्येऽमरावत्या वज्रवैदूर्यवेदिका ।  
त्रैलोक्यगुणविख्याता सुधर्मा नाम वै सभा ॥ ७६.६ ॥  
  
तत्रास्ते श्रीपतेः श्रीमान् सहस्त्राक्षः शचीपतिः ।  
सिद्धादिभिः परिवृतः सर्वाभिर्देवयोनिभिः ॥ ७६.७ ॥  
  
तत्र चैव सुवंशः स्याद् भास्करस्य महात्मनः ।  
साक्षात् तत्र सुराध्यक्षः सर्वदेवनमस्कृतः ॥ ७६.८ ॥  
  
तस्याश्च दिक्षु विस्तीर्णा तत्तद्गुणसमन्विता ।  
तेजोवती नाम पुरी हुताशस्य महात्मनः ॥ ७६.९ ॥  
  
तत्तद्गुणवती रम्या पुरी वैवस्वतस्य च ।  
नाम्ना संयमनी नाम पुरी त्रैलोक्यविश्रुता ॥ ७६.१० ॥  
  
तथा चतुर्थे दिग्भागे नैर्ऋताधिपतेः शुभा ।  
नाम्ना कृष्णावती नाम विरूपाक्षस्य धीमतः ॥ ७६.११ ॥  
  
पञ्चमे ह्युत्तरपुटे नाम्ना शुद्धवती पुरी ।  
उदकाधिपतेः ख्याता वरुणस्य महात्मनः ॥ ७६.१२ ॥  
  
तथा पञ्चोत्तरे देवस्वस्योत्तरपुटे पुरी ।  
वायोर्गन्धवती नाम ख्याता सर्वगुणोत्तरा ॥ ७६.१३ ॥  
  
तस्योत्तरपुटे रम्या गुह्यकाधिपतेः पुरी ।  
नाम्ना महोदया नाम शुभा वैदूर्यवेदिका ॥ ७६.१४ ॥  
  
तथाष्टमेऽन्तरपुटे ईशानस्य महात्मनः ।  
पुरी मनोहरा नाम भूतैर्नानाविधैर्युता ।  
पुष्पैर्धन्यैश्च विविधैर्वनैराश्रमसंस्थितैः ॥ ७६.१५ ॥  
  
प्रार्थ्यते देवलोकोऽयं स स्वर्ग इति कीर्तितः ॥ ७६.१६ ॥  
  
॥ इति श्रीवराहपुराणे भगवच्छास्त्रे षट्सप्ततितमोऽध्यायः ॥ ७६ ॥