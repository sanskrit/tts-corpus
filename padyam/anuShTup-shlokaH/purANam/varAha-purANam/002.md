---
title: ००२

---
सूत उवाच ।  
ततस्तुष्टो हरिर्भक्त्या धरण्यात्मशरीरगाम् ।  
मायां प्रकाश्य तेनैव स्थितो वाराहमूर्त्तिना ॥ २.१ ॥  
जगाद किं ते सुश्रोणि प्रश्नमेनं सुदुर्लभम् ।  
कथयामि पुराणस्य विषयं सर्वशास्त्रतः ॥ २.२ ॥  
पुराणानां हि सर्वेषामयं साधारणः स्मृतः ।  
श्लोकं धरणि निश्चित्य निःशेषं त्वं पुनः श्रृणु ॥ २.३ ॥  
श्रीवराह उवाच ।  
सर्गश्च प्रतिसर्गश्च वंशो मन्वन्तराणि च ।  
वंशानुचरितं चैव पुराणं पञ्चलक्षणम् ॥ २.४ ॥  
आदिसर्गमहं तावत् कथयामि वरानने ।  
यस्मादारभ्य देवानां राज्ञां चरितमेव च ।  
ज्ञायते चतुरंशश्च परमात्मा सनातनः ॥ २.५ ॥  
आदावहं व्योम महत् ततोऽणुं-  
रेकैव मत्तः प्रबभूव बुद्धिः ।  
त्रिधा तु सा सत्त्वरजस्तमोभिः  
पृथक्पृथक्तत्त्वरूपैरुपेता ॥ २.६ ॥  
तस्मिंस्त्रिकेऽहं तमसो महान् स  
सदोच्यते सर्वविदां प्रधानः ।  
उतस्मादपि क्षेत्रविदूर्जितोऽभूद्  
बभूव वुद्धिस्तु ततो बभूव ॥ २.७ ॥  
तस्मात्तु तेभ्यो श्रवणादिहेतवस्  
ततोऽक्षमाला जगतो व्यवस्थिता ।  
भूतैर्गतैरेव च पिण्डमूर्ति-  
र्मया भद्रे विहिता त्वात्मनैव ॥ २.८ ॥  
शून्यं त्वासीत् तत्र शब्दस्तु खं च  
तस्माद् वायुस्तत एवानु तेजः ।  
तस्मादापस्तत एवानु देवि  
मया सृष्टा भवती भूतधात्री ॥ २.९ ॥  
योगे पृथिव्या जलवत् ततोऽपि  
सबुद्बुदं कललं त्वण्डमेव ।  
तस्मिन् प्रवृत्ते द्विगतेऽहमासी-  
दापोमयश्चात्मनात्मानमादौ ॥ २.१० ॥  
सृष्ट्वा नारास्ता अथो तत्र चाहं  
येन स्यान्मे नाम नारायणेति ।  
कल्पे कल्पे तत्र संयामि भूयः  
सुप्तस्य मे नाभिजः स्याद् यथाद्यः ॥ २.११ ॥  
एवम्भूतस्य मे देवि नाभिपद्मे चतुर्मुखः ।  
उत्तस्थौ स मया प्रोक्तः प्रजाः सृज महामते ॥ २.१२ ॥  
एवमुक्त्वा तिरोभावं गतोऽहं सोऽपि चिन्तयन् ।  
आस्ते यावज्जगद्धात्रि नाध्यगच्छत किञ्चन ॥ २.१३ ॥  
तावत् तस्य महारोषो ब्रह्मणोऽव्यक्तजन्मनः।  
सम्भूय तेन बालः स्यादङ्के रोषात्मसम्भवः ॥ २.१४ ॥  
यो रुदन् वारितस्तेन ब्रह्मणाऽव्यक्तमूर्त्तिना ।  
ब्रवीति नाम मे देहि तस्य रुद्रेति सो ददौ ॥ २.१५ ॥  
सोऽपि तेन सृजस्वेति प्रोक्तो लोकमिमं शुभे ।  
अशक्तः सोऽथ सलिले ममज्ज तपसे धृतः ॥ २.१६ ॥  
तस्मिन् सलिलमग्ने तु पुनरन्यं प्रजापतिम् ।  
ब्रह्मा ससर्ज्ज भूतेषु दक्षिणाङ्गुष्ठतो वरम् ।  
वामे चैव तथाऽङ्गुष्ठे तस्य पत्नीमथासृजत् ॥ २.१७ ॥  
स तस्यां जनयामास मनुं स्वायम्भुवं प्रभुः ।  
तस्मात् सम्भाविता सृष्टिः प्रजानां ब्रह्मणा पुरा ॥ २.१८ ॥  
धरण्युवाच ।  
विस्तरेण ममाचक्ष्व आदिसर्गं सुरेश्वर ।  
ब्रह्मा नारायणाख्योऽयं कल्पादौ चाभवद् यथा ॥ २.१९ ॥  
श्रीभगवानुवाच ।  
ससर्ज सर्वभूतानि यथा नारायणात्मकः ।  
कथ्यमानं मया देवि तदशेषं क्षिते श्रृणु ॥ २.२० ॥  
गतकल्पावसाने तु निशि सुप्तोत्थितः शुभे ।  
सत्त्वोद्रिक्तस्तथा ब्रह्मा शून्यं लोकमवैक्षत ॥ २.२१ ॥  
नारायणः परोऽचिन्त्यः पराणामपि पूर्वजः ।  
ब्रह्मस्वरूपी भगवाननादिः सर्वसम्भवः ॥ २.२२ ॥  
इदं चोदाहरन्त्यत्र श्लोकं नारायणं प्रति ।  
ब्रह्मस्वरूपिणं देवं जगतः प्रभवाप्ययम् ॥ २.२३ ॥  
आपो नारा इति प्रोक्ता आपो वै नरसूनवः ।  
अयनं तस्य ताः पूर्वं तेन नारायणः स्मृतः ॥ २.२४ ॥  
सृष्टिं चिन्तयतस्तस्य कल्पादिषु यथा पुरा ।  
अबुद्धिपूर्वकस्तस्य प्रादुर्भूतस्तमोमयः ॥ २.२५ ॥  
तमो मोहो महामोहस्तामिस्त्रो ह्यन्धसञ्ज्ञितः ।  
अविद्या पञ्चपर्वैषा प्रादुर्भूता महात्मनः ॥ २.२६ ॥  
पञ्चधाऽवस्थितः सर्गो ध्यायतोऽप्रतिबोधवान् ।  
बहिरन्तोऽप्रकाशश्च संवृतात्मा नगात्मकः ।  
स मुख्यसर्गो विज्ञेयः सर्गविद्भिर्विचक्षणैः ॥ २.२७ ॥  
पुनरन्यदभूत् तस्य ध्यायतः सर्गमुत्तमम्।  
तिर्यक्स्त्रोतस्तु वै यस्मात् तिर्यक्स्त्रोतस्तु वै स्मृतः ॥ २.२८ ॥  
पश्वादयस्ते विख्याता उत्पथग्राहिणस्तु ते।  
तमप्यसाधकं मत्वा तिर्यक्स्त्रोतं चतुर्मुखः ॥ २.२९ ॥  
ऊर्ध्वस्त्रोतस्त्रिधा यस्तु सात्त्विको धर्मवर्त्तनः ।  
ततोर्ध्वचारिणो देवाः सर्वगर्भसमुद्भवाः ॥ २.३० ॥  
ते सुखप्रीतिवहुला बहिरन्तस्त्वनावृताः ।  
तस्मिन् सर्गेऽभवत् प्रीतिर्निष्पद्यन्ते प्रजास्तदा ॥ २.३० ॥  
तदा सृष्ट्वाऽन्यसर्गं तु तदा दध्यौ प्रजापतिः ।  
असाधकांस्तु तान् मत्वा मुख्यसर्गादिसम्भवान् ॥ २.३१ ॥  
ततः स चिन्तयामास अर्वाक्स्त्रोतस्तु स प्रभुः ।  
अर्वाक्स्त्रोतसि चोत्पन्ना मनुष्याः साधका मताः ॥ २.३२ ॥  
ते च प्रकाशबहुलास्तमोद्रिक्ता रजोधिकाः ।  
तस्मात् तु दुखः बहुला भूयोभूयश्च कारिणः ॥ २.३३ ॥  
इत्येते कथिताः सर्गाः षडेते सुभगे तव ।  
प्रथमो महतः सर्गस्तन्मात्राणि द्वितीयकः ॥ २.३४ ॥  
वैकारिकस्तृतीयस्तु सर्गश्चैन्द्रियकः स्मृतः ।  
इत्येष प्राकृतः सर्गः सम्भूतो बुद्धिपूर्वकः ॥ २.३५ ॥  
मुख्यसर्गश्चतुर्थस्तु मुख्या वै स्थावराः स्मृताः ।  
तिर्यक्स्त्रोतश्च यः प्रोक्तस्तैर्यक्स्त्रोतः स उच्यते ॥ २.३६ ॥  
तथोर्ध्वस्त्रोतसां श्रेष्ठः सप्तमः स तु मानवः ।  
अष्टमोऽनुग्रहः सर्गः सात्त्विकस्तामसश्च सः ॥ २.३७ ॥  
पञ्चैते वैकृताः सर्गाः प्राकृतास्तु त्रयः स्मृताः ।  
प्राकृतो वैकृतश्चैव कौमारो नवमः स्मृतः ॥ २.३८ ॥  
इत्येते वै समाख्याता नव सर्गाः प्रजापतेः ।  
प्राकृता वैकृताश्चैव जगतो मूलहेतवः ।  
इत्येते कथिताः सर्गाः किमन्यच्छ्रोतुमिच्छसि ॥ २.३९ ॥  
धरण्युवाच ।  
नवधा सृष्टिरुत्पन्ना ब्रह्मणोऽव्यक्तजन्मनः ।  
कथं सा ववृधे देव एतन्मे कथयाच्युत ॥ २.४० ॥  
श्रीवराह उवाच ।  
प्रथमं ब्रह्मणा सृष्टा रुद्राद्यास्तु तपोधनाः।  
सनकादयस्ततः सृष्टा मरीच्यादय एव च ॥ २.४१ ॥  
मरीचिरत्रिश्च तथा अङ्गिराः पुलहः क्रतुः ।  
पुलस्त्यश्च महातेजाः प्रचेता भृगुरेव च ।  
नारदो दशमश्चैव वसिष्ठश्च महातपाः ॥ २.४२ ॥  
सनकादयो निवृत्त्याख्ये तेन धर्मे प्रयोजिताः ।  
प्रवृत्त्याख्ये मरीच्याद्या मुक्त्वैकं नारदं मुनिम् ॥ २.४३ ॥  
योऽसौ प्रजापतिस्त्वाद्यो दक्षिणाङ्गुष्ठसम्भवः ।  
तस्यादौ तत्र वंशेन जगदेतच्चराचरम् ॥ २.४४ ॥  
देवाश्च दानवाश्चैव गन्धर्वोरगपक्षिणः ।  
सर्वे दक्षस्य कन्यासु जाताः परमधार्मिकाः ॥ २.४५ ॥  
योऽसौ रुद्रेति विख्यातः पुत्रः क्रोधसमुद्भवः ।  
भ्रुकुटीकुटिलात् तस्य ललाटात् परमेष्ठिनः ॥ २.४६ ॥  
अर्द्धनारीनरवपुः प्रचण्डोऽतिभयङ्करः ।  
विभजात्मानमित्युक्तो ब्रह्मणाऽन्तर्दधे पुनः ॥ २.४७ ॥  
तथोक्तोऽसौ द्विधा स्त्रीत्वं पुरुषत्वं चकार सः ।  
बिभेद पुरुषत्वं च दशधा चैकधा च सः ।  
ततस्त्वेकादश ख्याता रुद्रा ब्रह्मसमुद्भवाः ॥ २.४८ ॥  
अयमुद्देशतः प्रोक्तो रुद्रसर्गो मयाऽनघे ।  
इदानीं युगमाहात्म्यं कथयामि समासतः ॥ २.४९ ॥  
कृतं त्रेता द्वापरश्च कलिश्चेति चतुर्युगम् ।  
एतस्मिन् ये महासत्त्वा राजानो भूरिदक्षिणाः ।  
देवासुराश्च यं चक्रुर्धर्मं कर्म च तच्छृणु ॥ २.५० ॥  
आसीत् प्रथमकल्पे तु मनुः स्वायम्भुवः पुरा ।  
तस्य पुत्रद्वयं जज्ञे अतिमानुषचेष्टितम्।  
प्रियव्रतोत्तानपादनामानं धर्मवत्सलम् ॥ २.५१ ॥  
तत्र प्रियव्रतो राजा महायज्वा तपोबलः ।  
स चेष्ट्वा विविधैर्यज्ञैर्विपुलैर्भूरिदक्षिणैः ॥ २.५२ ॥  
सप्तद्वीपेषु संस्थाप्य भरतादीन् सुतान् निजान् ।  
स्वयं विशालां वरदां गत्वा तेपे महत् तपः ॥ २.५३ ॥  
तस्मिन् स्थितस्य तपसि राज्ञो वै चक्रवर्त्तिनः ।  
उपेयान्नारदस्तत्र दिदृक्षुर्धर्मचारिणम् ॥ २.५४ ॥  
स दृष्ट्वा नारदं व्योम्नि ज्वलद्भास्करतेजसम् ।  
अभ्युत्थानेन राजेन्द्र उत्तस्थौ हर्षितस्तदा ॥ २.५५ ॥  
तस्यासनं च पाद्यं च सम्यक् तस्य निवेद्य वै ।  
स्वागतादिभिरालापैः परस्परमवोचताम् ।  
कथान्ते नारदं राजा पप्रच्छ ब्रह्मवादिनम् ॥ २.५६ ॥  
प्रियव्रत उवाच ।  
भगवन् किञ्चिदाश्चर्यमेतस्मिन् कृतसञ्ज्ञिते ।  
युगे दृष्टं श्रुतं वाऽपि तन्मे कथय नारद ॥ २.५७ ॥  
नारद उवाच ।  
आश्चर्यमेकं दृष्टं मे तच्छृणुष्व प्रियव्रत ।  
ह्यस्तनेऽहनि राजेन्द्र श्वेताख्यं गतवानहम् ।  
द्वीपं तत्र सरो दृष्टं फुल्लपङ्कजमालिनम् ॥ २.५८ ॥  
सरसस्तस्य तीरे तु कुमारीं पृथुलोचनाम् ।  
दृष्ट्वाऽहं विस्मयापन्नस्तां कन्यामायतेक्षणाम् ॥ २.५९ ॥  
पृष्टवानस्मि राजेन्द्र तदा मधुरभाषिणीम् ।  
काऽसि भद्रे कथं वाऽसि किं वा कार्यमिह त्वया ।  
कर्त्तव्यं चारुसर्वाङ्गि तन्ममाचक्ष्व शोभने ॥ २.६० ॥  
एवमुक्ता मया सा हि मां दृष्ट्वाऽनिमिषेक्षणा ।  
स्मृत्वा तूष्णीं स्थिता यावत् तावन्मे ज्ञानमुत्तमम् ॥ २.६१ ॥  
विस्मृतं सर्ववेदाश्च सर्वशास्त्राणि चैव ह ।  
योगशास्त्राणि शिक्षाश्च वेदानां स्मृतयस्तथा ॥ २.६२ ॥  
सर्वं दृष्ट्वैव मे राजन् कुमार्याऽपहृतं क्षणात् ।  
ततोऽहं विस्मयार्विष्टश्चिन्ताशोकसमन्वितः ॥ २.६३ ॥  
तामेव शरणं गत्वा यावत् पश्यामि पार्थिव ।  
तावद् दिव्यः पुमांस्तस्याः शरीरे समदृश्यत ॥ २.६४ ॥  
तस्यापि पंसो हृदये त्वपरस्तस्य चोरसि ।  
अन्यो रक्तेक्षणः श्रीमान् द्वादशादित्यसन्निभः ॥ २.६५ ॥  
एवं दृष्ट्वा पुमांसोऽत्र त्रयः कन्याशरीरगाः ।  
क्षणेन तत्र कन्यैका न तान् पश्यामि सुव्रत ॥ २.६६ ॥  
ततः पृष्टा मया देवी सा कुमारी कथं मम ।  
वेदा नष्टा ममाचक्ष्व भद्रे तन्नाशकारणम् ॥ २.६७ ॥  
कन्योवाच ।  
माताऽहं सर्ववेदानां सावित्री नाम नामतः ।  
मां न जानासि येन त्वं ततो वेदा हृतास्तव ॥ २.६८ ॥  
एवमुक्ते तया राजन् विस्मयेन तपोधन ।  
पृष्टा क एते पुरुषा एतत्कथय शोभने ॥ ६९ ॥  
कन्योवाच  
य एष मच्छरीरस्थः सर्वाङ्गैश्चारुलोचनः ।  
एष ऋग्वेदनामा तु देवो नारायणः स्वयम् ।  
वह्निभूतो दहत्याशु पापान्युच्चारणादनु ॥ २.७० ॥  
एतस्य हृदये योऽयं दृष्ट आसीत् त्वयात्मजः ।  
स यजुर्वेदरूपेण स्थितो ब्रह्मा महाबलः ॥ २.७१ ॥  
तस्याप्युरसि संविष्टो य एष शुचिरुज्ज्वलः ।  
स सामवेदनामा तु रुद्ररूपी व्यवस्थितः ।  
एष आदित्यवत् पापान्याशु नाशयते स्मृतः ॥ २.७२ ॥  
एते त्रयो महावेदा ब्रह्मन् देवास्त्रयः स्मृताः ।  
एते वर्णा अकाराद्याः सवनान्यत्र वै द्विज ॥ २.७३ ॥  
एतत्सर्वं समासेन कथितं ते द्विजोत्तम ।  
गृहाण वेदान् शास्त्राणि सर्वज्ञत्वं च नारद ॥ २.७४ ॥  
एतस्मिन् वेदसरसि स्नानं कुरु महाव्रत ।  
कृते स्नानेऽन्यजन्मीयं येन स्मरसि सत्तम ॥ २.७५ ॥  
एवमुक्त्वा तिरोभावं गता कन्या नराधिप ।  
अहं तत्र कृतस्नानस्त्वां दिदृक्षुरिहागतः ॥ २.७६ ॥  
॥ इति श्रीवराहपुराणे भगवच्छास्त्रे द्वितीयोऽध्यायः ॥ २ ॥