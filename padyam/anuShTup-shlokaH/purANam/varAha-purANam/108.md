---
title: १०८

---
अथ लवणधेनुदानमाहात्म्यम् ॥  
होतोवाच ॥  
लवणधेनुं प्रवक्ष्यामि तां निबोध नृपोत्तम ॥  
षोडशप्रस्थसंयुक्तां धेनुं कृत्वा तु मानवः ॥ १ ॥  
अनुलिप्ते महीपृष्ठे कृष्णाजिनकुशोत्तरे ॥  
धेनुं लवणमयीं कृत्वा षोडशप्रस्थसंयुताम् ॥ २ ॥  
वत्सं चतुर्भी राजेन्द्र इक्षुपादांश्च कारयेत् ॥  
सुवर्णमुखशृङ्गाणि खुरा रौप्यमयास्तथा ॥ ३ ॥  
मुखं गुडमयं तस्या दन्ताः फलमया नृप ॥  
जिह्वां शर्करया राजन्घ्राणं गन्धमयं तथा ॥  
नेत्रे रत्नमये कुर्यात्कर्णौ पत्रमयौ तथा ॥  
श्रीखण्डमयकोष्ठौ च नवनीतमयाः स्तनाः ॥ ४ ॥  
सूत्रपुच्छां ताम्रपृष्ठां दर्भरोमां पयस्विनीम् ॥  
कांस्योपदोहां राजेन्द्र घण्टाभरणभूषिताम् ॥५॥  
सुगन्धपुष्पधूपैश्च पूजयित्वा विधानतः ॥  
आच्छाद्य वस्त्रयुग्मेन ब्राह्मणाय निवेदयेत् ॥ ६ ॥  
नक्षत्रग्रहपीडां च सर्वकालं प्रदापयेत् ॥  
ग्रहणे वाथ सङ्क्रान्तौ व्यतीपाते तथायने ॥ ७ ॥  
द्विजाय साधुवृत्ताय वेदवेदाङ्गवेदिने ॥  
द्विजाय साधुवृत्ताय कुलीनाय च धीमते ॥ ८ ॥  
वेदवेदाङ्गविदुषे श्रोत्रियायाहिताग्नये ॥  
ईदृशाय प्रदातव्या तथाऽमत्सरिणे नृप ॥ ९ ॥  
इष्ट्वा चैवं च मन्त्रं तु पुच्छदेशोपविश्य च ॥  
छत्रकोपानहौ देये मुद्रिकाकर्णमात्रकैः ॥ 108.१० ॥  
आच्छाद्य वस्त्रयुग्मेन दक्षिणां कम्बलं ददेत् ॥  
पूर्वोक्तेन विधानेन स्वशक्त्या कनकेन तु ॥११॥  
ब्राह्मणं पूज्य विधिवत्पूर्वोक्तविधिना नृप ॥  
सदक्षिणं च गोपुच्छं दत्त्वा ब्राह्मणहस्तके ॥ १२ ॥  
इमं मन्त्रं समुच्चार्य ततस्तां प्रतिपादयेत् ॥  
इमां गृहाण भो विप्र रुद्ररूपां नमोऽस्तु ते ॥ १३ ॥  
रसज्ञा सर्वभूतानां सर्वदेवनमस्कृता ॥  
कामं पूरय मे देवि रुद्ररूपे नमोऽस्तु ते ॥ १४ ॥  
दत्त्वा धेनुं तु लवणेनैकाहं चैव तिष्ठति ॥  
स्वयं त्रिरात्रं विप्रेण तथैव लवणाशिना ॥ १५ ॥  
सहस्रेण शतेनाथ स्वशक्त्या कनकेन तु ॥  
दत्त्वेमां स्वर्गमाप्नोति यत्र देवो वृषध्वजः ॥ १६ ॥  
य इदं शृणुयाद्भक्त्या श्रावयेद्वापि मानवः ॥  
मुच्यते सर्वपापेभ्यो रुद्रलोकं च गच्छति ॥ १७ ॥  
इति श्रीवराहपुराणे श्वेतविनीताश्वोपाख्याने लवणधेनुमाहात्म्यं नाम अष्टाधिकशत तमोऽध्यायः ॥ १०८ ॥