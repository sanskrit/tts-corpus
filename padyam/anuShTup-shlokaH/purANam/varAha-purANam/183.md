---
title: १८३

---
अथ मृन्मयार्चास्थापनम् ॥  
श्रीवराह उवाच ॥  
पुनरन्यत्प्रवक्ष्यामि तच्छृणुष्व वसुन्धरे ॥  
तिष्ठामि मृन्मयीं चापि प्रतिमां पूजनेच्छया ॥१॥  
आर्च्चां च मृन्मयीं कृत्वा अस्फुटां चाप्यखण्डिताम् ॥  
नाधिकां वामनां चापि न वक्रां कारयेद्बुधः ॥२॥  
ईदृशीं प्रतिमां कृत्वा मम कर्मपरायणः ॥  
भूमे सर्वाणि कर्माणि यथा वा रोचते तथा ॥ ३ ॥  
काष्ठानामप्यलाभे तु मृन्मयीं तत्र कारयेत् ॥  
शैलजां वा ततो भूमे मम कर्मपरायणः ॥ ४ ॥  
ताम्रेण कांस्यरौप्येण सौवर्णत्रपु रीतिभिः ॥  
कुर्वन्ति शुभकर्माणः कोविदः प्रतिमां शुभाम् ॥ ५ ॥  
अर्चनं त्वपरं वेद्यां मम कमर्परिग्रहात्॥  
केचिल्लोकापवादेन ख्यात्यै कुर्वन्ति केचन ॥६॥  
गृहं चालोच्य कश्चिन्मां पूजयेत्कामनापरः ॥  
पूजयेद्यदि वा चक्रं मम तेजोंशसम्भवम् ॥ ७॥  
भूमे एवं विजानीहि स्थापितोऽहं न संशयः ॥  
सम्पदस्तु प्रयच्छामि पूजितोऽहं धराधरे ॥ ८ ॥  
मन्त्रैर्वा विधिपूर्वेण यो मे कर्माणि कारयेत् ॥  
यं यं फलं समुद्दिश्य मां पूजयति मानवः ॥ ९ ॥  
तत्तत्फलं प्रयच्छामि प्रसन्नेनान्तरात्मना ॥  
मम चैव प्रसादेन प्राप्नोति गतिमुत्तमाम् ॥ 183.१० ॥  
मद्भक्तः सततं नित्यं कर्मणा परिवेष्टितः ॥  
स वै मत्परितोषार्थं मनस्येव प्रपूजयेत् ॥ ११ ॥  
दद्याज्जलाञ्जलिं मह्यं तेन मे प्रीतिरुत्तमा ॥  
तस्य किं सुमनोभिश्च जाप्येन नियमेन किम् ॥१२॥  
मह्यं चिन्तयतो नित्यं निभृतेनान्तरात्मना ॥  
तस्य कामान्प्रयच्छामि दिव्यान्भोगान्मनोरमान् ॥ १३ ॥  
एतत्ते सर्वमाख्यातं सुगोप्यं च प्रयत्नतः ॥  
मृन्मयीं प्रतिमां कृत्वा मम कर्मसु निष्ठितः ॥१४॥  
श्रवणे चैव नक्षत्रे कुर्यात्तस्याधिवासनम् ॥  
पूर्वोक्तेन विधानेन स्थापयेन्मन्त्रपूर्वकम् ॥ १५ ॥  
पञ्चगव्यं च गन्धं च वारिणा सह मिश्रयेत् ॥  
ततो मे स्नपनं कार्यमिमं मन्त्रमुदाहरेत् ॥ १६ ॥  
मन्त्रः-  
योऽसौ भवान्सर्वजगत्प्रकर्त्ता यस्य प्रसादेन भवन्ति लोकाः ॥  
स त्वं कुरुष्वाच्युत मत्प्रसादं त्वं तिष्ठ चार्च्चासु च मृन्मयीषु ॥ १७ ॥  
कारणकारणं ह्युग्रतेजसं द्युतिमन्तं महापुरुषं नमो नमः ॥  
अनेन मन्त्रेण वेश्मनि प्रविश्य स्थापनां कुर्यात् ॥  
अनेनैव तु मन्त्रेण स्थापयेन्मां समाहितः ॥  
पूर्ववत्स्थापयेत्तत्र चतुरः कलशान्पुरा ॥  
चतुरस्तान्गृहीत्वा च इमं मन्त्रमुदाहरेत् ॥ १८ ॥  
मन्त्रः –  
ॐ वरुणं समुद्रो लब्ध्वा सम्पूजितो ह्यात्ममतिप्रसन्नः ॥  
एतेन मन्त्रेण ममाभिषेकं प्राप्तं वरिष्ठं हि स ऊर्ध्वबाहुः ॥  
अग्निश्च भूमिश्च रसाश्च सर्वे भवन्ति यस्मात्सततं नमस्ये ॥ १९ ॥  
एवमास्नाप्य विधिवन्मम कर्मपरायणः ॥  
पूर्वोक्तविधिना चैव गन्धमाल्यैश्च पूजयेत् ॥ 183.२० ॥  
अगुरुं चैव धूपं च सकर्पूरं सकुङ्कुमम् ॥  
नमो नारायणायेति उक्त्वा धूपं प्रकल्पयेत् ॥ २१ ॥  
धूपं दत्त्वा यथान्यायं पीतं वस्त्रं तु दापयेत् ॥  
नमो नारायणायेति उक्त्वा मन्त्रमुदाहरेत् ॥ २२ ॥  
मन्त्रः-  
वस्त्रेण पीतेन सदा प्रसन्नो यस्मिन्प्रसन्ने तु जगत्प्रसन्नम् ॥  
गृह्णातु वस्त्रं सुमुखः प्रसन्नो देवः सदा पातु भवस्य बन्धात् ॥२३॥  
तत एतेन मन्त्रेण वस्त्रं दद्याद्यथोचितम् ॥  
धूपदीपादिभिः पूज्य प्रापणं परिकल्पयेत् ॥ २४ ॥  
पूर्वोक्तेन विधानेन दद्यात्प्रापणकं नरः ॥  
पश्चादाचमनं दद्यान्मन्त्रपूर्वं प्रयत्नतः ॥ २५ ॥  
मन्त्रः-  
शान्तिर्भवतु देवानां ब्रह्म क्षत्रविशां तथा ॥  
शान्तिर्भवतु वृद्धानां बालानां शान्तिरुत्तमा ॥२६॥  
देवो वर्षतु पर्जन्यः पृथिवी सस्यपूरिता ॥  
अनेनैव तु मन्त्रेण शान्तिं कृत्वा विधानतः ॥ २७ ॥  
पश्चाद्भागवतान्पूज्य ततो ब्राह्मणपूजनम् ॥  
शिरसा वचनं कार्यं दक्षिणाभिः प्रपूज्य च ॥ २८ ॥  
अच्छिद्रं वाच्य पश्चाच्च कुर्यादेवं विसर्जनम् ॥  
एवं विसर्जनं कृत्वा ये च तत्र समागताः ॥ २९ ॥  
पूजयेत्तांश्च विधिवद्वस्त्रालङ्कारभूषणैः ॥  
पूजयीत गुरुं तत्र यदीच्छेन्मम सात्म्यताम् ॥ 183.३० ॥  
यो गुरुं पूजयेद्भक्त्या विधिदृष्टेन कर्मणा ॥  
तेनाहं पूजितो नित्यं देवि सत्यं ब्रवीमि ते ॥ ३१ ॥  
तुष्टो ददाति कृच्छ्रेण ग्राममात्रं नराधिपः ॥  
आब्रह्मपदपर्यन्तं हेलया यच्छते गुरुः ॥ ३२ ॥  
तथैव मम शास्त्रेषु ममैव वचनाच्छुभे ॥  
सर्वशास्त्रेषु कल्याणि गुरुपूजा व्यवस्थिता ॥ ३३ ॥  
य एतेन विधानेन कुर्यात्संस्थापनं मम ॥  
तारितानि कुलान्येव त्रीणि त्रिंशच्च सप्ततिः ॥ ३४ ॥  
पूजायां मम मार्गेषु पतन्ति जलबिन्दवः ॥  
तावद्वर्षसहस्राणि मम लोकेषु मोदते ॥ ३५ ॥  
एवं ते कथितं भूमे स्थापनं मृन्मयस्य तु ॥  
कथयिष्यामि ते ह्यन्यत् सर्वभागवतप्रियम् ॥ ३६ ॥  
इति श्रीवराहपुराणे मृन्मयार्च्चास्थापनं नाम त्र्यशीत्यधिकशततमोऽध्यायः ॥ १८३ ॥