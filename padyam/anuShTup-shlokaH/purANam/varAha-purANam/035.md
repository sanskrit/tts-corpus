---
title: ०३५

---
महातपा उवाच ।  
ब्रह्मणो मानसः पुत्रः अत्रिर्नाम महातपाः ।  
तस्य पुत्रोऽभवत्सोमो दक्षजामातृतां गतः ॥ ३५.१ ॥  
सप्तविंशति याः कन्या दाक्षायण्यः प्रकीर्त्तिताः ।  
सोमपत्न्योऽतिमन्तव्यास्तासां श्रेष्ठा तु रोहिणि ॥ ३५.२ ॥  
तामेव रमते सोमो नेतरा इति शुश्रुमः ।  
इतराः प्रोचुरागत्य दक्षस्यासमतां शशेः ॥ ३५.३ ॥  
दक्षोऽप्यसकृदागत्य तमुवाच स नाकरोत् ।  
समतां सोऽपि तं दक्षः शशापान्तर्हितो भव ॥ ३५.४ ॥  
एवं शप्तस्तु दक्षेण सोमो देहं त्यजेदथ ।  
उवाच सोमो दक्षं तु भवानेवं भविष्यति ।  
अनेकजो विहायेमं ब्रह्मदेहं सनातनम् ॥ ३५.५ ॥  
एवमुक्त्वा क्षयं सोम अगमद् दक्षशापतः ।  
देवा मनुष्याः पशवो नष्टे सोमे सवीरुधः ॥ ३५.६ ॥  
क्षीणाभवंस्तदा सर्वा ओषध्यश्च विशेषतः ।  
क्षयं गच्छद्भिरत्यर्थमोषधीभिः सुरर्षभाः ॥ ३५.७ ॥  
मूलेषु वीरुधां सोमः स्थित इत्यूचुरातुराः ।  
तेषां चिन्ताऽभवत् तीव्रा विष्णुं च शरणं ययुः ॥ ३५.८ ॥  
भगवानाह तान् सर्वान् ब्रूत किं क्रियते मया ।  
ते चोचुर्देव दक्षेण शप्तः सोमो विनाशितः ॥ ३५.९ ॥  
तानुवाच तदा देवो मथ्यतां कलशोदधिः ।  
ओषध्यः सर्वतो देवाः प्रक्षिप्याशु सुसंयतैः ॥ ३५.१० ॥  
एवमुक्त्वा ततो देवान् दध्यौ रुद्रं हरिः स्वयम् ।  
ब्रह्माणं च तथा दध्यौ वासुकिं नेत्रकारणात् ॥ ३५.११ ॥  
ते सर्वे तत्र सहिता ममन्थुर्वरुणालयम् ।  
तस्मिंस्तु मथिते जातः पुनः सोमो महीपते ॥ ३५.१२ ॥  
योऽसौ क्षेत्रज्ञसञ्ज्ञो वै देहेऽस्मिन् पुरुषः परः ।  
स एव सोमो मन्तव्यो देहिनां जीवसञ्ज्ञितः ।  
परेच्छया स मूर्त्तिं तु पृथक् सौम्यां प्रपेदिवान् ॥ ३५.१३ ॥  
तमेव देवमनुजाः षोडशेमाश्च देवताः ।  
उपजीवन्ति वृक्षाश्च तथैवोषधयः प्रभुम् ॥ ३५.१४ ॥  
रुद्रस्तमेव सकलं दधार शिरसा तदा ।  
तदात्मिका भवन्त्यापो विश्वमूर्तिरसौ स्मृतः ॥ ३५.१५ ॥  
तस्य ब्रह्मा ददौ प्रीतः पौर्णमासीं तिथिं प्रभुः ।  
तस्यामुपोषयेद् राजंस्तमर्थं प्रतिपादयेत् ॥ ३५.१६ ॥  
यवान्नहारश्च भवेत् तस्य ज्ञानं प्रयच्छति ।  
कान्तिं पुष्टिं च राजेन्द्र धनं धान्यं च केवलम् ॥ ३५.१७ ॥  
॥ इति श्रीवराहपुराणे भगवच्छास्त्रे पञ्चत्रिंशोऽध्यायः ॥ ३५ ॥