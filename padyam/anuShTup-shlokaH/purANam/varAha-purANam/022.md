---
title: ०२२

---
महातपा उवाच ।  
तस्मिन् निवसतस्तस्य रुद्रस्य परमेष्ठिनः ।  
चुकोप गौरी देवस्य पितुर्वैरमनुस्मरन् ॥ २२.१ ॥  
चिन्तयामास दक्षस्य अनेनापकृतं पुरा ।  
यज्ञो विध्वंसितो यस्मात् तस्माच्चान्यां तनूमहम् ॥ २२.२ ॥  
आराध्य तपसा तस्य गृहे भूत्वा व्रजाम्यहम् ।  
कथं गच्छामि पितरं दक्षं क्षपितबान्धवम् ॥ २२.३ ॥  
भवपत्नी च दुहिता एवं सञ्चिन्त्य सुन्दरी ।  
जगाम तपसे शैलं हिमवन्तं महागिरिम् ॥ २२.४ ॥  
तत्र कालेन महता क्षपयन्ती कलेवरम् ।  
स्वशरीराग्निना दग्धा ततः शैलसुताऽभवत् ॥ २२.५ ॥  
उमा नामेति महती कृष्णा चेत्यभिधानतः ।  
लब्ध्वा तु शोभनां मूर्तिं हिमवन्तगृहे शुभा ॥ २२.६ ॥  
पुनस्तपश्चकारोग्रं देवं स्मृत्वा त्रिलोचनम् ।  
असावेव पतिर्मह्यमित्युक्त्वा तपसि स्थिता ॥ २२.७ ॥  
कुर्वन्त्या तत् तपश्चोग्रं हिमवन्ते महागिरौ ।  
कालेन महता देवस्तपसाराधितस्तया ॥ २२.८ ॥  
आजगामाश्रमं तस्या विप्रो भूत्वा महेश्वरः ।  
वृद्धः शिथिलसर्वाङ्गः स्खलंश्चैव पदे पदे ॥ २२.९ ॥  
कृच्छ्रात् तस्याः समीपं तु आगत्य द्विजसत्तमः ।  
बुभुक्षितोऽस्मि मे देहि भद्रे भोज्यं द्विजस्य तु ॥ २२.१० ॥  
एवमुक्ता तदा कन्या उमा शैलसुता शुभा ।  
उवाच ब्राह्मणं भोज्यं दद्मि विप्र फलादिकम् ।  
कुरु स्नानं द्रुतं विप्र भुञ्जस्वान्नं यदृच्छया ॥ २२.११ ॥  
एवमुक्तस्तदा विप्रस्तस्य पार्श्वे महानदीम् ।  
गङ्गां जगाम स्नानार्थी स्नानं कर्त्तुमवातरत् ॥ २२.१२ ॥  
स्नानं तु कुर्वता तेन रुद्रेण द्विजरूपिणा ।  
भूत्वा मायामयं भीमं मकरं भयदर्शनम् ।  
ग्राहितस्तु तदा विप्रस्तेन दुष्टेन मद्गुना ॥ २२.१३ ॥  
दृष्ट्वा धृतमथात्मानं मकरेण बलीयसा ।  
वृद्धमात्मानमन्यं तां दर्शयन् वाक्यमब्रवीत् ॥ २२.१४ ॥  
अब्रह्मण्यं गतं कन्ये धावस्वानय मां रुषः ।  
यावन्नायाति विकृतिं तावन्मां त्रातुमर्हसि ॥ २२.१५ ॥  
एवमुक्ता तदा कन्या चिन्तयामास पार्वती ।  
पितृभावेन शैलेन्द्रं भर्तृभावेन शङ्करम् ।  
स्पृशामि तपसा पूता कथं विप्रं स्पृशाम्यहम् ॥ २२.१६ ॥  
यद्येनं नापकर्षामि मकरेण जले धृतम् ।  
तदानीं ब्रह्मवध्या मे भवतीति न संशयः ॥ २२.१७ ॥  
अन्यव्यतिक्रमे धर्ममपनेतुं च शक्यते ।  
ब्रह्मवध्या पुनर्नैवमेवमुक्तवा गता त्वरम् ॥ २२.१८ ॥  
सा गत्वा त्वरितं भीरुर्गृहीत्वा पाणिना द्विजम् ।  
चकर्षान्तर्जलात् तावत् स्वयं भूतपतिर्हरः ॥ २२.१९ ॥  
यमाराध्य तपश्चर्त्तुमारब्धं शैलपुत्राया ।  
स एव भगवान् रुद्रस्तस्याः पाणौ विलम्बत ॥ २२.२० ॥  
तं दृष्ट्वा लज्जिता देवी पूर्वत्यागमनुस्मरन् ।  
न किञ्चिदुत्तरं सुभ्रूर्वदति स्म सुलज्जिता ॥ २२.२१ ॥  
तूष्णीम्भूतां तु तां दृष्ट्वा गौरीं रुद्रो हसन्निव ।  
पाणौ गृहीत्वा मां भद्रे कथं त्यक्तुमिहार्हसि ॥ २२.२२ ॥  
मत्पाणिग्रहणं भद्रे वृथा यदि करिष्यसि ।  
तदानीं ब्रह्मणः पुत्र्यामाहारार्थं ब्रवीम्यहम् ॥ २२.२३ ॥  
न भवेत् परिहासोऽयमुक्ता देवी परापरा ।  
लज्जमाना तदा वाक्यं वदति स्मितपूर्वकम् ॥ २२.२४ ॥  
देवदेव त्रिलोकेश त्वदर्थोऽयं समुद्यमः ।  
प्राग्जन्माराधितो भर्त्ता भवान् देवो महेश्वरः ॥ २२.२५ ॥  
इदानीं मे भवान् देवः पतिर्नान्यो भविष्यति ।  
किन्तु स्वामी पिता मह्यं शैलेन्द्रो मे व्रजामि तम् ।  
अनुज्ञाप्य विधानेन ततः पाणिं गृहीष्यसि ॥ २२.२६ ॥  
एवमुक्त्वा तदा देवी पितरं प्रति भामिनी ।  
कृताञ्जलिपुटा भूत्वा हिमवन्तमुवाच ह ॥ २२.२७ ॥  
अतोऽन्यजन्मभर्त्ता मे रुद्रो दक्षमखान्तकः ।  
इदानीं तपसा सैव ध्यातोऽभूद् गतिभावनः ॥ २२.२८ ॥  
स च विश्वपतिर्भूत्वा ब्राह्मणो मे तपोवनम् ।  
आगत्य भोजनार्थाय याचयामास शङ्करः ।  
मया स्नातुं व्रजस्वेति चोदितो जाह्नवीं गतः ॥ २२.२९ ॥  
तत्रासौ वृद्धकायेन द्विजरूपेण शङ्करः ।  
मकरेण धृतस्तूर्णं अब्रहह्मण्यमुवाच ह ॥ २२.३० ॥  
ब्रह्महत्याभयात् तात मया पाणौ धृतस्ततः ।  
धृतमात्रः स्वकं देहं दर्शयामास शङ्करः ॥ २२.३१ ॥  
ततो मामब्रवीद् देवः पाणिग्रहणमागताम् ।  
भवती देवि मा किञ्चिद् विचारय तपोधने ॥ २२.३२ ॥  
एवमुक्ता त्वहं तेन शङ्करेण महात्मना ।  
तदनुज्ञाप्य देवेशं भवन्तं प्रष्टुमागता ।  
इदानीं यत् क्षमं कार्यं तच्छीघ्रं संविधीयताम् ॥ २२.३३ ॥  
एवं श्रुत्वा तदा वाक्यं शैलराजो मुदा युतः ।  
उवाच दुहितां धन्यां तस्मिन् काले वराननाम् ॥ २२.३४ ॥  
पुत्रि धन्योऽस्म्यहं लोके यस्य रुद्रः स्वयं हरः ।  
जामाता भविता देवि त्वयाऽपत्यवतामहम् ।  
स्थापितो मूर्ध्नि देवानामपि पुत्रि त्वया ह्यहम् ॥ २२.३५ ॥  
स्थीयतां क्षणमेकं तु यावदागमनं मम ।  
एवमुक्त्वा गतो राजा शैलानां ब्रह्मणोऽन्तिकम् ॥ २२.३६ ॥  
तत्र दृष्ट्वा महात्मानं सर्वदेवपितामहम् ।  
उवाच प्रणतो भूत्वा ब्रह्माणं शैलराट् ततः ॥ २२.३७ ॥  
देवोमा दुहिता मह्यं तां रुद्राय ददाम्यहम् ।  
त्वया देव अनुज्ञातस्तत्करोमि प्रशाधि माम् ॥ २२.३८ ॥  
ततो ब्रह्मा प्रीतमना याहि रुद्राय तां शुभाम् ।  
प्रयच्छोवाच देवानां तदा लोकपितामहः ॥ २२.३९ ॥  
एवमुक्तः शैलराजः स्ववेश्मागम्य सत्वरम् ।  
देवानृषीन् सिद्धसङ्घान् चामन्त्रयत सत्वरम् ॥ २२.४० ॥  
तुम्बुरुं नारदं चैव हाहाहूहूं तथैव च ।  
स गत्वा किन्नरांश्चैव असुरान् राक्षसानपि ॥ २२.४१ ॥  
पर्वताः सरितः शैला वृक्षा ओषधयस्तथा ।  
आगता मूर्त्तिमन्तो वै पर्वताः सङ्गमोपलाः ।  
हिमवद्दुहितुर्द्रष्टुं विवाहं शङ्करेण ह ॥ २२.४२ ॥  
तत्र वेदिः क्षितिश्चासीत् कलशाः सप्त सागराः ।  
सूर्यो दीपस्तथा सोमः सरितो ववहुर्जलम् ॥ २२.४३ ॥  
एवं विवाहसामग्रीं कृत्वा शैलवराधिपः ।  
प्रेषयामास रुद्राय समीपं मन्दरं गिरिम् ॥ २२.४४ ॥  
स तदा मन्दरोक्तस्तु शङ्करो द्रुतमाययौ ।  
विधिना सोमया पाणिं जग्राह परमेश्वरः ॥ २२.४५ ॥  
तत्रोत्सवे पर्वतनारदौ द्वौ  
जगुश्च सिद्धा ननृतुर्वनस्पतीः ।  
पुष्पाण्यनेकानि विचिक्षिपुः शुभाः  
ननर्तुरुच्चैः सुरयोषितो भृशम् ॥ २२.४६ ॥  
तस्मिन् विवाहे सलिलप्रवाहे  
चतुर्मुखो लोकपरः स्वसंस्थः ।  
उवाच कन्यां भव पुत्रि लोके  
नारी प्रभर्त्ता तव चान्यपुंसाम् ।  
इत्येवमुक्त्वा स उमां सरुद्रां  
पितामहः स्वं पुरमाजगाम ॥ २२.४७ ॥  
जामातरं पर्वतराट् सुपूज्य  
विसर्जयामास विभुं स सोमम् ।  
देवांश्च दैत्यान् विविधानृषींश्च  
सम्पूज्य सर्वान् विविधैस्तु वस्तुभिः ।  
विभूषणैर्वस्त्रवरान्नदानै -  
र्विसर्जयामास तदाद्रिमुख्यान् ॥२२.४८ ॥  
स वीतशोको विरजो विशुद्धः  
शुभाननां देववराय दत्त्वा ।  
उमां महात्मा हिमवानद्रिराजः  
पैतामहे लोक इवाध्वरे भात् ॥ २२.४९ ॥  
इतीरितेयं तव राजसत्तम  
प्रसूतिरेषा न विदुर्यां सुरासुराः ।  
स्वयम्भुदक्षादिराजः त्रिजन्मभि-  
र्गौरीविवाहोऽपि मया सुकीर्तितः ॥ २२.५० ॥  
श्रीवराह उवाच ।  
एवं सा गौरिनाम्ना तु कारणान्मूर्त्तिमागता ।  
सम्बभूव यथा प्रोक्तं प्रजापालाय पृच्छते ।  
ऋषिणा महता पूर्वं तपसा भावितात्मना ॥ २२.५१ ॥  
गौर्या उत्पत्तिरेषा वै कथिता परमर्षिणा ।  
विवाहश्च यथा वृत्तस्तत्सर्वं कथितं तव ॥ २२.५२ ॥  
एतत्सर्वं तु गौर्या वै सम्पन्नं तु तृतीयया ।  
तस्यां तिथौ तृतीयायां लवणं वर्जयेन्नरः ।  
यश्चोपोष्यति नारी वा सा सौभाग्यं तु विन्दति ॥ २२.५३ ॥  
दुर्भगा या तु नारी स्यात् पुरुषश्चातिदुर्भगः ।  
एतच्छ्रुत्वा तृतीयायां लवणं तु विवर्जयेत् ॥ २२.५४ ॥  
सर्वकामानवाप्नोति सौभाग्यं द्रव्यसम्पदम् ।  
आरोग्यं च सदा लोके कान्तिं पुष्टिं च विन्दति ॥ २२.५५ ॥  
॥ इति श्रीवराहपुराणे भगवच्छास्त्रे द्वाविंशोऽध्यायः ॥ २२ ॥