---
title: १३३

---
अथ पूजासामयिकगुदरवपुरीषोत्सर्जनयोः प्रायश्चित्तम् ॥  
श्रीवराह उवाच ॥  
स्पृशमानेन मां भूमे वातकर्म प्रमुच्यते ॥  
एवञ्च पुरुषो युक्तो वायुपीडितमानसः ॥ १ ॥  
मक्षिका पञ्च वर्षाणि त्रीणि वर्षाणि मूषकः ॥  
श्वा चैव त्रीणि वर्षाणि कूर्मो वै जायते नव ॥ २ ॥  
एष वै तापनं देवि मोहनं मम साम्प्रतम् ॥  
यो वै शास्त्रं विजानाति मम कर्मपरायणः ॥ ३ ॥  
श्रुत्वा वाक्यं हृषीकेशं प्रत्युवाच वसुन्धरा ॥  
धरण्युवाच ॥  
अतुलं लभते पापं तव कर्मपरायणः ॥ ४ ॥  
तस्य देव सुखार्थाय विशुद्धिं वक्तुमर्हसि ॥  
श्रीवराह उवाच ॥  
शृणु कार्त्स्न्येन मे देवि कथ्यमानं मयाऽनघे ॥ ५ ॥  
अपराधमिमं कृत्वा सन्तरेद्येन कर्मणा ॥  
पावकेन दिनं त्रीणि नक्तानि च पुनस्त्रयः ॥ ६ ॥  
कर्म चैवं ततः कृत्वा स च मे नापराध्यति ॥  
सर्वसङ्गं परित्यज्य मम लोकं स गच्छति ॥ ७ ॥  
एतत्ते कथितं भद्रे महाकर्मापराधिनः ॥  
दोषं चैव गुणं चैव यत्त्वया परिपृच्छितम् ॥ ८ ॥  
शृणु तत्त्वेन मे भूमे कथ्यमानं मयाऽनघे ॥  
पुरीषं मुच्यते यस्तु मम कर्म समाचरन् ॥ ९ ॥  
दिव्यवर्षसहस्रं तु रौरवे नरके वसेत् ॥  
पुरीषं भक्षयेत्तत्र मम कर्मपरायणः ॥ 133.१० ॥  
प्रायश्चित्तं वदाम्यत्र येन मुच्येत किल्बिषात् ॥  
मम कर्मपरिभ्रष्टो विह्वलेनान्तरात्मना ॥ ११ ॥  
एकां जलमयीं शय्यामेकामाकाशशायिनीम् ॥  
एवं कृत्वा विधानं तु सोऽपराधात्प्रमुच्यते ॥ १२ ॥  
एतत्ते कथितं भद्रे पुरीषं यः समुत्सृजेत् ॥  
मद्भक्तेषु विशालाक्षि अपराधविनिश्चयः ॥ १३ ॥  
इति श्रीवराहपुराणे पूजासमये गुदरवपुरीषोत्सर्गयोः प्रायश्चित्तं नाम त्रयस्त्रिंशदधिकशततमोऽध्यायः ॥१३३॥