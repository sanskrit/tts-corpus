---
title: २०४

---
अथ दूतप्रेषणवर्णनम् ॥  
ऋषिरुवाच ॥  
इदं चैवापरं तस्य वदतो हि मया श्रुतम् ॥  
चित्रगुप्तस्य विप्रेन्द्रा वचनं लोकशासिनः ॥१॥  
दूरेऽसाविति किं कार्यं न क्षयोऽस्त्यस्य कर्मणः ॥  
किं कृपां कुरुते तस्मिन्गृहाण जहि मा व्यथः ॥२॥  
व्रीडितः किम्भवाञ्ज्ञातं किं तिष्ठति पराङ्मुखः ॥  
किं न गच्छसि वेगेन किं त्वया सुचिरं कृतम् ॥ ३ ॥  
गच्छ गच्छ पुनस्तत्र शीघ्रं चैनमिहानय ॥  
अशक्तोऽस्मीति किं रोषमर्हन्ते दर्पमीदृशम् ॥ ४ ॥  
किं त्वं वदसि दुर्बुद्धे विवाहस्तस्य वर्त्तते ॥  
ऊर्ध्वरेतास्तपस्वीति त्वं मां भाषयसे कथम् ॥ ५ ॥  
किं त्वं वदसि गर्ह्यं च मुहूर्त्तं परिपालय ॥  
रमते कान्तया सार्द्धमिति किं त्वं प्रभाषसे ॥ ६ ॥  
पतिव्रतेति साध्वीति रहस्यं भाषसे पुनः॥  
किं किं वदसि बालो हि निशि चैवागतो गृहम् ॥ ७ ॥  
आनीयते कथं ज्ञात्वा भोक्तुकामं कथं हरे ॥  
जलशायिनं कथं चैव दातुकामं कथं हरे ॥८॥  
धार्मिका यूयमेवात्र अहमेको नृशंसवत् ॥  
यात यात तथा दृष्ट्वा यथाकालोऽनतिक्रमेत् ॥ ९ ॥  
शीघ्रं त्वं भव सर्पो हि व्याघ्रस्त्वं च सरीसृपः ॥  
जले ग्राहो भव त्वं हि त्वं कृमिस्त्वं सरीसृपः॥204.१०॥  
नरकानुगतस्त्वं हि व्याधिभूतः समाश्रयः ॥  
अतीसारो भव त्वं हि त्वं छर्दिस्त्वं पुनर्भवः॥॥  
कर्णरोगो विषूची च नित्यरोगश्च सम्भवः ॥  
ज्वरो भव महाघोरो जले ग्राहो दुरासदः॥१२॥  
वातव्याधिस्तथा घोरस्तथैव त्वं जलोदरः॥  
अपस्मारस्त्वमुन्मादो वातरोगस्तथैव च ॥१३॥  
विभ्रमस्त्वं भवेच्छीघ्रं विष्टम्भश्च पुनर्भव ॥  
व्याधिर्भव महाघोरो ह्ययं तृष्णां तु विन्दतु॥१४॥  
यथाकालं यथादृष्टं तावत्कालोऽत्र तिष्ठतु ॥  
कालसंहरणे वापि शुभस्यागमनेऽपि वा ॥ १५ ॥  
यूयं च कृतकर्माणस्ततो मोक्षमवाप्स्यथ ॥  
द्रुतं द्रवत वेगेन सर्वे गच्छत मा चिरम् ॥ १६ ॥  
वराज्ञा धर्मराजस्य या मया समुदाहृता ॥  
एकाहं क्षपयेस्तत्र द्विरात्रं तत्र मा चिरम् ॥ १७ ॥  
त्रिरात्रं वै चतूरात्रं षड्रात्रं दशरात्रकम् ॥  
पक्षं वा मासमेकं वा बहून्मासांस्तथापि वा ॥ १८ ॥  
क्षपयित्वा यथाकालं ततो मोक्षमवाप्स्यथ ॥  
भूतात्मा मोहवांस्तत्र करुणः कष्टमेव च ॥ १९ ॥  
यस्मिन्यस्मिंस्तु कालेऽहं यावतश्च श्रयाम्यहम् ॥  
तस्मिंस्तस्मिन्महाकालं यूयं तत्कर्त्तुमर्हथ ॥204.२०॥  
विनियोगा मया सूक्ता यथापूर्वं यथाश्रुतम् ॥  
जाग्रतं वा प्रमत्तं वा यथा कालो न सम्पतेत् ॥ २१ ॥  
यत्नात्तथा तु कर्त्तव्यं भवद्भिर्मम शासनात् ॥  
अभयं चात्र यच्छामि ब्राह्मणेभ्यो न संशयः ॥ २२ ॥  
तस्माद्यात ऋषिभ्यश्च स्त्रीभ्यश्चैव महाबलाः ॥  
यातनाया न भेतव्यमहमाज्ञापयामि वः ॥ २३ ॥  
यथावाच्यं च कुरुत यथा कालो न गच्छति ॥  
यथाकामं प्रकुरुत यच्च दृष्टं यथा तथा ॥ २४ ॥  
मयाज्ञप्ता विशेषेण मृत्युना सह सङ्गतः ॥  
यथा वीरो महातेजाश्चित्रगुप्तो महायशाः ॥२५ ॥  
यथाब्रवीत्स्वयं रुद्रो यथा शक्रः शचीपतिः ॥  
यथाज्ञापयते ब्रह्मा चित्रगुप्तस्तथा प्रभुः ॥ २६ ॥  
इति श्रीवराहपुराणे संसारचक्रे दूतप्रेषणं नाम चतुरधिकद्विशततमोऽध्यायः ॥ २०४ ॥