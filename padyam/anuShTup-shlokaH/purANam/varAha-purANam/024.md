---
title: ०२४

---
धरण्युवाच ।  
कथं ते गात्रसंस्पर्शान्मूर्त्तिमन्तो महाबलाः ।  
नागा बभूवुर्देवेश कारणं ते महीधर ॥ २४.१ ॥  
श्रीवराह उवाच ।  
श्रुत्वा गणपतेर्जन्म प्रजापालो नराधिपः ।  
उवाच श्लक्ष्णया वाचा तं मुनिं संशितव्रतम् ॥ २४.२ ॥  
प्रजापाल उवाच ।  
भगवंस्तार्क्षविषयाः कथं मूर्त्तिमुपागताः ।  
नागा बभूवुः कुटिला एतदाख्यातुमर्हसि ॥ २४.३ ॥  
महातपा उवाच ।  
सृजता ब्रह्मणा सृष्टिं मरीचिः सूतिकारणम् ।  
प्रथमं मनसा ध्यातस्तस्य पुत्रस्तु कश्यपः ॥ २४.४ ॥  
तस्य दाक्षायणी भार्या कद्रूर्नाम शुचिस्मिता ।  
मारीचो जनयामास तस्यां पुत्रान् महाबलान् ॥ २४.५ ॥  
अनन्तं वासुकिं चैव कम्बलं च महाबलम् ।  
कर्कोटकं च राजेन्द्र पद्मं चान्यं सरीसृपम् ॥ २४.६ ॥  
महापद्मं तथा शङ्खं कुलिकं चापराजितम् ।  
एते कश्यपदायादाः प्रधानाः परिकीर्त्तिताः ॥ २४.७ ॥  
एतेषां तु प्रसूत्या तु इदमापूरितं जगत् ।  
कुटिला हीनकर्माणस्तीक्ष्णास्योत्थविषोल्बणाः ।  
दृष्ट्वा सन्दश्य मनुजान् कुर्युर्भस्म क्षणाद् ध्रुवम् ॥ २४.८ ॥  
शब्दगामी यथा स्पर्शं मनुष्याणां नराधिप ।  
अहन्यहनि जायेत क्षयः परमदारुणः ॥ २४.९ ॥  
आत्मनस्तु क्षयं दृष्ट्वा प्रजाः सर्वाः समन्ततः ।  
जग्मुः शरण्यं शरणं परं तु परमेश्वरम् ॥ २४.१० ॥  
इममेवार्थमुद्दिश्य प्रजाः सर्वा महीपते ।  
ऊचुः कमलजं विष्णुं पुराणं ब्रह्मसञ्ज्ञितम् ॥ २४.११ ॥  
देवा ऊचुः ।  
देवदेवेश लोकानां प्रसूति परमेश्वर ।  
त्राहि नस्तीक्ष्णदंष्ट्राणां भुजङ्गानां महात्मनाम् ॥ २४.१२ ॥  
अहन्यहनि ये देव पश्येयुरुरगा दृशा ।  
मनुष्यपशुरूपं वा तत्सर्वं भस्मसाद् भवेत् ॥ २४.१३ ॥  
त्वया सृष्टिः कृता देव नीयते सा भुजङ्गामैः ।  
एतज्ज्ञात्वा तु दुर्वृत्तं तत्कुरुष्व महामते ॥ २४.१४ ॥  
ब्रह्मोवाच ।  
अहं रक्षां विधास्यामि भवतीनां न संशयः ।  
व्रजध्वं स्वानि धिष्ण्यानि प्रजा माभूत् ससाध्वसा ॥ २४.१५ ॥  
एवमुक्त्वा प्रजास्तेन ब्रह्मणाऽव्यक्तमूर्त्तिना ।  
आजग्मुः परमप्रीत्या नत्वा चैव स्वयम्भुवे ॥ २४.१६ ॥  
आगतासु प्रजास्वाद्यस्तानाहूय भुजङ्गमान् ।  
शशाप परमक्रुद्धो वासुकिप्रमुखांस्तदा ॥ २४.१७ ॥  
ब्रह्मोवाच ।  
यतो मत्प्रभवान् नित्यं क्षयं नयत मानुषान् ।  
भवान्तरे अथान्यस्मिन् मातुः शापात् सुदारुणात् ।  
भविताऽतिक्षयं घोरं नूनं स्वायम्भुवेऽन्तरे ॥ २४.१८ ॥  
एवमुक्तास्तु वेपन्तो ब्रह्माणं भुजगोत्तमाः ।  
निपत्य पादयोस्तस्य इदमूचुर्वचस्तदा ॥ २४.१९ ॥  
नागा ऊचुः ।  
भगवन् कुटिला जातिरस्माकं भवता कृता ।  
विषोल्बणत्वं क्रूरत्वं दृक्शस्त्रत्वं च नस्त्वया ।  
सम्पादितं त्वया देव इदानीं शमयाच्युत ॥ २४.२० ॥  
ब्रह्मोवाच ।  
यदि नाम मया सृष्टा भवन्तः कुटिलाशयाः ।  
ततः किं मनुजान् नित्यं भक्षयध्वं गतव्यथाः ॥ २४.२१ ॥  
नागा ऊचुः ।  
मर्यादां कुरु देवेश स्थानं चैव पृथक् पृथक् ।  
मनुष्याणां तथाऽस्माकं समयं च पृथक् पृथक् ।  
नागानां वचनं श्रुत्वा देवो वचनमब्रवीत् ॥ २४.२२ ॥  
अहं करोमि वो नागाः समयं मनुजैः सह ।  
तदेकमनसः सर्वे श्रृणुध्वं मम शासनम् ॥ २४.२३ ॥  
पातालं वितलं चैव हर्म्याख्यं च तृतीयकम् ।  
दत्तं चैव सदा रम्यं गृहं तत्र गमिष्यथ ॥ २४.२४ ॥  
तत्र भोगान् बहुविधान् भुञ्जाना मम शासनात् ।  
तिष्ठध्वं सप्तमं यावद् रात्र्यन्तं तु पुनः पुनः ॥ २४.२५ ॥  
ततो वैवस्वतस्यादौ काश्यपेया भविष्यथ ।  
दायादाः सर्वदेवानां सुपर्णस्य च धीमतः ॥ २४.२६ ॥  
तदा प्रसूतिर्वः सर्वा भोक्ष्यते चित्रभानुना ।  
भवतां नैव दोषोऽयं भविष्यति न संशयः ॥ २४.२७ ॥  
ये वै क्रूरा भोगिनो दुर्विनीता -  
स्तेषामन्तो भविता नान्यथैतत् ।  
कालप्राप्तं भक्षयध्वं दशध्वं  
तथाऽपकारे च कृते मनुष्यम् ॥ २४.२८ ॥  
मन्त्रौषधैर्गारुडमण्डलैश्च  
बद्धैर्दृष्टैर्मानवा ये चरन्ति ।  
तेषां भीतैर्वर्त्तितव्यं न चान्य-  
च्चिन्त्यं कार्यं चान्यथा वो विनाशः ॥ २४.२९ ॥  
इतीरिते ब्रह्मणा ते भुजङ्गा  
जग्मुः स्थानं क्ष्मातलाख्यं हि सर्वे ।  
तस्थुर्भोगान् भुञ्जमानाः समग्रान्  
रसातले लीलया संस्थितास्ते ॥ २४.३० ॥  
एवं शापं तु ते लब्ध्वा प्रसादं च चतुर्मुखात् ।  
तस्थुः पातालनिलये मुदितेनान्तरात्मना ॥ २४.३१ ॥  
एतत् सर्वं च पञ्चम्यां तेषां जातं महात्मनाम् ।  
अतस्त्वियं तिथिर्धन्या सर्वपापहरा शुभा ॥ २४.३२ ॥  
एतस्यां संयतो यस्तु अम्लं तु परिवर्जयेत् ।  
क्षीरेण स्नापयेन्नागांस्तस्य यास्यन्ति मित्रताम् ॥ २४.३३ ॥  
॥ इति श्रीवराहपुराणे भगवच्छास्त्रे चतुर्विशोऽध्यायः ॥ २४ ॥