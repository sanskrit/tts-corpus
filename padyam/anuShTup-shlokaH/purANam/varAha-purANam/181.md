---
title: १८१

---
अथ मधुकाष्ठाप्रतिमायामर्चास्थापनम् ॥  
सूत उवाच ॥  
एवं श्रुत्वा परं स्थानं सा मही संशितव्रता॥  
सर्वक्षेत्रविभागेषु यश्च वै परमो विधिः ॥ १ ॥  
संश्रुत्य विस्मयाविष्टा प्रत्युवाच वसुन्धरा ॥  
धरण्युवाच ॥  
अहो क्षेत्रप्रभावो वै यस्त्वया समुदाहृतः ॥ २ ॥  
यं श्रुत्वा देवतत्त्वेन जातास्मि विगतज्वरा ॥  
एकं मे परमं गुह्यं यन्नित्यं हृदि वर्त्तते ॥ ३ ॥  
मम प्रीत्यर्थमखिलं तद्विष्णो वक्तुमर्हसि ॥  
कथं तिष्ठसि काष्ठेषु शैलमृन्मयजेषु च ॥ ४ ॥  
ताम्रे कांस्ये च रौप्ये च तिष्ठसि स्थापितः कथम् ॥  
सौवर्णेषु च सर्वेषु तिष्ठसि स्थापितः कथम् ॥ ५ ॥  
ब्रह्मचारी समासाद्य कथं तिष्ठसि माधव ॥  
दन्तरत्ने समासाद्य कथं सन्तिष्ठते भवान् ॥ ६ ॥  
कथं तिष्ठसि वा सव्ये भित्तिसंस्थो जनार्दनः ॥  
भूमिसंस्थो महाभाग विधिदृष्टेन कर्मणा ॥ ७ ॥  
एवं धरावचः श्रुत्वा प्रत्युवाचादिसूकरः ॥  
श्रीवराह उवाच ॥  
प्रतिमा यस्य कर्त्तव्या तदानीय वसुन्धरे ॥ ८ ॥  
प्रतिमां कारयेच्चैव लक्षणोक्तां वसुन्धरे ॥  
अर्चाशुद्धिं ततः कृत्वा प्रतिष्ठाप्य विधानतः ॥९॥  
ततः सम्पूजयेद्देवि संसारभवमुक्तये ॥  
तत्र काष्ठेषु मधुकमानीय च वसुन्धरे ॥ 181.१० ॥  
कृत्वा तत्प्रतिमां चैव प्रतिष्ठाविधिनार्च्चयेत् ॥  
तांस्तु दद्यात्तु गन्धांश्च ये मया समुदाहृताः ॥ ११ ॥  
कर्पूरं कुङ्कुमं चैव त्वचं चागुरुमेव च ॥  
रसं च चन्दनं चैव सिल्हकोशीरकं तथा ॥ १२ ॥  
एतैर्विलेपनं दद्यादर्चितस्तु विचक्षणः ॥  
स्वस्तिकं वर्द्धमानं च श्रीवत्सं कौस्तुभं तथा ॥१३ ॥  
विधानपूर्वकं चैव मङ्गल्यं चैव पायसम् ॥  
वर्त्तिस्तिलफलं चैव कर्मण्यानि न संशयः ॥ १४ ॥  
एवं सर्वं ततो दद्यात्पूजायां विहितं शुभम् ॥  
कर्मणा विधिदृष्टेन शुद्धो भागवतः शुचिः॥१५॥  
प्राणायामं ततः कृत्वा इमं मन्त्रमुदीरयेत् ॥  
योऽसौ भवांस्तिष्ठते च सर्वयोगप्रधानतः ॥ १६ ॥  
ससम्भ्रमं लोके सुप्रतीतस्तिष्ठ काष्ठे स त्वं भुवि ॥  
एवं संस्थापनं कृत्वा काष्ठस्य प्रतिमासु च ॥१७ ॥  
पुनः प्रदक्षिणीकृत्य शुद्धैर्भागवतैः सह ॥  
प्रज्वाल्य दीपं तत्रैव चार्च्चायाः सम्मुखं स्थितः ॥ १८ ॥  
नोर्द्ध्वं न तिर्यगीक्षेत कामक्रोधविवर्जितः ॥  
नमो नारायणायेति इमं मन्त्रमुदीरयेत् ॥ १९ ॥  
कुर्यात्संस्करणं तेषां विधिदृष्टेन कर्मणा ॥ 181.२० ॥  
मन्त्रः –  
योऽसौ भवान्सर्वजनप्रवीर गतिः प्रभुस्त्वं वससि ह्यमोघ ॥  
अनेन मन्त्रेण च लोकनाथ संस्थापितस्तिष्ठ च वासुदेव ॥ २१ ॥  
सर्वामेवं ततः कृत्वा मम संस्थापनक्रियाम् ॥  
पूज्या भागवताः सर्वे ये तत्र समुपागताः ॥ २२ ॥  
गन्धमाल्यैरर्चयित्वा उपलेपैश्च भोजनैः ॥  
कुर्यात्संस्करणं तेषां विधिदृष्टेन कर्मणा ॥ २३ ॥  
एतत्कर्मविधानेन मधुकाष्ठस्य सुन्दरि ॥  
धर्मसंस्थापनार्थाय एतत्ते कथितं मया ॥ २४ ॥  
यस्त्वनेन विधानेन अर्च्चां काष्ठस्य स्थापयेत् ॥  
स न गच्छति संसारं मम लोकं च गच्छति ॥ २५ ॥  
इति श्रीवराहपुराणे भगवच्छास्त्रे मधुकाष्ठायां प्रतिमार्च्चास्थापनं नाम एकाशीत्यधिकशततमोऽध्यायः ॥ १८१ ॥