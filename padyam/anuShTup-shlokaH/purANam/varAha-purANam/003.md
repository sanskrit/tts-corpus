---
title: ००३

---
प्रियव्रत उवाच ।  
अन्यस्मिन् भगवन् जन्मन्यासीद् यत् तद् विचेष्टितम् ।  
सर्वं कथय देवर्षे महत् कौतूहलं हि मे ॥ ३.१ ॥  
नादरद उवाच ।  
स्नातस्य मम राजेन्द्र तस्मिन् वेदसरस्यथ ।  
सावित्र्याश्च वचः श्रुत्वा तस्मिन् जन्मसहस्त्रकम् ।  
स्मरणं तत्क्षणाज्जातं श्रृणु जन्मान्तरं मम ॥ ३.२ ॥  
अस्त्यवन्तीपुरं राजंस्तत्राहं प्राग् द्विजोत्तमः ।  
नाम्ना सारस्वतः पूर्वं वेदवेदाङ्गपारगः ॥ ३.३ ॥  
बहुभृत्यपरीवारो बहुधान्यश्च पार्थिव ।  
अन्यस्मिन् कृतसञ्ज्ञे तु युगे परमबुद्धिमान् ॥ ३.४ ॥  
ततो ध्यातं मयैकान्ते किमनेन करोम्यहम् ।  
द्वन्द्वेन सर्वमेतद्धि न्यस्त्वा पुत्रेषु याम्यहम् ।  
तपसे धृतसङ्कल्पः सरः सारस्वतं द्रुतम् ॥ ३.५ ॥  
एवं चिन्त्य मया इष्टः कर्मकाण्डेन केशवः ।  
श्राद्धैश्च पितरो देवा यज्ञैश्चान्ये तथा जनाः ॥ ३.६ ॥  
ततोऽहं निर्गतो राजंस्तपसे धृतमानसः ।  
सारस्वतं नाम सरो यदेतत् पुष्करं स्मृतम् ॥ ३.७ ॥  
तत्र गत्वा मया विष्णुः पुराणः पुरुषः शिवः ।  
आराधितो मया भक्त्या जपं नारायणात्मकम् ॥ ३.८ ॥  
ब्रह्मपारमयं राजन् जपता परमं स्तवम् ।  
ततो मे भगवांस्तुष्टः प्रत्यक्षत्वं जगाम ह ॥ ३.९ ॥  
प्रियव्रत उवाच ।  
कीदृशं ब्रह्मपारं तु श्रोतुमिच्छामि सत्तम ।  
कथयस्व प्रसादेन देवर्षे सुप्रसन्नधीः ॥ ३.१० ॥  
नारद उवाच ।  
परं पराणाममृतं पुराणं  
पारं परं विष्णुमनन्तवीर्यम् ।  
नमामि नित्यं पुरुषं पुराणं  
परायणं पारगतं पराणाम् ॥ ३.११ ॥  
पुरातनं त्वप्रतिमं पुराणं  
परापरं पारगमुग्रतेजसम् ।  
गम्भीरगम्भीरधियां प्रधानं  
नतोऽस्मि देवं हरिमीशितारम् ॥ ३.१२ ॥  
परात्परं चापरमं प्रधानं  
परास्पदं शुद्धपदं विशालम् ।  
परात्परेशं पुरुषं पुराणं  
नारायणं स्तौमि विशुद्धभावः ॥ ३.१३ ॥  
पुरा पुरं शून्यमिदं ससर्ज्ज  
तदा स्थितत्वात् पुरुषः प्रधानः ।  
जने प्रसिद्धः शरणं ममास्तु  
नारायणो वीतमलः पुराणः ॥ ३.१४ ॥  
पारं परं विष्णुमपाररूपं  
पुरातनं नीतिमतां प्रधानम् ।  
धृतक्षमं शान्तिधरं क्षितीशं  
शुभं सदा स्तौमि महानुभावम् ॥ ३.१५ ॥  
सहस्त्रमूर्धानमनन्तपाद-  
मनेकबाहुं शशिसूर्यनेत्रम् ।  
क्षराक्षरं क्षीरसमुद्रनिद्रं  
नारायणं स्तौम्यमृतं परेशम् ॥ ३.१६ ॥  
त्रिवेदगम्यं त्रिनवैकमूर्तिं  
त्रिशुक्लसंस्थं त्रिहुताशभेदम् ।  
त्रितत्त्वलक्ष्यं त्रियुगं त्रिनेत्रं  
नमामि नारायणमप्रमेयम् ॥ ३.१७ ॥  
कृते सितं रक्ततनुं तथा च  
त्रेतायुगे पूततनुं पुराणम् ।  
तथा हरिं द्वापरतः कलौ च  
  
कृष्णीकृतात्मानमथो नमामि ॥ ३.१८ ॥  
ससर्ज यो वक्त्रत एव विप्रान्  
भुजान्तरे क्षत्रमथोरुयुग्मे ।  
विशः पदाग्रेषु तथैव शूद्रान्  
नमामि तं विश्वतनुं पुराणम् ॥ ३.१९ ॥  
परात्परं पारगतं प्रमेयं  
युधाम्पतिं कार्यत एव कृष्णम्।  
गदासिचर्मण्यभृतोत्थपाणिं  
नमामि नारायणमप्रमेयम् ॥ ३.२० ॥  
इति स्तुतो देववरः प्रसन्नो  
जगाद मां नीरदतुल्यघोषः ।  
वरं वृणीष्वेत्यसकृत् ततोऽहं  
तस्यैव देहे लयमिष्टवांश्च ॥ ३.२१ ॥  
इति श्रुत्वा वचो मह्यं देवदेवः सनातनः ।  
उवाच प्रकृतिं विप्र संसरस्वाक्षयामिमाम् ॥ ३.२२ ॥  
ब्रह्मणो युगसाहस्त्रं तत्ते तस्मात् समुद्भवः ।  
भविता ते तथा नाम दास्यते सम्प्रयोजनम् ॥ ३.२३ ॥  
नारं पानीयमित्युक्तं तं पितॄणां सदा भवान् ।  
ददाति तेन ते नाम नारदेति भविष्यति ॥ ३.२४ ॥  
एवमुक्त्वा गतो देवः सद्योऽदर्शनमुच्चकैः ।  
अहं कलेवरं त्यक्त्वा कालेन तपसा तदा ॥ ३.२५ ॥  
ब्रह्मणोऽङ्गे लयं प्राप्तस्तदोत्पत्तिं च पार्थिव ।  
दिवसे तु पुनः सृष्टो दशभिस्तनयैः सह ॥ ३.२६ ॥  
दिनादिर्यो हि देवस्य ब्रह्मणोऽव्यक्तजन्मनः ।  
स सृष्ट्यादिः समस्तानां देवादीनां न संशयः ॥ ३.२७ ॥  
सर्वस्य जगतः सृष्टिरेषैव प्रभुधर्मतः ।  
एतन्मे प्राकृतं जन्म यन्मां पृच्छसि पार्थिव ॥ ३.२८ ॥  
तस्मान्नारायणं ध्यात्वा प्राप्तोऽस्मि परतो नृप ।  
तस्मात् त्वमपि राजेन्द्र भव विष्णुपरायणः ॥ ३.२९ ॥  
॥ इति श्रीवराहपुराणे भगवच्छास्त्रे तृतीयोऽध्यायः ॥ ३ ॥