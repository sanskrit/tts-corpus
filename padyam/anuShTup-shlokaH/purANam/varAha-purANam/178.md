---
title: १७८

---
श्रीवराह उवाच ॥  
शत्रुघ्नेन पुरा घोरो लवणः सूदितो यथा ॥  
द्विजानुग्रहकामार्थमन्नमुग्रस्वरूपिणम् ॥ १ ॥  
द्वादश्यां मार्गशीर्षस्य उपोष्य नियतः शुचिः ॥  
यः करोति वरारोहे शत्रुघ्नचरितं यथा ॥ २ ॥  
द्विजानां प्रीणनं कृत्वा स्वधान्नपटुभोजनैः ॥  
लवणस्य वधादेव शत्रुघ्नस्य शरीरके ॥ ३ ॥  
हर्षस्तु सुमहाञ्जातो रामस्याक्लिष्टकर्मणः ॥  
अयोध्यायाः समायातो रामः सबलवाहनः ॥ ४ ॥  
महोत्सवं च कर्तुं स शत्रुघ्नस्य महात्मनः ॥  
सितामाग्रहणीं प्राप्य मथुरां लवणान्तकः ॥ ५ ॥  
एकादश्यां सोपवासः स्नात्वा विश्रान्तिसञ्ज्ञके ॥  
कृत्वा महोत्सवं तत्र कुटुम्बसहितः पुरा ॥ ६ ॥  
तस्मिन्मुक्त्वा यथाकामं ब्राह्मणान्वै प्रतर्प्य च ॥  
तस्मिन्नहनि तत्रैव यः कुर्यात्स महोत्सवम् ॥ ७ ॥  
सर्वपापविनिर्मुक्तः पितृभिः सह मोदते ॥  
स्वर्गलोके चिरं कालं यावत्स्थित्यन्तजन्मनः ॥ ८॥  
इति श्रीवराहपुराणे मथुरामाहात्म्ये शत्रुघ्नलावणे रामतीर्थयात्रायामष्टसप्तत्यधिकशततमोऽध्यायः ॥ १७८ ॥