---
title: ०६९

---
भद्राश्व उवाच ।  
भगवन् त्वच्छरीरे तु यद् वृत्तं द्विजसत्तम ।  
चिरजीवी भवांस्तन्मे वक्तुमर्हसि सत्तम ॥ ६९.१ ॥  
  
अगस्त्य उवाच ।  
मच्छरीरमिदं राजन् बहुकौतूहलान्वितम् ।  
अनेककल्पसंस्थायि वेदविद्याविशोधितम् ॥ ६९.२ ॥  
  
अटन् महीमहं सर्वां गतवानस्मि पार्थिव ।  
इलावृतं महावर्षं मेरोः पार्श्वे व्यवस्थितम् ॥ ६९.३ ॥  
  
तत्र रम्यं सरो दृष्टं तस्य तीरे महाकुटी ।  
तत्रोपवासशिथिलं दृष्टवानस्मि तापसम् ।  
अस्थिचर्मावशेषं तु चीरवल्कलधारिणम् ॥ ६९.४ ॥  
  
तं दृष्टृवाऽहं नृपश्रेष्ठ क एष नृपसत्तम ।  
विश्वास्य प्रतिपत्त्यर्थं विधेयं मे नरोत्तम ॥ ६९.५ ॥  
  
एवं चित्तयतो मह्यं स मां प्राह महामुनिः ।  
स्थीयतां स्थीयतां ब्रह्मन्नातिथ्यं करवाणि ते ॥ ६९.६ ॥  
  
एतच्छ्रुत्वा वचस्तस्य प्रविष्टोऽहं कुटीं तु ताम् ।  
तावत् पश्याम्यहं विप्रं ज्वलन्तमिव तेजसा ॥ ६९.७ ॥  
  
भूमौ स्थितं तु मां दृष्ट्वा हुङ्कारमकरोद् द्विजः ।  
तद्धुङ्कारात् तु पातालं भित्त्वा पञ्च हि कन्यकाः ॥ ६९.८ ॥  
  
निर्ययुः काञ्चनं पीठमेका तासां प्रगृह्य वै ।  
सा मां प्रादात् तदाऽन्याऽदात् सलिलं करसंस्थितम् ॥ ६९.९ ॥  
  
गृहीत्वाऽन्या तु मे पादौ क्षालितुं चोपचक्रमे ।  
अन्ये द्वे व्यजने गृह्य मत्पक्षाभ्यां व्यवस्थिते ॥ ६९.१० ॥  
  
ततो हुङ्कारमकरोत् पुनरेव महातपाः ।  
तच्छब्दादन्तरं हैमद्रोणीं योजनविस्तृताम् ।  
गृह्याजगाम मकरोत्प्लवं सरसि पार्थिव ॥ ६९.११ ॥  
  
तस्यां तु कन्याः शतशो हेमकुम्भकराः शुभाः ।  
आययुस्तमथो दृष्ट्वा स मुनिः प्राह मां नृप ॥ ६९.१२ ॥  
  
स्नानार्थं कल्पितं ब्रह्मन्निदं ते सर्वमेव तु ।  
द्रोणीं प्रविश्य चेमां त्वं स्नातुमर्हसि सत्तम ॥ ६९.१३ ॥  
  
ततोऽहं तस्य वचनात् तस्यां द्रोण्यां नराधिप ।  
विशामि तावत् सरसि सा द्रोणी प्रत्यमज्जत ॥ ६९.१४ ॥  
  
द्रोण्यां जले निमग्नोऽहम् इति मत्वा नरेश्वर ।  
उन्मग्नोऽहं ततो लोकमपूर्वं दृष्टवांस्ततः ॥ ६९.१५ ॥  
  
सुहर्म्यकक्ष्यायतनं विशालं  
रथ्यापथं शुद्धजनानुकीर्णम् ।  
नीत्युत्तमैः सेवितमात्मविद्भि -  
र्नृभिः पुराणैर्नयमार्गसंस्थैः ॥ ६९.१६ ॥  
  
संसारचर्यापरिघाभिरुग्रं  
गम्भीरपातालतलस्थमाद्यम् ।  
सितैर्नृभिः पाशवराग्रहस्तैः  
द्विपाश्वसङ्घैर्विविधैरुपेतम् ॥ ६९.१७ ॥  
  
विचित्रपद्मोत्पलसंवृतानि  
सरांसि नानाविहगाकुलानि ।  
अम्भोजपत्रस्थितभृङ्गनादै-  
रुद्गीतवन्तीव लयैरनैकैः ।  
कैलासश्रृङ्गप्रतिमानि तीरे -  
ष्वनेकरत्नोत्पलसञ्चितानि ।  
गृहाणि धन्याध्युषितानि नीचै -  
रुपासितानि द्विजदेवविप्रैः ॥ ६९.१८ ॥  
  
कैलासश्रृङ्गप्रतिमानि तीरे -  
ष्वनेकरत्नोत्पलसञ्चितानि ।  
गृहाणि धन्याध्युषितानि नीचै -  
रुपासितानि द्विजदेवविप्रैः ॥ ६९.१९ ॥  
  
पद्मानि भृङ्गावनतानि चेलु -  
स्तेषां पुनर्गुरुभारादजस्त्रम् ।  
जलेषु येषां सुस्वरास्यो द्विजाति-  
र्वेदोदितानाह विचित्रमन्त्रान् ॥ ६९.२० ॥  
  
सिताब्जमालार्चितगात्रवन्ति  
वासोत्तरीयाणि खगप्रवारैः ।  
सरांस्यनेकानि तथा द्विजास्तु  
पठन्ति यज्ञार्थविधिं पुराणम् ॥ ६९.२१ ॥  
  
भ्रमन्नहं तेषु सरःस्वपश्यं  
वृन्दान्यनेकानि सुराङ्गनानाम् ।  
विद्याधराणां च तथैव कन्याः  
स्नानाय तं देशमुपागताश्च ॥ ६९.२२ ॥  
  
ततः कदाचिद् भ्रमता नृपोत्तम  
प्रदृष्टमन्यत्सुसरः सुतोयम् ।  
प्राग् दृष्टमेकं तु तथैव तीरे  
कुटीं प्रपश्यामि यथा पुराऽहम् ॥ ६९.२३ ॥  
  
यावत् कुटीं तां प्रविशामि राजन्  
तपस्विनं तं स्थितमेकदेशे ।  
दृष्ट्वाभिगम्याभिवदामि यावत्  
स्मयन्नुवाचाप्रतिमप्रभावः ॥ ६९.२४ ॥  
  
तापस उवाच ।  
किं मां विप्र न जानीषे प्राग्दृष्टमपि सत्तम ।  
येन त्वं मूढवल्लोकमिममप्यनुपश्यसि ॥ ६९.२५ ॥  
  
दृष्टं मत्कमिदं देवैर्भुवनं यन्न दृश्यते ।  
त्वत्प्रियार्थं मया लोको दर्शितः स द्विजोत्तम ॥ ६९.२६ ॥  
  
सम्पदं पश्य लोकस्य मदीयस्य महामुने ।  
दधिक्षीरवहा नद्यस्तथा सर्पिर्मयान् ह्रदान् ॥ ६९.२७ ॥  
  
गृहाणां हेमरत्नानां स्तम्भान् हेममयान् गृहे ।  
रत्नोत्पलचितां भूमिं पद्मरागसमप्रभाम् ।  
पारिजातप्रसूनाढ्यां सेवितां यक्षकिन्नरैः ॥ ६९.२८ ॥  
  
एवमुक्तस्तदा तेन तापसेन नराधिप ।  
विस्मयापन्नहृदयस्तमेवाहं तु पृष्टवान् ॥ ६९.२९ ॥  
  
भगवंस्तव लोकोऽयं सर्वलोकवरोत्तमः ।  
सर्वलोका मया दृष्टा ब्रह्मशक्रादिसंस्थिताः ॥ ६९.३० ॥  
  
अयं त्वपूर्वो लोको मे प्रतिभाति तपोधन ।  
सम्पदैश्वर्यतेजोभिर्हर्म्यरत्नचयैस्तथा ॥ ६९.३१ ॥  
  
सरोभिः सूदकैः पुण्यैर्जलजैश्च विशेषतः ।  
अत्यद्भुतमिदं लोकं दृष्टवानस्मि ते मुने ॥ ६९.३२ ॥  
  
इत्थम्भूतं कथं लोको भवांश्चेत्थं व्यवस्थितः ।  
कथयस्वैतस्य हेतुं मे कश्च त्वं मुनिपुङ्गव ॥ ६९.३३ ॥  
  
कथमिलावृते वर्षे सरस्तीरे महामुने ।  
दृष्टवानस्मि सोऽहं त्वं सरस्तत् सा कुटी मुने ।  
हेमहर्म्याकुले लोके किं वा स्थानं तु ते कुटिः ॥ ६९.३४ ॥  
  
एवमुक्तः स भगवात् मयाऽसौ मुनिपुङ्गवः ।  
प्राह मह्यं यथावृत्तं यत् तु राजेन्द्र तच्छृणु ॥ ६९.३५ ॥  
  
तापस उवाच ।  
अहं नारायणो देवो जलरूपी सनातनः ।  
येन व्याप्तमिदं विश्वं त्रैलोक्यं सचराचरम् ॥ ६९.३६ ॥  
  
या सा त्वाप्याकृतिस्तस्य देवस्य परमेष्ठिनः ।  
सोऽहं वरुण इत्युक्तः स्वयं नारायणः परः ॥ ६९.३७ ॥  
  
त्वया च सप्त जन्मानि अहमाराधितः पुरा ।  
तेन त्रैलोक्यनाशेऽपि त्वमेकस्त्वभिलक्षितः ॥ ६९.३८ ॥  
  
एवमुक्तस्तदा तेन निद्रामीलितलोचनः ।  
पतितोऽहं धरापृष्ठे तत्क्षणात् पुनरुत्थितः ॥ ६९.३९ ॥  
  
यावत्पश्याम्यहं राजन् तमृषिं तच्च वै पुरम् ।  
तावन्मेरुगिरेर्मूर्ध्निं पश्याम्यात्मानमात्मना ॥ ६९.४० ॥  
  
समुद्रान् सप्त पश्यामि तथैव कुलपर्वतान् ।  
सप्तद्वीपवतीं पृथ्वीं दृष्टवानस्मि पार्थिव ॥ ६९.४१ ॥  
  
अद्यापि तं लोकवरं ध्यायंस्तिष्ठामि सुव्रत ।  
कदा प्राप्स्येऽथ तं लोकमिति चिन्तापरोऽभवम् ॥ ६९.४२ ॥  
  
एवं ते कौतुकं राजन् कथितं परमेष्ठिनः ।  
यद् वृत्तं मम देहे तु किमन्यच्छ्रोतुमिच्छसि ॥ ६९.४३ ॥  
  
॥ इति श्रीवराहपुराणे भगवच्छास्त्रे एकोनसप्ततितमोऽध्यायः ॥ ६९ ॥