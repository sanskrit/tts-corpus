---
title: ११७

---
अथ द्वात्रिंशदपराधाः॥  
श्रीवराह उवाच॥  
शृणु भद्रे महाश्चर्यमाहारविधिनिश्चयम् ॥  
आहारं चाप्यनाहारं तच्छृणुष्व वसुन्धरे ॥ १ ॥  
भुञ्जानो याति चाश्नाति मम योगाय माधवि ॥  
अशुभं कर्म कृत्वापि पुरुषो धर्ममाश्रितः ॥ २॥  
आहारं चैव धर्मज्ञ उपभुञ्जीत नित्यशः ॥  
सर्वे चात्रैव कर्मण्या व्रीहयः शालयस्तथा ॥३॥  
अकर्मण्यानि वक्ष्यामि येन भोज्यन्ति मां प्रति ॥  
तेन वै भुक्तमार्गेण अपराधो महौजसः ॥ ४ ॥  
प्रथमं चापराधान्नं न रोचेत मम प्रिये ॥  
भुक्त्वा तु परकीयान्नं तत्परस्तन्निवर्त्तनः ॥ ५॥  
द्वितीयस्त्वपराधोऽयं धर्मविघ्नाय वै भवेत् ॥  
गत्वा मैथुनसंयागं यो नु मां स्पृशते नरः ॥६॥  
तृतीयमपराधं तु कल्पयामि वसुन्धरे ॥  
दृष्ट्वा रजस्वलां नारीमस्माकं यः प्रपद्यते ॥ ७ ॥  
चतुर्थमपराधं तु दृष्टं नैव क्षपाम्यहम् ॥  
स्पृष्ट्वा तु मृतकं चैव असंस्कारकृतं तु वै ॥८॥  
पञ्चमं चापराधं च न क्षमामि वसुन्धरे ॥  
दृष्ट्वा तु मृतकं यस्तु नाचम्य स्पृशते तु माम् ॥९ ॥  
षष्ठं तं चापराधं वै न क्षमामि वसुन्धरे ॥  
ममार्चनस्य काले तु पुरीषं यस्तु गच्छति ॥ 117.१० ॥  
सप्तमं चापराधं तु कल्पयामि वसुन्धरे ॥  
यस्तु नीलेन वस्त्रेण प्रावृतो मां प्रपद्यते ॥ ११ ॥  
अष्टमं चापराधं च कल्पयामि वसुन्धरे ॥  
ममैवार्च्चनकाले तु यस्त्वसमं प्रभाषते ॥१२॥  
नवमं चापराधं तं न रोचामि वसुन्धरे ॥  
अविधानं तु यः स्पृश्य मामेव प्रतिपद्यते ॥ १३ ॥  
दशमश्चापराधोऽयं मम चाप्रियकारकः ॥  
क्रुद्धस्तु यानि कर्माणि कुरुते कर्मकारकः ॥ १४॥  
एकादशापराधं तु कल्पयामि वसुन्धरे ॥  
अकर्मण्यानि पुण्यानि यस्तु मामुपकल्पयेत् ॥ १५ ॥  
द्वादशं चापराधं तं कल्पयामि वसुन्धरे ॥  
यस्तु रक्तेन वस्त्रेण कौसुम्भेनोपगच्छति ॥ १६ ॥  
त्रयोदशं चापराधं कल्पयामि वसुन्धरे ॥  
अन्धकारे च मां देवि यः स्पृशेत कदाचन ॥१७॥  
चतुर्द्दशापराधं तु कल्पयामि वसुन्धरे ॥  
यस्तु कृष्णेन वस्त्रेण मम कर्माणि कारयेत् ॥ १८॥  
अपराधं पञ्चदशं कल्पयामि वसुन्धरे ॥  
अधौतेन तु वस्त्रेण यस्तु मामुपकल्पयेत् ॥ १९ ॥  
षोडशं त्वपराधानां कल्पयामि वरानने ॥  
स्वयमन्नं तु यो ह्ययादज्ञानादपि माधवि ॥ 117.२० ॥  
अपराधं सप्तदशं कल्पयामि वसुन्धरे ॥  
यस्तु मात्स्यानि मांसानि भक्षयित्वा प्रपद्यते ॥२१ ॥  
अष्टादशापराधं च कल्पयामि वसुन्धरे ॥  
जालपादं भक्षयित्वा यस्तु मामुपसर्पति ॥ २२ ॥  
एकोनविंशापराधं कल्पयामि वसुन्धरे ॥  
यस्तु मे दीपकं स्पृष्ट्वा मामेव प्रतिपद्यते ॥२३॥  
विंशकं चापराधं तं कल्पयामि वरानने ॥  
श्मशानं यस्तु वै गत्वा मामेव प्रतिपद्यते॥२४॥  
एकविंशापराधं तं कल्पयामि वसुन्धरे ॥  
पिण्याकं भक्षयित्वा तु यो मामेवाभिगच्छति ॥ २५ ॥  
द्वाविंशं चापराधं तं कल्पयामि प्रिये सदा ॥  
यस्तु वाराह मांसानि प्रापणेनोपपादयेत् ॥ २६ ॥  
अपराधं त्रयोविंशं कल्पयामि वसुन्धरे ॥  
सुरां पीत्वा तु यो मर्त्यः कदाचिदुपसर्पति ॥ २७ ॥  
अपराधं चतुर्विंशं कल्पयामि वसुन्धरे ॥  
यः कुसुम्भं च मे शाकं भक्षयित्वोपचक्रमे ॥ २८ ॥  
अपराधं पञ्चविंशं कल्पयामि वसुन्धरे ॥  
परप्रावरणेनैव यस्तु मामुपसर्पति ॥ २९ ॥  
अपराधेषु षड्विंशं कल्पयामि वसुन्धरे ॥  
नवान्नं यस्तु भक्षेत न देवान्न पितॄन्यजेत् ॥ 117.३० ॥  
सप्तविंशं चापराधं कल्पयामि गुणान्विते ॥  
उपानहौ च प्रपदे तथा वापीं च गच्छति ॥३१ ॥  
अपराधं त्वष्टविंशं कल्पयामि गुणान्विते ॥  
शरीरं मर्द्दयित्वा तु यो मामाप्नोति माधवि ॥ ३२ ॥  
एकोनविंशापराधो न स स्वर्गेषु गच्छति ॥  
अजीर्णेन समाविष्टो यस्तु मामुपगच्छति ॥ ३३ ॥  
त्रिंशकं चापराधं तं कल्पयामि यशस्विनि ॥  
गन्धपुष्पाण्यदत्त्वा तु यस्तु धूपं प्रयच्छते ॥ ३४॥  
एकत्रिंशं चापराधं कल्पयामि मनस्विनि ॥  
विना भेर्यादिशब्देन द्वारस्योद्धाटनं मम ॥ ३५ ॥  
महापराधं जनीयाद्द्वात्रिंशं तं मम प्रिये ॥  
अन्यच्च शृणु वक्ष्यामि दृढव्रतमनुत्तमम् ॥ ३६॥  
कृत्वा चावश्यकं कर्म मम लोकं च गच्छति ॥  
नित्ययुक्तश्च शास्त्रज्ञो मम कर्मपरायणः ॥ ३७ ॥  
अहिंसापरमश्चैव सर्वभूतदयापरः ॥  
सामान्यश्च शुचिर्दक्षो मम नित्यं पथि स्थितः ॥ ३८ ॥  
निगृह्य चेन्द्रियग्राममपराधविवर्जितः ॥  
उदारो धार्मिकश्चैव स्वदारेषु सुनिष्ठितः ॥३९ ॥  
शास्त्रज्ञः कुशलश्चैव मम कर्मपरायणः॥  
चातुर्वर्ण्यस्य मे भद्रे सन्मार्गेषु व्यवस्थितः॥117.४०॥  
आचार्यभक्ता देवेषु भक्ता भर्तरि वत्सला॥  
संसारेष्वपि वर्त्तन्ती गच्छन्ती त्वग्रतो यदि॥४१॥  
मम लोकस्थिता सा वै भर्त्तारं प्रसमीक्षते॥  
पुरुषो यदि मद्भक्तः स्त्रियं त्यक्त्वा च गच्छति॥४२॥  
स ततोऽत्र प्रतीक्षेत भार्यां भर्त्तरि वत्सलाम्॥  
अन्यच्च ते प्रवक्ष्यामि कर्मणां कर्म चोत्तमम् ॥४३॥  
ऋषयो मां न पश्यन्ति मम कर्मपथे स्थिताः ॥  
द्रष्टव्या मम लोकेषु ऋषयोऽपि वरानने ॥ ४४ ॥  
किं पुनर्मानुषा ये च मम कर्मव्यवस्थिताः ॥  
अन्यदेवेषु ये भक्ता मूढा वै पापचेतसः ॥४५ ॥  
मम मायाविमूढास्तु न प्रपद्यन्ति माधवि ॥  
मां तु ये वै प्रपद्यन्ते मोक्षकामा वसुन्धरे ॥४६॥  
तानहं भावसंसिद्धान्बुद्ध्वा संविभजामि वै ॥  
येन त्वं परया शक्त्या धारितासि मया धरे ॥४७ ॥  
तेनेदं कथितं देवि आख्यानं धर्मसंयुतम् ॥  
पिशुनाय न दातव्यं न च मूर्खाय माधवि ॥४८॥  
ततो न चोपदिष्टाय न शठाय प्रदापयेत ॥  
नादीक्षिताय दातव्यं नोपसर्प्याय यत्नतः ॥४९ ॥  
शठाय च न दातव्यं नास्तिकाय न माधवि ॥  
वर्जयित्वा भागवतं मम कर्मपरायणम् ॥ 117.५० ॥  
एतत्ते कथितं देवि मम धर्मं महौजसम् ॥  
सर्वलोकहितार्थाय किमन्यत्परिपृच्छसि ॥ ५१ ॥  
इति श्रीवराहपुराणे द्वात्रिंशदपराधकथनं नाम सप्तदशाधिकशततमोऽध्यायः ॥ ११७ ॥