---
title: २०७

---
अथ संसारचक्रपुरुष विलोभनप्रकरणम् ॥  
ऋषिपुत्र उवाच ॥  
इदमन्यन्महाभागान्नारदात्कलहप्रियात् ॥  
श्रुतं विप्रा यथा तत्र यमस्य सदसि स्वयम् ॥ १ ॥  
तथा च पृच्छतस्तस्य पुरावृत्तं महात्मनः ॥  
आख्यानं कथयामास यदुक्तं चित्रभानुना ॥ २ ॥  
यथा च जनको राजा कामान्दिव्यानवाप्तवान् ॥  
तत्सर्वं कथयिष्यामि श्रूयतां मुनिसत्तमाः ॥३॥  
अयं तत्र महातेजा नारदो मुनिसत्तमः ॥  
धर्मराजसभां प्राप्तस्तपसा द्योतितप्रभः ॥४ ॥  
तत्र राजाऽथ वेगेन तं दृष्ट्वा स्वयमागतम् ॥  
अर्चयित्वा यथान्यायं कृत्वा चैव प्रदक्षिणम् ॥ ५ ॥  
उवाच च महातेजाः सूर्यपुत्रः प्रतापवान् ॥  
स्वागतं ते द्विजश्रेष्ठ दिष्ट्या प्राप्तोऽसि नारद ॥ ६ ॥  
सर्वज्ञः सर्वदशीं च सर्वधर्मविदां वरः ॥  
गान्धर्वस्येतिहासस्य विज्ञाता त्वं महामुने ॥ ७॥  
वयं पूताश्च मेध्याश्च त्वां दृष्ट्वा ह्यागतं विभो ॥  
अयं देशः पुनः पूतः सर्वतो मुनिसत्तम ॥ ८ ॥  
यत्कार्यं येन वा कार्यं यद्वै मनसि वर्त्तते ॥  
प्रब्रूहि भगवन्नाशु यच्चान्यत्किञ्चिदुत्तमम् ॥ ९ ॥  
दुर्ल्लभं त्रिषु लोकेषु यच्च प्रियतरं तव ॥  
तपोमयानां सर्वेषां द्विजातीनां च सुव्रत ॥ 207.१० ॥  
इति धर्मवचः श्रुत्वा नारदः प्राह धर्मवित् ॥  
अहं ते कथयिष्यामि यत्पृष्टं संशयास्पदम् ॥ ११ ॥  
नारद उवाच॥  
भवान् पाता च गोप्ता च नेता धर्मस्य नित्यशः ॥  
सत्येन तपसा क्षान्त्या धैर्येण च न संशयः ॥ १२ ॥  
भावज्ञश्च कृतज्ञश्च त्वदन्यो न हि विद्यते ॥  
संशयं सुमहत्प्राप्तस्तन्ममाचक्ष्व सुव्रत ॥ १३ ॥  
अमरत्वं कथं याति व्रतेन नियमेन च ॥  
केन वा दानधर्मेण तपसा वा सुरोत्तम ॥ १४ ॥  
अतुलां च श्रियं लोके कीर्त्तिं च सुमहत्फलम् ॥  
लभन्ते शाश्वतं स्थानं दुर्ल्लभं विगतज्वराः ॥ १५ ॥  
केन गच्छन्ति नरकं पापिष्ठं लोकगर्हणम् ॥  
सर्वमाख्याहि तत्त्वेन परं कौतूहलं हि मे ॥ १६ ॥  
यम उवाच ॥  
गच्छन्ति हि नरा घोरा बहवोऽधर्मनिर्मितम् ॥  
बन्धांश्च सुबहूंस्तत्र प्राप्नुवन्ति तपोधन ॥ १७ ॥  
विस्तरेण तु तत्सर्वं ब्रवीमि मुनिसत्तम ॥  
श्रूयतां तन्महाभाग श्रुत्वा चैवोपधारय ॥ १८ ॥  
नाग्निचिन्नरकं याति न पुत्री न च भूमिदः ॥  
शूरश्च शतवर्षी च वेदानां चैव पारगः ॥ १९ ॥  
पतिव्रता न गच्छन्ति सत्यवाक्याश्च ये नराः ॥  
अजिताश्चाशठाश्चैव स्वामिभक्ताश्च ये नराः ॥ 207.२० ॥  
अहिंसका न गच्छन्ति ब्रह्मचर्यव्यवस्थिताः ॥  
पतिव्रता दानवन्तो द्विजभक्ताश्च ये नराः ॥ २१ ॥  
स्वदारनिरता दान्ताः परदारविवर्जकाः ॥  
सर्वभूतात्मभूताश्च सर्वभूतानुकम्पकाः ॥ २२ ॥  
न गच्छन्ति तु तं देशं पापिष्ठं तमसावृतम् ॥  
यातनास्थानसम्पूर्णं हाहाकारभयाकुलम् ॥ २३ ॥  
ज्ञानवन्तो द्विजा ये च ये च विद्यां पराङ्गताः ॥  
उदासीना न गच्छन्ति स्वाम्यर्थे च हता नराः ॥ २४ ॥  
न गच्छन्त्यत्र दातारः सर्वभूतहिते रताः ॥  
शुश्रूषका मातृपित्रोर्न गच्छन्ति च ये नराः ॥ २५ ॥  
तिलान् गां च हिरण्यं च पृथिवीं चापि शाश्वतीम् ॥  
ब्राह्मणेभ्यः प्रयच्छन्ति न गच्छन्ति न संशयः ॥ २६ ॥  
यथोक्तं यजमानाश्च सत्रयाजिन एव च॥  
चातुर्मास्यकरा ये च ये द्विजाः आहिताग्नयः ॥२७॥  
गुरुचित्तानुपालाश्च कृतिनो मौनयन्त्रिताः ॥  
नित्यस्वाध्यायिनो दान्ताः सदा सभ्याश्च ये नराः ॥२८॥  
मां न पश्यन्ति ते चैव स्वात्मभावेन भाविताः॥  
अपर्वमैथुना ये च न गच्छन्ति जितेन्द्रियाः ॥२९॥  
ब्राह्मणा अमरत्वं च प्राप्नुवन्ति न संशयः ॥  
निवृत्ताः सर्वकामेभ्यो निराशाः सुजितेन्द्रियाः ॥ 207.३० ॥  
न गच्छन्ति हि तद्धोरं यत्र ते पापकर्मिणः ॥ ३१ ॥  
नारद उवाच ॥  
किं दानं श्रेय आहोस्वित्पात्रेण फलमुच्यते ॥  
किं वा कर्म महत्कृत्वा स्वर्गलोके महीयते ॥ ३२ ॥  
रूपं वा धनधान्यं वा ह्यायुश्च कुलमेव वा ॥  
प्राप्यते येन दानेन तन्ममाचक्ष्व सुव्रत ॥ ३३ ॥  
यम उवाच ॥  
न शक्यं विस्तरेणेह वक्तुं वर्षशतैरपि ॥  
शुभाशुभानां गतयो द्रष्टुं वा प्रष्टुमेव वा ॥ ३४ ॥  
किञ्चिन्मात्रं प्रवक्ष्यामि येन यत्प्राप्यते नरैः ॥  
विविधानि च सौख्यानि प्रायशस्तु गुणागुणैः ॥ ३५ ॥  
रहस्यमिदमाख्यानं श्रूयतां मुनिसत्तम ॥  
या गतिः प्राप्यते येन प्रेत्यभावे न संशयः ॥ ३६ ॥  
तपसा प्राप्यते स्वर्गस्तपसा प्राप्यते यशः ॥  
आयुःप्रकर्षो भोगाश्च भवति तपसैव तु ॥ ३७ ॥  
ज्ञानविज्ञानमारोग्यं रूपसौभाग्यसम्पदः॥  
तपसा प्राप्यते भोगो मनसा नोपदिश्यते ॥३८॥  
एवं प्राप्नोति पुण्येन मौनेनाज्ञां महामुने ॥  
उपभोगांस्तु दानेन ब्रह्मचर्येण जीवितम् ॥ ३९ ॥  
अहिंसया परं रूपं दीक्षया कुलजन्म च ॥  
फल मूलाशिनो राज्यं स्वर्गः पर्णाशिनां भवेत् ॥207.४० ॥  
पयोभक्ष्या दिवं यान्ति जायते द्रविणाढ्यता ॥  
गुरुशुश्रूषया नित्यं श्राद्धदानेन सन्ततिः॥४१ ॥  
गवाद्याः कालदीक्षाभिर्ये तु वा तृणशायिनः ॥  
स्वयं त्रिषवणाद्ब्रह्म त्वपः पीत्वेष्टलोकभाक् ॥ ४२ ॥  
क्रतुयष्टा दिवं याति चोपहारं च सुव्रत ॥  
कृत्वा तु दशवर्षाणि नीरपानाद्विशिष्यते ॥ ४३ ॥  
रसानां प्रतिसंहारात् सौभाग्यमनुजायते ॥  
आमिषस्य प्रतीहाराद्भवत्यायुष्मती प्रजा ॥४४॥  
गन्धमाल्यनिवृत्त्या तु मूर्त्तिर्भवति पुष्कला॥  
अन्नदानेन च नरः स्मृतिं मेधां च विन्दति॥४५॥  
छत्रप्रदानेन गृहं वरिष्ठं रथं ह्युपानद्युग सम्प्रदानात् ॥  
वस्त्रप्रदानेन सुरूपता च धनैश्च पुत्रैश्च भृता भवन्ति ॥ ४६ ॥  
पानीयस्य प्रदानेन तृप्तिर्भवति शाश्वती ॥  
अन्नपानप्रदानेन कामभोगैस्तु तृप्यते ॥४७॥  
पुष्पोपगन्धं च फलोपगन्धं यः पादपं स्पर्शयते द्विजाय ॥  
स स्त्रीसमृद्धं हि सुरत्नपूर्णं गृहं हि सर्वोपचितं लभेत ॥४८ ॥  
वस्त्रान्नपानीयरसप्रदानात् प्राप्नोति तानेव रसप्रदानात् ॥  
स्रग्धूपगन्धान्यनुलेपनानि पुष्पाणि गृह्याणि मनोरमाणि ॥ ४९ ॥  
दत्त्वा द्विजेभ्यः स भवेत्सुरूपो रोगांश्च कांश्चिल्लभते न जातु ॥  
बीजैरशून्यैः शयनाभिरामं दद्याद्गृहं यः पुरुषो द्विजाय ॥ 207.५० ॥  
स स्त्रीसमृद्धं गजवाजिपूर्णं लभेदधिष्ठानवरं वरिष्ठम् ॥  
धूपप्रदानेन तथा गवां च लोकानाप्नोति नरो वसूनाम् ॥ ५१ ॥  
गजं तथा गोवृषभप्रदानैः स्वर्गे सुखं शाश्वतमामनन्ति ॥  
घृतेन तेजः सुकुमारतां च प्राणद्युतीः स्निग्धता चापि तैलैः ॥ ५२ ॥  
क्षौद्रेण नानारसतृप्ततां च दीपप्रदानाद्द्युतिमाप्नुवन्ति ॥ ५३ ॥  
पायसेन वपुःपुष्टिं कृसरात्स्निग्धसौम्यताम् ॥  
फलैस्तु लभते पुत्रं पुष्पैः सौभाग्यमेव च ॥ ५४ ॥  
रथैर्दिव्यं विमानं तु शिबिकां चैव मानवः ॥  
प्रेक्षणैरपि सौभाग्यं प्राप्नोतीह न संशयः ॥ ५५ ॥  
अभयस्य प्रदानेन सर्वकामानवाप्नुयात् ॥ ५६ ॥  
इति श्रीवराहपुराणे संसारचक्रे पुरुषविलोभनं नाम सप्ताधिकद्विशततमोऽध्यायः ॥ २०७ ॥