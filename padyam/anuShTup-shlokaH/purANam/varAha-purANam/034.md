---
title: ०३४

---
महातपा उवाच ।  
पितॄणां सम्भवं राजन् कथ्यमानं निबोध मे ।  
पूर्वं प्रजापतिर्ब्रह्मा सिसृक्षुर्विविधाः प्रजाः ॥ ३४.१ ॥  
एकाग्रमनसा सर्वास्तन्मात्रा मनसा बहिः ।  
कृत्वा परमकं ब्रह्म ध्यायन् सर्गेप्सुरुच्चकैः ॥ ३४.२ ॥  
तस्यात्मनि तदा योगं गतस्य परमेष्ठिनः ।  
तन्मात्रा निर्ययुर्देहाद् धूमवर्णाकृतित्विषः ॥ ३४.३ ॥  
पिबाम इति भाषन्तः सुरान् सोम इति स्म ह ।  
ऊर्ध्वं जिगमिषन्तो वै वियत्संस्थास्तपस्विनः ॥ ३४.४ ॥  
तान् दृष्ट्वा सहसा ब्रह्मा तिर्यक्संस्थान उन्मुखान् ।  
भवन्तः पितरः सन्तु सर्वेषां गृहमेधिनाम् ॥ ३४.५ ॥  
ऊर्ध्ववक्त्रास्तु ये तत्र ते नान्दीमुखसञ्ज्ञिताः ।  
वृद्धिश्राद्धेषु सतत पूज्या श्रुतिविधानतः ॥ ३४.६ ॥  
अग्निं पुरस्कृतो यैस्तु ते द्विजा अग्निहोत्रिणः ।  
नित्यैर्नैमित्तिकैः काम्यैः पार्वणैस्तर्पयन्तु तान् ॥ ३४.७ ॥  
बहिःप्रवरणा ये च क्षत्रियास्तर्पयन्तु तान् ।  
आज्यं पिबन्ति ये चात्र तानर्चयन्तु विशः सदा ॥ ३४.८ ॥  
ब्राह्मणैरभ्यनुज्ञाताः शूद्राः स्वपितृनामतः ।  
तानेवार्चयतां सम्यग्विधिमन्त्रबहिष्कृताः ॥ ३४.९ ॥  
अनाहिताग्नयो ये च ब्रह्मक्षत्रविशो नराः ।  
स्वकालिनस्तेऽर्चयन्तु लोकाग्निपुरतः सदा ॥ ३४.१० ॥  
इत्येवं पूजिता यूयमिष्टान् कामान् प्रयच्छत ।  
आयुः कीर्तिं धनं पुत्रान् विद्यामभिजनं स्मृतिम् ॥ ३४.११ ॥  
इत्युक्त्वा तु तदा ब्रह्मा तेषां पन्थानमाकरोत् ।  
दक्षिणायनसञ्ज्ञं तु पितॄणां च पितामहः ॥ ३४.१२ ॥  
तूष्णीं ससर्ज भूतानि तमूचुः पितरस्ततः ।  
वृत्तिं नो देहि भगवन् यया विन्दामहे सुखम् ॥ ३४.१३ ॥  
ब्रह्मा उवाच ।  
अमावास्यादिनं वोऽस्तु तस्यां कुशतिलोदकैः ।  
तर्पिता मानुषैस्तृप्तिं परां गच्छथ नान्यथा ॥ ३४.१४ ॥  
तिला देयास्तथैतस्यामुपोष्य पितृभक्तितः ।  
परमं तस्य सन्तुष्टा वरं यच्छत मा चिरम् ॥ ३४.१५ ॥  
॥ इति श्रीवराहपुराणे भगवच्छास्त्रे चतुस्त्रिंशोऽध्यायः ॥ ३४ ॥