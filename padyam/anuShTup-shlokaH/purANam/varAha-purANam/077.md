---
title: ०७७

---
रुद्र उवाच ।  
यदेतत् कर्णिकामूलं मेरोर्मध्यं प्रकीर्तितम् ।  
तद् योजनसहस्त्राणि सङ्ख्यया मानतः स्मृतम् ॥ ७७.१ ॥  
  
चत्वारिंशत् तथा चाष्टौ सहस्त्राणि तु मण्डलैः ।  
शैलराजस्य तत्तत्र मेरुमूलमिति स्मृतम् ॥ ७७.२ ॥  
  
तेषां गिरिसहस्त्राणामनेकानां महोच्छ्रयः ।  
दिगष्टौ च पुनस्तस्य मर्यादापर्वताः शुभाः ॥ ७७.३ ॥  
  
जठरो देवकूटश्च पूर्वस्यां दिशि पर्वतौ ।  
पूर्वपश्चायतावेतावर्णवान्तर्व्यवस्थितौ ।  
मर्यादापर्वतानेतानष्टानाहुर्मनीषिणः ॥ ७७.४ ॥  
  
योऽसौ मेरुर्द्विजश्रेष्ठाः प्रोक्तः कनकपर्वतः ।  
विष्कम्भांस्तस्य वक्ष्यामि श्रृणुध्वं गदतस्तु तान् ॥ ७७.५ ॥  
  
महापादास्तु चत्वारो मेरोरथ चतुर्दिशम् ।  
यैर्न चचाल विष्टब्धा सप्तद्वीपवती मही ॥ ७७.६ ॥  
  
दशयोजनसाहस्त्रं व्यायामस्तेषु शङ्क्यते ।  
तिर्यगूर्ध्वं च रचिता हरितालतटैर्वृताः ॥ ७७.७ ॥  
  
मनःशिलादरीभिश्च सुवर्णमणिचित्रिताः ।ऽ  
अनेकसिद्धभवनैः क्रीडास्थानैश्च सुप्रभाः ॥ ७७.८ ॥  
  
पूर्वेण मन्दरस्तस्य दक्षिणे गन्धमादनः ।  
विपुलः पश्चिमे पार्श्वे सुपार्श्वश्चोत्तरे स्थितः ॥ ७७.९ ॥  
  
तेषां श्रृङ्गेषु चत्वारो महावृक्षाः प्रतिष्ठिताः ।  
देवदैत्याप्सरोभिश्च सेविता गुणसञ्चयैः ॥ ७७.१० ॥  
  
मन्दरस्य गिरेः श्रृङ्गे कदम्बो नाम पादपः ।  
प्रलम्बशाखाशिखरः कदम्बश्चैत्यपादपः ॥ ७७.११ ॥  
  
महाकुम्भप्रमाणेश्च पुष्पैर्विकचकेसरैः ।  
महागन्धबनोज्ञैश्च शोभितः सर्वकालजैः ॥ ७७.१२ ॥  
  
समासेन परिवृतो भुवनैर्भूतभावनैः ।  
सहस्त्रमधिकं सोऽथ गन्धेनापूरयन् दिशः ॥ ७७.१३ ॥  
  
भद्राश्वो नाम वृक्षोऽयं वर्षाद्रेः केतुसम्भवः ।  
कीर्तिमान् रूपवाञ्छ्रीमान् महापादपपादपः ।  
यत्र साक्षाद्धृषीकेशः सिद्धसङ्घैर्निषेव्यते ॥ ७७.१४ ॥  
  
तस्य भद्रकदम्बस्य तथाश्ववदनो हरिः ।  
प्राप्तवांश्चामरश्रेष्ठः स हि सानुं पुनः पुनः ॥ ७७.१५ ॥  
  
तेन चालोकितं वर्षं सर्वद्विपदनायकाः ।  
यस्य नाम्ना समाख्यातो भद्राश्वेति न संशयः ॥ ७७.१६ ॥  
  
दक्षिणस्यापि शैलस्य शिखरे देवसेविते ।  
जम्बूः सद्यः पुष्पफला महाशाखोपशोभिता ॥ ७७.१७ ॥  
  
तस्या ह्यतिप्रमाणानि स्वादूनि च मृदूनि च ।  
फलान्यमृतकल्पानि पतन्ति गिरिमूर्धनि ॥ ७७.१८ ॥  
  
तस्माद् गिरिवरश्रेष्ठात् फलप्रस्यन्दवाहिनी ।  
दिव्या जाम्बूनदी नाम प्रवृत्ता मधुवाहिनी ॥ ७७.१९ ॥  
  
तत्र जाम्बूनदं नाम सुवर्णमनलप्रभम् ।  
देवालङ्कारमतुलमुत्पन्नं पापनाशनम् ॥ ७७.२० ॥  
  
देवदानवगन्धर्वयक्षराक्षसगुह्यकाः ।  
पपुस्तदमृतप्रख्यं मधु जम्बूफलस्त्रवम् ॥ ७७.२१ ॥  
  
सा केतुर्दक्षिणे वर्षे जम्बूर्लोकेषु विश्रुता ।  
यस्या नाम्ना समाख्याता जम्बूद्वीपेति मानवैः ॥ ७७.२२ ॥  
  
विपुलस्य च शैलस्य दक्षिणेन महात्मनः ।  
जातः श्रृङ्गेति सुमहानश्वत्थश्चेति पादपः ॥ ७७.२३ ॥  
  
महोच्छ्रायो महास्कन्धो नैकसत्त्वगुणालयः ।  
कुम्भप्रमाणै रुचिरैः फलैः सर्वर्त्तुकैः शुभैः ॥ ७७.२४ ॥  
  
स केतुः केतुमालानां देवगन्धर्वसेवितः ।  
केतुमालेति विख्यातो नाम्ना तत्र प्रकीर्तितः ।  
तन्निबोधत विप्रेन्द्रा निरुक्तं नामकर्मणः ॥ ७७.२५ ॥  
  
क्षीरोदमथने वृत्ते माला स्कन्धे निवेशिताः ।  
इन्द्रेण चैत्यकेतोस्तु केतुमालस्ततः स्मृतः ।  
तेन तच्चिह्नितं वर्षं केतुमालेति विश्रुतम् ॥ ७७.२६ ॥  
  
सुपार्श्वस्योत्तरे श्रृङ्गे वटो नाम महाद्रुमः ।  
न्यग्रोधो विपुलस्कन्धो यस्त्रियोजनमण्डलः ॥ ७७.२७ ॥  
  
माल्यदामकलापैश्च विविधैस्तु समन्ततः ।  
शाखाभिर्लम्बमानाभिः शोभितः सिद्धसेवितः ॥ ७७.२८ ॥  
  
प्रलम्बकुम्भसदृशैर्हेमवर्णैः फलैः सदा ।  
स ह्युत्तरकुरूणां तु केतुवृक्षः प्रकाशते ॥ ७७.२९ ॥  
  
सनत्कुमारावरजा मानसा ब्रह्मणः सुताः ।  
सप्त तत्र महाभागाः कुरवो नाम विश्रुताः ॥ ७७.३० ॥  
  
तत्र स्थिरगतैर्ज्ञानैर्विरजस्कैर्महात्मभिः ।  
अक्षयः क्षयपर्यन्तो लोकः प्रोक्तः सनातनः ॥ ७७.३१ ॥  
  
तेषां नामाङ्कितं वर्षं सप्तानां वै महात्मनाम् ।  
दिवि चेह च विख्याता उत्तराः कुरवः सदा ॥ ७७.३२ ॥  
  
॥ इति श्रीवराहपुराणे भगवच्छास्त्रे सप्तसप्ततितमोऽध्यायः ॥ ७७ ॥