---
title: १९८

---
अथ संसारचक्रयातनास्वरूपवर्णनम् ॥  
वर्त्तमानः सभामध्ये राजा प्रेतपुराधिपः ॥  
मामेकमृषभं तत्र दर्शनं च ददौ यमः ॥ १ ॥  
याथातथ्येन मे पूजा कार्येण विधिनाऽकरोत् ॥  
आसनं पाद्यमर्घ्यं च वेददृष्टेन कर्मणा ॥ २ ॥  
अब्रवीच्च पुनर्हृष्टो ह्यास्यतां च वरासने ॥  
काञ्चने कुशसञ्च्छन्ने दिव्यपुष्पोपशोभिते ॥ ३ ॥  
तस्य वक्त्रं महारौद्रं नित्यमेव भयानकम् ॥  
पश्यतस्तस्य मां विप्रास्ततः सौम्यतरं बभौ ॥ ४ ॥  
लोहिते तस्य वै नेत्रे जल्पतश्च पुनःपुनः ॥  
पद्मपत्रनिभे चैव जज्ञाते मम सौहृदात् ॥ ५ ॥  
ततोऽहं तस्य भावेन भावितश्च पुनःपुनः ॥  
प्रहृष्टमानसो जातो विश्वासं च परं गतः ॥६ ॥  
तस्य प्रीतिकरं सद्यः सर्वदोषविनाशनम् ॥  
कामदं च यशोदं च दैवतैश्चापि पूजितम् ॥ ७ ॥  
कालवृद्धिकरं स्तोत्रं क्षिप्रं तत्र उदीरयन् ॥  
येन प्रीतो महातेजा यमः परमधार्मिकः ॥ ८॥  
ऋषिपुत्र उवाच ॥  
त्वं धाता च विधाता च श्राद्धे चैव हि दृश्यसे ॥  
पितॄणां परमो देवश्चतुष्पाद नमोऽस्तु ते ॥९॥  
कालज्ञश्च कृतज्ञश्च सत्यवादी दृढव्रतः ॥  
प्रेतनाथ महाभाग धर्मराज नमोऽस्तु ते ॥ 198.१० ॥  
कर्म कारयिता चैव भूतभव्य भवत्प्रभो ॥  
पावको मोहनश्चैव सङ्क्षेपो विस्तरस्तथा ॥ ११ ॥  
दण्डपाणे विरूपाक्ष पाशहस्त नमोऽस्तु ते ॥  
आदित्यसदृशाकार सर्वजीवहर प्रभो ॥१२॥  
कृष्णवर्ण दुराधर्ष तैलरूप नमोऽस्तु ते ॥  
मार्तण्डसदृश श्रीमन्मार्तण्डसदृशद्युतिः ॥१३॥  
हव्यकव्यवहस्त्वं हि प्रभविष्णो नमोऽस्तु ते ॥  
पापहन्ता व्रती श्राद्धा नित्ययुक्तो महातपाः ॥१४॥  
एकदृग्बहुदृग्भूत्वा काल मृत्यो नमोऽस्तु ते॥  
क्वचिद्दण्डी क्वचिन्मुण्डी क्वचित् कालो दुरासदः ॥१५॥  
क्वचिद्बालः क्वचिद्वृद्धः क्वचिद्रौद्रो नमोऽस्तु ते ॥  
त्वया विराजितो लोकः शासितो धर्महेतुना ॥१६॥  
प्रत्यक्ष्यं दृश्यते देव त्वां विना न च सिध्यति ॥  
देवानां परमो देवस्तपसां परमं तपः ॥१७॥  
जपानां परमं जप्यं त्वत्तश्चान्यो न दृश्यते ॥  
ऋषयो वा तथा क्रुद्धा हतबन्धुसुहृज्जनाः ॥१८॥  
पतिव्रतास्तु या नार्यो दुःखितास्तपसि स्थिताः ॥  
न त्वं शक्त इह स्थानात्पातनाय कदाचन ॥ १९ ॥  
तस्मात्त्वं सर्वदेवेषु चैको धर्मभृतां वरः ॥  
कृतज्ञः सत्यवादी च सर्वभूतहिते रतः ॥ 198.२० ॥  
वैशम्पायन उवाच ॥  
एवं श्रुत्वा स्तवं दिव्यमृषिपुत्रेण भाषितम् ॥  
परितुष्टस्तदा धर्मो ह्यौद्दालकसुतं प्रति ॥ २१ ॥  
यम उवाच ॥  
परितुष्टोऽस्मि भद्रं ते माधुर्येण तवानघ ॥  
याथातथ्येन वाक्येन ब्रूहि किं करवाणि ते ॥ २२॥  
वरं वरय भद्रं ते यं वरं काङ्क्षसे द्विज ॥  
शुभं वा श्रेयसा युक्तं जीवितं वाप्यनामयम् ॥ २३ ॥  
ऋषिपुत्र उवाच॥  
नेच्छाम्यहं महाभाग मृत्युं वा जीवितं प्रभो ॥  
यदि त्वं वरदो राजन्सर्वभूतहिते रतः ॥ २४ ॥  
द्रष्टुमिच्छाम्यहं देव तव देशं यथातथम् ॥  
पापानां च शुभानां च या गतिस्त्विह दृश्यते ॥ २५ ॥  
सर्वं दर्शय मे राजन्यदि त्वं वरदो मम ॥  
चित्रगुप्तं च तं राजन्कार्यार्थं तव चिन्तकम् ॥ २६ ॥  
दर्शयस्व महाभाग सर्वलोकस्य चिन्तक ॥  
यथा कर्मविशेषाणां दर्शनार्थं करोति सः ॥२७ ॥  
एवमुक्तो महातेजा द्वारस्थं सन्दिदेश ह ॥  
चित्रगुप्तसकाशं तु नय विप्रं सुयन्त्रितम् ॥ २८ ॥  
वक्तव्यश्च महाबाहुरस्मिन्विप्रे यथातथम् ॥  
प्राप्तकालं च युक्तं च तत्सर्वं वक्तुमर्हसि ॥ २९ ॥  
ततोऽहं त्वरितं नीतस्तेन दूतेन दर्शितः ॥  
प्राप्तश्च परया प्रीत्या चित्रगुप्तनिवेशनम् ॥ 198.३० ॥  
प्रत्युत्थितश्च मां दृष्ट्वा चिन्तयित्वा तु तत्त्वतः ॥  
स्वागतं मुनिशार्दूल यथेष्टं परिगम्यताम् ॥ ३१ ॥  
एवं सम्भाष्य मां वीरः स्वान्भृत्यान्सन्दिदेश ह ॥  
कृताञ्जलिपुटान्सर्वान्घोररूपान्भयानकान् ॥ ३२ ॥  
चित्रगुप्त उवाच ॥  
भो भो शृणुत मे दूता मम चित्तानुवर्त्तकाः ॥  
भक्तिमन्तो दुराधर्षा नित्यं व्रतपरायणाः ॥ ३३ ॥  
अयं विप्रो मयादिष्टः प्रेतावासं गमिष्यति ॥  
अस्य रक्षा च गुप्तिश्च भवद्भिः क्रियतामिति ॥ ३४ ॥  
नैव दुःखेन खेदः स्यान्न चोष्णेन च शीततः ॥  
भुक्षापि तृषा वापि एष आज्ञापयामि वः ॥ ३५ ॥  
एवं दत्तवरो विप्रो गुरुचित्तानुचिन्तकः ॥  
सर्वभूतदयावांश्च द्रव्यवांश्च स वै द्विजः ॥ ३६ ॥  
यथाकाममयं पश्येद्धर्म्मराजपुरोत्तमम् ॥  
एवमुक्त्वा महातेजा गच्छ गच्छेति चाब्रवीत् ॥ ३७ ॥  
ऋषिपुत्र उवाच ॥  
सन्दिष्टाश्च ततो दूताश्चित्रगुप्तेन धीमता ॥  
धावन्तस्त्वरमाणास्तु गृह्णन्तो घ्नन्त एव च ॥ ३८ ॥  
बन्धयन्ति महाकाया निर्दहन्ति महाबलाः ॥  
पाटयन्ति प्रहारैश्च ताडयन्ति पुनः पुनः ॥ ३९ ॥  
वेणुयष्टिप्रहारैश्च प्रहरन्ति ततोऽधिकैः ॥  
भग्ना भिन्ना विभिन्नाश्च तथा भग्नशिरोधराः ॥ 198.४० ॥  
रुदन्ति करुणं घोरं त्रातारं नाप्नुवन्ति ते ॥  
नरकेऽपि तथा पूर्णे ह्यगाधे तमसावृते ॥ ४१ ॥  
केचिच्च तेषु पच्यन्ते दह्यन्ते पावकेन्धनम् ॥  
तैलपाके तथा केचित्केचित्क्षारेण सर्पिषा ॥ ४२ ॥  
पतन्ति ते दुरात्मानस्तत्र तत्र च कर्मभिः ॥  
यातनाभिर्दह्यमाना घोराभिश्च ततस्ततः ॥ ४३ ॥  
केचिद्यन्त्रमुपारोप्य सम्पीड्यन्ते तिला इव ॥  
तेषां सम्पीड्यमानानां शोणितं स्रवते बहु ॥ ४४ ॥  
ततो वैतरणी घोरा सम्भूता निम्नगा तथा ॥  
सफेनसलिलावर्त्ता दुस्तरा पापकर्मिणाम् ॥ ४५ ॥  
अथान्ये शूल आरोप्य दूताः पादेषु गृह्य वै ॥  
वैतरण्यां सुघोरायां प्रक्षिपन्ति सहस्रशः ॥ ४६ ॥  
नानुष्णे रुधिरे तत्र फेनमालासमाकुलाः ॥  
दशन्ति सर्पास्तांस्तत्र प्राणिनस्तु सहस्रशः ॥४७ ॥  
अनुत्तार्य तदा तस्या उच्छ्रिता विकृतावशाः ॥  
आवर्त्तादूर्मयश्चैव ह्युत्तिष्ठन्ति सहस्रशः ॥ ४८ ॥  
तत्र शुष्यन्ति ते पापाः सर्वदोषसमन्विताः ॥  
मज्जन्तश्च वमन्तश्च त्रातारं नाप्नुवन्ति ते ॥४९॥  
अथान्ये बहवस्तत्र बहुभिश्चापि दूतकैः ॥  
कूटशाल्मलिमारोप्य लोहकण्टकसंवृताम् ॥198.५० ॥  
असिशक्तिप्रहारैश्च ताडयन्ति पुनःपुनः ॥  
तत्र शाखासु घोरासु मया दृष्टाः सहस्रशः ॥५१ ॥  
कूष्माण्डा यातुधानाश्च लम्बमाना भयानकाः ॥  
अतिक्रम्य च ते स्कन्धास्तीक्ष्णकण्टकसङ्कुलाः ॥ ५२ ॥  
वेदनार्त्तास्तु वेगेन शीघ्रं शाखा उपारुहन् ॥  
तत्र ते निहता घोरा राक्षसाः पिशिताशनाः। ५३ ॥  
घ्नन्ति चारूढगात्राणि निःशङ्कं तमसा वृतम् ॥  
सङ्क्रमाच्चैव खादन्ति शालायां कपिवद्भृशम् ॥ ५४ ॥  
यथा च कुक्कुटं खादेत् कश्चिन्म्लेच्छो निराकृतः ॥  
तथा कटकटाशब्दस्तस्मिन्वृक्षे मया श्रुतः ॥ ५५॥  
पक्वमाम्रफलं यद्वन्नरः खादेद्यथा वने ॥  
एवं ते मुखतः कृत्वा महावक्त्रा दुरासदाः ॥ ५६ ॥  
चूषयित्वा तु तान्सर्वांस्ते च तस्मिन्नगोत्तमे ॥  
विसृजन्ति क्षितिं यावदास्थिभूतान्नरांस्तथा ॥ ९७ ॥  
ततो जवेन संयुक्ता वनस्थाश्चूषिताः पुनः ॥  
आविष्टानि च कर्माणि पुनः शीघ्रमकामयन् ॥ ५८ ॥  
अधस्तात्तु पुनस्तत्र पश्यन्तः पापकर्मिणः ॥  
बहुसङ्ख्येषु पापेषु दारुणेषु सुदुःखिताः ॥ ५९ ॥  
भो देव पाहि मुञ्चेति वदन्तः पुरुषं वचः ॥  
यमदूता निरामर्षाः सूदयन्ति पुनः पुनः ॥198.६० ॥  
पाषाणवर्षैः केचित्तु पांसुवर्षैश्च विद्रुताः ॥  
प्रविशन्ति नगच्छायां ततस्ते प्रज्वलन्ति तु ॥ ६१ ॥  
द्रवन्ति च पुनस्तत्र दूतैश्चापि दृढं हताः ॥  
भुवनेषु च घोरेषु पच्यन्ते ते दृढाग्निना ॥ ६२॥  
वारिपूर्णं ततः कुम्भं शीतलं च जलं पुनः ॥  
दीयतां दीयतां चेति ब्रुवते नः प्रसीदथ ॥६३॥  
ततः पानीयरूपेण जलं तप्तं तु दीयते ॥  
तेन दग्धाश्च आर्त्ताश्च क्रोशन्तश्च परस्परम् ॥ ६४ ॥  
आलिङ्ग्यालिङ्ग्य दुःखार्त्ताः केचित्तत्र पतन्ति वै ॥  
तथान्ये क्षुधितास्तत्र हाहाभूतमचेतसः ॥ ६५ ॥  
अन्नानां च सुमिष्टानां भक्ष्याणां च विशेषतः ॥  
पश्यन्ति राशिं तत्रस्थां सुगन्धां पर्वतोपमाम् ॥ ६६ ॥  
दधिक्षीररसांश्चैव कृसरान्पायसं तथा ॥  
मधुमाधवपूर्णानि सुरामैरेयकस्य च ॥ ६७ ॥  
माध्वीकस्य च पानस्य सीधोर्जातीरसस्य च ॥  
पानानि दिव्यानि सुगन्धीनि वै शीतलानिच ॥ ६८ ॥  
गोरसस्य च पानानि भाजनानि च नित्यशः ॥  
तपोऽर्जितानि दिव्यानि तिष्ठन्ति सुकृतात्मनाम् ॥ ६९ ॥  
माल्यानि धूपं गन्धाश्च नानारससमायुताः ॥  
मनोहराश्च कान्ताश्च भूयिष्ठाश्च सहस्रशः ॥ 198.७० ॥  
भोजनेषु च सर्वेषु स्त्रियः कान्ता मनोहराः ॥  
गृहीतकुम्भमणिकाः सर्वाभरणभूषिताः ॥ ७१ ॥  
फलानि कुण्डहस्ताश्च पात्रहस्तास्तथापराः ॥  
सुमनःपाद्य हस्ताश्च अदीना परमाङ्गनाः ॥७२॥  
अन्नदानरताश्चैव भोजयन्ति सहस्रशः ॥  
नूपुरोज्वलपादाश्च तिष्ठन्ति च मनोहराः ॥७३॥  
उपस्थाप्य महायोग्यमत्र काले च योषितः ॥  
ब्रुवन्ति सर्वास्ताश्चैव तस्यां तस्य च दक्षिणाः ॥ ७४ ॥  
निघ्नन्तश्च हसन्तश्च दूता निष्ठुरवादिनः ॥  
भोभो कृतघ्ना लुब्धाश्च परदाराभिमर्शकाः ॥ ७९ ॥  
पापाशया निष्कृतिकाः सर्वदानविवर्जिताः ॥  
परापवादनिरताः पापैर्बद्धकथानकाः ॥ ७५ ॥  
निर्लज्जा गृहका देया याचितुं मनसा हिताः ॥  
सुलभानि न दत्तानि विभवे सति लौकिके ॥ ७७ ॥  
पानीयमथ काष्ठानि यद्यन्नं सुखमागतम् ॥  
तेन वध्या भवन्तो वै यातनाभिरनेकशः ॥७८॥  
कर्मणां च क्षयो जातः संसारे यदि पच्यते ॥  
विमुक्ताश्चेह लोकात्तु जनिष्यथ सुदुर्गताः ॥७९॥  
कुलेषु सुदरिद्रेषु सञ्जाताः पापकर्मिणः॥  
पापैरनुगता घोरैर्मानुषं लोकमाश्रिताः॥198.८० ॥  
वृत्तस्था भुञ्जते हेमांश्चातुर्वर्ण्यान्विशेषतः ॥  
ततः सत्यरता शान्ता दयावन्तः सुधार्मिकाः ॥८१ ॥  
इह विश्राम्य ते धीराः किञ्चित्कालं सहानुगाः ॥  
गच्छन्ति परमं स्थानं पृथिव्यां वा महत्कुले ॥ ८२ ॥  
बहुसुन्दरनारीके समृद्धे सुसमाहिताः ॥  
अजायन्त तथा क्षान्ताः प्राप्स्यन्ति परमां गतिम् ॥ ८३ ॥  
इति श्रीवराहपुराणे भगवच्छास्त्रे संसारचक्र यातनानां स्वरूपवर्णनं नामाष्टनवत्यधिकशततमोऽध्यायः ॥ १९८ ॥