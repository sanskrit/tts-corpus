---
title: ०३६

---
महातपा उवाच ।  
आदित्रेतासु राजानो मणिजा ये प्रकीर्त्तिताः ।  
कथयिष्यामि तान् राजन् यत्र जातोऽपि पार्थिव ॥ ३६.१ ॥  
योऽसौ सुप्रभनामासीत् स त्वं राजन् कृते युगे ।  
जातोऽसि नाम्ना विख्यातः प्रजापालेति शोभनः ॥ ३६.२ ॥  
शेषास्त्रेतायुगे राजन् भविष्यन्ति महाबलाः ।  
यो दीप्ततेजा मणिजः स शन्तेति प्रकीर्तितः ॥ ३६.३ ॥  
सुरश्मिर्भविता राजा शशकर्णो महाबलः ।  
शुभदर्शनः पाञ्चालो भविष्यति नराधिपः ॥ ३६.४ ॥  
सुशान्तिरङ्गवंशे वै सुन्दरोऽप्यङ्ग इत्युत ।  
सुन्दश्च मुचुकुन्दोऽभूत्सुद्युम्नस्तुर एव च ॥ ३६.५ ॥  
सुमनाः सोमदत्तस्तु शुभः संवरणोऽभवत् ।  
सुशीलो वसुदानस्तु सुखदो सुपतिर्भवत् ॥ ३६.६ ॥  
शम्भुः सेनापतिरभूत् सुकान्तो दशरथः स्मृतः ।  
सोमोऽभूज्जनको राजा एते त्रेतायुगे नृप ॥ ३६.७ ॥  
सर्वे भूमिमिमां राजन् भुक्त्वा ते वसुधाधिपाः ।  
इष्ट्वा च विविधैर्यज्ञैर्दिवं प्राप्स्यन्त्यसंशयम् ॥ ३६.८ ॥  
श्रीवराह उवाच ।  
एवं श्रुत्वा स राजर्षिर्ब्रह्मविद्याऽमृतं प्रभुः ।  
आख्यानं परमं प्रीतस्तपश्चर्तुमियाद् वनम् ॥ ३६.९ ॥  
ऋषिरध्यात्मयोगेन विहायेदं कलेवरम् ।  
ब्रह्मभूतोऽभवद्धात्रि हरौ लयमवाप च ॥ ३६.१० ॥  
वृन्दावनं च राजाऽसौ तपोऽर्थं गतवान् प्रभुः ।  
तत्र गोविन्दनामानं हरिं स्तोतुमथारभत् ॥ ३६.११ ॥  
राजोवाच ।  
नमामि देवं जगतां च मूर्त्तिं  
गोपेन्द्रमिन्द्रानुजमप्रमेयम् ।  
संसारचक्रक्रमणैकदक्षं  
क्षितीधरं देववरं नमामि ॥ ३६.१२ ॥  
भवोदधौ दुःखशतोर्म्मिभीमे  
जरावर्त्ते कृष्णपातालमूले ।  
तदन्तमेको दधते सुखं मे  
नमोऽस्तु ते गोपतिरप्रमेय ॥ ३६.१३ ॥  
व्याध्यादियुक्तः पुरुषैर्ग्रहैश्च  
सङ्घट्टमानं पुनरेव देव ।  
नमोऽस्तु ते युद्धरते महात्मा  
जनार्दनो गोपतिरुग्रबाहुः ॥ ३६.१४ ॥  
त्वमुत्तमः सर्वविदां सुरेश  
त्वया ततं विश्वमिदं समस्तम् ।  
गोपेन्द्र मां पाहि महानुभाव  
भवाद्भीतं तिग्मरथाङ्गपाणे ॥ ३६.१५ ॥  
परोऽसि देव प्रवरः सुराणां  
पुंसः स्वरूपोऽसि शशिप्रकाशः ।  
हुताशवक्त्राच्युत तीव्रभाव  
गोपेन्द्र मां पाहि भवे पतन्तम् ॥ ३६.१६ ॥  
संसारचक्रक्रमणान्यनेका -  
न्याविर्भवन्त्यच्युत देहिनां यत् ।  
त्वन्मायया मोहितानां सुरेश  
कस्ते मायां तरते द्वन्द्वधामा ॥ ३६.१७ ॥  
अगोत्रमस्पर्शमरूपगन्ध -  
मनामनिर्देशमजं वरेण्यम् ।  
गोपेन्द्र त्वां यद्युपासन्ति धीरा -  
स्ते मुक्तिभाजो भवबन्धमुक्ताः ॥ ३६.१८ ॥  
शब्दातिगं व्योमरूपं विमूर्त्तिं  
विकर्म्मिणां शुभभावं वरेण्यम् ।  
चक्राब्जपाणिं तु तथोपचारा-  
दुक्तं पुराणे सततं नमामि ॥ ३६.१९ ॥  
त्रिविक्रमं क्रान्तजगत्त्रयं च  
चतुर्मूर्त्तिं विश्वगतां क्षितीशम् ।  
शम्भुं विभुं भूतपतिं सुरेशं  
नमाम्यहं विष्णुमनन्तमूर्त्तिम् ॥ ३६.२० ॥  
त्वं देव सर्वाणि चराचराणि  
सृजस्यथो संहरसे त्वमेव ।  
मां मुक्तिकामं नय देव शीघ्रं  
यस्मिन् गता योगिनो नापयान्ति ॥ ३६.२१ ॥  
जयस्व गोविन्द महानुभाव  
जयस्व विष्णो जय पद्मनाभ ।  
जयस्व सर्वज्ञ जयाप्रमेय  
जयस्व विश्वेश्वर विश्वमूर्त्ते ॥ ३६.२२ ॥  
श्रीवराह उवाच ।  
एवं स्तुत्वा तदा राजा निधाय स्वं कलेवरम् ।  
परमात्मनि गोविन्दे लयमागाच्च शाश्वते ॥ ३६.२३ ॥  
॥ इति श्रीवराहपुराणे भगवच्छास्त्रे षट्त्रिंशोऽध्यायः ॥ ३६ ॥