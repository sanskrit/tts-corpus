---
title: २०६

---
अथ शुभकर्मफलोदय प्रकरणम् ॥  
ऋषिरुवाच ॥  
चित्रगुप्तस्य सन्देशो वदतो यो मया श्रुतः ॥  
श्रूयतां वै महाभागास्तपःसिद्धा द्विजोत्तमाः ॥ १ ॥  
इमं सर्वातिथिं दान्तं सर्वभूतानुकम्पकम् ॥  
समान्नदानदातारं शेषभोजनभोजिनम् ॥ २ ॥  
मुञ्च मुञ्च महाभृत्य चैष धर्मस्य निर्णयः ॥  
अहं कालेन सार्द्धं हि मृत्युना प्रकृतस्तथा ॥ ३ ॥  
मम स्थास्यन्ति पार्श्वेषु पापा वै विकृतास्तथा ॥  
एनं गास्यन्ति गन्धर्वा गगनेऽप्सरसस्तथा ॥४ ॥  
दीयतामासनं दिव्यं तथान्यद्यानमेव च ।  
अन्यान्यान्कामयेत्कामान्मनसा यानि चेच्छति ॥ ५ ॥  
तत्तु शीघ्रं प्रदातव्यं धर्मराजस्य शासनात् ॥  
अक्रियाणि तु दानानि पूर्वं दत्तानि धीमता ॥ ६ ॥  
प्रेक्षतां च महाभागो भोक्तुं चैव सहानुगः ॥  
तिष्ठत्येषोऽत्र वै वीरो ममादेशान्महायशाः ॥ ७ ॥।  
यावत्स्वर्गाद्विमानानि समागच्छन्ति कृत्स्नशः ॥  
ततः स प्रवरैर्यानैः सानुगः सपरिच्छदः ॥ ८ ॥  
देवानां भवनं यातु दैवतैरभिपूजितः ॥  
तत्रैव रमतां वीरो यावल्लोको हि धार्यते ॥ ९ ॥  
स कृतार्थः सदा लोके यत्रैषोऽभिप्रयास्यति ॥  
तत्र मेध्यं पवित्रं च यत्र स्थास्यत्ययं शुचिः ॥ 206.१० ॥  
नैककन्याप्रदातारं नैकयज्ञकृतं तथा ॥  
पूज्यतां सर्वकामैस्तु पदं गच्छतु वैष्णवम् ॥ ११ ॥  
तत्रैष रमतां धीरः सहस्रमयुतं समाः ॥  
ततो वै मानुषे लोके आद्ये वै जायतां कुले ॥ १२ ॥  
भूतानुकम्पको ह्येष क्रियतामस्य चार्च्चनम् ॥  
वर्षाणामयुतं चायं तत्र तिष्ठतु देववत् ॥ १३ ॥  
जायते तु ततः पश्चात्सर्वमानुषपूजितः ॥  
उपानहौ च छत्रं च जलभाजनमेव च ॥ १४ ॥  
असकृद्येन दत्तानि तस्मै पूजां प्रयच्छथ ॥  
सभा यत्र प्रवर्त्तन्ते यस्मिन्देशे सहस्रशः ॥ १५ ॥  
हस्तेन संस्पृशत्येष मृदुना शीतलेन च ॥  
विद्याधरस्तथा ह्येष नित्यं मुदितमानसः ॥ १६ ॥  
महापद्मानि चत्वारि तस्मिंस्तिष्ठन्तु नित्यशः ॥  
ततश्च्युतश्च कालेन मानुषं लोकमास्थितः ॥ १७ ॥  
बहुसुन्दरनारीके कुले जन्म समाप्नुयात् ॥  
दधि क्षीरं घृतं चैव येन दत्तं द्विजातिषु ॥१८॥  
एष वा यातु नः पार्श्वमस्मै पूजां प्रयच्छथ ॥  
नीयतां नीयतां शीघ्रं यत्रयत्र न चालयेत् ॥ १९ ॥  
गोरसस्य तु पूर्णानि भाजनानि सहस्रशः ॥  
यत्र दत्त्वा च पीत्वा च बान्धवेभ्यो विभागशः ॥ 206.२० ॥  
ततः पश्चादयं यातु यत्र लोकोऽनसूयकः ॥  
तत्रैव रमतां धीरो बहुवर्षशतान्ययम् ॥ २१ ॥  
बहुसुन्दरनारीभिः सेव्यमानो महातपाः ॥  
अमराख्यो भवेत्तत्र गोलोकेषु समाहितः ॥ २२ ॥  
इदमेवापरं चैव चित्रगुप्तस्य भाषितम् ॥  
सर्वदेवमया देव्यः सर्ववेदमयास्तथा ॥ २३ ॥  
अमृतं धारयन्त्यश्च प्रचरन्ति महीतले ॥  
तीर्थानां परमं तीर्थमतस्तीर्थं न विद्यते ॥ २४ ॥  
पवित्रं च पवित्राणां पुष्टीनां पुष्टिरेव च ॥  
तस्मात्पुरस्तु दातव्यं गवां वै मेध्यकारणात् ॥ २५ ॥  
दघ्ना हि त्रिदशाः सर्वे क्षीरेण च महेश्वरः ॥  
घृतेन पावको नित्यं पायसेन पितामहः ॥ २६ ॥  
सकृद्दत्तेन प्रीयन्ते वर्षाणां हि त्रयोदश ॥  
तां दत्त्वा चैव पीत्वा च प्रीतो मेध्यस्तु जायते ॥ २७ ॥  
पञ्चगव्येन पीतेन वाजिमेधफलं लभेत् ॥  
गव्यं तु परमं मेध्यं गव्यादन्यन्न विद्यते ॥ २८ ॥