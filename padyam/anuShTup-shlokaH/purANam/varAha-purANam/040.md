---
title: ०४०

---
दुर्वासा उवाच ।  
तथैव पौषमासे तु अमृतं मथितं सुरैः ।  
तत्र कूर्मो भवेद् देवः स्वयमेव जनार्दनः ॥ ४०.१ ॥  
तस्येयं तिथिरुद्दिष्टा हरेर्वै कूर्मरूपिणः ।  
पुष्यमासस्य या शुद्धा द्वादशी शुक्लपक्षतः ॥ ४०.२ ॥  
तस्यां प्रागेव सङ्कल्प्य प्राग्वत् स्नान्नादिकाः क्रियाः ।  
निर्वर्त्याराधयेद् रात्र्यामेकादश्यां जनार्दनम् ।  
पृथङ्मन्त्रैर्मुनिश्रेष्ठ देवदेवं जनार्दनम् ॥ ४०.३ ॥  
ॐकूर्माय पादौ प्रथमं प्रपूज्य  
नारायणेति हरेः कटिं च ।  
सङ्कर्षणायेत्युदरं विशोके-  
त्युरोभवायेति तथैव कण्ठम् ।  
सुबाहवेत्येव भुजौ शिरश्च  
नमो विशालाय रथाङ्गसारम् ॥ ४०.४ ॥  
स्वनाममन्त्रेण सुगन्धपुष्पै-  
र्नानानिवेद्यैर्विविधैः फलैश्च ।  
अभ्यर्च्य देवं कलशं तदग्रे  
संस्थाप्य माल्यैः सितकण्ठदाम ॥ ४०.५ ॥  
तं रत्नगर्भं तु पुरेव कृत्वा  
स्वशक्तितो हेममयं तु देवम् ।  
समन्दरं कूर्मरूपेण कृत्वा  
संस्थाप्य ताम्रे घृतपूर्णपात्रे ।  
पूर्णघटस्योपरि सन्निवेश्य  
श्वो ब्राह्मणायैवमेवं तु दद्यात् ॥ ४०.६ ॥  
श्वो ब्राह्मणान् भोज्य सदक्षिणांश्च  
यथाशक्त्या प्रीणयेद् देवदेवम् ।  
नारायणं कूर्मरूपेण पश्चाद्  
तथा स्वयं भुञ्जीत सभृत्यवर्गः ॥ ४०.७ ॥  
एवं कृते विप्र समस्तपापं  
विनश्यते नात्र कुर्याद् विचारम् ।  
संसारचक्रं तु विहाय शुद्धं  
प्राप्नोति लोकं च हरेः पुराणम् ।  
प्रयान्ति पापानि विनाशमाशु  
श्रीमांस्तथा जायते सत्यधर्मः ॥ ४०.८ ॥  
अनेकजन्मान्तरसञ्चितानि  
नश्यन्ति पापानि नरस्य भक्त्या ।  
प्रागुक्तरूपं तु फलं भवेत  
नारायणस्तुष्टिमायाति सद्यः ॥ ४०.९ ॥  
॥ इति श्रीवराहपुराणे भगवच्छास्त्रे चत्वारिंशोऽध्यायः ॥ ४० ॥