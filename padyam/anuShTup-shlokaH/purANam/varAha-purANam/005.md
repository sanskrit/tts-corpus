---
title: ००५

---
अश्वशिरा उवाच ।  
भवन्तौ मम सन्देहमेकं छेत्तुमिहार्हतः ।  
येन छिन्नेन जायेत मम संसारविच्युतिः ॥ ५.१ ॥  
एवमुक्ते नृपतिना तदा योगिवरो मुनिः ।  
कपिलः प्राह धर्मात्मा राजानं यजतां वरम् ॥ ५.२ ॥  
कपिल उवाच ।  
कस्ते मनसि सन्देहो राजन् परमधार्मिक ।  
छिन्दामि येन तच्छ्रुत्वा ब्रूहि यत्तेऽभिवाञ्छितम् ॥ ५.३ ॥  
राजोवाच ।  
कर्मणा प्राप्यते मोक्ष उताहो ज्ञानिना मुने ।  
एतन्मे संशयं छिन्धि यदि मेऽनुग्रहः कृतः ॥ ५.४ ॥  
कपिल उवाच ।  
इमं प्रश्नं महाराज पुरा पृष्टो बृहस्पतिः ।  
रैभ्येण ब्रह्मपुत्रेण राज्ञा च वसुना पुरा ।  
वसुरासीन्नृपश्रेष्ठो विद्वान् दानपतिः पुरा ॥ ५.५ ॥  
चाक्षुषस्य मनोः काले ब्रह्मणोऽन्वयवर्द्धनः ।  
वसुश्च ब्रह्मणः सद्म गतवांस्तद्दिदृक्षया ॥ ५.६ ॥  
पथि चैत्ररथं दृष्ट्वा विद्याधरवरं नृप ।  
अपृच्छच्च वसुः प्रीत्या ब्रह्मणोऽवसरं प्रभो ॥ ५.७ ॥  
सोऽब्रवीद् देवसमितिर्वर्तते ब्रह्मणो गृहे ।  
एवं श्रुत्वा वसुस्तस्थौ द्वारि ब्रह्मौकसस्तदा ।  
तावत् तत्रैव रैभ्यस्तु आजगाम महातपाः ॥ ५.८ ॥  
स राजा प्रीतमनसा वसुः सम्पूर्णमानसः ।  
उवाच पूजयित्वाग्रे क्व प्रयातोऽसि वै मुने ॥ ५.९ ॥  
रैभ्य उवाच ।  
अहं बृहस्पतेः पार्श्वे आगतोऽस्मि महानृप ।  
किञ्चित्कार्यान्तरं प्रष्टुमहं देवपुरोहितम् ॥ ५.१० ॥  
एवं वदति रैभ्ये तु ब्रह्मणस्तन्महत्सदः ।  
उत्तस्थौ स्वानि धिष्ण्यानि गता देवगणाः प्रभो ॥ ५.११ ॥  
तावद् बृहस्पतिस्तत्र रैभ्येण सह संविदम् ।  
कृत्वा स्वधिष्ण्यमगमद् वसुना च सुपूजितः ॥ ५.१२ ॥  
रैभ्य आङ्गिरसो राजा वसुश्चोपविवेश ह ।  
उपविष्टेषु राजेन्द्र तेषु तेष्वपि सोऽब्रवीत् ॥ ५.१३ ॥  
बृहस्पतिर्देवगुरू रैभ्यं वचनमन्तिके ।  
किं करोमि महाभाग वेदवेदाङ्गपारग ॥ ५.१४ ॥  
रैभ्य उवाच ।  
बृहस्पते कर्मणा किं प्राप्यते ज्ञानिनाऽथवा ।  
मोक्ष एतन्ममाचक्ष्व पृच्छतः संशयं प्रभो ॥ ५.१५ ॥  
बृहस्पतिरुवाच ।  
यत्किञ्चित् कुरुते कर्म पुरुषः साध्वसाधु वा ।  
सर्वं नारायणे न्यस्य कुर्वन् नैव च लिप्यते ॥ ५.१६ ॥  
श्रूयते च द्विजश्रेष्ठ संवादो विप्रलुब्धयोः ।  
आत्रेयो ब्राह्मणः कश्चिद् वेदाभ्यासरतो मुनिः ॥ ५.१७ ॥  
वसत्यविरतं प्रातःस्नायी त्रिषवणे रतः ।  
नाम्ना संयमनः पूर्वमेकस्मिन् दिवसे नदीम् ।  
धर्मारण्ये गतः स्नातुं धन्यां भागीरथीं शुभाम् ॥ ५.१८ ॥  
तत्रासीनं महायूथं हरिणानां विचक्षणः ।  
लुब्धो निष्ठुरको नाम धनुःपाणिः कृतान्तवत् ।  
आययौ तं जिघांसुः स धनुष्यायोज्य सायकम् ॥ ५.१९ ॥  
ततः संयमनो विप्रो दृष्ट्वा तं मृगयारतम् ।  
वारयामास मा भद्र जीवघातमिमं कुरु ॥ ५.२० ॥  
एतच्छ्रुत्वा वचो व्याधः स्मितपूर्वमिदं वचः ।  
उवाच नाहं हिंसामि पृथग्जीवं द्विजोत्तम ॥ ५.२१ ॥  
परमात्मा त्वयं भूतैः क्रीडते भगवान् स्वयम् ।  
कृता मृदा बलीवर्द्दास्तद्वदेतन्न संशयः ॥ ५.२२ ॥  
अहे भावः सदा ब्रह्मन्नविद्येयं मुमुक्षुणाम् ।  
यात्राप्राणरतं सर्वं जगदेतद् विचेष्टितम् ।  
तत्राहमिति यः शब्दः स साधुत्वं न गच्छति ॥ ५.२३ ॥  
इत्याकर्ण्य स विप्रेन्द्रो द्विजः संयमनस्तदा ।  
विस्मयेनाब्रवीद् वाक्यं लुब्धं निष्ठुरकं द्विजः ॥ ५.२४ ॥  
किमेतदुच्यते भद्र प्रत्यक्षं हेतुमद्वचः ।  
ततः श्रुत्वा मुनेर्विप्रं लुब्धकः प्राह धर्मवित् ।  
कुत्वा लोहमयं जालं तस्याधो ज्वलनं ददौ ॥ ५.२५ ॥  
दत्त्वा वह्निं द्विजं प्राह ज्वाल्यतां काष्ठसचयः ।  
ततो विप्रो मुखेनाग्निं प्रज्वाल्य विरराम ह ॥ ५.२६ ॥  
ज्वलिते तु पुनर्वह्नौ तं जालं लोहसम्भवम् ।  
पृथक्पृथक् सहस्त्राणि निन्येऽन्तर्जालकैर्द्विज ।  
एकस्थानगतस्यापि वह्नेरायसजालकैः ॥ ५.२७ ॥  
ततो लुब्धोऽब्रवीद्विप्रमेकां ज्वालां महामुने ।  
गृहाण येन शेषाणां करिष्यामीह नाशनम् ॥ ५.२८ ॥  
एवमुक्त्वा हुताशे तु तोयपूर्णं घटं द्रुतम् ।  
चिक्षेप सहसा वह्निः प्रशशामाशु पूर्ववत् ॥ ५.२९ ॥  
ततोऽब्रवील्लुब्धकस्तु ब्राह्मणं तं तपोधनम् ।  
भगवन् या त्वया ज्वाला गृहोतासीद्धुताशनात् ।  
प्रयच्छ येन मार्गाणि मांसान्यानाय्य भक्षये ॥ ५.३० ॥  
एवमुक्तस्तदा विप्रो यावदायसजालकम् ।  
पश्यत्येव न तत्राग्निर्मूलनाशे गतः क्षयम् ॥ ५.३१ ॥  
ततो विलक्षभावेन ब्राह्मणः शंसितव्रतः ।  
तूष्णीम्भूतस्थितस्तावल्लुब्धको वाक्यमब्रवीत् ॥ ५.३२ ॥  
एतस्मिञ्ज्वलितो वह्निर्बहुशाखश्च सत्तम ।  
मूलनाशे भवेन्नाशस्तद्वदेतदपि द्विज ॥ ५.३३ ॥  
आत्मा स प्रकृतिस्थश्च भूतानां संश्रयो भवेत् ।  
  
भूय एषा जगत्सृष्टिस्तत्रैव जगतो भवेत् ॥ ५.३४ ॥  
पिण्डग्रहणधर्मेण यदस्य विहितं व्रतम् ।  
तत्तदात्मनि संयोज्य कुर्वाणो नावसीदति ॥ ५.३५ ॥  
एवमुक्ते तु व्याधेन ब्राह्मणे राजसत्तम ।  
पुष्पवृष्टिरथाकाशात् तस्योपरि पपात ह ॥ ५.३६ ॥  
विमानानि च दिव्यानि कामगानि महान्ति च ।  
बहुरत्नानि मुख्यानि ददृशे ब्राह्मणोत्तमः ॥ ५.३७ ॥  
तेषु निष्ठुरकं लुब्धं सर्वेषु समवस्थितम् ।  
ददृशे ब्राह्मणस्तत्र कामरूपिणमुत्तमम् ॥ ५.३८ ॥  
अद्वैतवासनासिद्धं योगाद् बहुशरीरकम् ।  
दृष्ट्वा विप्रो मुदा युक्तः प्रययौ निजमाश्रमम् ॥ ५.३९ ॥  
एवं ज्ञानवतः कर्म्म कुर्वतोऽपि स्वजातिकम् ।  
भवेन्मुक्तिर्द्विजश्रेष्ठ रैभ्य राजन् वसो ध्रुवम् ॥ ५.४० ॥  
एवं तौ संशयच्छेदं प्राप्तौ रैभ्यवसू नृप ।  
बृहस्पतेस्ततो धिष्ण्याज्जग्मतुर्निजमाश्रमम् ॥ ५.४१ ॥  
तस्मात् त्वमपि राजेन्द्र देवं नारायणं प्रभुम् ।  
अभेदेन स्वदेहस्थं पश्यन्नाराधय प्रभुम् ॥ ५.४२ ॥  
कपिलस्य वचः श्रुत्वा स राजाऽश्वशिरा विभुः ।  
ज्येष्ठं पुत्रं समाहूय धन्यं स्थूलशिराह्वयम् ।  
अभिषिच्य निजे राज्ये स राजा प्रययौ वनम् ॥ ५.४३ ॥  
नैमिषाख्यं वरारोहे तत्र यज्ञतनुं गुरुम् ।  
तपसाराधयामास यज्ञमूर्तिं स्तवेन च ॥ ५.४४ ॥  
धरण्युवाच ।  
कथं यज्ञतनोः स्तोत्रं राज्ञा नारायणस्य ह ।  
स्तुतिः कृता महाभाग पुनरेतच्च शंस मे ॥ ५.४५ ॥  
श्रीवराह उवाच ।  
नमामि याज्यं त्रिदशाधिपस्य  
भवस्य सूर्यस्य हुताशनस्य ।  
सोमस्य राज्ञो मरुतामनेक-  
रूपं हरिं यज्ञनरं नमस्ये ॥ ५.४६ ॥  
सुभीमदंष्ट्रं शशिसूर्यनेत्रं  
संवत्सरे चायनयुग्मकुक्षम् ।  
दर्भाङ्गरोमाणमथेध्मशक्तिं  
सनातनं यज्ञनरं नमामि ॥ ५.४७ ॥  
द्यावापृथिव्योरिदमन्तरं हि  
व्याप्तं शरीरेण दिशश्च सर्वाः ।  
तमीड्यमीशं जगतां प्रसूतिं  
जनार्दनं तं प्रणतोऽस्मि नित्यम् ॥ ५.४८ ॥  
सुरासुराणां च जयाजयाय  
युगे युगे यः स्वशरीरमाद्यम् ।  
सृजत्यनादिः परमेश्वरो य-  
स्तं यज्ञमूर्तिं प्रणतोऽस्मि नाथम् ॥ ५.४९ ॥  
दधार मायामयमुग्रतेजा  
जयाय चक्रं त्वमलांशुशुभ्रम् ।  
गदासिशार्ङ्गादिचतुर्भुजोऽयं  
तं यज्ञमूर्तिं प्रणतोऽस्मि नित्यम् ॥ ५.५० ॥  
क्वचित् सहस्त्रं शिरसां दधार  
क्वचिन्महापर्वततुल्यकायम् ।  
क्वचित् स एव त्रसरेणुतुल्यो  
यस्तं सदा यज्ञनरं नमामि ॥ ५.५१ ॥  
चतुर्मुखो यः सृजते समग्रं  
रथाङ्गपाणिः प्रतिपालनाय ।  
क्षयाय कालानलसन्निभो य-  
स्तं यज्ञमूर्तिं प्रणतोऽस्मि नित्यम् ॥ ५.५२ ॥  
संसारचक्रक्रमणक्रियायै  
य इज्यते सर्वगतः पुराणः ।  
यो योगिभिर्ध्यायते चाप्रमेयस्  
तं यज्ञमूर्तिं प्रणतोऽस्मि नित्यम् ॥ ५.५३ ॥  
सम्यङ्मनस्यर्पितवानहं ते  
यदा सुदृश्यं स्वतनौ नु तत्त्वम् ।  
न चान्यदस्तोति मतिः स्थिरा मे  
यतस्ततो मावतु शुद्धभावम् ॥ ५.५४ ॥  
इतीरितस्तस्य हुताशनार्चिः -  
प्रख्यं तु तेजः पुरतो बभूव ।  
तस्मिन् स राजा प्रविवेश बुद्धिं  
कृत्वा लयं प्राप्तवान् यज्ञमूर्तौ ॥ ५.५५ ॥  
॥ इति श्रीवराहपुराणे भगवच्छास्त्रे पञ्चमोऽध्यायः ॥ ५ ॥