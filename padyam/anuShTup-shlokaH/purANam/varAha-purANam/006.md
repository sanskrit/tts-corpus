---
title: ००६

---
धरण्युवाच ।  
स वसुः संशयच्छेदं प्राप्य रैभ्यश्च सत्तमः ।  
उभौ किं चक्रतुर्देव श्रुत्वा चाङ्गिरसं वचः ॥ ६.१ ॥  
श्रीवराह उवाच ।  
स वसुः सर्वधर्मज्ञः स्वराज्यं प्रतिपालयन् ।  
अयजद् बहुभिर्यज्ञैर्महद्भिर्भूरिदक्षिणैः ॥ ६.२ ॥  
कर्मकाण्डेन देवेशं हरिं नारायणं प्रभुम् ।  
तोषयामास राजेन्द्रस्तमभेदेन चिन्तयन् ॥ ६.३ ॥  
ततः कालेन महता तस्य राज्ञो मतिः किल ।  
निवृत्तराज्यभोगस्य द्न्द्वस्यान्तमुपेयुषी ॥ ६.४ ॥  
ततः पुत्रं विवस्वन्तं श्रेष्ठं भ्रातृशतस्य ह ।  
अभिषिच्य स्वके राज्ये तपोवनमुपागमत् ॥ ६.५ ॥  
पुष्करं नाम तीर्थानां प्रवरं यत्र केशवः ।  
पुण्डरीकाक्षनामा तु पूज्यते तत्परायणैः ॥ ६.६ ॥  
तत्र गत्वा स राजर्षिः काश्मीराधिपतिर्वसुः ।  
अतितीव्रेण तपसा स्वशरीरमशोषयत् ॥ ६.७ ॥  
पुण्डरीकाक्षपारं तु स्तवं भक्त्या जपन् बुधः ।  
आरिराधयिषुर्देवं नारायणमकल्मषम् ।  
स्तोत्रान्ते तल्लयं प्राप्तः स राजा राजसत्तमः ॥ ६.८ ॥  
धरण्युवाच ।  
पुण्डरीकाक्षपारं तु स्तोत्रं देव कथं स्मृतम् ।  
कीदृशं तन्ममाचक्ष्व परमेश्वर तत्त्वतः ॥ ६.९ ॥  
श्रीवराह उवाच ।  
नमस्ते पुण्डरीकाक्ष नमस्ते मधुसूदन ।  
नमस्ते सर्वलोकेश नमस्ते तिग्मचक्रिणे ॥ ६.१० ॥  
विश्वमूर्तिं महाबाहुं वरदं सर्वतेजसम् ।  
नमामि पुण्डरीकाक्षं विद्याऽविद्यात्मकं विभुम् ॥ ६.११ ॥  
आदिदेवं महादेवं वेदवेदाङ्गपारगम् ।  
गम्भीरं सर्वदेवानां नमामि मधुसूदनम् ॥ ६.१२ ॥  
विश्वमूर्तिं महामूर्तिं विद्यामूर्तिं त्रिमूर्तिकम् ।  
कवचं सर्वदेवानां नमस्ये वारिजेक्षणम् ॥ ६.१३ ॥  
सहस्त्रशीर्षिणं देवं सहस्त्राक्षं महाभुजम् ।  
जगत्संव्याप्य तिष्ठन्तं नमस्ये परमेश्वरम् ॥ ६.१४ ॥  
शरण्यं शरणं देवं विष्णुं जिष्णुं सनातनम् ।  
नीलमेघप्रतीकाशं नमस्ये चक्रपाणिनम् ॥ ६.१५ ॥  
शुद्धं सर्वगतं नित्यं व्योमरूपं सनातनम् ।  
भावाभावविनिर्मुक्तं मस्ये सर्वगं हरिम् ॥ ६.१६ ॥  
नान्यत् किञ्चित् प्रपश्यामि व्यतिरिक्तं त्वयाऽच्युत ।  
त्वन्मयं च प्रपश्यामि सर्वमेतच्चराचरम् ॥ ६.१७ ॥  
एवं तु वदतस्तस्य मूर्त्तिमान् पुरुषः किल ।  
निर्गत्य देहान्नीलाभो घनचण्डो भयङ्करः ॥ ६.१८ ॥  
रक्ताक्षो ह्रस्वकायस्तु दग्धस्थूणासमप्रभः ।  
उवाच प्राञ्जलिर्भूत्वा किं करोमि नराधिप ॥ ६.१९ ॥  
राजोवाच ।  
कोऽसि किं कार्यमिह ते कस्मादागतवानसि ।  
एतन्मे कथय व्याध एतदिच्छामि वेदितुम् ॥ ६.२० ॥  
व्याध उवाच ।  
पूर्वं कलियुगे राजन् राजा त्वं दक्षिणापथे ।  
पूर्णधर्मोद्भवः श्रीमाञ्जनस्थाने विचक्षणः ॥ ६.२१ ॥  
स कदाचिद् भवान् वीर तुरगैः परिवारितः ।  
अरण्यमागतो हन्तुं श्वापदानि विशेषतः ॥ ६.२२ ॥  
तत्र त्वयाऽन्यकामेन मृगवेषधरो मुनिः ।  
दण्डयुग्मेन दूरे तु पातितो धरणीतले ॥ ६.२३ ॥  
सद्यो मृतश्च विप्रेन्द्रस्त्वं च राजन् मुदा युतः ।  
हरिणोऽयं हत इति यावत् पश्यसि पार्थिव ।  
  
  
तावन्मृगवपुर्विप्रो मृतः प्रस्त्रवणे गिरौ ॥ ६.२४ ॥  
तं दृष्ट्वा त्वं महाराज क्षुभितेन्द्रियमानसः ।  
गृहं गतस्ततोऽन्यस्य कस्यचित् कथितं त्वया ॥ ६.२५ ॥  
ततः कतिपयाहस्य त्वया रात्रौ नरेश्वर ।  
ब्रह्महत्याभयाद्भीतचितेनैतद् विचिन्तितम् ।  
कृत्यं करोमि शान्त्यर्थं मुच्यते येन पातकात् ॥ ६.२६ ॥  
ततस्त्वया महाराज सकृन्नारायणं प्रभुम् ।  
सञ्चिन्त्य द्वादशी शुद्धा त्वया राजन्नुपोषिता ॥ ६.२७ ॥  
नारायणो मे सुप्रीत इति प्रोक्त्वा शुभेऽहनि ।  
गौर्दत्ता विधिना सद्यो मृतोऽस्युदरशूलतः ॥ ६.२८ ॥  
अभुक्तो द्वादशीधर्मे यत् तत्रापि च कारणम् ।  
कथयामि भवत्पत्नी नाम्ना नारायणी शुभा ॥ ६.२९ ॥  
सा कण्ठगेन प्राणेन व्याहृता तेन ते गतिः ।  
कल्पमेकं महाराज जाता विष्णुपुरे तव ॥ ६.३० ॥  
अहं च तव देहस्थः सर्वं जानामि चाक्षयम् ।  
ब्रह्मग्रहो महाघोरः पीडयामीति मे मतिः ॥ ६.३१ ॥  
तावद्विष्णोस्तु पुरुषैः किङ्करैर्मुसलैरहम् ।  
प्रहतः सङ्क्षयं यातस्ततस्ते रोमकूपतः ।  
स्वर्गस्थस्यापि राजेन्द्र स्थितोऽहं स्वेन तेजसा ॥ ६.३२ ॥  
ततोऽहःकल्पनिर्वृत्ते रात्रिकल्पे च सत्तम ।  
इदानीमादिसृष्टौ तु कृते नृपतिसत्तम ॥ ६.३३ ॥  
सम्भूतस्त्वं महाराज राज्ञः सुमनसो गृहे ।  
काश्मीरदेशाधिपतेरहं चाङ्गरुहैस्तव ॥ ६.३४ ॥  
यज्ञैरिष्टं त्वयानेकैर्बहुभिश्चाप्तदक्षिणैः ।  
न चाहं तैरपहतो विष्णुस्मरणवर्जितैः ॥ ६.३५ ॥  
इदानीं यत् त्वया स्तोत्रं पुण्डरीकाक्षपारकम् ।  
पठितं तत्प्रभावेन विहायाङ्गरुहाण्यहम् ।  
एकीभूतः पुनर्जातो व्याधरूपो नृपोत्तम ॥ ६.३६ ॥  
अहं भगवतः स्तोत्रं श्रुत्वा प्राक्पापमूर्त्तिना ।  
मुक्तोऽस्मि धर्मबुद्धिर्मे वर्त्तते साम्प्रतं विभो ॥ ६.३७ ॥  
एतच्छ्रुत्वा वचो राजा परं विस्मयमागतः ।  
वरेण छन्दयामास तं व्याधं राजसत्तमः ॥ ६.३८ ॥  
राजोवाच ।  
स्मारितोऽस्मि यथा व्याध त्वया जन्मान्तरं गतम् ।  
तथा त्वं मत्प्रसादेन धर्मव्याधो भविष्यसि ॥ ६.३९ ॥  
यश्चैतत् पुण्डरीकाक्षपारगं श्रृणुयात् परम् ।  
तस्य पुष्करयात्रायां विधिस्नानफलं भवेत् ॥ ६.४० ॥  
श्रीवराह उवाच ।  
एवमुक्त्वा ततो राजा विमानवरमास्थितः ।  
परेण तेजसा योगमवापाशेषधारिणि ॥ ६.४१ ॥  
॥ इति श्रीवराहपुराणे भगवच्छास्त्रे षष्ठोऽध्यायः ॥ ६ ॥