---
title: ०२८

---
प्रजापाल उवाच ।  
कथं माया समुत्पन्ना दुर्गा कात्यायनी शुभा ।  
आदिक्षेत्रे स्थिता सूक्ष्मा पृथग्मूर्त्ता व्यजायत ॥ २८.१ ॥  
महातपा उवाच ।  
आसीद् राजा पुरा राजन् सिन्धुद्वीपः प्रतापवान् ।  
वरुणांशो महाराज सोऽरण्ये तपसि स्थितः ॥ २८.२ ॥  
पुत्रो मे शक्रनाशाय भवेदिति नारधिपः ।  
एवं कृतमतिः सोऽथ महता तपसा स्वकम् ।  
कलेवरं स्थितो भूत्वा शोषयामास सुव्रत ॥ २८.३ ॥  
प्रजापाल उवाच ।  
कथं तस्य द्विजश्रेष्ठ शक्रेणापकृतं भवेत् ।  
येनासौ तद्विनाशाय पुत्रमिच्छन् व्रते स्थितः ॥ २८.४ ॥  
महातपा उवाच ।  
सोऽन्यजन्मनि पुत्रोऽभूत् त्वष्टुर्बलभृतां वरः ।  
अवध्यः सर्वशस्त्रेषु अपां फेनेन नाशितः ॥ २८.५ ॥  
जलफेनेन निहतस्तस्मिँल्लयमवाप्नुयात् ।  
पुनर्ब्रह्मान्वयाज्जातः सिन्धुद्वीपेति सञ्ज्ञितः ।  
स तेपे परमं तीव्रं शक्रवैरमनुस्मरन् ॥ २८.६ ॥  
ततः कालेन महता नदी वेत्रवती शुभा ।  
मानुषं रूपमास्थाय सालङ्कारं मनोरमम् ।  
आजगाम यतो राजा तेपे परमकं तपः ॥ २८.७ ॥  
तां दृष्ट्वा रूपसम्पन्नां स राजा क्रुद्धमानसः ।  
उवाच काऽसि सुश्रोणि सत्यं कथय भामिनि ॥ २८.८ ॥  
नद्युवाच ।  
अहं जलपतेः पत्नी वरुणस्य महात्मनः ।  
नाम्ना वेत्रवती पुण्या त्वामिच्छन्तीहमागता ॥ २८.९ ॥  
साभिलाषां परस्त्रीं च भजमानां विसर्ज्जयेत् ।  
स पापः पुरुषो ज्ञेयो ब्रह्महत्यां च विन्दति ।  
एवं ज्ञात्वा महाराज भजमानां भजस्व माम् ॥ २८.१० ॥  
एवमुक्तस्तया राजा साभिलाषोपभुक्तवान् ।  
तस्य सद्योऽभवत् पुत्रो द्वादशार्कसमप्रभः ॥ २८.११ ॥  
वेत्रवत्युदरे जातो नाम्ना वैत्रासुरोऽभवत् ।  
बलवानतितेजस्वी प्राग्ज्योतिषपतिर्भवत् ॥ २८.१२ ॥  
स कालेन युवा जातो बलवान् दृढविक्रमः ।  
महायोगेन संयुक्तो जिगायेमां वसुन्धराम् ॥ २८.१३ ॥  
सप्तद्वीपवतीं पश्चान्मेरुपर्वतमारुहत् ।  
तत्रेन्द्रं प्रथमं जिग्ये पश्चादग्निं यमं ततः ।  
निर्ऋतिं वरुणं वायुं धनदश्चेश्वरं ततः ॥ २८.१४ ॥  
इन्द्रो भग्नो गतः सोग्निं अग्निर्भग्नो यमं ययौ ।  
यमो निर्ऋतिमागच्छन्निर्ऋतिर्वरुणं ययौ ॥ २८.१५ ॥  
इन्द्रादिभिरुपेतस्तु वरुणो वायुमन्वगात् ।  
वायुर्धनपतिं त्वागात् सर्वैरिन्द्रादिभिः सह ॥ २८.१६ ॥  
धनदोऽपि स्वकं मित्रमीशं देवसमन्वितः ।  
इयाय गदया सोऽपि दानवो बलदर्पितः ।  
गदामादाय दुद्राव शिवलोकं प्रति प्रभो ॥ २८.१७ ॥  
शिवोऽप्यवध्यं तं मत्वा देवान् गुह्य ययौ पुरीम् ।  
ब्रह्मणः सुरसिद्धाद्यैर्वन्दितां पुण्यकारिभिः ॥ २८.१८ ॥  
तत्र ब्रह्मा जगत्स्त्रष्टा विष्णुपादोद्भवे जले ।  
नियामिताकाशगतो जपत्यन्तर्जले शुभे ।  
क्षेत्रज्ञमायां गायत्रीं ततो देवा विचुक्रुशुः ॥ २८.१९ ॥  
त्राहि प्रजापते सर्वान् देवानृषिवरानपि ।  
असुराद्भयमापन्नान् त्राहि त्राहीत्यचोदयन् ॥ २८.२० ॥  
एवमुक्तस्तदा ब्रह्मा दृष्ट्वा देवांस्तदागतान् ।  
चिन्तयामास देवस्य मायेयं विततं जगत् ।  
नासुरा न सुराश्चात्र मायेयं कीदृशी मता ॥ २८.२१ ॥  
एवं चिन्तयतस्तस्य प्रादुरासीदयोनिजा ।  
शुक्लाम्बरधरा कन्या स्त्रक्किरीटोज्ज्वलानना ।  
अष्टभिर्बाहुभिर्युक्ता दिव्यप्रहरणोद्यता ॥ २८.२२ ॥  
चक्रं शङ्खं गदां पाशं खङ्गं घण्टां तथा धनुः ।  
धारयन्ती तथा चान्यान् बद्धतूणा जलाद् बहिः ॥ २८.२३ ॥  
निश्चक्राम महादेवी सिंहवाहनवेगिता ।  
युयुधे चासुरान् सर्वानेकैव बहुधा स्थिता ॥ २८.२४ ॥  
दिव्यं वर्षसहस्त्रं तु दिव्यैरस्त्रैर्महाबलम् ।  
युद्ध्वा कालात्यये देव्या हतो वैत्रासुरो रणे ।  
ततः किलकिलाशब्दो देवसैन्येऽभवन्महान् ॥ २८.२५ ॥  
हते वैत्रासुरे भीमे तदा सर्वे दिवौकसः ।  
प्रणेमुर्जय युद्धेति स्वयमीशः स्तुतिं जगौ ॥ २८.२६ ॥  
महेश्वर उवाच ।  
जयस्व देवि गायत्रे महामाये महाप्रभे ।  
महादेवि महाभागे महासत्त्वे महोत्सवे ॥ २८.२७ ॥  
दिव्यगन्धानुलिप्ताङ्गि दिव्यस्त्रग्दामभूषिते ।  
वेदमातर्नमस्तुभ्यं त्र्यक्षरस्थे महेश्वरि ॥ २८.२८ ॥  
त्रिलोकस्थे त्रितत्त्वस्थे त्रिवह्निस्थे त्रिशूलिनि ।  
त्रिनेत्रे भीमवक्त्रे च भीमनेत्रे भयानके ।  
कमलासनजे देवि सरस्वति नमोऽस्तु ते ॥ २८.२९ ॥  
नमः पङ्कजपत्राक्षि महामायेऽमृतस्त्रवे ।  
सर्वगे सर्वभूतेशि स्वाहाकारे स्वधेऽम्बिके ॥ २८.३० ॥  
सम्पूर्णे पूर्णचन्द्राभे भास्वराङ्गे भवोद्भवे ।  
महाविद्ये महावेद्ये महादैत्यविनाशिनि ।  
महाबुद्ध्युद्भवे देवि वीतशोके किरातिनि ॥ २८.३१ ॥  
त्वं नीतिस्त्वं महाभागे त्वं गीस्त्वं गौस्त्वमक्षरम् ।  
त्वं धीस्त्वं श्रीस्त्वमोङ्कारस्तत्त्वे चापि परिस्थिता ।  
सर्वसत्त्वाहिते देवि नमस्ते परमेश्वरि ॥ २८.३२ ॥  
इत्येवं संस्तुता देवी भवेन परमेष्ठिना ।  
देवैरपि जयेत्युच्चैरित्युक्ता परमेश्वरी ॥ २८.३३ ॥  
यावदास्ते चतुर्वक्त्रस्तावदन्तर्जलाद् बहिः ।  
निश्चक्राम ततो देवीं कृतकृत्यां ददर्श सः ॥ २८.३४ ॥  
तां दृष्ट्वा देवकार्यं च सिद्धं मत्वा पितामहः ।  
भविष्यं कार्यमुद्दिश्य ततो वचनमब्रवीत् ॥ २८.३५ ॥  
ब्रह्मोवाच ।  
इयं देवी वरारोहा यातु शैलं हिमोद्भवम् ।  
तत्र यूयं सुराः सर्वे गत्वा नन्दत माचिरम् ॥ २८.३६ ॥  
नवम्यां च सदा पूज्या इयं देवी समाधिना ।  
वरदा सर्वलोकानां भविष्यति न संशयः ॥ २८.३७ ॥  
नवम्यां यश्च पिष्टाशी भविष्यति हि मानवः ।  
नारी वा तस्य सम्पन्नं भविष्यति मनोगतम् ॥ २८.३८ ॥  
यश्च सायं तथा प्रातरिदं स्तोत्रं पठिष्यति ।  
त्वयेरितं महादेव तस्य देव्या समं भवान् ॥ २८.३९ ॥  
वरदो देव सर्वासु आपत्स्वप्युद्धरस्व तम् ।  
एवमुक्त्वा भवं ब्रह्मा पुनर्देवीं स चाब्रवीत् ॥ २८.४० ॥  
त्वया देवि महत्कार्यं कर्तव्यं चान्यदस्ति नः ।  
भविष्यं महिषाख्यस्य असुरस्य विनाशनम् ॥ २८.४१ ॥  
एवमुक्त्वा ततो ब्रह्मा सर्वे देवाश्च पार्थिव ।  
यथागतं ततो जग्मुर्द्देवीं स्थाप्य हिमे गिरौ ।  
संस्थाप्य नन्दिता यस्मात् तस्मान्नन्दाऽभवत् तु सा ॥ २८.४२ ॥  
यश्चेदं श्रृणुयाज्जन्म देव्या यश्च स्वयं पठेत् ।  
सर्वपापविनिर्मुक्तः परं निर्वाणमृच्छति ॥ २८.४३ ॥  
॥ इति श्रीवराहपुराणे भगवच्छास्त्रे अष्टाविंशोऽध्यायः ॥ २८ ॥