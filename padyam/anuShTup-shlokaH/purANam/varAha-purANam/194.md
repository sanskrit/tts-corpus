---
title: १९४

---
अथ नचिकेतसो आगमनवर्णनम् ॥  
वैशम्पायन उवाच ॥  
गतश्च परमं स्थानं यत्र राजा दुरासदः ॥  
अर्चितस्तु यथान्यायं दृष्ट्वैव तु विसर्जितः ॥ १ ॥  
ततो हृष्टमना राजन्पुत्रं दृष्ट्वा तपोनिधिः ॥  
परिष्वज्य च बाहुभ्यां मूर्द्धन्याघ्राय यत्नतः ॥ २ ॥  
दिवं च पृथिवीं चैव नादयामास हृष्टवत् ॥  
स संहृष्टमनाः प्रीतस्तानुवाच तपोधनान् ॥ ३ ॥  
पश्यन्तु मम पुत्रस्य प्रभावं दिव्यतेजसः ॥  
यमस्य भवनं गत्वा पुनः शीघ्रमिहागतः ॥ ४ ॥  
पितृस्नेहानुभावेन गुरुशुश्रूषयापि च ॥  
दैवेन हेतुना चायं जीवन्दृष्टो मया सुतः ॥ ५ ॥  
लोके मत्सदृशो नास्ति पुमान्भाग्यसमन्वितः ॥  
एष मृत्युमुखं गत्वा मम पुत्र इहागतः ॥ ६ ॥  
कच्चित्त्वं न हतो वत्स नैव बद्धो यमालये ॥  
कच्चित्ते स शिवः पन्था गच्छतस्तव पुत्रक ॥७ ॥  
कच्चित्ते व्याधयो घोरा नान्वगच्छन्यमालये ॥  
किमपूर्वं त्वया दृष्टं कच्चित्तुष्टो महातपाः ॥ ८ ॥  
कच्चिद्राजा त्वया दृष्टः प्रेतानामधिपो बली ॥  
परुषेण न कच्चित्त्वां यमः पश्यति चक्षुषा ॥ ९ ॥  
कच्चिन्न तुष्टो भगवांस्त्वां दृष्ट्वा स्वयमागतम् ॥  
कच्चिच्छीघ्रं विसृष्टोऽसि धर्मराजेन पुत्रक ॥ 194.१० ॥  
कच्चिद्दौवारिकास्तत्र न रौद्रास्त्वां यमालये ॥  
कच्चिद्राज्ञा विसृष्टं तु ना बाधन्तेतरे जनाः ॥ ११ ॥  
कच्चित्पन्थास्त्वया लब्धो निर्गमो वा यमालये ॥  
अयं मम सुतः प्राप्तः प्रसन्ना मम देवताः ॥ १२ ॥  
ऋषयश्च महाभागा द्विजाश्च सुमहाव्रताः ॥  
यन्मे वत्स पुनः प्राप्तो यमलोकाद्दुरासदात् ॥ १३ ॥  
एवमाभाषमाणं तु श्रुत्वा सर्वे वनौकसः ॥  
त्यक्त्वा व्रतानि सर्वाणि नियमांश्च तथैव च ॥ १४ ॥  
जपन्तश्चैव जाप्यानि पूजयन्तश्च देवताः ॥  
उदूर्द्ध्वबाहवः केचित्तिष्ठन्तोऽन्ये सुदारुणम् ॥ १५॥  
एकपादेन तिष्ठन्तः पश्यन्तोऽन्ये दिवाकरम् ॥  
एवमेव परित्यज्य नियमान्पूर्वसञ्चितान् ॥ १६ ॥  
वैश्वानरा महाभागास्तपसा संशितव्रताः ॥  
आगतास्त्वरितं द्रष्टुं नाचिकेतं सुतं तदा ॥ १७ ॥  
दिग्वाससश्च ऋषयो दन्तोलूखलिनस्तथा ॥  
अश्मकूटाश्च मौनाश्च शीर्णपर्णाम्बुभोजनाः॥१८॥  
धूमदाश्च तथा चान्ये तप्यमानाश्च पावके ॥  
परिवार्य तथा दृष्ट्वा तस्य पुत्रं तपोनिधिम्॥ १९ ॥  
उपविष्टास्तथा चान्ये स्थिताश्चान्ये सुयन्त्रिताः ॥  
ते सर्वे तं तु पृच्छन्ति ऋषयो वेदपारगाः ॥ 194.२० ॥  
तं नाचिकेतसं दृष्ट्वा यमलोकादिहागतम् ॥  
भीतास्तत्र स्थिता हृष्टा केचित्कौतूहलान्विताः ॥२१ ॥  
केचिद्विमनसश्चैव केचित्संशयवादिनः ॥  
तमूचुः सहिताः सर्वे ऋषिपुत्रं तपोधनम् ॥ २२ ॥  
ऋषय ऊचुः ॥  
भो भो सत्यव्रताचार गुरुशुश्रूषणे रत ॥  
नाचिकेतः सुत प्राज्ञ स्वधर्मपरिपालक ॥ २३ ॥  
ब्रूहि सत्यं त्वया दृष्टं श्रुतं च सविशेषकम् ॥  
ऋषीणां श्रोतुकामानां पितुश्चैव विशेषतः॥२४॥  
अपि गुह्यं च वक्तव्यं पृष्टे सति विशेषतः ॥  
सर्वस्यापि भयं तीव्रं यद्द्वारा प्रतिदृश्यते॥२५॥  
मृतं नैव परं तात दृश्यते कालमायया ॥  
स्वकर्म भुज्यते तात प्रयत्नेन च मानवैः॥२६॥  
इह चैव कृतं यत्तु तत्परत्रोपभुज्यते॥  
करोति यदि तत्कर्म शुभं वा यदि वाऽशुभम् ॥२७॥  
तथाऽत्र दृश्यते काले कालस्यैव तु मायया ॥  
म्रियते च यथा जन्तुर्यथा गर्भे च तिष्ठति॥२८॥  
तस्य पारं न गच्छन्ति बहवः पारचिन्तकाः ॥  
तत्र स्थिते जगत्सर्वं लोभमोहतमोवृतम्॥२९।  
चिन्तयेत न चिन्ताऽत्र मृगयन्ति च यद्धितम् ॥  
करोति चित्रगुप्तः किं किं च जल्पत्यसौ पुनः॥194.३०॥  
धर्मराजस्य किं रूपं कालो वा कीदृशो मुने॥  
किंरूपा व्याधयश्चैव विपाको वापि कीदृशः॥३१॥  
किञ्च कुर्वन्प्रमुच्येत किं वा कर्म समाचरेत्॥  
आस्पदं सर्वलोकस्य तत्कर्म दुरतिक्रमम्॥३२॥  
क्रोधबन्धनजं क्लेशं कर्षणं छेदनं तथा ॥  
येन गच्छन्ति विप्रेन्द्र लोके कर्मविदो जनाः॥३३॥  
जितात्मानः कथं यान्ति कथं गच्छति पापकृत् ॥  
यथाश्रुतं यथादृष्टं यथा चैवावधारितम् ॥३४॥ प्  
रणयात्सौहृदात्स्नेहादस्माभिरभिपृच्छितम् ॥  
वद सर्वं महाभाग याथातथ्येन विस्तरम्॥३९॥  
वैशम्पायन उवाच॥  
ऋषिभिस्त्वेवमुक्तस्तु नाचिकेतो महामनाः ॥  
यदुवाच महाराज शृणु तज्जनमेजय ॥३६ ॥  
इति श्रीवराहपुराणे संसारचक्रे नचिकेतागमनं नाम चतुर्नवत्यधिकशततमोऽध्यायः ॥१९४॥