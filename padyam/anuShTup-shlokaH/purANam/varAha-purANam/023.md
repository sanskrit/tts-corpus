---
title: ०२३

---
प्रजापाल उवाच ।  
कथं गणपतेर्जन्म मूर्तिमन्तं च सत्तम ।  
एतन्मे संशयं छिन्धि धृतिकष्टं व्यवस्थितम् ॥ २३.१ ॥  
महातपा उवाच ।  
पूर्वं देवगणाः सर्वे ऋषयश्च तपोधनाः ।  
कार्यारम्भं तथा चक्रुः सिध्यन्ते च न संशयः ॥ २३.२ ॥  
सन्मार्गवर्तिषु यथा सिद्ध्यन्ते विघ्नतः क्रियाः ।  
असत्कारिषु सर्वेषु तद्वदेवमविघ्नतः ॥ २३.३ ॥  
ततो देवाः सपितरश्चिन्तयामासुरोजसा ।  
असत्कार्येषु विघ्नार्थं सर्व एवाभ्यमन्त्रयन् ॥ २३.४ ॥  
ततस्तेषां तदा मन्त्रं कुर्वतस्त्रिदिवौकसाम् ।  
बभूव बुद्धिर्गमने रुद्रं प्रति महामतिम् ॥ २३.५ ॥  
ते तत्र रुद्रमागम्य कैलासनिलयं गुरुम् ।  
ऊचुः सविनयं सर्वे प्रणिपातपुरःसरम् ॥ २३.६ ॥  
देवा ऊचुः ।  
देवदेव महादेव शूलपाणे त्रिलोचन ।  
विघ्नार्थमविशिष्टानामुत्पादयितुमर्हसि ॥ २३.७ ॥  
एवमुक्तरस्तदा देवैर्भवः परमया मुदा ।  
उमां निरीक्षयामास चक्षुषाऽनिमिषेण ह ॥ २३.८ ॥  
देवानां सन्निधौ तस्य पश्यतोमां महात्मनः ।  
चिन्ताऽभूद् व्योम्नि मूर्तिभ्यो दृश्यते केन हेतुना ॥ २३.९ ॥  
पृथिव्या विद्यते मूर्त्तिरपां मूर्त्तिस्तथैव च ।  
तेजसः श्वसनस्यापि मूर्त्तिरेषा तु दृश्यते ।  
आकाशं च कथं नेति मत्वा देवो जहास च ॥ २३.१० ॥  
ज्ञानशक्तिमुमां दृष्ट्वा यद् दृष्टं व्योम्नि शम्भुना ।  
यच्चोक्तं ब्रह्मणा पूर्वं शरीरं तु शरीरिणाम् ॥ २३.११ ॥  
यच्चापि हसितं तेन देवेन परमेष्ठिना ।  
एतत्कार्यचतुष्केण पृथिव्यादिचतुर्ष्वपि ॥ २३.१२ ॥  
मूर्त्तिमानतितेजस्वी हसतः परमेष्ठिनः ।  
प्रदीप्तास्यो महादीप्तः कुमारो भासयन् दिशः ।  
परमेष्ठिगुणैर्युक्तः साक्षाद् रुद्र इवापरः ॥ २३.१३ ॥  
उत्पन्नमात्रो देवानां योषितः सप्रमोहयन् ।  
कान्त्या दीप्त्या तथा मूर्त्या रूपेण च महात्मवान् ॥ २३.१४ ॥  
तं दृष्ट्वा परमं रूपं कुमारस्य महात्मनः ।  
उमाऽनिमेषनेत्राभ्यां तमपश्यत भामिनी ॥ २३.१५ ॥  
तं दृष्ट्वा कुपितो देवः स्त्रीभावं चञ्चलं तथा ।  
मत्वा कुमाररूपं तु शोभनं मोहनं दृशाम् ।  
ततः शशाप तं देवः स्त्रीशङ्कां परमेश्वरः ॥ २३.१६ ॥  
कुमार गजवक्त्रस्त्वं प्रलम्बजठरस्तथा ।  
भविष्यसि तथा सर्पैरुपवीतगतिर्ध्रुवम् ।  
एवं शशाप तं देवस्तीव्रकोपसमन्वितः ॥ २३.१७ ॥  
अर्द्धकोट्या च रोमाणामात्मनोऽङ्गे त्रिलोचनः ।  
कूपकास्वेदसलिलपूर्णशूलधरस्तथा ।  
धुन्वन् शरीरमुत्थाय ततो देवो रुषान्वितः ॥ २३.१८ ॥  
यथा यथाऽसौ स शरीरमाद्यं  
धुनोति देवस्त्रिशिखास्त्रपाणिः ।  
तथा तथा चाङ्गरुहाश्चकासु-  
र्जलं क्षितौ सन्न्यपतंस्तथान्याः ॥ २३.१९ ॥  
विनायकानेकविधा गजास्या -  
स्तमालनीलाञ्जनसन्निकाशाः ।  
उत्तस्थुरुच्चैर्विविधास्त्रहस्ता -  
स्ततस्तु देवा मनसाकुलेन ॥ २३.२० ॥  
किमेतदित्यद्भुतकर्मकारी  
ह्येकः करोत्यप्रतिमं महच्च ।  
कार्यं सुराणां कृतमेतदिष्टं  
भवेदथैतं परितं कुतस्तत् ॥ २३.२१ ॥  
दिवौकसां चिन्तयतां तथा तु  
विनायकैः क्ष्मा क्षुभिता बभूव ।  
चतुर्मुखश्चाप्रतिमो विमान -  
मारुह्य खे वाक्यमिदं जगाद ॥ २३.२२ ॥  
धन्याः स्थ देवाः सुरनायकेन  
त्रिलोचनेनाद्भुतरूपिणा च ।  
अनुगृहीताः परमेश्वरेण  
सुरद्विषां विघ्नकृतां नतौ च ॥ २३.२३ ॥  
इत्येवमुक्त्वा प्रपितामहस्ता -  
नुवाच देवस्त्रिशिखास्त्रपाणिम् ।  
यस्ते विभो वक्त्रसमुद्भवः प्रभु-  
र्विनायकानां भवतु त्विमेऽनुगाः ॥ २३.२४ ॥  
भवांस्तथाऽस्यात्मवरेण चाम्बरे  
त्वया चतुर्ष्वस्तु शरीरचारी ।  
आकाशमेतद् बहुधा व्यवस्थितं  
त्वया वरेण्यः कृत एव नान्यः ॥ २३.२५ ॥  
प्रभुर्भव त्वं प्रतिमास्त्रपाणिना  
इमानि चास्त्राणि वरांश्च देहि ।  
इत्येवमुक्त्वाऽधिगते पितामहे  
त्रिलोचनश्चात्मभवं जगाद ॥ २३.२६ ॥  
विनायको विघ्नकरो गजास्यो  
गणेशनामा च भवस्य पुत्रः ।  
एते च सर्वे तव यान्तु भृत्या  
विनायकाः क्रूरदृशः प्रचण्डाः ।  
उच्छुष्मदानादिविवृद्धदेहाः  
कार्येषु सिद्धिं प्रतिपादयन्तः ॥ २३.२७ ॥  
भवांश्च देवेषु तथा मखेषु  
कार्येषु चान्येषु महानुभावात् ।  
अग्रेषु पूजां लभतेऽन्यथा च  
विनाशयिष्यस्यथ कार्यसिद्धिम् ॥ २३.२८ ॥  
इत्येवमुक्त्वा परमेश्वरेण  
सुरैः समं काञ्चनकुम्भसंस्थैः ।  
जलैस्तथासावभिषिक्तगात्रो  
रराज राजेन्द्र विनायकानाम् ॥ २३.२९ ॥  
दृष्टवाऽभिषिच्यमानं तु देवास्तं गणनायकम् ।  
तुष्टुवुः प्रयताः सर्वे त्रिशूलास्त्रस्य सन्निधौ ॥ २३.३० ॥  
देवा ऊचुः ।  
नमस्ते गजवक्त्राय नमस्ते गणनायक ।  
विनायक नमस्तेऽस्तु नमस्ते चण्डविक्रम ॥ २३.३१ ॥  
नमोऽस्तु ते विघ्नकर्त्रे नमस्ते सर्पमेखल ।  
नमस्ते रुद्रवक्त्रोत्थ प्रलम्बजठराश्रित ॥ २३.३२ ॥  
सर्वदेवनमस्कारादविघ्नं कुरु सर्वदा ।  
एवं स्तुतस्तदा देवैर्महात्मा गणनायकः ।  
अभिषिक्तश्च रुद्रस्य सोमस्यापत्यतां गतः ॥ २३.३३ ॥  
एतच्चतुर्थ्यां सम्पन्नं गणाध्यक्षस्य पार्थिव ।  
यतस्ततोऽयं महती तिथीनां परमा तिथिः ॥ २३.३४ ॥  
एतस्यां यस्तिलान् भुक्त्वा भक्त्या गणपतिं नृप ।  
आराधयति तस्याशु तुष्यते नात्र संशयः ॥ २३.३५ ॥  
यश्चैतत् पठते स्तोत्रं यश्चैतच्छृणुयात् सदा ।  
न तस्य विघ्ना जायन्ते न पापं सर्वथा नृप ॥ २३.३६ ॥  
॥ इति श्रीवराहपुराणे भगवच्छास्त्रे त्रयोविंशोऽध्यायः ॥ २३ ॥