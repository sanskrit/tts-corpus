---
title: २१३

---
सूत उवाच ॥  
पुरा देवैर्विनिहते सङ्ग्रामे तारकामये ॥  
अत्युच्छ्रिते प्रतिबले दानवानां बले तथा ॥ १ ॥  
सहस्राक्षे लब्धपदे क्षीणशत्रौ गतास्पदे ॥  
सम्यक्प्रसूतिमापन्ने त्रैलोक्ये सचराचरे ॥ २ ॥  
शृङ्गे चैवाचलेन्द्रस्य मेरोः सर्वहिरण्यये ॥  
मणिविद्रुमविद्धे च विपुले पङ्कजासने ॥ ३ ॥  
सुखोपविष्टमेकाग्रं स्थिरचित्तं कृतेक्षणम् ॥  
निवृत्तकार्यं मुदितं सूर्यवैश्वानरद्युतिम् ॥ ४ ॥  
प्रणम्य मूर्ध्ना चरणावुपगृह्य समाहितः ॥  
ब्रह्माणं परिपप्रच्छ कुमारो नतिपूर्वकः ॥ ५ ॥  
सनत्कुमार उवाच ॥  
भगवञ्छ्रोतुमिच्छामि पुराणमृषिसंस्तुतम् ॥  
पुराणं तु महाभाग त्वत्तस्तत्त्वविदां वर ॥६ ॥  
कथमुत्तर गोकर्णं दक्षिणं च कथं विभो॥  
शृङ्गेश्वरस्य परमं कथं सम्यक्प्रतिष्ठितम्॥७॥  
क्षेत्रस्य कि प्रमाणं स्यात्किञ्च तीर्थफलं स्मृतम् ॥  
कथं पशुपतिस्तत्र भगवान्मृगरूपधृक् ॥ ८ ॥  
सर्वैस्त्वत्प्रमुखैर्देवैः कथमासादितं पुनः ॥  
मृगरूपं कथं चास्य शरीरं क्व प्रतिष्ठितम् ॥ ९ ॥  
यथा यत्र च यस्तत्र विधिः सम्यगनुष्ठितः ॥  
तत्सर्वं निखिलेनाशु ब्रूहि मे वाग्विदां वर ॥ 213.१० ॥  
एवमुक्तः स भगवान्ब्रह्मा ब्रह्मविदां वरः ॥  
उवाच तस्मै पुत्राय गुह्यमेतत्पुरातनम् ॥ ११ ॥  
ब्रह्मोवाच ॥  
शृणु वत्स महाभाग यथातत्त्वं ब्रवीमि ते ॥  
पुराणमेतद्ब्रह्मर्षे सरहस्यं यथाश्रुतम् ॥ १२ ॥  
अस्ति भूधरराजस्य मन्दरस्योत्तरे शुचौ ॥  
मुञ्जवान्नाम शिखरो नन्दनोपवनद्युतिः ॥ १३ ॥  
वज्रस्फटिकपाषाणः प्रवालाङ्कुरशर्क्करः ॥  
नीलामलशिलावर्णो गुहानिर्झरकन्दरः ॥ १४ ॥  
विचित्रकुसुमोपेतैर्लतामञ्जीरधारिभिः ॥  
रेजे यः प्रांशुभिः शृङ्गैरुल्लिखद्भिरिवाम्बरम् ॥ १५ ॥  
दर्यस्तत्राधिकं रेजुर्नानाधातुपरिस्रवैः ॥  
शिलीन्ध्रकुसुमोपेताश्चित्रिता इव सर्वतः ॥ १६ ॥  
तेऽत्र केतकिखण्डाश्च कुन्दखण्डाश्च पुष्पिताः ॥  
उन्मीलिता इवाभान्ति धातकीवनराजिभिः ॥१७॥  
भिन्नेन्द्रनीलविमलैर्धौतैः प्रस्रवणाम्बुभिः ॥  
चित्रैः कुसुमसञ्छन्नैः शिलाप्रस्तरविस्तरैः ॥१८॥  
शक्रचापनिभै रम्यैः कुबेरभवनद्युतौ ॥  
तस्मिन्नगवरे रम्ये महोरगनिषेविते ॥ १९ ॥  
क्रीडद्भिर्देवमिथुनेर्नृत्यद्भिश्चाप्सरोगणैः ॥  
कूजद्भिः शिखिभिर्मत्तैः सेविते च नगोत्तमे ॥ 213.२० ॥  
कल्हारकुसुमोपेते हंससारससेविते॥  
प्रसन्नसलिलाकीर्णे सरोभिः फुल्लपङ्कजैः ॥२१॥  
गजयूथानुकीर्णाभिर्जुष्टाभिर्मृगपक्षिभिः ॥  
सेविताभिर्मुनिगणैः सरिद्भिरुपशोभिते ॥ २२ ॥  
किन्नरोद्गीतकुहरे परपुष्टनिनादिते ॥  
विद्याधरशताकीर्णे देवगन्धर्व सेविते ॥ २३ ॥  
धारापातैश्च तोयानां विस्फुलिङ्गैः सहस्रशः ॥  
प्रज्वालितेऽतुले शृङ्गे रम्ये हरितशाद्वले ॥ २४ ॥  
सर्वर्तुकवनोद्याने पुष्पाकरसुशोभिते ॥  
यज्ञकिम्पुरुषावासे गुह्यकानामथाश्रये ॥ २५ ॥  
तस्मिन्गिरिवरे रम्ये सेवितव्ये सुशोभने ॥  
धर्मारण्ये तपःक्षेत्रे मुनिसिद्धनिषेविते ॥ २६ ॥  
वरदस्तत्र भगवान्स्थाणुर्नाम महेश्वरः ॥  
सर्वामरगुरुर्देवो नित्यं सन्निहितः प्रभुः ॥ २७ ॥  
भक्तानुकम्पी स श्रीमान्गिरीन्द्रसुतया सह ॥  
स ह्यध्यास्ते गिरिवरं पार्षदैश्च गुहेन च ॥ २८ ॥  
विमानयायिनः सर्वे तं देवमजमव्ययम् ॥  
आजग्मुः सेवितुं देवा वरेण्यमजमव्ययम् ॥ २९ ॥  
अन्ये देवनिकायाश्च सेवितुं प्रपतन्ति तम् ॥  
ततस्त्रेतायुगे काले नन्दी नाम महामुनिः ॥ 213.३० ॥  
आरिराधयिषुः शर्वं तपस्तेपे सुदारुणम् ॥  
ग्रीष्मे पञ्चतपास्तिष्ठेच्छिशिरे सलिलाश्रयः ॥ ३१ ॥  
ऊर्ध्वबाहुर्निरालम्बस्तोयाऽनिलहुताशनैः ॥  
व्रतैश्च विविधैरुग्रै स्तपोभिर्नियमैस्तथा ॥ ३२ ॥  
जपपुष्पोपहारैश्च कालेकाले मुनिः सदा ॥  
शङ्करं विधिवद्भक्त्या सोऽर्च्चयद्द्विजपुङ्गवः ॥ ३३ ॥  
उग्रेण तपसात्मानं योजयामास सुव्रतः ॥  
काष्ठभूतो यदा विप्रः कृशो धर्मसुसन्ततः ॥ ३४ ॥  
क्षामोऽभूत्कृष्णवर्णश्च ततः प्रीतश्च शङ्करः ॥  
सम्यगाराधितो भक्त्या नियमेन च तोषितः ॥ ३५ ॥  
तदात्मदर्शनं प्रादात्स मुनेर्वृषभध्वजः ॥  
उक्तवांश्च मुनिं शर्वश्चक्षुर्दिव्यं ददामि ते ॥ ३५ ॥  
अदृश्यं पश्य मे रूपं वत्स प्रीतोऽस्मि ते मुने ॥  
यत्पश्यन्तीह विद्वांसो रूपमप्रतिमौजसम् ॥३७॥  
सहस्रसूर्यकिरणं ज्वालामालिनमूर्जितम् ॥  
बालार्क मण्डलाकारं प्रभामण्डलमण्डितम्॥३८॥  
जटाजूटतटाश्लिष्टं चन्द्रालङ्कृतशेखरम् ॥  
जगदालोचनं श्रीमत्प्रदीप्तस्वत्रिलोचनम् ॥३९॥  
प्रादेशमात्रं रुचिरं शतशीर्षं शतोदरम्॥  
सहस्रबाहुचरणं सहस्राक्षिशिरोमुखम् ॥213.४०॥  
अणीयसामणीयांसं बृहतां तु बृहत्तरम् ॥  
अक्षमालापवित्राङ्गं कमण्डलु करोद्यतम्॥४१॥॥  
सिंहचर्माम्बरधरं व्यालयज्ञोपवीतिनम् ॥  
दृष्ट्वा देवं महादेवं हृष्टरोमा महातपाः ॥४२॥  
प्राञ्जलिः प्रणतो भूत्वाऽगृणाद्ब्रह्म सनातनम् ॥  
नमो धात्रे विधात्रे च सम्भवे वरदाय च ॥ ४३ ॥  
जगद्भोक्त्रे त्रिनेत्राय शङ्कराय शिवाय च ॥  
भवाय भवगोप्त्रे च मुनये कृत्तिवाससे ॥ ४४ ॥  
नीलकण्ठाय भीमाय भूतभव्यभवाय च ॥  
लम्बभ्रुवे करालाय हरिनेत्राय मीढुषे ॥ ४५ ॥  
कपर्दिने विशालाय मुञ्जकेशाय धीमते ॥  
शूलिने पशुपतये विभवे स्थाणवे तथा ॥ ४५ ॥  
गणानां पतये स्रष्ट्रे सङ्क्षेप्त्रे भीषणाय च ॥  
सौम्याय सौम्यतपसे भीमाय त्र्यम्बकाय च ॥ ४७ ॥  
प्रेतावासनिवासाय रुद्राय वरदाय च ॥  
कपालमालिने तस्मै हरिश्मश्रुधराय च ॥ ४८ ॥  
भक्तप्रियाय सततं नमोऽस्तु परमात्मने ॥  
एवं नन्दी भवं स्तुत्वा नमस्कृत्य च सर्वशः ॥ ४९ ॥  
प्रणम्य शिरसा देवं पुनः पुनरवन्दत ॥  
ततस्तु भगवान्प्रीतस्तस्मै विप्राय शङ्करः। ॥ 213.५० ॥  
उवाच च वचः साक्षात्तमृषिं वरदः प्रभुः ॥  
वरान्वृणीष्व विप्रेन्द्र यानिच्छसि महामुने ॥ ५१ ॥  
तांस्ते सर्वान्प्रयच्छामि दुर्ल्लभानपि मारिष ॥  
प्रभुत्वममरत्वं वा शक्रत्वमपि वा प्रभो ॥ ५२ ॥  
ब्रह्मत्वं लोकपालत्वमपवर्गमथापि वा ॥  
अथाष्टगुणमैश्वर्यं गाणपत्यमथापि वा ॥ ५३ ॥  
यदिच्छसि मुने शीघ्रं तद्ब्रूहि द्विजपुङ्गव ॥  
इत्युक्तोऽसौ भगवता शर्वेण मुनिपुङ्गवः ॥ ५४ ॥  
प्रोवाच वरदं देवं प्रहृष्टेनान्तरात्मना ॥  
न प्रभुत्वं न देवत्वं नेन्द्रत्वमपि वा प्रभो ॥ ५५ ॥  
ब्रह्मत्वं लोकपालत्वं नापवर्गं वरप्रद ॥  
नैवाष्टगुणमैश्वर्यं गाणपत्यं न च प्रभो ॥ ५६ ॥  
स्पृहये देवदेवेश प्रसन्ने त्वयि शङ्कर ॥  
यदि प्रीतोऽसि भगवन्ननुक्रोशतया मम ॥५७॥  
अनुग्राह्यो ह्ययं देव त्वयावश्यं सुराधिप ॥  
यथान्ये न भवेद्भक्तिस्त्वत्तो नित्यं महेश्वर ॥ ५८ ॥  
तथाहं भक्तिमिच्छामि सर्वभूताशये त्वयि ॥  
यथा च न भवेद्विघ्नं तपस्यानिरतस्य मे ॥ ५९ ॥  
कोटिजप्येन रुद्राणामाराधनपरस्य च ॥  
एतत्तु वचनं श्रुत्वा नन्दिनः स महेश्वरः ॥ 213.६० ॥  
प्रहस्योवाच तं प्रीत्या ततो मधुरया गिरा ॥  
प्रीतोऽस्म्युत्तिष्ठ विप्रर्षे तप्यमानेन सुव्रत ॥ ६१ ॥  
आराधितश्च भक्त्याहं त्वया शुद्धेन चेतसा ॥  
पर्याप्तं ते महाभाग तपः कर्तुं तपोधन ॥ ६२ ॥  
निवर्त्तयति मां वत्स मत्पादाराधने रतः ॥  
जप्ता ते त्रिगुणा कोटी रुद्राणां पुरतो मम ॥ ६३ ॥  
पूर्णं वर्षसहस्रं च तपस्तीव्रं महामुने ॥  
न कृतं यत्पुरा देवैर्नासुरैर्ऋषिभिर्न च ॥ ६४ ॥  
कृतं सुमहदाश्चर्यं त्वया कर्म सुदुष्करम् ॥  
सङ्क्षोभितमिदं सर्वं त्रैलोक्यं सचराचरम् ॥ ६५ ॥  
आगमिष्यन्ति ते द्रष्टुं देवाः सर्वे सवासवाः ॥  
अक्षयश्चाव्ययश्च त्वमतर्क्यः ससुरासुरैः ॥ ६६ ॥  
दिव्यतेजोवपूः श्रीमान्दिव्याभरणभूषितः ॥  
मत्तुल्यो मत्प्रभावश्च त्वमेकः ससुरासुरैः ॥६७ ॥  
मद्रूपधारी मत्तेजास्त्र्यक्षः सर्वगुणोत्तमः ॥  
भविष्यसि न सन्देहो देवदानवपूजितः ॥ ६८ ॥  
अनेनैव शरीरेण जरामरणवर्जितः ॥  
दुष्प्राप्येयमवाप्ता ते देवैर्गाणेश्वरी गतिः ॥ ६९ ॥  
पार्षदानां वरिष्ठस्त्वं मामकानां द्विजोत्तम ॥  
नन्दीश्वर इति ख्यातो भविष्यसि न संशयः ॥ 213.७० ॥  
प्राप्तमष्टगुणं सत्यमैश्वर्यं ते तपोधन ॥  
द्वितीयां मे तनुं त्वां तु नमस्यन्ति च देवताः ॥ ७१ ॥  
अद्यप्रभृति देवाग्र्य देवकार्येषु सर्वतः ॥  
प्रभुस्त्वं भविता लोके मत्प्रसादान्मुनीश्वर ॥ ७२ ॥  
त्वामेवाभ्यर्च्चयिष्यन्ति सर्वभूतानि सर्वतः ॥  
मत्तः समभिवाञ्छन्ति प्रसादं पार्षदाधिप ॥ ७३ ॥  
वरान्वरार्थिनां दाता विधाता जगतः सदा ॥  
भविष्यसि च धर्मज्ञ भीतानामभयप्रदः ॥ ७४ ॥  
यस्त्वां द्वेष्टि स मां द्वेष्टि यस्त्वामनु स मामनु ॥  
नावयोरन्तरं किञ्चिदम्बरानिलयोरिव ॥ ७५ ॥  
द्वारे तु दक्षिणे नित्यं त्वया स्थेयं गणाधिप ॥  
वामे तु विभुना चापि महाकालेन सर्वदा ॥ ७६॥  
प्रतीहारो भवानद्य सर्वदा त्रिदशोत्तमः ॥  
शिरो मे रक्षतु भवान्महाकालेऽपि मे गणः ॥ ७७ ॥  
न वज्रेण न दण्डेन न चक्रेण न चाग्निना ॥  
काञ्चिच्छक्नोति वै बाधां कर्त्तुं वै भुवनत्रये ॥ ७८ ॥  
देवदानवगन्धर्वा यक्षराक्षसपन्नगाः ॥  
त्वामेव संश्रयिष्यन्ति मद्भक्ताः पुरुषाश्च ये ॥ ७९ ॥  
त्वयि तुष्टे ह्यहं तुष्टः कुपिते कुपितस्त्वहम् ॥  
त्वत्तः प्रियतरो नास्ति ममान्यो द्विजपुङ्गव ॥ 213.८० ॥  
एवं तस्मै वरान्दत्त्वा प्रीतः स्वयमुमापतिः ॥  
उवाच भूयः स्पष्टेन स्वरेणाम्बरचारिणा ॥ ८१ ॥  
आगतान्विद्धि सर्वान्वै त्रिदशान्समरुद्गणान् ॥  
दिदृक्षया च भद्रं ते कृतकृत्यश्च साम्प्रतम् ॥ ८२ ॥  
यदीरितं मया वत्स वरं प्रतिवचस्त्वयि ॥  
प्रविष्टं न श्रुतिपथं दिवि सर्वदिवौकसाम् ॥ ८३ ॥  
नारायणं पुरस्कृत्य सेन्द्रास्ते समरुद्गणाः ॥  
प्रेमार्थे चागमिष्यन्ति वरार्थं तपसाऽमराः ॥ ८४ ॥  
यक्षविद्याधरगणाः सिद्धगन्धर्वपन्नगाः ॥  
मुनयश्च महात्मानस्तपोलब्धाः सहस्रशः ॥८५॥  
ते बुद्ध्वा त्वद्गतामृद्धि प्रतप्ताः परमेर्ष्यया ॥  
तपांसि विविधान्यत्र विविधान्नियमांस्तथा ॥ ८६ ॥  
चर्तुं समभिवाञ्छन्ति सदाभ्यासे वरार्थिनः ॥  
वरदं यामभिज्ञाय गिरौ मौञ्जवति स्थितम् ॥ ८७ ॥  
अत्रैते यावदागम्य न मां पश्यन्ति मानवाः ॥  
तावदेव त्वितः शीघ्रं गमिष्यामि महामुने ॥ ८८ ॥  
अद्य ते तु मया सर्वे देवा ब्रह्मपुरोगमाः ॥  
द्रष्टव्याश्चानुमन्तव्या मत्तोऽनुग्रहकाङ्क्षिणः ॥ ८९ ॥  
अभिप्रायं च सर्वेषां जानामि द्विजसत्तम ॥  
अनुगुह्य वरैस्तैश्च तत्रैवान्तरधीयत ॥ 213.९० ॥  
इति श्रीवराहपुराणे भगवच्छास्त्रे गोकर्णेश्वरमाहात्म्ये त्रयोदशाधिकद्विशततमोऽ ध्यायः ॥ २१३ ॥