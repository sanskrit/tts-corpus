---
title: १६६

---
धरण्युवाच ॥  
श्रुतानि तु महादेव तीर्थानि विविधानि तु ॥  
असिकुण्डेति सञ्ज्ञेयं तन्मे त्वं कथय प्रभो ॥ १ ॥  
श्रीवराह उवाच ॥  
सुमतिर्नाम राजासीद्धार्मिको लोकविश्रुतः ॥  
तीर्थयात्रानिमित्तेन स्वर्गलोकं गतः पुरा ॥ २ ॥  
गते स्वर्गं तु नृपतौ पुत्रो राज्यं चकार ह ॥  
विमतिर्नाम नाम्ना च राज्ये पैतामहे स्थितः ॥ ३ ॥  
राज्यं च कुर्वतस्तस्य आगतो नारदस्तदा ॥  
विष्टरं पाद्यमर्घ्यं च तस्मै दत्तं यथोचितम् ॥ ४ ॥  
प्रतिगृह्य च तत्सर्वं तमुवाच स नारदः ॥  
पितुर्ह्यनृणतां गत्वा स पुत्रो धर्मभाग्भवेत् ॥ ५ ॥  
इत्युक्त्वा नारदस्तत्र तत्रैवान्तरधीयत ॥  
नारदे तु गते राजा पप्रच्छ स्वात्ममन्त्रिणः ॥६॥  
तदा किमुक्तमृषिणा नारदेन पितुः कृते ॥  
आनृण्यमिति यद्वाक्यं मया बुद्धं न किञ्चन ॥ ७ ॥  
मन्त्रिणश्च ततो ज्ञात्वा पितुर्मरणमेव च ॥  
तीर्थयात्रानिमित्तं च तस्मै राज्ञे न्यवेदयन् ॥ ८ ॥  
अतएवोक्तमानृण्यं नारदेन पितुस्तव ॥  
श्रुत्वा वाक्यं तदा राजा तीर्थयात्रां चकार ह ॥ ९ ॥  
विमतेर्बुद्धिरुत्पन्ना गच्छामो मथुरां पुरीम् ॥  
चतुरो वार्षिकान्मासान्मथुरायां वसामहे ॥166.१०॥  
सर्वाणि तत्र तीर्थानि तिष्ठन्ति विविधानि च ॥  
आगते तु नृपे तत्र तीर्थान्यूचुः परस्परम् ॥११ ॥  
युद्धं विमतिना सार्द्धं स्वयं कर्त्तुं न शक्नुमः ॥  
कल्पग्रामं तु गच्छामो वराहो यत्र तिष्ठति ॥ १२ ॥  
गतानि तत्र तीर्थानि कल्पग्रामं वसुन्धरे ॥  
तत्र वाराहरूपेण स्थितोऽहं च यदृच्छया ॥ ३३ ॥  
यावन्निरीक्षयाम्यग्रं तावत्तिष्ठन्ति सन्निधौ ॥  
तीर्थान्यूचुः ॥  
जय विष्णो जयाचिन्त्य जय देव जयाच्युत ॥१४॥  
जय विश्वेश कर्त्तेश जय देव नमोऽस्तु ते ॥  
श्रीवराह उवाच ॥  
तीर्थैः स्तुतोऽहं वसुधे वचनं चेदमब्रुवम् ॥१५॥  
वरं वृणुत भद्रं वो यद्वो मनसि वर्त्तते ॥  
तीर्थान्यूचुः ॥  
वराह यदि देवेश अभयं दातुमर्हसि ॥ १६ ॥  
सुपापिना विमतिना कृतस्त्रासः सुदारुणः ॥  
तं नियच्छस्व पापिष्ठं यदि पश्यसि नः सुखम् ॥ १७ ॥  
श्रीवराह उवाच ॥  
हिताय सर्वतीर्थानां हनिष्यामि महारिपुम् ॥  
तत्र तीर्थनियोगेन आगतो मथुरां पुरीम् ॥१८॥  
तत्रागते तु वसुधे युद्धं कृत्वा तु तेन वै ॥  
तदासिना तु दिव्येन स राजा बलदर्पितः ॥  
सूदितो हि मया देवि अस्यग्रं निहितं भुवि ॥ १९ ॥  
असेरग्रेण तूद्धृत्य मृत्तिकां वरवर्णिनि ॥  
तत्र कुण्डं महद्दिव्यं देवर्षिविधिनिर्मितम् ॥  
असिकुण्डेति सञ्ज्ञा च प्राप्ता तेन वसुन्धरे ॥166.२०॥  
तत्राश्चर्यं प्रवक्ष्यामि मनःकर्णसुखावहम् ॥  
पश्यन्ति मनुजाः सिद्धाः सर्वपापविवर्जिताः ॥ २१ ॥  
द्वादश्यां च चतुर्दश्यां श्रद्दधाना जितेन्द्रियाः ॥  
फलानि तस्य पश्यन्ति लभन्ते न सुनिश्चिताः ॥ २२ ॥  
तस्मिन्काले ह्यहं देवि मथुरायां समागतः ॥  
तत्र तिष्ठाम्यहं भद्रे पश्चिमां दिशमाश्रितः ॥ २३ ॥  
तत्र कृत्वा च हैरण्या मूर्त्तयश्च चतुर्विधाः ॥  
तीर्थे वराहसञ्ज्ञे तु मथुरायां व्यवस्थिताः ॥ २४ ॥  
सुदृढाः सुदृशः सुभ्रू यः पश्यति स मुच्यते ॥  
एका वराहसञ्ज्ञा च तथा नारायणस्य च ॥ २५ ॥  
वामनस्य तृतीया वै चतुर्थी राघवस्य च ॥  
एताश्चतस्रो यः पश्येत्स्नात्वा कुण्डेऽसिसञ्ज्ञिते ॥२६ ॥  
चतुःसागरपर्यन्ता क्रान्ता तेन धरा ध्रुवम् ॥  
तीर्थानां माथुराणां च सर्वेषां फलमश्नुते ॥ २७ ॥  
तत्र सर्वेषु तीर्थेषु असिकुण्डं महत्तरम् ॥  
या सङ्ख्या कथिता पूर्वं तीर्थानां दक्षिणोत्तरे ॥ २८ ॥  
असिकुण्डं समारभ्य तीर्थानुक्रमणिका वरा ॥  
सुप्तोत्थितोऽपि द्वादश्यामसिकुण्डाप्लुतो नरः ॥ २९ ॥  
मूर्त्तीः पश्यति यस्तास्तु ब्रह्मभूयाय कल्पते ॥  
नास्तीह पुनरावृत्तिर्भवेत्कालविपर्यये ॥ 166.३० ॥  
इति श्रीवराहपुराणे असिकुण्डप्रभावो नाम षट्षष्ट्यधिकशततमोऽध्यायः ॥ १६६ ॥