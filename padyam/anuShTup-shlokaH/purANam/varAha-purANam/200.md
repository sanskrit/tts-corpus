---
title: २००

---
पुनः नरकयातनास्वरूपवर्णनम् ॥  
ऋषिपुत्र उवाच॥  
तप्तं चैव महातप्तं महारौरवरौरवौ ॥  
सप्ततालश्च नरको नरकः कालसूत्रकः॥१॥  
अन्धकारश्च नरको अन्धकारवरस्तथा॥  
अष्टावेते तु नरकाः पच्यन्ते यत्र पापिनः॥२॥  
प्रथमे प्रथमं विद्याद्द्वितीये द्विगुणं तथा॥  
तृतीये त्रिगुणं विद्याच्चतुर्थे तु चतुर्गुणम् ॥३ ॥  
पञ्चमे तु गुणाः पञ्च षष्ठे षङ्गुणमुच्यते॥  
सप्तमे तु गुणाः सप्त अष्टमेऽष्टविधा गुणाः॥४॥  
अहोरात्रेण चाध्वानं प्रेता गच्छन्ति तत्पुरम्॥  
दुःखितानां ततो दुःखं दुःखाद्दुःखतरं ततः॥५॥  
दुःखमेवात्र न सुखं दुःखैर्दुःखं विवर्ध्यते ॥  
उपायस्तत्र नैवास्ति येन स्वल्पं सुखं भवेत् ॥ ६ ॥  
मुच्यते च मृतस्तत्र मारकास्तत्र दुर्लभाः ॥  
शब्दे स्पर्शे तथा रूपे रसे गन्धे तु पञ्चमे ॥७॥  
न सुखं तत्र तस्यास्ति किञ्चिदेवात्र विद्यते ॥  
शारीरैर्मानसैश्चैव दुःखैर्दुःखान्तगामिभिः ॥ ८॥  
आयसैः कण्टकैस्तीक्ष्णैस्तप्तैस्तप्तावृता मही ॥  
अन्तरिक्षं खगानीकैरग्निजिह्वैः समावृतम् ॥ ९ ॥  
अतीव च बुभुक्षात्र पिपासा चाप्यतीव हि ॥  
उष्णमत्युष्णमेवात्र शीतलं चातिशीतलम् ॥ 200.१० ॥  
पातुकामश्च पानीयं राक्षसैर्नीयते सरः ॥  
हंससारससङ्कीर्णं पद्मोत्पलविभूषितम् ॥ ११ ॥  
पातुकामश्च पानीयं सहसा तत्र धावति ॥  
सलिलं प्रेक्षते चैव तत्र तप्ततरं तथा ॥ १२ ॥  
ततः पक्वानि मांसानि राक्षसैः परिणीयते ॥  
क्षारोदकेऽपि च तथा क्षिप्यतेऽत्र महाह्रदे ॥ १३ ॥  
तत्र चैव ह्रदे नैका मत्स्याः खादन्ति सर्वशः ॥  
ततः कालावसाने तु कथञ्चित्प्रपलायिनः ॥ १४ ॥  
किञ्चिदन्तरमागम्य वेदनार्थाः पतन्ति हि ॥  
यातनार्थं पुनस्तत्र मांसं चैवोपजायते ॥ १५ ॥  
शिरस्येवोपविष्टस्य प्रस्थितस्य प्रधावतः ॥  
तस्यार्त्तायामवस्थायां दुःखं भवति दारुणम् ॥ १६ ॥  
करीषगर्त्तस्तत्रैव कुम्भीपाकः सुदारुणः ॥  
पद्मपत्राकृतिस्तस्य पेशी तत्र शरीरजः ॥ १७ ॥  
पाटयन्ति सुमार्गेण राक्षसाः करपत्रिकाः ॥  
निपीड्य दशनै रोषं भीमनादाः सुरोषिताः ॥ १८ ॥  
असिपत्रवनं चात्र शृङ्गाटकवनं तथा ॥  
तत्र शृङ्गाटकाश्चैव तप्तवालुकमिश्रिताः॥१९॥  
दह्यते छिद्यते चैव विध्यते भिद्यते पथा॥  
पात्यते पीड्यते चैव कृष्यते च विशस्यते ॥200.२० ॥  
श्यामाश्च शबलाश्चैव श्वानस्तेऽत्र दुरासदाः ॥  
खादन्ति च सुसंरब्धाः सर्पवृश्चिकसन्निभैः ॥ २१ ॥  
कण्टकैः प्रतिकूलैश्च तत्रान्या कूट शाल्मलिः ॥  
कर्षन्ति तत्र चैवैनं यावदस्थ्यवशेषितः ॥२२॥  
यद्दुःखं तस्य दुर्बुद्धेः प्रतिकूलं च तस्य यत् ॥  
तत्तदोत्पद्यते शीघ्रं यातनार्थाय यत्नतः ॥ २३ ॥  
शीतकामस्य वै चोष्णमुष्णकामस्य शीतलम् ॥  
सुखकामस्य वै दुःखं सुखं नैवात्र विद्यते ॥ २४ ॥  
छिन्नाश्च शतधाप्येवं ह्यनिशं तैः सहस्रशः ॥  
छिन्नाङ्गाः सर्वगात्रेषु सर्वमेव स विन्दति॥२५॥  
सलिलं च नदीं घोरां व्यालाकीर्णां भयानकाम् ॥  
उत्तार्यन्ते च तां प्रेतां यां दृष्ट्वैव भयं भवेत् ॥ २६ ॥  
करम्भवालुका नाम शतयोजनमायता ॥  
अग्निज्वालासमा घोरा यथा येन स गच्छति ॥ २७ ॥  
ततो वैतरणी नाम क्षारोदा तु महानदी ॥  
योजनानि तु पञ्चाशदधस्थात्पञ्चयोजनम् ॥ २८ ॥  
अगाधपङ्का वै तत्र चर्ममांसास्थिभेदना ॥  
तत्र कर्कटका घोरा वज्रदंष्ट्रा विशन्ति ताम् ॥ २९ ॥  
उलूकाश्च धनुर्मात्रा वज्रजिह्वास्थिभेदनाः ॥  
महाविषा महाक्रोधा दुर्विषह्याः सुदारुणाः ॥ 200.३० ॥  
समुत्तीर्य तु कृच्छ्रेण तस्माद्योजनकर्दमात् ॥  
वसन्त्यत्र धरे केचिच्छून्यागारे निराश्रये ॥ ३१ ॥  
यत्र वै मूषिकगणा भक्षयन्ति ह्यनेकशः ॥  
मूषकैर्जग्ध गात्रस्तु ह्यस्थिमात्रावशेषितः ॥ ३२ ॥  
प्रभाते वायुना स्पृष्टः पुनर्मांसं स विन्दति ॥  
शून्यागारप्रवेशात्तु गव्यूतेर्नातिदूरतः ॥३३॥  
सहकारवनं नाम रौद्रा यत्र च पक्षिणः ॥  
निस्त्वगस्थिस्तैः क्रियते निर्मांसश्चैव मानवः ॥३४॥  
निःशिराजालकश्चैव निरक्षिश्रवणस्तथा ॥  
वटवृक्षो नातिदूरे दक्षिणे तु त्रियोजनम् ॥ ३९ ॥  
सन्ध्याभ्र इव चाभाति प्रदीप्तो नित्यमेव तु ॥  
दशयोजनविस्तार्णा अधः शतसमायता ॥ ३६ ॥  
यमचुल्लीति विख्याता गम्भीरा सा त्रियोजनम् ॥  
नित्यं प्रज्वलिता सा तु नित्यं धूमान्धकारिता ॥ ३७ ॥  
तत्र प्रेतसहस्राणि प्रयुतान्यर्बुदानि च ॥  
प्रक्षिप्यन्ते त्वहोरात्रं राक्षसैर्यमकिङ्करैः ॥ ३८ ॥  
मासमेकं वसत्यन्यो तस्यां चुल्ल्यां परिभ्रमन् ॥  
ततः शकुनिका नाम वसामेदोवहा नदी ॥ ३९ ॥  
चुल्लीकुक्षौ तु विश्रान्ता वेगिनी वहते तु सा ॥  
तां समुत्तीर्य कृच्छ्रेण यातनाः सप्तकाः पुनः ॥200.४० ॥  
एकैकं दुस्तरं घोरं यथापूर्वं यथाक्रमात् ॥  
अनुभुङ्क्ते स कृच्छ्रेण दुष्कृती तीव्रवेदनाः ॥ ४१ ॥  
दश तत्र लताः शूलाः कुम्भीपाकास्त्रयोदश ॥  
याति पापमहोरात्रं तस्मिन्नियमितेन तु ॥ ४२ ॥  
राक्षसैर्निरनुक्रोशैर्दुर्निरीक्ष्यैस्ततस्ततः ॥  
अङ्गारेषु विधूमेषु शूलप्रोतस्तु पच्यते ॥ ४३ ॥  
शुष्कोदपाने धूमे च अधःशीर्षोऽवलम्बते ॥  
ज्वाल्यते तीक्ष्णतैले तु कटाहे स तु पच्यते ॥ ४४ ॥  
करीषगर्त्ते स पुनः पच्यते मेदवह्निना ॥  
एकैकस्मिन्दशाहं च शूलादिषु स पच्यते ॥ ४५ ॥  
यातनाः सप्तकास्तस्य निष्क्रान्तस्य त्रियोजने ॥  
यतो यमनदी नाम तप्तत्रपुजलोर्मिणी ॥ ४६ ॥  
समुत्तीर्य तु कृच्छ्रेण दह्यमानस्त्वचेतनः ॥  
ततो मुहूर्त्तं विश्रान्तः किञ्चिदन्तरमागतः ॥ ४७ ॥  
दीर्घिकां मोक्षते कान्तां शीतोदां शीतकाननाम् ॥  
सर्वकामान्स लभते भगिनी सा यमस्य तु ॥ ४८ ॥  
भक्ष्यं भोज्यं च सर्वैस्तु पापिभिस्तत्र लभ्यते ॥  
स सर्वं विस्मरत्यत्र त्रिरात्रमुषितोऽपि सन् ॥ ४९॥  
ततः शूलवहो नाम पर्वतः शतयोजनः ॥  
निराश्रयः स सत्वानामेकपाषाण एव च ॥ 200.५० ॥  
तत्र वर्षति पर्जन्यस्तत्र तप्तजलं सदा ॥  
तत्र कृच्छ्रेण तरति अहोरात्रेण मानवः ॥ ५१ ॥  
शृङ्गारकवनं नाम तत्र पश्यन्ति शाद्वलम् ॥  
नीलमक्षिकदंशैश्च सुव्याप्तं तद्वनं महत् ॥ ५२ ॥  
यैस्तु स्पृष्टश्च दष्टश्च कृमिरूपश्च जायते ॥  
प्रेतो वर्षति मांसासृगस्मात्कृच्छ्रात्तु निर्गतः ॥ ५३ ॥  
ततोऽन्यल्लभते चैव यातनार्थं प्रयत्नतः ॥  
ततः पश्यति पुत्रांस्तु महद्दुःखं सुदारुणम् ॥५४॥  
मातरं पितरं चैव पुत्रान्दारांस्तथा प्रियान्॥  
पुरस्ताद्बध्यमानं स क्रन्दमानमचेतनम्॥५५॥  
हा त्राहि त्राहि पुत्रेति क्रन्दमानस्ततस्ततः ॥  
लगुडैर्मुद्गरैर्दण्डैर्जानुभिर्वेणुभिस्तथा ॥ ५६ ॥  
मुष्टिभिश्च कशाभिश्च व्यालैरङ्कगतैरपि ॥  
तद्दृष्ट्वा तादृशं दुःखं ततो मोहं स गच्छति ॥ ५७ ॥  
एवमेवात्मकर्माणि पर्यायेण पुनः पुनः ॥  
प्राप्नुवन्तीह तेऽत्रैव नरा दुष्कृतकारिणः ॥ ५८ ॥  
पातकानि च चत्वारि समाचारेण पञ्चमम् ॥  
कृत्वा तानि नरा यान्ति तं देशं पापकारिणः ॥५९॥  
तदादिषु च सर्वेषु गुणान्तरपथं गतः ॥  
यदा भवति स प्रेतस्तदा स्थावरतां व्रजेत् ॥ 200.६० ॥  
तदा वा स्थावरे तेषु जातस्य हि भवेन्नरः ॥  
क्रमशः स भवेत्प्रेतस्तदा पशुगणेष्वपि ॥ ६१ ॥  
षष्टिवर्षसहस्राणि षष्टिवर्षशतानि च ॥  
गतः स वसति प्रेतो नरके तु पुनःपुनः ॥ ६२ ॥  
ततो निवृत्तकर्मा तु स्वेदजः सम्भवेत्पुनः ॥  
स्वेदजानां ततो नित्यं सर्वसंसारचङ्क्रमात् ॥ ६३ ॥  
ततश्च पक्षिणां योनिं सर्वां सन्तरते पुनः ॥  
गोयोनौ तु ततो गत्वा पुनर्मानुषतां व्रजेत् ॥ ६४ ॥  
मानुषे शूद्रतां याति लब्ध्वा यदि तु तुष्यति ॥  
ततो वैश्यत्वमागच्छेत्कमर्णाऽनेन वेष्टितः ॥ ६५ ॥  
वैश्यात्क्षत्रियतां याति तस्माच्च ब्राह्मणो भवेत् ॥  
ब्राह्मणत्वमपि प्राप्तः पापकर्मा दुरात्मवान् ॥ ६६ ॥  
दुःशिक्षितेन मनसा ह्यात्मद्रोग्धा भवेत्तदा ॥  
शरीरं मानसं घोरं व्यसनैरुपपादितम् ॥ ६७ ॥  
उपयुक्तो नरो जातः पूर्वकर्मभिरन्वितः ॥  
ज्ञेयश्च ब्रह्महा कुष्ठी काकाक्षः काकतालुकः ॥ ६८ ॥  
सुरापः श्यावदन्तश्च पूतिगन्धश्च पापकृत् ॥  
राजहा पितृहा चैव सुरापश्चापि यो भवेत् ॥ ६९ ॥  
सुवर्णहर्ता च नरो ब्रह्मघ्नेन समो हि सः ॥  
क्वचिच्चात्र विरूपाणां नराणां पापकर्मिणाम् ॥ ७० ॥  
यावद्भिः कर्मभिस्तैस्तैस्तेषु निर्याणवेश्मसु ॥  
छिन्नभिन्नविशस्तानां रुधिरेण समन्ततः ॥ ७१ ॥  
व्याप्तं महीतलं सर्वमापगाश्चापि निर्गताः ॥  
अजस्रं क्लिश्यमानानां क्रन्दतां च सुदारुणम् ॥ ७२ ॥  
समुत्तस्थौ महानादो हाहाकारसमाकुलः ॥  
बध्नतो विविधैर्बन्धैर्घातयन्तश्च दारुणम् ॥ ७३ ॥  
लौहयष्टिप्रहारैश्च आयुधैश्च सुदारुणैः ॥  
छेदनैर्भेदनैश्चोग्रैः पीडनाभिश्च सर्वशः ॥ ७४ ॥  
श्रान्ताः कर्मकरा दूता मोहेनायत्तचेतसः ॥  
यदा श्रान्ताश्च खिन्नाश्च हन्तारः पापकर्मिणाम् ॥ ७५ ॥  
विज्ञापयेत्तदा दूताश्चित्रगुप्तं महौजसम् ॥ ७६ ॥  
इति श्रीवराहपुराणे संसारचक्रे नरकयातनास्वरूपवर्णनं नाम द्विशततमोऽध्यायः ॥ २०० ॥