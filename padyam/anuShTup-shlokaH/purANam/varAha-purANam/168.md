---
title: १६८

---
धरण्युवाच ॥  
मथुरां रक्षते कोऽसौ क्षेत्रपालो व्यवस्थितः ॥  
तेन दृष्टेन यत्पुण्यं कथयस्वाखिलं प्रभो ॥ १ ॥  
श्रीवराह उवाच ॥  
दृष्ट्वा भूतपतिं देवं वरदं पापनाशनम् ॥  
तस्य दर्शनमात्रेण मथुरायां फलं भवेत् ॥ २ ॥  
पुरा वर्षसहस्रं तु तपस्तप्तं सुदारुणम् ॥  
पूर्णे वर्षसहस्रे तु मया सन्तोषितो हरः ॥ ३ ॥  
वरं वरय भद्रं ते यस्ते मनसि वर्त्तते ॥  
ईश्वर उवाच ॥  
सर्वगस्त्वं हि देवेश मया ज्ञातं सुनिश्चितम् ॥ ४ ॥  
मथुरायां च मे स्थानं सदा देव प्रदीयताम् ॥  
देवदेव वचः श्रुत्वा हरिर्वचनमब्रवीत् ॥ ९ ॥  
मथुरायां च देव त्वं क्षेत्रपालो भविष्यसि ॥  
त्वयि दृष्टे महादेव मम क्षेत्र फलं भवेत् ॥६॥  
अन्यथा नाप्नुयात् सिद्धिमेवमेतन्न संशयः ॥  
येन यद्यादृशं पुण्यं कृतं तीर्थे प्रयत्नतः ॥७॥  
भजते मनुजः सिद्धिमात्मभावेन तादृशीम् ॥  
मम क्षेत्रप्रवेशे च भूमिः संसारनाशिनी ॥ ८ ॥  
इन्द्रस्यैव पुरी रम्या यथा नाकेऽमरावती ॥  
जम्बूद्वीपे तथोत्कृष्टा मथुरा मम वल्लभा ॥ ९ ॥  
विंशतिर्योजनानां हि माथुरं मम मण्डलम् ॥  
पदे पदेऽश्वमेधानां फलं नात्र विचारणा ॥ 168.१० ॥  
न मया कथितं देवि ब्रह्मणश्च महात्मनः ॥  
रुद्रस्य न मया पूर्वं कथितं च वसुन्धरे ॥ ११ ॥  
मया सुगोपितं पूर्वं गुह्याद्गुह्यतरं परम् ॥  
अत्र क्षेत्रे पुरी रम्या सर्वरत्नविभूषिता ॥१२॥  
तस्यां तिष्ठन्ति तीर्थानि तानि वक्ष्यामि तच्छृणु ॥  
षष्टिकोटिसहस्राणि षष्टिकोटिशतानि च ॥ १३ ॥  
तीर्थसङ्ख्या च वसुधे मथुरायां मयोदिता ॥  
गोवर्द्धनं तथाक्रूरं द्वे कोटी दक्षिणोत्तरे ॥ १४ ॥  
प्रस्कन्दनं च भाण्डीरं कुरुक्षेत्रसमानि षट् ॥  
पुण्यात्पुण्यतरं श्रेष्ठमेतद्विश्रान्तिसञ्ज्ञकम् ॥ १५ ॥  
असिकुण्डं सवैकुण्ठं कोटितीर्थोत्तमं स्मृतम् ॥  
अविमुक्तं सोमतीर्थं यमनं तिन्दुकं ततः ॥१६॥  
चक्रतीर्थं तथाक्रूरं द्वादशादित्यसञ्ज्ञितम् ॥  
एतत्पुण्यं पवित्रं च महापातकनाशनम् ॥१७॥  
कुरुक्षेत्राच्छतगुणं मथुरायां न संशयः ॥  
ये पठन्ति महाभागाः शृण्वन्ति च समाहिताः ॥ १८ ॥  
मथुरायास्तु माहात्म्यं ते यान्ति परमं पदम्॥  
कुलानि ते तारयन्ति द्वे शते विंशयोर्द्वयोः ॥ १९॥  
एतन्मरणकाले तु यः स्मरेत्प्रयतो नरः॥  
स गच्छेत्परमां सिद्धिमिह संसारनाशिनीम् ॥168.२० ॥  
एतत्ते कथितं देवि सर्वपातकनाशनम् ॥  
तीर्थानां चैव माहात्म्यं किमन्यच्छ्रोतुमिच्छसि ॥२१ ॥  
इति श्रीवराहपुराणे भगवच्छास्त्रे मथुरामाहात्म्ये अष्टषष्ट्यधिकशततमोऽध्यायः ॥ १६८ ॥