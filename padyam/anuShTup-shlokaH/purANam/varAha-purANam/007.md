---
title: ००७

---
धरण्युवाच ।  
रैभ्योऽसौ मुनिशार्दूलः श्रुत्वा सिद्धं वसुं तदा ।  
स्वयं किमकरोद् देव संशयो मे महानयम् ॥ ७.१ ॥  
श्रीवराह उवाच ।  
स रैभ्यो मुनिशार्दूलः श्रुत्वा सिद्धं वसुं तदा ।  
आजगाम गयां पुण्यां पितृतीर्थं तपोधनः ।  
तत्र गत्वा पितॄन् भक्त्या पिण्डदानेन तर्पयत् ॥ ७.२ ॥  
ततो वै सुहमत्तीव्रं तपः परमदुश्चरम् ।  
चरतस्तस्य तत्तीव्रं तपो रैभ्यस्य धीमतः ।  
आजगाम महायोगी विमानस्थोऽतिदीप्तिमान् ॥ ७.३ ॥  
त्रसरेणुसमे शुद्धे विमाने सूर्यसन्निभे ।  
परमाणुप्रमाणेन पुरुषस्तत्र दीप्तिमान् ॥ ७.४ ॥  
सोऽब्रवीद् रैभ्य किं कार्यं तपश्चरसि सुव्रत ।  
एवमुक्त्वा दिवो भूमिं मापयामास वै पुमान् ॥ ७.५ ॥  
तत्रापि रथपञ्चाभं विमानं सूर्यसन्निभम् ।  
युगपद् ब्रह्मभुवनं व्याप्नुवन्तं ददर्श सः ॥ ७.६ ॥  
ततः स विस्मयाविष्टो रैभ्यः प्रणतिपूर्वकम् ।  
पप्रच्छ तं महायोगिन् को भवान् प्रब्रवीतु मे ॥ ७.७ ॥  
पुरुष उवाच ।  
अहं रुद्रादवरजो ब्रह्मणो मानसः सुतः ।  
नाम्ना सनत्कुमारेति जनलोके वसाम्यहम् ॥ ७.८ ॥  
भवतः पार्श्वमायातः प्रणयेन तपोधन ।  
धन्योऽसि सर्वथा वत्स ब्रह्मणः कुलवर्धनः ॥ ७.९ ॥  
रैभ्य उवाच ।  
नमोऽस्तु ते योगिवर प्रसीद  
दयां मह्यं कुरुषे विश्वरूप ।  
किमत्र कृत्यं वद योगिसिंह  
कथं हि धन्योऽहमुक्तस्त्वया च ॥ ७.१० ॥  
सनत्कुमार उवाच ।  
धन्यस्त्वमेव द्विजवर्यमुख्य  
यद् वेदवादाभिरतः पितॄंश्च ।  
प्रीणासि मन्त्रव्रतजप्यहोमै-  
र्गयां समासाद्य तथाऽन्नपिण्डैः ॥ ७.११ ॥  
श्रृणुष्व चान्यं नृपतिर्बभूव  
विशालनामा स पुरीं विशालाम् ।  
उवास धन्यो धृतिमानपुत्रः  
स्वयं विशालाधिपतिर्द्विजाग्र्यान् ।  
पप्रच्छ पुत्रार्थममित्रसाह -  
स्ते ब्राह्मणाश्चोचुरदीनसत्त्वाः ॥ ७.१२ ॥  
र्गत्वा गयामन्नदानैरनेकैः ।  
ध्रुवं सुतस्ते भविता नृपेश  
सुसम्प्रदाता सकलक्षितीशः ॥ ७.१३ ॥  
इतीरितो ब्राह्मणैः स प्रहृष्टो  
राजा विशालाधिपतिः प्रयत्नात् ।  
आगत्य तेन प्रवरेण तीर्थे  
मघासु भक्त्याऽथ कृतं पितॄणाम् ॥ ७.१४ ॥  
पिण्डप्रदानं विधिना प्रयत्ना-  
ददद्वियत्युत्तममूर्तयस्तान् ।  
पश्यन् स पुंसः सितपीतकृष्णा-  
नुवाच राजा किमिदं भवद्भिः ।  
उपेक्ष्यते शंसत सर्वमेव  
कौतूहलं मे मनसि प्रवृत्तम् ॥ ७.१५ ॥  
सित उवाच ।  
अहं सितस्ते जनकोऽस्मि तात  
नाम्ना च वृत्तेन च कर्मणा च ।  
अयं च मे जनको रक्तवर्णो  
नृशंसकृद् ब्रह्महा पापकारी ॥ ७.१६ ॥  
अधीश्वरो नाम परः पिताऽस्य  
कृष्णो वृत्त्या कर्मणा चापि कृष्णः ।  
एतेन कृष्णेन हताः पुरा वै  
जन्मन्यनेके ऋषयः पुराणाः ॥ ७.१७ ॥  
एतौ मृतौ द्वावपि पुत्र रौद्र-  
मवीचिसञ्ज्ञं नरकं प्रपन्नौ ।  
अधीश्वरो मे जनकः परोऽस्य  
कृष्णः पिता द्वावपि दीर्घकालम् ।  
अहं च शुद्धेन निजेन कर्मणा  
शक्रासनं प्रापितो दुर्लभं ततः ॥ ७.१८ ॥  
त्वया पुनर्मन्त्रविदा गयायां  
पिण्डप्रदानेन बलादिमौ च ।  
मेलापितौ तीर्थपिण्डप्रदान -  
प्रभावतो मे नरकाश्रितावपि ॥ ७.१९ ॥  
पितॄन् पितामहांस्तत्र तथैव प्रपितामहान् ।  
प्रीणयामीति तत्तोयं त्वया दत्तमरिन्दम ॥ ७.२० ॥  
तेनास्मद्युगपद्योगो जातो वाक्येन सत्तम ।  
तीर्थप्रभावाद् गच्छामः पितृलोकं न संशयः ॥ ७.२१ ॥  
अत्र पिण्डप्रदानेन एतौ तव पितामहौ ।  
दुर्गतावपि संसिद्धौ पापकृद्विकृतिं गतौ ॥ ७.२२ ॥  
तीर्थप्रभाव एषोऽस्मिन् ब्रह्मघ्नस्यापि तत्सुतः ।  
पुतः पिण्डप्रदानेन कुर्यादुद्धरणं पुनः ॥ ७.२३ ॥  
एतस्मात् कारणात् पुत्र अहमेतौ विगृह्य वै ।  
आगतोऽस्मि भवन्तं वै द्रष्टुं यास्यामि साम्प्रतम् ।  
एतस्मात् कारणाद् रैभ्य भवान् धन्यो मयोच्यते ॥ ७.२४ ॥  
सकृद् गयाभिगमनं सकृत्पिण्डप्रदापनम् ।  
दुर्लभं त्वं पुनर्नित्यमस्मिन्नेव व्यवस्थितः ॥ ७.२५ ॥  
किमनु प्रोच्यते रैभ्य तव पुण्यमिदं प्रभो ।  
येन साक्षाद् गदापाणिर्दृष्टो नारायणः स्वयम् ॥ ७.२६ ॥  
ततो गदाधरः साक्षादस्मिंस्तीर्थे व्यवस्थितः ।  
अतोऽतिविख्याततमं तीर्थमेतद् द्विजोत्तम ॥ ७.२७ ॥  
श्रीवराह उवाच ।  
एवमुक्त्वा महायोगी तत्रैवान्तरधीयत ।  
रैभ्योऽपि च गदापाणेर्हरेः स्तोत्रमथाकरोत् ॥ ७.२८ ॥  
रैभ्य उवाच ।  
गदाधरं विबुधजनैरभिष्टुतं  
धृतक्षमं क्षुधितजनार्त्तिनाशनम् ।  
शिवं विशालासुरसैन्यमर्दनं  
नमाम्यहं हतसकलाशुभं स्मृतौ ॥ ७.२९ ॥  
पुराणपूर्वं पुरुषं पुरुष्टृतं  
पुरातनं विमलमलं नृणां गतिम् ।  
त्रिविक्रमं धृतधरणिं बलेर्हं  
गदाधरं रहसि नमामि केशवम् ॥ ७.३० ॥  
सुशुद्धभावं विभवैरुपावृतं  
श्रियावृतं विगतमलं विचक्षणम् ।  
क्षितीश्वरैरपगतकिल्बिषैः स्तुतं  
गदाधरं प्रणमति यः सुखं वसेत् ॥ ७.३१ ॥  
सुरासुरैरर्च्चितपादपङ्कजं  
केयूरहाराङ्गदमौलिधारिणम् ।  
अब्धौ शयानं च रथाङ्गपाणिनं  
गदाधरं प्रणमति यः सुखं वसेत् ॥ ७.३२ ॥  
सितं कृते त्रेतायुगेऽरुणं विभुं  
तथा तृतीये पीतवर्णमच्युतम् ।  
कलौ घनालिप्रतिमं महेश्वरं  
गदाधरं प्रणमति यः सुखं वसेत् ॥ ७.३३ ॥  
बीजोद्भवो यः सृजते चतुर्मुख-  
स्तथैव नारायणरूपतो जगत् ।  
प्रपालयेद् रुद्रवपुस्तथान्तकृद्  
गदाधरो जयतु षडर्द्धमूर्तिमान् ॥ ७.३४ ॥  
सत्त्वं रजश्चैव तमो गुणास्त्रय-  
स्त्वेतेषु नान्यस्य समुद्भवः किल ।  
स चैक एव त्रिविधो गदाधरो  
दधातु धैर्यं मम धर्ममोक्षयोः ॥ ७.३५ ॥  
संसारतोयार्णवदुःखतन्तुभि-  
र्वियोगनक्रक्रमणैः सुभीषणैः ।  
मज्जन्तमुच्चैः सुतरां महाप्लवे  
गदाधरो मामु दधातु पोतवत् ॥ ७.३६ ॥  
स्वयं त्रिमूर्तिः स्वमिवात्मनात्मनि  
स्वशक्तितश्चाण्डमिदं ससर्ज्ज ह ।  
तस्मिञ्जलोत्थासनमार्यतेजसं  
ससर्ज्ज यस्तं प्रणतोऽस्मि भूधरम् ॥ ७.३७ ॥  
मत्स्यादिनामानि जगत्सु केवलं  
सुरादिसंरक्षणतो वृषाकपिः ।  
मुख्यस्वरूपेण समन्ततो विभु-  
र्गदाधरो मे विदधातु सद्गतिम् ॥ ७.३८ ॥  
श्रीवराह उवाच ।  
एवं स्तुतस्तदा विष्णुर्भक्त्या रैभ्येण धीमता ।  
प्रादुर्बभूव सहसा पीतवासा जनार्दनः ॥ ७.३९ ॥  
शङ्खचक्रगदापाणिर्गरुडस्थो वियद्गतः ।  
उवाच मेघगम्भीरधीरवाक् पुरुषोत्तमः ॥ ७.४० ॥  
तुष्टोऽस्मि रैभ्य भक्त्या ते स्तुत्या च द्विजसत्तम ।  
तीर्थस्नानेन च विभो ब्रूहि यत्तेऽभिवाञ्छितम् ॥ ७.४१ ॥  
रैभ्य उवाच ।  
गतिं मे देहि देवेश यत्र ते सनकादयः ।  
वसेयं तत्र येनाहं त्वत्प्रसादाद् गदाधर ॥ ७.४२ ॥  
देव उवाच ।  
एवमस्त्विति ते ब्रह्मन्नित्युक्त्वाऽन्तरधीयत ।  
भगवानपि रैभ्यस्तु दिव्यज्ञानसमन्वितः ॥ ७.४३ ॥  
क्षणाद् बभूव देवेन परितुष्टेन चक्रिणा ।  
जगाम यत्र ते सिद्धाः सनकाद्या महर्षयः ॥ ७.४४ ॥  
एतच्च रैभ्यनिर्द्दिष्टं स्तोत्रं विष्णोर्गदाभृतः ।  
यः पठेत् स गयां गत्वा पिण्डदानाद् विशिष्यते ॥ ७.४५ ॥  
॥ इति श्रीवराहपुराणे भगवच्छास्त्रे सप्तमोऽध्यायः ॥ ७ ॥