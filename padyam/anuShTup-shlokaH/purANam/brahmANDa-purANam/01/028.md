---
title: ०२८

---
ऋषिरुवाच ॥  
अगात्कथममावस्यां मासि मासि दिवं नृपः ॥  
ऐलः पुरूरवाः सूत कथं वा तर्पयत्पितॄन् ॥ २८.१ ॥  
सूत उवाच ॥  
तस्य तेऽहं प्रवक्ष्यामि प्रभावं शांशपायने ॥  
ऐलस्यादित्यसंयोगं सोमस्य च महात्मनः ॥ २८.२ ॥  
अन्तःसारमयस्येन्दोः पक्षयोः शुक्लकृष्णयोः ॥  
ह्रासवृद्धी पितृमतः पित्र्यस्य च विनिर्णयम् ॥ २८.३ ॥  
सोमाच्चैवामृतप्राप्तिं पितॄणां तर्पणं तथा ॥  
काव्याग्निष्वात्तसौम्यानां पितॄणां चैव दर्शनम् ॥ २८.४ ॥  
यथा पुरूरवाश्चैव तर्पयामास वै पितॄन् ॥  
एतत्सर्वं प्रवक्ष्यामि पर्वाणि च यथाक्रमम् ॥ २८.५ ॥  
यदा तु चन्द्रसूर्यौ वै नक्षत्रेण समागतौ ॥  
अमावस्यां निवसत एकरात्रैकमण्डलौ ॥ २८.६ ॥  
स गच्छति तदा द्रष्टुं दिवाकरनिशाकरौ ॥  
अमावस्याममावास्यां मातामहपितामहौ ॥ २८.७ ॥  
अभिवाद्य स तौ तत्र कालापेक्षः प्रतीक्षते ॥  
प्रस्यन्दमानात्सोमात्तु पित्रर्थं तु परिश्रवान् ॥ २८.८ ॥  
ऐलः पुरूरवा विद्वान्मासश्राद्धचिकीर्षया ॥  
उपास्ते पितृमन्तं तं सोमं दिवि समास्थितः ॥ २८.९ ॥  
द्विलवां कुहूमात्रां च ते उभे तु विचार्य सः ॥  
सिनीवालीप्रमाणेभ्यः सिनीवालीमुपास्य सः ॥ २८.१० ॥  
कुहूमात्रः कलां चैव ज्ञात्वोपास्ते कुहूं तथा ॥  
स तदा तामुपासीनः कालापेक्षः प्रपश्यति ॥ २८.११ ॥  
सुधामृतं तु तत्सोमात्स्रवद्वै मासतृप्तये ॥  
दशभिः पञ्चभिश्चैव सुधामृतपरिस्रवैः ॥ २८.१२ ॥  
कृष्णपक्षे भुजां प्रीत्या दह्यमानां तथांशुभिः ॥  
सद्यः प्रक्षरता तेन सौम्येन मधुना तु सः ॥ २८.१३ ॥  
निर्वातेष्त्रथ पक्षेषु पित्र्येण विधिना दिवि ॥  
सुधामृतेन राजैन्द्रस्तर्प यामास वै पितॄन् ॥ २८.१४ ॥  
सौम्यान्बर्हिषदः काव्यानग्निष्वात्तांस्तथैव च ॥  
ऋतमग्निस्तु यः प्रोक्तः स तु संवत्सरो मतः ॥ २८.१५ ॥  
जज्ञिरे ह्यृतवस्तस्माद्ध्यृतुभ्यश्चार्त्तवास्तथा ॥  
आर्तवा ह्यर्द्धमासाख्याः पितरो ह्यृतुसूनवः ॥ २८.१६ ॥  
ऋतवः पितामहा मासा अयनाह्यब्दसूनवः ॥  
प्रपितामहास्तु वै देवाः पञ्चाब्दा ब्रह्मणः सुताः ॥ २८.१७ ॥  
सौम्यास्तु सोमजा ज्ञेयाः काव्या ज्ञेयाः कवेः सुताः ॥  
उपहूताः स्मृता देवाः सोमजाः सोमपाः स्मृताः ॥ २८.१८ ॥  
आज्यपास्तु स्मृताः काव्यास्तिस्रस्ताः पितृजातयः ॥  
काव्या बर्हिषद श्चैव अग्निष्वात्ताश्च तास्त्रिधा ॥ २८.१९ ॥  
गृहस्था ये च यज्वान ऋतुर्बर्हिषदो ध्रुवम् ॥  
गृहस्थाश्चाप्ययज्वान अग्निष्वात्तास्तथार्त्तवाः ॥ २८.२० ॥  
अष्टकापतयः काव्याः पञ्चाब्दास्तान्निबोधत ॥  
तेषां संवत्सरो ह्यग्निः सूयस्तु परिवत्सरः ॥ २८.२१ ॥  
सोम इड्वत्सरः प्रोक्तो वायुश्चैवानुवत्सरः ॥  
रुद्रस्तु वत्सरस्तेषां पञ्चाब्दास्ते युगात्मकाः ॥ २८.२२ ॥  
काव्याश्चैवोष्मपाश्चैव दिवाकीर्त्याश्च ते स्मृताः ॥  
ये ते पिबन्त्यमावस्यां मासिमासि सुधां दिवि ॥ २८.२३ ॥  
तांस्तेन तर्पयामास यावदासीत्पुरूरवाः ॥  
यस्मात्प्रस्रवते सोमान्मासि मासि धिनोति च ॥ २८.२४ ॥  
तस्मात्सुधामृतं तद्वै पितॄणां सोमपायिनाम् ॥  
एवं तदमृतं सौम्यं सुधा च मदु चैव ह ॥ २८.२५ ॥  
कृष्णपक्षे यथा वेन्दोः कलाः पञ्चदश क्रमात् ॥  
पिबन्त्यम्बुमयं देवास्त्रयस्त्रिंशत्तु छन्दनाः ॥ २८.२६ ॥  
पीत्वार्द्धमासं गच्छन्ति चतुर्दश्यां सुधामृतम् ॥  
इत्येवं पीयमानैस्तु देवैः सर्वैर्निशाकरः ॥ २८.२७ ॥  
समागच्छत्यमावस्यां भागे पञ्चदशे स्थितः ॥  
सुषुम्णाप्यायितं चैव ह्यमावस्यां यथा क्रमम् ॥ २८.२८ ॥  
पिबन्ति द्विलवं कालं पितरस्ते सुधामृतम् ॥  
पीतक्षयं ततः सोमं सूर्योऽसावेकरश्मिना ॥ २८.२९ ॥  
आप्याययत्सुषुम्णातः पुनस्तान्सोमपायिनः ॥  
निः शेषायां कलायां तु सोममाप्याययत्पुनः ॥ २८.३० ॥  
सुषुम्णाप्यायमानस्य भागं भागमहः क्रमात् ॥  
कलाः क्षीयन्ति ताः कृष्णाः शुक्ला चाप्याययन्ति तम् ॥ २८.३१ ॥  
एवं सूर्यस्य वीर्येण चन्द्रस्याप्यायिता तनुः ॥  
दृश्यते पौर्णमास्यां वै शुक्लः सम्पूर्णमण्डलः ॥ २८.३२ ॥  
संसिद्धिरेवं सोमस्य पक्षयोः शुक्लकृष्णयोः ॥  
इत्येवं पितृमान्सोमः स्मृत इड्वत्सरात्मकः ॥ २८.३३ ॥  
क्रान्तः पञ्चदशैः सार्द्धं सुधामृतपरिस्रवैः ॥  
अतः पर्वाणि वक्ष्यामि पर्वणां सन्धयश्च ये ॥ २८.३४ ॥  
ग्रन्थिमन्ति यथा पर्वाणीक्षुवेण्वोर्भवन्त्युत ॥  
तथार्द्धमासि पर्वाणि शुक्लकृष्णानि चैव हि ॥ २८.३५ ॥  
पूर्णामावस्ययोर्भेदौ ग्रन्थयः सन्धयश्च वै ॥  
अर्द्धमासं तु पर्वाणि द्वितीयाप्रभृतीनि तु ॥ २८.३६ ॥  
अन्वाधानक्रिया यस्मात्क्रियते पर्वसन्धिषु ॥  
तस्मात्तु पर्वणामादौ प्रतिपत्सर्वसन्धिषु ॥ २८.३७ ॥  
सायाह्नेऽह्यनुमत्यादौ कालो द्विलव उच्यते ॥  
लवौ द्वावेव राकायां कालो ज्ञेयोऽपराह्णकः ॥ २८.३८ ॥  
प्रतिपत्कृष्णपक्षस्य कालेऽतीतेऽपराह्णके ॥  
सायाह्ने प्रतिपन्ने च स कालः पौर्णमासिकः ॥ २८.३९ ॥  
व्यतीपाते स्थिते सूर्ये लेखार्द्धे तु युगान्तरे ॥  
युगान्तरोदिते चैव लेशार्द्धे शशिनः क्रमात् ॥ २८.४० ॥  
पौर्णमासी व्यतीपाते यदीक्षेतां परस्परम् ॥  
यस्मिन्काले समौ स्यातां तौ व्यतीपात एव सः ॥ २८.४१ ॥  
तं कालं सूर्यनिर्द्देश्यं दृष्ट्वा सङ्ख्यां तु सर्पति ॥  
स वै वषट्क्रियाकालः सद्यः कालं विधीयते ॥ २८.४२ ॥  
पूर्णेन्दोः पूर्णपक्षे तु रात्रिसन्धिश्च पूर्णिमा ॥  
ततो विरज्यते नक्तं पौर्णमास्यां निशाकरः ॥ २८.४३ ॥  
यदीक्षेते व्यतीपाते दिवा पूर्णे परस्परम् ॥  
चन्द्रार्कावपराह्णे तु पूर्णात्मानौ तु पूर्णिमा ॥ २८.४४ ॥  
यस्मात्तामनुमन्यन्ते पितरो दैवतैः सह ॥  
तस्मादनुमतिर्नाम पूर्णिमा प्रथमा स्मृता ॥ २८.४५ ॥  
अत्यर्थं भ्राजते यस्माद्व्योम्न्यस्यां वै निशाकरः ॥  
रञ्जनाच्चैव चन्द्रस्य राकेति कवयोऽब्रुवन् ॥ २८.४६ ॥  
अमावसेतामृक्षे तु यदा चन्द्रदिवाकरौ ॥  
राका पञ्चदशी रात्रिरमावास्या ततः स्मृता ॥ २८.४७ ॥  
व्युच्छिद्य तममावस्यां पश्यतस्तौ समागतौ ॥  
अन्योन्यं चन्द्रसूर्यौ तौ यदा तद्दर्श उच्यते ॥ २८.४८ ॥  
द्वौ द्वौ लवावमावास्या स कालः पर्वसन्धिषु ॥  
द्व्यक्षर कुहुमात्रश्च पर्वकालास्त्रयः स्मृताः ॥ २८.४९ ॥  
नष्टचन्द्रा त्वमावस्या या मध्याह्नात्प्रवर्त्तते ॥  
दिवसार्द्धेन रात्र्या च सूर्यं प्राप्य तु चन्द्रमाः ॥ २८.५० ॥  
सूर्येण सह सामुद्रं गत्वा प्रातस्तनात्स वै ॥  
द्वौ कालौ सङ्गमं चैव मध्याह्ने नियतं रविः ॥ २८.५१ ॥  
प्रतिपच्छुक्लपक्षस्य चन्द्रमाः सूर्य मण्डलात् ॥  
विमुच्यमानयोर्मध्ये तयोर्मण्डलयोस्तु वै ॥ २८.५२ ॥  
स तदा ह्याहुतेः कालो दर्शस्य तु वषट्क्रिया ॥  
एतदृतुमुखं ज्ञेयममावास्यास्य पर्वणः ॥ २८.५३ ॥  
दिवापर्व ह्यमावास्या क्षीणेन्दौ बहुले तु वै ॥  
तस्माद्दिवा ह्यमावास्यां गृह्यतेऽसौ दिवाकरः ॥ २८.५४ ॥  
गृह्यते तु दिवा तस्मादमावास्यां दिवि क्षयाम् ॥  
कलानामपि चैतासां वृद्धिहान्या जलात्मनः ॥ २८.५५ ॥  
तिथीनां नामधेयानि विद्वद्भिः सञ्ज्ञितानि वै ॥  
दर्शयेतामथात्मानं सूर्याचन्द्रमसावुभौ ॥ २८.५६ ॥  
निष्क्रामत्यथ तेनैव क्रमशः सूर्यमण्डलात् ॥  
द्विलवोनमहोरात्रं भास्करं स्पृशते शशी ॥ २८.५७ ॥  
स तदा ह्याहुतेः कालो दर्शस्य तु वषट्क्रिया ॥  
कुहेति कोकिलेनोक्तो यः स कालः समाप्यते ॥ २८.५८ ॥  
तत्कालसम्मिता यस्मादमावास्या कुहूः स्मृता ॥  
सिनीवालीप्रमाणस्तु क्षीणशेषो निशाकरः ॥ २८.५९ ॥  
आमावस्यां विशत्यर्कस्सिनीवालीततः स्मृता ॥  
अनुमत्याश्चराकायाः सिनीवाल्याः कुहूं विना ॥ २८.६० ॥  
एतासां द्विलवः कालः कुहूमात्रं कुहूः स्मृताः ॥  
चन्द्रसूर्यव्यतीपाते सङ्गते पूर्णिमान्तरे ॥ २८.६१ ॥  
प्रतिपत्प्रतिपद्येत पर्वकालो द्विमात्रकः ॥  
कालः कहूसिनीवाल्योः सामुद्रस्य तु मध्यतः ॥ २८.६२ ॥  
अर्काग्नि मण्डले सोमे पर्वकालः कलासमः ॥  
एवं स शुक्लपक्षे वै रजन्यां पर्वसन्धिषु ॥ २८.६३ ॥  
सम्पूर्ममण्डलः श्रीमांश्चन्द्रमा उपरज्यते ॥  
यस्मादा दाप्यायते सोमः पञ्चदश्यां तु पूर्णिमा ॥ २८.६४ ॥  
दशभिः पञ्चभिश्चैव कलाभिर्दिवसक्रमात् ॥  
तस्मात्कलाः पञ्चदश सोमेनास्य तु षोडशी ॥ २८.६५ ॥  
तस्मात्सोमस्य भवति पञ्चदश्याप्रपां क्षयः ॥  
इत्येते पितरो देवाः सोमपाः सोमवर्द्धनाः ॥ २८.६६ ॥  
आर्तवा ऋतवो ह्यृद्धा देवास्तान्भावयन्ति वै ॥  
अतः पितॄन्प्रवक्ष्यामि मासश्राद्धभुजस्तु ये ॥ २८.६७ ॥  
तेषां गतिं सतत्त्वां च प्राप्तिं श्राद्धस्य चैव हि ॥  
न मृतानां गतिः शक्या ज्ञातुं न पुनरागतिः ॥ २८.६८ ॥  
तपसापि प्रसिद्धेन किम्पुनर्मासचक्षुषा ॥  
अनुदेवपितॄनेते पितरो लौकिकाः स्मृताः ॥ २८.६९ ॥  
देवाः सौम्याश्च काव्याश्च अयज्वानो ह्यचोनिजाः ॥  
देवास्ते पितरः सर्वे देवास्तान्वादयन्त्युत ॥ २८.७० ॥  
मनुष्यपितरश्चैव तेभ्योऽन्ये लौकिकाः स्मृताः ॥  
पिता पितामहश्चापि तथा यः प्रपितामहः ॥ २८.७१ ॥  
यज्वानो ये तु सामेन सोमवन्तस्तु ते स्मृताः ॥  
ये यज्वानो हविर्यज्ञे ते वै बर्हिषदः स्मृताः ॥ २८.७२ ॥  
अग्निष्वात्ताः स्मृतास्तेषां होमिनोऽयाज्ययाजिनः ॥  
तेषां तु धर्मसाधर्म्यात्स्मृताः सायुज्यगा द्विजैः ॥ २८.७३ ॥  
ये चाप्याश्रमधर्माणां प्रस्थानेषु व्यवस्थिताः ॥  
अन्ते तु नावसीदन्ति श्रद्धायुक्तास्तु कर्मसु ॥ २८.७४ ॥  
तपसा ब्रह्मचर्येण यज्ञेन प्रजया च वै ॥  
श्राद्धेन विद्यया चैव प्रदानेन च सप्तधा ॥ २८.७५ ॥  
कर्मस्वेतेषु ये युक्ता भवन्त्यादेहपातनात् ॥  
दैवैस्तैः पितृभिः सार्द्धं सूक्ष्मजैः सोमयाजनैः ॥ २८.७६ ॥  
स्वर्गता दिवि मोदन्ते पितृवत्त उपासते ॥  
तेषां निवापे दत्ते तु तत्कुलीनैश्च बन्धुभिः ॥ २८.७७ ॥  
मासश्राद्धभुजस्तृप्तिं लभन्ते सोमलौकिकाः ॥  
एते मनुष्यपितरो मासश्राद्धभुजस्तु ये ॥ २८.७८ ॥  
तेभ्योऽपरे तु येऽप्यन्ये सङ्कीर्णाः कर्मयोनिषु ॥  
भ्रष्टाश्चाश्रमधर्मेभ्यः स्वधास्वाहाविवर्जिताः ॥ २८.७९ ॥  
भिन्नदेहा दुरात्मानः प्रेतभूता यमक्षये ॥  
स्वकर्माण्य नुशोचन्तो यातनास्थानमागताः ॥ २८.८० ॥  
दीर्घायुषोऽतिशुष्काश्च श्मश्रुलाश्च विवाससः ॥  
क्षुत्पिपासापरीताश्च विद्रवन्तस्ततस्ततः ॥ २८.८१ ॥  
सरित्सरस्तडागानि वापीश्चाप्युपलिप्सवः ॥  
परान्नानि च लिप्सन्तः काल्यमानास्ततस्ततः ॥ २८.८२ ॥  
स्थानेषु पात्यमानाश्च यातनाश्च पुनः पुनः ॥  
शाल्मले वैतरण्यां च कुम्भीपाके तथैव च ॥ २८.८३ ॥  
करम्भवालुकायां च असिपत्रवने तथा ॥  
शिला सम्पेषणे चैव पात्यमानाः स्वकर्मभिः ॥ २८.८४ ॥  
तत्रस्थानां हि तेषां वै दुः खितानामनाशिनाम् ॥  
तेषां लोकान्तरस्थानां बान्धवैर्नाम गोत्रतः ॥ २८.८५ ॥  
भूमावसव्यं दर्भेषु दत्ताः पिण्डास्त्रयस्तु वै ॥  
यान्ति तास्तर्पयन्ते च प्रेतस्थानेष्वधिष्ठितान् ॥ २८.८६ ॥  
अप्राप्ता यातनास्थानं प्रभ्रष्टा य च पञ्चधा ॥  
पश्चाद्ये स्थावरान्ते वै जाता नीचैः स्वकर्मभिः ॥ २८.८७ ॥  
नानारूपासु जायन्ते तिर्यग्योनिष्वयोनिषु ॥  
यदाहारा भवन्त्येते तासु तास्विह योनिषु ॥ २८.८८ ॥  
तस्मिंस्तस्मिंस्तदाहारे श्राद्धं दत्तं प्रतिष्ठते ॥  
काले न्यायागतं पात्रे विधिना प्रतिपादितम् ॥ २८.८९ ॥  
प्राप्नोत्यन्नं यथादत्तं जन्तुर्यत्रावतिष्ठते ॥  
यथा गोषु प्रनष्टामु वत्सो विन्दति मातरम् ॥ २८.९० ॥  
तथा श्राद्धेषु दत्तान्नं मन्त्रः प्रापयते पितॄन् ॥  
एवं ह्यविफलं श्राद्धं श्रद्धादत्तं तु मन्त्रतः ॥ २८.९१ ॥  
तत्तत्कुमारः प्रोवाच पश्यन्दिव्येन चक्षुषा ॥  
गतागतज्ञः प्रेतानां प्राप्तिं श्राद्धस्य तैः सह ॥ २८.९२ ॥  
बाह्लीकाश्चोष्मपाश्चैव दिवाकीर्त्याश्च ते स्मृताः ॥  
कृष्णपक्षस्त्वहस्तेषां शुक्लः स्वप्नाय शर्वरी ॥ २८.९३ ॥  
इत्येते पितरो देवा देवाश्च पितरश्च वै ॥  
ऋत्वर्तवार्द्धमासास्तु अन्योन्यं पितरः स्मृताः ॥ २८.९४ ॥  
इत्येत पितरो देवा मनुष्यपितरश्च ये ॥  
प्रीतेषु तेषु प्रीयन्ते श्राद्धयुक्तेषु कर्मसु ॥ २८.९५ ॥  
इत्येष विचयः प्रोक्तः पितॄणां सोमपायिनाम् ॥  
एवं पितृसतत्त्वं हि पुराणे निश्चयं गतम् ॥ २८.९६ ॥  
इत्यर्कपितृसोमानामैलस्य च समागमः ॥  
सुधामृतस्य च प्राप्तिः पितॄणां चैव तर्प्पणम् ॥ २८.९७ ॥  
पूर्णा मावास्ययोः कालो यातनास्थानमेव च ॥  
समासात्कीर्तितस्तुभ्यमेष सर्गः मनातनः ॥ २८.९८ ॥  
वैश्वरूप्यं तु सर्गस्य कथितं ह्येकदैशिकम् ॥  
न शक्यं परिसङ्ख्यातुं श्रद्धेयं भूतिमिच्छता ॥ २८.९९ ॥  
स्वायम्भुवस्य हि ह्येष सर्गः क्रान्तो मया तु वै ॥  
विस्तरेणानुपूर्व्या च भूयः किं वर्णयाम्यहम् ॥ २८.१०० ॥  
इति श्रीब्रह्माण्डे महापुराणे वायुप्रोक्ते पूर्वभागे द्वितीयेऽनुषङ्गपादे  
अमावस्याश्राद्धे पितृविचयोनामाऽष्टाविंशति तमोऽध्यायः ॥ २८ ॥